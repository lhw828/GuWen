<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 7 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 7 页/共 56 页</h1>
    <div class="content">　　邪去正乃安。故逐邪以发表攻里为先。正足邪自去。故扶正以滋阴补阳为主。古人去病补虚。总不外发表、攻里、滋阴、补阳四大要法。

　　【秀按】凡治伤寒。必先去病。病去则虚者亦生。病留则实者亦死。不拘风寒暑湿温热疫疠。总以逐邪为功。宜发则发。宜攻则攻。不必论邪之同异。惟四损四不足。如大劳大欲及大病久病后。气血两虚。阴阳并亏。名为四损。若感时邪。正气先亏。邪气自陷。此为内伤兼外感。凡遇此等。不可以常法正治。当从其损而调之。损其肺者益其气。损其心者调其营卫。损其脾者调其饮食。适其寒温。损其肝者缓其中。揭其肾者益其精。调之不愈者。稍以常法治之。一损二损。轻者或可挽回。重者治之不及。三损四损。化源已绝。枯魄独存。虽卢扁亦无所施其技矣。若四不足。（）气不足。如气不足以息。言不足以听。或欲言而不能。感邪虽重。反无胀满痞塞之证。（）血不足。如面色痿黄。唇口刮白。或因吐衄血崩。或因产后亡血过多。或因肠风脏毒所致。感邪虽重。面目又无阳色。（）阴不足。如五液干枯。肌肤甲错。感邪虽重。应汗不汗。（）阳不足。如四肢厥逆。下利清谷。肌体恶寒。恒多泄泻。至夜益甚。或口鼻冷气。感邪虽重。反无发热燥渴苔刺等症。此为虚中夹实。若遇此等。宜急峻补。虚症补回。感邪未尽。稍从感症法治之。但必辨虚多实多。或标急本急。细参现症脉舌。如虚多实少而为本急者。先补其虚以顾本。实多虚少而为标急者。先去其实以治标。若补后虚症不退。及加变症者危。去邪后正随邪去。反现脱象者死。

　　【廉勘】凡时感病。夹脾虚者难治。夹肾虚者尤难治。盖外感邪气。多从汗下清泄而外解。若夹脾虚者。脾阳虚则表不能作汗。脾阴虚则里不任攻下。或得汗矣。则阳气随汗而脱。或得下矣。则阴气从下而脱。即纯用清泄。中气亦不克支持。药愈凉而邪愈遏。脾气不得上升。往往中满便泄。气怯神倦。卒至自汗气脱而死。又夹肾虚者。有阴虚阳虚之分。阳虚者。一经汗下清利。则脱绝之症随见。阴虚者。一经汗下温散。则枯竭之症随见。往往邪未去而正气即脱。到此虚实关头。必须时时诊察。

　　第二章·六经方药

　　百病不外六经。正治不外六法。按经审证。对证立方。六法为君。十法为佐。治寒伤已无余蕴。虽然。病变不常。气血有素。穷不常之病变。须门门透彻。葆有素之气血。要息息通灵。斯可言医治之方药矣。姑详述之。

　　【秀按】后汉张仲景着《伤寒杂病论》。传一百一十三方。方方皆古。立三百九十七法。法法遵经。又以六经钤百病。为不易之定法。以此病例彼病。为启悟之捷法。故历代名贤。奉为正宗。正宗则诚正宗矣。然就余临证经验。尚不敷用者。以其间兼证、夹证、变证、坏证。证证不同。还须旁采耳。余临证时。凡遇纯实证。每参以张子和法。纯虚证。每参以张景岳法。实中夹虚证。虚中夹实证。每参以张石顽法。庶几搏采众法。法法不离古人。而实未尝执古人之成法也。

　　【廉勘】张长沙着《伤寒杂病论》一书。集汉以前之大成。至宋始分《伤寒论》《金匮要略》两书。元张子和。

　　专着《儒门事亲》一书。明张景岳。着有《类经全书》及《质疑录》三种。前清国初张路玉。着有《千金方衍义》、《医通》两书。皆博古通今。可法可传之良书。先祖虽服膺四张。而景岳路玉之书。尤喜研求。故内伤杂证。较为专长。盖因当时会诊。与城中金士哦。下方桥陈念义两前哲居多。故崇拜明清二张。良有以也。余则师事樊师开周。专从叶法。

　　凡类于叶法者。靡不讲求而研究之。噫、祖书徒读。愧守箕裘。医术歧趋。悲深风木。想先祖有灵。应亦责我背道而驰乎。

　　【荣斋按】本章分六节：（一）发汗剂，（二）和解剂，（三）攻下剂，（四）温热剂，（五）清凉剂，（六）滋补剂。

　　原书滋补剂列第五，清凉剂列第六；根据张介宾伤寒约法，是：“汗”“吐”“下”“温”“清”“补”，俞氏为了符合实际应用，把吐法改作和法。但六法顺序（不是使用时的程序），先清后补，是无庸置疑的；今把它转易过来，其中“汗法”是使病毒从汗腺排泄以出，“下法”是使病毒从大便排泄以出；这两法，均以排除疾病之毒素，为处方要旨。“温法”为维持机体细胞之消沉，“清法”为遏止体温之亢进，这两法，乃对证治疗，不是以去病为目标的。“和法”是使机体内部得到协调，而加强汗、下、温、清、补的疗效。“补法”可分两种：一为滋阴，凡能调节循环，供给造血原料，促进养化机能，或能增加身体营养成分，味浓而无刺激性、芳香性者，为今之滋养强壮剂；一为回阳：凡能兴起机能之衰惫，活泼神经，恢复机体各部正常生活力者，为今之兴奋强壮剂。这正治六法，俞氏暗合六经。至于“佐治十法”，散见于本书各节治法中，所谓：“按经审证，对证立方。”不局限于十法之范围，自包涵着：宣、通、补、泻、滑、涩、燥、湿、寒、热的十剂。

　　程钟龄医门八法──汗、吐、下、和、温、清、补、消，颇能守其常，通其变，指示我们以灵活运用的法则，兹特附录于本章各节方剂之后，以作参考。

　　第二章·六经方药

　　第一节·发汗剂

　　苏羌达表汤 辛温发汗法 俞氏经验方苏叶（钱半至三钱） 防风（一钱至钱半） 光杏仁（二钱至三钱） 羌活（一钱至钱半）

　　白芷（一钱至钱半） 广橘红（八分至一钱，极重钱半） 鲜生姜（八分至一钱） 浙苓皮（二钱至三钱）

　　浙绍卑湿。凡伤寒恒多挟湿。故予于辛温中佐以淡渗者。防其停湿也。湖南高燥。凡伤寒最易化燥。仲景于辛温中佐以甘润者。防其化燥也。辛温发汗法虽同。而佐使之法则异。治正伤寒证。每用以代麻桂二汤。辄效。

　　【秀按】人有皮肉筋骨以成躯壳。皆谓之表。其中有脏腑以实之。则谓之里。而其能入里出表。全在经络。

　　故谓之传经。方以苏叶为君。专为辛散经络之风寒而设。臣以羌活。辛散筋骨之风寒。防风、白芷。辛散肌肉之风寒。佐以杏、橘。轻苦微辛。引领筋骨肌肉之风寒。俾其从皮毛而出。使以姜、苓。辛淡发散为阳。深恐其发汗不彻。停水为患也。立法周到。故列为发汗之首剂。

　　俞氏加减法 如风重于寒者。通称伤风。咳嗽痰多。原方去羌活生姜。加仙半夏三钱。前胡二钱。苦桔梗钱半。

　　葱豉桔梗汤 辛凉发汗法 俞氏经验方鲜葱白（三枚至五枚） 苦桔梗（一钱至钱半） 焦山栀（二钱至三钱） 淡豆豉（三钱至五钱）

　　苏薄荷（一钱至钱半） 青连翘（钱半至二钱） 生甘草（六分至八分） 鲜淡竹叶（三十片）

　　【秀按】《肘后》葱豉汤。本为发汗之通剂。配合刘河间桔梗汤。君以荷翘桔竹之辛凉。佐以栀草之苦甘。合成轻扬清散之良方。善治风温风热等初起证候。历验不爽。惟刘氏原方。尚有黄芩一味。而此不用者。畏其苦寒化燥。涸其汗源也。若风火证初起。亦可酌加。

　　俞氏加减法。如咽阻喉痛者。加紫金锭两粒磨冲、大青叶三钱。如胸痞。原方去甘草。加生枳壳二钱、白蔻末八分冲。如发疹。加蝉衣十二只、皂角刺五分、大力子三钱。如咳甚痰多。加苦杏仁三钱、广橘红钱半。如鼻衄。加生侧柏叶四钱、鲜茅根五十支、去衣。如热盛化火。加条芩二钱、绿豆二两煎药。如火旺就燥。加生石膏八钱、知母四钱。

　　九味仓廪汤 益气发汗法 俞氏经验方潞党参（一钱至钱半） 羌活（八分至一钱） 薄荷（一钱至钱半） 茯苓（二钱至三钱） 防风（一钱至钱半） 前胡（一钱至钱半） 苦桔梗（一钱至钱半） 清炙草（六分至八分） 陈仓米（三钱至四钱）

　　【秀按】此方妙在参、苓、仓米。益气和胃。协济羌、防、薄、前、桔、甘。各走其经以散寒。又能鼓舞胃中津液。上输于肺以化汗。正俞氏所谓藉胃汁以汗之也。凡气虚者。适感非时之寒邪。混厕经中。屡行疏表不应。邪伏幽隐不出。非藉参、苓、米辅佐之力。不能载之外泄也。独怪近世医流。偏谓参、苓助长邪气。弃而不用。专行群队升发。鼓激壮火飞腾。必至烁竭津液不已。良可慨焉。

　　七味葱白汤 养血发汗法 俞氏经验方 方载王氏《外台》鲜葱白（三枚至四枚） 生葛根（一钱至钱半） 细生地（钱半至三钱） 淡豆豉（二钱至三钱）

　　原麦冬（一钱至钱半） 鲜生姜（一片或两片） 百劳水 四碗煎药以长流水盛桶中。以竹杆扬之数百。名百劳水。

　　【秀按】葱白香豉汤。药味虽轻。治伤寒寒疫。三日以内。头痛如破。及温病初起烦热。其功最着。配以地、麦、葛根。养血解肌。百劳水轻宣流利。即治虚人风热。伏气发温。及产后感冒。靡不随手获效。真血虚发汗之良剂。凡夺血液枯者。用纯表药全然无汗。得此阴气外溢则汗出。

　　加减葳蕤汤 滋阴发汗法 俞氏经验方生葳蕤（二钱至三钱） 生葱白（二枚至三枚） 桔梗（一钱至钱半） 东白薇（五分至一钱）

　　淡豆豉（三钱至四钱） 苏薄荷（一钱至钱半） 炙草（五分） 红枣（两枚）

　　【秀按】方以生玉竹滋阴润燥为君。臣以葱、豉、薄、桔。疏风散热。佐以白薇苦咸降泄。使以甘草、红枣。甘润增液。以助玉竹之滋阴润燥。为阴虚体感冒风温。及冬温咳嗽。咽干痰结之良剂。

　　参附再造汤 助阳发汗法 俞氏经验方 方从陶节庵再造散加减高丽参（一钱至钱半） 淡附片（五分） 川桂枝（一钱） 羌活（八分） 绵 皮（钱半酒洗） 北细辛（三分）

　　清炙草（八分） 防风（八分）

　　【秀按】阳虚者阴必盛。故君以附、桂破阴。阴盛者气必弱。故臣以参、 扶气。佐羌、防、细辛。以温散阴寒。使以甘草。以缓辛、附、羌、防之性。专治伤寒夹阴。阳虚不能作汗。尺脉迟弱者。方义固高出前辈。

　　但稍嫌羌防冗杂。然无害于温补助卫之大旨。且足为专用麻、桂、羌、防等发汗。而汗不出者进一解。

　　香苏葱豉汤 理气发汗法 俞氏经验方 方载张氏《医通》妇科门制香附（钱半至二钱） 新会皮（钱半至二钱） 鲜葱白（二枚至三枚） 紫苏（钱半至三钱）

　　清炙草（六分至八分） 淡香豉（三钱至四钱）

　　【秀按】女子善怀。每多抑郁。故表郁无汗。以香苏饮为主方。盖香附为气中血药。善疏气郁。紫苏为血中气药。善解血郁。况又臣以葱豉。轻扬发表。佐以陈皮理气。炙草和药。又气血调和。则表郁解而津津汗出矣。此为妊妇伤寒之主方。既能疏郁达表。又能调气安胎。血虚者可略加归芍。参严氏紫苏饮子法。专门产科者注意之。

　　葱豉荷米煎 和中发汗法 喻氏经验方鲜葱白（一枚切碎） 淡香豉（二钱） 苏薄荷（四分冲） 生粳米（三十粒）

　　【秀按】此即《肘后》葱豉粳米煎加簿荷。《内经》所谓因其轻而扬之也。治小儿伤寒初起一二日。头痛身热。发冷无汗。药虽轻稳。用之辄效。医者勿以平淡而忽之。查王氏《外台》。有升麻、葛根者。甚则有加麻黄者。有加麻、葛、栀子者。有加栀、芩、石膏、葛根者。有加童便者。有加葛根、生姜、粳米者。有加葛根、粳米者。

　　有加葳蕤、粳米、鼠屎者。有加冬花、麦冬、桔梗、甘草、槟榔、生地汁者。有加天冬、百部、紫菀、川贝、葛根、白前、广皮、生姜者。有加杏仁、童便者。有加生地、生姜、童便者。有加葳蕤、羚角、人参者。对证选用。投无不效。

　　新加三拗汤 宣上发汗法 俞氏经验方带节麻黄（六分） 荆芥穗（二钱） 苦桔梗（一钱） 金橘饼（一枚） 苦杏仁（一钱半） 苏薄荷（一钱）

　　生甘草（五分） 大蜜枣（一枚）

　　【秀按】太阳经为一身之外卫。主皮毛。而皮毛又为肺之合。故足太阳与手太阴二经之病。往往互见。如《伤寒论》头痛恶寒。固太阳经症。鼻鸣而喘。即肺经症矣。此以麻黄汤去桂枝为君。而麻黄留节。发中有收。苦杏仁留尖取其发。留皮取其涩。略杵取其味易出。甘草生用。补中有散。三味与仲景法相拗故名。俞氏佐以荆、薄疏风。桔、甘宣上。使以橘饼、蜜枣。辛甘微散。变仲景峻剂为平剂。以治风伤肺、寒伤太阳、头痛恶寒、无汗而喘、咳嗽白痰等证。效如桴鼓。可谓屡用达药。善于化裁者矣。

　　【荣斋按】“达药”二字，出南齐《褚氏遗书》，见《图书集成医部全录》总论。它的意义，大概是指唤得应，拿得稳的药物。

　　麻附五皮饮 温下发汗法 俞氏经验方麻黄（一钱） 淡附片（八分） 浙苓皮（三钱） 大腹皮（二钱） 细辛（五分） 新会皮（钱半） 五加皮（三钱） 生姜皮（一钱）

　　【秀按】此以仲景麻附细辛汤。合华元化五皮饮为剂。君以麻黄。外走太阳而上开肺气。臣以辛附。温化肾气。佐以五皮。开腠理以达皮肤。为治一身尽肿。化气发汗之良方。

　　【廉勘】麻黄虽为发汗之峻品。而用于水肿证。其力较减。其性反缓者。以水气抵抗之力大也。妙在下行之性。又能利溺。故前哲于水肿证。多用麻黄者以此。惜世俗无普通医识。辄畏麻黄如虎。致良药见弃。良可慨焉。但必须先煎数沸。掠去浮沫。以减麻烈之性。庶无流弊。

　　小青龙汤 化饮发汗法 俞氏经验方 载《伤寒论》麻黄（八分） 姜半夏（三钱） 炒干姜（八分拌捣五味子三分） 川桂枝（一钱） 北细辛（五分） 白芍（一钱） 清炙草（六分）

</div>
    <div class="pagination">
<a href="重订通俗伤寒论_page6.html">上一页</a><span>...</span><a href="重订通俗伤寒论_page2.html">2</a><a href="重订通俗伤寒论_page3.html">3</a><a href="重订通俗伤寒论_page4.html">4</a><a href="重订通俗伤寒论_page5.html">5</a><a href="重订通俗伤寒论_page6.html">6</a><span class="current-page">7</span><a href="重订通俗伤寒论_page8.html">8</a><a href="重订通俗伤寒论_page9.html">9</a><a href="重订通俗伤寒论_page10.html">10</a><a href="重订通俗伤寒论_page11.html">11</a><a href="重订通俗伤寒论_page12.html">12</a><span>...</span><a href="重订通俗伤寒论_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
