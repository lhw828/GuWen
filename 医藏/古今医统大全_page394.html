<!DOCTYPE html>
<html>
<head>
    <meta charset="UTF-8">
    <title>古今医统大全 - 第 394 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 394 页/共 402 页</h1>
    <div class="content">　　【制铜代泥金法】黄铜细末半斤，捣。荸荠半斤同拌，水调。 三日成如泥，取出，淘去荸荠，将铜和胶水，研如金，任用。
　　【矾纸法】大字纸，用水胶一两，明矾八钱，水五碗煎化，羊毛刷刷上。中字纸，水胶一两，矾四钱，水三碗。小字纸，胶一两，矾三钱，水三碗。凡煎水时，用水一碗泡化明矾，水二碗以胶溶化停当，二水俱要冷热相匀，方合用。
　　【冬月写字不冻】砚冻，用烧酒磨墨写字则不冻。
　　【去错字】蔓荆子二钱，龙骨一钱，葙子霜半钱，同为末。先点白水在字上，以药末掺之，候干即拂去。
　　【宝鉴起字方】 砂、瓦粉、木贼、白龙骨、密陀僧、白石脂、桑柴灰各等分，信石少许，为细末，先用清水湿字后，上药，以熨斗熨之，干即落。
　　【造印色法】真香油一两，天麻子一两，同入铜铫内熬熟。入好黄蜡一钱和匀，乘热拌熟艾如泥，然后入朱，随意多少，色红为度。不须用绢衬隔，自然不塞印文，则又不生白醭，久而不炽。
　　一法：用真蜜少许，久而愈鲜。如无蓖麻子油，只用香油二两。蓖麻子肥者四十粒，去壳入油内，煎焦去之，用油则一也。
　　【读书灯】灯油，用大麻子油，无烟不损目，但易干。每斤入桐油二两和之，则难干，又避鼠耗其余香油、豆油皆同上。以炒盐少许，置灯盏中，亦省油以生姜擦盏边，不生滓晕。
　　【桐油盏不垢法】点桐油，灯盏以姜擦之令干，入桐油点灯不垢。
　　【书窗明纸】须用油纸糊窗，则明亮又坚《雨洒诀》云：桐三麻四不须煎，十五蓖麻去壳研，定粉一分和合了，太阳一照便光鲜。
　　【调朱点书】用白芨水胜如胶，胶多有气臭。
　　【贮笔法】川椒一钱，黄柏五分，煎汤一杯，蘸笔头，晒干收，年久不蛀。
　　【洗砚法】凡砚磨墨，日久不免有尘灰积驻，写字必不光，且又坏笔，须常洗之。用枯莲房蘸水洗之，则垢易去，不伤砚。凡砚池边斑驳墨迹，切不可磨去，此名古砚文。
　　【调朱书碑石法】凡就石书丹，须用皂角煎汤调银朱，方写得上。
　　【书套纸匣打骨用糊法】糯米浸软擂碎，滤出浆，去渣。头用净浆，再入豆粉、锻石少许，打成糊表纸骨做器匣外面装裹，仍用面糊敷干处，勿令发蒸。一年后其坚如石，极妙。
　　
　　卷之九十八　通用诸方
　　器物类第八
　　【古钟鼎彝器辨】三代之制，夏尚忠，商尚质，周尚文。其制器亦然。商器质，质素无文。
　　周器雕篆细密，此固一定不易之论。而夏器独不然。余常见夏 戈于铜上，镶嵌以金，其细如发，夏器大抵皆然。岁久金脱，则成阴窍，以其刻画处成凹也。镶嵌金，俗讹为商嵌，追逐其章，金玉其相。
　　【水土传世三等古铜器】铜器入土千年，纯青如铺翠，其色后稍淡。午后乘阴，翠润欲滴。
　　间有土蚀处，或穿或剥，并如蜗篆自然，或有斧凿痕，则伪也。铜器堕水千年则纯绿色，而莹如玉朱，及千年绿而不莹，其蚀处如前。今人皆以此二品体轻者为古。殊不知器大而浓者，铜性卒未尽，其重止减三分之一，或减半。器小而薄者，铜性为水土蒸淘易尽。至有锄击破处，并不见铜色，惟翠绿彻骨。或其中有一线红色如丹，然尚有铜声传世，古则不曾入水土，惟传人间。色紫褐而有朱砂斑。甚者，其斑突起，如上顶辰砂，入釜以沸汤煮之，良久，斑愈见。伪者，以漆调朱为之，易辨。
　　【铜醒】三等古铜并无醒气，惟土古，新出土尚带土气，久则否。若伪作者，热摩手心以擦之，铜腥触鼻可畏。
　　【识文】夏用鸟迹篆，商用虫鱼篆，周用虫鱼大篆，秦用大小篆，汉以小篆、隶书，三国用隶书，晋宋以来用楷书，唐秦用楷隶。三代用阴识，谓之偃囊字，其字凹入也。漠以来或用阴识，其字凹，间有凹者，或用刀刻如镌碑。盖阴识难镌，阳识易成。阳识决非古物也。
　　【款文】识款，篆字以为功。所谓铭书钟鼎，款乃花纹，以易识古器。款居外而凸，识居内而凹，夏周器有款有识，商器多无款无识。
　　【款识真伪】古人作事心精致，工人预四民之列，非若后世贱丈夫之事，故古器款必细如发，而匀整分晓，无纤毫模糊。识文笔画，宛宛如仰瓦，而欲深浅如一，亦明净分晓，无纤毫模糊。
　　此盖用铜之精者，并无砂类，一也；良工精妙，二也；不吝工夫，非一朝夕，所谓三。设有古器所识，精成模糊，必是伪造。其体质、颜色、臭味亦自不同。
　　【伪古铜器】其法以水银杂锡末，即今磨镜药是也。先上在新铜器上，令匀。然后以酽醋、砂末蘸匀上，候如蜡茶色，急入新汲水浸，即成蜡茶色，候如漆色，急入新水浸，即成漆色，浸稍缓则变色矣。若不入水，即成纯翠色。三者并以新布擦，令光泽。其铜腥为水银所匮，并不发露。然古铜声微而清，新铜声洪而浊，难逃识者之见。
　　【古铜灵异】古铜器入土年久，受土气深，以之养花色鲜明。如枝头开速而谢迟，或谢则就瓶结实，若水秀传世，古则尔。陶器入水千年亦然。
　　【古铜多能避祟】人家宜蓄之。盖山精水魅之能为祟，以历年多耳。三代钟鼎彝器，历年又过之，所以能避祟。范文正公家有古镜，背具十二时，如博棋子，每至时辰则博棋中明如月，循环不休。又有士人家，藏十二时钟，能应时自鸣。此皆古器之灵也。
　　【古琴辨】古琴以断纹为证。盖琴不愈五百岁不断，愈久则断愈多然断有数等，有蛇腹断，有纹横截琴，相去或一寸，或二寸，节节相似，如蛇腹下纹。有细纹断，如发千百条，亦停匀多在琴之两傍，而近岳处则无之，有面与底皆断者。又有梅花断，其绞如梅花头，此为极古，非千余载不能有也一应漆器无断绞，而琴独有之者，盖他器用布漆，琴则不用；他器安闲，而琴日夜为弦所激，又岁久桐腐而漆相离破。断纹隐处虽腐，磨砺至再，重加光漆，其纹愈见。然真断纹如剑锋，伪则否。
　　【伪作断纹】用信州薄连纸光漆一层，于上加灰，纸断则有效。或于冬日以猛火烘琴热，用雪罨激烈迸。或用刀刻画于上，虽可眩俗眼，然决无剑锋，亦易辨。
　　【古砚辨】世之论砚者，皆曰多用歙石，盖未知有端溪。殊不知历世以来皆采端溪，至南唐李主时，端溪旧坑已竭，故不得已而取其次，歙乃端之次，其失一也。近时好事者作砚谱，惟分端溪上中下三岩，而不知下岩有旧坑无新坑。上中二岩则皆有新旧坑，于歙亦然，其失二也。世之论端溪者，惟贵紫色，而不知下岩旧沆，惟有漆黑青花种，初未尝紫色，无他耳，未曾睹古砚，其失三也。余虑世人贵直鉴而无心赏，故述古砚辨。为说端歙二溪，而不他及，端歙或强以为砚，宁不羞见子墨客卿乎？是说非古于砚者，其孰知乎？【古画辨】古人远矣。曹丕与吴道子近世人耳，犹不复见一笔，况顾陆之徒，其可得见之哉？是故论画，当以目见者为准。若还指古人曰此顾也，此陆也，不独欺人，实自欺耳。故言山水则当以李成、范宽。花果则赵昌、王友。花竹翎毛则徐熙、王筌、崔日、崔顺之流。马则韩伯时，牛则属范二，道士、仙佛则孙太古，神怪则石恪，猫犬则何尊师、周 。得此数家，以为奇妙。
　　士大夫家或有收其妙迹者，价亦千金矣。何必远求太古之上，耳目所不及者哉？【辨名画】人物顾盼，语言花草，迎风带露，飞禽走兽，精神如真。山水林泉，清涧幽旷，屋庐深邃，桥路往来。山脚入水，陆明水源，来历分晓。有此数端，虽不知名，定妙手乎？【磨古剑】勿用水及粗石，用香油就细石上慢磨去锈，却用打铁炉边打下铁花三两，入木炭一两，水银一钱，同研细末掺剑上，以布片蘸油擦，久磨令光，绵拭净，以酥涂挂壁。
　　点铜斑法砂 寒水石（各半两） 金丝矾（二钱） 胆矾（三钱）上为细末，以清盐水调，先将铜器用绿矾和盐水涂一次，火上烧。涂二次了却上药，令干，再上掘地作一坑，炭火烧令红，用醋以沃之，乃入铜器于内，以醋糟盖其上，乃掩以土。半月出之，洗干，用黄蜡揩，自有诸般颜色。
　　【朱砂斑】先以古铜器于火上烧去油污，用好米醋涂之再烧去油，却以白矾、硼砂等分为末，醋和，乱点铜，用火烧之微红，以风木炭打磨，色如胭脂，甚好。
　　【洗古铜】先将铜器以水洗净拭干，用捣罗过极细灰末遍擦，以硬靴刷刷之，然后用绵揩擦出色。
　　磨镜白矾（六钱） 水银（一钱） 白锡（一钱） 鹿角灰（一钱）上将白锡入水银，和研如泥，淘白，入鹿角灰及明矾，研极细末用，如色青，再洗令白。
　　画写镜法雌黄（一钱） 粉霜 砂（各一分）上细研，以胶水调，任意于镜上描画人物、花草、故事。候干，火烧片时，以磨镜药磨去，其画自见。
　　【藏铁器不锈】以柜子油涂之，或白蜡磨之，藏锻石中，皆经久不锈。刀锈以木贼草擦之自去。
　　【收铁针不锈】用 炭末（即杉木炭）收之不上锈。又法：以核桃壳烧灰和，收之不锈。铁锈以木炭磨之。钝以 炭擦之则快。
　　【洗锡器】以 鸡毛热水擦之，其垢尽去。
　　【硬锡】锡器以 砂、白矾、砒霜、盐水煮之，其硬如银。
　　【铜器盛酒】久服之杀人，不多时者无害。
　　【铅盒擦牙】擦牙散置铅盒内盛之，擦牙能乌须发。
　　【磁石盆枕】用磁石为盆枕，至老而目不昏。
　　【洗乳钵】乳钵研乳没、儿茶之类，欲洗净，以雪水洗之则净，夏月用碎冰洗之，或以泥土入盐洗之则净。
　　【漆器】不可盛 菜，虽坚漆亦坏。
　　【漆上洗朱】漆器上有朱红字，以盐擦之，则成红，水洗下。
　　【洗琉璃】用酱汤洗之油自去。
　　【釜鸣】釜不炊爨而自鸣者为异。若然炊爨而有声，此火激其水，水气蔽于甑，激发之有声，此理之常也，何足异哉？予乙卯岁寓南京大中桥，其邻肆以蒸饼为业，每早炊爨釜汤一遍，其鸣如龙嗡嗡，若闻远钟声，大而清亮，闻数里可爱。连鸣数十早，其余有闻之者，皆细声而已。
　　【磨刀石】泥瓦用火 过，作磨刀石，能起锋。砖瓦松者亦妙。
　　【染花梨木】苏木二两，锉碾，水二十盏，煎一盏以下渣，入铁浆三两同熬少时，瓷器收用。
　　【柘木变乌】柘木以酒醋调矿锻石涂之，一宿则作间道乌木。
　　【玉石膏】芸香入油熬化，入蛤粉末和成膏，粘玉石永不解。
　　【漆桌荡迹】热碗足荡漆桌成迹者，以锡器盛沸汤冲之，其迹自去。碗盏口上有垢迹者，以盐擦之自去，柴灰擦之亦可。
　　【篦胶】以牛皮胶化开，入干白面和调，粘篦子。
　　【釜底煤并灶灾煤】煤浓欲去，不须以物刮，只以皂角数条于釜底烧烟，其煤自落。
　　【琉璃盖】用新锅一口，水一桶，入明矾、晋矾各一斤，煮化煮好，素净瓷器不拘多少，放矾水内，煮三炷香听用。外用红花一斤，洗膏六七碗， 砂五钱，同膏熬。将煎煮器阴干入膏内翻动，煮红为度。
　　
　　卷之九十八　通用诸方
　　牧养类第九
　　孟子曰：鸡豚狗彘之畜，无失其时。以此为王道之始，则知牧养之道，诚养生之大端，食用之先务，而况牛资之以耕，马资之以战，尤有国有家者所当知也。昔陶朱公畜五 而致富，信乎牧养不可以无方矣。兹取切要者编为一篇，亦养生之一助也。
　　【养鸡法】二月内先耕地一二亩，令熟，造秫粥洒之，以稻草盖其上，则自生虫。四围打墙，高丈许，棘遮其上。中打一路墙，平分其地。每边盖屋数椽，屋下悬筐，令鸡宿抱于内。左边虫尽驱而之右，右边先为之制而渔养之，右边虫尽，复驱之左。
　　【养鸡生子不绝方】鸡生卵后，食内杂以麻子喂之，则常生不绝，不抱。生鸡欲不走，初来时便以清水濯足，放之不走。
　　【鸡卵讨雄法】无雄鸡之家，母鸡生蛋毕，则将其蛋至灶前云：鸡蛋无雄，灶公讨雄。即以其蛋擦灶突上煤一指许收之，其子再抱出鸡皆雄而黑，屡验。若以铁斧置鸡抱蛋处，其雏出尽是雄鸡。鸡抱雏以十二月为上，正月次之。不失时则长成，过正月半者，多不育也。鸡生卵，晨则雄，暮则雌，日中生子亦雄。
　　【栈鸡易肥】香油和面，捻成指尖大块，日与十数枚食之，复以土硫黄每次用末五分，拌饭喂之，不数日便肥。亦须寨住，勿令走。
　　【宦鸡】时人谓之线鸡。以线缝者，常相随不离。
　　【鸡知子午而唳】黄昏时鸡啼，主有天恩喜事，唯一更深啼者，为不祥。二更啼者，近子时，阳将动而声气所感，亦无妨也。雌鸡作雄鸡啼，亦为不祥。《易》曰：牝鸡之晨，惟家之索。言其妇夺夫权，而家必不兴也。
　　【乌骨鸡】其舌乌即骨乌，舌不乌者但肉乌而已，不去为药。
　　【倒翅鸡】雏鸡未翅者，以苕帚捍之，则翅毛倒生。
　　【竹鸡避蚁】野山鸡而小者，名竹鸡，养之可避壁虱并白蚁，闻其声则绝影。
　　【哮鸡】鸡食辛咸而作哮者，以鼠粪、香油灌之则愈。或以冬瓜叶喂之解。凡鸡病，以麻油灌之愈。瘟鸡病，以猪肉切细喂之愈。又法：以雄黄拌饭喂之愈。
　　【雄鸡屎治阴证】凡阴证胀痛，四肢厥冷，急无药治，可取干雄鸡粪，铁锅炒极焦，烹以醇酒，滚十余沸，以绢布滤清酒，乘热饮尽，量服，痛即止，而手足寝热。盖鸡屎性热，而能回阳也。
　　【鸡内金】即鸡腹内黄皮，能愈诸疥，生肌敛口，大有奇效。人家不以为意，并不收留，若知此而收之，遇疥病者用之，胜于乳、没、儿茶。
　　【养鹅鸭法】鹅鸭宜过藏再伏者为种，大率鹅三雌一雄，鸭五雌一雄，抱皆一月鸡出，出时四五日勿震响。大鹅十子，大鸭二十子，小者减之。
　　【相鹅鸭法】鹅鸭母，头欲小，口上吃有小珠，满五个多生子，二个次之。鹅鸭俱以生硫黄少许，拌饭喂之极肥。
　　【栈鹅易肥法】作小屋置鹅于中，惟令头出，勿令转身，将稻子煮熟，任其饱食，勿住口，肥则自不食矣。大小麦皆须煮熟，不须与水。
　　【鸽避邪】养鸽，窠坐向东南自旺，以盐水浸米食之，则不投别人家。干鸽亦治阴证伤寒，法与鸡屎同。
　　【鹤避邪而致祥】养鹤要苑圃树亭，夜宿其下，得风露之清气，其声亮而肯鸣。诗曰：鸣鹤在阴，其子和之；我有好爵，吾与尔弥之。观鹤不可逼近，性嗜鱼，恐啄人目。鹤病，以鼠屎喂之愈。
　　【燕来窠】主家兴。谚云：燕窠长，主吉昌。燕垒窠不干净，主田内草多。
　　【鹊窠】鹊做窠于人家屋前树上，主其吉。窠低主水，窠高主旱。
　　【鹊噪】接接连声，主有远客至，喜事来。故云干鹊知来而不知往。
　　【养鹿】常喂豌豆则无病。鹿病，用盐拌豆料喂之愈。鹿尾血，凡遇小儿豆疥不出，用刺活鹿尾血少许于热酒中，与儿饮之则出。
　　【养马】马性恶湿，而宜居高地。仲春放淫，顺其性也，季春必啖药。盛夏浸之水， ，以猪脂及犬胆汁，煮粥与食则肥。喂料要好，新草细切，谷豆要净。若热料须用冷水淘冷，方可拌食。每一夜须三四次起拌草料。喂水有三时，一曰朝饮，宜少与；次曰昼饮，酌其中；三曰暮饮，必任其意。凡饮水须用新水，切忌宿水、不洁水。冬月饮讫亦须骑骤，喂水不谨则成病。夏月汗，冬寒甚，皆宜节饮。却鞍最忌当风。每晨昏相其口色，以知冷热之候。
　　
　　卷之九十八　通用诸方
　　牧养类第九
　　马脑欲阔，臆欲平。食 欲宽，下唇欲宽。口叉欲深，上唇欲方。鼻欲宽大，眼下欲有肉。
　　面欲如剥兔，眼如垂铃。胸骨欲圆，耳欲如削筒。颊骨欲圆，鬃欲细， 欲高。项欲长细而弯。
　　排鞍欲浓，脊梁欲平。腰欲短促，砚骨欲平。胁骨欲密，腹欲平。汗沟欲深，尾欲端。尾骨欲短，外肾欲小。腿欲如琵琶，尾欲茸细。后脚欲曲，曲池欲深。鹿节欲曲，胫骨欲细。蹬肉欲浓，前脚欲直。蹄欲圆，掌欲高。马从额上白入口，害主。白马四蹄黑者凶。马目不四满，下唇急目赤睫乱者，皆咬人。反视马，善奔伤人。目小多邪，直视畏物善惊。驹出生无毛者，能行千里。
　　马之良者曰骐骥，即千里马也。蹄趼日 。《尔雅》云： ，蹄趼，善升 。郭璞注曰：蹄如趼而健上山。秦时有 蹄苑，赤曰骝，青曰骐。马，金畜也。其蹄圆，其疾卧，起先前足。
　　牛，土畜也。其蹄坼，其疾立，卧先前足。《造化权舆》云：夫干为马，坤为牛。干，阳物也，马蹄故圆。坤，阴物也，牛蹄故坼。阳病则阴胜，故马病则卧。阴病则阳胜，故牛病则立。马，阳物，故起先前足；牛，阴物，故起先后足，卧先前足。
　　马瘦瘠方贯众每煮料取二枚同煮，食之瘦虫自出而马肥。
　　马伤水中结一切病方川乌 草乌 白芷 瓜蒂 猪牙皂角 胡椒 麝香（少许）马疫病腹胀欲死方盐汁 井花水（各一升）和匀灌之，汗出可活。
　　当用治马药品郁金 大黄 黄连 黄柏 黄芩 白药子 桔梗 甘草 山栀 贝母 知母（各等分）上为细末，每服二两，酒蜜调和灌之。
　　【养牛】买牛宜择项长身短，胸大头小，膝低，脸毛不长，分脊高起，立足齐者良。牛角仰角短，方大仰弓，角纹精为上相。角圆纹细者滞钝。舌红齿白者益主。舌青黑者害主。前带抱喉者凶。前后无带者吉。牛袋深隐急，横出者凶。牛阴逆坚凶。牛尾稍长吉。耳角近促，不用管束；耳角去远，千里不转。面短者命促。牛鼻有横理者凶。脊欲尖敛，臀欲浓重者吉。分毛向前吉，向后命短，凶。大足、大尾、大肚吉。前足阔，后足近吉。生子卧面相向者吉。牛退齿，人不得知。见其齿脱，得之者吉。
　　【造牛栏】用松栗木吉。地形干高连丑亥方吉。
　　牛忽腹胀狂走触人方大黄 皮硝 黄连各为末，半两。鸡子清一个，酒一斗，和灌之。
　　牛瘴气方用石南藤同芭蕉叶捣自然汁灌之。
</div>
    <div class="pagination">
<a href="古今医统大全_page393.html">上一页</a><span>...</span><a href="古今医统大全_page389.html">389</a><a href="古今医统大全_page390.html">390</a><a href="古今医统大全_page391.html">391</a><a href="古今医统大全_page392.html">392</a><a href="古今医统大全_page393.html">393</a><span class="current-page">394</span><a href="古今医统大全_page395.html">395</a><a href="古今医统大全_page396.html">396</a><a href="古今医统大全_page397.html">397</a><a href="古今医统大全_page398.html">398</a><a href="古今医统大全_page399.html">399</a><span>...</span><a href="古今医统大全_page395.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
