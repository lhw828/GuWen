<!DOCTYPE html>
<html>
 <head>
  <meta charset="utf-8"/>
  <title>
   医学纲目 - 第 2 页/共 379 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   医学纲目 - 第 2 页/共 379 页
  </h1>
  <div class="content">
   经脉十二者，伏行分肉之间，深而不见。其常见者，足太阴过于外踝之上，无所隐故也。诸脉之浮而常见者，皆络脉也。六经络手阳明、少阳之大络，起于五指间，上合肘中。饮酒者，卫气先行皮肤，先充络脉，络脉先盛，故卫气已平，荣气乃满，而经脉大盛。脉之卒然动者，皆邪气居之，留于本末，不动则热，不坚则陷且空，不与众同，是以知其何脉之动也。雷公曰：何以知经脉之与络脉异也？黄帝曰：经脉者，常不可见也，其虚实也，以气口知之；脉之见者，皆络脉也。雷公曰：细子无以明其然也？黄帝曰：诸络脉皆不能经大节之间，必行绝道而出入，复合于皮中，其会皆见于外。故诸刺络脉者，必刺其结，上甚血者，虽无结，急取之，以泻其邪而出其血，留之发为痹也。凡诊络脉：脉色青，则寒且痛，赤，则有热；胃中寒，手鱼际之络多青矣；胃中有热，鱼际络赤；其暴黑者，留久痹也；其有赤，有黑，有青者，寒热气也；其青短者，少气也。凡刺寒热者，皆多血络，必间日而一取之，血尽乃止，乃调其虚实。其小而短者，少气，甚者，泻之则闷，闷甚则仆不得言。闷急坐之也。（《经脉篇》）〔《素》〕黄帝曰：夫络脉之见也，其五色各异。青、黄、赤、白、黑不同，其故何也？岐伯曰：经有常色，而络无常变也。帝曰：经之常也何如？岐伯曰：心赤、肺白、肝青、脾黄、肾黑，皆亦应其经脉之色也。黄帝曰：络之阴阳，亦应其经乎？岐伯曰：阴络之色应其经，阳络之色变无常，随四时而行也。寒多则凝泣，凝泣则青黑；热多则淖泽，淖泽则黄赤，皆常色也，谓之无病。五色具见者，谓之寒热。帝曰：善。（《经络论篇》）〔《灵》〕经脉为里，支而横者，为络；络之别者，为孙。盛而血者，疾诛之；盛者，泻之；虚者，饮药以补之。（《脉度篇》）〔《素》〕目受血而能视，足受血而能步，掌受血而能握，指受血而能摄。（《五脏生成篇》）许昌滑寿着《十四经发挥》，释经脉为曲，络脉为直；经为荣气，络为卫气，乃所以惑乱来学也。谨按经云：经脉十二，伏行分肉之间，深而不见；诸脉浮而常见者，皆络脉也。

　　又云：诸络脉不能经大节之间，必行绝道而出入复合于皮。又云：当数者，为经；不当数者，为络。今《发挥》谓手太阴脉，其支从腕后出次指端交于手阳明者，为手太阴络。手阳明脉，其支从缺盆上挟口鼻交于足阳明者，为手阳明络，凡十二经之支脉伏行分肉者，皆释为络脉。则是络脉亦伏行分肉之间而不浮见，亦能经大节而不行绝道，亦当经脉一十六丈二尺内之数，而非不当数也。又按经云：足少阳之脉，起于目锐，上抵头角，下耳后，未尝言其脉有曲折也。今《发挥》谓足少阳脉，起目锐，作三折，从目锐至完骨是一折，又自完骨至睛明是一折，自睛明至风池是一折，则是《内经》以经脉之曲折朦胧者，为直行也。

　　又按经云：水谷入于胃也，其气分为三隧，故宗气积胸中，出喉咙而行呼吸焉。荣气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其悍气之疾，而皆行于四末分肉皮肤之间而不休者也。又云：卫出于上焦，常与荣俱，昼行于阳二十五周，夜行于阴二十五周，故至平旦五十周，复与荣气大会于手太阴矣。此言卫气与荣气相会，未尝及宗气，今《发挥》谓气行一万三千五百息，脉行八百十丈，适当寅时，复会于手太阴，则是将积于胸中呼吸与荣周相会之宗气牵合，作昼行阳夜行阴，与荣五十周方会之卫气也。乖舛经义，罪孰甚焉。

　　阳者，天气也，主外；阴者，地气也，主内。故阳道实，阴道虚。

　　阴在内，阳之守也；阳在外，阴之使也。（《应象论》）阴者，藏精而起亟也；阳者，卫外而为固也。（《通天论》）〔《灵》〕内有阴阳，外亦有阴阳。在内者，五脏为阴，六腑为阳；在外者，筋骨为阴，皮肤为阳。（《寿天刚柔篇》）〔《素》〕足太阳与少阴为表里，少阳与厥阴为表里，阳明与太阴为表里，是为足之阴阳也。手太阳与少阴为表里，少阳与心主为表里，阳明与太阴为表里，是为手之阴阳也。（《血气形志篇》）〔《灵》〕黄帝问于伯高曰：脉度言经脉之长短，何以立之？伯高曰：先度其节骨之大、小、广、狭、长、短，而脉度定矣。黄帝曰：愿闻众人之度，人长七尺五寸者，其骨节之大、小、长、短各几何？伯高曰：头之大骨围二尺六寸，胸围四尺五寸，腰围四尺二寸，发所覆者，颅至项一尺二寸，发以下至颐长一尺。君子终折结喉以下至缺盆中长四寸，缺盆以下至KT长九寸，过，则肺大；不满，则肺小。KT以下至天枢长八寸，过，则胃大；不及，则胃小。天枢以下至横骨长六寸半，过，则回肠广长；不满，则狭短。横骨长六寸半，横骨上廉以下至内辅之上廉长一尺八寸，内辅之上廉以下至下廉长三寸半，内辅下廉下至内踝长一尺三寸，内踝以下至地长三寸，膝以下至跗属长一尺六寸，跗属以下至地长三寸，故骨围大，则太过；小，则不及。角以下至柱骨长一尺，行腋中不见者长四寸，腋以下至季胁长一尺二寸，季胁以下至髀枢长六寸，髀枢以下至膝中长一尺九寸，膝以下至外踝长一尺六寸，外踝以下至京骨长三寸，京骨以下至地长一寸，耳后当完骨者广九寸，耳前当耳门者广一尺三寸，两颧之间相去七寸，两乳之间广九寸半，两髀之间广六寸半，足长一尺二寸，广四寸半。肩至肘长一尺七寸，肘至腕长一尺二寸半，腕至中指本节长四寸，本节至其末长四寸半，项发以下至背骨长二寸半，膂骨以下至尾二十一节长三尺，上节长一寸四分分之一，奇分在下，故上七节至于膂骨九寸八分分之七。此众人骨之度也，所以立经脉之长短也。（《骨度篇》。，许竭切。KT，云居切）唇至齿长九分，口广二寸半。齿以后至会厌深三寸半，大容五合。舌，重十两，长七寸，广二寸半。咽门，重十两，广二寸半，至胃长一尺六寸。胃纡曲屈，伸之长二尺六寸，大一尺五寸，径五寸，大容二斗五升。小肠后附脊，左环，回周叠积，其注于回肠者，外附于脐，上回运环十六曲，大二寸半，径八分分之少半，长三丈三尺。回肠当脐左环，回周叶积而下。回运环反十六曲，大四寸，径一寸寸之少半，长二丈一尺。广肠传脊，以受回肠，左环叶脊上下辟，大八寸，径二寸寸之大半，长二尺八寸。肠胃所入至所出，长六丈四寸四分。回曲环反，三十二曲也。（《肠胃论》）〔《难》〕七冲门何在？然，唇，为飞门；齿，为户门；会厌，为吸门；胃，为贲门；太仓下口，为幽门；大肠小肠会，为阑门；下极，为魄门；故曰七冲门也。（《四十四难》）〔《素》〕腰以上，为天；腰以下，为地。

　　〔《难》〕上焦者，在心下下膈，在胃上口，主内而不出，其治在膻中，玉堂下一寸六分，直两乳间陷者是。中焦者，在胃中脘，不上不下，主腐熟水谷，其治在脐傍。下焦者，在脐下当膀胱上口，主分别清浊，主出而不内，以传导也，其治在脐下一寸。（《三十一难》）〔《灵》〕黄帝曰：愿闻荣卫之所行，皆何道从来？岐伯答曰：荣，出于中焦；卫，出于上焦。黄帝曰：愿闻三焦之所出。岐伯答曰：上焦出于胃上口，并咽以上，贯膈而布胸中，走腋，循太阴之分而行，还至阳明，上至舌，下足阳明，常与荣俱，行于阳二十五度，行于阴亦二十五度，一周也。故五十度而复大会于手太阴矣。黄帝曰：愿闻中焦之所出？岐伯答曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰荣气。黄帝曰：夫血之与气，异名同类，何谓也？岐伯答曰：荣卫者精气也，血者神气也，故血之与气，异名同类焉。故夺血者，无汗；夺汗者，无血，故人生有两死而无两生。黄帝曰：愿闻下焦之所出。岐伯答曰：下焦者，别回肠，注于膀胱而渗入焉。故水谷者常并居于胃中，成糟粕而俱下于大肠而成下焦，渗而俱下，济泌别汁，循下焦而渗入膀胱焉。黄帝曰：善。余闻上焦如雾，中焦如沤，下焦如渎，此之谓也。（《荣卫生会篇》）〔海藏〕头至心，为上焦；心至脐，为中焦；脐至足，为下焦。此三焦者，足太阳之别也。又《灵枢经》云：脐下膀胱至足为足三焦。右手尺脉为命门，与包络脉同诊，此包络亦有三焦之称，为命门之火，游行于五脏之间，主持乎内。手三焦主持乎上，足三焦主持乎下，上、中、下三焦通为一气，卫于一身为外护。既云头至心、心至脐、脐至足，是有状也。呼为三焦，是有名也。以为无状，可乎？经曰：三焦者，水谷之道路也。却是有形状，何以然？上焦者，主内而不出；中焦者，主腐熟水谷；下焦者，主出而不内。故经曰上焦如雾，中焦如沤，下焦如渎也。手经者，主持上也；足经者，主持下也；命门者，主持内也；为卫者，主持外也。三焦真气为父，气散于包络，相从母也。并行而不相离，母之真气也，故俱会于胸中。经云：膻中之分，父母居之，气之海也，如天地之尊，不系五行也。清邪中于上焦，名曰洁也，头项强，腰脊痛。浊邪中于下焦，名曰浑也，阴气为栗，便溺妄出。表虚里急，上焦、下焦与中焦相混。上焦怫郁，脏气相熏。中焦不治，卫气上冲，荣气不通，血凝不流。若卫气前通者，小便赤黄，与热相搏，因热作使，游于经络，出入脏腑，阴气前通，阳气后微，阴无所使，客气内入，嚏而出之，声咽塞，寒厥热壅，必下血。阴阳俱厥，脾弱液下。下焦不固，清便下重，便数而难，腹筑湫痛，命将难全。此命门之脉，诊在右手尺也。

　　经曰：五脏不和，五液不下，当阖不阖，便溺俱脱，生气绝矣，所以腹脐湫痛也，故曰命将难全。前三焦自外而入，后三焦自内而出。雾不收则为喘满，此出而不内也。沤不利则为留饮，留而不散，久为中满，上不能内，下不能出也。渎不利则为肿满，此因上内而下不出也。此三焦之所不归也。三焦有脏而无腑，在内则游行，是血也，在外则固护，是气也。上焦如雾者气也，中焦如沤者血也。中焦者，血气之分也。下焦在脐膀胱上口，主分别清浊，出而不纳，即传道也治在脐下。名曰三焦，其腑在气街中，又云有脏无腑。成氏云：血室者，血之所居也，荣卫停止之所，经脉流会之处，冲脉是矣。夫冲者，奇经之一也，起于肾下，出于气街，并足阳明经挟脐上行，至胸中而散焉，为诸经之海也。

　　启玄子云：冲为血海，诸经朝会，男子则运而行之，女子则停而止之，是皆谓之血室。

　　《内经》云：任脉通冲脉，男既营运，女既停止，故营运者无积而不满，动也；停止者有积而能满，静也。不满者，阳也，气也。能满者，阴也，血也。故满者以时而溢，为之信有期者动也。干道成男，坤道成女，故营运者，阳之象也；停止者，阴之象也。血气荣卫，男女皆有，内外谐和，其脉同诊，脉者，血之府也，故为气血之室，为藏物之舍，亦为府也。三焦之府，在气街中，为男、女血海之府。经又曰：有脏而无腑，从无形而言之也。有脏而有腑，从有形而言之也。清邪浊邪所伤，三焦齐病，亦同两感。经云：心包络主之脉，出胸中，下膈，历络三焦，此其所以与相火并行，与命门脉同诊于右尺中也。东垣云：三焦有名无形，主持诸气，以象三才之用，故呼吸升降，水谷往来，皆待此以通达。是以上焦在心下，主内而不出；中焦在胃脘，主腐熟水谷；下焦在脐下，主分别清浊，出而不内。统而论之，三才之用，本于中焦。中焦者，胃脘也，禀天五之冲气，阴阳清浊自此而分，十二经络自此而始。或不得其平，则寒热偏胜，虚实不同，荣卫涩滞，清浊不分，而生诸病。故曰气会三焦。手少阳脉通于膻中，膻中者，臣使之官，为气之海。审此则知三焦者冲和之本也。三焦相火及包络之脉，人之元气也，周身何处无之，是名相火用事，主持阴阳之气，神明之府也。

　　〔《素》〕夫自古通天者，生之本（此九字着意玩味。王太仆云：论天谓元气，即天真也），本于阴阳。天地之间，六合之内，其气九州九窍，五脏十二节，皆通乎天气。其生五，其气三，数犯此者，则邪气伤人，此寿夭之本也。苍天之气清净，则志意治，顺之则阳气固，虽有贼邪，弗能害也，此因时之序。故圣人传精神，服天气而通神明。失之则内闭九窍，外壅肌肉，卫气散解，此谓自伤，气之削也。阳气者，若天与日，失其所则折寿而不彰，故天运当以日光明，是故阳因而上卫外者也（阳主动，凡人之知觉运动耳目视听言嗅，皆阳气熏肤充身泽毛，若雾露之溉，而充之耳。若阳气一失其所，则散解不行，而熏充泽溉之道涩，所以九窍闭塞于内，肌肉壅滞于外，而知觉运动视听言嗅之灵皆失也。故人之阳气犹天之日光，人失阳气而知觉运动视听言嗅之灵明隳坏不彰，寿命易折，犹天之失光明则万物无以发生也）。因于寒，欲如运枢，起居如惊，神气乃浮（丹溪云：“欲如运枢”以下三句皆衍文也。下文“体若燔炭，汗出而散”两句当移在此。夫寒邪初伤，客于肌表，邪郁而为热，有似燔炭得汗则解，此仲景麻黄汤之类是也）。因于暑，汗，烦则喘喝，静则多言，体若燔炭，汗出而散（丹溪云：君火为病也，火主动而散，故自汗烦喘多言也）。因于湿，首如裹，湿热不攘，大筋短，小筋弛长，短为拘，弛长为痿（丹溪云：湿者，浊土之气，首为诸阳之会，其位高而气清，其体虚故聪明得而系焉。浊气熏蒸，清道不通，沉重而不爽利，似乎有物以蒙冒之。失而不治，湿郁为热，热留不去。大筋短者，热伤血不能养筋，故为拘挛。小筋弛张者，湿伤筋不能束骨，故为痿弱。“因于湿，首如裹”各三字为句，“湿热不攘”以下各四字为句，文整而意明。王太仆谓反湿其首，若湿物裹之，以“因于湿首”为句，“如裹”为句，则湿首之湿、如裹湿之湿皆是人为，文义舛乖也）。因于气为肿，四维相代，阳气乃竭。阳气者，烦劳则张，精绝辟积，于夏使人煎厥，目盲不可以视，耳闭不可以听，溃溃乎若坏都，汨汨乎不可止（辟，偏也，盖阳者，视听动作之体也。若烦劳而不清静，则视听动作所张之精竭绝偏枯，至夏月而剧，故目盲耳闭而视听失，溃溃汨汨而动作废。正仲景所谓春夏剧、秋冬瘥之病，俗人名曰注夏者是也。或曰郑康成云：口鼻之呼吸，为魂；耳目之聪明，为魄。夫魄者，阴血也，耳目之聪明乃阴血所为，今经言阳气烦劳则目盲耳闭者何也？曰：以耳目与口鼻对言则口鼻为阳，耳目为阴。以耳目口鼻与脏腑对言，则耳目口鼻为阳，脏腑为阴。故阳气行阳二十五度，于身体之外，则耳目口鼻皆受阳气，所以能知觉视听动作而寤，行阴二十五度于脏腑之内，则耳目口鼻无阳气运动，所以不能知觉而寐，聪明者岂非阳气为之乎。夫人之耳目犹月之质也，月质必受日光所加始能明，耳目亦必受阳气所加始能聪明，是故耳目之阴血虚，则阳气之加，无以受之，而视听之聪明失。耳目之阳气虚，则阴血不能自施，而聪明亦失。是故耳目之聪明必阴血阳气相须始能视听也）。阳气者，大怒则形气绝，而血菀于上，使人薄厥。有伤于筋，纵，其若不容，汗出偏沮，使人偏枯，汗出见湿，乃生痤痱。膏粱之变，足生大疔。受如持虚，劳汗当风，寒薄为，郁乃痤（王注云：菀，积也。曰粉刺，形如米如针也。痤，小疖也）。阳气者，精则养神，柔则养筋，开阖不得，寒气从之，乃生大偻。荣气不从，逆于肉理，乃生痈肿。陷脉为，留连肉腠，气化薄，传为善畏，及为惊骇（“荣气不从，逆于肉理，乃生痈肿”十二字，旧本元误在“及为惊骇”之下。夫阳气因失卫而寒气从之为偻，然后荣气逆而为痈肿，痈肿失治然后陷脉为，而陷留连于肉腠焉。偻，力主切，背俯不能仰也）。魄汗未尽，形弱而气烁，穴俞以闭，发为风疟。故风者百病之始也，清净则肉腠闭拒，虽有大风苛毒，弗之能害，此因时之序也。故病久则传化，上下不并，良医弗为。故阳蓄积病死，而阳气当隔，隔者当泻，不亟正治，粗乃败之。（《生气通天论》）帝曰：余知百病生于气也。怒则气上。喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？岐伯曰：怒则气逆，甚则呕血及飧泄，故气上矣。喜则气和志达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。炅则腠理开，荣卫通，汗大泄，故气泄矣。惊则心无所倚，神无所归，虑无所定，故气乱矣。劳则喘息汗出，外内皆越，故气耗矣。思则心有所存，神有所归，正气留而不行，故气结矣。（《举痛篇》）年四十而阴气自半也，起居衰矣。（《阴阳应象论》）阴气者，静，则神藏；躁，则消亡，饮食自倍，肠胃乃伤。（《痹论》）阴之所生，本在五味。阴之五宫，伤在五味。（《生气通天论》）〔垣〕《劳倦所伤论》《调经篇》云：阴气生内热。岐伯曰：有所劳倦，形气衰少，谷气不盛，上焦不行，下脘不通，而胃气热，热气熏胸中，故内热。《举痛论》云：劳则气耗，劳则喘息汗出，外内皆越，故气耗矣。夫喜怒不节，起居不时，有所劳倦，皆损其气，衰则火旺，火旺则乘脾土，脾主四肢，故困热，无气以动，懒于语言，动作喘乏，表热自汗，心烦不安。当病之时，宜安心静坐，以养其气，以甘寒泻其热火，以酸味收其散气，以甘温调其中气，经言劳者，温之；损者，温之是也。仲景云：平人脉大为劳，脉极虚亦为劳。夫劳之为病，其脉浮大，手足烦热，春夏剧，秋冬瘥。脉大者，热邪也。极虚者，气损也。春夏剧，邪助时也。秋冬瘥，时胜邪也。以黄建中汤补之，此亦温之也。夫上古圣人，饮食有节，起居有常，不妄作劳，故能形与神俱，而尽终其天年，度百岁乃去，谓治未病也。中古以下，去圣久远，饮食失节，起居失宜，妄作劳役，形神俱伤，故病而后以药之，是治已病也。推其百病之源，皆因饮食劳倦，胃气元气散解，不能滋荣百脉，溉灌脏腑，卫护周身之所致也。故苍天之气贵清净，阳气恶烦劳，则饮食喜怒之间，寒暑起居之际，可不慎欤。

　　上东垣《劳倦所伤论》。余论见治虚实法补中益气汤方条。

　　〔《素》〕夫邪之生也，或生于阴，或生于阳。其生于阳者，得之风雨寒暑；其生于阴者，得之饮食居处，阴阳喜怒。（《调经论》）此阴阳以内外言之，而总诸阴阳形气之伤，东垣先生谓内外伤者是也。谓男女饮食喜怒所伤者，皆属内为阴也，诸寒温风湿所伤，皆属外为阳也。

　　〔《灵》〕夫百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通，阴阳相逆，卫气稽留，经脉空虚，血气不次，乃失其常。（《口问篇》）〔《素》〕喜怒伤气，寒暑伤形，暴怒伤阴，暴喜伤阳。厥气上行，满脉去形，喜怒不节，寒暑过度，生乃不固（《阴阳应象论》）。寒伤形，热伤气，气伤痛，形伤肿，故先痛而后肿者，气伤形也；先肿而后痛者，形伤气也。（此上二节经旨似自相矛盾，既曰喜怒伤气，又曰暴怒伤阴，暴喜伤阳；既曰寒暑伤形，又曰寒伤形，热伤气者，何也？盖言虽不一，而理则有归。夫喜怒之伤人从内出而先发于气，故曰喜怒伤气也。寒暑之伤人从外入而先着于形，故曰寒暑伤形也。分而言之，则怒之气从下上而先发于阴，故曰暴怒伤阴；喜之气从上下而先发于阳，故曰暴喜伤阳。寒则人气内藏，气内藏则寒之伤人先着于形，故曰寒伤形。

　　暑则人气外溢，气外益则暑之伤人先着于气，故曰热伤气也）

　　卷之一阴阳脏腑部

　　五脏

　　〔《灵》〕五脏者，所以藏精神血气魂魄者也。六腑者，所以化水谷而行津液者也。（《本藏论》）〔《素》〕五脏者，藏精气而不泻也，故满而不实；六腑者，传化物而不藏，故实而不满。所以然者，水谷入口，则胃实而肠虚；食下，则肠实而胃虚。故曰：实而不满，满而不实也。（《五脏别论》）平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也，故人亦应之。夫言人之阴阳，则外为阳，内为阴，言人身之阴阳，则背为阳，腹为阴，言人身之脏腑中阴阳，则脏者，为阴；腑者，为阳。肝、心、脾、肺、肾，五脏皆为阴，胆、胃、大肠、小肠、膀胱、三焦，六腑皆为阳。背为阳，阳中之阳心也。背为阳，阳中之阴肺也。腹为阴，阴中之阴肾也。腹为阴，阴中之阳肝也。腹为阴，阴中之至阴脾也。此皆阴阳表里内外雄雌相输应也（《金匮真言论》）。心者，生之本，神之变也。其华在面，其充在血脉，为阳中之太阳，通于夏气。

　　肺者，气之本，魄之处也。其华在毛，其充在皮，为阳中之太阴，通于秋气。肾者，主蛰，封藏之本，精之处也。其华在发，其充在骨，为阴中之少阴，通于冬气。肝者，罢极之本，魂之居也。其华在爪，其充在筋，以生血气，此为阳中之少阳，通于春气（罢，音疲）。脾胃、大肠、小肠、三焦、膀胱者，仓廪之本，荣之居也。名曰器，能化糟粕转味而入出者也。

　　其华在唇四白，其充在肌，此至阴之类，通于土气（东垣云“四白”当作“四红”）。凡十一脏，取决于胆也。（《六节脏象论》）东方生风，风生木，木生酸，酸生肝，肝生筋，筋生心，肝主目，其在天为玄，在人为道，在地为化，化生五味，道生智，玄生神，神在天为风，在地为木，在体为筋，在脏为肝，在色为苍，在音为角，在声为呼，在变动为握，在窍为目，在味为酸，在志为怒。怒伤肝，悲胜怒，风伤筋，燥胜风，酸伤筋，辛胜酸。南方生热，热生火，火生苦，苦生心，心生血，血生脾，心主舌，其在天为热，在地为火，在体为脉，在脏为心，在色为赤，在音为征，在声为笑，在变动为忧，在窍为舌，在味为苦，在志为喜。喜伤心，恐胜喜，热伤气，寒胜热，苦伤气，酸胜苦。中央生湿，湿生土，土生甘，甘生脾，脾生肉，肉生肺，脾主口，其在天为湿，在地为土，在体为肉，在脏为脾，在色为黄，在音为宫，在声为歌，在变动为哕，在窍为口，在味为甘，在志为思。思伤脾，怒胜思，湿伤肉，风胜湿，甘伤肉，酸胜甘。西方生燥，燥生金，金生辛，辛生肺，肺生皮毛，皮毛生肾，肺主鼻，在天为燥，在地为金，在体为皮毛，在脏为肺，在色为白，在音为商，在声为哭，在变动为咳，在窍为鼻，在味为辛，在志为忧。忧伤肺，喜胜忧，热伤皮毛，寒胜热，辛伤皮毛，苦胜辛。北方生寒，寒生水，水生咸，咸生肾，肾生骨髓，骨髓生肝，肾主耳，其在天为寒，在地为水，在体为骨，在脏为肾，在色为黑，在音为羽，在声为呻，在变动为栗，在窍为耳，在味为咸，在志为恐。恐伤肾，思胜恐，寒伤血，燥胜寒，咸伤血，甘胜咸。天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气。以天地为之阴阳，阳之汗，以天地之雨名之，阳之气，以天地之疾风名之。暴风象雷，逆气象阳，故治不法天之纪，不用地之理，则灾害至矣。（《阴阳应象论》）〔《灵》〕肺合大肠，大肠者，传道之府；心合小肠，小肠者，受盛之府；肝合胆，胆者，中正之府；脾合胃，胃者，五谷之府；肾合膀胱，膀胱者，津液之府。少阳属肾，肾上连肺，故将两脏。三焦者，中渎之府，水道出焉，属膀胱，是孤之府也。是六腑之所与合者。

　　（《本输篇》）五脏常内阅于上七窍也。故肺气通于鼻，肺和则鼻能知香臭矣；心气通于舌，心和则舌能知五味矣；肝气通于目，肝和则目能辨五色矣；脾气通于口，脾和则口能知五谷矣；肾气通于耳，肾和则耳能闻五音矣。五脏不和，则七窍不通，六腑不和，则留为痈。（《脉度论》）〔《难》〕肝主色，心主臭，脾主味，肺主声，肾主液。鼻者肺之候，而反知香臭。耳者肾之候，而反闻声，其意何也？然肺者西方金也，金生于巳。巳者南方火也，火者心，心主臭，故令鼻知香臭。肾者北方水也，水生于申，申者西方金也，金者肺主声，故令耳闻声。

　　（《四十难》）〔《素》〕心之合脉也，其荣色也，其主肾也；肺之合皮也，其荣毛也，其主心也；肝之合筋也，其荣爪也，其主肺也；脾之合肉也，其荣唇也，其主肝也；肾之合骨也，其荣发也，其主脾也（《五脏生成篇》）。五脏所主，心主脉，肺主皮，肝主筋，脾主肉，肾主骨，是谓五主（《宣明五气篇》）。五脏化液，心为汗，肺为涕，肝为泪，脾为涎，肾为唾，是为五液（同上）。诸脉者，皆属于目；诸髓者，皆属于脑；诸筋者，皆属于节；诸血者，皆属于心；诸气者，皆属于肺。（《五脏生成篇》）〔《难》〕经言八会者何也？府会太仓，脏会季胁，筋会阳陵泉，髓会绝骨，血会膈，骨会大杼，脉会太渊，气会三焦外一筋直两乳内也。热病在内者，取其会之气穴也。（《四十五难》）〔《素》〕心者，君主之官也，神明出焉。肺者，相傅之官，治节出焉。肝者，将军之官，谋虑出焉，胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传道之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。凡此十二官者，不得相失也。故主明则下安，以此养生则寿，殁世不殆，以为天下则大昌；主不明则十二官危，使道闭塞不通，形乃大伤，以此养生则殃，以为天下，其宗大危，戒之戒之（《灵兰秘典论》）。五脏所藏，心藏神，肺藏魄，肝藏魂，脾藏意，肾藏志，是谓五脏所藏（《宣明五气篇》）。五精所并，精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。（“忧”当作“怒”，“畏”当作“思”。同上）帝曰：脾不主时何也？岐伯曰：脾者土也，治中央，常以四时长四脏，各十八日寄治，不得独主于时也。脾脏者常着胃土之精也，土者生万物而法天地，故上下至头足，不得主时也。（《太阴阳明论篇》）〔《灵》〕黄帝曰：愿闻谷气有五味，其入五脏，分别奈何？伯高曰：胃者五脏六腑之海也，水谷皆入于胃，五脏六腑皆禀气于胃，五味各走其所喜，谷味酸，先走肝。谷味苦，先走心。谷味甘，先走脾。谷味辛，先走肺。谷味咸，先走肾。谷气津液已行，荣卫大通，乃化糟粕，以次传下。（《五味篇》）人之所受气者谷也，谷之所注者胃也，胃者水谷气血之海也。海之所行云气者天下也，胃之所出气血者经隧也，经隧者五脏六腑之大络也。

　　食气入胃，散精于肝，淫气于筋（《经脉别论》）。食气入胃，浊气归心，淫精于脉，脉气流经，经气归于肺，肺朝百脉，输精于皮毛，毛脉合精，行气于府，府精神明，留于四脏，气归于权衡，权衡以平，气口成寸，以决死生。饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。（同上）〔丹溪〕：《相火论》：太极动而生阳，静而生阴，阳动而变，阴静而合，而生水、火、木、金、土，各一其性。惟火有二，曰君火，人火也；曰相火，天火也。火内阴而外阳，主乎动者也，故凡动皆属火。以名而言，形质相生，配于五行，故谓之君。以位而言，生于虚无，守位禀命，因其动而可见，故谓之相。天主生物，故恒于动，人有所生，亦恒于动，其所以常于动者，皆相火助之也。见于天者，出于龙雷，则木之气，出于海，则水之气也。

　　具于人者，寄于肝肾二部，肝属木而肾属水也。胆者肝之腑，膀胱者肾之腑，心包络者肾之配，三焦以焦言，而下焦司肝肾之分，皆阴而下者也。天非此火不能生物，人非此火不能有生，天之火虽出于木水，而皆本乎地，故雷非伏，龙非蛰，海非附地，则不能鸣，不能飞，不能波也。鸣也，飞也，波也，动而为火者也。肝肾之阴，悉具相火，人而同乎天地。或曰：相火天人之所同，何东垣以为元气之贼？又曰：火与元气不两立，一胜则一负。然则如之何而可使之无胜负乎？曰：周子言神发知矣。五性感动而万事出，有知之后，五者之性，为物所感不能不动，谓之动者，即《内经》五火也。相火易起，五性厥阳之火相扇，则妄动矣。火起于妄，变化莫测，无时不有，煎熬真阴，阴虚则病，阴绝则死。君火之气，《内经》以暑与热言之；相火之气，经以火言之，盖表其暴悍酷烈，有甚于君火者也。故曰：相火元气之贼。周子又曰：圣人定之以中正仁义而主静。朱子亦曰：必使道心常为一身之主，而人心每听命焉，此善处乎火也。人心听命道心，而又能主之以静。彼五火将寂然不作，而相火惟有裨补造化，以为生生不息之运用尔，何贼之有？或曰：《内经》相火注言少阴少阳矣，未尝言及厥阴太阳，而吾子言之，何也？曰：足太阳少阴，东垣尝言之矣，治以炒柏，取其味辛，能泻水中之火是也。戴人亦言：胆与三焦寻火治，肝和包络俱无异。此历指龙雷之火也。予亦备述天人之火，皆生于动，如上文所云者，实推展二公之意。或曰：《内经》言火不一，往往于六气中见之，言脏腑者未之见也。二公岂自有所据邪，子能为我言之乎？经曰：百病皆生于风、寒、暑、湿、燥、火之动而为变者，岐伯历举病机一十九条，而属火者五，此非相火为病之出于脏腑者乎！考诸《内经》，少阳病为螈，太阳病时眩仆，少阴病瞀暴喑，郁冒不知人，非诸热瞀之属火者乎！手少阳病恶寒鼓栗，胆病振寒，少阴病洒淅恶寒振栗，厥阴病洒淅振寒，非诸振鼓栗如丧神守之属火者乎！少阳病呕逆，厥气上行，膀胱病冲头痛，太阳病厥气上冲胸，少腹控睾引腰脊上冲心，少阴病气上冲胸呕逆，非诸逆冲上之属火者乎！少阳病谵妄，太阳病谵妄，膀胱病狂颠疾，非诸燥狂越之属火者乎！少阳病肿善惊，少阴病瞀热吐酸，肿不能久立，非诸病肿疼酸惊骇之属火者乎！又《原病式》曰：诸风掉眩，属于肝火之动也；诸气愤郁病痿，属于肺火之升也；诸湿肿满，属于脾火之胜也；诸痛痒疮疡，属于心火之用也；是皆火之为病出于脏腑者然也，注文未之发尔。以陈无择之通达，且以暖炽论君火，日用之火言相火，而又不曾深及，宜乎后人之不无聋瞽也。悲夫！〔东垣〕胃虚则脏腑经络俱病论《针经》本输曰：手阳明大肠，手太阳小肠，皆属足阳明胃。小肠之穴在巨虚下廉，大肠之穴在巨虚上廉。此二穴皆在足阳明胃三里穴下也。大肠主津，小肠主液，大肠、小肠受胃之荣气，乃能行津液于上焦，溉灌皮毛，充实腠理。若饮食不节，胃气不及，大肠、小肠无所禀受，故津液涸竭焉。《内经》曰：耳鸣、耳聋，九窍不利，肠胃之所生也，此胃弱不能滋养手太阳小肠、手阳明大肠，故有此证，然亦止从胃弱而得之，故圣人混言肠、胃之所生也。或曰：子谓混言肠、胃所生，亦有据乎？予应之曰：经云脾不及令人九窍不通，谓脾为至阴，受胃之阳气，能上升水谷之气于肺，充溢皮毛，散入四脏。今脾无所禀，不能行气于脏腑，故有此症，此则脾虚九窍不通之谓也。虽曰脾虚，亦胃之不足所致耳。或曰：经云五脏不利则九窍不通，此不言脾，不言肠，而言五脏，何也？予曰：此说与上二说无以异也。盖谓脾不受胃之禀命，致五脏所主九窍不能上通天气，皆闭塞不利，故以五脏言之。此三者，止是胃虚所致耳。然亦何止于此，胃虚则五脏、六腑、十二经、十五络、四肢皆不得荣运之气，而百病生焉，岂一端尽之乎。

　　真气又名元气，乃先身生之精气也，非胃气不能滋之。胃气者，谷气也，荣气也，运气也，生气也，清气也，卫气也，阳气也。又天气、人气、地气，乃三焦之气，分而言之则异，其实一也，不当作异名异论而观之。饮食、劳役所伤，自汗小便数，阴火乘土位，清气不生，阳道不行，乃阴血伏火。况阳明胃土右燥左热，故化燥火而津液不能停。且小便与汗，皆亡津液，津液至中宫，变化为血者也。血者，脉之腑也，血亡则七神何根据，百脉皆从此中变来也。人之百病，莫大于中风，有汗，则风邪客之；无汗，则阳气固密，腠理闭拒，诸邪不能伤也。或曰：经云阳不胜其阴，则五脏气争，九窍不通。又脾不及则令人九窍不通，名曰重强。又五脏不和，则九窍不通。又头痛耳鸣，九窍不利，肠胃之所生也。请析而解之？答曰：夫脾者，阴土也，至阴之气，主静而不动。胃者，阳土也，主动而不息。阳气在于地下，乃能生化万物，故五运在上，六气在下。其脾长一尺掩太仓，太仓者，胃之上口也。脾受胃禀，乃能熏蒸腐熟五谷者也。胃者，十二经之源，水谷之海也，平则万化安，病则万化危。五脏之气，上通九窍。五脏禀受气于六腑，六腑受气于胃。六腑者，在天为风、寒、燥、湿、暑、火，此无形之气也。胃气和平，荣气上升，始主湿热。湿热者春夏也，行阳二十五度，六阳升散之极，下而生阴，阴降则下行为秋冬，行阴道为寒凉也。胃既受病，不能滋养，故六腑之气绝，以致阳道不行，阴火上行。五脏之气，各受一腑之化，乃能滋养皮肤血脉筋骨，故言五脏之气已绝于外，是六腑生气先绝，五脏无所禀受，而气后绝矣。肺本收下，又主五气，气绝则下流与脾土叠于下焦，故曰重强。胃气既病，则下溜。经曰：湿从下受之。脾为至阴，本乎地也，有形之土，下填九窍之源，使不能上通于天，故五脏不和，则九窍不通。胃者，行清气而上，即地之阳气也。清阳成天，曰清阳出上窍，曰清阳实四肢，曰清阳发腠理者也。脾胃既为阴火所乘，谷气闭塞而下流，即清气不升，九窍为之不利。胃之一腑病，则十二经元气皆不足也，气少则津液不行，津液不行则血亏，故筋骨皮肉血脉皆弱，是气血俱羸弱矣。劳役动作，饮食饥饱，可不慎乎。凡有此病者，虽不变易他疾，已损其天年，更加之针灸用药差误，欲不夭枉得乎。

　　〔《素》〕凡阴阳之要，阳密乃固。两者不和，若春无秋，若冬无夏，因而和之，是谓圣度。故阳强不能密，阴气乃绝，阴平阳秘，精神乃治，阴阳离决，精气乃绝。因于露风，乃生寒热。是以春伤于风，邪气留连，乃为洞泄；夏伤于暑，秋为疟；秋伤于湿，上逆而咳，发为痿厥；冬伤于寒，春必温病。四时之气，更伤五脏。（《生气通天论》）黄帝问曰：天有八风，经有五风，何谓？岐伯对曰：八风发邪，以为经风，触五脏，邪气发病。所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也。东风生于春，病在肝，在颈项。南风生于夏，病在心，在胸胁。西风生于秋，病在肺，在肩背。北风生于冬，病在肾，在腰股。中央为土，病在脾，在脊。故春气者，病在头；夏气者，病在脏；秋气者，病在肩背；冬气者，病在四肢。故春善病鼽衄，仲夏善病胸胁，长夏善病洞泄寒中，秋善病风疟，冬善病痹厥。故冬不按跷，春不鼽衄；春不病颈项，仲夏不病胸胁；长夏不病洞泄寒中，秋不病风疟。冬不病痹厥飧泄而汗出也。夫精者，身之本也，故藏于精者，春不病温。（《金匮真言论》。“按跷”二字非衍文，其上下必有脱简。盖即冬不藏精者，春必温病之义也。）五劳所伤，久视伤血，久卧伤气，久坐伤肉，久立伤骨，久行伤筋，是谓五劳所伤（《宜明五气篇》）。多食咸，则脉凝泣而变色；多食苦，则皮槁而毛拔；多食辛，则筋急而爪枯；多食酸，则肉胝KT而唇揭；多食甘，则骨痛而发落，此五味之所伤也。（《五脏生成篇》）〔《灵》〕黄帝曰：酸走筋，多食之令人癃，何也？少俞曰：酸入于胃，其气涩以收，上之两焦，不能出入也。不出即留于胃中，胃中和温则下注膀胱，膀胱之胞薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之，血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者中焦之道也，故咸入而走血矣。黄帝曰：辛走气，多食之令人洞心，何也？少俞曰：辛入于胃，其气走于上焦，上焦者，受气而荣诸阳者也。姜韭之气熏之，荣卫之气不时受之，久留心下，故洞心。辛与气俱行，故辛入而与汗俱出。黄帝曰：苦走骨，多食之令人变呕，何也？少俞曰：苦入于胃，五谷之气皆不能胜苦，苦入下脘，三焦之道皆闭而不通，故变呕。齿者，骨之所终也，故苦入而走骨，故入而复出，知其走骨也。黄帝曰：甘走肉，多食之令人心，何也？少俞曰：甘入于胃，其气弱小，不能上至于上焦，而与谷留于胃中者，令人柔润者也。胃柔则缓，缓则虫动，虫动则令人心，其气外通于肉，故甘走肉。（《五味论》）〔《素》〕天之邪气，感则害人五脏；水谷之寒热，感则害人六腑；地之湿气，感则害人皮肉筋脉（《阴阳应象论》）。犯贼风虚邪者，阳受之；食饮不节，起居不时者，阴受之。阳受之则入六腑，阴受之则入五脏。入六腑则身热不时卧，上为喘呼；入五脏则满闭塞，下为飧泄，久为肠。（《太阴阳明论》）〔《灵》〕黄帝问曰：邪气之中人也，奈何？岐伯答曰：邪气之中人高下也。黄帝曰：高下有度乎？岐伯曰：身半以上者，邪中之也；身半以下者，湿中之也，故曰邪之中人也无常。中于阴，则溜于府；中于阳，则溜于经。黄帝曰：阴之与阳也，异名同类，上下相会，经络之相贯，如环无端，邪之中人，或中于阴，或中于阳，上、下、左、右，无有恒常，其故何也？岐伯曰：诸阳之会，皆在于面。中人也，方乘虚时，及新用力，若饮食汗出，腠理开而中于邪。中于面，则下阳明；中于项，则下太阳；中于颊，则下少阳。其中于膺背两胁，亦中其经。黄帝曰：其中于阴，奈何？岐伯曰：中于阴者，常从臂始。夫臂与，其阴皮薄，其血淖泽，故俱受于风，独伤其阴。黄帝曰：此故伤其脏乎？岐伯曰：身之中于风也，不必动脏。故邪入于阴经，则脏气实，邪气入而不能容，故还之于腑，故中阳则溜于经，中阴则溜于腑。黄帝曰：邪之中人脏，奈何？岐伯曰：愁忧恐惧则伤心，形寒饮冷则伤肺，以其两寒相感，中外皆伤，故气逆而上行。有所堕坠，恶血留内；有所大怒，气上而不下，积于胁下，则伤肝。有所击仆，若醉入房，汗出当风，则伤脾。有所用力举重，若入房过度，汗出浴水，则伤肾。黄帝曰：五脏之中风，奈何？岐伯曰：阴阳俱感，邪乃得往。（《邪气脏腑病形篇》）黄帝曰：有一脉生数十病者，或痛或痈，或热或寒，或痒或痹或不仁，变化无穷，其故何也？岐伯曰：此皆邪气之所生也。帝曰：余闻气者，有真气，有正气，有邪气。何谓真气？岐伯曰：真气者，所受于天，与谷气并而充身也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。虚邪之中人也，洒淅动形，起毫毛而发腠理。其入深，内搏于骨，则为骨痹；搏于筋，则为筋挛；搏于脉中，则为血闭，不通则为痈；搏于肉与卫气相搏，阳胜者，则为热；阴胜者，则为寒；寒则真气去，去则虚，虚则寒，搏于皮肤之间，其气外发，腠理开，毫毛摇，气往来行则为痒，留而不去则为痹，卫气不行则为不仁。（《刺节真邪篇》）

　　卷之二阴阳脏腑部

　　诊法通论

　　〔《难》〕经言望而知之，谓之神；闻而知之，谓之圣；问而知之者，谓之工；切脉而知之者，谓之巧，何谓也？望而知之者，望见其五色以知其病。闻而知之者，闻其五音以别其病。问而知之者，问其所欲五味以知其病所起所在也。切脉而知之者，诊其寸口，视其虚实，以知其病在何脏腑也。经言以外知之曰圣，以内知之曰神，此之谓也。

　　〔《素》〕诊法当以平旦，阴气未动，阳气未散，饮食未进，经脉未盛，络脉调匀，气脉未乱，故乃可诊有过之脉。切脉动静而视精明，察五色，观五脏有余不足，六腑强弱，形之衰盛，以此参伍，决死生之分。（《脉要精微论》）〔丹〕：经曰：诊脉之道，观人勇怯，肌肉皮肤，能知其情，以为法也。凡人形长不及短，大不及小，肥不及瘦。人之色白不及黑，嫩不及苍，薄不及浓。而况肥人湿多，瘦人火多，白者，肺气虚；黑者，肾气足，形色既殊，脏腑亦异，外证虽同，治法迥别。所以肥人责脉浮，瘦人责脉沉，躁人责脉缓，缓人责脉躁，不可一概述之。

　　仲景云：肥人当沉今反浮，瘦人当浮今反沉，故责之。

　　〔《素》〕善诊者，察色按脉，先别阴阳；审清浊，而知部分；视喘息，听音声，而知所苦；观权衡规矩，而知病所主；按尺寸，观浮沉滑涩，而知病所生，以治无过，以诊则不失。（《阴阳应象论》）闭户塞牖，系之病者，数问其情，以从其意。得神者昌，失神者亡（《移精变气论》）。

　　必审问其所始病，与今之所方病，而后各切循其脉，视其经络浮沉，以上下逆从循之（《三部九候论》）。凡未诊病者，必问尝贵后贱，虽不中邪，病从内生，名曰脱荣。尝富后贫，名曰失精。五气留连，病有所并。医工诊之，不在脏腑，不变躯形，诊之而疑，不知病名，身体日减，气虚无精，病深无气，洒洒然时惊，病深者以其外耗于卫，内夺于荣，良工所失，不知病情。（《疏五过论》）〔东垣〕百病昼则增剧，夜则安静，是阳病有余，乃气病而血不病也。夜则增剧，昼则安静，是阴病有余，乃血病而气不病也。昼则发热，夜则安静，是阳气自旺于阳分也。昼则安静，夜则发热烦躁，是阳气下陷入阴中也，名曰热入血室。昼则发热烦躁，夜亦发热烦躁，是重阳无阴，当亟泻其阳，峻补其阴。夜则恶寒，昼则安静，是阴血自旺于阴分也。夜则安静，昼则恶寒，是阴气上溢于阳中也。夜则恶寒，昼亦恶寒，是重阴无阳，当急泻其阴，峻补其阳。昼则恶寒，夜则烦躁，饮食不入，名曰阴阳交错者死矣。

　　〔丹〕肺主气，其脉居右寸，脾胃命门三焦，各以气为变化运用，故皆附焉。心主血，其脉居左寸，肝、胆、肾、膀胱，皆精血之隧道管库，故皆附焉。男以气成胎，则气为之主。

　　女挟血成胎，则血为之主。男子病，右脉充于左者，有胃气也，病虽重可治。女子病，左脉充于右者，有胃气也，病虽重可治。反此者，虚之甚也。

　　〔《素》〕脉有阴阳，知阳者，知阴；知阴者，知阳。凡阳有五，五五二十五阳。所谓阴者，真藏也，见则为败，败必死也。所谓阳者，胃脘之阳也。别于阳者，知病处也。别于阴者，知死生之期。三阳在头，三阴在手，所谓一也。别于阳者，知病忌时，别于阴者，知死生之期（《阴阳别论》。王注曰：头谓人迎脉，在结喉两傍一寸五分，手谓气口脉，在手鱼际之后一寸，两者相应，俱往俱来，若引绳小大齐等者曰平人，故言“所谓一也”）。别于阳者，知病从来。别于阴者，知死生之期。（《玉机真藏论》）〔《灵》〕气口候阴，人迎候阳。（《四时气论》）〔《素》〕谨熟阴阳，无与众谋。所谓阴阳者，去者为阴，至者为阳，静者为阴，动者为阳，迟者为阴，数者为阳。（《阴阳别论》）诸浮不躁者皆在阳，则为热，其有躁者在手。但浮不躁则病在足阳脉之中，其有躁者病在手阳脉之中。）诸细而沉者皆在阴，则为骨痛，其有静者在足。（《脉要精微论》。沉细而躁者病生于手阴脉之中，静者病生于足阴脉之中也。

　　〔《脉经》〕〔无择〕：浮脉按之不足，举之有余。沉脉举之不足，按之有余。迟脉呼吸三至，去来极迟。数脉去来促急。（一息六七至。）虚脉迟大而软，按之不足，指下豁豁然空。实脉大而长，微强，按之隐指然（一曰举按有力）。缓脉去来亦迟，小于迟（一曰浮大而软）。紧脉数如切绳状（一曰如转索之无常）。洪脉极大在指下。细脉小甚，似无而有。滑脉往来前却，流利展转，替替然与数相似（一曰漉漉如欲脱。仲景云：翕奄沉为滑，沉为纯阴，翕为正阳，阴阳和合故名曰滑。许学士云：仲景此三字论滑脉是也。翕，合也，言张而复合也。奄沉，言忽降而下也。方翕而合，俄降而下，奄谓奄忽之间，仲景论滑脉可谓谛矣）。涩脉细而迟，往来难且散，或一止复来（一曰短而止，《脉诀》云：如刀刮竹痕。

　　陈无择云：如雨沾沙）。弦脉举之无有，按之如弓弦状（弦而不大为弦，弦而大为革）。革脉有似沉伏，实大而长，微弦（陈无择云：如按鼓皮。仲景云：弦而大）。软脉极软而浮细（软，一作濡）。弱脉极软而沉细，按之欲绝指下。结脉往来缓，时一止复来（仲景云：脉来动而中止，更来小数，中有还者反动，名曰结，阴也。脉来动而中止，不能自还，因而复动，名曰代，阴也，得此脉难治）。促脉来去数，时一止复来。芤脉浮大而软，按之中央空，两边实。微脉极细而软，或时欲绝，若有若无。动脉见于关上，无头尾，大如豆，厥厥然动摇。

　　伏脉，极重指按之，着骨乃得。散脉大而散，散者气实血虚，有表无里。代脉来数而中止，不能自还，因而复动（脉结者生，代者死）。

　　上阴阳相反脉状者，以王氏经文之脉形状移置。如陈氏《三因》云：脉偶也。盖浮沉相反，浮主表病属阳，沉主里病属阴也。迟数相反，迟主寒并病及阳气虚，数主热并病及血虚也。虚实相反，虚主血气虚，实主血气实也。洪细相反，洪主血气多，细主血气少也。滑涩相反，滑主血实气虚，涩主气实血虚也。缓紧相反，热主缓纵，寒主紧缩也。强革与濡弱相反，强革主虚寒，濡弱主虚热，与缓紧同法推也。结促相反，结主阴盛，促主阳盛也。浮、数、实、紧、洪、滑、强、革、芤、散属阳，沉、迟、虚、缓、细、涩、软、弱、结、微、动、伏、代属阴，后贤因别阳脉为七表，阴脉为八里也。

　　浮与芤相类，弦与紧相类，滑与数相类，革与实相类，沉与伏相类，微与涩相类，软与弱相类，缓与迟相类。

　　〔海藏〕气证则饮水，血证不饮水。气病则麻，血病则痛。无阳则厥，无阴则呕。阴证身静重语无声，气难布息，目睛不了了，鼻中呼不出，吸不入，往来口与鼻中气冷，水浆不入，大小便不禁而止，恶寒有如刀刮。阳证身动轻语有声，目睛了了，鼻中呼吸出入，能往能来，口与鼻中气皆热。

　　〔《诊》〕两手脉浮之俱有阳，沉之俱有阴，阴阳皆实盛者，此为冲、督之脉也。冲、督之脉者，十二经之道路也，冲督用事，则十二经不复朝于寸口，其人皆苦恍惚狂痴，不者必当犹豫有两心也。两手阳脉浮而细微绵绵，不可知俱有，阴脉亦复细微绵绵，此为阴跷、阳跷之脉也，此家曾有病鬼魅风，死苦恍惚，亡人为祸也。尺寸脉俱浮，直上直下，此为督脉，腰背强痛，不得俯仰，大人癫病，小儿风痫疾。尺寸脉俱牢（一作“芤”）。直上直下，此为冲脉，胸中有寒疝也。

　　〔《难》〕奇经之为病，何如？然，阳维维于阳，阴维维于阴，阴阳不能自相维，则怅然失志，溶溶不能自收持。阴跷为病，阳缓而阴急。阳跷为病，阴缓而阳急。冲之为病，逆气而里急。督之为病，脊强而厥（《素问》作“脊强反折”）。任之为病，其内苦结，男子为七疝，女子为瘕聚。带之为病，腹满腰溶溶若坐水中。阳维为病，苦寒热。阴维为病，苦心痛。此奇经八脉之为病也。（《二十九难》）〔丹〕阳滞于阴，阴滞于阳论《精要》云：阳滞于阴，脉浮、洪、弦、数。阴滞于阳，脉沉、细、弱、涩。阳滞以寒治之，阴滞以热治之。窃详其意，阳滞阴滞，当作热滞寒滞，求之寒热，固可作阴阳论，能于阴于阳分明，是于气血，他无可言也。热滞于气固矣，独无寒滞耶。寒滞于血固矣，独无热滞耶。何寒不能伤气，何热不能伤血耶。以愚观之，气为阳，行脉外；血为阴，行脉内。相并分派，周流循环，一身无停止，谓之脉。一呼脉行三寸，一吸脉行三寸，呼吸定息，脉共得六寸，一身通七尺五寸，行得八百一十丈。得热则行速，为太过；得寒则行迟，为不及。五味之偏，七情之过，气为疑滞，津液稠浓，积而久之，为饮为痰，渗入脉内，血为所乱，因而凝浊，营运泣，或为沸腾，此阴滞于阳也，正是血滞于气也。气病矣，或以药助邪，病上生病，血病日增，溢出脉外，隧道隘塞，升降有妨，运化失令，此阳滞于阴也，正是气滞于血也。病分寒热者，当是禀受之索偏，虚邪之杂合，岂可专以阳为热阴为寒耶。浮洪弦数，气病之脉也，岂可遽作热论。沉细弱涩，血病之脉也，岂可遽作寒论。此万病之根本，岂止疥癣疮疡痈疽而已，幸相评其是否（，胡故切，闭塞也）。

　　〔《素》〕寸口脉沉而坚者，曰病在中；寸口脉浮而盛者，曰病在外（《平人气象论》。

　　下同。海藏云：脉浮为表。浮之实大，沉之损小，是为表也。浮之实大，沉之亦然，即非表也，邪已入深矣）。脉盛滑坚者，病在外；脉小实而坚者，病在内。

　　〔《灵》〕气口主中，人迎主外（《禁服篇》）。人迎盛坚者，伤于寒；气口盛坚者，伤于食。（《五色篇》）上气口脉谓两手掌后手太阴之脉也，人迎脉谓挟喉两傍足阳明之脉也。

　　〔海〕：辨内外伤，伤风鼻中气出粗，合口不开，肺气通乎天地；伤食口无味，津液不纳，鼻息气匀，脾气通乎地也。外伤一身尽热，先太阳也，从外而之内者，先无形也。内伤手足不和，两胁俱热，先少阳也，从内之外者，先有形也。内外俱伤，人迎气口俱盛，或举按皆实大，表发热而恶寒，腹不和而口渴，此内外两伤也。凡诊则先扪手心手背，手心热则内伤，手背热则外伤，次以脉别之。

　　〔《难》〕脉有三部九候，各有所主之。然，三部者，寸、关、尺也。九候者，浮、中、沉也。上部法天，主胸以上至头有疾；中部法人，主膈下至脐上有疾；下部法地，主脐以下至足有疾。宜审刺之。（《十八难》）〔《活人》〕凡初下指，先以中指端按得关位，掌后高骨为关，乃齐下前后二指，为三部脉，前指寸口也，后指尺部也。若人臂长乃疏下指，臂短则密下指。若先诊寸口，浮按消息之，次中按消息之，次重按消息之，次上竟消息之，次下竟消息之，次推指外消息之，次推指内消息之。凡诊脉以气息平定方下指，以一呼一吸为一息，其一息之间，脉息四至或五至，不大不小，与所属部分四时相应者为平和脉矣。过则为至，不及则为损，损至之脉，《难经》详言之矣。

　　仲景曰：吸而微数，其病在中焦实也，当下之即愈，虚者不治。在上焦者，其吸促；在下焦者，其吸远，此皆难治，呼吸动摇振振者不治。

　　〔《素》〕五脏不平，六腑闭塞之所生也。（《通评虚实论》）〔《难》〕何以别知脏腑之病也？然，数者腑也，迟者脏也，数则为热，迟则为寒。诸阳为热，诸阴为寒。故以别知脏腑之病也（《九难》）。病有欲得温者，有欲得寒者，有欲得见人者，有不欲得见人者，而各不同，其病在何脏腑？然，病欲得寒而欲得见人者，病在腑也。病欲得温而不欲得见人者，病在脏也。何以言之？腑者阳，阳病欲得寒，又欲见人。脏者阴，阴病欲得温，又欲闭户独处，恶闻人声。故以别知脏腑之病也（《五十一难》）。脏腑发病，根本等不？然，不等也。奈何？然，脏病者，止而不移，其病不离其处。腑病者，仿佛贲响，上下行流，居处无常。（《五十二难》）〔《素》〕帝曰：夫百病之生也，皆生于风、寒、暑、湿、燥、火以之化之变也。经言盛者泻之，虚者补之，余锡以方士，而方士用之尚未能十全，余欲令要道必行，桴鼓相应，犹拔刺雪污，功巧神圣，可得闻乎？岐伯曰：审察病机，无失气宜，此之谓也。帝曰：愿闻病机何如？岐伯曰：诸风掉眩，皆属于肝。诸寒收引，皆属于肾，诸气郁，皆属于肺。
  </div>
  <div class="pagination">
   <a href="医学纲目.html">
    上一页
   </a>
   <a href="医学纲目.html">
    1
   </a>
   <span class="current-page">
    2
   </span>
   <a href="医学纲目_page3.html">
    3
   </a>
   <a href="医学纲目_page4.html">
    4
   </a>
   <a href="医学纲目_page5.html">
    5
   </a>
   <a href="医学纲目_page6.html">
    6
   </a>
   <a href="医学纲目_page7.html">
    7
   </a>
   <span>
    ...
   </span>
   <a href="医学纲目_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
