<!DOCTYPE html>
<html>
<head>
    <meta charset="UTF-8">
    <title>医旨绪余 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医旨绪余 - 第 8 页/共 13 页</h1>
    <div class="content">　　六十五、节抄“灵枢”引

　　生生子曰：余惟医以《灵》《素》为祖，但其书出秦火之后，断简残篇，几至散失，虽命世之才如秦越人、淳于意、张、华诸公，延医称神奇者，亦未之训释。至启玄子，始于《素问》掇摭成卷，门分章析，引类注明，厥功亦伟矣。而偏执局曲之夫，尚吹毛索疵，妄加诃诋。乃于《灵枢》，非惟不敢注一字，且置此书，略不涉目。夫《灵枢》一经，于脏腑经络，盈虚顺逆，针法疾徐，靡不周悉，顾弃而不读，何称医哉！何称医哉！余观史嵩先生序《灵枢》有曰：夫为医者，在读书，读而不能为医者有矣，未有不读而能为医者也。

　　余尝从事斯语，用节抄灵枢数条于后，以备参考云。

　　下卷

　　六十六、本神篇

　　黄帝问于岐伯曰：何谓德、气、生、精、神、魂、魄、心、意、志、思、智、虑，请问其故？岐伯答曰：天之在我者德也，地之在我者气也，德流气薄，而生者也。故生之来，谓之精，两精相搏，谓之神，随神往来者，谓之魂，并精而出入者，谓之魄，所以任物者，谓之心，心有所忆，谓之意，意之所存，谓之志，因志而存变，谓之思，因思而远慕，谓之虑，因虑而处物，谓之智。故智者之养生也，必顺四时而适寒暑，和喜怒而安居处，节阴阳而调刚柔，如是则僻邪不至，长生久视。是故怵惕思虑者，则伤神，神伤则恐惧，流淫而不止。因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。

　　心，怵惕思虑则伤神，神伤则恐惧自失，破KT 脱肉，毛悴色夭，死于冬。脾，愁忧而不解则伤意，意伤则 乱，四肢不举，毛悴色夭，死于春。肝，悲哀动中则伤魂，魂伤则狂忘不精，不精则不正当人，阴缩而挛筋，两胁骨不举，毛悴色夭，死于秋。肺，喜乐无极则伤魄，魄伤则狂，狂者意不存人，皮革焦，毛悴色夭，死于夏。肾，盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。是故用针者，察观病患之态，以知精神魂魄之存亡，得失之意，五者以伤，针不可以治之也。肝藏血，血舍魂，肝气虚则恐；实则怒。脾藏营，营舍意，脾气虚则四肢不用，五脏不安；实则腹胀，经溲不利。心藏脉，脉舍神，心气虚则悲；实则笑不休。肺藏气，气舍魄，肺气虚则鼻塞不利，少气：实则喘喝，胸盈仰息。肾藏精，精舍志，肾气虚则厥；实则胀。五脏不安，必审五脏之病形，以知其气之虚实，谨而调之也。

　　下卷

　　六十七、决气篇

　　黄帝曰：余闻人有精、气、津、液、血、脉，余意以为一气耳，今乃辨为六名，余不知其所以然。岐伯曰：两神相搏，合而成形，常先身生，是谓精。何谓气？岐伯曰：上焦开发，宣五谷味，熏肤充身泽毛，若雾露之溉，是谓气。何谓津？岐伯曰：腠理发泄，汗出溱溱，是谓津。何谓液？岐伯曰：谷入气满，淖泽注于骨，骨属屈伸，泄泽补益脑髓，皮肤润泽，是谓液。何谓血？岐伯曰：中焦受气取汁，变化而赤，是谓血。何谓脉？岐伯曰：壅遏营气，令无所避，是谓脉。黄帝曰：六气者，有余不足，气之多少，脑髓之虚实，血脉之清浊，何以知之？岐伯曰：精脱者，耳聋：气脱者，目不明：津脱者，腠理开，汗大泄；液脱者，骨属屈伸不利，色夭，脑髓消，胫酸，耳数鸣。血脱者，色白，夭然不泽，其脉空虚。此其候也。黄帝曰：六气者，贵贱何如？岐伯曰：六气者，各有部主也，其贵贱善恶，可为常主，然五谷与胃，为大海也。

　　下卷

　　六十八、胀论

　　黄帝曰：夫气之令人胀也，在于血脉之中耶？脏腑之内乎？岐伯曰：二者皆存焉，然非胀之舍也。黄帝曰：愿闻胀之舍。岐伯曰：夫胀者，皆在于脏腑之外，排脏腑而廓胸胁，胀皮肤，故名曰胀。黄帝曰：脏腑之在胸胁腹里之内也，若匣匮之藏禁器也，各有次舍，异名而同处一域之中，其气各异，愿闻其故？岐伯曰：夫胸腹，脏腑之郭也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。

　　廉泉玉英者，津液之道也。故五脏六腑者，各有畔界，其病各有形状。营气循脉卫，气逆为脉胀；卫气并脉，循分为肤胀三里而泻，近者一下，远者三下，无问虚实，工在疾泻。

　　黄帝曰：愿闻胀形？岐伯曰：夫心胀者，烦心短气，卧不安。肺胀者，虚满而喘咳。肝胀者，胁下满，而痛引小腹。脾胀者，善哕，四肢烦 ，体重不能胜衣，卧不安。肾胀者，腹满引背，央央然，腰髀痛。胃胀者，腹满，胃脘痛，鼻闻焦臭，妨于食，大便难。大肠胀者，肠鸣而痛濯濯；冬日重感于寒，则飧泄不化。

　　小肠胀者，少腹 胀，引腰而痛。膀胱胀者，少腹满而气癃。三焦胀者，气满于皮肤中，轻轻然而不坚。胆胀者，胁下痛胀，口中苦，善太息。

　　帝曰：胀者焉生？何因而有？岐伯曰：卫气之在身也，常然并脉，循分肉，行有逆顺，阴阳相随，乃得天和，五脏更始，四时循序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。帝曰：胀论言无问虚实，工在疾泻，近者一下，远者三下，今有其三而不下者，其过焉在？岐伯曰：卫气相乱，阴阳相逐，其于胀也，当泻不泻，气故不下，三而不下，必更其道，气下乃止，不下复始，可以万全，乌有殆者乎。其于胀也，必审其脉，当泻则泻，当补则补，如鼓应桴，恶有不下者乎。

　　下卷

　　六十九、五癃津液别篇

　　黄帝问于岐伯曰：水谷入于口，输于肠胃，其液别为五。天寒衣薄，则为溺与气；天热衣浓，则为汗；悲哀气并，则为泣；中热胃缓，则为唾：邪气内逆，则气为之闭塞而不行，不行则为水胀。余知其然也，不知其何由生？愿闻其道。岐伯曰：水谷皆入于口，其味有五，各注其海，津液各走其道。故三焦出气，以温肌肉，充皮肤，为其津；其流而不行者为液。天暑衣浓，则腠理开，故汗出。寒留于分肉之间，聚沫则为痛。天寒则腠理闭，气湿不行，水下留于膀胱，则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目，心悲气并，则心系急，心系急则肺举，肺举则液上溢。夫心系与肺，不能常举，乍上乍下，故咳而泣出矣。中热则胃中消谷，消谷则虫上下作，肠胃充郭，故胃缓，胃缓则气逆，故唾出。五谷之津液，和合而为膏者，内渗入于骨空，补益脑髓，而下流于阴股，阴阳不和，则使液溢而下流于阴，髓液皆减而下，下过度则虚，虚故腰背痛而胫酸，阴阳气道不通，四海闭塞，三焦不泻，津液不化，水谷并行肠胃之中，别于回肠，留于下焦，不得渗膀胱，则下焦胀，水溢则为水胀。此津液五别之逆顺也。

　　下卷

　　七十、贼风篇

　　黄帝曰：夫子言贼风邪气之伤人也，令人病焉。今有其不离屏蔽，不出室穴之中，卒然病者，非不离贼风邪气，其故何也？岐伯曰：此皆尝有所伤于湿气，藏于血脉之中，分肉之间，久留而不去，若有所堕坠，恶血在内而不去，卒然喜怒不节，饮食不适，寒温不时，腠理闭而不通，其开而遇风寒，则血气凝结，与故邪相袭，则为寒痹。其有热则汗出，汗出则受风，虽不遇贼风邪气，必有因加而发焉。黄帝曰：今夫子之所言者，皆病患之所自知也，其毋所遇邪气，又无怵惕之所志，卒然而病者，其故何也，唯有因鬼神之事乎？岐伯曰：此亦有故邪留而未发，因而志有所恶，及有所慕，血气内乱，两气相搏，其所从来者微，视之不见，听而不闻，故似鬼神。黄帝曰：其祝而已者，其故何也？岐伯曰：先巫者，因知百病之胜，先知其病之所从生者，可祝而已也。

　　下卷

　　七十一、五音五味篇妇人无须

　　黄帝曰：妇人无须者，无血气乎？岐伯曰：冲脉、任脉，皆起于胞中，上循背里，为经络之海。其浮而外者，循腹上行，会于咽喉，别而络唇口。血气盛则充肤热肉，血独盛则淡渗皮肤，生毫毛。今妇人之生，有余于气，不足于血，以其数脱血也。冲任之脉。不荣口唇，故须不生焉。黄帝曰：士人有伤于阴，阴气绝而不起，阴不用，然其须不去，其故何也？宦者独去何去？愿闻其故。岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。黄帝曰：其有天宦者，未尝被伤，不脱于血，然其须不生，其何故也？岐伯曰：此天之所不足也，其任冲不盛，宗筋不成，有气无血，唇口不荣，故须不生。黄帝曰：善乎哉！圣人之通万物也，若日月之光影，音声鼓响，闻其声而知其形，其非夫子，孰能明万物之精！是故圣人，视其颜色，黄赤者，多热气；青白者，少热气。黑色者，多血少气：美眉者，太阳多血；通髯极须者，少阳多血；美须者，阳明多血，此其时然也。

　　夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血少气，太阴常多血少气，此天之常数也。

　　下卷

　　七十二、忧恚无言篇

　　黄帝问于少师曰：人之卒然忧恚，而言无音者，何道之塞，何气不行，使音不彰？愿闻其方。少师答曰：咽喉者，水谷之道也；喉咙者，气之所以上下者也。会厌者，音声之户也；口唇者，音声之扇也；舌者，音声之机也；悬壅垂者，音声之关也；颃颡者，分气之所泄也。横骨者，神气所使，主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开合利，其出气易；其厌大而浓，则开合难，其气出迟，故重言也。人卒然无音者，寒气客于厌，则厌不能发，发不能下，至其开合不致，故无音。黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。

　　下卷

　　七十三、邪客篇

　　黄帝问于伯高曰：愿闻人之肢节，以应天地奈何？伯高答曰：天圆地方，人头圆足方以应之。天有日月。

　　人有两目。地有九州，人有九窍。天有风雨，人有喜怒。天有雷电，人有音声。天有四时，人有四肢。天有五音，人有五脏。天有六律，人有六腑。天有冬夏，人有寒热，天有十日，人有手十指。辰有十二，人有足十指，茎垂以应之；女子不足二节，以抱人形。天有阴阳，人有夫妻。岁有三百六十五日，人有三百六十五节。地有高山，人有肩膝。地有深谷，人有腋 。地有十二经水，人有十二经脉。地有泉脉，人有卫气。地有草 ，人有毫毛。天有昼夜，人有卧起。天有列星，人有牙齿。地有小山，人有小节。地有山石，人有高骨。地有林木，人有募筋，地有聚邑，人有KT 肉。岁有十二月，人有十二节。地有四时不生草，人有无子。此人与天地相应者也。

　　下卷

　　七十四、大惑篇

　　黄帝问于岐伯曰：余尝上于清冷之台，中阶而顾，匐匐而前，则惑。余私异之，窃内怪之，独瞑独视，安心定气，久而不解，独转独眩，披发长跪，俯而视之，后久之不己也，卒然自止，何气使然？岐伯对曰：五脏六腑之精气，皆上注于目，而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精而与脉并为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也，则精散，精散则视岐，视岐见两物。目者，五脏六腑之精也，营卫魂魄之所常营也，神气之所生也，故神劳则魂魄散，志意乱。是故瞳子、黑眼法于阴，白眼、赤脉法于阳也，故阴阳合传而精明也，目者，心使也；心者，神之舍也。故神精乱而不转，卒然见非常处，精神魂魄，散不相得，故曰惑也。黄帝曰：余疑其然，余每之东苑，未曾不惑，去之则复，余唯独为东苑劳神乎，何其异也？岐伯曰：不然也，心有所喜，神有所恶，卒然相惑，则精气乱，视误，故惑，神移乃复。是故间者为迷，甚者为惑。

　　下卷

　　七十五、十二经络脏象见证

　　（附任督二脉起止）

　　手太阴肺脏象

　　（是经多气少血） 肺之为脏，六叶两耳，四垂如盖，附着于脊之第三椎，中有二十四空，行列分布诸脏之气，为五脏华盖云。

　　其经起于中焦，下络大肠，还循胃口，上膈属肺。从肺系横出腋下，下循 内（肩下臂上，通名曰 ），行少阴心主之前（ 内廉凡有三脉，太阴居前，少阴居后，厥阴居中也），下肘中（臂上 下接处曰肘），循臂内上骨下廉（ 下掌上名曰臂，臂有二骨，今太明脉循臂上骨之下廉也），入寸口（掌后陷中动脉，太渊穴也；寸口中动脉，经渠穴也），上鱼，循鱼际（鱼际，穴也，散脉中是），出大指之端（少商穴也）。其支者，从腕后直出次指内廉，出其端。

　　是动则病肺胀满，膨膨而喘咳，缺盆中痛，甚则交两手而瞀，此为臂厥。是主肺所生病者，咳嗽上气，喘喝烦心，胸满， 臂内前廉痛，掌中热。气盛有余，则肩背痛，风寒，汗出中风，小便数而欠；虚则肩背痛寒，少气不足以息，溺色黄变，卒遗失无度。

　　手阳明大肠经脏象

　　（是经多血多气） 大肠长二丈一尺，广四寸，径一寸，当脐右回十六曲，盛谷一斗，水七升半。

　　其经之脉，起于大指次指之端（商阳穴也），循指上廉（指上廉本节前陷中二间穴，本节后陷中三间穴也），出合谷两骨间（合谷穴也），上入两筋之中（阳溪穴也），循臂上廉，入肘外廉（曲池穴也），上外前廉，上肩，出 骨之前廉，上出于柱骨之会上，下入缺盆，络肺，下膈，属大肠。其支者，从缺盆上颈，贯颊，入下齿中，还出挟口，交人中，左之右，右之左，上挟鼻孔。

　　是动则病齿痛 肿。是主津液所生病者，目黄，口干，鼽衄，喉痹，肩前 痛，大指次指痛不用。气有余则当脉所过者热肿；虚则寒凛不复。

　　足阳明胃经脏象

　　（是经多血多气） 胃大一尺五寸，纡曲屈伸，长二尺六寸，径五寸，盛谷二斗，水一斗五升。

</div>
    <div class="pagination">
<a href="医旨绪余_page7.html">上一页</a><span>...</span><a href="医旨绪余_page3.html">3</a><a href="医旨绪余_page4.html">4</a><a href="医旨绪余_page5.html">5</a><a href="医旨绪余_page6.html">6</a><a href="医旨绪余_page7.html">7</a><span class="current-page">8</span><a href="医旨绪余_page9.html">9</a><a href="医旨绪余_page10.html">10</a><a href="医旨绪余_page11.html">11</a><a href="医旨绪余_page12.html">12</a><a href="医旨绪余_page13.html">13</a><a href="医旨绪余_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
