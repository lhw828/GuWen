<!DOCTYPE html>
<html>
<head>
    <meta charset="UTF-8">
    <title>幼幼新书 - 第 300 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 300 页/共 309 页</h1>
    <div class="content">　　扑损瘀第十《巢氏病源》小儿落床损瘀候：血之在身，随气而行，常无停积。若因堕落损伤，即血行失度，随伤损之处即停。若流入腹内，亦积聚不散，皆成瘀血。凡瘀血在内，颜色痿黄，气息微喘，涩涩小寒，嗡嗡微热，或时刺痛也。

　　《葛氏肘后》若堕落有血壮热，不食乳哺者方。

　　大黄 黄连 蒲黄（各二分） 芒硝（一分半）上以水二升煮取一升去滓，内芒硝，分二服，大小便并即愈。

　　《千金》治小儿落床堕地，如有瘀血腹中阴阴寒热，不肯乳哺，但啼哭叫唤。

　　蒲黄汤方蒲黄 大黄 黄芩 麦门冬（各十铢） 甘草（炙，八铢） 芒硝（七铢） 黄连（十二铢）上七味 咀，以水二升煮去一升去滓，内芒硝，分三服消息。视儿羸瘦半之，大小便血即愈，忌冷食。

　　《千金》当归散 主落马堕车诸伤，腕折臂脚痛不止方。

　　当归 桂心 蜀椒 附子（炮，去皮脐。各二分） 芎 （六分） 甘草（五分，炙） 泽兰（一分）上七味并熬令香，治下筛，酒服方寸匕，日三。凡是伤损皆服之，十日愈。小儿亦同。《救急方》云：治堕马落车，被打伤腕折臂，叫痛唤声不绝，服此散，呼吸之间不复大痛，十三日筋骨相连。

　　《千金翼》马蹄散 主被打肠中瘀血方。

　　上白马蹄烧令烟尽，捣、筛为散，酒服方寸匕，日三夜一。亦主女人病，血消之为水。

　　《千金翼》蒲黄散 主被打腹中有瘀血方。

　　蒲黄（一升） 当归 桂心（各二两）上三味捣，筛为散，酒服方寸匕，日三夜一。

　　《圣惠》治小儿落床堕地如有瘀血腹中痛。

　　蒲黄散方蒲黄 川大黄（锉，微炒） 当归（炒） 琥珀 生干地黄 赤芍药（各半两） 桂心（一分）上件药捣，粗罗为散。每服一钱，以水一小盏，煎至五分，去滓，不计时候温服。量儿大小加减服之。

　　《圣惠》治小儿落床伤于肢节青瘀疼痛。

　　地黄散方生干地黄（半两） 川大黄 当归（二味各锉炒） 桂心 赤芍药 蒲黄 甜瓜子 桃仁（汤浸，去皮尖、双仁，麸炒微黄，以上各一分）上件药捣，细罗为散。每服不计时候，用酒半合，生地黄汁半合相合暖，令温，调下半服。量儿大小加减服之。

　　《圣惠》治小儿落床体热疼痛。

　　犀角散方犀角（屑） 赤芍药 芎 当归（锉，微炒） 甘草（炙微赤，锉。各一分） 川大黄（半两，锉，微炒）上件药捣，粗罗为细散。每服一钱，以水一小盏，煎至五分，去滓，不计时候温服。量儿大小加减服之。

　　《圣惠》治小儿落床体热惊悸。

　　茯神散方茯神（半两） 龙胆 人参 子芩 犀角（屑） 麦门冬（去心，焙） 甘草（炙微赤，锉。各一分）上件药捣，粗罗为散。每服一钱，以水一小盏，煎至五分，去滓，不计时候。量儿大小分减温服。

　　《婴孺》治小儿堕地有瘀血在腹中，天阴则翕翕寒热，不肯乳哺但呼啼方。

　　蒲黄 大黄 甘草（各十铢） 麦门冬（十五铢） 黄连（十二铢）上以水二升煮一升，为三服。量儿大小与之。忌生冷、菘菜、冷水。

　　张涣蒲黄汤方 治打扑或落床堕地至损吐气羸瘦痿黄，或时刺痛游走不定。

　　蒲黄 生干地黄 当归（洗炒。各一两） 赤芍药 琥珀 桂心（各半两）上件药捣，罗为细末。每服一钱，水一小盏，煎至五分，去滓，温服。量儿大小加减。

　　张涣又方茯神丹茯神 麦门冬（汤浸去心） 当归（洗焙干。各一两） 人参（去芦头） 黄芩 龙胆草（各半两）以上为细末，次用：桃仁（汤浸去皮尖，炒香熟，半两）上件同再细研，拌匀炼蜜和丸黍米大。每服十粒，用生地黄汁少许同酒下。量儿大小加减。

　　卷第三十九

　　误吞铜铁等物第十一《外台》：《短剧》论疗小儿误吞铁珠子如狸豆大者，经年不以为害，后病瘦瘠，食不生肌肤，时下痢，或寒热，服诸药自疗来反剧不效。有师诊之云：是吞物不消作，法服众药所吞物不去，终不瘥。今其家中察之云：儿近岁常弄十六具铁珠，觉失一颗，虑是吞之，从来积岁实不以为疑。师出诊，乃信是故令病矣，为处汤药，所患即瘥。复与将疗，其儿肌肤充悦，而忘说其方，且记之。又有一家女子六七岁许，患腹痛，其母与摩按之，觉手下有一横物在儿肉里正平横尔，问儿曰：那得针在肉中。大惊怪，脱衣看之，肉全净无有刺处，按之儿亦不患针痛，惟觉腹里痛耳，其母即以爪用重重介之，乃横物折爪下两段，亦不偏痛。迎师诊之，共察。若吞铁刺物者，其婴儿不经鲠碍。惟恐养儿时，母常带针身抱儿体，针入儿肌肤中，儿纵觉痛啼呼，与乳卧息便止，遂成不觉，今因腹痛摩之知耳。铁得土木湿皆生屑易朽，针在人肉中，经数岁，因得血气，皆朽也，故介之即折，令患腹痛不安。但疗腹痛，服温中汤下，心腹痛瘥。后长大嫁，因产乳不闻道针处为患，故记之。

　　《千金》治小儿误吞针。

　　上取磁石如枣核大，吞之及含之，其针立出。《圣惠》磨磁石如枣核大钻窍，以丝线穿，令吞之吸出。

　　《千金》治小儿误吞铁等物方。

　　上用艾蒿一把锉，以水五升，煮取一升半，服之即下。

　　《千金》治吞钱方。

　　上以艾蒿五两，以水五升，煮取一升，顿服之即下。

　　《千金》又方上末木炭，酒服方寸匕，水服亦得。

　　《千金》又方上服蜜二升即出。

　　《千金》治吞金银环及钗方。

　　上以白糖二斤，一顿渐渐食之，多食益佳也。

　　《千金》又方上吞水银一两，再服之。

　　《千金》误吞环及指驱方。

　　上烧雁毛二、七枚末服之。鹅羽亦得。《圣惠》用粥饮调服半钱。

　　《千金》误吞钗方。

　　上曝韭令萎，蒸熟勿切，食一束即出。或生麦叶筋缕如薤法皆可用，但立意多食自消。

　　《千金》误吞铜铁而哽者方。

　　上烧铜弩牙令赤，内酒中，饮之立愈。（《婴孺》用水中滓饮之。）《千金》误吞钉针及箭镞等方。

　　上但多食脂肥肉令饱，自裹出。

　　《千金》治误吞针方。

　　上取悬针磁石末，饮服方寸匕即下。（古本《录验》云：今吞针在喉中而服磁石末入腹，即含碎石口中或吸针出耳。）《外台》：《肘台》疗小儿误吞梅李方。

　　上以少水灌小儿，头盛其水与饮之即出，良。

　　《外台》：《近效》疗小儿误吞钱在喉中不出方。

　　上取麸炭末，以指弹入喉中，其儿当便咯出如。

　　日华子治小儿误吞针钱等方。

</div>
    <div class="pagination">
<a href="幼幼新书_page299.html">上一页</a><span>...</span><a href="幼幼新书_page295.html">295</a><a href="幼幼新书_page296.html">296</a><a href="幼幼新书_page297.html">297</a><a href="幼幼新书_page298.html">298</a><a href="幼幼新书_page299.html">299</a><span class="current-page">300</span><a href="幼幼新书_page301.html">301</a><a href="幼幼新书_page302.html">302</a><a href="幼幼新书_page303.html">303</a><a href="幼幼新书_page304.html">304</a><a href="幼幼新书_page305.html">305</a><span>...</span><a href="幼幼新书_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
