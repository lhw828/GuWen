<!DOCTYPE html>
<html>
<head>
    <meta charset="UTF-8">
    <title>幼科铁镜 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科铁镜 - 第 10 页/共 18 页</h1>
    <div class="content">　　夏禹铸曰：有阴虚似疟竟作疟治者，这般人却没有一毫心思一线想头。夫谓之曰：似则两症相去。原是星渊即曰：似疟亦只似其疟之脾寒。试问：普天下人可有疟一起而就成脾寒者。是必始于清之无法，继又截之无方，或从不服药，相延日久，才到脾寒之症。明明有这一条来路，若一见每日下午身有潮热，冷状飕，便作疟治，独不思到疟有来路。况脾疟由重减轻，阴虚由轻加重，两症判然，竟不知别。此一种心窍，真不可理解。

　　阴虚似疟，如潮热稍重于作寒，治用四物汤加人参。如心、肺、肝有热，虽汤内已有熟地，再外加生地。如作寒稍重于潮热，四物汤外加黄、人参、甘草等分参减半。如潮热作寒俱轻，只用四物汤，不须外加。如女患此，加红花二三分。

　　[卷五] 辨咳嗽 

　　夏禹铸曰。前书只说风寒暑湿燥火。六淫之邪气侵肺。皆令人嗽。又曰。五脏六腑皆有嗽。非独在肺。此仅言咳嗽之大纲。卒未透发。六淫侵肺之颜色。与脏腑俱嗽之分别。余忆其故。必从大方脉书上采来。惟照脉论症。故不说到六淫侵肺的颜色。亦未分疏脏腑致嗽的根由。即言一一形症。俱属模糊。余把六淫侵肺脏腑皆嗽这八个字上。一一体出形色。历药不爽。若风寒湿三邪侵肺。其候面白而畏风。烧热而无汗。或头疼。或鼻流清涕。唇色晦暗。痰涎白色。或滑而易出。小便清长。便知为风寒与湿气所侵。宜用疏风顺气汤。或清肺饮。去白术。加防风。便愈。

　　火侵肺嗽。与火炎无制相同。方见后。若燥侵肺嗽。其候头面汗出。寒热往来。皮肤干燥。皮疮瘙痒。大便闭结。

　　痰涎胶粘。治宜润肺清金之剂。用麦冬、贝母、冬花、黄芩、防风、麻仁、甘草、赤芍、陈皮。暑气侵肺而嗽。其候口渴唇淡。治宜香薷、浓朴、扁豆。加冬花、麦冬。至于六淫皆嗽之说。殊属大概。余着实穷究。六淫之外。嗽又有五。

　　一顺传。一逆克。一反侮。一隔经传染。一水火不相交济。

　　顺传之嗽在脾。脾不能生金。金无土养。故嗽。汉武帝金钟自鸣。东方朔曰。土其母也。母丧则子鸣。出必有崩者。

　　久之。蜀郡有奏山崩。以此悟之。脾虚肺嗽。乃一定之理。其候唇口惨白。气弱神疲。小便清短。大便或溏泻。淡淡白色。便知脾嗽。治用六君子汤自愈。

　　逆克之嗽在心。心火盛。则金被火伤而嗽。试观冶人烁金。火烈而金跃。息火则金安。火克金沸。亦一定之理。其候舌红唇燥。小便赤涩。口气蒸手。便知心火克金。法惟泻心。用贝母、陈皮、甘草、黄连。木通、杏仁、麦冬、五味等分。灯心引。煎服三四剂。自愈。

　　弱克之嗽在肝。肝有制伏。肝始不旺。如肺弱木强。侮金。则肺乃被侮而嗽。肝侮肺嗽。又一定之理。其候目勇口苦。宜用白芍、柴胡、冬花、五味、枳壳、半夏、甘草等分。煎服五剂自愈。

　　水火不相交济之嗽。由肾水不能上升。则火炎无制。乃上刑肺金而嗽。犹之易之未济。离火居上。坎水居下。

　　水不得火而无功。火不得水而功亦无所施。水火不相交。故不各得其用。若既济。则为有用矣。况五行惟火最烈。

　　岂止嗽耶。其症涕唾带血。甚至血溢。治用滋阴降火汤。二三剂自愈。屡治屡效。案难悉载。

　　隔经传染之嗽在胃。胃有热因染乎肺而嗽。肺胃各经。顺传不到。逆克不及。又不相侮。胡为亦嗽。乃由胃肺逼邻。胃司食入。肺司气出。出入虽不同途。却共呼吸门户。胃热熏蒸。波及肺窍。所谓失火殃鱼。亡猿灾木者是也。其候唇红口红作渴。气出大热。治用石膏、冬花、麻仁、五味、甘草。

　　以上诸嗽。如喘。加麦冬、天冬。如咳有声无痰。加杏仁、防风。有声有痰。加半夏、枳壳。

　　余于本经咳嗽外。复将此五种。旁引曲喻。无非为嗽。虽出自肺家。而却有隔经之嗽。理实虽明。故不惜多方以譬明耳。幸毋以卮言罪我。

　　江平世业医道。地距四十余里。一孙咳嗽。自药不应。以形色札白之余。并来药单。乃泻肺之味。掳曰。面舌唇口皆红。小便赤色。余札复。示以泻心之剂。后闻三剂愈。此心火刑金。泻心救肺之一验也。

　　[卷五] 痘后 

　　（痘有专科。痘中症候不载。惟于痘后至紧要症。附专数方。）一、泄泻。唇口淡白。疮靥平白。小便清。宜用六君子汤。

　　一、痘靥平白。宜用保元汤。

　　一、痘靥不落。落过者亦平白。宜用八珍汤。

　　一、痘中眼内生翳子。宜用兔粪焙之为末。每服三四钱。白水送下。服至升余即散。

　　一、痘后疮靥。或红肿紫肿黑肿。急宜解毒。用生地、连翘、归尾、甘草、赤芍等。服三四剂。毒自解。

　　郡城孝廉危东原两嫒。痘后一愆期不收。一收后痘靥平白。俱有微热。邀余过治。见唇口惨白。气出微微。

　　并用十全大补汤。服二剂。热除靥脱。俱转红润。随以保元汤调服之。愈。此望色审窍。知血气两虚之一验也。

　　[卷五] 辨诸血 

　　肺朝百脉之气。肝统诸经之血。盖营血者。水谷之精气也。脾胃有伤。营卫虚弱。故血失常道而妄行。若气虚气弱神瘦。唇有血色者。治法宜用四君子汤。

　　血虚者。精神照原。唇舌无色。治用四物汤加参、术。

　　粪前见血为近血。用黄连解毒汤。粪后见血为远血。用清胃汤。久不止者。用补中益气汤加胡黄连。

　　吐血者。胃中积热。宜用麦门冬饮。或清胃汤。

　　衄血者。脾热传肺。而肺不能统。血从鼻出。宜六君子汤加桔梗、当归、栀仁、黄芩。

　　咯血者。肾虚也。咯如牝鸡唤乳鸡声。婴儿无此症。

　　有咳嗽而吐血者。庸医多以童子痨治之。误矣，此乃肾水心火不相升降。火炎无制。治宜滋阴降火汤。

　　夏禹铸曰。诸般失血。有面色可审。俱属寻常。惟血脱、嗽血二种。症不多见。附录效案。以下较证。余友陈公载之侄女。七岁。血吐数升。身冷如冰。通身筋现青色。平常扑跌处青更甚。唇口惨白。口气微冷。此乃气虚血脱。初、大方脉作肺热。迫血妄行。用栀仁、黄芩等味。吐愈甚。此固照理用剂。却不知看色之妙。后余用人参、黄、肉桂、麦冬、甘草、白茯苓。二剂而愈。此气虚脱血。望形审窍之一验也。咳嗽带血。方见咳嗽类。

　　用滋阴降火汤。屡用屡效。症无疑二。故不附案。

　　[卷五] 辨中暑中热 

　　夏禹铸曰。前辈云。动而得之为中热。静而得之为中暑。此言甚是。然中暑与中热。病形无异。中暑作渴。

　　中热亦作渴。中热说诡话。中暑亦说诡话。若不细审形色。虽得动静二字。究何益也。如探中暑说诡话。乃低声平平而说。中热发狂雄壮而说。此犹恐不得其真。只于口中一看。舌色惨白。唇无血色。口气微弱而冷。便是中暑。宜用清暑益气汤。立愈。若唇舌皆红。气出如焚。小便赤涩。定是心经中热。宜用木通、薄荷煎汤。再以犀角磨水一杯。羚羊角磨水半杯。入煎药和服。即解。

　　己亥之岁。余从伯一孙。方四岁。患病。初、伯与先君交恶已久。伯母呼予往治。举室阻挠。且畏之曰。彼孙一死。祸来匪轻。余曰。具有两眼。不烦过虑。视之。口气微微。面色惨极。唇舌白淡。口道诞话。知为中暑。

　　用清暑益气汤。一服愈。

　　穿山郡庠方绍文。仅一子。乃余婿。十七岁抱疾。以余只知幼科。延两方脉共治。彼见口说诡话。便作热治。

　　用尽犀角、连翘、芩、膏凉剂。疾益加甚。急闻于余。余往见。直卧如尸。口气冰冷。唇舌皆白。乃中暑之症。

　　误作中热。大可怪也。用清暑益气汤。一服立愈。此大方脉切脉。不如小儿科望色辨窍为妙之一证也。

　　[卷五] 辨夜啼 

　　夜啼有六。

　　一、面深红多泪。无灯则啼稍息。见灯则啼愈甚。此心热也。遇火两阳相搏。故见灯而啼甚也。其候手腹必热。小便赤。推用水底捞月。引水上天河。退下六腑及运八卦。推坎入艮。药用导赤散加栀仁、薄荷、天麻。

　　一、哭多睡少。天明则已。面色青白。便亦青白。治宜温下焦。用备急方。

　　一、为异物所侵。目有所视。口不能言。但睡中惊悸。抱母大哭。面色紫黑。治宜陈皮、生姜、茯神、远志、甘草。

　　一、有脾胃两虚。吐泻少食而啼者。治宜用六君子汤加炮姜、木香。

</div>
    <div class="pagination">
<a href="幼科铁镜_page9.html">上一页</a><span>...</span><a href="幼科铁镜_page5.html">5</a><a href="幼科铁镜_page6.html">6</a><a href="幼科铁镜_page7.html">7</a><a href="幼科铁镜_page8.html">8</a><a href="幼科铁镜_page9.html">9</a><span class="current-page">10</span><a href="幼科铁镜_page11.html">11</a><a href="幼科铁镜_page12.html">12</a><a href="幼科铁镜_page13.html">13</a><a href="幼科铁镜_page14.html">14</a><a href="幼科铁镜_page15.html">15</a><span>...</span><a href="幼科铁镜_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
