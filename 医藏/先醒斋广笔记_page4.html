<!DOCTYPE html>
<html>
<head>
    <meta charset="UTF-8">
    <title>先醒斋广笔记 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>先醒斋广笔记 - 第 4 页/共 16 页</h1>
    <div class="content">　　补虚丸方　许廓如丈传服之有奇验
　　棉花子仁【一觔】补骨脂【四两】白茯苓【二两】没药【二两】炼蜜丸如梧子空心淡盐汤服
　　凉血去湿补隂益气丸【予服之甚验】仲淳立
　　真茅山苍术【二觔】懐生地【酒洗一觔】甘菊花【一觔】车前子【米泔浸八两】人参【八两】牛膝【八两】白茯苓【八两人乳拌积粉至一觔】天门冬熬膏和丸
　　治虚弱隂精不足
　　白茯苓【粉一觔柈人乳晒至一觔半】另将童便重汤顿温取壮盛女子月经布一二个洗入便内拌入茯苓粉晒干将茯苓粉再磨加鹿角胶【四两】酒化同炼蜜丸如梧子大空心服白汤吞三钱服久痰从大便出
　　又方前方
　　加熟地黄【半觔】苍术【八两】鹿角胶【四两】黄檗【四两】兎丝子【半觔】砂仁【三两】
　　养隂凉血补心滋肾丸【予长儿久服此神验】
　　麦门冬【六两】鳖甲【六两】五味子【六两】懐生地黄【八两】山茱萸【四两】牡丹皮【三两】白茯苓【三两拌人乳晒至六两】天门冬【四两】杜仲【去皮切片酥炙四两】黄檗【四两】砂仁【二两】甘草【一两】懐山药【四两】栢子仁【拣浄八两酒蒸另研细如泥】车前子【三两】兎丝子【浄末八两】枸杞子【去枯者八两】逺志肉【三两】牛膝【四两】炼蜜为丸空心白汤服五钱仲淳定
　　集灵方【出内府补心肾益气血延年益夀】
　　人参　枸杞　牛膝【酒蒸】天门冬【去心】麦门冬【去心】懐生地黄懐熟地黄【七味各一觔】河水砂锅熬膏如法加炼蜜白汤
　　或酒调服
　　通真延龄丹
　　五味子【三觔】山茱萸【二觔】兎丝子【二觔】砂仁【一觔】车前子【一觔】巴防天【一觔】甘菊花【二觔】枸杞子【三觔】生地黄【三觔】熟地黄【三觔】狗肾【四觔】懐山药【二觔】天门冬【一觔】麦门冬【三觔】栢子仁【二觔】鹿角霜【二觔】鹿角胶【四觔】人参【二觔】黄檗【一觔半】杜仲【一觔半】肉苁蓉【三觔】覆盆子【一觔】没食子【一觔】紫河车【十具】何首乌【四觔】牛膝【三觔】补骨脂【一觔】胡桃肉【二觔】鹿茸【一觔】沙菀蒺藜【四觔二觔炒磨入药二觔磨粉打糊】为末同栢子仁胡桃肉泥蒺藜糊酒化鹿角胶拣蜜和丸如梧子大每服五钱空心饥时各一服龙眼汤吞有火者不可服
　　梦遗封髓丹
　　黄檗【去皮蜜炙半觔】砂仁【四两最后炒入药末中】甘草【二两】山药糊为丸加逺志肉【甘草汁煮去骨二两】猪苓【一两】白茯苓【一两五钱】莲须【二两】山茱萸【三两】北五味【去枯者一两五钱】名大封髓丹出毉垒元戎仲淳屡用之验
　　种子方【鸿一兄传自髙中白】
　　沙菀疾藜【八两粗者四两为末精者四两为膏】川续防【酒蒸二两】兎丝子【三两煮三日】山茱萸肉【生用】芡实粉【生用】莲须【各四两生用】覆盆子【生用】甘枸杞子【各二两】前末以蒺藜膏同炼蜜和丸如梧子大每服四五钱空腹盐汤下有火者宜服此兼治梦遗
　　又方　此方仲淳传自江右邓医官
　　真合州补骨脂【沉实者二觔】以食盐【四两】入滚汤乗热浸一宿晒干次用杜仲【去皮酒炒去丝四两】煎浓汤浸一宿晒干次用厚黄檗【去皮蜜炙四两】煎浓汤浸一宿晒干别用鱼胶【四两】剪碎以蛤粉炒成珠同补骨脂炒香磨细末将胡桃肉捣如泥盛以锡盆蒸之取油和末量加蜜捣和丸如梧子大空心用三钱白汤或淡盐汤吞晚间或饥时更一服老年人及阳虚无火者宜此有火者忌之
　　种子奇方
　　栢子仁【去油者好酒浸一宿砂锅上蒸捣烂如泥】鲜鹿茸【火燎去毛浄酥炙透如带血者须慢火防其皮破血走也切片为末】等分和栢子仁泥捣极匀加炼蜜丸如梧子大每服空心三钱淡盐汤吞
　　补肾健脾益气方　朱鹤山老年久患腰痛日服一剂强健再生子八十未艾
　　白茯苓【三钱】枸杞子【一两】懐生地【二钱】麦门冬【五钱】人参【二钱】陈皮【三钱】白术【三钱】河水二钟煎八分
　　髙存之长郎患腹痛仲淳问曰按之痛更甚否曰按之则痛缓仲淳曰此虚症也即以人参等药饮之数剂不愈但药入口则痛止其痛每以夘时发得药渐安至午痛复发又进再煎而安近晚再发又进三剂而安睡则不复痛矣如是者月余存之疑之更他医药则痛愈甚药入痛不止矣以是服仲淳方不疑一年后渐愈服药六百剂全愈
　　人参【三钱】白芍药【三钱】炙甘草【一钱】橘红【一钱五分】后加木【一钱】麦门冬【三钱】当归身【二钱】
　　又重定方
　　人参【四钱】白芍药【三钱】麦门冬【三钱】甘草【一钱五分】当归【三钱】枸杞子【三钱】山茱萸肉【二钱】木【二钱】黄檗【一钱五分】鳖甲【二钱】又以鹿角胶间服又以饮食少时恶心去当归黄檗加牛膝【三钱】秦芁【一钱五分】石斛【二钱】酸枣仁【三钱】延胡索【一钱】
　　丸方
　　鳖甲　北五味　白芍药【各四两】当归身【五钱】麦门冬　牛膝　黄檗【蜜炙】枸杞【各四两】炙甘草【二两】川续防【酒洗三两】杜仲【酥炙三两】懐熟地【五两】山茱萸肉【四两】白茯苓【三两】车前子【二两五钱】懐山药【炒三两】人参【人乳浸四两】天门冬【酒洗去心】鹿角胶【各四两】炼蜜丸每服四钱
　　髙存之长郎两年腹痛愈后又患臂痛每发一处辄于手臂指屈伸之间肿痛不可忍三四日方愈痛时在手即不能动仲淳曰此即前病之余虚火移走为害也立丸方凡四五更定服至此方全愈
　　治臂痛方
　　懐生地黄【一觔】牡丹皮【濶而厚者良酒蒸六两】山茱萸肉【八两】白茯苓【为末水澄去筋膜蒸晒再磨以人乳拌晒数次六两】山药【八两切片炒】泽泻【米泔浸切片炒六两】天门冬【去心酒蒸烘燥六两】麦门冬【去心烘燥八两】五味子【如法烘干八两】牛膝【酒蒸八两】黄檗【切片蜜拌炒褐色八两】枸杞子【去枯者及蒂八两】砂仁【二两炒】甘菊花【八两】何首乌【一觔】虎前胫骨【二对酒蒸三日酥炙透】白蒺藜【炒去刺十两】兎丝子【三两】为细末炼蜜丸如梧子大每服五钱空心白汤下
　　髙存之壻浦生气上逆每饭下一二口辄嗳气数十口再饭再嗳食顷三四作仲淳曰此气不归元中焦不运也每剂须人参【二钱】不信服他医快气药愈甚逾二三月仲淳云今须参【四钱】矣不信又逾二三月仲淳云今须参【六钱】矣不信又逾月饮食不下每呕冷气如团而出上下气不属分必死存之坐其家迫令服仲淳药服首剂不动服再煎不动然亦不如他汤药辄呕也服三煎忽心口下如爆一声上则嗳气下则小遗无筭上下洞然即索粥顿食三四盌不上逆也服五六剂减参二钱嗳逆复作复用六钱而安一月后方减参二钱服半年全愈人参【六钱】麦门冬【三钱】五味子【二钱】橘红【一钱】砂仁【一钱】白芍药【二钱】角沉香【五分】益智仁【一钱五分】山茱萸肉【三钱】真苏子【二钱】枇杷叶【三大片】水煎临服加沉香汁十五匙逆水芦根汁一大盏又十倍为末山药糊丸空心白汤吞
　　陆祚先乃正咳饱胀痰喘水火不通眠食俱废人参【君】白芍药【君】苏子【炒研极细佐】枇杷叶【三大片】白茯苓【佐】二服得眠大小便通啖粥
　　顾仲恭心肾不交先因失意久欝及平日劳心致心血耗散去嵗十月晨起尚未离牀忽左足五指麻冷倐已至膝便不省人事良久而苏乍醒乍迷一日夜十余次医者咸云痰厥仲淳云纯是虚火服丸药一剂今春觉体稍健至四月后丸药不继而房事稍过至六月初十偶出门前症复发扶归良久方醒是日止发一次过六日天雨稍感寒气前症又发二次见今两足无力畏寒之甚自腹以上不畏寒仲淳云人之五脏各有致病之由谨而察之自不爽也夫志意不遂则心病房劳不节则肾病心肾交病则隂阳将离离则大病必作以二脏不交故也法当清热补心降气豁痰以治其上益精强肾滋隂増志以治其下则病本必拔以心藏神肾藏精与志故也平居应独处旷野与道流韵士讨论离欲之道根极性命之源使心境清宁蹔离爱染则情念不起真精自固隂阳互摄而形神调适矣
　　暂服汤液方
　　贝母【三钱】白茯苓【三钱】逺志肉【一钱五分】酸枣仁【五钱】苏子【二钱】石斛【三钱】麦门冬【五钱】甘草【炙五分】木【三钱】牛膝【八钱】石菖蒲【一钱人乳和童便浸忌铁】水二钟煎八分调入牛黄末【一分】天竺黄末【二分】竹沥一大杯临卧饥时各一服三剂后加人参【五钱】枇杷叶【三片】调入牛黄【一分】天竺黄【三分】霞天膏【五钱】
　　丸方
　　逺志肉　天门冬　麦门冬　白茯神　白茯苓【人乳拌晒各六两】枣仁【八两】杜仲【四两】懐生地【八两】白芍药【六两】甘草【蜜炙三两五钱】川黄檗【六两】牛膝【十两】五味子【六两】蜜丸如梧子大每空心服五钱临卧六钱石斛汤加竹沥送下忌猪牛羊肉　羊血　面蒜　胡椒　鲤鱼　牛乳　白莱菔
　　一人年三十三嵗因努力即发心腹饱满疼痛直至脐下皆板两脇空松不可言腹寒即欲就火火至稍睡痛止大便不通小便短缩似宿茶日夜不卧至五周时饮食渐加时常举发大约性嗜酒善怒劳碌所致仲淳为之疏方用当归身【五钱】牛膝【四钱】麦门冬【五钱】白芍药【五钱酒炒】炙甘草【七分】五味子【一钱】广橘红【二钱】茅根【打碎一钱五分】懐生地【三钱】宜多食韮菜童便胡桃肉
　　娄东王官夀患遗精闻妇人声即泄瘠甚欲死医告术穷仲淳之门人以逺志为君莲须石莲子为臣龙齿茯神沙苑蒺藜牡蛎为佐使丸服稍止然终不防仲淳于前方加鳔胶一味不终剂即愈
　　治腰痛
　　钱晋吾文学腰痛甚诊之气欝兼有伤瘀血停滞仲淳投以
　　牛膝【五钱】当归身【二钱五分】炙甘草【一钱】紫苏梗【一钱】五加皮【三钱】广橘红【二钱】香附【二钱童便炒研细末】川续防【二钱】水二钟煎八分饥时加童便一大杯服二剂愈
　　又方
　　先外祖李思塘公少年患腰痛至不能坐立诸医以补肾药疗之不効朱逺斋者湖明医也用润字号丸药下之去黒粪数升盖湿痰乗虚流入肾中作苦痰去方以补药滋肾不逾月起惜其方传者不真
　　治盗汗【予妇幼患此仲淳以二剂疗之今二十余年不发】
　　黄耆【蜜炙三钱】北五味【二钱】酸枣仁【炒研五钱】炙甘草【一钱】麦门冬【去心三钱】人参【三钱】白芍药【酒炒三钱】香附【童便浸炒二钱】龙眼肉【十枚】
　　治噎
　　苏子【研细二钱】广橘红【二钱五分】麦门冬【去心五钱】白芍药【酒炒四钱】枇杷叶【去毛刷浄蜜炙三大片】山查肉【三钱】白豆蔲仁【四分先嚼下】人参【三钱】逆水芦根汁一大盏河水一钟半同芦根汁煎至八分加姜汁三匙竹沥一杯饥时服
　　治溺有余沥精不固
　　兎丝子【半觔浄】牛膝【与何首乌同蒸半觔浄】栢子仁【去油者酒蒸另研如泥十二两】杜仲【四两浄】麦门冬【去心六两】枸杞【六两】北五味【六两】血鹿角【一觔】鹿茸【去毛酥炙六两】车前子【米泔浸四两】白茯苓【多用人乳拌晒四两】大何首乌【赤白各半蒸如法一觔】没石子【三两】细末炼蜜丸如梧子每服五钱空腹白汤吞
　　治鼻衂肠风腹胀便燥
　　麦门冬【去心十两】懐生地【十两】天门冬【去心六两】五味子【去枯者四两】鳖虱胡麻【酒拌九蒸九晒去殻另研如泥十二两】山茱萸肉【六两】白芍药【八两】当归身【五两】砂仁【炒二两】紫苏子【六两另研后入】炼蜜丸如梧子大每五钱空心白汤吞
　　治腿酸足胫痛
　　牛膝【去芦酒蒸八两】杜仲【六两】懐生地【蒸熟八两】甘枸杞【八两】山茱萸肉【六两】五味子　黄檗【各六两】白茯苓【三两】砂仁【三两】细末炼蜜丸如梧子大每五钱空心白汤吞皆仲淳定
　　补肾固精方
　　北五味如法为细末每服以好酒下方寸匕久之兼可御女
　　治弱症吐血夜热不眠腰痛　陈斋传
　　紫河车十具【男而首胎佳】自采侧栢叶【东南枝去粗梗隂干四觔】将河车入石臼内木杵轻轻捣渐下栢叶以极烂为度起置磁盆内砂锅上蒸熟烈日曝干如无日色或夏天将栢叶摊成薄饼于磁盆上火烘干研细末蜜丸如梧子大空心淡盐汤下五钱家叔久患肠风百药不効服此顿释
　　久噙化丸　仲淳定
　　真龙脑薄荷叶【三两五钱】百部【酒浸去心三两五钱】麦门冬【去心二两】天门冬【去心二两】桑白皮【蜜炙三两】枇杷叶【蜜炙三两】贝母【去心二两】桔梗【米泔浸蒸去芦一两】甘草【蜜炙七钱】天花粉【二两】参【一两】北五味【蜜炙一两】欵冬花蕋【二两】紫苑【八钱】真柿霜【二两】橘红【一两】极细末炼蜜丸如弹子大不时噙化临卧更佳
　　于中父患目珠痛如欲堕胸脇及背如槌碎状昼夜咳眠食俱废自分不起促仲淳诀别仲淳曰何至是耶令日进童便三大碗七日下黒血无数痛除咳热如故再投以二冬贝母苏子橘红白芍药鳖甲青蒿子桑根白皮五味子百部枇杷叶竹沥童便久之未痊太夫人及胞弟润父疑其虚促用参耆仲淳不可润父阴以黄耆二钱入前药尝之竟夕闷热目不交睫始信仲淳不谬固守前方兼服噙化丸勿辍逾月平盖中父病起于乃翁之变哀伤过甚更触恼怒所致非虚也肺热而实肝火上冲故不宜参耆尔
　　里中一童子年十五患寒热咳面赤鼻塞夜剧家人以为伤风仲淳视之曰隂虚也盖伤风之证面色宜黯今反赤而明伤风发热必昼夜无间今夜剧鼻塞者因虚则火上升壅肺故鼻塞以是知其隂虚也投以麦门冬五味桑皮贝母百部鳖甲生地黄沙参不四剂瘳臧仪部静涵患气喘自汗昼夜不眠食诸医以外感治之病甚仲淳诊之曰此肾虚气不归元故火上浮喘汗交作脾虚故不思食亟以麦门冬五味子枸杞子滋隂敛肺以苏子橘红降气消痰以芍药酸枣仁茯苓补脾敛汗不数剂瘳
　　赵景之太史未第时因肄业劳心太过患梦遗证已三四年矣不数日一发发过则虚火上炎头面烘热手足逆冷终夜不寐补心肾及濇精药无不用过壬申春偶因感冒来邀诊视谈及前证之苦予为之疏一丸方以黄檗为君佐以地黄枸杞莲须膘胶山茱五味车前天麦门冬之类不终剂而瘳初时景之意恐黄檗太寒不欲用予谓尊恙之所以久而不愈者政未用此药耳五脏苦欲补泻云肾欲坚急食苦以坚之黄檗是矣肾得坚则心经虽有火而精自固何梦遗之有哉向徒用补益收濇而未及此故难取效
　　湖广张仲虎客邸耽于青楼且多拂意之事至冬底发太寒热咳吴中医者皆以外感治之发表和解无不遍试适毛子晋拉予视之见其神色消耗脉气虚数中时复一结咳有血卧不贴席予谓子晋曰此隂虚内伤证也隂精亏竭故脉见虚数内有瘀血故结脉时见肺肝叶损所以卧不能下此不治之证况误认外感多服发散复蹈虚虚之故耶不数日而殁
　　太学许韬美形体卑弱神气短少且素耽酒色时尝齿衂辛未春偶患右乳傍及肩背作痛异常手不可近扪之如火日夜不眠医以内伤治之服桃仁红花乳没延胡灵脂等药廿余剂不効邀予诊视六脉虚数肝肾为甚予防为隂虚火旺之证当滋养隂血扶持脾胃俾隂血渐生虚火降下则痛不求其止而止矣如必以和伤治痛为急则徒败胃气尅削真元非所宜也疏一方付之用生地牡丹皮芍药牛膝枸杞续防石斛甘草桑枝麦冬苏子嘱其服十剂方有効以隂无骤补之法耳服至八剂后复邀过看诊其脉气渐和精神渐旺向未出房室至此则能步至中堂但痛处未尽除然而生机则跃跃矣惜其欲速太过惑于羣小弃置予方复以前药杂进一月后胃气果败作呕逆隂血愈耗发潮热脾气伤尽作腹胀再半月而死矣【已上三条附】
　　吐血三要法
　　宜行血不宜止血
　　血不行经络者气逆上壅也行血则血循经络不止自止止之则血凝血凝则发热恶食病日痼矣
　　宜补肝不宜伐肝
　　经曰五脏者藏精气而不泻者也肝为将军之官主藏血吐血者肝失其职也养肝则肝气平而血有所归伐之则肝虚不能藏血血愈不止矣
　　宜降气不宜降火
　　气有余即是火气降则火降火降则气不上升血随气行无溢出上窍之患矣降火必用寒凉之剂反伤胃气胃气伤则脾不能统血血愈不能归经矣今之疗吐血者大患有二一则専用寒凉之味如芩连山栀四物汤黄檗知母之类往往伤脾作泄以致不救一则専用人参肺热还伤肺咳愈甚亦有用参而愈者此是气虚喘气属阳不由阴虚火炽所致然亦百不一二也仲淳立论専以白芍药炙甘草制肝枇杷叶麦门冬薄荷叶橘红贝母清肺薏苡仁懐山药养脾韭菜畨降香真苏子下气青蒿鳖甲银柴胡牡丹皮地骨皮补隂清热酸枣仁【炒研】白茯神养心山茱萸肉枸杞子补肾予累试之辄验然隂无骤补之法非多服药不效病家欲速其功医者张皇无主百药杂试以致殒身覆辙相寻不悟悲夫【欝金治吐血圣药患无真者尔】
　　顾季昭患隂虚内热仲淳云法当用甘寒不当用苦寒然非百余剂不可慎勿更吾方欲加减使吾徒畧加増损可也果百剂而安
　　天门冬　麦门冬　桑白皮　贝母　枇杷叶【各二钱】地骨皮【三钱】五味子【一钱】白芍药【二钱】鳖甲【三钱】苏子【研细二钱】车前子【二钱】
　　王司丞逊之患吐血仲淳诊之云多服童便自愈别去贻书门人张选卿曰逊之旋已勿药矣但相公年尊右手脉弱甚此非细故可致意逊之预为计时文肃公尚无恙不两月而逊之疾瘳文肃一病不起
　　加味六味地黄丸【治吐血赵冠山子服之立起】
　　地黄【半觔】天门冬　麦门冬　牛膝　鳖甲　黄檗　青蒿　五味子　橘红　枇杷叶　懐山药　山茱萸肉【各四两】泽泻　牡丹皮　白茯苓
　　煎方
　　苏子【炒研二钱】枇杷叶【三大片】生地黄【三钱】广陈皮【二钱】白芍药【三钱】茅根【一两】麦门冬【五钱】桑白皮【二钱】畨降香【一钱二分血止去之】贝母【二钱】牛膝【四钱】鳖甲【四钱】甘草【一钱】天门冬【二钱】
　　治隂虚喉痛喉间血腥气声哑到此便难措手
　　麦门冬【三钱】天门冬【三钱】薄荷【八分】贝母【三钱】苏子【研一钱】橘红【二钱】炙甘草【一钱】百部【去心三钱】欵冬花蕋【二钱】鳖甲【如法四钱】桑白皮【如法三钱】懐生地【三钱】河水二钟煎八分加童便一杯饥时服
　　丸方
　　六味地黄丸中加鳖甲　天门冬　麦门冬　百部五味子　真阿胶　各如山药之数炼蜜丸每六钱空心淡盐汤吞饥时白滚汤吞【已上皆仲淳法】
　　消渴证
　　湖州庠友张君时泰辛酉正月骤发齿痛十余日而愈四月间焦劳过多齿痛大发医用石膏知母等药投之不効用刀去齿间紫血满口痛不可忍齿俱摇动矣至六七月间饮食益多小便如注状如膏肌肉尽削至十一月身不能起冬末用黄耆地黄等药稍能起立然善食易饥如故小便如膏亦如故今年二三月愈甚亦不服药齿痛如故当门二齿脱落复加口渴昼夜不止此中下二消证也予为立后方服未数剂而瘳
　　麦门冬【五两】五味子【三钱】黄连【三钱】芦根【五两】黄耆【五钱】懐生地黄【六钱】天门冬【一两】用缲丝汤十碗煎二碗不拘时服丸方于前药中加黄檗【三两】牛膝【五两】沙参【六两】枸杞子【四两】五味子【六两】蜜丸常服遂不复发
　　妇人
　　治妇人血热经行先期
　　枇杷叶【一觔蜜炙】白芍药【半觔酒浸切片半生半炒】懐生地黄【六两酒洗】懐熟地黄【四两】青蒿子【五两童便浸】五味子【四两蜜蒸】生甘草【去皮一两】山茱萸肉【四两】黄檗【四两去皮切片蜜拌炒】川续断【酒洗炒四两】阿胶【五两蛤粉炒无真者鹿角胶代之重汤酒化】杜仲【去皮三两酥炙】细末懐山药粉四两打糊同炼蜜和丸如梧子大每五钱空心淡醋汤吞饥时更进一服忌白萝卜
　　加减正元丹【治妇人经不调无子】
　　香附【一觔同艾二两醋浸二宿分作四分一分用盐水炒一分酥炙一分童便浸炒一分和乳瓦上炒】当归身【酒洗五两】川芎【二两】白芍药【八两酒浸切片半生半炒】生地【六两酒洗】阿胶【四两蛤粉炒成珠无则鹿角胶代之】枳殻【三两江西者良半生半炒】艾【二两用浸香附醋打糊饼晒干】为末米醋煮山药粉糊丸如梧子大每四钱空腹淡醋汤吞　忌白菜菔　右八味乃正元丹后加减法也加青蒿子【三两】山茱萸肉【三两】银柴胡【一两】五味子【三两】鳖甲【醋炙如法四两】如经调后觉经不行恐有妊娠即勿服如后期去青蒿子银柴胡鳖甲
　　治血热经行先期腰腹痛发热【血热忌用芎归当用第一方】
　　正元丹中去香附换入枇杷叶【十两蜜炙】杜仲【去皮酥炙三两】鹿角胶【蛤粉炒四两】麦门冬【去心四两】青蒿子　山茱萸肉　北五味子【各三两】银柴胡【一两】
　　治血虚经行后期
　　白芍药【六两半生半熟】香附【四两童便浸炒】蕲艾叶【一两五钱如法】懐生地【六两】麦门冬【六两】杜仲【三两酥炙】橘红【二两】枇杷叶【六两】甘草【一两五钱半生半炒】白胶【四两蛤粉炒成珠研】川芎【二两】青蒿子【四两童便浸风干】当归【六两】用醋煮懐山药糊丸梧子大每服五钱白汤送下
　　治血虚经行后期太甚半边头疼
</div>
    <div class="pagination">
<a href="先醒斋广笔记_page3.html">上一页</a><a href="先醒斋广笔记.html">1</a><a href="先醒斋广笔记_page2.html">2</a><a href="先醒斋广笔记_page3.html">3</a><span class="current-page">4</span><a href="先醒斋广笔记_page5.html">5</a><a href="先醒斋广笔记_page6.html">6</a><a href="先醒斋广笔记_page7.html">7</a><a href="先醒斋广笔记_page8.html">8</a><a href="先醒斋广笔记_page9.html">9</a><span>...</span><a href="先醒斋广笔记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
