<!DOCTYPE html>
<html>
<head>
    <meta charset="UTF-8">
    <title>医案精华 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医案精华 - 第 8 页/共 13 页</h1>
    <div class="content">　　去须葱白 干姜 猪胆汁 淡附子

　　遗精

　　神伤于上。精败于下。心肾不交。久伤精气。不复谓之损。内经治五脏之损。

　　治各不同。越人有上损从阳。下损从阴之议。然必纳谷资生。俾胃后天得振。始望精气生于谷食。自上秋至今日甚。乃里真无藏。当春令泄越。生气不至。渐欲离散。从来精血有形。药饵焉能骤然充长。攻病方法。都主客邪。以偏治偏。阅古东垣丹溪辈。于损不肯复者。首宜大进参术。多至数斤。谓有形精血难生。无形元气须急固耳。况上下交损。当治其中。若得中苏加谷。继参入摄纳填精敛神之属。方今春木大泄。万花尽放。人身应之。此一月中急挽勿懈矣。

　　参术膏 米饮调送一月来。虽经反复。参脉症色形。生阳颇有根蒂。近食蚕豆滞气。腹中微膨。

　　食后口味酸浊。是久卧重着。脾阳运动之机尚少而火升心烦。动气汗出。遗精虽减于昔。未得平复。总是内损已深。若调治合宜。只要精气复得一分。便减一分病象。长夏脾胃主令。培土助纳为要。而精气散越。乃兼摄固之法。刻下味酸微膨。补脾少佐疏胃。宜晚进。其早上另制补摄丸剂。益脏真以招纳散失之气。

　　人参 茯苓 白术 炙草 广皮 麦冬 五味 神曲 麦芽 炒黄柏 晚服人参 桑螵蛸 白龙骨 淡苁蓉 五味 芡实 茯神 枣仁 金箔 金樱膏丸 早服肌肉松柔。脉小如数。常有梦遗。阴精不固。上年冬令过温。温则腠理反疏。

　　阳动不藏。诸气皆升。络血随气上溢。见症如头面热。目下肉 。心悸怔忡。四肢汗出。两足附肿。常冷不温。走动数武。即吸短欲喘。何一非少阴肾气失纳。阳浮不肯潜伏之征。况多梦纷扰。由精伤及神气。法当味浓填精。质重镇神。佐酸以收之。甘以缓之。勿因血以投凉。莫见下寒。辄进燥热。恪守禁忌以安之。经年冀有成功。所虑壮年志虑未纯。贻忧反复。

　　水制熟地 人参秋石拌 白龙骨 炒杞子 五味 炒山药 茯神 牛膝炭遗泄。有梦属心。无梦属肾。据述气火下溜。即如溺出之状。茎管中痛。热气上冲。咽喉巅顶掀胀。语言皆怯。此任脉不摄。冲脉气逆。治法。引之导之。摄以固之。现下便溏食少。勿投沉阴腻滞之药。

　　砂仁炒熟地 炒黑远志肉 炒莲须 元武版 白龙骨 锁阳 茯苓 杜芡实 金樱子熬膏为丸

　　淋浊

　　由淋痛。渐变赤白浊。少年患此。多有欲心暗动。精离本宫。腐败凝阻溺窍而成。乃有形精血之伤。三年久病。形消肉减。其损伤已非一脏一腑。然补精充髓。必佐宣通为是。自能潜心安养。尚堪带病延年。

　　熟地 王麋角 苁蓉 远志 赤苓 牛膝阴精上承者寿。阳火下陷者危。血淋久而成形窒痛。烦心。心火直升。老人阴精已惫。五液化成。败浊阻窍不通。欲泄必痛。得泄痛减。即痛则不通。痛随利缓之理。故知柏六味。及归脾逍遥之属。愈治愈剧。其守补升补滋浊涩药。决不中病。用琥珀痛减。乃通血利窍之意。然非久进之方。以不伤阴阳之通润立方。

　　生地 益母草 女贞子 阿胶 琥珀 豆皮败精宿于精关。宿腐因溺强出。新者又瘀在里。经年累月。精与血并皆枯槁。势必竭绝成劳不治。医药当以任督冲带调理。亦如女人之崩漏带下。医者但知八正厘清。以湿热治。亦有地黄汤益阴泄阳。总不能走入奇经。

　　鹿茸 龟甲 当归 杞子 茯苓 小茴 鲍鱼案牍神耗。过动天君。阳隧直升直降。水火不交。阴精变为腐浊。精浊与便浊异路。故宣利清解无功。数月久延。其病伤已在任督。凡八脉奇经。医每弃置不论。考孙真人九法专究其事。欲涵阴精不漏。意在升固八脉之气。录法参末。

　　鹿茸 人参 生菟丝子 补骨脂 韭子 舶茴香 覆盆子 茯苓 胡桃肉 柏子霜 蒸饼为丸用甘露饮。淋浊已止。而头晕左肢麻木。胃脘腹中饥则欲痛。咽喉中似有物粘着。咳咯咽痛不解。诊脉左劲右濡。据症是水弱木失滋涵。肝阳化风。过膈绕咽达巅。木乘胃土。阳明脉衰。不司束筋骨以利机关。脘腹中痛。得食则缓者。

　　胃虚求助也。今壮年有此。已属痱中根萌。养肝肾之液以熄虚风。补胃土以充络脉。务在守常。勿图速效。可望全好。

　　制首乌 苁蓉 天冬 杞子 柏子霜 茯神 菊花炭 青盐 红枣肉丸早服 晚服猪肚丸方丹溪谓五淋症湿热阻窍居多。三年前曾有是病。月前举发。竟有血块窒塞。尿大痛不能溺出。想房劳强忍。败精离位。变成污浊瘀腐。且少腹坚满。大便秘涩。脏气无权。腑气不用。考濒湖发明篇中。有外甥柳乔之病。与此适符。今仿其义。参入朱南阳法。

　　两头尖 川楝子 韭白 小茴 桂枝 归尾 冲入杜牛膝根汁肝主筋。肾主骨。阴器者。宗筋之所聚。男子天癸未至。强通其精。异时必有难名之病。今患腰酸痛。宗筋短缩。大便结涩。小便淋沥。足腿消烁。饬肉拘挛。无非肝亏肾损所致。按脉沉细而兼微数。乃精不营筋。又有伏火。内经所谓发为筋痿。及为白淫者是也。治宜滋肾舒肝。使精血渐充。则筋骨亦渐和柔。但幻症日久。非一朝一夕之功。幸弗期速效。

　　熟地 归身 牛膝 肉桂 黄柏 线鱼胶 续断 钩勾久劳郁勃。夏季尿血。延及白露。溺出痛涩。血凝成块。阻着尿管。夫淋症。方书列于肝胆部。为湿热阻其宣化气机。故治法苦辛泄肝。淡渗通竭。施于壮实颇效。今望八老翁。上焦必惫。况加精血自败。化为瘀浊。真气日衰。机窍日闭。诊候之际。病患自述。梦寐若有交接。未尝遗泄。心阳自动。相火随之。然清心安肾等法。未能速效。暂以清营通瘀宣窍之剂。

　　天冬 生蒲黄 龙胆草 龟板 生地 阿胶 丹皮 焦黄柏男子血淋成块。尿出痛。医治一年罔效。夫淋属肝经郁火。湿热皆有是病。

　　思少壮情欲勉强。必致败精凝窍。精腐变瘀。理固有诸。用虎杖散法。服五六日。

　　痛减血少。晨溺尚有血丝。此盖窍中有未尽之败浊。宜通不宜涩。

　　人中白 琥珀 沉香 白牵牛 川柏 韭菜汁丸浊腻膏淋日下。最易损人津液。络脉遂槁。况八脉隧道纡远。泛然补剂药力罔效。难经谓十二经属通渠。旋转循环无端。惟奇经如沟渠满溢。流入深河。

　　不与十二经并行者也。树根草皮。此症亦难奏效。须用血肉填补固涩。庶可希其获效。

　　麋茸 河车 人参 蒸黑于术 茯苓 湘莲 缩砂 雀卵 茹 乌贼骨 雀卵河车膏为丸淋属肝胆。而酒性湿热之气。肝胆先受滓汁。次及肠胃。湿甚热郁。溺窍气阻。茎管窄溢。久病积热愈深。不受温补。当忌酒肉浓味。分利虽投。不能却病。从经义苦味祛湿。参以解毒。

　　料豆皮 牡丹皮 黑山栀 芦荟 龙胆草 真青黛 金银花 胡黄连

　　呕吐

　　勉强攻胎。气血受伤。而为寒热。经脉乏气。而为身痛。乃奇经冲任受病。而阳维脉不用事也。内经以阳维为病。苦寒热。维者。一身之网维也。既非外感。羌苏柴葛三阳之药。及芩栀枳朴之属。辛酸继以苦寒。未能中病。胃口屡伤。致汤饮皆哕出无余。大便不通。已经半月。其吐出形色青绿涎沫。显然肝风大动。将胃口翻空。而肠中污水得风。翔如浪决。东西荡漾矣。熄风镇胃。固是定理。但危笃若。此明理以邀天眷耳。

　　淮小麦 火麻仁 阿胶 生地 秋石拌人参 南枣肉未病先有耳鸣眩晕。恰值二气之交。是冬藏根蒂未固。春升之气泄越。无以制伏。更属产后。精气未复。又自乳耗血。血去液亏。真阴日损。阳气不交于阴。

　　变化内风。上巅犯窍。冲逆肆横。胃掀吐食。攻肠为泻。袭走脉络。肌肉皆肿。譬如诸门户尽撤。遂致暴风飘漾之状。医者辛酸苦降重坠。不但病未曾理。致阳更泄。阴愈涸。烦则震动即厥。由二气不能自主之义。阅王先生安胃一法。最为卓识。所参拙见。按以两脉。右手涩弱。虚象昭然。左脉空大。按之不实。亦非肝气肝火有余。皆因气味过辛散越。致二气造偏。兹以病因大旨。兼以经义酌方。

　　人参 茯苓 半夏 白芍 煨姜 炒粳米灵枢经云。中气不足。溲便为变。是崩淋泄泻皆脾胃欲败之现症。今汤水下咽。少顷倾囊涌出。岂非胃阳无有。失司纳物乎。奈何业医者。中怀疑惑。但图疲药。待其自安。怕遭毁谤耳。此症一投柔药。浊升填塞。必致胀满。仲景于阳明满实。致慎攻下者。恐以太阴之胀误治耳。今舌微红微渴。皆是津液不肯升扬。

　　脾弱不主。散精四布。世岂有面色如白纸。尚不以阳气为首重也耶。

　　人参 熟于术 炙甘草 炮姜 茯神 南枣凡论病。先论体质形色脉象。以病乃外加于身也。夫肌肉微白属气虚。外似丰溢。里真大怯。盖阳虚之体。为多湿多痰。肌疏汗淋。唇舌俱白。干呕胸痞。烦渴引饮。由乎脾胃之阳伤残。邪得僭居于中。留蓄不解。正衰邪炽。试以脉之短涩无神主义之。阳衰邪伏显然。况寒凉不能攻热。清邪便是伤及胃阳之药。今杳不纳谷。大便渐涩。若不急和胃气。无成法可遵。所谓攻入之病。虑虚其阳。参拟一方。仍候明眼采择。

　　人参 半夏 生于术 枳实 茯苓 生姜脉濡弱。左胁下久有聚气。纳食酿积于胃脘之中。两三日呕逆吞酸。积物上涌吐出。此皆怫怒动肝。肝木犯胃。胃中阳伤。不能传及小肠。遂变化失司。每七八日。始一更衣。为胃气不主下行故也。法当温胃阳制肝逆。宿病久缠。恐多反复。致成反胃之症。

　　淡附子 淡干姜 姜汁 生白芍 淡吴萸 白粳米寒热邪气扰中。胃阳大伤。酸浊上涌吐出。脘痛如剌。无非阳衰阴浊上僭。

　　致胃气不得下行。高年下元衰惫。必得釜底暖蒸。中宫得以流通。拟用仲景附子泻心汤。通阳之中。原可泄热开导。煎药按法用之。

　　人参 熟附子 淡干姜 川连 炒半夏 枳实 茯苓壮年形伟。脉小濡。恶闻秽气。食入呕哕。缘阳气微弱。浊阴类聚。口鼻受污浊异气。先入募原。募原是胃络分布。以上逆而为呕吐。此病理标者。用芳香辟秽扶正气。治本以温上通阳。

　　藿香 草果 公丁香 茯苓 浓朴 砂仁壳 广皮 荜茇少腹属肝。肝厥必犯阳明胃腑。故作痛呕。二年来病患已不知因何起病。

　　医徒见病图治。想肝肾必自内伤为病。久则奇经诸脉交伤。经谓冲脉动。而诸脉交动也。议温通柔润剂。从下焦虚损主治。

　　淡苁蓉干 茯苓 当归 杞子 炒沙苑 肉桂心知饥能纳。忽有气冲。涎沫上涌。脘中格拒。不堪容物。内经谓肝病吐涎沫。

　　丹溪云。上升之气。自肝而出。木火上凌。柔金受克。咳呛日加。治以养金制木。使土宫无戕贼之祸。滋水制火。令金脏得清化之权。此皆老年积劳致伤。岂攻病可效。

　　苏子 麦冬 枇杷叶 杏仁 北沙参 桑叶 丹皮 降香 竹沥

　　噎膈

　　向来翻胃。原可撑持。秋季骤加惊扰。厥阳陡升莫制。遂废食不便。消渴不已。如心热呕吐涎沫。五味中喜食酸甘。肝阴胃汁。枯槁殆尽。难任燥药通关。胃属阳土。宜凉宜润。肝为刚脏。宜柔宜和。酸甘两济其阴。

　　乌梅肉 人参 鲜生地 阿胶 麦冬汁 生白芍老年血气渐衰。必得数日大便通爽。然后脘中纳食无阻。此胃汁渐枯。已少胃气下行之旨。噎症萌矣。病乃操持太过。身中三阳。燔燥烁津所致。故饵药未能全功。议用丹溪法。

　　麦冬汁 鲜生地汁 柏子仁汁 甜杏仁汁 黑芝麻汁 杜苏子汁 松子仁浆劳心劳力经营。向老自衰。平日服饵桂附生姜三十年。病噎不食。下膈吐出。此在上焦之气不化。津液不注于下。初病大便艰涩。按经云。味过辛热。肝阳有余。肺津胃液皆夺。为上燥。仿嘉言清燥法。

　　麦冬 麻仁 鲜生地 甜水梨 桑叶 石膏 生甘草脉弦而小涩。食入脘痛格拒。必吐清涎。然后再纳。视色苍。眼筋红黄。昔肥今瘦。云是郁怒之伤。少火皆变壮火。气滞痰聚日拥。清阳莫展。脘管窄隘。不能食物。噎膈渐至矣。法当苦以降之。辛以通之。佐以利痰清膈。莫以豆蔻沉香劫津可也。

　　川黄连 杏仁 桔梗 土栝蒌皮 半夏 橘红 竹沥 姜汁

　　吐蛔

</div>
    <div class="pagination">
<a href="医案精华_page7.html">上一页</a><span>...</span><a href="医案精华_page3.html">3</a><a href="医案精华_page4.html">4</a><a href="医案精华_page5.html">5</a><a href="医案精华_page6.html">6</a><a href="医案精华_page7.html">7</a><span class="current-page">8</span><a href="医案精华_page9.html">9</a><a href="医案精华_page10.html">10</a><a href="医案精华_page11.html">11</a><a href="医案精华_page12.html">12</a><a href="医案精华_page13.html">13</a><a href="医案精华_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
