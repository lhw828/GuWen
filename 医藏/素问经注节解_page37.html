<!DOCTYPE html>
<html>
<head>
    <meta charset="UTF-8">
    <title>素问经注节解 - 第 37 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 37 页/共 37 页</h1>
    <div class="content">　　形气有余，脉气不足，死。（脏衰，故脉不足也。）脉气有余，形气不足，生。（脏盛，故脉气有余。）是以诊有大方，坐起有常，（坐起有常则息力调适，故诊之方法必先用之。）出入有行，以转神明，必清必净，上观下观，司八正邪，别五中部，按脉动静，（按：外以运动其神机，内以清净其视听，而后八节所感之邪，五脏部分之病，皆可以按尺寸而知之矣。）循尺滑涩寒温之意，视其大小，合之病能，逆从以得，复知病名，诊可十全，不失人情。（按：循，抚循也。尺，尺肤也。滑者血实，涩者血虚，寒则气衰，温则气盛，谓以手抚循尺之皮肤，视大小便之通塞，而更为之参验夫病情，诊之道其全矣乎。然此犹医者分内之事，而不知最难调停最难测识者，其惟人情乎。有病患之情，有旁人之情，有同道人之情，人情种种不一，必使之贴然相安，而后病乃可得而治也，则甚矣不失人情之难也。前辈张景岳作类经，中有不失人情论，曲折周至，洋洒数千言，感慨无限。噫！欲治病而使医者若此，其亦可谓不情矣。）故诊之或视息视意，故不失条理。（……按：息为病候之一端，意则人情之多变，皆医中之条理，必谨视而无失也。）

　　外篇　卷之九

　　解精微论

　　涕者鼻之液，泪者目之液，居五液之二，虽皆悲哀之所致，然外感风寒，鼻亦能涕，篇中尚未言及，惟目中风则泪出，篇末已并及之，要其辨论悲泣水火之义，至精至微，故曰解精微也。

　　黄帝在明堂。雷公请曰：……哭泣而泪不出者，若出而少涕，其故何也？（言何脏之所为而致是乎。按：哭者有声有泪，然亦有叫号而无泪者。泣者有泪无声，徐氏曰：“哭之细也。”出而少涕，谓泪出而涕不出也。）

　　帝曰：在经有也。（灵枢经有悲哀涕泣之义。）复问：不知水所从生，涕所从出也。（复问谓重问也，欲知水涕所生之由也。）帝曰：……夫心者五脏之专精也，（专，任也，言五脏精气任心之所使，以为神明之府。）目者其窍也，（神内守，明外鉴，故目其窍也。按，目本肝之窍，然目之神，心之神也，故目亦其窍。）华色者其荣也。（华色其神明之外饰。）是以人有德也，则气和于目。有亡忧，知于色。（气和则神安，神安则外鉴明矣。气不和则神不守，神不守则外荣减矣。按：有亡忧，注言“有亡也，忧知于色”，似未妥。亡古作无，谓有忧无忧，观色而知也。亡，平声。）是以悲哀则泣下，泣下水所由生。水宗者积水也，积水者至阴也，至阴者肾之精也。宗精之水所以不出者，是精持之也，辅之裹之，故水不行也。夫水之精为志，火之精为神，水火相感，神志俱悲，是以目之水生也。（目为上液之道，水火相感，神志俱悲，水液上行，方生于目。）故谚言曰：“心悲名曰志悲。”志与心精共凑于目也。（水火相感，故曰“心悲名曰志悲。”神志俱升，故志与心神共奔凑于目。）是以俱悲则神气传于心，精上不传于志而志独悲，故泣出也。

　　泣涕者脑也，脑者阴也，（五脏别论以脑为地气所生，皆藏于阴而象于地，故言脑者阴，阳上铄也，铄则消也。）

　　髓者骨之充也。（充，满也，言髓填于骨，充而满也。）故脑渗为涕。（鼻窍通脑，故脑渗为涕，流于鼻中矣。

　　按：易萃上九曰：“ 咨涕 。”涕与 音略同，而义大别。孔疏云：“自目出曰涕，自鼻出曰 。”今以涕为鼻出者，传写之误，或古以涕 通用耶。）志者骨之主也，是以水流而涕从之者，其行类也。（类谓同类。）夫涕之与泣者，譬如人之兄弟，急则俱死，生则俱生，（同源故死生俱。）其志以早悲，是以涕泣俱出而横行也。

　　夫人涕泣俱出而相从者，所属之类也。（所属谓于脑也。按：水源于肾，人水之精为髓，髓实藏于脑，人悲则火动水浮，泫然而泣，潜然泪下，脑亦渗而为涕矣，此皆以类相从，同为所属故也。）雷公曰：……哭泣而泪不出者，若出而少，涕不从之，何也？（怪其所属同，而行出异也。按：此问意重前，因帝但答水所从生，涕所从出之意，故此复再问也。）帝曰：夫泣不出者，哭不悲也。不泣者，神不慈也。神不慈则志不悲，阴阳相持，泣安能独来。（泣不出者，谓泪也。不泣者，泣谓哭也。水之精为志，火之精为神，水为阴，火为阳，故曰阴阳相持，安能独来也。）夫志悲者惋，惋则冲阴，冲阴则志去目，志去则神不守精，精神去目，涕泣出也。（惋谓内铄也。冲犹升也。神志相感，泣由是生，故内铄则阳气升于阴也。阴，脑也。去目谓阴阳不守目也。志去于目，故神亦浮游。夫志去目则光无内照，神失守则精不外明，故曰精神去目，涕泣出也。）且子独不诵……夫经言乎，厥则目无所见。夫人厥则阳气并于上，阴气并于下，阳并于上则火独光也，阴并于下则足寒，足寒则胀也。夫一水不胜五火，故目 盲。（ ，视也。一水，目也。五火谓五脏之厥阳也。按：此言阳气并上则目无所见，盖因论涕泣而并及之也。）是以气冲风泣下而不止，夫风之中目也，阳气内守于精，是火气燔目，故见风则泣下也。（风迫，阳伏不发，故内燔也。按：此言风入目则火闭而泪出，亦与涕泣同类，故并及之也。）有以比之，夫火疾风生，乃能雨，此之类也。（按：新校正云：“甲乙经无火字。太素云：‘天之疾风，乃能雨。’无生字。”）

　　
</div>
    <div class="pagination">
<a href="素问经注节解_page36.html">上一页</a><span>...</span><a href="素问经注节解_page32.html">32</a><a href="素问经注节解_page33.html">33</a><a href="素问经注节解_page34.html">34</a><a href="素问经注节解_page35.html">35</a><a href="素问经注节解_page36.html">36</a><span class="current-page">37</span>
    </div>
    <div class="pagination"><a href="index.html">返回目录</a></div>
</body>
</html>
