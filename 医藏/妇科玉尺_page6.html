<!DOCTYPE html>
<html>
<head>
    <meta charset="UTF-8">
    <title>妇科玉尺 - 第 6 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇科玉尺 - 第 6 页/共 31 页</h1>
    <div class="content">　　以上皆妊娠病之有名可举者也。此外如妊娠伤寒。其六经治例。与常人同。但专以清热安胎为主。或汗或下。俱当随其五脏表里所见脉症主治。切勿犯胎气。故万密斋治妊娠伤寒。在表发汗。用香苏散。和解半表里。用黄龙汤。在里宜下。

　　用三黄解毒汤。自谓家传之秘。活人甚多。良有然也。如或妊妇禀受素弱。偏患伤寒。药中必佐以四物。庶可无误。半夏犯胎。最易取用。以古方用之者多。须留心检点。宜羌活汤及万氏所用三方。病甚。再须护胎。宜护胎法。妊娠痢疾。

　　若初起腹痛。里急后重。元气尚实者。攻之。宜香连化滞汤。痢久元虚。日夜无度者。补之。宜胃风汤。热下迫痛。里急者解之。宜黄芩芍药汤。其余赤白脓血。一切等症。皆临时酌治。总之胎前杂症虽多。惟伤寒痢疾。最为恶候。不可不虑。妊娠有泄泻不渴。小便清白者。宜三白散加砂仁、浓朴、苍术、甘草。有泄泻肠垢。烦渴内热。小便赤涩者。宜黄芩汤加白术、通草、茯苓。腹痛加砂仁、黄连。有泄泻喜饮呕逆。水谷不化。为协热下利者。宜黄连阿胶丸。有泄泻或青或白。水谷不化。腹痛肠鸣。为洞泄者。宜五苓散。次用黄连阿胶丸。有泄泻黄水有沫。肠鸣腹痛。脉沉紧数者。

　　宜戊己丸。其余如伤脾伤胃风冷暑湿等伤而致泄泻者。皆随症调治。妊娠二便不通。脏腑积热也。大肠热则大便不通。

　　宜四物汤加枳壳、黄芩。亦或由大肠气滞者。宜紫苏饮加杏仁、黄芩。小肠热则小便不通。宜冬葵子汤。大小肠俱热则二便不通。他如胃虚。宜六君子汤加紫苏、杏仁。气血虚。宜朝用八珍汤加桃仁。杏仁。晚用加味逍遥散加车前子。心肝虚热。宜加味逍遥散加车前子。肝脾积热。宜龙胆泻肝汤。郁怒伤肝。宜加味归脾汤、加味逍遥散。皆能致二便之不通。

　　妊娠有怔忡脉乱。惊悸不安。夜卧不宁。恍惚气触者。宜大圣汤。有血少神虚而心不宁者。宜益荣汤。有虚而心不定者。

　　宜定志丸。有火盛者。宜安神丸。妊娠冒暑。或烦渴闷乱而不安。宜香茹饮。烦热甚而多饮。宜香茹饮加麦冬、黄芩、花粉、五味、山栀。妊娠伤食。胸满胁痛。右关紧甚。宜于消导。如伤冷物而胸膈劣闷欲吐者。脉必迟。宜丁香散。如呕。加姜。妊娠螈 。肝风心火相炽也。宜钩藤汤。妊娠霍乱。或邪在上胃脘。则当心痛而吐多。邪在下胃脘。则当脐痛而利多。邪在中脘。则腹中痛而吐利俱多。吐多伤气。利多伤血。邪击胎元。母命易殒。气血伤而无以养胎。子命易倾。此急症也。当急治。宜香苏散。如转筋加木瓜。胎动加白术。夏加黄芩。冬加参、术。妊娠遗尿。或脬中蕴热。宜加味逍遥散。或肝肾气虚。宜六味丸。或脾肺气虚。宜补中益气汤加益智仁，或肝火血虚。宜六味丸合加味逍遥散。其因不一。妊娠尿血。乃劳伤经络。热邪乘之。侵及于血。血得热则流渗入于脬故也。宜加味逍遥散、六味丸、续断汤。妊娠脏躁。即仲景云。妇人脏躁。悲伤欲哭。象如神灵。数欠伸是也。推其故。或由肺有风邪。或由寒水攻心。故无故而但欲自悲耳。宜甘麦大枣汤。妊娠腹中儿哭。盖脐带上疙瘩。儿含口中。因登高举臂。脱出儿口。以故作有哭声。只令妊妇曲腰就地如拾物。则疙瘩仍入儿口。哭自止。或再服药。宜补遗方。其妊妇有腹内钟鸣声者。亦同法。妊娠胎不长。

　　必其宿有风冷。故致胎痿。或将理失宜。脏腑衰损。气血虚弱。故不能长大。或伤动胎气。又兼冲任素亏。无血养胎。

　　俱当益气养血。或兼治疾 。宜长胎白术丸、人参丸。或脾气不足。面黄晡热而胎不长。宜八珍汤倍参、术、茯苓。或肝脾郁怒。胁痛呕吐。寒热往来。而胎不长。宜六君子汤加柴胡、山栀、枳壳、紫苏、桔梗。皆当究悉其因。妊娠心痛。

　　风邪痰饮交结。伤心支络。故乍安乍作而痛。宜火龙散。亦或肝脾气滞。胸胁胀。吞酸不食而痛。宜二陈汤加山楂、山栀、青皮、木香。妊娠腹痛。须辨寒热虚实。寒者脉迟。宜理中汤。热者脉数。宜芩芍汤。虚者脉无力。乃血少不能养胎。宜四君子汤加归、芍。实者脉有力。宜香壳丸。便秘者脉兼实。宜香壳丸加芩、芍、浓朴。又有腹中不时作痛。或小腹重坠者。名曰胎痛。宜地黄当归汤。其心腹俱痛者。或有冷积。或新触风寒。邪正相击而并于气。随气上下。上冲心则心痛。下攻腹则腹痛。上下混攻。则心腹俱痛。若不时差。其痛冲击胎络。必致动胎。可不惧哉。宜当归芍药汤。

　　有时腹但胀痛。抑犹轻已。宜桑皮汤加姜。至如娠将届期。腹胁胀满。心胸刺痛。宜壮气四物汤。娠已月倍。临期三日前。心腹胁肋疼痛。宜安胎四物饮。皆不可不药。妊娠小腹痛。大概由胞络虚。风寒相搏之故。宜紫苏饮。虽或致病多端。而均以川芎为末酒调服。或芎、归等分煎服。无不解。不然痛甚。亦能动胎也。妊娠腰痛。最为紧要。盖以胞胎系于腰。故腰疼酸急。胞欲脱肾。必将产也。即不然。或因劳伤损动其经。宜短剧苎根汤。或因冷气袭腹。痛引于腰背。

　　宜五加皮散。或因挫闪气滞。宜通气散。或因肾元虚损。宜青娥丸。或因怒动肝火，宜小柴胡汤加白术、枳壳、山栀。

　　或因肝脾气郁。宜归脾汤加柴胡、枳壳。或膀胱风邪乘袭。宜拔萃羌活汤。或因血热血滞。宜四物汤加乳、没、木香、黄柏、火麻仁。虽由来不同。若其痛不止。多动胎气。大抵治法。总以固胎为主。通用千金保孕方。妊娠胎动不安。其由于本然者。冲任经虚。受胎不实也。宜常服安胎散。其余则皆外之所致。如素有内热。以致内火旺盛。故不安也。宜安胎丸。如多劳乏。气血虚不能荣养。故不安也。宜四物汤加通气药。如饮酒房劳过度。或损动。故不安也。宜安胎散。

　　如误触击。或因跌扑。腰腹疼痛。胎上抢心。去血腹痛。故不安也。宜阿胶 艾丸。如从高坠堕。或为重物所压。触动胎气。腹痛下血。胃虚呕逆。此等之症。皆能伤胎。故不安也。宜佛手散、从高坠下方。如忽有喜怒。气宇不舒。伤于心肝。触动血脉。故不安也。宜钩藤汤。如平日膏粱奉养太过。气不运动。或身肥累坠。故不安也。宜瘦胎散。妊娠误服毒药毒物。故不安也。宜黑豆汤。或白扁豆子去皮研末米饮下。如因母病。薰灼其胎。故不安也。宜十圣散。如遇内外热病。火热侵胎。故不安也。宜伏龙散、护胎方。如舌青黑。腹冷指甲青。胀闷甚。口中糜臭。此胎死腹中。不但不安矣。宜平胃散加朴硝。酒下。或鹿角胶酒化服。使胎化为水。以上皆胎前病之时有。不可不加意者。总之妇人月事。一月不通。六脉平和。或见吞酸恶食。或见微寒微热。懒于举动。胎也。若六脉中见有病脉。便非。若知已有胎。而恶心呕吐。不思食。惟宜养血安胎。理气健脾。此为要着。宜受娠和中汤。倘或胎不安。腰腹痛。食不甘。必当安之。宜安胎饮。盖胎之所以不安者。除一切外因。总由气血虚。不能荣养胎元所致。故必用参补气。当归补血。亦或因内多邪热。

　　气血沸腾。胎不宁养。故用黄芩以凉之。又胎系于脾。脾虚蒂无所附。以至堕落。故用白术、炙草以培之。至于陈皮、香附、苏梗以理气。砂仁开胃理中。杜仲治腰痛。白芍和腹痛。内热口渴则去砂仁而加麦冬。见红则加生地、地榆。皆妊娠概治之法也。间有所谓鬼胎者。营卫虚损七情相干。妖魑精鬼。得入于脏。竟似怀胎。其状却颟顸如抱一瓮。或寒热面黄。或少食体倦。大约患此症者。肝脾必致两伤。治法总以补元气为主。而佐以行散之药。如雄黄丸、芫花散之类。

　　至于保生易产之法。尤不可不讲。盖以生不可催。只可调和气血。产乃无虞。八九月后。盒饭服保产达生散。或至九月。

　　服便产方一剂。临产再服一剂。自无产难之忧。吾邑秦氏。世传妊娠逐月养胎方。尤为大妙。诚属百用百效。凡服此者。

　　从未见有产厄。真宝方也。

　　脉法 仲景曰。寸口脉弦而大。弦则为减。大则为芤。减则为寒。芤则为虚。寒虚相搏。此名为革。妇人则半产漏下。旋复花汤主之。王叔和曰。尺中不绝。胎脉方真。太阴洪而女孕。太阳大而男娠。或遇俱洪而常双产。此法推之。其验如神。月数断之。各根据其部。假令中冲若动。此乃将及九旬。孙思邈曰。左尺浮大者男。右尺沉细者女。若来而断绝者。月水不利。陈自明曰。寸微关滑尺带数。流利往来并雀啄。小儿之脉已见形。数月怀胎犹未觉。左疾为男右为女。流利相通速来去。两手关脉大相应。胎已成形非漫语。左脉带纵两个男。右手带横一双女。左手脉逆生三男。右手脉顺还三女。寸关尺部皆相应。一男一女分形症。有时子死母身存。或即母亡存子命。往来三部通流利。滑数相参皆替替。阴实阳虚脉得明。遍满胸堂皆逆气。左手太阳浮大男。右手太阴沉细女。诸阳为男诸阴女。指下分明常记取。三部沉正等无疑。尺内不止真胎妇。夫乘妻兮纵气雾。妻乘夫兮横气助。子乘母兮逆气参。母乘子兮顺气护。小儿日足胎成聚。身热脉乱无所苦。汗出不食吐逆时。精神结备其中住。滑疾不散三月胎。但疾不散五月母。弦紧牢强滑利安。沉细而微归泉路。

　　恶阻 窦汉卿曰。恶阻心下愦闷。吐逆不食。恶闻食气。头眩。四肢百节烦疼。多卧少起。旋复半夏汤。病醋心。胸中冷。腹痛吐逆。不喜饮。人参半夏汤。胃虚气逆。呕吐不食。缩砂散。戴思恭曰。恶阻俗谓之病儿。盖其人宿有痰饮。血壅遏而不行。故饮随气上。停滞肝经。肝之味酸。则必喜酸物。金能克木。以辛胜之。小半夏茯苓汤。甚者二陈汤。有服热药攻膈。闷热成疾。宜荷叶散。李 曰。或大吐。或时吐清水。恶闻食臭。由子宫经络络于胃口。故逢食气。引动精气冲上。必食吐尽而后精气乃安。亦有误交合而子宫秽甚者。过百日则愈。

　　胎动不安 陈自明曰。妊娠将养如法。则气血调和。胎得其所。而产亦易。否则胎动气逆。临产亦难。至危矣。

　　此谓胎气上逼也。又曰。有惊胎者。怀妊将满。胎神已具。坠扑伤胎。甚至下血不省。若欲验其子母安否。当参胎动不安方论治之。若钩藤汤、紫苏饮、归脾汤、佛手散。随症选用。又曰。胎动不安。重者必致伤坠。若面赤舌青。是儿死也。面青舌赤。是母死也。唇口色青。两边沫出。子母俱死也。当察而治之。严用和曰。两三月胎动。由子宫久虚。易令堕胎。宜预服杜仲丸以养胎。若胎动腹痛。易变漏胎。宜如圣汤。又曰心神忡悸。睡中多惊。两胁膨胀。腹满连脐急痛。

　　坐卧不宁。气急逼迫。皆由气闷。或为喧呼。至令胎惊。筋骨伤痛。四肢不安。急服大圣散。朱震亨曰。产妇因火动胎。

　　逆上作喘急者。急用条芩、香附之类为末服之。又曰。漏胎属气虚有热。四物加阿胶、白术、条芩、香附、砂仁、糯米。

　　李曰。胎动因七情气逆。心腹胀满疼痛。紫苏饮。因外感发热。头痛呕逆。胸胁胀满。安胎饮加柴胡、大腹皮。气血虚。安胎饮倍参、术。下血者。胶艾芎归汤加砂仁、秦艽、卷柏、杜仲。下血腹痛难忍。或下黄汁如漆如豆汁者。用野苎根金银花根各五钱酒煎。下血产门痛。黄连末一钱酒下。胎动腹痛。由于寒。理中汤加砂仁、香附。由于热。黄芩汤。

　　血虚腹痛。四物汤。或平胃散加盐煎汤吞二宜丸。气虚痛。四君子汤加白芍、当归。气实心腹胀痛。香附、枳壳等分为末白汤下。胎动心痛。因寒。艾叶、小茴、川楝等分煎。因热。二陈去半夏加山栀、黄芩。又曰。胎动。通用古芩术汤加阿胶。风邪加姜豉。寒加葱白。热加花粉。寒热加柴胡。项强加葱白。温热腹痛加白芍。腹胀加浓朴。下血加艾、地榆。腰痛加杜仲。惊悸加黄连。烦渴加麦冬、乌梅。思虑太过加茯神。痰呕加旋复花、贝母。或酌用半夏曲。劳役加黄。气喘去术加香附。便燥加麻仁。素惯难产加枳壳、苏叶。素惯堕胎加杜仲。素血虚加芎、归。此安胎之圣药也。凡卒有所下。急则一日三五服。缓则五日十日一服。常服安胎易产。所生男女。又无胎毒。

　　胎漏 李 曰。心腹痛而下血者。为胎动不安。不痛而下血者。为胎漏。二者所由分也。大抵漏胎由热者。下血必多。内热作渴者。四物加芩、连、白术、益母草。血黑成片。三补丸加香附、白芍。血虚来少。古胶艾汤。或合四物汤。气虚。四君子汤加黄芩、阿胶。因劳役感寒。致气虚下血欲坠。芎归补中汤。或下血如月信。以致胞干子母俱损者。用熟地炒干姜各二钱为末米饮服。惟犯房下血者。乃真漏胎也。八物汤加胶艾救之。

　　妊娠伤寒 朱肱曰。妊妇伤寒。仲景无治法。用药宜有避忌。不可与寻常妇人一概治。伤寒安胎。宜阿胶散、白术散。憎寒壮热。当发汗。葱白汤。或中时行。洒淅作寒。振栗而悸。或加哕。苏术汤。头痛。嘿嘿不欲饮食。胁下痛呕逆。痰气。黄龙汤。头目旋疼。壮热心躁。旋复花汤。壮热头疼。呕逆不思饮食。胎不安。麦门冬汤。妊妇发斑变黑色。栀子大青汤。壮热头疼。心烦呕吐。不下食。芦根汤。伤寒头疼壮热。栀子五物汤。头疼肢节疼。壮热。前胡七物汤。四日至六日以来。加心腹胀。上气渴不止。食饮不多。腰疼体重。枳实散。妊七月伤寒壮热。赤斑变黑溺血。升麻六物汤。发热烦闷。葛根一物汤。热病。葱白豉汤。伤暑头痛恶寒。身热躁闷。四肢疼痛。背项拘急。唇口干燥。柴胡石膏汤。万全曰。妊娠伤寒。专以清热安胎为主。或汗或下。各随脏腑表里所见脉症主治。勿犯胎气。故在表发汗。

　　香苏散。和解半表里。黄龙汤。在里宜下。三黄解毒汤。此吾家传之秘。活人甚多。陈士铎曰。妊娠临月。忽感少阴经风邪。恶寒蜷卧手足冷者。不治。少阴肾也。无论传经至少阴。与直中少阴。多不能治。盖少阴肾经。宜温不宜寒。今风寒入之。则命门火微。而肾宫无非寒气。势必子宫亦寒。手足冷者。脾胃寒极之兆也。其死必矣。幸而胎未下。急以散寒救胎汤温之。人参一两。白术二两。肉桂、干姜、炙草各一钱。一剂。不恶寒二剂。手足温不蜷卧。三剂全愈。又妊娠临月。感少阴经症。恶心腹痛手足厥逆者。不治。亦以寒入肾宫。上侵于心。不独下侵于腹已也。较上症更重。夫肾水滋心。何以反至克心。盖肾之真水。心借以养。肾之邪水。心得之亡。今肾感寒邪。挟肾水而上凌于心。故心腹两相作痛。手足一齐厥逆。至急至危。非驱少阴之邪不可。方用回阳救产汤。人参、当归各一两。肉桂、干姜、甘草各一钱。

　　白术五钱。此方妙在加当归。盖少阴之邪敢上侵于心者。欺心中之无血也。用当归补血。助人参之力以援心。则心中得养。而姜、桂无非祛寒荡邪之品。况又有术草之利腰脐而调心腹。有不痛止逆除者乎。又妊妇临月。忽感少阴症者。急以参术大剂温之。不应则死。此仲景之文也。似乎舍参术无可救矣。吾以为单用参术尚非万全。苟用参术不应。急加附桂干姜。无不应也。今定一方。名全生救难汤。人参、白术各一两。附子一钱。甘草五分。凡感少阴经之邪者。用此神效。

　　孕痈 陈自明曰。治孕痈。用乌药五钱水一钟。煎七分。入牛皮胶一两化服。或苡仁煮汁饮之。注曰。孕痈即是腹内患痈。如前法不应。宜牡丹皮散、薏苡仁汤。王肯堂曰。大凡孕妇患肚痈。与寻常治法迥异。内用紫苏饮安胎。

　　勿轻与他药。若临月则儿与脓俱下。若尚远。则脓自大便出。若初起。只服药可消。若痈在外而其症为热。只可用中和药收功。亦须审轻重用之。恐有误而难救也。万全曰。妊娠咽喉痛者。以东垣凉膈散加牛蒡子一钱。口舌生疮同治。乳痈。托里解毒汤。背生疮毒。属阳明经也。本方去青皮。加升麻、葛根各一钱。胸前两颊生疮毒。此少阳经也。本方去白芷。加柴胡、山栀、龙胆草。肩膊胁下生疮毒。太阴经也。本方去青皮。加陈皮、天冬、桔梗、桑皮各一钱。胯内阴旁生疮毒。厥阴经也。本方去白芷。倍青皮。手足掌内生疮毒。少阴经也。本方去白芷、青皮、花粉。加黄连、黄柏、木通各一钱。

　　产前白带 陈士铎曰。产前无白带也。有则难产之兆。即幸而顺生。产后亦有血晕之虞。方用黑豆三合。煎汤二碗。先用一碗。入白果十个。红枣二十个。熟地一两。山萸、苡仁、山药各四钱。茯苓三钱。泽泻、丹皮各二钱。加水二碗煎服。一剂或二剂。永不白带。亦通治妇人诸带。无不神效。

　　预防难产 万全曰。生育者。妇人之常。非病则不必药。惟素有难产之苦。不得不讲求其方。以为保生之计。

　　其束胎之方。用各不同。如枳壳瘦胎散。及用滑石方。气实多痰者宜之。达生散、束胎丸。气虚少有热者宜之。若不审其虚实。不若不服之为善也。

　　双胎品胎鬼胎 朱震亨曰。精气有余。岐而分之。血因分而摄之。故成双胎。若夫男女同孕者。刚日阴时。柔日阳时。阴阳混杂。不属左。不属右。受气于两岐之间者也。亦有三胎四胎者。犹是而已。张介宾曰。鬼胎者。岂真鬼气袭人胞宫而成形乎。不过由本妇气质弱。或以邪思蓄注。血随气结而不散。或以冲任滞逆。脉道壅瘀不行。是固内因之病。而必非外来之邪。盖即血 气瘕之类耳。当即以 瘕法治之。如狐魅异类之遇。则实有所受。而又非鬼胎之谓。

　　亦当于 瘕类求法治之。又曰。治鬼胎。当以补元为主。而继以去积之药。然补中兼行者。无如决津煎。欲去滞而不猛峻者。无如通瘀煎。既加调补。而欲直攻其病。则夺命丹、回生丹。皆可酌用。或以当归、红花浓煎汤。送赤金豆亦妙。

　　胎前不治症 窦汉卿曰。产前咽喉痛。而脉浮者不治。面赤。而目睛上视者不治。面黑汗出者不治。心胸紧满。

　　吐痰不出者不治。自利不止者不治。气促。四肢厥冷者不治。心中怔忡。胸前红甚。舌卷面赤。目上视者不治。血气攻心欲绝。面红者不治。自利而喘者不治。潮热往来。时发谵语者不治。胸腹胀急者不治。喉中或雷声。或呛食者不治。

　　逐月养胎方 徐之才曰。妊娠一月。名胎胚。饮食精熟酸美受御。宜食大麦。毋食腥辛。是谓才正。是月足厥阴脉养胎。不可针灸其经。足厥阴属肝。主筋及血。一月之时。血行痞涩。不为力事。寝必安静。无令恐畏。是月阴阳新合。为胎寒多。为痛热多。卒惊。举重腰痛。腹痛胞急。卒有所下。当预安之。宜服乌雌鸡汤。

　　乌雌鸡（一双治如食法） 茯苓 阿胶（各二两） 吴萸（一升） 麦冬（五合） 人参 白芍 白术（各三两）

　　甘草 生姜（各一两）

　　水二斗二升。煮鸡取汁六升。煎药取三升。入酒三升。并阿胶烊尽。取三升。每服一升。日三服。

　　妊娠二月。名始膏。毋食辛臊。居必静处。男子勿劳。百节皆痛。是为胎始。是月足少阳脉养胎。不可针灸其经。

　　少阳属胆主精。二月之时。儿精成于胞里。当慎护之。勿惊动也。是月始阴阳踞经。有寒多坏不成。有热即痿悴。中风寒有所动摇。心满。脐下悬急。腰背强痛。卒有所下。乍寒乍热。宜艾叶汤。

　　艾叶 丹参 当归 麻黄（各二两） 生姜（六两） 人参 阿胶（各三两） 甘草（四钱） 大枣（十二枚）

　　水一斗。酒三升。煎三升。化胶。分三服。

　　妊娠三月。名始胞。此时未有定象。见物而化。欲生男者操弓矢。欲生女者弄珠玑。欲子美好数视璧玉。欲子贤良端坐清虚。是谓外象而内感者也。是月手心主脉养胎。不可针灸其经。属心。母悲哀思虑惊动。是月为定形。有寒。大便青。有热。小便难。不赤即黄。卒惊恐忧愁嗔怒喜仆。动干经脉腹满绕脐痛。或腰背痛。卒有所下。宜雄鸡汤。

　　雄鸡（一只治如食法） 白芍（四两） 黄芩 白术 生姜（各一两） 麦冬（五合） 大枣（十二枚） 甘草 茯苓人参 阿胶（各二两）

　　水一斗三升。煮鸡取汁减半。入药煎半。入酒三升。并胶。煎取三升。分三服。一日尽。一方无姜、芩。有川芎、当归各二两。

</div>
    <div class="pagination">
<a href="妇科玉尺_page5.html">上一页</a><a href="妇科玉尺.html">1</a><a href="妇科玉尺_page2.html">2</a><a href="妇科玉尺_page3.html">3</a><a href="妇科玉尺_page4.html">4</a><a href="妇科玉尺_page5.html">5</a><span class="current-page">6</span><a href="妇科玉尺_page7.html">7</a><a href="妇科玉尺_page8.html">8</a><a href="妇科玉尺_page9.html">9</a><a href="妇科玉尺_page10.html">10</a><a href="妇科玉尺_page11.html">11</a><span>...</span><a href="妇科玉尺_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
