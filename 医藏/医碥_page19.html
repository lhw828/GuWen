<!DOCTYPE html>
<html>
<head>
    <meta charset="UTF-8">
    <title>医碥 - 第 19 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 19 页/共 101 页</h1>
    <div class="content">　　按寒热虽皆足以致痉，而多由于热，以热者火之有余也。火之有余，由水之不足，故血液枯竭之人，（汗下过多，亡其津液，产后，失血后，大病后，血虚，小儿阴血未足。）

　　多患此。

　　以水虚无以制火，火盛而水愈亏也，此为内伤之证。若外感风寒湿气，不过为发热痹痛等证，何遽致筋脉急缩，竟至头摇齿 腰反折之甚哉。仲景所言外感寒证，自不多见，辛温发散之剂，勿轻用也。

　　《准绳》谓：内热因外寒所郁则愈甚，甚则津液干燥而无汗，大小筋俱受热灼而枯缩，故曰刚痉。若柔痉则为湿热相兼，《经》谓湿热大筋短，小筋长，又谓肺移热于肾，传为柔痉。注云：柔谓筋柔无力，痉谓骨强不随。则仲景所谓柔者，岂非小筋得湿而弛长，所谓项背强反张者，岂非大筋得热而强直乎？后人乃以无汗为表实，有汗为表虚，而用姜附温热等剂，宁不增大筋之热欤？其说虽未尽合仲景之意，亦自可取。

　　《医宗金鉴》云：六经皆有痉，身背属太阳，凡项背强急，脊腰反张，髀不可以前曲， 如结者，太阳也。身前属阳明，头面动摇，口噤齿 ，缺盆纽痛，肘膝相构，阳明也。身侧属少阳，口眼 斜，手足搐搦，两胁拘急，半身不遂，少阳也。至若腹内拘急，因吐利后而四肢挛急，非太阴乎？尻以代踵，脊以代头，（脚挛不能行，背曲不能伸意。）俯而不能仰者，非少阴乎？睾丸上升，少腹里急，囊缩舌卷，非厥阴乎？按《经》言，足少阴之筋，主痫螈及痉，在外者（外，背也，肾筋之行于背者）不能俯，在内者（内，身前也，肾筋之行于身前者）不能仰。又曰：肾脉为病，脊强反折，然则反张亦属肾痉，（不独太阳为然矣。）不独能俯不能仰也。仲景谓：痉脉按之紧如弦，直上下行。又谓：寒湿相搏，发汗已，其脉如蛇，（柔曲而不弦直。）为欲解。脉如故，反伏弦者，痉。

　　（从《金鉴》订定。）

　　治法：火盛血虚者，当归、芍药、生地、红花、黄连、钩藤钩。兼气虚加人参，兼痰加竹沥。金衰木旺，（壮火食气也。）先用泻青丸（见中风），后用异功散（见气）。独肝火旺者，先用加味小柴胡汤，（见寒热。）次用四物汤（见血）。加柴胡、丹皮、山栀。郁热用加味逍遥散（见郁）。若脾土受克，补中益气（见气）加芍药、山栀。脾土湿热，三一承气汤（见大便不通）。肾虚，六味丸（见虚损）。太阴寒湿凝结腹痛，桂枝加芍药防己防风汤。手足厥逆，附子散、桂心白术汤。

　　卷之三·杂症

　　汗

　　汗者，水也，肾之所主也。内藏则为液，上升则为津，下降则为尿，外泄则为汗。而所以外泄，则火之所蒸发也。火属心，故谓汗为心之液。火盛者，虽表固亦出；不盛者，必表疏乃出。自汗者，非因发表而汗自出也，其出无时，火退乃已。伤风伤寒，皆热蒸汗出，中暑病湿亦然。五志过极则生火，亦汗出。（如惊则心神浮动飞越，汗随出可见。）劳动则生火，饮食则长气，（《经》云：食入于阴，长气于阳。

　　气属于阳，气有余便是火也。）房事则精泄于下，火散于上，故皆汗出。火在里，则汗随脏腑出；火在表，则汗从经脉出。（如太阳伤风，热在皮肤，则翕翕汗出，乃肌表之汗也。阳明胃实，则蒸蒸汗出，乃胃府之汗也。翕翕、蒸蒸皆热貌，翕字为合羽，其身如合羽所覆，扪之自温；蒸蒸则如炊笼腾越，扪之热气透手也。）

　　春夏气浮，汗出肌肤。秋冬气沉，汗出骨髓，故筋骨之疾宜汗者，当于冬至后发之。

　　自汗，旧云表虚，然不可概论。如伤寒其始无汗，后传阳明即自汗，岂前者表实，后者表虚乎？（前之无汗，则阴邪凝固使然，无论其人平素表实无汗，即表虚亦无汗。

　　后传阳明，热盛蒸越，无论其人平素表虚有汗，即表实亦有汗。问：太阳伤风有汗，用桂枝汤，非表虚乎？曰；伤风有汗，有汗则表疏，故谓之虚。是因有汗而表虚，非因表虚而有汗也。因表虚而有汗，则重实表；因有汗而表虚，则重散热。其用桂枝，是发散风邪，非固表也，固表乃其兼能耳。）有实火，有虚火，阳虚，（即东垣补中益气证。）

　　阴虚，（即血虚。）肾阳虚，肾阴虚，皆发热，皆虚火也。火炎则身温汗热而肤涩，阳虚则身凉汗冷而肤滑。（阳衰则卫气不固，又阳虚则不能内守，而易于浮越也。然亦有热极而反出冷汗者，盖热聚于内，肌肤反冷，肤冷故汗亦冷也。或汗过多，阳从汗脱所致。然热甚汗多而脱者，其汗必先热，后乃冷耳。丹溪谓热极反汗冷，乃火盛兼水化，其说牵强。）盗汗者，寤时无汗，寐时汗出，如盗乘人睡熟而出也。人寤则气行于阳，寐则气行于阴。若其人表阳虚者，遇寐而气行于里之时，则表更失所护而益疏，即使内火不盛，而阳气团聚于里，与其微火相触发，亦必汗出。若内火素盛，两阳相搏，阴液被扰，虽表固者，亦必溃围而出矣。（其人阴虚尤易动。）及其醒觉，则阳气还出于表，而汗自止。伤寒之盗汗亦然，盖邪在半表半里时，寤则气挟邪还于表，阴得安静不扰，故无汗；寐则气挟邪入于里，阴被扰而不宁，故汗出也。（丹溪谓杂证之盗汗，有阳虚，有阴虚，大病后阴气未复，遗热未清，或劳役、七情、色欲之火，或饮食积热，皆足耗损精血。阴气既伤，阳火独旺，内蒸成汗也。）

　　心孔汗，别处无汗，独心孔一处有汗。由思虑过多，心神浮越使然。头汗，别处无汗，热不得外越，但上蒸也。或因黄郁未发，或因湿家误下，或因水结胸蒸，或因火劫热迫，或因阳明蓄血，或因热入血室，并详《伤寒论》。手足汗，别处无汗，脾胃之热达于四肢也。（脾胃主肌肉、四肢，热达于肌肉则体汗，若达于四肢则手足汗耳。）冬月足多汗，气降也。又有手足汗，属脾胃虚寒，不能营运津液，乘虚阳外越，（虚阳被寒所逼外越。）而横溢于四肢者。如阴盛而淫雨滂沱，其汗必冷，与实热之汗（其汗必热）不同。

　　脱汗。阴盛格阳，汗从阳脱，味淡不咸，（久藏之液则咸，若才经气化之液则淡，咸者已经出尽，并新化之液亦出，则津随气脱可知矣。）如珠不流，（无继故也。为绝汗，）不治。

　　（淋漓如雨，拭揩不及，及液涸而火正炎，熬煎如胶之粘者，皆难治。）

　　卷之三·杂症　汗

　　治法

　　自汗属热者，宜清火，胃实者宜下，凉膈散、白虎汤、（并见发热。）承气汤（见大便不通）酌用。气虚者，生脉散（见中暑）、补中益气汤（见气），加麻黄根、浮麦。血虚者，当归六黄汤加地骨皮。血气并虚者，黄 建中汤（见劳倦）。自汗畏冷，虽炎天必棉衣，乃火郁伏于内，不达于表，故外畏寒而内实热也，防风汤。湿痰自汗，须去痰导湿。每饮食即汗出，益胃散。不论冬夏，额上长有汗出，因醉后当风致之，名曰漏风，漏风汤。

　　病后汗常出，察其人精神饮食日增，是余邪欲散也，不须治之。若阴气未复，邪热尚存，须与清理。阳虚阴乘，（阴寒之气一逼，则虚阳浮越，而汗随出矣。）因自汗而厥者，黄建中汤（见劳倦）加附子，或 附汤。盗汗，当归六黄汤主之，无内热者，（表虚者，即内无火，而寐时阳气入里，久亦扰阴汗出）。防风汤、白术散。肝火，当归龙荟丸，（见胁痛。）有身热加地骨皮、柴胡、黄 、秦艽。肝虚加酸枣仁、实加龙胆草。右尺实大，黄柏、知母。脾虚，参、术、白芍、山药、白扁豆、浮麦。经霜桑叶末，茶调服。心虚热而阴气不敛者，睡则多惊，酸枣仁汤。心实热者多烦，当归六黄汤加连翘、丹皮、竹茹。虚劳盗汗，青蒿散。

　　卷之三·杂症

　　呕吐

　　（哕，恶心）

　　有声无物为哕，（于月切。干呕也。又《内经》以哕为呃逆，义别。）有物有声为呕，无声有物为吐，病在胃。赵以德则以有声无物（或有水）为呕，有物无声为吐，有物有声为呕吐。

　　谓胃分三脘：上脘法天为清阳，属气分，主动。下脘法地，为浊阴，属血分，主静。

　　虽阳中有阴，阴中有阳，然上脘终是气多血少，下脘终是血多气少，中脘则气血相半。饮食入胃，亦厘清浊，水饮物之清，谷食物之浊。而清中有浊，故清之清者，上输于肺，布为津液。清之浊者，下输膀胱，出为便溺。浊中有清，故浊之浊者，为糟粕，由大肠出。浊之清者，淫精于血脉。若邪在上脘之阳，则气停水积，饮之清浊混乱，为痰饮涎唾，胸中阻碍不快，清气不升，激而成呕，故呕为气病。

　　法天之阳，动而有声，与水俱出，犹雷震而雨注也。邪于下脘之阴，则血分滞而食停。吐法地之阴，静而无声，食从吐出，犹万物之吐于地也。若邪在中脘，则呕吐并作，饮食皆出矣。（洁古谓：中焦吐者属积，由食与气相假为积，或先痛而吐，或先吐而痛，亦清浊相杂之义，气清食浊也。又谓：下焦吐属寒，朝食暮吐，则亦属阴之义也。东垣亦谓：少阳多气少血，有声无物，阳明多气多血，有声有物，太阳多血少气，有物无声，皆同此意。但气血多少，不以胃之三脘分，而以三经分耳。

　　勿泥也。）然上脘非不吐食也，设阳中之阴亦病，（如上脘有痰血积滞，是有形之物，即属阴。）则食入即吐，不得入于胃（见下编），非若中脘之食已而后吐，下脘之食久而后吐也。下脘非不呕也，设阴中之阳亦病，（如雷龙火上冲。）则吐与呕齐作，但呕少于吐，不若上脘之呕多于吐也。水谷入胃，若脾气不运，清浊不分，下趋大肠则为泄，上壅则为吐，故吐与泻对讲，其义便明。水就下，火炎上，知呕吐从于火化，而属热者为多，则知泻利从于水化，而属寒者为多。且可知小便淋涩，乃为火气所持不得降，诸义皆明矣。是故外感邪入而呕者，胃阳被郁而上冲也，治宜辛散，生姜所必用也。不因外感而内热，胃火上冲者，治宜清降，石膏所必用也。痰湿郁滞成热上逆者，陈皮、半夏、茯苓所必用也。食郁气滞而上逆者，枳实、麦芽等所必用也。

　　二便热结下不通，而反干乎上者，大黄、滑石等所必用也。此治实热之例也。若夫胃气虚衰不运，郁热而呕者，则推扬胃气。寒冷不运，压火而呕者，则温中散寒。胸中虚热，久不食而呕者，但得五谷之阴以和之，则立止。此治虚热之例也。

　　热固火逆而呕，寒亦郁火上逆而呕，故呕无不本于火者，但不得一概治以寒凉耳。

　　又若翎钗之探撩，舟车之摇撼，恶臭劣味之触犯，皆能扰动胃气而致呕。夫扰，动属阳，火之化也，此虽不可以火治，而未始不可云火。若因其不可以火治而谓之非火，且反谓之寒，则诬矣。一切病证，皆同此论之，不特呕吐为然也。（或问《伤寒论》、《金匮》明言呕吐为胃寒，而子必归之火，何也？曰：如但阴寒凝结，而气不上逆，何以致吐。气即火也，寒为本，寒郁气致上逆为标，仲景特言其本耳。）热呕，喜冷恶热，烦渴引饮，脉洪数，二陈汤（见痰饮。）加黄连、炒栀子、枇杷叶、竹茹、干葛、生姜，入芦根汁服。胃热，恶食而吐，闻食气即呕，药下亦呕，并用芦根汁。下焦实热，二便不通，气逆不续，呕逆不禁，病名走哺，人参汤。身背热，臂肋牵痛，膈间厌闷，食入即先呕而后下，（或作后泻。）病名漏气，此因上焦伤风，郁热入里，麦门冬汤。呕苦水，乃胆热汁泄，取足三里、阳陵泉。经曰：诸呕吐酸，皆属于热。平时津液，随上升之气郁积胃上，湿热不宣，故作酸。（即酒糟热则酸之理。）郁极则上涌而吐，甚则牙齿酸涩，不能相对，此为吐酸，平木汤，少用吴萸为从治。若不能吐涌而出，伏于胃中，咯不得上，咽不得下，此为吞酸。肌表得风寒，则内热愈郁，而酸味刺心。若肌表得暖，腠理开发，内热得泄，或得香热汤剂，津液行散，亦可暂解。（东垣谓：酸味为收气，乃金旺，寒水乃金子，子能令母实，故用辛热之剂以治寒泻肺。其意亦谓太阳经外感于寒，则皮毛闭而束热于内耳。太阳属寒水，皮毛属肺金，故以金水言之。）然热剂终不可过用。丹溪用黄连、吴茱萸各制炒，随时令迭为佐使，苍术、茯苓为辅，为小丸吞之。黄连汤作丸亦可。有宿食亦酸，如谷肉在器，湿热则酸也，生料平胃散（见伤食）加麦芽、神曲，有痰者开郁汤。怒气吐逆，胸满膈胀，不食常饱，食则吐，逍遥散。（见郁。）予尝病干呕，服生姜少止，误以为寒，屡治不效者十余年。后悟为胃热，用清热生津药而愈。如果胃寒，则必喜热恶冷，脉迟尿白，理中（见中寒）、吴茱萸等汤自可用。昔人患胃寒吐，用附子理中汤加丁香，到口即吐，后去干姜、白术，只用参、附加丁香、木香、沉香，立止。盖干姜、白术滞故耳。又热药有须冷服者，若热服则吐，此热因寒用之法。罗谦甫云：服诸热药不愈者，红豆丸神效。呕吐，诸药不效，当用镇重之品，以坠其上逆之气。痰气结在咽膈间，粥药不得下，到咽即吐，姜苏汤下灵砂丹，俟药可进治之。呕脓，胃脘痈也，不必治呕，脓尽自愈。呕虫，虫动则恶心，故呕，药入则虫必动，动则呕，虫不出而药反出，非计也。必于药中入炒川椒十粒，庶虫见椒则伏而不动。泛泛兀兀，心中怏漾，欲吐不吐，名恶心，气与痰壅，非乌药不开，大半夏汤，或小半夏茯苓汤。（见痰饮。）仲景云：欲吐者不可下之，以气方上涌，不可逆之使下，致抑塞愦乱也。又云：食已即吐，（火也。）大黄甘草汤下之者，以既吐矣，吐而不已，有升无降，当引令下行也。呕吐津液既出，必渴，宜生津。呕吐大痛，色如青菜叶者死。

　　卷之三·杂症

　　反胃噎膈

　　吐而不已，至每食必吐，名反胃。胃脘枯槁，梗涩难入，饮食噎塞，迎逆于咽喉之间，名噎。噎塞迎逆于胸膈之间，名膈。（过此乃得入胃。）《医贯》谓：噎膈年高者有之，噎则水饮可入，食物难入，入亦不多。膈则食虽可入，亦不能多，良久复出。

　　二者皆难于纳，勉强吞下，终带痰涎，或白沫酸水，或如酱汁者而出。反胃非不能纳，（原能多食。）乃不能容受，朝食暮吐，暮食朝吐，或一二时而吐，或积至一日夜，腹中胀闷不安而吐，（亦有食已即出者。）原物酸馊不化，男女老少皆有之。丹溪谓：得之七情六淫，遂有火热炎上之化，多升少降，津液不行，积为痰饮。被劫时（以热药劫治也）暂得快，（津液得辛热暂行散。）不久复作，前药再行，积成其热。血液衰耗，胃脘干枯，大便秘少，如羊矢然。（火盛粪干坚小，又肠亦干小，故屎不润不大也。）必外避六淫，内节七情，饮食自养，滋血生津，以润肠胃。则金无畏火之炎，肾有生水之渐，脾气健运，而食积传化矣。王太仆云：食入即出，是无水也，（噎膈反胃皆有之。）食久反出，是无火也。（反胃有之，噎膈无此。）无水者壮水之主，六味主之，无火者益火之原，八味主之。

　　（并见虚损。）火逆冲上，食不得入，脉洪数有力者，滋阴清膈饮，加枇杷叶二钱，芦根一两。又有一种，肝火郁而不伸，亦呕不纳食，亦心痛，但所呕者酸苦青蓝水，大小便多不秘，（亦有乍秘乍泄者。）用吴茱萸、黄连浓煎，细细呷之，再服逍遥散（见郁，）

　　愈后六味丸（详郁门。）痰饮阻隔，食才下，便为痰涎裹住吐出者，以八神来复丹控其痰涎（见痰饮。）血槁者，地黄、麦冬、当归煎膏，入韭汁、乳香、童便、芦根汁、桃仁泥，细呷之。大便秘涩，加桃仁泥、玄明粉。但食物下咽，觉屈曲自膈而下，梗涩微痛，多是瘀血，用前药后，以代抵当丸（见血）行之。瘀血在膈间，阻碍饮食，代抵当丸，芥子大三钱，去枕仰卧，细细咽之，令搜尽停积，天明利下恶物，将息自愈。五灵脂为末，黄犬胆汁和丸，龙眼大，每服一丸，好黄酒温服三次，亦行瘀之妙剂也。

　　有虫者，秦川剪红丸取之。此丸亦取瘀血噎病。喉中如有肉块，是食滞于此不下也，麦昆煎。童便、（降火。）竹沥、（行痰。）姜汁、（佐竹沥。）韭汁、（行血。

　　）人乳、牛乳、（补虚润燥。）芦根汁、（止呕。）茅根汁、（凉血。）甘蔗汁、（和胃。）驴尿，（杀虫。）

　　仍入烧酒、米醋、蜜各少许，和匀，隔汤顿温服。得药不吐，切不可便与粥饭食物，每日用人参五钱，陈皮一钱，作汤细啜，数日后方可饮陈米汤及粥糜。张子和曰：《内经》谓三阳结为膈，三阳，手足太阳，小肠经膀胱经也。结，谓结热也。小肠结热则血脉燥，膀胱热结则津液涸，二便秘塞，下既不通，必反上行，所以噎食不下。经又曰：少阳所至为呕涌，食不下。又云：肝移寒于心，为狂膈中。盖阳气与寒相搏，故膈食，中不通，非独专于寒也。医者不察，妄用热药，人言可下，退阳养阴，张眼吐舌，恐伤元气。惟刘河间三一承气汤，（见大便不通。）独超千古。假如久 ，慎勿陡攻，纵得攻开，必虑后患。宜先润养，小作汤丸，累累加之，关扃自透。其或涎痰上阻，轻用酸苦微涌，因而治下，药势易行。设或不行，蜜、盐下导，始终勾引，两药相通，结散阳消，饮食自下。一官病此十年，大便涩燥，小便黄赤，予以四生丸，下三十行，燥矢肠垢，何啻数升。其人昏困一二日，频以冰水呷之，渐投乳酪芝麻饮，数日外，大啜饮食而愈。有极力 呼，气喉损破，气并胃管，（喉破，气不能从喉管行，故从胃管行。）壅塞致吐，法在不治，牛喉管焙干服之。酒客多噎膈，饮热酒者尤多，以热伤津液，咽管干涩，（观其口舌干涩可知。）食不得入也。

　　卷之三·杂症

　　霍乱

　　霍，言其手足之扰动，如挥霍也；乱，言其内之邪正变乱也。其证心腹卒痛，或吐或泻，或吐泻交作，甚则两足转筋，转筋甚而从足入腹，或通身筋皆转，舌卷囊缩者死。若无吐泻，而止转筋腹痛者，名干霍乱，即俗所谓搅肠痧也。病由邪气结滞中焦，阻隔上下，正气不通。上之阳气不得下通于阴，则上壅，故吐。下之阴气不得上通于阳，则下迫，故泻也。（此言阳上阴下之阻隔也，亦有阴上阳下者，又有阴阳参错，清浊邪正混淆，寒热互争，彼此拒格不通者，于是血气营卫之行失次，彼顺此逆，搏击于中矣。）上吐下泻，则中焦之邪得以分消，有不药亦愈者。若邪气炽盛，吐泻适足虚其正气，邪愈结而不运矣。转筋由筋中素蕴火邪，血液久虚所致，然未遽然也。若因霍乱吐泻，顿亡津液，则血液之虚者愈虚。或不因吐泻，而外冒风寒，腠理闭密，热气怫郁激发，则火邪之烈者愈烈，（干霍乱之转筋，及寻常转筋以此。）于是挛缩急痛，而不可忍矣。

　　观其情形急暴，属火无疑。或以为寒，谓寒则收引，不知收引特拘急牵强耳，与转筋之挛痛异常者不同，乌可混哉。或疑转筋多在足，明属阴寒。盖足居下部，属阴多寒，又感风寒，筋脉收引劲急。霍乱不论寒证热证，皆邪结中焦，阳气不能下达，两足必冷，故每转筋。若果由火热，则是筋皆转矣，何独足乎？此论足独转筋由于寒，亦有理，然谓一于寒，而中无火邪，则非矣。若无火邪，则阴凝而静，断无躁急转戾之理。

　　且霍乱乃脾胃病，故足独转筋，不可谓必由于寒也。丹溪治遍身转筋入肚，作极咸盐汤于槽中暖浸，以润其燥。（血热也，寒而劲急者，亦可用以软坚。）治霍乱当审其为何邪。河间谓为热甚所致，火性躁暴也。凡暴病暴死，皆属于火也。《准绳》谓以脾湿为本，脾湿盛则亦郁而生热也。张子和则以风湿热三气合而为邪，盖脾湿土，为肝风木所克，（肝木清气，为湿所遏，不得升，不升则湿愈不行，若受木克者然。）

　　郁为热而暴发，发则心火上炎，故吐，脾湿下流，故泻也。王海藏亦谓，风湿热与食相合为邪。《明理论》则谓他病霍乱，多由饮食所伤，若伤寒霍乱，则由邪入中焦，胃气不和，因之阴阳痞隔而致。诸公之论，当兼采之，不可执一说以误人也。大抵夏秋之交，最多此证。盖夏月人多食冷冻饮料水，其寒湿之气，与暑热之气，交抟胃中，是为寒热不和，即无所郁遏，亦将久而病发。若外感风寒，内伤饮食，则闭滞不行，其发也暴矣。病之将作，必先腹中 痛，痛高近心则先吐，痛下近脐则先泻。因冒风则恶风有汗，因冒寒则恶寒无汗，冒湿则身体重着，伤暑则心神烦躁。问其曾否食过何物，曾否七情动气，更分寒热虚实治之。气少唇青肉寒，四肢拘急，畏冷喜热，脉沉迟，人事清醒者，寒也，（霍乱暴证，原属于火，但火由寒激，发则火泄而寒独存也。）理中汤（见中寒。）脉绝者，通脉四逆汤（见厥）。吐利不止，元气耗散，格阳于外，或口渴喜冷，得水则不能饮，或发热烦躁，欲去衣被，不可误以为热，宜理中汤，甚则附子理中汤，（并见中寒。）不效则四逆汤（见厥），并宜放十分冷服。转筋者，理中汤去术，加生附子一枚。

　　或理中汤加冻胶锉炒一钱。（血为寒凝，状如冻胶，故加此治之，且以润其燥。）

　　或煎浓盐汤浸，仍缚系其腿胫，勿令入腹。或灸承山二十七壮，神效。（一法，男子手挽其阴，女子手牵乳近两旁。）

</div>
    <div class="pagination">
<a href="医碥_page18.html">上一页</a><span>...</span><a href="医碥_page14.html">14</a><a href="医碥_page15.html">15</a><a href="医碥_page16.html">16</a><a href="医碥_page17.html">17</a><a href="医碥_page18.html">18</a><span class="current-page">19</span><a href="医碥_page20.html">20</a><a href="医碥_page21.html">21</a><a href="医碥_page22.html">22</a><a href="医碥_page23.html">23</a><a href="医碥_page24.html">24</a><span>...</span><a href="医碥_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
