<!DOCTYPE html>
<html>
<head>
    <meta charset="UTF-8">
    <title>薛氏医案 - 第 33 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 33 页/共 200 页</h1>
    <div class="content">　　花蕋石散　治打扑伤损腹中瘀血胀痛欲死服之血化为水其功不能尽述
　　硫黄【明色者四两】花蕋石【一两】
　　右为末和匀先用纸筋和盐泥固济瓦罐一个候干入药再用泥封口安在砖上虚书八卦五行用炭三十觔煅之罐冷取出每服一钱童便调下
　　愚按前方若被伤炽盛元气亏损内有瘀血不胜疎导者用前药一服其血内化又不动脏腑甚妙甚妙
　　经騐方　治跌扑瘀血作痛或筋骨疼痛
　　黄栢【一两】半夏【五钱】
　　右为末用姜汁调涂患处以纸贴之加干姜汁润之周日易之
　　消毒定痛散　治跌扑肿痛
　　无名异【炒】木耳【炒】大黄【炒各五分】
　　右为末蜜水调涂如内有瘀血砭去敷之若腐处更用当归膏敷之尤好
　　药蛆方　治杖疮溃烂生蛆用皂矾煆过为末干掺其内蛆即死如未应佐以柴胡栀子散以清肝火
　　洗药　凡伤重者用此淋洗然后傅药
　　荆芥　土当归　生葱【切断一方用生姜】
　　右煎汤温洗或止用葱一味煎洗亦可
　　黑龙散　治跌扑伤损筋骨碎断先用前汤淋洗以纸摊贴若骨折更以薄木片夹贴以小绳束三日再如前法勿去夹板恐揺动患处至骨坚牢方宜去若被刀箭虫伤成疮并用姜汁和水调贴口以风流散塡涂
　　土当归【二两】丁香皮【六两】百草霜【散血入六两】
　　穿山甲【六两炒黄或煅存性】枇杷叶【去毛入半两一云山枇杷根】
　　右焙为细末姜汁水调或研地黄汁调亦好
　　至宝丹一名济隂丹　治伤损焮痛并接断
　　天花粉【三两】姜黄　白芷　赤芍药【各一两】
　　右为末茶汤调搽患处
　　治金伤出血不止用牛胆石灰掺之即止以腊月牛胆入风化石灰悬当空干用
　　又方金疮出血不止以五棓子生为末干贴如不止属血热宜用犀角地黄汤之类大凡金疮出血不止若素怯弱者当补气若素有热当补血若因怒气当平肝若烦热作渇昏愦当补脾气若筋挛搐搦当养肝血不应用地黄丸以滋肾水
　　又方皮破筋断者以百胶香涂之或以金沸草汁频涂自然相续
　　没药降圣丹　治伤损筋骨疼痛或不能屈伸肩背拘急身体倦怠四肢无力
　　没药【别研】当归【酒洗炒】白芍药　生地黄　骨碎补【挦去毛】川乌【去毛脐泡】川芎【各一两五钱】自然铜【火煆醋淬十二次研为末水飞过焙一两】
　　右为细末每一两作四丸以生姜自然汁与炼蜜为丸每服一丸捶碎用水酒各半钟入苏木少许煎至八分去苏木空心服
　　愚按脾主肉肝主筋若因肝脾二经气血虚弱或血虚有热而不愈者当求其本而治之
　　万金膏　治痈疽及坠扑伤损或筋骨疼痛
　　龙骨　鼈甲　苦参　乌贼鱼骨　黄栢　黄芩黄连　猪牙皁角　白芨　白蔹　厚朴
　　木鼈子仁　草乌　川芎　当归　白芷【各一两】没药【另研半两】乳香【另研半两】清油【四斤】黄丹【一斤半炒过净】槐枝柳枝【各四寸长二十一条】
　　右除乳没黄丹外诸药入油内煎至黑色去之称净油每斤入丹半斤不住手搅令黑色滴水中不粘手下乳没再搅如硬入油些少以不粘手为度
　　接骨散　治骨折碎或骨出先整端正却服此药如飞禽六畜所伤亦能治
　　鹏砂【一钱五分】水粉　当归【各一钱】
　　右为末每服二钱煎苏木汤调服后但饮苏木汤立効
　　本事接骨丸　治打折伤损
　　接骨木【半两即蒴雚也】乳香【半两】赤芍药　当归　川芎自然铜【各一两】
　　右为末用黄蜡四两熔入前末搅匀众手丸龙眼大如打伤筋骨及闪痛不堪忍者用一丸热酒浸开热呷痛便止若大段伤损先整骨用川乌草乌等分为末生姜汁调贴之挟定服药无不效者
　　愚按前三方俱效验者备録之以便修用
　　没药丸　治打扑筋骨疼痛或气逆血晕或瘀血内停肚腹作痛或胸膈胀闷
　　没药　乳香　川芎　川椒　芍药　当归红花　桃仁　血竭【各一两】自然铜【四钱火煆七次】
　　右为末用黄蜡四两熔化入前末速搅匀丸弹子大每服一丸酒化服
　　愚按接骨散没药丸元气无亏者宜用若肾气素怯或高年肾气虚弱者必用地黄丸补中益气汤以固其本为善
　　羌活防风汤　治破伤风邪初在表者急服此药以解之稍迟则邪入于里与药不相合矣
　　羌活　防风　甘草　川芎　藁本　当归芍药【各四两】地榆　细辛【各二两】
　　右每服五钱水煎
　　防风汤　治破伤风表症未传入里急宜服之
　　防风　羌活　独活　川芎【各等分】
　　右每服五钱水煎调蜈蚣散服大效
　　蜈蚣散
　　蜈蚣【一对】鳔【三钱】
　　右为细末用防风汤调下
　　羌活汤　治破伤风在半表半里急服此汤稍缓邪入于里不宜用
　　羌活　菊花　麻黄　川芎　石膏　防风前胡　黄芩　细辛　甘草　白茯苓　蔓荆子枳殻【各一两】薄荷　白芷【各五钱】
　　右每服五钱水煎
　　地榆防风散　治风在半表里头微汗身无汗不可发汗兼治表里
　　地榆　防风　地丁香　马齿苋【各等分】
　　右为细末每服三钱米汤调服
　　大芎黄汤　治风在里宜疎导急服此汤
　　川芎　羌活　黄芩　大黄【各一两】
　　右五七钱水煎温服脏腑通和为度
　　白术防风汤　治服表药过多自汗者
　　白术　黄茋【各一两】防风【二两】
　　右每服五七钱水煎服脏腑和而自汗者可服若脏腑秘小便赤者宜用大芎黄汤下之
　　白术汤　治破伤风汗不止筋挛搐搦
　　白术　葛根　升麻　黄芩　芍药【各二钱】甘草【二钱五分】
　　右每服五钱水煎无时服
　　谦甫硃砂丸　治破伤风目瞪口噤不语手足搐搦项筋强直不能转侧目不识人
　　硃砂【研】半夏【洗】川乌【各一两】雄黄【五钱】凤凰台【三钱】麝香【一字】
　　右为末枣肉丸桐子大每服一丸或二丸冷水下以吐为度如不吐加一丸或吐不住煎葱白汤止之汗出为效
　　左龙丸　治直视在里者
　　左盘龙【野鸽粪也】白僵蚕　鳔【各炒五钱】雄黄【一钱】
　　右为末烧饭丸桐子大每服十五丸温酒下如里证不已当用前药末一半加巴豆霜半钱烧饭丸桐子大每服加入一丸如此渐加以利为度利后服和解药
　　江鳔丸　治破伤风传入里症惊而发搐脏腑秘澁江鳔【剉炒半两】野鸽粪【炒半两】雄黄【一钱】白僵蚕【半两】
　　蜈蚣【一对】天麻【一两】
　　右为末作三分二分烧饭丸桐子大硃砂为衣一分入巴豆霜一钱亦用烧饭丸每服硃砂者二十丸入巴豆者一丸渐加至利为度后止服前丸
　　养血当归地黄散
　　当归　地黄　芍药　川芎　藁本　防风白芷【各一两】细辛【五钱】
　　右依前煎服
　　广利方　治破伤风发热
　　蒌子【九钱】滑石【三钱五分】南星　苍术　赤芍药陈皮　炒栢　黄连　黄芩　白芷　甘草【各五分】
　　右姜水煎服
　　右二方用竹沥蒌实軰治破伤风热痰脉洪者前方用南星半夏草乌川乌軰则治破伤风寒痰脉无力者
　　白丸子　治一切风痰壅盛手足顽麻或牙关急口眼歪斜半身不遂等症
　　半夏【七两生用】南星【二两生用】川乌【去皮脐生用五钱】
　　右为末用生姜汁调和丸桐子大每服一二十丸姜汤下
　　本事玉眞散　治破伤风及打扑伤损项强口噤欲死【南星有防风制其毒不麻人】
　　天南星【汤泡七次】防风【等分】
　　右为末先以童子热小便洗净疮口拭干掺之良久浑身作痒疮口出赤水是效又以温酒调下一钱如牙关急腰背反张用药二钱童子小便调服至死心头微温者急灌之亦可救累试累效
　　治打扑伤损肿痛伤风者
　　天南星　半夏　地龙【各等分】
　　右为末用生姜薄荷汁调搽患处
　　薛氏医案卷十二
<子部,医家类,薛氏医案>
　　钦定四库全书
　　薛氏医案卷十三
　　明　薛已　撰
　　外科枢要一
　　论疮疡二十六脉所主
　　浮脉之诊浮于指下按之不足举之有余再再寻之状如太过瞥瞥然见于皮毛间其主表症或为风或为虚浮而大散者心也浮而短濇者肺也浮而数者热也而反恶寒者疮疽之谓也洪脉之诊似浮而大按举之则泛泛然满三部其状如水之洪流波之涌起其主血实积热疮肿论曰脉洪大者疮疽之病进也如疮疽结脓未成者宜下之脓溃之后脉见洪大则难治若自利者不可救也
</div>
    <div class="pagination">
<a href="薛氏医案_page32.html">上一页</a><span>...</span><a href="薛氏医案_page28.html">28</a><a href="薛氏医案_page29.html">29</a><a href="薛氏医案_page30.html">30</a><a href="薛氏医案_page31.html">31</a><a href="薛氏医案_page32.html">32</a><span class="current-page">33</span><a href="薛氏医案_page34.html">34</a><a href="薛氏医案_page35.html">35</a><a href="薛氏医案_page36.html">36</a><a href="薛氏医案_page37.html">37</a><a href="薛氏医案_page38.html">38</a><span>...</span><a href="薛氏医案_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
