<!DOCTYPE html>
<html>
<head>
    <meta charset="UTF-8">
    <title>医学纲目 - 第 368 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 368 页/共 379 页</h1>
    <div class="content">　　当归散

　　凡小儿夜啼者，脏寒而腹痛，面青手冷，不吐乳是也，宜此方。服之效。

　　当归（去芦头）白芍药人参（各一钱）甘草（炙，五分）桔梗陈皮（各一钱）上咀，煎五分，时时少服愈。

　　上三方，治寒腹痛，属胃虚，其候不思食是也。

　　热痛亦啼叫不止，夜发，面赤唇焦，小便赤黄，与三黄丸、人参汤下。（三黄丸方见发热法。）〔丹〕腹痛夜啼。服牛黄丸如豆大，乳化吃之，于脐下书田字，立安。（《圣惠方》）〔钱〕积痛，口中气温，面黄白，目无精光，或白睛多，及多睡畏食，或大便酸臭者，当磨积，宜消积丸。甚者白饼子下之。后和胃，用白术散。（消积丸、白饼子方见癖。白术散方见消渴。）〔丹〕食积腹痛硬。必用紫苏、萝卜子之类。

　　〔世〕小儿好吃粽成腹痛。用黄连、白酒药等分，为丸服。

　　〔汤〕

　　三棱散

　　治积气肚痛。

　　砂仁甘草益智（炒，去壳）三棱蓬术青皮（炒，各等分）为末，白汤点下。

　　虫痛，面白，心腹痛。口中沫及清水出，发痛有时，安虫散主之。小儿本怯者，多此病。

　　（田氏云：虫痛，啼哭俯仰，坐卧不安，自按心腹，时时大叫，面无正色，或青或黄，唇白。又目无精色，口吐涎沫，此为虫痛。）〔钱〕

　　安虫散

　　治小儿虫痛。

　　胡粉（炒黄）鹤虱（炒黄）川楝子（去皮核）白矾（枯，二钱半）上为细末，每服一字，大者五分，米饮调下，痛时服。

　　〔汤〕治虫动，痛极不可忍。用干漆半两，槟榔一枚生用，窑老一块，再细研，三件一处为末，空心热酒调，良久，取下虫，立愈，验。（窑老，恐窑中过泥物也。）又方用干漆一两，捣碎，炒令烟尽出，用新汲水入生麻油，空心调下。

　　〔钱〕

　　安虫丸

　　治上中二焦虚，或胃寒虫动及痛。

　　干漆（炒烟尽，二分）雄黄（一分）巴豆霜（一钱）上为细末，糊丸如黍米大，量儿大小服之。取东引石榴根煎汤下，或苦楝根，或芜荑汤下五七丸至二三十丸，发时服。

　　芜荑散

　　主治同前。凡小儿痛时，便高声啼叫，人中上鼻头唇口一时黑色，脉法当沉弱而弦，今反脉大，是虫症也。

　　白芜荑干漆（炒。各等分）上为细末，每服一字或五分，或一钱，米饮调下，发时服。

　　〔丹〕蛔虫。用苦楝根为君，佐以二陈汤煎下。

　　〔钱〕积痛，食痛，虚痛，大同小异。惟虫痛者当口淡而沫自出，治之随其症用药。虫与痫相似，小儿本怯故胃虚冷，则虫动而心痛，与痫症略相似，但目不斜，手不搐也，安虫散主之。

　　辛氏女子五岁，病虫痛。诸医以巴豆、干漆、砂之属治之，不效。至五日外，多哭而俯仰，睡卧不安，自按心腹，时大叫，面无正色，或青或黄，或白或黑，目无光而慢，唇白吐沫。至六日，胸高而卧转不安。召钱至，钱详视之。用芜荑散三服，见目不除青色。大惊曰：此病大困，若更加泻，则为逆也。至次日，辛见钱曰：夜来三更果泻。钱于泻盆中看，如药汁，以杖搅之，见有丸药。钱曰：此子肌浓，当气实，今证反虚，不可治也。辛曰：何以然？钱曰：脾虚胃冷则虫动，而今反目青，此肝乘脾。又更加泻，知其气极虚也。

　　而丸药随粪下，即脾胃已脱，兼形病不相应，故知死病。后五日昏笃，七日而死。

　　卷之三十八小儿部脾主湿

　　鹅口

　　〔汤〕《巢氏病源》鹅口候者，小儿初生，口里白屑，满舌上如鹅口，故曰鹅口。此乃胎热，而心脾最盛，熏发于口也。治用发缠指头，蘸井花水揩拭之。睡时，黄丹出火气，掺于舌上。（葛氏方。）如用前法，其舌上白屑不脱，可煮栗汁令浓，以绵缠指头拭之。若春夏无栗子，可煮栗木皮，如用井花水法。

　　小儿初出腹，有连舌，下有膜如石榴子者，中隔连其舌下，后令儿言语不发，舌不转也。可以爪甲摘断之，微有血出，无害。若血出不止，烧发灰敷之，即止。

　　卷之三十八小儿部脾主湿

　　口疮

　　（见心主热门）

　　卷之三十八小儿部脾主湿

　　口噤

　　〔田〕大人小儿，口噤不开，牙关紧者，诸药无效。天南星末一钱，脑子少许，相和研匀。用指蘸生姜自然汁，蘸药于左右大牙根上擦之，立开。

　　〔丹〕初生口噤不开，不收乳。用赤脚蜈蚣，去足炙末，猪乳汁调下五分，三四服愈。

　　〔《圣》〕小儿生下七日口噤。牛黄些少，竹沥调下一字，以猪乳滴口中。

　　口噤搐鼻法。用郁金、藜芦、瓜蒂为末，水调搐之。

　　卷之三十八小儿部脾主湿

　　滞颐

　　（口角垂涎是也）〔肃〕清心导痰丸治舌纵涎下。（方见大人门。曾用甚妙。）〔汤〕小儿滞颐者，多涎流出，积于颐上，此由脾胃冷，涎多故也。脾之液为涎，缘脾胃虚冷，不能制其津液，故流出于颐，法当补脾。（按《内经》云：舌纵涎下皆属热。此恐汤氏之偏见，今两存之，以备参考。）张涣

　　温脾丹

　　治滞颐效。

　　白术青皮（各半两）半夏曲丁香（各一两）干姜（炮，半两）上为细末，糊丸如黍米大，一岁儿十丸，二岁二十丸，米饮下。

　　卷之三十八小儿部脾主湿

　　脐风撮口

　　〔钱〕小儿洗浴，拭脐不干，风入作疮，令儿撮口，甚者是胃虚，气不和，口频撮，

　　调气益黄散

</div>
    <div class="pagination">
<a href="医学纲目_page367.html">上一页</a><span>...</span><a href="医学纲目_page363.html">363</a><a href="医学纲目_page364.html">364</a><a href="医学纲目_page365.html">365</a><a href="医学纲目_page366.html">366</a><a href="医学纲目_page367.html">367</a><span class="current-page">368</span><a href="医学纲目_page369.html">369</a><a href="医学纲目_page370.html">370</a><a href="医学纲目_page371.html">371</a><a href="医学纲目_page372.html">372</a><a href="医学纲目_page373.html">373</a><span>...</span><a href="医学纲目_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
