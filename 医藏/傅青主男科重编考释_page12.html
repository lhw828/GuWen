<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 12 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 12 页/共 40 页</h1>
    <div class="content">　　若为白痢，用红糖一两，若为红痢，用白糖一两。〔若为红白痢，即用上方〕。

　　[大小便门]大便不通

　　〔大便秘结者〕，人以为大肠燥甚也，谁知是肺气燥乎？盖肺燥则清肃之气，不能下行于大肠，而肾经之水，仅足以自顾，又何能旁流以润涸哉？方用：熟地（三两）元参（三两）升麻（三钱）牛乳（一碗）火麻仁（一钱）水二碗，煎六分，将牛乳同调服之，一、二剂必大便通矣。〔此方之妙，全不在润大肠而补肾，尤妙不止补肾，而且补肺；更妙不正补肺，而且升肺。〕盖大肠居于下流，最难独治，必须从肾〔经〕以润之，从肺〔经〕以清之，启其下窍，则上窍自然流动通利矣。此下病上治之法也。

　　[大小便门]实症大便不通

　　〔大便不通，亦多实症，上方乃治虚症之方耳。此方治实症，实有奇效。方用〕：大黄（五钱）归尾（一两）升麻（五分）蜜（半杯）水煎服。

　　此方大黄泄利，当归以润之，仍以为君，虽泄而不至十分猛烈，不致有亡阴之弊。况有升麻以提之，则泄中有留，又何必过虑哉？

　　[大小便门]虚症大便不通

　　〔凡久病之后，大便一月不通者，不必性急，止补其真阴，使精足自生血，血足以润肠，大便自出，不可视为报本之病，而速其愈也。〕方用：熟地（一两）元参（一两）当归（一两）川芎（五钱）桃仁（十粒）火麻仁（一钱）大黄（一钱）红花（三分）蜜（半杯）水煎服。

　　〔此方妙在用熟地、元参、当归以生阴血，少加麻仁、大黄以润肠下行，此正末治其闭结，而不急急以通之也。〕

　　[大小便门]小便不通

　　〔小便不通，乃膀胱之病〕，膀胱之气化不行，小便即不能出。小便闭塞，治膀胱之经而已矣，然而治法全不在治膀胱也。方用：人参（三钱）莲子（三钱）茯苓（三钱）甘草（一钱）肉桂（一钱）白果（二钱）车前子（一钱）王不留（一钱）水煎服。

　　此方妙在用人参、肉桂。盖膀胱必得气化而始出。气化者何？心胞络之气也。〔膀胱必得心包络之气下行，而水路始能出。〕既用参、桂，而气化行矣，尤妙在用白果，人多不识此意。白果通任、督之脉，又走膀胱，（引参、桂之气，直奔于膀胱之中），况车前子，王不留尽是下泄之药，服之而前阴有不利者乎？

　　[大小便门]肾虚小便不通

　　小便不通，方用：熟地（一两）山萸（四钱）丹皮（一钱）山药（一钱）肉桂（一钱）车前子（一钱）泽泻（一钱）茯苓（二钱）此方〔即七味地黄汤〕，妙在不去通小便，而专治肾水。肾中有水，而膀胱之气自行矣。盖膀胱之开合，肾司其权也。

　　[大小便门]大小便不通

　　方用：头发烧灰研末，用三指一捻，入热水半碗，饮之立通。

　　又方：

　　蜜一茶杯，皮硝一两，大黄一钱，黄酒一杯，煎一处，温服甚效。

　　按：上二方，《方论》、《男科》、《石室秘录》均同。皮硝用一两，慎之。

　　[大小便门]尿方

　　为风寒湿气伤者，用此方：小茴香二两，用上好真酒（即二锅头烧酒）一大碗，猪尿泡一个，将茴香（微炒）、真酒装入泡内，将口控（捆）好，砂锅内用水上火煮，以酒尽为度，取出晒于研末，每服三钱，红糖水冲服。

　　又方：因人事过多伤者，用此方：川军三钱研末，用鸡子一个，包入泥内，上火烧之，以熟为度，去皮、黄，将川军末与鸡白共为一处和丸，梧子大，每服二钱，真酒送下。连造三次，服完痊愈矣。

　　又方：

　　川军三钱，牡蛎三钱，芡实三钱，共为细末，用鸡清和丸，梧子大，每服三钱，开水送下，分三日用，服完即愈。

　　又方：

　　用八味丸原方，加白果七个，水煎服，三、五服即愈。

　　[痛疼门]论诸痛治肝

　　〔凡人〕手痛，足痛，心腹痛，一身而众处皆痛，将何以治？治肝为主。盖肝气一舒，诸痛自愈。不可头痛救头，足痛救足也。方用：当归（二钱）白芍（五钱）柴胡（一钱）茯苓（五钱）苍术（二钱）甘草（一钱）薏仁（五钱）栀子（一钱）陈皮（一钱）水煎服。

　　此方逍遥散之变方也，舒肝而又去湿，去火，治一经而诸经无不愈也。

　　[痛疼门]肩背痛

　　两臂肩膊痛

　　〔臂与肩膊痛，〕乃手经之病，肝气之郁也。方用：当归（三两）白芍（三两）柴胡（五钱）陈皮（五钱）白芥子（三钱）羌活（三钱）半夏（三钱）秦艽（三钱）附子（一钱）水六碗，煎沸，取汁一碗，入黄酒服之，一醉而愈。

　　此方妙在用白芍为君以平肝〔舒〕木，不来侵克脾胃之气，而羌活、柴胡又善去风，直走手经之上；秦艽亦是风药，而兼附子攻邪，邪自退出；半夏、陈皮、白芥子祛痰圣药；风邪去而痰不留；更得附子无经不达，而其痛如失也，〔自然一醉而愈〕。

　　背骨痛

　　此症乃肾水虚耗，不能上润于脑，则河车之路，干涩而难行，故作痛也。方用：熟地（一两）山萸（四钱）黄（一两）白术（五钱）茯苓（三钱）麦冬（二钱）五味子（一钱）防风（五分）附子（一分）水煎服。

　　（二剂膀胱之水道通，而背脊之痛亦失矣。）此方补气补水，去湿去风，润筋滋骨，何痛之不愈哉？

　　胸背手足颈项腰膝痛

　　筋骨牵引，坐卧不得，时时走易不定，此是痰涎伏在心膈上下，或令人头痛，夜间喉中如锯声，口流涎唾，手足重，腿冷。但用控涎丹，不足十剂，其疾如失矣。

　　[痛疼门]胁痛

　　胁痛

　　此乃肝病也，故治胁痛者，必须平肝，平肝必须补肾，肾水足而肝气有养，不治胁痛而胁痛自平也。方用肝肾兼资汤：熟地（一两）山萸（五钱）当归（一两）白芍（二两）白芥子（三钱）黑栀子（一钱）甘草（三钱）水煎服。

　　左胁痛

　　左胁痛，肝经受邪也。方用：黄连（三钱，吴茱萸炒）柴胡（一钱）青皮（一钱）桃仁泥（一钱）枳壳（一钱）当归（一钱）川芎（八分）红花（五分）水煎食远服。

　　有痰加陈皮、半夏。

　　右胁痛

　　右胁痛，邪入肺经也。方用：片姜黄（二钱）枳壳（二钱）桂心（二分）陈皮（五分）半夏（五分）炙草（五分）水煎服。

　　左右胁俱痛

　　〔左右胁俱痛者〕，方用：柴胡青皮当归川芎白芍龙胆草枳壳香附砂仁甘草木香姜水煎服。（原缺分量）

　　两胁走注痛

　　两胁走注痛而有声者，痰也。二陈汤（陈皮、半夏、茯苓、甘草）去甘草，加：枳壳砂仁木香青皮苍术香附茴香水煎服。（原缺分量）

</div>
    <div class="pagination">
<a href="傅青主男科重编考释_page11.html">上一页</a><span>...</span><a href="傅青主男科重编考释_page7.html">7</a><a href="傅青主男科重编考释_page8.html">8</a><a href="傅青主男科重编考释_page9.html">9</a><a href="傅青主男科重编考释_page10.html">10</a><a href="傅青主男科重编考释_page11.html">11</a><span class="current-page">12</span><a href="傅青主男科重编考释_page13.html">13</a><a href="傅青主男科重编考释_page14.html">14</a><a href="傅青主男科重编考释_page15.html">15</a><a href="傅青主男科重编考释_page16.html">16</a><a href="傅青主男科重编考释_page17.html">17</a><span>...</span><a href="傅青主男科重编考释_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
