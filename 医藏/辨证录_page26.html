<!DOCTYPE html>
<html>
<head>
    <meta charset="UTF-8">
    <title>辨证录 - 第 26 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 26 页/共 92 页</h1>
    <div class="content">　　水煎服。一剂而寐矣，连服数剂，梦魂甚安，不复从前之飞越也。

　　此方皆是补肝、补心之药，而用之甚奇者，全在龙齿。古人谓治魄不宁者，宜以虎睛；治魂飞扬者，宜以龙齿，正取其龙齿入肝而能平木也。夫龙能变化动之象也，不寐非动乎，龙虽动而善藏，动之极正藏之极也。用龙齿以引寐者，非取其动中之藏乎。此亦古人之所未言，余偶及之，泄天地之奇也。

　　此症用 枝汤亦效。

　　炒栀子（三钱） 甘草（一钱） 白芍 当归 炒枣仁（各五钱） 丹砂（一钱） 远志（八分） 柴胡（三分半夏（一钱）

　　水煎服。四剂愈。

　　人有心颤神慑，如处孤垒，而四面受敌，达旦不能寐，目眵眵无所见，耳聩聩无所闻，欲少闭睫而不可得，人以为心肾之不交也，谁知是胆虚而风袭之乎?夫胆虚则怯，怯则外邪易入矣。外邪乘胆气之虚，既入于胆之中，则气无主，一听邪之所为。胆欲通于心，而邪不许；胆欲交于肾，而邪又不许，此目之所以眵眵，而耳之所以聩聩也。心肾因胆气之不通，亦各退守本宫，而不敢交接，故欲闭睫而不可得也。夫胆属少阳，少阳者木之属也，木与风同象，故风最易入也。风乘胆木之虚，居之而不出，则胆畏风之威，胆愈怯矣。胆愈怯而无子母之援，何啻如卧薪尝胆之苦，又安得悠然来梦乎。治法必补助其胆气，佐以祛风荡邪之品，则胆气壮而风邪自散，庶可高枕而卧矣。方用祛风益胆汤：柴胡（二钱） 郁李仁（一钱） 乌梅（一个） 当归（一两） 川芎（三钱） 麦冬（五钱） 沙参（三钱） 竹茹水煎服。连服二剂，而颤慑止，再服二剂，而见闻有所用，人亦熟睡矣。

　　此方绝不治心肾之不交，而惟泻胆木之风邪，助胆木之真气，则胆汁不干，可以分给于心肾，自然心肾两交，欲不寐得乎。

　　此症亦可用助勇汤：荆芥 当归（各三钱） 防风 天花粉（各一钱） 川芎 竹茹（各二钱） 枳壳 独活（各五分）

　　水煎服。二剂愈。

　　卷之四

　　健忘门（四则）

　　人有老年而健忘者，近事多不记忆，虽人述其前事，犹若茫然，此真健忘之极也。人以为心血之涸，谁知是肾水之竭乎?夫心属火、肾属水，水火似乎相克，其实相克而妙在相生，心必藉肾以相通，火必得水而既济。如止益心中之血，而不去填肾中之精，则血虽骤生，而精仍长涸，但能救一时之善忘，而不能冀长年之不忘也。治法必须补心，而兼补肾，使肾水不干，自然上通于心而生液。然而老年之人，乃阴尽之时，补阴而精不易生，非但药品宜重，而单恃煎汤，恐有一时难以取胜之忧，服汤剂之后，以丸药继之，始获永远之效也。方名生慧汤：熟地（一两） 山茱萸（四钱） 远志（二钱） 生枣仁（五钱） 柏子仁（去油，五钱） 茯神（三钱） 人参（三钱） 菖蒲（五分） 白芥子（二钱）

　　水煎服。连服一月自然不忘矣。

　　此方心肾兼补，上下相资，实治健忘之圣药，苟能日用一剂，不特却忘，并有延龄之庆矣。然而人必苦服药也，则丸方又不可不传耳。方名扶老丸：人参（三两） 白术（三两） 茯神（二两） 黄 （三两） 当归（三两） 熟地（半斤） 山茱萸（四两） 玄参各为细末，蜜为丸，丹砂为衣。每日晚间白滚水吞下三钱，久服断不健忘。

　　此方老少人俱可服，而老年人尤宜，盖补肾之味多于补心，精足而心之液生，液生而心之窍启，窍启而心之神清，何至昏昧而善忘哉。

　　此症亦可用强记汤：熟地 麦冬 生枣仁（各一两） 远志（二钱）

　　水煎服。二十剂不忘矣。

　　人有壮年而健忘者，必得之伤寒大病之后，或酒色过度之人。此等之病，视若寻常，而本实先匮，最为可畏。世人往往轻之而不以为重，久则他病生焉，变迁异症而死者多矣。予实悯之，故又论及此。此种健忘，乃五脏俱伤之病，不止心肾二经之伤也。若徒治心肾，恐胃气甚弱，则虚不受补，甚为可虑。必须加意强胃，使胃强不弱，始能分布精液于心肾耳（。方用生气汤：人参（二钱） 白术（一钱） 茯苓（三钱） 远志（八分） 炒枣仁（二钱） 熟地（五钱） 山茱萸（二钱） 甘草（三分） 神曲（三分） 半夏（三分） 麦冬（一钱） 肉桂（三分） 菖蒲（三分） 芡实（三钱） 广木香（一分）

　　水煎服。四剂而胃口开，十剂而善忘少矣，连服三十剂全愈。

　　此方药味多而分两轻者，以病乃久虚之症，大剂恐有阻滞之忧，味少恐无调剂之益，所以图攻于缓，而奏效于远也。扶助胃气而仍加意于补心肾二经，则五脏未尝不同补也。有益无损，殆此方之谓欤。

　　此症亦可用强记汤加人参三钱治之。

　　人有气郁不舒，忽忽如有所失，目前之事竟不记忆，一如老人之善忘。此乃肝气之滞，非心肾之虚耗也。夫肝气最急，郁则不能急矣，于是肾气来滋，至肝则止；心气来降，至肝则回，以致心肾两相间隔，致有遗忘也。治法必须通其肝气之滞，而后心肾相通，何至有目前之失记乎。然而欲通肝气，必须仍补心肾，要在于补心、补肾之中，而解其肝气之郁，则郁犹易解，不至重郁。否则已结之郁虽开，而未结之郁必至重结矣。方用通郁汤：白芍（一两） 茯神（三钱） 人参（二钱） 熟地（三钱） 玄参（三钱） 麦冬（三钱） 当归（五钱） 柴胡（一钱） 菖蒲（五分） 白芥子（二钱） 白术（五钱）

　　水煎服。一剂而郁少解，二剂而郁更解，四剂而郁尽解。

　　此方善于开郁，而又无刻削干燥之失，直解其肝中之沉滞，使肝血大旺，既不取给于肾水，复能添助夫心火，心肝肾一气贯通，宁尚有遗忘失记之病哉。

　　此症可用存注丹：白芍 白术 生地（各三钱） 麦冬 柏子仁（各五钱） 甘草 菖蒲（各一钱） 柴胡 天花粉（各二钱） 青皮（三分）

　　水煎服。四剂愈。

　　人有对人说话随说随忘，人述其言杳不记忆，如从前并不道及，人以为有祟凭之也，谁知是心肾之两开乎?夫心肾交而智能生，心肾离而智能失，人之聪明非生于心肾，而生于心肾之交也。肾水资于心，则智能生生不息；心火资于肾，则智能亦生生无穷。苟心火亢，则肾畏火炎而不敢交于心；肾水竭，则心恶水干而不敢交于肾，两不相交，则势必至于两相忘矣。夫心肾如夫妇也，夫妇乖离，何能记及于他事乎!治法必须大补心肾，使其相离者，重复相亲，自然相忘者复能相忆耳。方用神交汤：人参（一两） 麦冬（一两） 巴戟天（一两） 柏子仁（五钱） 山药（一两） 芡实（五钱） 玄参（一两） 丹参（三钱） 茯神（三钱） 菟丝子（一两）

　　水煎服。连服十剂，即不忘矣，服一月不再忘。

　　此方似乎重于治心，而轻于治肾。不知夫妇之道，必男求于女，而易于相亲，重于治心者，正欲使心之先交于肾也。然而方中之妙，无一味非心肾同治之药，是治心无非治肾也，而交肾仍无非交心也。两相交而两相亲，宁有再忘者乎。

　　此症可用天丝饮亦效。

　　巴戟天（一两） 菟丝子（一两）

　　水煎服。十剂即不忘。

　　卷之四

　　癫痫门（六则）

　　人有素常发癫，久而不效，口中喃喃不已，时时忽忽不知，时而叫骂，时而歌唱，吐痰如蜒蚰之涎，人皆谓痰病也。然以消痰化涎之药与之，多不效。盖此症乃胃中少有微热而气又甚衰，故症有似于狂而非狂，有似于痫而非痫也。治法宜补胃气，而微用清火之药，可以奏功。然而胃土之衰，由于心火之弱，胃火之盛，由于心火之微，未可徒补胃土而清胃火也。方用助心平胃汤：人参（五钱） 茯神（一两） 贝母（三钱） 神曲（一钱） 肉桂（三分） 甘草（一钱） 甘菊（三钱） 菖蒲（一钱） 生枣仁（五钱）

　　水煎服。一剂而癫止半，再剂而癫尽除也。

　　此方补胃气以生心气，助心火而平胃火。故心既无伤，而胃又有益，不必治癫而癫自止此症用天半神丹亦神效。

　　巴戟天（三两） 半夏（三钱）

　　水煎服。一剂即止癫，十剂不再发。

　　人有壮年之人，痰气太盛，一时跌仆，口作牛马之鸣者，世人所谓牛马之癫也。其实乃虚寒之症，痰入心包也。夫心属火，而心包亦属火也。心喜寒，而心包喜温，所以寒气一入包络，即拂其性矣，况又有痰气之侵乎。夫人身之痰，五脏六腑无不相入，安在犯包络之即至于迷心乎?包络为心君之相，凡有痰侵心，包络先受之，包络卫心，惟恐痰之相犯，故痰气一入，即呼诸脏腑来相救援。作牛马之声者，所谓痛不择声也。治法急救其心，不若急救其包络。方用济难汤：白术（五钱） 人参（五钱） 茯神（三钱） 菖蒲（五分） 远志（一钱） 柏子仁（三钱） 半夏（三钱） 天花粉（一钱） 南星（一钱） 附子（一钱） 神曲（一钱）

　　水煎服。一剂而癫止，再剂全愈，连服八剂，此症永绝不再发。

　　方中虽是救包络之药，其实仍是救心之味也。心安而包络更安，况附子、南星俱是斩关夺门之将，指挥如意，而外邪近贼扫荡无遗，可庆敉宁之福也。

　　此症用菖姜汤亦神效。

　　人参（五钱） 肉桂（二钱） 半夏（三钱） 白术（一两） 茯神（五钱） 菖蒲（一钱） 良姜（五分）

　　水煎服。十剂愈。

　　小儿易于发癫痫者，虽因饮食失宜，亦由母腹之中先受惊恐之气也。故一遇可惊之事，便跌仆吐涎，口作猪羊之声，世医谓是猪羊之癫。用祛痰搜风之药而益甚，绝不悟其先天之亏损，而大补其命门、膻中之火，所以愈不能见效也。治法宜补其脾胃之土，而更补命门之火以生脾；复补膻中之火以生胃，不必治痰而痰自消化矣（癫痫成于多痰，而痰多成于胃寒与脾寒也，温二经自然奏功）。方用四君子汤加减。

　　人参（一钱） 茯苓（三钱） 白术（二钱） 甘草（一分） 附子（一片） 半夏（八分） 白薇（三分）

　　水煎服。一剂即止惊，而痫亦即愈。

　　四君子汤原是补脾胃之圣药，脾胃健而惊风自收，原不必用镇定之药以止之也。况加附子无经不达，而更能直补命门膻中之火，以生脾胃二经之土，则土更易旺，而痰更易消，益之半夏以逐其败浊，白薇以收其神魂，安得而癫哉。

　　此症用温养汤亦妙。

</div>
    <div class="pagination">
<a href="辨证录_page25.html">上一页</a><span>...</span><a href="辨证录_page21.html">21</a><a href="辨证录_page22.html">22</a><a href="辨证录_page23.html">23</a><a href="辨证录_page24.html">24</a><a href="辨证录_page25.html">25</a><span class="current-page">26</span><a href="辨证录_page27.html">27</a><a href="辨证录_page28.html">28</a><a href="辨证录_page29.html">29</a><a href="辨证录_page30.html">30</a><a href="辨证录_page31.html">31</a><span>...</span><a href="辨证录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
