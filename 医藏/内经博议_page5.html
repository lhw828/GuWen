<!DOCTYPE html>
<html>
<head>
    <meta charset="UTF-8">
    <title>内经博议 - 第 5 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>内经博议 - 第 5 页/共 17 页</h1>
    <div class="content">　　如公孙大包虚里期门等为经。别之五十络。此络之大且盛。未尝不如经。而以其旁行别出。不当隧道。故为经别。亦为络也。经正六合者。经正以脏腑。各有本经。地方自隧道通行外。其旁地分正自有余。其他更有交流分委。或自属本经。

　　亦自与本经之表里阴阳相接。此自为表里之合。其合凡六。脏腑自会也。此合既不当隧道。特以本经地分壤地。相属而合。故非经别。乃经正也。由前十二经暨十五络。与各经之六相合。共二十七气。以通行周遍于一身。而凡回环之气。

　　盛会之所。皆在斯矣。至于五输六原四关。从其手足正隧道扼要之处。盖十二经原皆起于手足之十指。此皆各脏腑专精之所起所淄所入也。于是各为井荥输经原合。脏五腑六以纪之。而总不出四关。以治脏腑之有疾。则所谓扼要者名关耳。

　　大约经络脉络兼行二义。一以呼行三寸。吸行三寸。其流行日夜为五十营者。法以五十动而不一代者为占。此候其流行者言也。其起发井荥输原者。以五脏六腑之地分为占。此与气口之寸关尺同占其病者。以卜无藏。此候其不流者言也。

　　唯脉之精。是流者与不流者俱见。足以独守经隘。以占百病。固莫精于此矣。此外人有十二经筋者。筋布散于身。而为一身之维系。本皆属肺。以分维各经地分。故为十二经筋。属阳者于外而坚刚。其有病必以在外之风寒湿入之而成痹。

　　故病各以脉序。属阴者于内而柔细。然布散枢要。常与经脉协议。故病或痰滞营阻。则亦能主颠痫螈 。与外筋不同。

　　此筋病之大较也。张子和谓凡医必明经络根结始终。所环所会所交所过。而后知阴阳脏腑之出入虚实。不知此者。如面墙矣。

　　卷之一　人道部

　　十二经不并拈说

　　十二经络之表里。特以隧道之故。举其并行互络者而言。初不以职列也。人之阴阳皆起于足。故足之六经地分阔。

　　而职司要所。主一身之间。唯足六经也。手六经则地分狭。所行两臂头面之间。其两臂常动。头面肉坚风寒之所不得入。

　　故仲景条贯伤寒。止拈足六经。而无外伤手经之条。正以手经之所合。皆在足六经之中。非谓其不与于斯也。请申之。

　　太阳之经起于足。上于巅脑。以及额颅内。下于膺。中包心肺。皆太阳经也。太阳居六阳之盛。故为巨阳。而为诸阳主气。然以同冲气起于少阴。乃以其阳而借纳膀胱。其下膺中者。少阴心。太阴肺。一君一相。并居其间。而肺主皮毛。

　　心部于表。皆与太阳合。是以寒邪一犯太阳。遂伤肺及心。以犯皮毛血脉。为心肺之所合。若皮毛凛栗。鼻塞声重畏寒无汗。以及心烦。皆太阳症。而心肺为之变。仲景设麻黄汤发汗疏肺。桂枝汤和表止烦宁心。岂非发太阳即发手太阴少阴耶。是手之太阴少阴，已兼于足太阳之一经矣。若手太阳小肠经者。其气用岂能及足。特以与心络并行隧道。表里又与足太阳连经。故亦以三阳归之。非曰其职能与足太阳并列也。后学亦察一拈太阳。使以小肠与膀胱双举。岂知要者哉。

　　足阳明自额颅而下绕夹鼻。口下人迎。下乳内廉。下挟脐。其脉齐太阳。皆五道。至气街中属胃络脾。凡面之全部。膺胸与腹内外。至足胫外廉。皆阳明也。经为两阳合明。合明者。太阳少阳共明于此也。其经气盛血多热甚。其地位阔。

　　其职司要。又主中部谷神之所升。皆卫之所出。若大肠者。为胃化物之器。受盛之官。其络与足阳明接。经故亦谓之手阳明。亦非谓其能有阳明之职事也。故大肠小肠之经。即同于胃。其病与否。皆与胃同。而初无与于肺心。若经络自病延及肺心。亦止在经络。不若伤寒之传经也。足少阳胆之经。由耳颊下胁。下膝外廉。居身之两侧。称身后之太阳。身前之阳明。接壤密布于内。为半表里。故少阳居之。为阳明之次。皆以地分形层分职言也。其经与职游行三焦。摄于心胞。心胞三焦。总同一职。此无复手少阳手厥阴之别矣。三阴正位。唯足太阴脾。为六经之所主。心地德居中而主里。

　　若太阴肺。以其朝百脉主元气故亦有太阴之名。其实为阳中之少阴。初非居三阴之职。而分太阴脾位之司也。三阴之正。

　　惟少阴肾。能正位于坎。配心之离。而心为太阳。故肾亦名阴中之太阴。其实天之少阴从火。人之少阴从水。此少阴心。

　　不夺少阴肾之用也。一阴本厥阴肝。其经胞络亦与并称。然心胞本非交尽之厥。以经相接。故亦名之。心胞则相火。厥阴则风木。所不得混列也总之风寒邪之入三阴者。皆在足三阴。而病在手三阴者。皆在足三阳。故风寒之入与传。止有足六经。而无用手六经。即人身三阴三阳之正病。亦断不以经络手足并拈。凡以为是也。

　　卷之二　脉法部

　　脉原

　　脉为人之神。气血之本。而见于营之行。营之行也。其根原有二。一出于中焦之谷神。化精液以输肺。以治节施之隧道。故营血之能通流。实胃气为之充澈。此脉之本于胃气也。一起于太冲。而出少阴肾。下汇血海于厥阴。上发真阳于太阳。此太冲之精气。能灌溉十二经。得与阳明胃之盛气。同驻中焦。共为宗气。故亦得与营。俱行十二经。而备五十营。脉至五十营。则先后天之气合。而五脏之真备矣。以是上朝于肺。肺统行之。故曰气口成寸。以决死生。决死生者。以气口能显胃气形藏真。占四时度六部。有诸中者。必形诸外。而无差忒。此脉之所以为人之神也。内经论脉必自下而上推。始于季胁。以次附上。定其部位。自肘中曲池。量至神门。得一尺为尺。自尺至寸。得一寸为寸。其诊先尺后寸。先阴后阳者。以人身阴阳。皆起于足下。五脏之气。会于章门。章门在季胁之次。脉从三阴起足三阳而上之。先会于此。故内经诏人以脉必自下而上也。至于诊之精微。其占亦有二。一呼脉行三寸。一吸脉行三寸。呼吸脉行六寸常流无间。昼夜六时。而为五十营。此以流行者占之也。五十动不一代。乃为生人之太和。不及是者。为脏无气。命曰狂生。狂生者。反太和也。左以候左。右以候右。上以候上。下以候下。前以候前。后以候后。六部一定。候之不移。而以五脏为占。此以部位占之也。原其然者。肺统元气。为心血脉之相。非惟能朝百脉。亦能显百脉。脉虽藉营气之行而充满之。而其所以能充满者。皆肺神藏真之所 泓。此其中之胎涵映澈。行者居者。各为充满。非以一流行而尽之也。

　　盖其元神能常照百脉。为五脏镜。以显其纯疵。故太渊一脉。五脏之全体俱现。是以上下左右可占。六部可诊也。然人之阴阳必奉天而应四 。故春弦夏钩秋毛冬石。虽六脉各为脏主。而有不得不听令于时者。此由天人葆合。故人气有不离如此也。乃人又有平生之诊者。阴阳之禀。气态各不同。则其脉亦异。如六阴六阳。以至老少肥瘦。脉必不一。善脉者。必先察其本元之候。其胃气藏真。与四时之正反。老少之攸分。而后及其病脉。以兹四诊。兼之望闻问谓之七诊。

　　而脉之道得矣。今世以左手为人迎。此出自难经。叔和祖之。不知人迎者。阳明胃之本。输在结喉两旁动脉者。是此六阳之所迎。古人以候六腑之阳。而察其盛衰。若以左之寸口当之。岂人迎之所候哉。趺阳者。乃穴之动脉。在足趺三寸之间。是胃脉之下行。复上与太冲之脉合。故得先后天并符之气会合于此。为人之根蒂。死生之诊。于是最切。故仲景法趺阳与少阴同诊。一诊先天。一诊后天。每并取以决百病。今人废之。此仲景所斥。为按手不及足之庸工也。

　　卷之二　脉法部

　　脉诊总论

　　经云、微妙在脉。不可不察。今察脉之精。莫过内经。内经于诊法甚详。于脉法甚约。自叔和脉经兴。而脉象繁为二十四。撰出七表八里九道之名。以为诊脉之法。莫尽于此。不知名象愈繁。诊道愈莫准。将求精而愈失之也。夫脉为胃气之本源。其阴阳精要。即相为对待。相去悬绝之间。而有甚精之察。固不必多名象以求之也。且诊脉求病。求其为病之表里虚实寒热顺逆而已。故内经设脉。止于浮沉缓急大小滑涩八脉。特于对待微甚悬绝。着其相去之三等。而脉之情变已察之极精。及仲景又兼以阴阳着脉为十。以浮大滑动数为阳。沉弱涩弦微为阴。而察阴阳之法。莫过于此。于是诊脉之精。至此大备。何以言之。人之先天禀于阴阳。而阴阳复生于胃气。唯谷神兴。而营气足。故脉行焉。中涵先天四时五脏之正。而养于胃气。以微见其间。是以脉常有神。而可诊以阴阳逆从之法。而阴阳逆从之法。必首诊其胃气。

　　以及五脏四时。诊胃气者。诊其力。诊五脏者。诊其神。诊四时者。诊其顺。何谓力。胃之在三阳搏而勿浮。在三阴搏而勿沉。其为洪圆有力。而阴阳两和。是平胃脉也。四至而闰以太息为五至。于何有病。此谓有力。若胃气衰耗。则必先见不搏而浮沉矣。何谓神。五脏以五神而主五行。则恒见微弦微钩微 微毛微石之平衡。所谓藏真也。此谓有神。过则相凌。弱则受克。而脏神失。再过则真藏现矣。何谓顺。五脏以胃气各自主时而奉天令。故春肝夏心秋肺冬肾。如天之被物生长化收藏。以一旺主时。而群藏从。毋得以错迕争见者。此谓以顺反顺则为逆矣。逆时则逆藏。并逆胃矣。是三者病本之诊也。于是审其阴阳以别柔刚。而知其逆顺之所在。是以别于阳者。知病起时。别于阴者。知死生之期。此诊之大源。不可不知也。嗣是乃有相去之三诊。则并于其病情而知之。一法为对待。如浮沉缓急大小滑涩。各为对待。

　　皆两不相侔。判然可识者也。一法为微甚。从对待而推之。或甚浮微浮。甚沉微沉之过不及。可以从容而知之也。一法为悬绝。如太过之三倍四倍。不及之迥绝绝无之殊。此为关格。真藏出见。脉可察而辨也。辨其对待。以察生克。辨其微甚。以察间甚。辨其悬绝。以察死生。而又参仲景之阴阳十脉。合而察之。前三法为经。后四法为纬。不待多脉之名象。而死生顺逆之机。燎若指掌矣。

　　卷之二　脉法部

　　胃脉论

　　人之常气禀于胃。胃者平人之常气也。人无胃气曰死。春胃微弦曰平。弦多胃少曰汗腐。但弦无胃曰死。胃而有毛曰秋病。毛甚曰今病。藏真散于肝。肝藏筋膜之气也。（以下五节）

　　人自有生而后。全藉谷气为养。故一日不再食则饥。七日不食则死。可见平人之常气禀于胃。无胃气则死也。经曰。

　　饮食入胃。脉道乃行。又曰脉得食即高。故知脉道之行。必待此而起。夫脉者气血之府。精神之舍。而胃气者。乃精气神三宝之神粮。而营卫之渊源也。其气流营溢卫合精。而行神于脉。虽五脏各禀。四时各正。有必见必应之时。而于人之保合太和。必以胃气为本。是五脏四时。皆必待此而得其平也。故辨脉必先辨于胃脉。胃脉者和而大。搏而有力。于三阳则搏而勿浮。三阴则搏而勿沉。虽本五脏应四时。而不受五脏四时之沮抑裁损。此所谓平人之元气元神也。昌大于春夏。收藏于秋冬。使五脏之正气。得以主时而奉令。故肝得主春而脉弦。心得主夏而脉钩。脾得主季夏而脉 。肺得主秋而脉毛。肾得主冬而脉石。而皆曰微者。正以明胃气之充壮鼓行。使五脏外循天令。而得以其和者主之也。其于五脏皆曰藏真者。盖谓五脏所藏之本真气也。真气之本。虽起于先天所禀之阴阳。而不得胃气。则不能充之壮之以为真。

　　故五脏所藏。而能散能濡能高能下能通者。皆赖胃气之聚精待用。而五脏始得行其职事也。肝藏筋膜之气。心藏血脉之气。脾藏肌肉之气。肺行营卫阴阳之气。肾藏骨髓之气。其各得赡举以固生身。以奉天令。皆胃气之常充常行耳。故必胃多而微见弦钩 毛石者为无病。稍有衰飒。则弦钩等多见而胃少矣。夫弦钩等脉得四时而见。何尝非五脏之正。而胃气不胜。遂成脏病。况此五脉之单见耶。单见则胃绝。而真脏之脉见。故曰死也。至若春之胃而见毛。毛与弦反。而乃见之于春。是胃不能相为于肝以存弦令。而反受克于毛。则胃之衰败已征矣。而曰至秋病者。前此春夏三阳得令。尚能扶我至秋。则胃不能胜而为病也。若毛甚则胃家之太和已戕。命曰今病。即今已不能掩其恶也。夫人之生。天地合德。

　　得阴阳五行之全。然自孩提毁齿以来。天癸未至。肾元弗充。要有待于后天之谷神以充之。故持之又久。而后先天之元气以昌。精神之运量以足。皆胃气也。自中焦出营卫以行隧道。谓之经气合元气而积于胸中。谓之宗气。是故巨阳谓之主气。此气之至。能先天而天弗违。故入五脏为藏真。使总摄五官百骸。能后天而奉天时。故历四时五运司天之令。以为之应而无忒。是以胃气之脉。为人之主。自有不为四时五脏之气所掩者。内经首提而言之。此脉家根本第一义。而东垣丹溪诸公。竞谓其和如春风杨柳。不知此特为春胃微弦之一喻耳。若微钩微石。尚有所不能喻也。至于微 。更有妙义。胃本不 。以长夏湿土主政。蒸其溽气。火湿相搏。使正气不能高举。故其象为 ，然正唯微 。则胃气之壮可知。

　　此正所谓在三阳则搏而勿浮。三阴则搏而勿沉者。胃气之实象也。知此则知真藏见而主死之故矣。

　　卷之二　脉法部

　　诊法论

　　经曰、圣人之治病也。必知天地阴阳。四时经纪。五脏六腑。雌雄表里。从容人事。以明经道。贵贱贫富。各异品理。问年少长勇怯之理。审于分部。知病本始。夫内经所贵色脉。而诊法又极详尽如此。盖以人病所属。虽存乎阴阳脏腑表里虚实之间。而致病之由。所病之故。终非一律。故又以内经之十诊论列之。一曰度人。人有五脏六气之分。五形五性。体态各异。浓薄不同。或耐春夏。不耐秋冬。或耐秋冬。不耐春夏。或寿或不寿。又兼六气参差。阴阳不适。其筋骨气血各不相等。于是别其五色。凡形胜色。色胜形。至其胜时。年气加感。则病行矣。是可望而知之者也。二曰度脉。则审其大小浮沉滑涩。别其左右上下前后。以求五脏四时之逆从。得神者昌。失神者亡。故微妙在脉。不可不察。

　　所谓切而知之者也。三曰度脏。凡五脏之藏神。其性情体用之生气。或不合于四时之理。而有五情伤败之事。是人之大神已不立。而外感内伤皆其后焉者也。是以度脏为亟亟也。四曰度肉。人之形气所呈。肌腠分理。皮肉形质。或相得或不相得。则寿夭判焉。以此察病。则或虽轻而重。或虽重而轻。如薄肤苍理之耐病不耐病。其相去各不同也。五曰度筋。

　　筋有大小坚脆之别。则燔针劫刺之不可不审也。六曰度俞。俞有井荥俞原经合。而又募原之归。此备四时之到。明于五俞疾徐所在。则屈伸出入。皆有条理。岂曰按谱而求。拘执而取乎。七曰度阴阳。阴阳之变。不可胜理。人知经络表里。

　　脏阴腑阳。而不知人有大阴阳。如三阳为经为父。及为部为纪。三阴亦然。而又有奇恒之阴阳。正月二月人气在肝。三月四月人气在脾。五月六月人气在头。七月八月人气在肺。九月十月人气在心。十一十二人气在肾。此先天阴阳之应。

　　恒自下而上。亦自上而下。初未尝失其性理。而于脏腑所主则已不同。而况加以运气之乘除胜复也。此阴阳又在所必讲也。七者诊人备矣。至于从容人事。不失人情。则又有三诊。曰八度君。九度民。十度卿。君者王公大人。其骄恣纵欲。

　　气志之顺逆。各有差等。民则有苦乐暴久贫富之异。卿则有尝贵后贱。败伤脱势。乃欲侯王之类。此谓人情。得其情而从容于其间。亦诊道之在所必备也。

　　卷之二　脉法部

　　附论

　　天藏德。而以日为光明。人心藏神。而以阳气为固密。阴阳之道。必有所先养生之本。亦必有所谨。此内经原病之所起。必眷眷于阴阳之论也。而又曰阴阳之要。阳密乃固。夫人身之阴阳皆欲固也。而必曰阳密乃固。其道维何。盖阳者皆气而近浮。浮则在上。故曰阳因而上。然阳有高明之体。高明在上。此为真阳。而不可谓之浮阳必散而在外。散则周遍。故曰阳以卫外。然阳有纯一之道。纯一而健。此为纯阳。而不可谓之外。非浮与外。则阳有元亨之隆也。不外不浮。则阳有利贞之用也。是故阳之积。运之以生神明。而充奉之。是以精则养神。阳之运。倡之以为物先。而煦妪之。

　　是以柔则养筋。斯则阳之所事也。而必以密为固者。阳非不能固也。其失在不密也。致不密者有三。起居如惊。而神气乃浮也。措情躁扰。与物骀宕。阳乃飞越而不归。则内之恬愉失。而元府不闭。风寒暑湿遂乘之以起。故外无御侮。内必受兵。此不密之故一。烦劳则张而精绝也。夫阴为精。藏精而起。亟以赴阳。人若不知节息。每强力用之。且烦且劳。

　　烦则不静。劳则不息。而阳乃张矣。张如弓之久满。而不知弛。则弓力竭而筋干为伤。故精绝。驯致其道。必至目盲耳背。溃若坏都。此不密之故二。大怒则形气绝。而血菀于上也。大怒则伤阳。阳既郁逆。则无所行。而菀于上。故有吐血数升而殒者。有疽发于背者。皆薄厥之至也。此不密之故三。三者一起于外。而外得侮之。一困于内而内竭。为一乘于猝而暴厥焉。则何能精则养神。而柔则养筋哉。然则如何而密。曰阳气者若天与日。天藏德而以日光明。则当清HT 以宁心。固精以养神。节劳以养筋。而阳倡阴和矣。阳健运则阴奠定。夫是之谓能固。

</div>
    <div class="pagination">
<a href="内经博议_page4.html">上一页</a><a href="内经博议.html">1</a><a href="内经博议_page2.html">2</a><a href="内经博议_page3.html">3</a><a href="内经博议_page4.html">4</a><span class="current-page">5</span><a href="内经博议_page6.html">6</a><a href="内经博议_page7.html">7</a><a href="内经博议_page8.html">8</a><a href="内经博议_page9.html">9</a><a href="内经博议_page10.html">10</a><span>...</span><a href="内经博议_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
