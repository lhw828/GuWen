<!DOCTYPE html>
<html>
<head>
    <meta charset="UTF-8">
    <title>圣济总录 - 第 442 页/共 447 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录 - 第 442 页/共 447 页</h1>
    <div class="content">　　又方松实（去皮）上于七月采未开口者，淘取沉水者控干，椎去皮捣末，酒服二钱匕，日三四服，亦可用松脂和丸，如梧桐子大，每服十丸，酒下，服经三百日，日行五百里，益精补脑，久服神仙。

　　服松根方松根上取东行者，剥白皮细锉曝干，捣罗为末，可饱食之，能绝谷，渴即饮水。

　　服松叶方松叶上于山涧高原处，采叶细切餐之，日服三合，令人不饥，干捣末，日服五钱匕，酒饮下亦得，治百病，轻身益气延年。

　　又方松叶（向四时随王方采之可去地一丈者锉如粟粒曝干五斗）上一味，捣罗为末，以好酒拌作饼子，曝干，再捣罗为散，每服五钱匕，以酒饮调服，日三，令人轻身延年，体香绝谷不饥，忌鱼菜盐酱。

　　服柏实方柏实上于八月合房取，乃曝令拆，其子自脱，用清水淘取沉者，控干轻椎取仁，捣罗为细末，每服二钱匕，酒调下，冬月温酒下，早晨日午近晚各一服，稍增至四五钱，若绝谷者，取饱为度，渴即饮水，令人悦泽，一方，用炼成松脂及白蜜，丸如梧桐子大，每服十丸，或二十丸，日三服，又方，与松子等分，松脂和丸，酒下，又方，加菊花末等分，蜜丸如梧桐子大，每服十丸二十丸，日三服，酒下。

　　又方柏子 雷丸 防风（等分）上三味，捣罗为散，每服一钱匕，酒饮调下，日三服，令人壮盛辟谷。

　　服柏叶方柏叶（不拘时采亦不拘多少）上一味切，置甑中令满，盖甑蒸，约三石米久，蒸讫取放净器，以水淋百余遍讫，阴干捣罗为末，每服一合，食前酒下，日二服，渐增至一升，令人益气，辟谷不饥，此仙人高子良方。

　　又方柏叶上取大盆穿作窍，以物塞窍，着柏叶于盆中，水浸，日一易水，七日以上，至二七日，乃覆盆内柏叶甑中蒸之，令气彻便止，曝干捣罗为末，枣膏和之，如作干饭法，再曝再捣，每服一钱匕，水调下，日三服，久服不饥，渴即饮水。

　　又仙人服柏叶减谷方柏叶（三十斤勿杂枝）上取放不津器内，以东流水浸之，令水上出三寸，新盆覆盖，泥封三七日，漉出阴干，勿令尘入，候干捣罗为末，又取小麦三升净拣，纳柏叶汁中，封五六日出之，阴干复纳之，封五六日，又出阴干，捣罗为末，更取大豆三升，炒熟去皮，捣罗为末，合三物搅和相得，纳囊中盛之，每服三合，酒饮调下，空腹日午近晚服，食饮无妨，治万病，隆冬不寒，肠实不食。

　　又方柏叶（二十斤着瓮中以东流水浸二十一日出曝干微炒纳少许盐） 小麦（一斗纳浸柏叶汁中三日出曝干又纳汁中候尽止出曝干炒令香）上二味，捣罗为末，取猪肚脂二斤细切，着末中，搅令匀，食前服一钱匕，酒饮下，早晨日午近晚服，二十日不饥。

　　又方柏叶（三斛）上熟蒸曝干，捣罗为末，取大麦三斗，炒令变色，磨面合和令匀，服多少自在酒饮下。

　　又方柏叶（末一斤四两取细枝上及向上侧生者每以孟月随四时生气方位采于背日处倒垂阴干）白茯苓（去黑皮十二两） 松叶（末一斤四两采新者长三分锉捣用清水三斗煮取二斗绞去滓令净）上三味，先取松叶汁二斗，煮茯苓至三四升，拨去火，待冷漉出茯苓，研作粉，阴干为末，其余汁用拌柏叶末，于树阴下或高檐庑下摊阴干，又和茯苓粉，捣罗为末，以酥四两拌匀，炼白蜜待冷和剂，更捣半日，分为四五团，密器贮之，旋丸如梧桐子大，每服一百丸，加至二百丸，经一年，白发尽黑，齿落更生，兼治百病，消 ，展面皱。长筋骨，勿食猪鱼六畜肉，生葱韭蒜，陈败腥臭粘滑米醋等。

　　采茯苓方松脂流入地，变为茯苓，遥望数里，其松赤色，视其肌理如布棋子断者有茯苓也。仰视松枝所指，其上时有菟丝，或新雨过后无风云，夜以烛火临上灭者，亦有，乃以新布四丈环之，明日掘取，神物多变化，其形如飞鸟走兽龟鳖者佳，便令曝干锉之，状如白牙，若只一块不似鸟兽物形者，乃松脂始变，不堪服。

　　炼茯苓方上取茯苓上党者，去黑皮，锉作块如鸡子大，任多少置瓮中，其瓮近底，钻作窍，以木塞之，即下水令没得药，每两日一换水，七日后数以筋导却水，即取茯苓蒸候熟，及热出之。

　　置盘中揉拓，拾去脉膜控干，乃入盆中，以木椎研极细，更下熟水搅和，先缝生绢为袋，以药汁倾袋中，以盆器盛汁，沥尽余滓更研，复取前汁搅浑，倾袋中如前法，候滓尽澄之，更倾去清汁，取稠汁纳帛袋中垂沥之，候水尽，取茯苓曝干，是为茯苓粉，可入诸药，若不如此，即脉膜损人，令人夭折，或作瘦病。

　　还精补脑，长生驻颜，神仙却老延年，茯苓散方赤茯苓（先用水煮三十沸曝干四两） 菊花（二两） 钟乳（取如鹅管蝉翼光明者先入银器中放在五六斗釜中乃添水于釜内九分釜底燃火令如鱼目沸三复时每一复时换水净洗刷后添水慢火煎令鱼目沸日足取出入乳钵内研极细入水少许更研如稀糊乃取澄曝干更研如粉一两）云母（取黄白光明者簇于大方砖上以炭火七斤 通赤从旦至暮取出去捣罗为末入绢袋于大盆中摆之按揉令水内澄取出曝干更研加粉一两） 菖蒲（九节者米泔浸三复时逐日换泔日足切曝干） 栝蒌根 赤石脂（研如粉水飞过曝干更研） 山茱萸（微炒） 防风（去叉） 牛膝 菟丝子（酒浸三日控干捣末） 熟干地黄（焙） 续断 杜仲（去粗皮炙） 山芋 蛇床子（微炒） 柏子仁 天雄（炮裂去皮脐） 桂（去粗皮） 肉苁蓉（酒浸去皴皮切焙） 特丹皮 人参 天门冬（去心焙） 石槲（去根节） 白术 石长生（去根节微炙） 牡蒙 附子（炮裂去皮脐） 苦参玄参（水洗麸炒焦） 独活（去芦头） 牡荆子 狗脊（去毛） 紫菀（水洗去土曝干） 干姜（炮裂） 黄 （炙锉） 泽泻 甘草（水蘸炙） 芍药 巴戟天（去心） 沙参 远志（去心焙） 石南叶（暖水流控干炙） 牡蛎（捣末水和作团转飞取曝干各半两）上四十四味，捣研罗为散，每服一钱匕，温酒调下，日三服，空心日午近晚各一，二十日见效，四十五日诸疾并瘥，一年可还童。

　　又方白茯苓（去黑皮） 钟乳（炼成者） 云母（炼成者） 泽泻 菊花 杜仲（去粗皮炙）柏子仁石槲（去根节） 山芋 熟干地黄（焙） 天门冬（去心焙） 石南叶（暖水洗慢火炙）续断肉苁蓉（酒浸去皴皮切焙各一两） 菖蒲（九节者米泔浸再宿日换泔净洗切焙干） 天雄（炮裂去皮脐） 菟丝子（酒漫三日控干捣末） 牛膝 山茱萸（炒） 五味子 蛇床子（簸去秕各一两半）上二十味，捣研罗为散，每服一钱匕，酒调下，早晨日午近夜服，或炼蜜和丸，如梧桐子大，每服三十丸，温酒下，日再服，二十日见效，四十日万病悉除，忌犬肉牛肉生葱蒜莱菔羊血醋等。

　　又方白茯苓（去黑皮三斤） 生干地黄（焙） 天门冬（去心焙） 胡麻（炒各一斤）上四味，各捣罗为末，炼蜜拌匀，每服一匙，酒或浆水调下，日五六服，或作丸如梧桐子大，每服十丸，三十日知，百日力倍。

　　又方白茯苓（去黑皮二十两） 胡麻（一斗二升炒） 泽泻（八两）上三味，各捣罗为末，合捣三万杵，每服三钱匕，空服日午近夜，酒或水下。

　　又方白茯苓（去黑皮） 火麻子（炒各半斤）上二味，先取火麻子，以水五升研绞滤取汁，煮茯苓一炊久令熟，取出曝干，捣罗为末，每服三钱匕，以温酒调下，空心近晚一日两服，如无酒，以新汲水调下，忌醋。

　　又方白茯苓（去黑皮三斤锉） 甘草（微炙锉二两）上二味，以水六斗，先纳甘草，煎取三斗，漉去滓澄清，纳白蜜三升，牛乳九升相和，煎茯苓，令乳蜜汁入茯苓尽，及热 令散，择去赤膜，又更蒸熟， 令如面，阴干，每服二钱匕，温酒下，日三四服，稍加之。

　　又方白茯苓（去黑皮） 龙须（陇西者各二斤细锉）上二味，捣罗为散，每服方寸匕，酒饮调下，日三服。

　　又方白茯苓（去黑皮锉一斤）上一味，以糯米酒浸三宿，取出曝干，捣罗为末，收入瓷器中，每食时入一两钱末，拌食食之，久服精力百倍，延年不老。

　　轻身不老，明耳目，强力。大茯苓丸方白茯苓（去黑皮） 茯神（抱木者去木） 大枣 桂（去粗皮各一斤） 人参 白术 远志（去心炒黄） 细辛（去苗叶） 石菖蒲（九节者米泔浸三日日换泔切曝干各十二两） 甘草（八两水蘸劈破炙） 干姜（十两炮裂）上一十一味，捣罗为末，炼蜜黄色，拣去沫，停冷拌和为丸，如弹子大，每服一丸，久服不饥不渴，若曾食生菜果子，食冷水不消者，服之立愈，五脏积聚，气逆心腹切痛，结气腹胀，吐逆不下食，生姜汤下，羸瘦饮食无味，酒下，欲求仙未得诸大丹者，皆须服之，若不能绝房室，不能断谷者，但服之，去万病，令人长生不老，合时须辰日辰时，于空室中，衣服洁净，不得令鸡犬妇人孝子见之。

　　又方白茯苓（去黑皮锉碎水浸四十九日七日一易水日足蒸一复时却入水中安罗子内以手缓缓去筋脉令净澄取曝干） 柏叶（根据四时王方采嫩枝上者蒸令黄色勿采道旁冢墓上者） 大麻子（水浸一宿曝干炒才闻一两声即出之以净砖两口磨取之） 车前子 粳米（炒） 大豆黄（炒令焦取黄） 蔓荆子（水煮一复时曝干） 地骨皮（去粗皮各一升） 人参 地肤皮（蒸半炊久曝干各二升） 黍米（炒） 麦门冬（去心焙） 茯神（去木各半升）上一十三味，捣罗一十一味为末，唯麦门冬麻子仁熟捣极细，即和诸药令匀，炼蜜六十两，绵滤净器中，令温，和搜诸药，更捣万杵，丸如小酸枣大，盛净器中，其药永不坏，若明朝欲服，隔夜须先服黍米粥一杯，次日平旦服五十丸，温青酒或粥饮下，日再服，即不饥，若三日内，腹中不安稳，更服之，出三日，即四肢轻便，耳目聪明，若劳损者服之，气力强健，一年力倍，久服治大风诸气，补精髓，安魂魄，调荣卫，去尸虫，通神明，耐寒暑，合时五月五日，七月七日，冬腊日尤佳，其药并须大升大斤，不得欠少，若须食，即以葵子汤下之，断谷方中，此为最妙。

　　又方白茯苓（炼成粉） 柏叶（蒸熟曝干为末） 车前子（淘净干） 地骨皮 大豆（炒取黄）蔓荆子（煮令苦味尽曝干各五两）上六味，捣罗为末，炼蜜和捣三二千杵，为丸如梧桐子大，欲服时，隔夜食黍米粥令饱，次日服药二百丸，酒或井华水下，三日内不思食，亦不困人，三日外即不饥，饥即更服三五十丸补之，觉少疲乏，每三五日，以少粳米粉作拨刀，食一盏许，不须盐醋，若虚困，每日服蔓荆子末两匙，以白蜜炼和之，忌房室。

　　又方白茯苓（炼成粉） 云母（炼成粉） 天门冬粉（各二斤） 羊脂 白沙蜜 白蜡（各五斤）麻子油（三斤） 松脂（炼成者十斤）上八味，入银器中，微火煎令匀，紫色乃止，欲绝谷者，先作五日稻粮，食五日乃少食，三日后方服此药，小弹子大，日三丸，三日九丸。即不饥，饥则更服，兼食枣脯。饮水无苦多，若要下去药，取硝石葵子（各五两）捣罗为散，每服二钱匕，水一盏，同煎八分，去滓日三服，药下食米粥一合，三日渐食淡食。

　　又方白茯苓（五斤锉碎甑中蒸一炊曝干为末） 白沙蜜（三斤） 柏脂（七斤静处作灶泥大釜于上加甑取白茅锉令齐整先入甑内衬次安柏脂在上釜内用锻石水蒸之令消入釜中去甑接取釜内脂入冷水中以扇扇之两人对引之三十过复蒸如前三遍逐遍换釜中锻石水取柏脂再入甑釜中用醋浆水深添又如上法蒸之三遍逐遍换醋浆水满三遍又以好酒入釜中添深如上法三遍蒸炼了）上三味，炼白沙蜜和丸，如梧桐子大，每服十丸，酒下，冬月温酒下，饥者频服之不饥为度，如饮酒不得，只以温水下，欲仙者常取杏仁五枚，去皮尖细研，以水一小盏，同煎三五沸，成汤去滓，以下丸药，若却欲去药食谷者，取硝石葵子（各一两）熟研为散，以粥饮调服一钱匕，日再服，其药即出，稍稍食谷及葵羹，甚良。

　　又方白茯苓（去黑皮一斤半） 生干地黄（焙四两） 天门冬（一斤去心焙） 泽泻（五两）胡麻（一斗炒作声）上五味，各捣罗为末，和令匀，蜜拌旋丸，每服如鸡子大，日五六服，浆水或酒下。久之气力自倍，一方，无泽泻而地黄与诸药等分，以蜜和为丸，酒服如上法。

　　又方白茯苓（去黑皮） 天门冬（去心焙各一斤） 枣肉（三十枚） 麻子仁（五斤）上四味合和，于三硕米下蒸一炊久，合捣蜜和，丸如鸡子黄大，早晨近晚服一丸，渴即饮水。

　　卷第一百九十八　神仙服饵门

　　神仙服草木药下

　　吴真君服椒方椒性禀五行，其叶青，其皮赤，其花黄，其膜白，其实黑，暖丹腑，通血脉，助元气，消酒食毒，辟温邪气，安五脏，调三焦，而热不上蒸，芳草之中，功皆莫及，每金州椒一斤，拣去浮及合口者并目，银器内炒令透，地上铺纸两重，倾在纸上，用新盆合定。周回以黄土培，半日许其毒成汗自出，晒干，木臼内轻杵，取红皮四五两，再入铁臼杵为末，以木蜜为丸，如梧桐子大，候干纱袋盛，挂通风处，每日空心酒下十丸，至十五丸，半年加至二十丸，一年后加至二十五丸。

　　张果先生服杏仁方杏仁安五脏，补筋骨，添血髓，益精神，强记明目，消痰癖，久服神仙，昔王子晋丁令威服生杏仁，皆致神仙，盖生者气力全，熟则减半，又其性不与诸药相妨，唯忌不淘者白粳米甜水粥，食之少有不安，须臾即可，若客行逢此粥，但放冷，任食少多无妨，按本草性温平味苦，久即美，服之三年，更不觉苦，唯觉甘美，性不下气，能去膈上热，壮腰脚，服者当自知之，凡服去皮尖双仁，取黄色者尤妙，每于平旦空腹，未漱口时，取生杏仁二七枚，口中退皮尖，熟嚼令津液半口咽之，如行一里，任食诸食，如欲延年者，任食肉及荤辛，如欲升腾者，即不得食一切肉及荤辛，任畜妻子，营养庸作，肉者易败之物，所以无益于长生之道，仙家忌之，能断诸肉，即仙道易成，或服生杏仁，一年百病自除，二年身轻目明，视彻千里。

　　李八伯杏金丹方取肥实杏仁五斗，以布袋盛，用井华水同浸三日，次入甑中，以帛复之，上布黄沙五寸，炊一日，去沙取出，又于粟中炊一日，又于小麦中炊一日，又于大麦中炊一日，压取油五升澄清，用银瓶一只，打如水瓶样，入油在内，不得满，又以银圆叶，可瓶口大小盖定，销银汁灌固口缝，入于大釜中，煮七复时，常拨动看油结，打开取药入器中，火消成汁，倾出放冷，其色如金，后入臼中，捣之堪丸，即丸如黄米大，空心旦暮酒下，或用津液下二十丸，久服保气延年，变白，除万病。

　　（此处原有符三道，今删）轻身延年仙术丸方苍术肥者，米泔浸，不计多少，夏秋浸三日，春冬浸七日，竹刀刮去皮，水洗净，甑上蒸半日，作片子焙干，石臼内木杵为末，炼蜜为丸，如梧桐子大，每日早晨日午，酒下五十丸，服至十年后，用南烛蒸黑米饭食之，能引腹中成术人，即神灵矣，时烧退发一两茎，若无发气，即术人形具矣。

　　去风润肌，壮筋骨，进饮食，枸杞散方上于正月上寅日，采枸杞根，洗去土，阴干杵末，于二月上卯日服，每日空心日午夜卧，水调下三钱匕，或温酒亦得，服及一季，即见奇功，又于四月上巳日采苗，五月上建日服，七月上建日采叶，八月上建日服，十月上建日采子。（以水洗去肉只取其实服之）十一月上建日服，余并同前法。

　　明目驻颜，壮元气，润肌肤，枸杞煎方采枸杞子，不拘多少，去蒂清水净洗，淘出控干，用夹布袋一枚，入枸杞子在内，于净砧上椎压，取自然汁，澄一宿去清，石器内慢火熬成煎，取出瓷器内收，每服半匙头，温酒调下，久服大有益，如合时天色稍暖，其压下汁，更不用经宿，其煎熬下，三两年并不损坏，如久远服，多煎下亦无妨。

　　延年返老，补填骨髓，保固三田，胡麻丸方胡麻半斤上一味，拣去土研碎，以米醋三升，瓷器中煮尽醋后，入茯苓人参云母粉各一两，同丸如梧桐子大，每服二十丸，甘泉水下，不拘时候。

　　助气固精，保镇丹田，二精丸方黄精（去皮） 枸杞子（各二斤）上二味，于八九月间采服，先用清水洗黄精一味令净，控干细锉，与枸杞子相和，杵碎拌令匀，阴干再捣，罗为细末，炼蜜为丸，如梧桐子大，每服三五十丸，空心食前温酒下，常服助气固精，补填丹田，活血注颜，长生不老。

　　延年补益，疗万病，黄精丸方黄精（十斤净洗蒸令烂熟） 白蜜（三斤） 天门冬（三斤去心蒸令烂熟）上三味，拌和令匀，置于石臼内，捣一万杵，再分为四剂，每一剂再捣一万杵，过烂取出，丸如梧桐子大，每服三十丸，温酒下，日三不拘时，久服神仙矣。

　　明目进饮食，益精壮下元，菟丝子丸方菟丝子（一斤酒浸三日控干捣细末） 甘菊花（去土捣细末）上二味，拌和令匀，炼白蜜为丸，如梧桐子大，每日前晨至晚后食前，以温酒送下二十丸，至三十丸，进食倍常，频频泄气，是药之应，若诸般眼疾，黑花昏暗甚者，并宜服之。

　　黄精酒方黄精（去皮五斤） 天门冬（去心三斤） 松叶 枸杞根（各五斤）上四味，捣为粗末，以水三石，入前药在内，煮取二石，用糯米一石，细曲半秤，蒸米同曲，入在前药水中，封闭二七日熟，任情饮之，延年益寿，反老还童，除万病。

　　神枕方汉武帝东狩至太山下，见一老父锄地道侧，头上有白光，高数尺，怪而问之，老父对曰：臣年八十有五时，头白齿落，有道士教臣绝谷，但服术饮水，并作神枕枕之，中有三十二味药，其二十四味，以当二十四气，其八毒，以应八风，臣行之，白发更黑，齿落更生，日行三百里，臣今年一百八十岁矣，帝受其方，赐之彩帛，老人云：当入岱山，十年复还乡里，三百年后，乃不复还也，其法用五月五日，七月七日，采山阳柏木，长一尺二寸，高四寸，广三寸五分，容一斗二升，柏心赤者为盖，悉浓四分，密致钻蒸上孔如容黍粟，三行，行四十，孔一百二十。

　　当归 芎 白芷 辛夷 杜仲（去粗皮） 本（去苗土） 肉苁蓉 柏实 薏苡仁 蘼芜秦椒（去目及合口者） 木兰皮 蜀椒（去目及合口者） 桂（去粗皮） 干姜 飞廉 防风（去叉） 款冬花 人参 桔梗 白薇 荆实 山蓟 白藓皮以上应二十四气乌头（去皮） 附子（去皮尖） 藜芦（去芦头） 皂荚 莽草 半夏 矾石 细辛（去苗叶各半两）以上应八风上三十二味，并生 咀，纳枕中，毒者安下，香者安上，既满即用竹丁钉盖，四边悉用蜡封，唯上不用封，乃以绛纱三重裹之，枕及一百日，筋骨强壮，身面光泽，即去一重纱，二百日血气充实，百疾皆愈，又去一重，三百日又去一重，一年一易，其药每起时用蜡纸裹，以缯囊盛之，每用冬至为首，三年后，齿发益壮，容色还童矣。

　　除百病，明耳目，延年却老，七精散方茯苓天之精（三两） 地黄花土之精 桑寄生木之精（各二两） 菊花月之精（一两一分）竹实日之精 地肤子星之精 车前子雷之精（各一两三分）上七种，上、应日月星辰，欲合药者，以四时王相日，先斋戒九日，别于静室内焚香修合，捣罗为细散，每服三方寸匕，以井华水调下，面向阳服之，须阳日一服，阴日二服，满四十九日即验，地黄花须四月采，竹实似小麦，生蓝田竹林中。

　　变白轻身，却老还童，除百疾，四扇散方松脂（炼成者） 泽泻 白术 干姜炮 云母粉（制如常法） 桂（去粗皮） 菖蒲（石上者）生干地黄（焙干）上八味各等分，捣罗为散，每日两食前，以清酒调下三方寸匕，或以蜜丸如梧桐子大，清酒服十五丸，百日即效。

　　长年保命，地髓散方生干地黄（四两） 莎草根 茜根 地骨皮（洗焙） 庵 子 茅根（各一分）上六味，择日修合，春用甲子，夏用丙子，秋用庚子，冬用壬子，捣罗为细散，每日早晨，温酒调下一钱匕，午后再服，五十日后，诸疾不生，身体轻强，久服神效。

　　轻身延年，却老还童，灵仙散方白茯苓（去黑皮） 巨胜子（去皮炊一日） 天门冬（去心焙） 白术 桃仁（去皮尖炒） 干黄精（各一两）上六味，捣罗为细散，每于食前水饮下，三方寸匕，日二服，或以蜜丸如赤小豆大，每服三十丸，温水下。

　　还年复命，松实丸方松实（和皮用） 柏实（净拣各三斤） 松脂（炼成十斤） 甘菊花（升五）上四味，同捣罗为细末，炼蜜和捣五六百下，丸如梧桐子大，每日食后午前，温米饮下二十丸，渐加至三十丸，服至百日不饥，颜色光润。

</div>
    <div class="pagination">
<a href="圣济总录_page441.html">上一页</a><span>...</span><a href="圣济总录_page437.html">437</a><a href="圣济总录_page438.html">438</a><a href="圣济总录_page439.html">439</a><a href="圣济总录_page440.html">440</a><a href="圣济总录_page441.html">441</a><span class="current-page">442</span><a href="圣济总录_page443.html">443</a><a href="圣济总录_page444.html">444</a><a href="圣济总录_page445.html">445</a><a href="圣济总录_page446.html">446</a><a href="圣济总录_page447.html">447</a><a href="圣济总录_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
