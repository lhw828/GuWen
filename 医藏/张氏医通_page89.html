<!DOCTYPE html>
<html>
<head>
    <meta charset="UTF-8">
    <title>张氏医通 - 第 89 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 89 页/共 199 页</h1>
    <div class="content">　　卷十一　婴儿门上

　　胎毒

　　小儿初生。其身如有汤泼火伤者。皆母过食膏粱所致。母服清胃散、逍遥散。清其气血。儿亦常饮数滴。有身无皮肤而 赤发热者。皆由产母胃中火盛也。用熟石膏末。加珍珠粉扑之。亦有因父遗毒所致。当从霉疮毒治。夏月以儿卧蕉叶上尤良。有身无皮肤而不 赤者。皆由产母脾肺不足也。以参、 末加珍珠粉扑之。脾主肌肉。肺主皮毛。故知病脾肺也。子母俱服保元汤。

　　如脑额生疮者。火土相合。湿热攻击髓海也。难治。脚上有疮者。阴虚火盛也。不满五岁而死。如未盈月而撮口握拳腰软者。此肝肾中邪胜正弱也。三日内见者必不治。如男指向里。

　　女指向外。尚可治。钩藤散主之。

　　卷十一　婴儿门上

　　噤风撮口脐风

　　小儿初生噤风者。胎中受热。毒流心脾。生下复为风邪所搏。致眼闭口噤。啼声不出。舌上如粟。口吐白沫。七日内见者。百无一生。撮口者。因胎热。兼风。自脐而入心脾。致面目黄赤。

　　气息喘急。声不出。舌强唇青。口撮腹胀。急于囟门灸七壮。灸之不哭。吊肠吐沫者不救。脐风者。因断脐之后。为水湿风邪入于心脾。致腹胀脐肿。四肢厥直。啼不吮乳。甚则撮口发搐。七日内患者最危。宜用麝香、蝎尾、铜绿、轻粉、辰砂为散。姜汤调服。若脐边青黑。握拳口噤。

　　是为内搐。不治。若齿龈有泡如粟。挑破即开。不必用药。

　　卷十一　婴儿门上

　　急欲乳

　　急欲乳。不能食者。此风邪由脐而蕴心脾。致舌干唇燥。不能吮乳也。因外邪而唇口撮紧者。

　　名脐风。多不可救。若心脾有热。舌尖痛不能吮乳者。以柳华散敷之。目闭口噤。啼声不出。吮乳不得而吐沫者。辰砂膏涂乳。令儿吮之。若舌下肿如小舌者。或舌络牵痛。或齿龈患白星。俱用线针刺出毒血。亦数柳华散。凡针重舌。以针向外横挑底尖细脉。不可伤其本络。轻则言语不清。重则血出而死。若暴病发热。作渴饮冷。口舌生疮。大便秘结。泻黄散。若病后发热。口渴饮汤。大便不实。异功散或口角流涎。或痰气壅盛。脾不能摄也。六君子汤。若儿自食甘肥。

　　或母食酒面。致儿口舌生疮。清胃散。

　　卷十一　婴儿门上

　　弄舌

　　脾脏虚热。令舌络牵紧。时时微露而即收者。名弄舌。属心脾亏损。温脾散。有热。人参安胃散。舌舒长而良久不收者。名吐舌。乃心脾积热。或兼口舌生疮。作渴饮冷。属胃经实热。并用泻黄散。若饮水者。脾胃虚而津液少也。兼面黄肌瘦。五心烦热者。疳瘦也。胡黄连丸。大病未已而弄舌者凶。

　　卷十一　婴儿门上

　　游风猴疳

　　丹瘤之证。俗名游风。因胎毒客于腠理。搏于气血。发于皮肤。其赤晕游走者。乃血随风热也。若发于胸胁。游走四肢者轻。发于头面四肢。延及胸背胁腹者重。千金云。赤游风肿。若遍身入心腹者。即能杀人。伏龙肝为细末。鸡子白和敷。勿令干。或加发灰、猪膏敷之。古人云。

　　从四肢起入腹囊者皆不治。当令人用力。于各患处遍吮毒血。各聚于一处。急砭出之。内服小剂活命饮。惟百日内禁砭。若肚腹膨胀。二便不通。毒入内也。用大连翘汤。亦有生者。或用雄黄二分。朱砂一分。水飞。生蜜水调匀。隔汤温热。常服数匙。得泻其毒便解。在小腹胁上阴囊等处。忽红肿如霞。流行不定。不止一处者。用白壳胡桃七个连壳捶碎。大川连一钱五分。生甘草节去皮二钱。水煎炖热。陆续勤服。乡村不便医药者。以生莱菔捣汁涂之。亦可灌服数匙。更以莱菔滓绢包烘暖。 红肿处。猴疳者。状如圆癣。色红。从臀而起。渐及遍身。四围皮脱。中露赤肉。臀疳若猴之状。乃胎中毒邪。蓄于肾脏而发。不急治必死。用大川连、生甘草各六分。乳香、没药并炙。雄黄水飞各四分。青黛研净。

　　朱砂水飞各分半。西牛黄一分。各为细末和匀。每服分半。蜜调。灯心汤下。日三夜二服。外用净青黛二钱。黄柏末微炒闭口。连翘炒黑。人中白火 醋淬。各一钱。土贝母去心炒褐色五钱。

　　为末和匀。临用入西牛黄、冰片各半钱。麻油调敷神效。

　　卷十一　婴儿门上

　　胎惊

　　小儿胎惊者。因妊娠饮酒。忿怒惊跌。或外挟风邪。内伤于胎。儿生下即病也。若月内壮热。

　　翻眼握拳。噤口出涎。腰强搐掣。惊怖啼叫。腮缩囟开。颊亦面青眼合者。当疏风利惊。化痰调气。及贴囟法。若面青拳搐。用钩藤散。切不可误作脾风。妄用温药。若眉间色赤。或虎口指纹曲里者可治。钩藤散加全蝎。若眉间青黑者不治。大抵小儿脏腑脆弱。不可辄用银粉镇坠之剂。

　　反伤真气。多致不救也。

　　卷十一　婴儿门上

　　目睛动

　　目者肝之窍也。肝胆属风木二经。兼为相火。肝血不足。则风火内生。故目睛为之 动。经曰。曲直动摇。风之象也。宜四物汤滋其血。柴胡、山栀清其肝。阴血内营。则虚风自息。兼用六味丸以滋其源。若愈后惊悸不寐。或寐中发搐咬牙。目睛 动者。血虚不能荣筋脉也。补中益气倍归、 。凡病气有余。皆属元气不足。况此证兼属肝脾。多为慢惊之渐。尤当审之。

　　卷十一　婴儿门上

　　唇口蠕动

　　唇为脾之华。阳明之脉。环唇而交人中。是以脾胃虚者。多有此证。不独病后而已。夫脾主涎。脾虚则不能收摄。多兼流涎。或误认为痰而用祛逐之药。则津液益枯。不能滋养筋脉。遂致四肢抽搐。病势愈甚。原其治法与慢脾风相同。当大补脾胃。六君子加升、柴。切禁青皮、龙胆草伐肝之药。若兼四肢微搐。或潮热往来。或泄泻呕吐。面色痿黄。皆脾胃有伤也。加黄 、当归、白芍。若脾气下陷而肝木侮之者。补中益气以升其阳。加苓、半、芍药制肝补脾。切不可用疏风治惊之药。

　　卷十一　婴儿门上

　　发搐

　　惊痫发搐。多因乳母郁怒传儿。胎中受患。或生后乳伤惊恐致病。证多吐乳面青。若痰实壅积。则壮热面红。当兼调治其母。切不可损其元气。验其顺逆。男则握拳。拇指叉入食指中为顺。

　　于外为逆。女则叉入食指为逆。于外为顺。凡小儿忽然惊搐目直者。皆肝经风热。若肝虚生风。

　　则目连札而不搐。及多呵欠切牙。若肝经风实。则目直大叫。呵欠项急顿闷。若肝经有热。则目直视不搐。得心热则搐。其证手循衣领。及乱捻物。宜泻肝热为主。凡病之新久。皆能引动肝风。风内动则上入于目。故目为之连札。若热入于目。牵其筋脉。两 俱紧。不能转视。故目直也。亦有饮食停滞中焦。致清阳不升。浊阴不降。肝木生发之气不得升。致生虚风者。若胸满腹痛。呕吐恶食。轻则消导化痰。重则探吐攻积。更须审其所伤寒物热物。亦有因感冒吐泻。

　　致土败水侮而生虚风者。不可遽服惊药。若辄用之。反成其风而益其病矣。洁古云。伤风发搐。

　　当辨有汗无汗。用大青膏、小续命分治。薛按前证。若口中气热。搐而有力。属形病俱实。宜大青膏以散风邪。若口气不热。搐而无力。属形病俱虚。宜异功散以补脾土。六味丸以滋肝木。钩藤饮以清肝火。因风邪郁热而变诸证。当理肺经。清风邪。若外邪既解。而诸证不愈者。当实脾土补肺金。若竟治其风。恐脾气复伤。诸证蜂起矣。若伤食后发搐。身温多睡。或吐不思食。宜先定搐。搐止白饼子下之。后与秘旨安神丸。若饮食停滞。呕吐不食。腹胀便秘者。属实热。白饼子下之。若下后搐热益甚。呕吐不食者。属虚热。异功散补之。若脾胃既伤。肝火所胜。六君子加钩藤钩。以健脾气。平肝木。大凡饮食既消而不愈者。但调补脾胃。则诸邪自退。百日内发搐。真者不过两三次必死。假者频发不死。真者内生惊痫。假者外伤风冷。血气未实。不能胜任。

　　故发搐也。口中气热。大青膏及涂囟法。并用大青膏加白矾。取三钱。入桃枝一握。煎水浴之。

　　勿浴儿背。此即浴体法也。前证多因胎中受患。或乳母郁怒传儿。或儿脾伤自病。当固元气为主。

　　凡搐频者。风在表易治。宜发散。搐稀者风在脏。难治。宜补脾。

　　卷十一　婴儿门上

　　癫痫

　　钱仲阳云。小儿发痫。因气血未充。神气未实。或为风邪所伤。或为惊怪所触。亦有因乳母七情惊怖所致。若眼直目牵。口噤流涎。腹膨搐搦。背项反张。腰脊强劲。形如死状。或一时二时醒。若反折上窜。其声如鸡。属肝。抽搐有力。为实邪。柴胡清肝散。大便不通者。泻青丸。阴虚。地黄丸。若目瞪吐舌。其声如马。属心。发热饮冷为实热。朱砂安神丸。发热饮汤为虚热。辰砂妙香散。若目直腹痛。其声如牛。属脾。若发热抽掣。仰卧。面色光泽。脉浮病在腑为阳。易治。加味导痰汤。身冷不搐。覆卧面色黯黑。脉沉病在脏为阴。难治。六君子加木香、柴胡。若惊跳反折手纵。其声如羊。属肺。面色痿黄者。土不能生金也。五味异功散。面色赤者。阴火上冲于肺也。地黄丸。

　　若肢体如尸。口吐涎沫。其声如猪。属肾。地黄丸用紫河车膏代蜜丸服。肾无泻法。故悉从虚治。

　　凡有此证。先宜看耳后高骨间。有青紫纹。抓破出血。可免其患。此皆元气不足之证。须常用六味丸加鹿角胶。或八味丸用鲜河车膏代蜜以助先天。更以六君子补中益气以助后天。设若泛行克伐。复伤元气。则必不时举发。久而危殆。多致不救。凡癫痫虎口脉乱。乃气不和也。脉纹见有五色。由其病甚。色能加变。至于纯黑者。不可治也。

</div>
    <div class="pagination">
<a href="张氏医通_page88.html">上一页</a><span>...</span><a href="张氏医通_page84.html">84</a><a href="张氏医通_page85.html">85</a><a href="张氏医通_page86.html">86</a><a href="张氏医通_page87.html">87</a><a href="张氏医通_page88.html">88</a><span class="current-page">89</span><a href="张氏医通_page90.html">90</a><a href="张氏医通_page91.html">91</a><a href="张氏医通_page92.html">92</a><a href="张氏医通_page93.html">93</a><a href="张氏医通_page94.html">94</a><span>...</span><a href="张氏医通_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
