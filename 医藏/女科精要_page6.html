<!DOCTYPE html>
<html>
<head>
    <meta charset="UTF-8">
    <title>女科精要 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女科精要 - 第 6 页/共 16 页</h1>
    <div class="content">　　八珍散

　　调和荣卫，滋养血气，进美饮食。

　　四物汤、四君子汤等分。

　　姜枣水煎，食前温服。

　　地黄丸

　　治肾经不足，发热作渴，小便淋秘，气壅痰嗽，头目眩晕，眼花耳聋，咽燥舌痛，牙齿不固，腰膝痿软，自汗、盗汗，诸血失音，水泛为痰，血虚烦躁，下部疮疡，足跟作痛等证。

　　熟地黄（八两，酒煮杵膏） 山茱萸（酒润枝炒） 干山药（炒黄。各四两） 牡丹皮（酒洗，微炒） 白茯苓（人乳制焙） 泽泻（淡盐酒拌炒。各三两）为末蜜丸，如桐子大，空心淡盐汤下四钱。

　　滋血汤

　　治妇人皮聚色落，心肺俱伤，血脉虚弱，月水过期。益气养血。

　　人参 白茯苓 川芎 当归 白芍 山药 黄 熟地水煎，食前温服。

　　卷二

　　胎前杂症门

　　（本门诸方宜于前经病门参看。）

　　卷二　胎前杂症门

　　恶阻

　　所谓阻者，经血既闭，痰水积于中，阻其脏气，不得宣通也。

　　《金匮》曰：妇人得平脉，阴脉小弱，其人渴不能食，无寒热，名妊娠。于法六十日，当有此证，设有医者治逆，却一月，加吐下者，则绝之。（娄全善曰：恶阻者，谓呕吐、恶心、头眩恶食、择食是也。绝之者，谓绝止医治，候其自安也。尝治一二妊妇恶阻病，呕吐愈治愈逆，因思仲景绝之之旨，遂停药月余自安。大哉！圣人之道也。徐忠可曰：其期有未满六十日则胎未成，又加吐利，因医者以安胎为主，见而用条芩、砂仁之类，则脾胃实有受伤处，但当断绝病根为主，不得泥安胎之说，故曰绝之。）妇人所食谷味，化为血气，下为月水。凡妊娠之初，月水乍聚，一月为媒，二月为胚，三月为胎，成则男女上食于母。然在三月相火化胎之候，未能上食于母，血气未用，五谷不化，中气壅实，其为郁滞、痰火、秽恶之气尽冲于胃，所以恶心有阻也。其候心中愦闷，头眩，四肢懈惰，恶闻食气，多睡少起，酷嗜酸盐果实者，乃肝肾不足，引以自救也。

　　凡孕二、三月间，妊妇禀受怯弱，便有阻病，呕逆不食，或心烦闷，状如醉酒，肢体沉重，择食，恶食，头目昏眩，此乃气血积聚以养胎元，其精血内郁，而秽腐之气上攻于胃，是以呕逆不能纳食；血既养胎，心失所荣，是以心虚烦闷。法当调血散郁，用参、术、甘草补中气；桔红、紫苏、木香、生姜散郁气；茯苓、麦冬、黄芩、竹茹清热解烦，名参桔饮，所谓胎前须顺气者此也。但胎前无寒，胎后无热，至于恶阻呕吐，尤多属热。然亦有因寒而吐者，乃因病而非因恶阻也，不止则虚矣。当以人参干姜半夏丸主之，不可过用辛药。若吐甚而愈止愈急者，用仲景法，停药月余自安矣。

　　《千金方》有半夏茯苓汤、茯苓丸，专治恶阻，比来少有服者，以半夏能动胎，胎初结，虑其辛燥易散也，须姜汁炒以制其毒。凡恶阻非半夏不能止，故仲景用人参半夏干姜丸。罗谦甫用二陈去陈皮、甘草，即名半夏茯苓汤。朱丹溪谓肥人多因痰，瘦人多因火，用二陈加减，并治胎前恶阻，痰逆呕吐，心烦，头眩，恶食俱效。经云有故无殒是也。立斋曰：半夏乃健脾气，化痰滞主药，脾胃虚弱呕吐，或痰涎壅滞饮食少、胎不安，必用半夏茯苓汤，倍加白术安胎健脾。常用甚验也。恶阻兼腰痛者，防胎堕下，尤宜二陈四物，加条芩、白术，和中理脾为主，不可升举。盖呕逆气已上升，药再上升，则犯有升无降，上更实而下更虚，益促其堕矣。

　　卷二　胎前杂症门

　　子烦

　　妊娠烦闷有四证，有心中烦，胸中烦，有子烦，诸属于热。若脏虚而气乘心，令人烦者，名虚烦。若积痰饮，呕吐痰沫者，名胸中烦。或血积停饮，寒热相搏，致胎气不安，谓子烦。大抵多由阴既养胎，孤阳独旺，心肺虚热，是以撩乱不宁。更有时当盛夏，君火大行，俱能乘肺，以致烦躁、胎动不安者，皆因时而致之者也，亦当因时治之，生脉散最佳。

　　卷二　胎前杂症门

　　妊娠烦躁口干

　　妊娠烦躁口干者，足太阴脾经其气通于口，手少阴心经其气通于舌，若脏腑气虚，热乘心脾，津液胎燥，故心烦口燥，与子烦大同小异，宜知母丸。若肝经火动，加味逍遥散；若肾经火动，加味地黄丸。

　　古有妇人暴渴，惟饮五味汁，名医耿隅诊其脉曰：此血欲凝，非疾也。已而果孕，故古方有血欲凝而渴饮五味之证，本属肺肾二经有火，盖火入于肺则烦，入于肾则躁，胎系于肾，肾水养其胎元，则不足以滋肾中之火，火上烁肺，变为烦躁，此金亏水涸之候。法当滋其化源，清金保肺，重浊壮水，滋肾为主。

　　卷二　胎前杂症门

　　子悬

　　《本事方》云：紫苏饮治妊娠胎气不和，坏胎逆上，胀满疼痛，名子悬。子悬者，浊气举胎上凑也。

　　胎热气逆，心胃胀满，此证挟气者居多。疏气舒郁、非紫苏、腹皮、川芎、陈皮无以流气；非归、芍无以养血，气血既利而胎治降。然邪之所凑，其正必虚，故以人参、甘草补之。又曰：有妊娠心腹胀满者，由腹内素有寒气，致令停饮；与气相争，故令心腹胀满也，须以脉之迟数辨之。

　　卷二　胎前杂症门

　　子满子肿子气

　　子满者，妇人孕至五、六个月，腹大异常，胸腹胀满，手、足、面目浮肿，气逆不安，小便不通，此由胞中蓄水，名曰胎水。若不上治，生子手足软短有疾，或胎死腹中。用千金鲤鱼汤治其水。

　　若脾虚不运，清浊不分，佐以四君子；若面目虚浮，肢体如水气，全生白术散；若脾湿虚热，下部作肿，补中汤加茯苓；若饮食失节，呕吐、泄泻，六君子汤；若腿足发肿，喘闷不宁，或指缝出水，天仙藤散；若脾肺气滞，加味归脾汤，佐以加味逍遥散。然遍身浮肿，胀满之甚者，名为子满。若只脚面浮肿，行走艰难，或脚趾内有黄水出者，谓之子气。直至分娩方消也。故妊娠脚肿，至八、九月及胫腿俱肿，非水气比，不可以水病治之，反伤真气。凡有此者，必易产，因胞脏中水血俱多，不致燥胎故也。若初孕即肿者，是水气过多，儿未成体，则胎必堕。

　　子肿与子气相类，但子气在下体，子肿在头面。若子满产五、六月以后，比子气与子肿不同。盖胎大则腹满，满则甚气，遍身浮肿也。

　　卷二　胎前杂症门

　　妊娠腹痛胎痛

　　《金匮》曰：妇人怀娠六、七月，脉弦发热，其胎愈胀，腹痛恶寒，少腹如扇者，子脏开故也，当以附子汤温其脏。徐忠可曰：六、七月胃肺养胎，而气为寒所滞，故胎愈胀；寒在内，腹痛恶寒。然恶寒有属表者，此连腹痛，乃知寒伤内矣。少腹如扇，阵阵作冷，若扇之状，恶寒之异也，且独在少腹，因子脏受寒不能合，故少腹独开不饮也。子脏即子宫。附子能入肾温下焦，故宜附子汤温其经。妊妇偶有所伤，胎动不安，痛不可忍，用带壳缩砂，不拘多少，和皮炒黑色，为末，热酒下二钱。不饮酒者，米饮下，腹中觉热，胎自安矣。

　　妊娠心腹痛，或宿有冷疼，或新触风寒，皆因脏虚而发也。邪正相击而并于气，随气上下，上冲于心，则心痛；下攻于腹，则腹痛。邪正二气交攻于内，久若不瘥，痛冲胞胎，必动胎。洁古地黄当归汤治妇人有孕胎痛。丹溪以血虚治之，故四物汤去川芎，倍加熟地，此心法也。

　　妊娠不时腹痛，或小腹重坠，名胎痛。地黄三钱、当归一钱，二味煎汤主之，不应加参、术、陈皮。因中气虚而下坠作痛者，补中益气汤。

　　卷二　胎前杂症门

　　腰痛

　　妊娠腰痛，多属劳力。盖胞系于肾，劳力任重，致伤胞系，则腰必痛，甚则胞系欲脱，多至小产。故宜安胎为主，胎安而痛自愈，痛愈而胎能安。若素安逸而腰痛，必房事不节，致伤胞系也。

　　脉缓，遇天阴、或久坐而痛者，湿热也。腰重如带物而冷者，寒湿也。脉大而痛不已者，肾虚也。脉涩而日轻夜重者，气血凝滞也。脉浮者，风邪所乘；脉实者，闪挫也。临月腰痛如脱肾者，将产也。

　　卷二　胎前杂症门

　　胎漏下血

　　有妊妇月信不绝而胎不损，问产科熊宗古，答曰：妇人血盛气衰，其人治肥，凡既妊之后，月信常来，而胎不动。

　　若便以漏胎治之则胎必堕。若不作漏胎治，其胎未必堕，今推宗古人之言，诚有旨也。巢氏云：妇人有子之后，经血蓄以养胎矣。有妊而月信每至，亦未必因血盛也。此因荣经有风，则经血喜动，以风胜故也。荣经既为风所胜，则所下者，非养胎之血，若作漏胎治之，服保养补胎药，胎本不损，强以药滋之，是助其风行水动之势，其胎真堕矣。若知荣经有风之理，专以一药治风，经信可止，或不服药，胎亦无恙，然亦有胎本不固，因房室不节，先漏而后堕者，须作漏胎治之。《千金方》治妊娠下血不止，名曰漏胎，血尽子死，用生地八两，渍酒捣汁，服之无时。（张）秘授保胎神效丸一方，药虽甚灵，但内有红花、没药，未解其意，观宗古之论，始悟立方之妙。今具于后，保产者珍之。

　　妊娠漏胎，此由冲任脉虚，不能约制手太阳、少阴之经血故也。冲任之脉为经络之海，起于胞内。

　　手太阳、少阴相为表里，上为乳汁，下为月水。有娠之人经水所以断者，壅之养胎也。冲任气虚，则胞内泄不能制其经血，故月水时下名胞漏，血尽则毙。又有劳役，喜怒不节，饮食生冷，触冒风寒，子脏为风冷所乘，气血失度，使胎不安，故也令下血也。丹溪曰：胎漏多因于血热，然亦有气虚血少，服凉血药而下血益甚，食少、体倦者，此脾气虚而不能摄血也，当以脉候参之。

</div>
    <div class="pagination">
<a href="女科精要_page5.html">上一页</a><a href="女科精要.html">1</a><a href="女科精要_page2.html">2</a><a href="女科精要_page3.html">3</a><a href="女科精要_page4.html">4</a><a href="女科精要_page5.html">5</a><span class="current-page">6</span><a href="女科精要_page7.html">7</a><a href="女科精要_page8.html">8</a><a href="女科精要_page9.html">9</a><a href="女科精要_page10.html">10</a><a href="女科精要_page11.html">11</a><span>...</span><a href="女科精要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
