<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 92 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 92 页/共 159 页</h1>
    <div class="content">　　虚者，血气相失。实者，大厥暴死。是虚者固虚，而实者尤虚也。凡虚实之道，有者为实，无者为虚，故气并则阴阳皆在于气而无血，血并则阴阳皆在于血而无气。今无血无气，是血与气相失，相失，故为虚焉。人身血气，内外循行，各有其部，孙脉居外，络脉居中，经脉居内，络脉与孙脉之血气，俱输于经，是血与气并，谓血与气并于经也，皆并于经，则为实焉。既并于经，则血之与气，从经而并走于上，上而不下，则为大厥，厥则阴阳不相顺接，故一时暴死，若气复反于下则生，不反于下则上厥下脱而死，是知血气相失，虚者固虚，而大厥暴死，则实者尤虚也。

　　帝曰：实者何道从来？虚者何道从去？虚实之要，愿闻其故。

　　承上文之意，谓血气并走于上而为实者，从何道来？血气相失而为虚者，从何道去？去来虚实之要，愿闻其故。

　　岐伯曰：夫阴与阳，皆有俞会，阳注于阴，阴满之外，阴阳匀

　　平，以充其形，九候若一，命曰平人。

　　俞会者，五五二十五俞，六六三十六俞，与周身阴阳血气相会合也，夫阴与阳皆有俞会，从阳而阴，则阳注于阴，从阴而阳，则阴满之外，阳注阴满，斯为阴阳匀平，阴阳匀平，则血气调和，以充其形，既充其形，则形身之三部九候，上下若一，命曰平人。平人，血气调和之人也，是知阴阳来去，由于俞会，不由俞会，而血气相并，则有阴阳之虚实也。

　　夫邪之生也，或生于阴，或生于阳，其生于阳者，得之风雨寒

　　暑，其生于阴者，得之饮食居处，阴阳喜怒。

　　上文血气交并，阴阳虚实，乃经脉不得其平，非六淫外感，七情内伤，故承上文而复论外感内伤，阴阳寒热之病。夫邪气之生病也。或有生于阴者，或有生于阳者，其生于阳者，得之风雨寒暑之外感，其生于阴者，得之饮食居处阴阳喜怒之内伤，言风雨寒暑而六气可该，言喜怒而七情可该，随举即是，不必悉具，故或言风雨寒暑，或言风雨寒湿，或言喜怒，或言喜悲，有如下文之问答也。

　　帝曰：风雨之伤人奈何？

　　帝承岐伯之言，更欲阐明其义，故屡问而详悉之。

　　岐伯曰：风雨之伤人也，先客于皮肤，传入于孙脉，孙脉满则

　　传入于络脉，络脉满则输于大经脉，血气与邪并客于分腠之间，其

　　脉坚大，故曰实。实者外坚充满，不可按之，按之则痛。

　　凡风雨之伤人也，由浅入深，故先客于皮肤，从皮肤而传入于孙脉，孙脉满则传入于络脉，络脉满则输于大经脉，由外入内，则血气与邪并客于分腠之间，故其脉坚大。脉者，孙脉络脉经脉也。

　　其脉坚大，故曰实。实，即满也。因言所谓实者，其外坚大充满，故不可按之，按之则痛者是也。

　　帝曰：寒湿之伤人奈何？岐伯曰：寒湿之中人也，皮肤不收，

　　肌肉坚紧，荣血泣，卫气去，故曰虚。虚者聂辟，气不足，按之，则气足以温之，故快然而不痛。

　　其寒湿之中人也，在于皮肤肌肉之间，故皮肤不收，肌肉坚紧。不收，汗出而不闭密也。坚紧，涩滞而不柔和也。故肌肉坚紧，则荣血涩。涩，凝涩也。皮肤不收，则卫气去。去，失守也。

　　血涩气去，故曰虚。虚者，血气皆虚，故聂辟，谓肌肉皮肤，聂聂然而辟动也。气不足者，气不足以内温其血也。上文充满而实，不可按之，按之则痛，此血气不足，故按之则气足以温之，言气足以内温其血，故快然而不痛。上文云生于阳者，得之风雨寒暑，故举风雨寒湿以明外感之病生于阳，而有实有虚也。

　　帝曰：善。阴之生实奈何？

　　生于阳者，得之风雨寒暑，生于阴者，得之饮食居处，阴阳喜怒，生于阳者，上文已详论之，此举阴之生实生虚，以明喜怒饮食之义。

　　岐伯曰：喜怒不节，则阴气上逆，上逆则下虚，下虚则阳气走之，故曰实矣。

　　喜怒人之情也。喜怒不节，则内伤其阴，而阴气上逆，阴气上逆则下虚，下虚则阳气走之而并于阴，故曰实矣，此言阴之生实也。

　　帝曰：阴之生虚奈何？岐伯曰：喜则气下，悲则气消，消则脉

　　虚空，因寒饮食，寒气熏满，则血泣气去，故曰虚矣。

　　喜而怒则气上，喜而悲则气下，故喜则气下，悲则气消，消则经脉虚空，复因于寒冷之饮食，寒气熏满，则营血涩，卫气去，故曰虚矣，此言阴之生虚也。上文云：生于阴者，得之饮食居处，阴阳喜怒，故举喜怒悲寒饮食，以明内伤之病，生于阴，而有实有虚也。

　　帝曰：经言阳虚则外寒，阴虚则内热，阳盛则外热，阴盛则内

　　寒，余已闻之矣，不知其所由然也。

　　岐伯云：邪之生也，或生于阴，或生于阳，夫阳主外，阴主内，阳虚阴虚，有外内之寒热，阳盛阴盛，有外内之寒热，故引经言而探其所由然也。

　　岐伯曰：阳受气于上焦，以温皮肤分肉之间，今寒气在外，则

　　上焦不通，上焦不通，则寒气独留于外，故寒栗。

　　所谓阳虚则外寒者，以阳受气于上焦，上焦开发，以温皮肤分肉之间，今寒气在外，则上焦不通，上焦不通，则寒气独留于外，故寒栗而外寒也。

　　帝曰：阴虚生内热奈何？岐伯曰：有所劳倦，形气衰少，谷气

　　不盈，上焦不行，下脘不通，胃气热，热气熏胸中，故内热。

　　中，去声，下同。所谓阴虚生内热者，有所劳倦，致形气衰少，胃中谷气不盈，谷入少，则上焦不能宣五谷味，故上焦不行，下脘不能化谷之精，故下脘不通，中土虚而胃气热。热气熏于胸中，故阴虚则内热也。

　　帝曰：阳盛外热奈何？岐伯曰：上焦不通利，则皮肤致密，腠

　　理闭塞，玄府不通，卫气不得泄越，故外热。

　　所谓阳盛生外热者，阳主上，主外，上焦不通利，则在外之皮肤致密，内则因之腠理闭塞，玄府不通。

　　腠理者，肌腠之文理。玄府者，毛窍之汗孔，玄府皮肤腠理，不相通贯，则卫气壅滞，不得泄越，故阳盛则外热也。

　　帝曰：阴盛生内寒奈何？岐伯曰：厥气上逆，寒气积于胸中而

　　不泻，不泻，则温气去，寒独留，则血凝泣，凝则脉不通，其脉盛大以涩，故中寒。

　　中，如字。所谓阴盛生内寒者，阴主下、主内、厥气上逆、寒厥之气、从下而逆于上也，阴在内，故寒气积于胸中而不泻，寒气不泻，则温气去，寒独留，留则血凝涩，凝则脉不通，脉不通者，其脉盛大以涩，故阴盛则内寒，中，犹内也。

　　帝曰：阴与阳并，血气以并，病形以成，刺之奈何？

　　复承上文阴阳血气病形，问补泻虚实之刺，以为调经之法也。

　　岐伯曰：刺此者，取之经隧，取血于荣，取气于卫，用形哉，因四时多少高下。

　　上文云：五脏之道，皆出于经隧，以行血气，故刺此者，当取之经隧，取血于荣，取气于卫者，以行其血气也，夫荣卫血气，周于人身，合于四时，今取之经隧，虽曰用形哉，必因天之四时，以为针之多少高下耳。《缪刺论》云：以月生死为数。即多少之谓也。《金匮真言论》云：春俞在颈项，夏俞在胸胁，秋俞在肩背。冬俞在腰股，即高下之谓也。

　　帝曰：血气以并，病形以成，阴阳相倾，补泻奈何？

　　血气并，病形成，阴阳相倾，自有补泻，不必因于四时，故复问之。

　　岐伯曰：泻实者，气盛乃内针，针与气俱内，以开其门，如利

</div>
    <div class="pagination">
<a href="黄帝素问直解_page91.html">上一页</a><span>...</span><a href="黄帝素问直解_page87.html">87</a><a href="黄帝素问直解_page88.html">88</a><a href="黄帝素问直解_page89.html">89</a><a href="黄帝素问直解_page90.html">90</a><a href="黄帝素问直解_page91.html">91</a><span class="current-page">92</span><a href="黄帝素问直解_page93.html">93</a><a href="黄帝素问直解_page94.html">94</a><a href="黄帝素问直解_page95.html">95</a><a href="黄帝素问直解_page96.html">96</a><a href="黄帝素问直解_page97.html">97</a><span>...</span><a href="黄帝素问直解_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
