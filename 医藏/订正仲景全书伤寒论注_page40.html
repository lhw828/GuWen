<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 40 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 40 页/共 63 页</h1>
    <div class="content">　　葛根加半夏汤方

　　于葛根汤内，加半夏半升，余根据葛根汤法。

　　【方解】是方即桂枝汤加麻黄、葛根也。麻黄佐桂枝，发太阳荣卫之汗；葛根君桂枝，解阳明肌表之邪。

　　不曰桂枝汤加麻黄葛根，而以葛根命名者，其意重在阳明，以呕利多属阳明也。二阳表急，非温服覆而取汗，其表未易解也。或呕，或利，里已失和，虽啜粥而胃亦不能输精于皮毛，故不须啜粥也。

　　【集解】柯琴曰：李杲定为阳明经药，洁古云：未入阳明者，不可便服。岂二子未读仲景书耶？要之葛根、桂枝，俱是解肌和里之剂，故有汗、无汗，下利、不下利，俱可用，与麻黄之专于发表者不同也。

　　汪琥曰：《外台方议》问曰：经云下利不可发汗，发汗则胀满。今此下利又发汗者何也？答曰：少阴病下利清谷者，为里虚，若更发汗，则脾虚而胀。今太阳病未罢，或有头痛、恶风寒等证，尚在于表，其脉尚带浮，便传入阳明而有口渴、身热等证，又自下利，必须此方发散太阳之表，以中有葛根能除阳明之邪也。故诸证但发热，兼有里而脉浮者，此方最善。

　　太阳与阳明合病，喘而胸满者，不可下，宜麻黄汤。

　　【注】太阳阳明合病，不利不呕者，是里气实不受邪也。若喘而胸满，是表邪盛，气壅于胸肺间也。邪在高分之表，非结胸也，故不可下，以麻黄汤发表通肺，喘满自愈矣。

　　【集注】喻昌曰：两经合病，当用两经之药，何得专用麻黄汤耶？盖太阳、阳明两邪相合，邪攻其胃，不呕则利，故用葛根汤。今邪攻其肺所以喘而胸满，麻黄杏仁者，肺气喘逆之专药也。

　　魏荔彤曰：二经合病，独见证于胸肺之间，喘而作满，此正二经之表邪为患，不可误认胸膈属里，妄施攻下，如大、小陷胸之类也。

　　太阳与少阳合病，自下利者，与黄芩汤；若呕者，黄芩加半夏生姜汤主之。

　　【注】太阳与少阳合病，谓太阳发热、恶寒，与少阳寒热往来等证并见也，若表邪盛，肢节烦疼，则宜与柴胡桂枝汤，两解其表矣。今里热盛而自下利，则当与黄芩汤清之，以和其里也。若呕者，更加半夏、生姜，是清和之中兼降法也。

　　【集注】程知曰：言太阳、少阳合病下利，宜用和法也。曰太阳则尚有表证也。然已见下利，则入里之热已明，故不解外而清内。成无己云：太阳阳明合病，下利为在表，当与葛根汤；阳明少阳合病，下利为在里，可与承气汤。此太阳、少阳合病，下利为在半表半里，非汗下所宜，故与黄芩、芍药以和解之。呕者，邪上逆也。故加半夏、生姜以散逆气。

　　汪琥曰：太少合病而至下利，而在表之寒邪，悉入而为里热矣。里热不实，故与黄芩汤以清里热，使里热清而在表之邪自和矣。所以此条病，不但太阳桂枝在所当禁，并少阳柴胡亦不须用也。

　　黄芩汤方

　　黄芩（三两） 甘草（炙，二两） 芍药（二两） 大枣（擘，十二枚）

　　上四味，以水一斗，煮取三升，去滓，温服一升，日再服，夜一服。

　　黄芩加半夏生姜汤方

　　于黄芩汤方内，加半夏半升，生姜三两，余根据黄芩汤法。

　　【方解】里热不和，故自下利，用黄芩清热，甘草和中，得芍药、大枣其功倍焉，热清里和，而利可止。

　　【集解】柯琴云：因热不在半表，故不用柴胡；热已入半里，故入黄芩加芍药也。非微弱胃虚，不须人参。若兼呕者，仍加半夏、生姜可也。

　　阳明、少阳合病，必下利。其脉不负者为顺也；负者失也。互相克贼，名为负也。脉滑而数者，有宿食也，当下之，宜大承气汤。

　　【注】阳明属土，少阳属土，二经偏里，故合病必下利也。阳明脉大，少阳脉弦，脉得大弦，是为本脉，宜黄芩汤清热和土，兼泻木邪，利自止矣，若脉单大不弦，则为土不受邪，其病易愈，名为顺也；单弦不大，则为木来克土，其病难治，名为负也。今脉不大，弦而滑数，则知非木土为害，乃宿食为病之热利也，故不用黄芩汤，而以大承气汤下之也。太阳、阳明合病下利，表证居多，故以葛根汤发之；阳明、少阳合病下利，里证居多，故以大承气汤攻之；太阳、少阳合病下利，半表半里居多，故以黄芩汤和之。若非合病，则桂枝汤、麻黄汤分主太阳之表，五苓散、抵当汤分主太阳之里；葛根汤主阳明之表，三承气汤主阳明之里；小柴胡汤主少阳之表，大柴胡汤主少阳之里。是各有专司也。

　　【集注】张兼善曰：凡合病皆下利，各从外证以别焉。夫太阳病，头项痛，腰脊强；阳明病，目痛鼻干，不得卧；少阳病，胸胁痛，耳聋。凡遇两经病证齐见而下利者，曰合病也。然两经但各见一二证便是，不必悉具。

　　林澜曰：此节是三证在内，大承气只治得脉滑而数有宿食之证，非并治上两证也。其脉不负者，虽下利而脉未至纯弦也，不言治法。陶华谓尝以小柴胡加葛根白芍治之，取效如拾芥是也。负者，脉纯弦也，土败但见鬼贼之脉，不必治矣。盖虽同是阳明之合病，而有入经在腑之殊，安可以在经之际，概归之承气乎？三阳合病，脉浮大上关上，但俗眠睡，目合则汗。

　　【按】浮大上之“上”字，当是“弦”字，始合论中三阳合病之脉。若是“上”字，则经论中从无两寸脉，主三阳病之理。

　　【注】脉浮大弦，三阳合病之脉也。浮大弦皆见于关上，知三阳之热邪，皆聚于阳明也。热聚阳明，则当烦不得眠，今但欲眠睡，是热盛神昏之昏睡也，昏睡自然目合，热蒸则汗自出也。若施治得宜，使邪还于表而解，否则未可卜也，宜以柴胡、桂枝、白虎三汤，酌其所当，合而用之可也。

　　【集注】方有执曰：太阳脉浮，阳明脉大，关上乃少阳之部位，故曰：三阳合病。

　　魏荔彤曰：诊其脉浮为太阳，大为阳明，其长上于关上，则弦可知矣。弦又为少阳，是三阳之经同受邪，所以三阳之脉同见病。如此再谛之于证，但欲眠睡非少阴也，乃阳盛神昏之睡也，及目合则汗出，是阳胜争于阴中之汗出也。

　　三阳合病，腹满身重，难以转侧，口不仁，面垢，谵语，遗尿。发汗则谵语；下之则额上生汗，手足逆冷。

　　若自汗出者，白虎汤主之。

　　【注】此承上条复详其证，以明其治也。三阳合病者，太阳、阳明、少阳合而为病也。必太阳之头痛、发热，阳明之恶热、不眠，少阳之耳聋、寒热等证皆具也。太阳主背，阳明主腹，少阳主侧，今一身尽为三阳热邪所困，故身重难以转侧也，胃之窍出于口，热邪上攻，故口不仁也。阳明主面，热邪蒸越，故面垢也。热结于里则腹满；热盛于胃，故谵语也。热迫膀胱则遗尿；热蒸肌腠，故自汗出。证虽属于三阳，而热皆聚胃中，故当从阳明热证主治也。若从太阳之表发汗，则津液愈竭，而胃热愈深，必更增谵语；若从阳明之里下之，则阴益伤而阳无根据则散，故额汗肢冷也。要当审其未经汗下，而身热自汗出者，始为阳明的证，宜主以白虎汤，大清胃热，急救津液，以存其阴可也。

　　【集注】汪琥曰：或问白虎汤何以能解三阳之热？答云：病至自汗出，则太少之邪总归阳明矣，安得不从阳明而专治之耶？郑重光曰：三阳合病，表里俱伤也。发汗偏攻太阳，则邪并于阳明而谵语益甚。攻下偏治阳明，则额上生汗，汗出不流，手足厥冷，必成亡阳之证。然则既不宜于汗下，惟有白虎一汤，两解阳明表里之热。若无自汗，表犹未解，尚不可用此条，当与 证参治也。

　　二阳并病，太阳初得病时，发其汗，汗先出不彻，因转属阳明，续自微汗出、不恶寒。若太阳证不罢者，不可下，下之为逆，如此可小发汗。设面色缘缘正赤者，阳气怫郁在表，当解之、熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐，以汗出不彻故也，更发汗则愈，何以知汗出不彻？以脉涩故知也。

　　【按】当解之下“熏之”二字，当是“以汗”二字，始与上下文义相属。

　　【注】一经未罢，又传一经，同病而后归并一经自病者，名曰并病。二阳者，太阳、阳明也。太阳初得病时发汗，汗出不彻，未尽之邪，因而转属阳明，若续自微微汗出，不恶寒反恶热，始为阳明可下之证。若不微微汗出，而恶寒者，则是太阳之表犹未罢，不可下也，下之为逆矣。如已经发汗，尚有未尽之表，宜仍与麻桂各半汤，或桂枝二越婢一汤，小小发汗，以和其表，自可解也。缘缘，接连不已也。正赤，不杂他色也，谓满面接连赤色不已也。此由于汗出不彻，故阳气怫郁不得宣越，所以其人烦躁短气，脉涩，不知痛处，乍在腹中，乍在四肢，求之而不可得也。是皆邪气壅甚于经，漫无出路，但坐经汗出不彻之故耳。当更用大青龙汤或葛根汤，发其汗则愈矣。

　　【按】面赤一证，劳损颧红，发于午后者，骨蒸阴虚也。格阳浮赤，兼厥利脉微者，阳虚也。赤色深重，潮热便硬，里实也。赤色浅淡，恶寒无汗，表实也。短气脉涩，内因多气血虚，若外因短气，必气粗，是汗出不彻，邪气壅促胸中，不能布息之短气，非过汗伤气，气乏不足续息之短气也。外因脉涩必有力，是汗出不彻，邪气壅滞，荣卫不能流通之脉涩，非过汗伤液，液少不滋脉道之脉涩也。

　　【集注】王肯堂曰：因病太阳，故当汗；因病阳明，故当小汗。先字最有次第，乃仲景之枢机也。下之以大、小承气，汗之以麻黄等汤。

　　程应旄曰：太阳既转属阳明，宜从阳明治矣。然恐转递之处，表邪去尚未尽，里邪乘其未深，两邪相持，而前后互见，是曰并病。纵使表少里多，终是带表之阳明也。太阳不应有腹痛，以邪无出路，意欲内攻，故乍在仍不知其处。

　　林澜曰：汗不彻者，脉必涩，非再汗邪奚自去乎？是知未汗则为并病，已汗即为转属阳明。未汗则为阳气怫郁在表，已汗则为汗出不彻。汗不彻者，必更汗之；转属者，必下除之；未汗者，可小发汗；怫郁者，可解之以汗。邪由不同，为病自不同，故施治亦不同耳。

　　二阳并病，太阳证罢，但发潮热，手足 汗出，大便难而谵语者，下之则愈，宜大承气汤。

　　【注】二阳并病，太阳、阳明同病也。太阳证罢，尽归并于阳明，所以但发潮热，手足 汗出，大便难而谵语也，是皆阳明胃实之证，故下之则愈，宜大承气汤。

　　【集注】喻昌曰：并病二条，皆是太阳、阳明。上条初入阳明，太阳之邪未彻，故仍宜汗之；此条已入阳明，太阳证罢，而尽归并阳明，故宜下之。

　　程知曰：并病者，一经证多，一经证少，有归并之势也。太阳证罢，而归并阳明，但手足 汗出，是大便已硬也，与大承气汤以下胃热可也。

　　太阳与少阳并病，头项强痛，或眩冒，时如结胸，心下痞硬者，当刺大椎、第一间、肺俞、肝俞。慎不可发汗，发汗则谵语，脉弦。五六日谵语不止，当刺期门。

　　【注】太阳与少阳并病，故见头项强痛，或眩冒，时如结胸，心下痞硬之证。而曰或、曰时如者，谓两阳归并未定之病状也。病状未定，不可以药，当刺肺俞，以泻太阳，以太阳与肺通也；当刺肝俞，以泻少阳，以肝与胆合也。故刺而俟之，以待其机也。苟不知此，而以头项强痛为太阳之邪，目眩胸满为少阳之邪，发其汗，两阳之邪乘燥入胃，则发谵语。设脉长大，则犹为顺，可以下之，今脉不大而弦，五六日谵语不止，是土病而见木脉也，名曰负。负者，克贼也。慎不可下，当刺期门，以直泻其肝可也。

　　【集注】方有执曰：并，犹合也。彼此相兼合，而有轻重多寡之不同，谓之并。盖少阳间隔阳明，去太阳远，故但兼并也。

　　喻昌曰：少阳之脉，络胁肋间，并入太阳之邪，则与结胸证似是而实非也。肝与胆合，刺肝俞所以泻胆也。

　　膀胱不与肺合，然肺主气，刺肺俞以通其气，斯膀胱之气化行，而邪自不能留矣。发汗则谵语，与合病木盛克土之意同。脉弦亦即合病内少阳胜而阳明负之互词，刺期门以泻木邪之盛也。

　　林澜曰：大椎即百劳穴，一椎上陷中，主泻胸中诸热气。第一间疑即商阳，在手食指内侧，主胸中气满，热病汗不出。肝俞在九椎下，肺俞在三椎下，各去脊中二寸，二穴并主泻五脏之热。期门在乳根二肋端，主伤寒，胸中烦热，过经汗不出。

</div>
    <div class="pagination">
<a href="订正仲景全书伤寒论注_page39.html">上一页</a><span>...</span><a href="订正仲景全书伤寒论注_page35.html">35</a><a href="订正仲景全书伤寒论注_page36.html">36</a><a href="订正仲景全书伤寒论注_page37.html">37</a><a href="订正仲景全书伤寒论注_page38.html">38</a><a href="订正仲景全书伤寒论注_page39.html">39</a><span class="current-page">40</span><a href="订正仲景全书伤寒论注_page41.html">41</a><a href="订正仲景全书伤寒论注_page42.html">42</a><a href="订正仲景全书伤寒论注_page43.html">43</a><a href="订正仲景全书伤寒论注_page44.html">44</a><a href="订正仲景全书伤寒论注_page45.html">45</a><span>...</span><a href="订正仲景全书伤寒论注_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
