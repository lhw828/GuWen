<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 146 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 146 页/共 253 页</h1>
    <div class="content">　　女科精要卷十八　产后杂症门

　　产后大小便出血

　　产后小便出血者，因气血虚而热乘之，血得热，而流渗胞内，故血随小便而出也。

　　有产妇尿血面黄，胁胀少食者，此肝木乘脾土也，用加味逍遥散、补中汤兼服而愈。

　　产后大便出血者，或饮食起居失宜，或六淫七情过极，致元气亏损，阴络受伤也。若因高粱积热，醇酒湿毒，宜清之，怒动肝火，郁结伤脾，思虑伤心，宜和肝而调心脾。大肠风热血热，宜凉血去风。肠胃虚弱，元气下陷，宜大补而兼升提。况产后气血大虚之后，复犯络伤失血之患，可不急固脾元中气，以为摄血统血之用耶！

　　女科精要卷十八　产后杂症门

　　产后痈疽

　　新产半月左右，忽发痈肿于四肢胸腹者，是败血不尽，流滞经络，或气血虚弱，荣气不从，逆于肉理也。如败血瘀滞者，则 肿赤痛，而脉弦洪有力，当补血行血之中，佐以导瘀疏气为主。如气血虚弱，荣涩卫逆者，则平塌散漫，而脉虚微无力，当大补气血为主，如十全、八珍之属，以固本元扶胃气，气壮血和，其毒自解。若以毒治而用清凉解毒，势必不脓不溃，变成坏症矣。

　　女科精要卷十八　产后杂症门

　　产后月水不通

　　产后月水不通者，不必药也。妇人冲任之脉，为经络之海，皆起胞内，手太阳手太阴二经，上为乳汁，下为月水。若产后去血过多，乳汁常有不通，若乳子半岁、一岁之内，月经不行，此尤常候。若半岁左右便行，是必少壮血盛之人也。若产后一二年月经不通，无他疾苦，亦不必服通经之药，盖此或劳伤荣卫，冲任脉虚，气血衰少耳。但服健脾胃及滋补气血之药，自然通行。若强通之，是犹揠苗者也。

　　女科精要卷十八　产后杂症门

　　产妇乳汁不行乳汁自出

　　产妇冲任血旺，脾胃气壮，饮食调匀，则乳足而浓，以生化之源旺也。若脾胃气弱，饮食少进，冲任素亏，则乳少而薄，所乳之子，亦怯弱而多病，其乳以浓白光彩，入盏中上而莹然如玉为上，黄色清薄为下，不可哺儿。乳母宜择肥瘦适中，无病经调，善食者佳。太肥则多痰，太瘦则多火，儿饮其乳，亦复如是。如一儿昏睡，竟日不醒，举家惊惶，求医投药罔效，一高医诊之曰：此儿中酒，得毋乳母曾痛饮乎？询之果然，停药而醒，可见其利害相关明矣。然时珍曰：人乳无定性，随饮食性气而变，故饮食调摄，乳母不可不慎也。若乳汁不行有二，有气血盛而壅闭不行，有气血虚而燥涩不行，虚者补之，如十全八珍之类是也。盛者疏之，如麦冬、栝蒌仁、天花粉、人参、葵子、猪胰、木通、漏芦、猪蹄之类，煮食是也。其有乳汁自出者。若胃气虚而不能敛摄津液者，宜补胃气以敛之。若气血大虚，气不卫外，血不荣里，而为妄泄者，宜调补荣卫以止之。若未产而乳自出，谓之乳泣，生子多不育。若产妇劳役，乳汁涌下，此阳气虚而厥也，独参汤主之。

　　女科精要卷十八　产后杂症门

　　产后乳痈

　　立斋曰：妇人气血方盛，乳房作胀，或无儿饮，痛胀寒热，用麦芽二三两炒熟，水煎服，中正消取。其消散精华，以绝乳之源也。麦芽耗散之力可见，故《本草》谓其能消肾也，若郁怒肝火炽盛，为肿为痛者，自当疏肝散郁，兼以养血和血，则肝阳不强，而肿自退。若郁结弥甚，血滞不舒，更由乳汁壅积，溃而成脓，则为乳痈矣。气血大伤，尤宜重为滋补，少佐疏肝解毒，若专事情解，则溃者难脓，而脓者难长矣。

　　女科精要卷十八　产后杂症门

　　产后阴脱

　　产后阴脱者，多由妇人生产用力太过，致阴下脱及阴下挺，逼迫肿痛，举重房劳，皆能发作，清水续续，小便淋沥，宜内服升补，外以硫磺、乌贼骨、五味子为末掺之。

　　女科精要卷十八　产后杂症门

　　产后玉门不闭

　　产门不闭，由元气素弱，胎前失于调养，以致血气不能收摄故也，十全大补汤。有初产阴户肿胀，或 痛不闭，肝经虚热也，加味逍遥散。若肿不闭者，补中汤，加五味子。虽甚肿热，切忌寒凉，产后诸证，总以气血大虚为主，况阴挺下脱，玉门不闭，皆由气虚血脱乎！丹溪立斋医按，见症种种，而治疗无非参 归地，加以升提收涩耳。甚有子富肿大，二日方入，损落一片，如猪肝，面色痿黄，潮热自汗，懒食困倦，用十全大补汤，三十剂而愈。

　　女科精要卷十八　产后杂症门

　　产后诸症总论

　　产后诸症，其源有三，曰血虚火动，曰败血妄行，曰饮食过伤。何以明之？气属阳也，血属阴也，《经》曰：阳虚生外寒，阴虚生内热，盖产后去血过多，血虚火动，而为烦躁发热之类，一也。血犹水也，水之就下，性也。然搏而跃之，可使过颡，激而行之。可使在山，非水之性也，势使之然也。产后虚火上升，败血一行，而为头晕腹痛之类，二也。《经》云：少火生气，壮火蚀气。东垣云：火为元气之贼，势不两立，一胜则一负。产后元气大伤，脾胃虚弱，且土位无母，难以蒸腐五谷。若饮食过伤，则为痞满吐泻之类，三也。治之之法，血虚大动则补之。败血妄行则散之，饮食过伤，则助脾胃以消之。丹溪曰：凡产后气血亏极之际，调治一切诸症，皆以大补气血为主，虽有杂症，以未治之。

　　产后调理煎方

　　治气血虚弱，腰背疼痛，虚热往来，咽干喉痛，将成蓐劳。

　　熟地（五钱，炒干） 麦冬（炒燥） 白术（乳拌炒，各二钱） 白芍（一钱二分，酒炒） 茯苓（一钱五分） 杜仲（二钱，酒拌炒黄） 续断（一钱五分） 明牛膝（二钱） 黑姜（六分） 如恶露不行，水煎温服。

　　生化汤

　　产后生新去瘀，神效。

　　当归（三钱） 川芎（一钱） 桃仁（十三粒） 黑姜（一钱） 炙甘草（八分） 水煎服。

　　夺命丹

　　治产后血入衣中，胀满冲心，久而不下。

　　附子（炮，去皮。脐） 牡丹皮 干漆（炒令烟尽，各一两） 为末，用酸醋一升，入大黄末一两，熬膏和药丸，桐子大，温酒下五十丸。

　　一方

　　治产后生肠不收。用枳壳二两，煎汤温浸，良久即入。

　　一方

　　治妇人子宫不收。

　　荆芥（中） 霍香叶（中） 臭椿皮（上） 煎汤熏洗，子宫即入。

　　一方

　　胎衣不下，子死腹中。用朴硝二钱，热童便调饮，立下。

　　四味汤

　　疗才分娩，一切诸疾。

　　当归 玄胡索 血竭 没药（各五分） 一方加红花。为末，用热童便半钟调服。

　　当归血竭丸

　　治产后恶物不下，结聚成块，心胸痞闷，胁下坚痛。

　　当归（炒） 血竭 蓬术 芍药（各一钱）

　　一方有五灵脂。为末，醋糊丸，桐子大，每服五六十丸，温酒空心食前服。

　　瑞莲散

</div>
    <div class="pagination">
<a href="冯氏锦囊秘录_page145.html">上一页</a><span>...</span><a href="冯氏锦囊秘录_page141.html">141</a><a href="冯氏锦囊秘录_page142.html">142</a><a href="冯氏锦囊秘录_page143.html">143</a><a href="冯氏锦囊秘录_page144.html">144</a><a href="冯氏锦囊秘录_page145.html">145</a><span class="current-page">146</span><a href="冯氏锦囊秘录_page147.html">147</a><a href="冯氏锦囊秘录_page148.html">148</a><a href="冯氏锦囊秘录_page149.html">149</a><a href="冯氏锦囊秘录_page150.html">150</a><a href="冯氏锦囊秘录_page151.html">151</a><span>...</span><a href="冯氏锦囊秘录_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
