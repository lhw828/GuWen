<!DOCTYPE html>
<html>
<head>
    <meta charset="UTF-8">
    <title>妇人大全良方 - 第 65 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇人大全良方 - 第 65 页/共 148 页</h1>
    <div class="content">　　上为末，炼蜜为丸如梧桐子大，空心，温酒下二十丸。兼治虚中有热，头目旋晕，足如履空，呕吐不食，月水不调，或多或少，皆虚候也。久服能生发，令人有子；更治虚悸，常若忧思，皆心血不足，血室虚所致也。

　　卷之九　求嗣门

　　温隐居求嗣保生篇方论第五

　　昔东京有一焦公，因三世无嫡嗣，遂为商旅游玩名山，寻访至人，问其因果。遂至京都见一老僧，声清而远，目视精光，请教谈论，话言甚异，故就斋而坐。僧曰：有何所谕？焦曰：贫家三世无嫡嗣奈何？僧曰：无嗣者有三：一、祖宗无德，自身无行；二、夫妻年命恐犯禁忌；三、精神不守，妻外家血寒。焦公曰：自身无行，夫妻年命，皆可受持；若妻外家血寒，有何法术？再拜告曰：愿闻一言。僧曰：不难。先修德，后修身，三年之后可到五台山，当授异方。说毕忽不见。焦公自遇老僧之后，时时行方便，种种作阴功。遇人临难者，效观音之救；若见物垂死者，助上帝之好生，行恩布德，如此三年。竟往五台山寻访老僧，数日不见，方回归，忽见行童手持一书，言曰：老师传语大夫，功成行满回宅，合药志诚服之，富贵子孙随念降生。

　　焦公曰：但得嫡子足矣，何望贵子乎！于是随生焦员外。后员外养子不肖。叹曰：有何损德如是。忽遇一道人云：汝有忧色，何不往五台山见老僧。焦氏反省，遂往五台山诀其因果。至五台山，不见老僧，只见行童，曰：老师昨日言，员外今日到山，令行童相接。再三传语，何必来问，但根据父行，愚者自贤尔，后必生贤德子孙。焦氏曰：岂愚子反贤乎？行童曰：昔窦氏五子，皆不全角，后行恩布德，悉皆如故，积德报应，皆登科第。焦氏拜谢而归，奉行雕版，印施方书。不及二十年，富贵子孙数人。长子横金，出入金门。后人收得行状，及方受持行，用求药者，获其子孙，皆有德行。余躬受此方，不敢缄默，并录篇论，以告诸贤，庶不致堙没耳。方具于后。

　　卷之九　求嗣门

　　温隐居求嗣保生篇方论第五

　　治妇人禀受气弱，胎脏虚损，子宫冷惫，血寒痼冷，难成子息，功效如神。

　　当归 桂心 龙齿 乌药（真天台者佳） 益智 杜仲 石菖蒲 吴茱萸（各一两半） 茯神川牛膝 秦艽 细辛 苦桔梗 半夏 防风 白芍药（各三分） 干姜（一两，半生半炒） 附子（一只重八钱者，脐心作一窍如皂子大，入朱砂一钱重，湿面裹煨） 川椒（二两，汤浸半日，焙） 牡蛎（一大片，要取漳、泉二州者，却用学堂童子小便浸四十九日，五日一换，取出用硫黄末一两，米醋涂遍，却用皮纸裹，又用米醋浸令纸湿，盐泥浓固济干，用炭五斤 ，每遇合药入二两，余者留后次合药用）

　　上为细末，取附子、内朱砂别研为细末，糯米糊为丸，如梧桐子大。每服三十丸至百丸。空心，淡醋、温酒、盐汤皆可下，一日二服。

　　此药及疗男子精寒不固，阳事衰弱，白浊梦泄。及治妇人血虚带下，肌瘦寒热。但是男女诸虚百损，客热盗汗，气短乏力，面无颜色，饮食少味，并皆治之。更有奇效，难以具述。受持君子，宜预行善及方便，却服此药，无不感应。

　　卷之十

　　胎教门

　　求嗣已明，须知胎教，故以次之。

　　卷之十　胎教门

　　妊娠总论第一

　　夫妇人妊娠十月，其说见于古书有不同者多矣。按《巢氏病源》论妇人妊娠，一月名始胚，足厥阴脉养之。二月名始膏，足少阳脉养之。三月名始胎，当此之时，血不流行，形象始化，未有定仪，见物而变。欲子端正庄严，当令母见贵人，不可见状貌丑恶人也。欲生男，宜操弓矢，乘牡马。欲生女，宜着珥 ，施环佩。欲子美好，玩白璧，观孔雀。欲子贤能，宜读诗书，务和雅，手心脉养之。四月始受水精。以成血脉，手少阳脉养之。五月始受火精以成其气，足太阴脉养之。六月始受金精以成其筋，足阳明脉养之。七月始受木精以成其骨，手太阴脉养之。八月始受土精以成肤革，手阳明脉养之。九月始受石精以成毛发，足少阴脉养之。十月五脏六腑、关节、人神皆备，此其大略也。又《五脏论》有称耆婆者，论一月如珠露。二月如桃花。三月男女分。四月形象具。五月筋骨成。六月毛发生。七月游其魂，儿能动左手。八月游其魄，儿能动右手。九月三转身。十月受气足。更有称张仲景者亦然。又《颅囟经》云：一月为胎胞，精血凝也。二月为胎形成胚也。三月阳神为三魂。四月阴灵为七魄。五月五行分五脏也。六月六律定六腑也。七月精关窍通光明也。八月元神具、降真灵也。九月宫室罗布，以定生人也。十月受气足，万象成也。今推究数说之理，如《五脏论》者，类皆浅鄙不经，往往妄托其名。至于三藏佛书，且语涉怪诞，谩不可考。今按《颅囟经》三卷云：中古巫方所撰，隋人巢氏方亦尝序之。今巢氏论妇人妊娠，乃不见言之。《圣济经?原化篇》亦独取《颅囟经》，更不言巢氏论者何哉！《婴童宝鉴集》云：小儿方论起自巫方。黄帝云：吾不能察幼小，赖国有巫方，能知小儿之寿夭耳。及观巢氏论小儿候亦云：中古有巫方，立小儿《颅囟经》以占寿夭，世所相传者，有少小方焉。是巢氏论小儿则取于《颅囟经》，则是未尽其理，故不言之。若《圣济经》者，但取其文句，不若巢氏之论，其间有胎教之法为可取。所以巢氏论妊娠至三月始胎之时，欲令见贵人庄严。若操弓矢、施环 、观孔雀、读诗书之类，岂非胎教之理乎！尝试推巢氏所论妊娠脉养之理，若足厥阴肝脉也，足少阳胆脉也。为一脏腑之经，余皆如此。且四时之令，必始于春木，故十二经之养，始于肝也，所以一月、二月。手心主心胞络脉也，手少阳三焦脉也，属火而夏旺，所以胎养在三月、四月也。属手少阴心、手太阳小肠者，以君主之官，无为而尊也。足太阴脾脉也，足阳明胃脉也，属土而旺长夏，所以养胎而五月、六月。手太阴肺脉也，手阳明大肠脉也，属金而旺秋，所以养胎在七月、八月。足少阴肾脉也，属水而旺冬，所以养胎在九月。又况母之肾脏系于胎，是母之真气、子之所赖也。至十月，儿于母腹之中，受足诸脏气脉所养，然后待时而生。此论奥微而有至理，余书所论皆不能及也。观此测知巢氏之论，世更有明之者，亦未有过于巢氏之论矣，余因述其说。

　　卷之十　胎教门

　　娠子论第二

　　夫至精才化，一气方凝，始受胞胎，渐成形质，子在腹中，随母听闻。自妊娠之后，则须行坐端严，性情和悦，常处静室，多听美言，令人讲读诗书、陈礼说乐，耳不闻非言，目不观恶事，如此则生男女福寿敦浓，忠孝贤明。不然则男女既生，则多鄙贱不寿而愚，此所谓因外象而内感也。昔太壬娠文王目不视恶色，耳不听恶声，口不谈恶言，世传胎教之道，是谓此也。前论亦略叙之矣。然则妇人有终身无子者，何也？按《巢氏病源》云：妇人无子者，盖有三焉：一者坟墓不嗣；二者夫妇年命相克；三者夫疹妇病，皆令无子。若夫疹妇病，可以服药，而后能有子，余皆不可致也。今观是说，亦未尽善。有人以妇人无子，问西京常器之者，乃曰：妇人自少多病，服燥药无节，使天癸耗动且早，故终身无子。又有问襄阳宋大亨者，亦然。然则妇人妊娠有两胎者，何也？按古今方书并无论及此者，惟巢氏论云：阳施阴化，精气有余，故生二胎。且谓成一胎之理，其精有几耶？今观妇人有两胎者，其精神气宇略无小异。至于数有两胎，或间成两胎者，有俱男俱女者，有一男一女者。《道藏经》云有求子法，云妇人月信初止后，一日、三日、五日，值男女旺相日，阳日阳时交合，有子多男。若男女禀受皆壮，则多子。一有怯弱，则少子。以此推之，理可概见焉。又妇人妊娠，男女之别何也？按《颅囟经》云：阳盛发阴，当孕成男，六脉诸经，皆举其阳；阴盛发阳，当孕成女，六脉诸经，皆举其阴。《巢氏病源》云：三阳所会则生男，三阴所会则生女。葛洪《肘后方》云：男从父气，女从母气。《圣济经》云：天之德，地之气，阴阳之至和，相为流薄于一体，因气而左动则属阳，阳资之则成男；因气而右动则属阴，阴资而成女。《易》称干道成男，坤道成女。此男女之别也。凡妊娠有疾，投以汤药，有伤胎破血者之忌，何也？《内经》云：妇人重身，毒之奈何？岐伯答曰：有故无殒，衰其大半而已也。盖妊妇有疾不可不投药也，必在医者审度疾势轻重，量度药性高下，处以中庸，不必多品。视其疾势已衰，药宜便止，则病去母安，子亦无损，复何惧于攻治哉！

　　卷之十　胎教门

　　受形篇第三

　　（齐光禄大夫褚澄）

　　男女之合，二精交畅，阴血先至，阳精后冲，血开裹精，精入为骨，而男形成矣；阳精先入，阴血后参，精开裹血，血入居本，而女形成矣。阳气聚面，故男子面重，溺死者必伏；阴气聚背，故女子背重，溺死者必仰。走兽溺死，仰伏皆然。阴阳均至，非男非女之身，精血散分，骈胎、品胎之兆。父少母老，产女必羸；母壮父衰，生男必弱。古之良工，首察乎此，受气偏瘁，与之补之。补羸女则养血壮脾，补弱男则壮脾节色。羸女宜及时而嫁，弱男宜待壮而婚。此疾外所务之本，不可不察也。

　　卷之十　胎教门

　　论胎教第四

　　（马益卿先生）

　　论曰：胎教、产图之书，不可谓之迂而不加信，然亦不可狎泥之。方今俚俗之家，与不正之属，将息避忌，略不如仪。或药毒不侑，或产于风露。既无产厄，子母均安固有之，如不利嗣续，或侨居太甚，却动必成咎。虽邻家有所兴修，亦且犯其胎气，令儿破形殒命。如刀犯者，形必伤；泥犯者，窍必塞；打击者，色青黯；系缚者，相拘挛。诸如此等，验如返掌，福善祸淫，殆不可晓。

　　卷之十　胎教门

　　孕元立本章第五

　　有泰初、有泰始，浑沌一判。既见气矣，故曰泰初；既立形矣，故曰泰始。气初形始，天地相因，生生化化，品物彰矣。故曰：大哉干元，万物资始；至哉坤元，万物资生（吴注云：浑沌未判，则气形俱泯；浑沌既判，则气形已分。既见气矣，是为泰初；既立形矣，是为泰始。泰初者，凡有气之所本，故天得之以统元气。泰始者，凡有形之所本，故地得之以统元气。天地交泰，相因为气形。生生而生者，得所以生；化化而化者，得所以化。品物流形，而形色，名声者彰矣。大哉干元，泰初之所寓也，故以万物之资始为言。至哉坤元，泰始之所寓也，故以万物资生为言。惟万物资始，生于乾坤，故干元则兆象。至哉坤元，然后形无不成）。有生之初虽阳，予之正育而充之，必阴为之主（薛左丞注：《阴阳离合论》曰：天覆地载，万物方生，未出地者，命曰阴处，名曰阴中之阴；则出地者，命曰阴中之阳。阳予之正，阴为之主。王冰谓阳施正气，万物方生；阴为主持，群形乃立。《字说》：始而生之春，天地也；育而充之者，人也）。因形移易，日改月化，无非坤道之代终也（《列子?周穆篇》严文先生曰：因形移易，谓之化。《庄子?田子方篇》混元曰：消息满虚，一晦一明，日改月化，日有所为，而莫见其功。《易》坤卦文言曰：地道无成，而代有终也。地之承天，其弗成而有终也。岂迫于不得已耶！盖道之所在，万物失之则死，逆之则有生之类，听命于此。故无成而代有终者，以道言之也）。谓之妊，阳既受始，阴壬之也（壬子谓之妊。《字说》壬，一阳也，二阴也。阳既受始，阴壬之而谓之妊。解曰：壬，阳水之壬也。

　　位在亥子之间，阴至亥极矣。阳复受胎，而谓之妊于壬至子然后生）。谓之胞，巳为正阳，阴包之也（巳，正阳也，而阴能包之，阴与阳更用事故也。巳者，孟夏之月，于卦为干，纯阳用事，故《诗》谓之正月。正月者，正阳之月也。阴方用事，而为物之主，则虽正阳，亦在所包而退听焉）。谓之胚，未成器，犹之坯也（《说文》瓦未烧者，谓之坯。胚，妇孕一月也。《字说》坯未成为器，犹坯也）。谓之胎也，既食于母为口以也。（《说文》胎，妇孕二月也。《字说》元胎既食于母，为口以焉）若娠，则以时动也。（《字说》女娠以时动）若怀，则以身根据之也。（《字说》心所怀，则身根据焉，目隶焉）天之德，地之气，阴阳之至和，相与流薄于一体。（《灵枢经》曰：天之在我者德，地之在我者气，德流气薄而生者也）唯能顺时数，谨人事，勿动而伤，则生育之道德矣。（自一月积之至于十月所谓时数也。保卫辅翼有其道，防闲忌慎适其宜，所谓人事也。）观四序之运，生、长、收、藏，贷出万物，有仪则咸备。而天地之气，未始或亏者，盖阴阳相养以相济也。（《阴阳离合论》曰：天覆地载，万物方生，阳予之正，阴为之主。故生因春，长因夏，收因秋，藏因冬。失常则天地四塞。《庄子?天地篇》曰：流动而生物，物生成理，谓之形。形体保神各有仪，则谓之生。）

　　昧者曾不知此，乃欲拂自然之理，谬为求息之术。方且推生死于五行，蕲补养于药石，以伪胜真，以人助天，虽或有子，孕而不育，育而不寿者众矣。昔人论年老有子者，男不过尽八八，女不过尽七七。则知气血在人，固自有量，夫岂能逃阴阳之至数哉。（《天真论》帝曰：有其年已老而有子者，何也？岐伯曰：此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。注：虽老而生子，子寿亦不能过天癸之数。）

　　卷之十　胎教门

　　凝形殊禀章第六

　　天地者，形之大也；阴阳者，气之大也。惟形与气相资而立，未始偏废。（《庄子?则阳篇》太公调曰：天地者，形之大者也；阴阳者，气之大者也。道者为之公，气以形载，形以气充。惟气与形两者相待，故曰相资而立，未始偏废）。男女构精，万物化生，天地阴阳之形气寓焉。（《系辞》曰：天地 ，万物化醇；男女构精，万物化生）。语七八之数。七，少阳也；八，少阴也，相感而流通。故女子二七天癸至；男子二八天癸至，则以阴阳交合而兆始故也。（岐伯曰：女子二七而天癸至，任脉通，冲脉盛，月事以时下，故有子。丈夫二八肾气盛，天癸至，精气溢泻，阴阳和，故能有子。传曰：女子十四有为人母之道，四十九绝生育之理；男子十六有为人父之道，六十四绝阳化之理）。语九十之数。九，老阳也；十，老阴也。相包而赋形。故阴穷于十，男能围之；阳穷于九，女能方之。则以阴阳相生而成终故也（《字说》：阴穷于十，围之者男；阳穷于九，方之者女。九有变也，女方之不足；十无变也，男足以围之。解曰：男有家，所从围阴于外；女有室，所以方阳于内。《易》曰：妇人正吉，从一而终也。夫子制仪，从妇凶也，围圆也，君道也，夫道也。圆则可以制仪而行仁。方也，臣道也，妇道也。方则从一而已。男从围与规，从夫同意；女从仁与臣，从仁同意）。元气孕毓，皆始于子。自子推之，男左旋，积岁三十而至巳；女右旋，积岁二十而至巳。巳为正阳，阴实从之。自巳怀妊，男左旋，十月而生于寅；女右旋，十月而生于申。申为三阴，寅为三阳，而生育之时着矣。其禀赋也！体有刚柔，脉有强弱，气有多寡，血有盛衰，皆一定而不易也。（《十九难》曰：男生于寅，寅为木，阳也；女子生于申，申为金，阴也。杨氏注云：元气起于子，人之所生也。男从子，左行三十；女从子，右行二十，俱至于巳，为夫妇怀妊也。古者男子三十、女年二十，然后行嫁娶，法于此也。十月而生男从巳左行，至寅为十月，故男行年起于丙寅。女从巳右行，至申为十月，故女行年起于壬申。

　　）以至分野异域，则所产有多寡之宜，吉事有祥，则所梦各应其类。是故荆扬薄壤多女，雍冀浓壤多男。熊罴为男子之祥，蛇虺为女子之祥，是皆理之可推也（周官职方氏，扬州其民，二男五女；荆州其民，一男二女；壅州其民，三男二女；冀州其民，五男三女。《诗斯干篇》名吉梦维何？维熊维罴，维虺维蛇，大人占之。维熊维罴，男子之祥，维虺维蛇，女子之祥。）胎化之法，有所谓转女为男者，亦皆理之自然。如食牡鸡，取阳精之全于天产者；带雄黄，取阳精之全于地产者。（《千金方》转女为男，丹参丸。用东门上雄鸡头。又方取雄黄一两，缝囊盛带之。《本草》：丹雄鸡补虚温中，通神杀毒；其肝补肾；其冠血益阳。

　　雄黄人佩之，鬼神不能近，毒物不能伤。）操弓矢，藉斧斤，取刚物之见于人事者，气类潜通，造化密移，必于三月兆形之先。盖方仪则未具，阳可以胜阴，变女为男，理固然也（巢氏论云：妊娠三月，始胎形，象始化，未有定仪，见物而变。欲得男者，操弓夭，射雄鸡。）

　　卷之十　胎教门

　　气质生成章第七

　　具天地之性，集万物之灵，阴阳平均，气质完备，咸其自尔。然而奇偶异数，有衍有耗；刚柔异用，或强或弱。血荣气卫，不能逃于消息、盈虚之理。则禀质之初，讵可一概论是。以附赘垂疣，骈拇枝指，侏儒跛蹩，形气所赋有如此者；疮疡痈肿，聋盲喑哑，瘦瘠疲瘵，气形之病有如此者。然则胚胎造化之始，精移气变之后，保卫辅翼，固有道矣。（《孝经》云：天地之性，人为贵。《书?泰誓》曰：唯人，万物之灵。）天有五气，各有所凑；地有五味，各有所入。所凑有节适，所入有度量。凡所畏忌，悉知戒慎，资物为养者，理固然也。寝兴以时，出处以节。（《六节脏象论》曰：天食人以五气，地食人以五味。王冰云：天以五气食人者，臊气凑肝，焦气凑心，香气凑脾，腥气凑肺，腐气凑肾也。以五味食人者，酸味入肝，苦味入心，甘味入脾，辛味入肺，咸味入肾也。）可以高明，可以周密，使雾露风邪，不得投间而入。因时为养者，理宜然也。以至调喜怒，寡嗜欲。（《礼记?月令》仲夏之月，可以居高明，可以处台榭。《脉要精微论》云：冬日在骨，蛰虫周密，君子居室。夏则顺阳在上，故可以高明；冬则顺阳气之伏藏，故可以周密。）作劳不妄，而气血从之，皆所以保摄妊娠，使诸邪不得干焉。（《天真论》岐伯曰：上古之人，其知道者，不妄作劳，故能形与神俱，而尽终其天年。《通天论》曰：圣人陈阴阳，筋脉和同，骨髓坚固，气血皆从。）苟为不然，方授受之时，一失调养则内不足以为中之守，外不足以为身之强。气形弗充而疾 因之。（《脉要》曰：五脏者，中之守也。得守者生，失守者死。又曰：夫五脏者，身之强也。得强则生，失强则死。）若食兔唇缺，食犬无声，食杂鱼面疮癣之属，皆以食物不戒之过也。（孙思邈《养胎法》云：妊娠食兔肉，令子缺唇。食犬肉，令子无音声。食干鲤鱼，令子多疮癣。《异法方宜论》云：鱼者使人热中。注云：鱼发疮。）心气大惊而癫疾。（《奇病论》帝曰：人生而病癫疾者何？岐伯曰：名为胎病。此得之在腹中时，其母有所大惊，气上不下，精气并居，故令子发为癫疾也。）肾气不足而解颅。（巢氏云：解颅者，其状小儿年大，囟应合而不合，头缝开解是也，由肾气不成故也。肾主骨髓，而脑为髓海。肾气不盛，则脑髓不足，不能结成，故头颅开解。）脾胃不和而羸瘦。（巢氏云：夫羸瘦不生肌肤，皆为脾胃不和，不能饮食，故血气衰弱，不能荣于肌肤。凡小儿在胎而遇寒冷或生而挟伏热，皆令儿不能食，故羸瘦也。）心气虚乏而神不足之属，皆以气血不调之过也。诚能食饮知所戒，推而达之，五味无所伤。诚能于气血知所调，推而达之，邪气无所乘，兹乃生育相待而成者。

　　（《病源》云：肺主气，心主血脉，病血气，通荣腑脏，遍循经络。产则血气伤损，脏腑不足。而心统领诸脏，其劳伤不足，则令惊悸恍惚，是心气虚也。）故曰：天不人不因。（《法言》曰：天不人不因，人不天不成。）

　　卷之十　胎教门

　　转女为男法第八

　　论曰：阳施阴化，所以有娠。遇三阴所会，多生女子。但怀娠三月，名曰始胎。血脉不流，象形而变。是时男女未定，故令于未满三月间服药方术，转令生男也。其法以斧置妊妇床下，系刃向下，勿令人知。恐不信者，令待鸡抱卵时，根据此置窠下，一窠尽出雄鸡。此虽未试，亦不可不知。凡受胎三月，遂物变化。故古人立胎教，能令子生良善、长寿、忠效、仁义、聪明、无疾，盖须十月之内常见好景象。毋近邪僻，真良教也。如有触忤伤胎，治各有法。

　　又自初觉有娠，取弓弩弦缚妇人腰下，满百日去之，紫宫玉女秘法也。妊娠三月以前，取雄鸡尾尖上长毛三茎，潜安妇人卧席下，勿令知之，验。

　　又取夫发及手、足甲，潜安卧席下，勿令知之。

　　又妊娠才满三月，要男者，以雄黄半两衣中带之；要女者，以雌黄带之。

　　卷之十一

　　脉例第一

</div>
    <div class="pagination">
<a href="妇人大全良方_page64.html">上一页</a><span>...</span><a href="妇人大全良方_page60.html">60</a><a href="妇人大全良方_page61.html">61</a><a href="妇人大全良方_page62.html">62</a><a href="妇人大全良方_page63.html">63</a><a href="妇人大全良方_page64.html">64</a><span class="current-page">65</span><a href="妇人大全良方_page66.html">66</a><a href="妇人大全良方_page67.html">67</a><a href="妇人大全良方_page68.html">68</a><a href="妇人大全良方_page69.html">69</a><a href="妇人大全良方_page70.html">70</a><span>...</span><a href="妇人大全良方_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
