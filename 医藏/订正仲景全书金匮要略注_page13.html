<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 13 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 13 页/共 54 页</h1>
    <div class="content">　　桂枝（三两） 生姜（三两） 枳实（五枚）

　　上三味，以水六升，煮取三升，分温三服。

　　【集解】赵良曰：枳实。生姜，原以治气塞、况于痞乎？故较前条稍减轻分两，使痞者下其气以开之。悬痛属饮者，得生姜以散之，既足建功矣。乃去橘皮而用桂枝者，以所逆非一，或通阳气，或破结气，或散寒气，皆能去痹也。

　　卷三

　　腹满寒疝宿食病脉证并治第十

　　跗阳脉微弦，法当腹满，不满者必便难，两 疼痛，此虚寒从下上也，当以温药服之。

　　【注】跗阳胃脉也，当缓而和，今见弦脉，是肝脉也。肝脉见于脾部，是木盛土虚也，法当腹满。今不腹满者，肝脉微弦，不盛而脾不虚，故脾未受病也，肝自郁则失其条达之性，必本经自病，故便难两 痛也。然非肝火实病，此乃虚寒从下上也，当以温药服之。

　　腹满时减，复如故，此为寒，当与温药。

　　【按】此篇无治虚寒腹满之方。当与温药之下，当有“宜浓朴生姜甘草半夏人参汤主之”十四字，必是脱简，阅《伤寒论·太阴篇》自知。

　　【注】此承上条，互详其证，以明其治也。腹满便难，脾实病也，今腹满而不便难，脾虚病也。且腹满有时而减，有时复如不满，乃虚寒也，当与温药主之。以浓朴生姜甘草半夏人参汤，消满散寒，缓中降逆补虚，乃治虚满之法也。

　　【集注】魏荔彤曰：腹满或服下药，或服补药。有时减退，未几旋腹满如故，则不可作实与热治也。仲景明此为寒，里寒从无下法，惟有温药与服，虚者以温中补气，实者亦以温中行气为义，是治气寒腹满第一善法也。

　　浓朴生姜甘草半夏人参汤方

　　浓朴（半斤） 生姜（半斤） 半夏（半斤） 人参（一两） 甘草（炙，三两）

　　上五味，以水一斗，煮取三升，去滓，温服一升，日三服。

　　腹满不减，减不足言，当须下之，宜大承气汤。

　　【注】腹满时减、时满，虚满也；腹满常常而满，实满也。腹满不减，减不足言，谓腹满不减，虽减不过稍减，不足言减也。虚满当温，实满当下，故宜大承气汤下之，此治实满之法也。

　　【集注】尤怡曰：减不足言，谓虽减而不足云减，所以形其满之至也，故宜大下。所谓中满者，泻之于内也。

　　大承气汤方

　　（见前痉病中）

　　病者腹满，按之不痛为虚，痛者为实，可下之。舌黄未下者，下之黄自去。

　　【注】前条腹满，以时减、时不减别虚实；此条腹满，以痛、不痛辨有余不足也。腹满按之不痛为虚，虚者脾虚也，可温之，则当与浓朴生姜甘草半夏人参汤也。按而痛者为实，实者胃实也，可下之，当与大承气汤。胃实者舌苔必黄，若未下者，下之黄苔自去也。

　　【集注】赵良曰：腹满亦有属实，实则非虚寒也明矣，岂概以温药治之乎？故有试之之法，在痛与不痛之分，虚实较然矣。盖胃实必热，热蒸必舌黄，下其实热，舌黄不自已乎？有此一辨，并虚者愈审已。

　　魏荔彤曰：无形之虚气作痞塞，则按之无物，何痛之有？倘挟有形之实物为患，如宿食在胃，疝气在少腹等是也。按之有物阻碍于脏腑之侧焉，有不痛者乎？是于按之痛否，以决其虚实之法也。

　　病者痿黄，躁而不渴，胸中寒实而利不止者，死。

　　【按】躁而不渴，当是“燥而不渴”，文始通顺。胸中寒实，当是“胃中寒实”。若是胸中寒实，如何曰下利不止者死？皆是传写之讹。

　　【注】病者面色痿黄，若口燥而渴者，热实也；今痿黄口燥不渴，寒实也。寒实者当不下利，若下利是寒虚也；今下利不止，乃寒虚胃气下脱，故死也。

　　【集注】程林曰：痿黄者，脾胃病也。见燥而渴者为热，不渴者为寒。病患既痿黄，又兼下利不禁，则脾气衰绝，故死。

　　李 曰：下利若燥而渴者为热，阳气尚存，犹为可治。今燥而不渴，胃中寒邪盛也，若利不止，则阴盛阳衰，气下脱矣，故死。

　　夫瘦人，绕脐痛，必有风冷，谷气不行，而反下之，其气必冲。不冲者，心下则痞。

　　【注】此承上条“寒实证误以寒药下之”之义也。瘦人形气虚弱，难御外邪，若绕脐痛，必有风冷伤胃，致令谷气不行也。绕脐疼痛，虽属实邪，但因风冷则为寒实，医者当温而行之，今反以寒药下之，其风冷之邪，若上虚则气上冲，中虚则痞结心下，理必然也。

　　【集注】尤怡曰：瘦人脏虚气弱，风冷易入，入则谷气留滞不行，绕脐疼痛，有似里实而实为虚冷。是宜温药以助脾之行，乃反下之，谷出而风冷不与俱出，正乃益虚，邪乃无制，势必上冲，若不冲者，心下则痞。

　　寸口脉弦者，即胁下拘急而痛，其人啬啬恶寒也。

　　【注】此详申首条，两 疼痛属寒之义也。寸口脉弦，即首条之弦也。胁下拘急而痛，即首条之两 疼痛也。何以知其为寒也？然必其人有阳虚啬啬恶寒之证，始为肝寒而痛也，即有腹满，亦当温之可也。

　　【集注】程林曰：弦，肝脉阴也。肝脉循胁里，寒主收引，故胁下拘急而痛。以寒胜于内，而阳气不行于外，故外亦啬啬而恶寒也。

　　夫中寒家，喜欠，其人清涕出，发热色和者，善嚏。

　　【注】中寒家，谓素有中寒病之人也。前以时减辨腹满之中寒，又以恶寒辨胁痛之中寒，此以喜欠清涕出而辨心胸之中寒也。欠者，呵欠也。夫人欲睡喜欠者，阴引阳入也；睡觉喜欠者，阳引阴出也。今中寒喜欠者，是阴盛引阳也。年老之人清涕出者，是阳虚也；遇寒之人清涕出者，是寒盛也。今中寒而清涕出者，是阳气虚寒也。若发热色和者，非为中寒也，乃为外寒所搏，虽有清涕出，亦因善嚏而出也。

　　中寒，其人下利，以里虚也，欲嚏不能，此人肚中寒（一云痛。）

　　【注】上条以喜欠、清涕自出，辨心胸之中寒；此条以下利、欲嚏不能嚏，而辨腹中寒也。其人下利里气素虚也，欲嚏不能嚏，何以知此人腹中寒也？盖喷嚏者，雷气之义也，其人内阳外阴，阳气奋发而为嚏也。今欲嚏不能嚏，是阳欲出而复留，阴气盛也，故知腹中寒也。

　　【集注】沈明宗曰：此脾经受寒现证也。寒中太阴，阴寒湿盛，阳虚不固，其人下利，但通多不足，故为里虚。盖阳和则嚏，而欲嚏不能，乃阴寒凝滞于里，所以肚中病也。

　　腹中寒气，雷鸣切痛，胸胁逆满，呕吐，附子粳米汤主之。

　　【注】腹中切痛寒也，腹中雷鸣气，腹中寒气，故雷鸣切痛。而胸胁逆满者，肠胃之外寒气为之也；腹痛雷鸣呕吐者，肠胃之中，寒气为之也。主之以附子粳米汤，胜寒气，和内外，此治腹中寒之法也。

　　附子粳米汤方

　　附子（炮，一枚） 半夏（半升） 甘草（一两） 大枣（十枚） 粳米（半升）

　　上五味，以水八升，煮米熟汤成，去滓，温服一升，日三服。

　　心胸中大寒痛，呕不能饮食，腹中寒，上冲皮起，出见有头足，上下痛不可触近，大建中汤主之。

　　【注】心胸中大寒痛，谓腹中上连心胸大痛也。而名大寒痛者，以有厥逆、脉伏等大寒证之意也。呕逆不能饮食者，是寒甚拒格于中也。上冲皮起，出见头足者，是寒甚聚坚于外也。上下痛不可触近，是内而脏腑，外而经络，痛之甚亦由寒之甚也，主之以大建中汤，蜀椒、干姜大散寒邪，人参、胶饴大建中虚。服后温覆，令有微汗，则寒去而痛止。此治心胸中寒之法也。

　　大建中汤方

　　蜀椒（去汗，二合） 干姜（四两） 人参（二两）

　　上三味，以水四升，煮取二升，去滓，内胶饴一升，微火煎取一升半，分温再服，如一爨顷可饮粥二升，后更服，当一日食糜温覆之。

　　寒气厥逆，赤丸主之。

</div>
    <div class="pagination">
<a href="订正仲景全书金匮要略注_page12.html">上一页</a><span>...</span><a href="订正仲景全书金匮要略注_page8.html">8</a><a href="订正仲景全书金匮要略注_page9.html">9</a><a href="订正仲景全书金匮要略注_page10.html">10</a><a href="订正仲景全书金匮要略注_page11.html">11</a><a href="订正仲景全书金匮要略注_page12.html">12</a><span class="current-page">13</span><a href="订正仲景全书金匮要略注_page14.html">14</a><a href="订正仲景全书金匮要略注_page15.html">15</a><a href="订正仲景全书金匮要略注_page16.html">16</a><a href="订正仲景全书金匮要略注_page17.html">17</a><a href="订正仲景全书金匮要略注_page18.html">18</a><span>...</span><a href="订正仲景全书金匮要略注_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
