<!DOCTYPE html>
<html>
<head>
    <meta charset="UTF-8">
    <title>本草纲目 - 第 88 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 88 页/共 603 页</h1>
    <div class="content">　　服食法：《圣惠方》：用黄精根茎不限多少，细锉阴干捣末。每日水调末服，任多少。一年内变老为少，久久成地仙。 仙《神隐书》：以黄精细切一石，用水二石五斗煮之，自旦至夕，候冷，以手 碎，布袋榨取汁煎之。渣焙干为末，同入釜中，煎至可丸，丸如鸡头子大。每服一丸，日三服。绝粮轻身，除百病。渴则饮水。

　　补肝明目：黄精二斤，蔓菁子一斤（淘），同和，九蒸九晒，为末。空心每米饮下二钱，日二服，延年益寿。（《圣惠方》）大风癞疮：营气不清，久风入脉，因而成癞，鼻坏色败、皮肤痒溃。用黄精根（去皮，洗净）二斤，日中曝令软，纳粟米饭甑中，同蒸至二斗米熟，时时食之。（《圣济总录》）补虚精气：黄精、枸杞子等分。捣作饼，日干为末，炼蜜丸梧子大。每汤下五十丸。（《奇效良方》）

　　草部第十二卷　草之一

　　葳蕤

　　（音威 。《本经》上品）【释名】女萎（《本经》）、葳蕤（《吴普》）、萎 （音威移）、委萎（《尔雅》）、萎香（《纲目》）、荧（《尔雅》，音行）、玉竹（《别录》）、地节（《别录》）。

　　时珍曰：按：黄公绍《古今韵会》云：葳蕤，草木叶垂之貌。此草根长多须，如冠缨下垂之 而有威仪，故以名之。凡羽盖旌旗之缨 ，皆象葳蕤，是矣。张氏《瑞应图》云：王者礼备，则葳蕤生于殿前。一名萎香。则威仪之义，于此可见。《别录》作葳蕤，省文也。

　　《说文》作萎 ，音相近也。《尔雅》作委萎，字相近也。其叶光莹而象竹，其根多节，故有荧及玉竹、地节诸名。《吴普本草》又有乌女、虫蝉之名。宋本一名马熏，即乌萎之讹者也。

　　【正误】弘景曰：《本经》有女萎无葳蕤，《别录》无女萎有葳蕤，而功用正同，疑女萎即葳蕤，惟名异尔。

　　恭曰：女萎功用及苗蔓与萎蕤全别。今《本经》朱书是女萎功效，故《别录》墨书乃葳蕤功效也。

　　藏器曰：本草女萎、葳蕤同传。陶云是一物，苏云二物不同，于中品别出女萎一条。然其主霍乱泄痢肠鸣，正与上品女萎相合，则是更非二物矣。

　　颂曰：观古方书所用，胡洽治时气洞下有女萎丸；治伤寒冷下结肠丸中用女萎；治虚劳下痢小黄 酒中加女萎，详此数方所用，乃似中品女萎，缘其性温主霍乱泄痢故也。又治贼风手足枯痹四肢拘挛茵蓣酒中用女萎；古今录验治身体 疡斑驳，有女萎膏，乃似上品《本经》朱书女萎，缘其主中风不能动摇及去 好色故也。又治伤寒七、八日不解续命鳖甲汤；及治脚弱，鳖甲汤，并用葳蕤；及《延年方》，治风热项急痛，四肢骨肉烦热，有葳蕤饮；又主虚风热发即头热，有葳蕤丸，乃似上品《别录》墨书葳蕤，缘其主虚热湿毒腰痛故也。

　　三者既别，则非一物明矣。且葳蕤甘平，女萎辛温，安得为一物？时珍曰：《本经》女萎，乃《尔雅》委萎二字，即《别录》葳蕤也，上古钞写讹为女萎尔。古方治伤寒风虚用女萎者，即葳蕤也，皆承本草之讹而称之。诸家不察，因中品有女萎名字相同，遂致费辩如此。今正其误，只依《别录》书葳蕤为纲，以便寻检。其治泄痢女萎，乃蔓草也，见本条。

　　【集解】《别录》云：葳蕤生泰山山谷及丘陵，立春后采，阴干。

　　普曰：叶青黄色，相值如姜叶，二月、七月采。

　　弘景曰：今处处有之。根似黄精，小异。服食家亦用之。

　　颂曰：今滁州、舒州及汉中、均州皆有之。茎干强直，似竹箭杆，有节。叶狭而长，表白里青，亦类黄精。根黄而多须，大如指，长一、二尺。或云可啖。三月开青花，结圆实。

　　时珍曰：处处山中有之。其根横生似黄精，差小，黄白色，性柔多须，最难燥。其叶如竹，两两相值。亦可采根种之，极易繁也。嫩叶及根，并可煮淘食茹。

　　根

　　【修治】 曰：凡使勿用黄精并钩吻，二物相似。葳蕤节上有须毛，茎斑，叶尖处有小黄点，为不同。采得以竹刀刮去节皮，洗净，以蜜水浸一宿，蒸了焙干用。

　　【气味】甘，平，无毒。普曰：神农：苦；桐君、雷公、扁鹊：甘，无毒；黄帝：辛。

　　之才曰：畏卤碱。

　　【主治】女萎：主中风暴热，不能动摇，跌筋结肉，诸不足。久服，去面黑 ，好颜色润泽，轻身不老（《本经》）。葳蕤：主心腹结气，虚热湿毒腰痛，茎中寒，及目痛 烂泪出（《别录》）。时疾寒热，内补不足，去虚劳客热。头痛不安，加而用之，良（甄权）。补中益气（萧炳）。除烦闷，止消渴，润心肺，补五劳七伤虚损，腰脚疼痛。天行热狂，服食无忌（大明）。服诸石人不调和者，煮汁饮之（弘景）。主风温自汗灼热，及劳疟寒热，脾胃虚乏，男子小便频数，失精，一切虚损（时珍）。

　　【发明】杲曰：葳蕤能升能降，阳中阴也。其用有四：主风淫四末，两目泪烂，男子湿注腰痛，女子面生黑 。

　　时珍曰：葳蕤性平味甘，柔润可食。故朱肱《南阳活人书》，治风温自汗身重，语言难出，用葳蕤汤，以之为君药。予每用治虚劳寒热 疟，及一切不足之证，用代参、 ，不寒不燥，大有殊功，不只于去风热湿毒而已，此昔人所未阐者也。

　　藏器曰：陈寿《魏志　樊阿传》云：青粘，一名黄芝，一名地节。此即葳蕤，极似偏精。

　　本功外，主聪明，调血气，令人强壮。和漆叶为散服，主五脏益精，去三虫，轻身不老，变白，润肌肤，暖腰脚惟有热不可服。晋嵇绍有胸中寒疾，每酒后苦唾，服之得愈。草似竹，取根花叶阴干用。

　　昔华佗入山见仙人所服，以告樊阿，服之寿百岁也。

　　颂曰：陈藏器以青粘即葳蕤。世无识者，未敢以为信然。

　　时珍曰：苏颂注黄精，疑青粘是黄精，与此说不同。今考黄精、葳蕤性味功用大抵相近，而葳蕤之功更胜。故青粘，一名黄芝，与黄精同名；一名地节，与葳蕤同名，则二物虽通用亦可。

　　【附方】旧一，新六。

　　服食法：二月、九月采葳蕤根，切碎一石，以水二石煮之，从旦至夕，以手 烂，布囊榨取汁，熬稠。其渣晒为末，同熬至可丸，丸如鸡头子大。每服一丸，白汤下，日三服。导气脉，强筋骨，治中风湿毒，去面皱颜色，久服延年。（ 仙《神隐书》）赤眼涩痛：葳蕤、赤芍药、当归、黄连等分。煎汤，薰洗。（《卫生家宝方》）眼见黑花，赤痛昏暗：甘露汤：用葳蕤（焙）四两。每服二钱，水一盏，入薄荷二叶，生姜一片，蜜少许，同煎七分，卧时温服，日一服。（《圣济总录》）小便猝淋：葳蕤一两，芭蕉根四两。水二大碗，煎一碗半，入滑石二钱，分三服。（《太平圣惠方》）发热口干，小便涩：用葳蕤五两，煎汁饮之。（《外台秘要》）乳石发热：葳蕤三两，炙甘草二两，生犀角一两。水四升，煮一升半，分三服。（《圣惠方》）痫后虚肿：小儿痫病瘥后，血气上虚，热在皮肤，身面俱肿。葳蕤、葵子、龙胆、茯苓、前胡等分，为末。每服一钱，水煎服。（《圣济总录》）【附录】鹿药（《开宝》） 志曰：鹿药甘，温，无毒。主风血，去诸冷，益老起阳，浸酒服之。生姑藏已西，苗根并似黄精，鹿好食其根。

　　时珍曰：胡洽居士言：鹿食九种解毒之草，此其一也。或云即是萎蕤，理亦近之。姑附以俟考访。委蛇（音威贻） 《别录》曰：味甘，平，无毒。主消渴少气，令人耐寒。生人家园中，大枝长须，多叶而两两相值，子如芥子。

　　时珍曰：此亦似是葳蕤，并俟考访。

　　草部第十二卷　草之一

　　知母

　　（《本经》中品）【释名】 母（《本经》音迟。《说文》作 ）、连母（《本经》）、 母（ 音匙，又音提，或作 ）、货母（《本经》）、地参（《本经》）、水参（又名水须、水浚）、 （《尔雅》，音覃）、 藩（音沉烦）、苦心（《别录》）、儿草（《别录》，又名儿踵草、女雷、女理、鹿列、韭逢、东根、野蓼、昌支）时珍曰：宿根之旁，初生子根，状如 虻之状，故谓之 母，讹为知母、 母也。余多未详。

　　【集解】《别录》曰：知母，生河内川谷。二月、八月采根，曝干。

　　弘景曰：今出彭城。形似菖蒲而柔润，叶至难死，掘出随生，须枯燥乃止。

　　禹锡曰：按：《范子》云：提母出三辅，黄白者善。郭璞释《尔雅》云： ， 母也。

　　生山上，叶如韭。

　　颂曰：今濒河怀、卫、彰、德诸郡及解州、滁州亦有之。四月开青花如韭花，八月结实。

　　根

　　【修治】 曰：凡使，先于槐砧上锉细，焙干，木臼杵捣，勿犯铁器。

　　时珍曰：凡用，拣肥润里白者，去毛，切。引经上行则用酒浸焙干；下行，则用盐水润焙。

　　【气味】苦，寒，无毒。大明曰：苦、甘。权曰：平。

　　元素曰：气寒，味大辛、苦。气味俱浓，沉而降，阴也。又云：阴中微阳，肾经本药，入足阳明、手太阴经气分。

　　时珍曰：得黄柏及酒良，能伏盐及硼砂。

　　【主治】消渴热中，除邪气，肢体浮肿，下水，补不足，益气（《本经》）。

　　疗伤寒久疟烦热，胁下邪气，膈中恶，及风汗内疸。多服令人泄（《别录》）。心烦躁闷，骨热劳往来，产后蓐劳，肾气劳，憎寒虚烦（甄权）。热劳传尸疰痛，通小肠，消痰止嗽，润心肺，安心，止惊悸（大明）。凉心去热，治阳明火热，泻膀胱、肾经火，热厥头痛，下痢腰痛，喉中腥臭（元素）。泻肺火，滋肾水，治命门相火有余（好古）。安胎，止子烦，辟射工、溪毒（时珍）。

　　【发明】权曰：知母治诸热劳，患人虚而口干者，加用之。

</div>
    <div class="pagination">
<a href="本草纲目_page87.html">上一页</a><span>...</span><a href="本草纲目_page83.html">83</a><a href="本草纲目_page84.html">84</a><a href="本草纲目_page85.html">85</a><a href="本草纲目_page86.html">86</a><a href="本草纲目_page87.html">87</a><span class="current-page">88</span><a href="本草纲目_page89.html">89</a><a href="本草纲目_page90.html">90</a><a href="本草纲目_page91.html">91</a><a href="本草纲目_page92.html">92</a><a href="本草纲目_page93.html">93</a><span>...</span><a href="本草纲目_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
