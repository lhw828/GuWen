<!DOCTYPE html>
<html>
<head>
    <meta charset="UTF-8">
    <title>医学摘粹 - 第 10 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学摘粹 - 第 10 页/共 64 页</h1>
    <div class="content">　　吐血

　　伤寒吐血，皆因失汗失下，火逆以致邪热炽盛，沸腾经血故也。若血从口鼻耳目而出，小便难，此为强发少阴汗，名曰下厥上竭，为难治。如三阳热盛，吐血者，宜葛根合犀角地黄汤，热甚加芩连清解。若血瘀则胸满或痛，当以桃仁承气合犀角地黄汤攻之。若暴吐腐臭之血，名曰内溃，内溃者死。若吐血过多，面唇无红色，名曰血脱无救，脱轻者宜圣愈汤，重者宜人参养荣汤。

　　伤寒证辨

　　大小便脓血

　　阳经之热，下注膀胱，伤其营分，热少血多，瘀成血蓄；热多血少，热迫血行，血不得蓄，而走下窍，故尿血也，以导赤散利而清之。阴经之热，转迫阳明，伤其营分，瘀则血蓄，喜忘如狂。不蓄则便血，热腐则便脓，便脓热郁，里急下重所必然也。轻者宜黄连阿胶汤，重者宜白头翁汤，滑脱者宜桃花汤涩之。

　　伤寒证辨

　　颐毒

　　伤寒颐毒，皆因汗下失宜，毒热挟少阳相火上攻而成此证也。若其人阳气素盛，则高肿 红疼痛，易于成脓，故为顺也。宜连翘败毒散散之。或其人阳气素虚，或服冷药过多，遏郁毒热，伏藏在里，内攻神昏，外毒漫肿，肉色不变，不疼木硬，则命必危也。毒伏未发之前，往往似三阴亡阳之证，脉隐不见，冷汗淋漓，肢冷如冰，但身轻目睛了了，烦渴，不大便，指甲红紫为异，此毒发始，临治不可忽也。

　　伤寒证辨

　　狐惑

　　狐惑即牙疳、下疳之古名也。近时惟以“疳”呼之。下疳即狐也，蚀烂肛阴。牙疳即惑也，蚀咽腐龈，脱牙、穿腮、破唇。因伤寒病后，余毒与湿 之为害也。或生斑疹之后，或生癖疾下利之后，其为患亦同。

　　其证则面色目 ，或赤或白，或黑，时时不一，喜睡，目不能闭，潮热声哑，腐烂之处，秽气熏人。若胃壮能食，堪受攻药，或病势缓，治多全也。

　　伤寒证辨

　　百合

　　百合病者，谓伤寒过期，留连不解，不分经络，百脉悉合为一病也。如寒似热，诸药无灵，欲饮不能饮，欲食不能食，欲卧不能卧，欲行不能行，精神忽忽，如神若鬼，附其形体，而莫知所适从也。如脉数，溺尿时辄头痛者，六十日乃愈。若溺时快然，但头眩者，二十日乃愈。

　　伤寒证辨

　　热入血室

　　妇人伤寒，与男子治法同，惟产后经来，邪热乘虚而入血室，另有治法。热入血室之证，昼日明了，夜则谵语，妄见神鬼，宜小柴胡汤加生地丹皮。若无汗则为表实，加麻黄汗之。有汗则为表虚，加桂枝解之。若有发热恶寒之表证。已经发汗，虽无汗不加麻黄，再加桂枝以解之。若有如疟之寒热，加麻黄、桂枝两解之。若厥而下利，则为中寒，去黄芩加姜附不须疑也。若发汗烦渴，则为里热，去半夏合白虎，或加花粉、葛根。若胸胁少腹，或满硬，或作痛，则为瘀血，宜合桃仁承气汤攻之。产后胎前，虽有多证，不能尽述，总不外阴阳表里之治。在临证者以意消息之耳。

　　伤寒证辨

　　食复劳复

　　新愈之后，脏腑气血皆不足，营卫未通，肠胃未和，惟以白粥静养。若过食胃弱难消，因复烦热，名曰食复。若过劳役，复生烦热，名曰劳复。劳复者，宜枳实桅子豉汤汗之。食复者，宜枳实栀子豉汤加大黄下之。凡复作之证，脉浮有表者。宜枳实栀子豉汤以汗解之。脉沉有里者，宜枳实栀子豉汤加大黄以下解之。

　　若无表里证者，宜小柴胡汤以和解之。若口燥烦渴喜呕者，宜竹叶石膏汤主之。若内伤气虚劳复者，宜补中益气汤主之。若犯内事阴亏者，宜六味干地黄汤，气少者，倍加人参汤主之。

　　伤寒证辨

　　房劳复阴阳易

　　男女新愈，交接因而复病，名曰房劳复。男女新愈交接，病男传不病之女，病女传不病之男，名曰阴阳易，即交易之义也。犯是病者，男以女之 裆，女以男之 裆，烧灰，白汤、或酒日三服之则愈。少腹急痛，牵引阴中，身重少气，头目眩晕，四肢拘挛，热气冲胸，是其证也。

　　伤寒证辨

　　易愈生证

　　易愈之病，取于神，则神清；取于色，则色泽；取于声，则声长；取于身，则身轻；取于肤，则肤润；取于脉，则脉和；皆一派不死之生证也。若有是生证，忽然口噤不语，烦躁益甚，六脉停伏，宜谨察之，非变凶也，乃邪正交争，生战汗之候，为将愈之兆也。凡伤寒渴者，多阳证易愈。若忽然饮倍寻常，消散无停，知酿汗而作解也。伤寒多不能食，若忽然能食，且脉浮，知胃和，邪还于表而作解也。若不即解者，阴阳未得其时。子时得之，午时必解，阳济阴生而解也。午时得之，子时必解，阴从阳化而解也。

　　伤寒证辨

　　难治死证

　　病有生死，治有难易，生病不药可愈，死病虽药莫救。何则？以阴阳邪正，有盛衰也。正盛邪衰则生，阴盛阳衰则死。伤寒阳证，见浮、大、数、动、滑之阳脉则易愈而生；见沉、微、涩、弱、弦之阴脉，则难治而死。如大热不止，邪盛脉失神为正虚，正虚邪盛，定主死也。如阴毒阳毒，亢极不能生化也。如色枯声败内外两夺也。如形若烟熏，神昏直视摇头者，此阳邪独留攻心而绝也。环口黧黑，腹满下利不止，柔汗阳黄者，此为脾绝也。脉但浮，无胃气，汗出如油，喘息不休者，此为肺绝也。唇吻反青，四肢冷汗，舌卷囊缩，此为肝绝也。面黑枯垢，齿长，溲便遗失者，此为肾绝也。或水浆不入，生无所赖也。或脉见代散，真气衰散也。

　　或呃逆无休，元气不藏也，或误发风温之汗，因而成痉。或误发湿温之汗，名曰重 。或强发少阴汗，动其经血，从口鼻目出，名曰下厥上竭。或汗后狂言不食，仍复发热，不为汗衰，脉躁疾者，名曰阴阳交。以上各证，均主死候。如厥逆不回，至七八日即通身肤冷而躁，无暂宁时者，名曰脏厥，为阴邪盛极真阳飞越也。凡厥逆而甚者，多无脉，服四逆白通等汤。脉微续者，真阳渐复也。脉暴出者，回光返照也。凡厥逆多下利，当不能食，今反能食，名曰除中，中者胃也，除者去也，谓胃气已去，即反能食，亦无补于胃也。故仲景曰：“除中者死”。凡诸病久不能食，忽然大能食而即死者，亦此类也。

　　四诊要诀　望色

　　五行五脏化生五色

　　木青，火赤，土黄，金白，水黑是五行所化之正色。肝青，心赤，脾黄，肺白，肾黑是五脏所化之正色。如青而兼赤，赤而兼黄，黄而兼白，白而兼黑，黑而兼青，是五行五脏合化相生之变色，不病之色也。

　　如青而兼白，白而兼赤，赤而兼黑，黑而兼黄，黄而兼青，是五行五脏合化相克之变色，为病之色也。

　　四诊要诀　望色

　　五色宜应四时

　　春气通肝，其色青。夏气通心，其色赤。秋气通肺，其色白。冬气通肾，其色黑。长夏四季之气通脾，其色黄。如春当青反白，夏当赤反黑，秋当白反赤，冬当黑反黄，长夏四季当黄反青，是即主胜客之恶色也。主指人气言，客指岁气言。

　　四诊要诀　望色

　　五色宜合五脉

　　凡病患面青脉弦，面赤脉洪，面黄脉缓，面白脉浮，面黑脉沉，此为色脉相合。若见是色，而不得是脉，此为色脉相反主病。若见是色，而得相生之脉主生，见是色而得相克之脉主死。

　　四诊要诀　望色

　　五色宜合五气

　　青、黄、赤、白、黑显然彰于皮肤之外者，五色也。隐然含于皮肤之中者，五气也。内光灼灼若动，直从纹路中映出，外泽如玉，并不浮光油亮者，则为气色并至，无病之容状也。若外见五色，内无含映，则为无色无气。《经》曰：色至气不至者死。若外色浅淡不泽，而内含光气映出，则为有气无色。《经》曰：气至色不至者生。盖青欲如苍璧之泽，不欲如蓝。赤欲如帛裹朱，不欲如赭。黄欲如罗裹雄黄。不欲如黄土。白欲如鹅羽，不欲如盐。黑欲如重漆色，不欲如 。

　　四诊要诀　望色

　　五色宜合五官

　　舌者心之官也，舌赤心之病也。色深赤焦卷者，邪实也。色浅红滋短者，正虚也。鼻者肺之官也，鼻白肺之病也。色深白喘而胸满者，邪实也。色浅白喘而不满者，正虚也。目者肝之官也，目 青肝之病也。色深青者，邪实也。色浅青者，正虚也。口唇者脾之官也，唇黄脾之病也。色深黄者，邪实也色浅黄者，正虚也。耳者肾之官也，耳黑肾之病也。色深黑者，邪实也。色浅黑者，正虚也。

　　四诊要诀　望色

　　五色宜合五部

</div>
    <div class="pagination">
<a href="医学摘粹_page9.html">上一页</a><span>...</span><a href="医学摘粹_page5.html">5</a><a href="医学摘粹_page6.html">6</a><a href="医学摘粹_page7.html">7</a><a href="医学摘粹_page8.html">8</a><a href="医学摘粹_page9.html">9</a><span class="current-page">10</span><a href="医学摘粹_page11.html">11</a><a href="医学摘粹_page12.html">12</a><a href="医学摘粹_page13.html">13</a><a href="医学摘粹_page14.html">14</a><a href="医学摘粹_page15.html">15</a><span>...</span><a href="医学摘粹_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
