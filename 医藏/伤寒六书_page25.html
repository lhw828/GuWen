<!DOCTYPE html>
<html>
<head>
    <meta charset="UTF-8">
    <title>伤寒六书 - 第 25 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒六书 - 第 25 页/共 31 页</h1>
    <div class="content">　　经曰：病发于阳而反下之，热入因作结胸。注曰：发热恶寒者，发于阳也。外证项强，心下满硬而痛是也。此为实邪在里，法当下之。若脉浮大，若表证，若水气填，不可下。亦有不因下而心下硬满者。经曰：病患手足厥，脉乍紧，邪结胸中，心满而烦，饥不欲食；当吐之。

　　是则病在胸中也。经曰：阳明病，心下硬满，不可下，下之，利不止而死。是则邪气自表传里，留于心下，未全为实，法当吐之，故有此戒。其或结胸证具而烦躁者，不治。

　　结胸，寸脉浮，关尺皆沉紧，宜下。若脉浮大，或有表证，先用小柴胡汤，表已解，下之。大结胸，不按而痛连脐腹，痛硬不可近，大陷胸汤；或太峻，用丸。

　　小结胸，按之而痛，心下硬，小陷胸汤。热实结胸，懊 烦渴，心下痛，少与大陷胸汤。寒实结胸，无热证，三物白散、枳实理中丸。

　　伤寒明理续论卷之六

　　痞

　　经曰：病发于阴而反下之，因作痞。注云：无热恶寒者，发于阴也。轻于结胸者，心下满而不痛，按之则濡，是其虚邪留滞，故但满而不痛也，惟枳、桔最良。

　　欲攻之，只从表证解而后可。

　　痞者，关脉多沉，枳实理中丸、半夏泻心汤。关脉沉者，三黄汤泻其肝。若恶寒者，附子泻心汤。服此汤痞不去，烦渴，小便不利，五苓散。

　　下后复汗，心下痞而恶寒，表不解，不可攻痞，先与桂枝汤；表解，乃攻痞，三黄汤。

　　表未解而心下妨闷，曰支结，柴胡桂枝汤；胸胁满而微结，小柴胡汤加干姜、牡蛎。表证未罢，因攻之，协热而利，心下硬，为表里俱病，桂枝人参汤。

　　下利，心下痞硬，干噎食臭，腹鸣，甘草泻心汤、生姜泻心汤。治法通用桂枝人参汤。若下利不止，则治下焦，赤石脂禹余粮汤。又不止，只利小便，五苓散。

　　发热不解，呕吐不利，心下痞硬，大柴胡汤。吐、汗、下后噎气痞硬，旋覆代赭汤。

　　若咳逆气虚，用四逆汤。胃寒，先宜理中丸，后用旋覆代赭汤。

　　伤寒明理续论卷之六

　　腹满

　　脾为中央之土，所以腹满多属太阴也。常病者，为里实，从下之。时减者，为里虚，当温之。若解表内不消，非大满，尤生寒热，未可下，是邪全未入腑。若大满大实，兼有燥屎，虽得之四五日，亦为可下，谓邪已入腑也。大抵阳热为邪，则腹满而咽干，阴寒为邪，则腹满而吐利，食不下。若虽经吐下后而腹满者，治法又各不同，是又不可不知也。

　　太阳误下，因时腹满而痛，桂枝加附子汤；痛甚，桂枝加大黄汤。

　　阳明发热，腹满微喘，口苦咽干，或不大便，谵语者，小柴胡汤；哕而小便难，加茯苓。

　　三阳合病，腹满，身重难以转侧，谵语，口中不仁，小柴胡汤；有汗，白虎汤。

　　太阴腹满，吐，食不下，枳桔理中丸。

　　少阴病六七日，腹胀满，不大便，急下之，大承气汤。

　　腹满痛者，脾不胜水，水与气搏皮肉之间，肠中漉漉有声，小半夏茯苓汤加桂枝。

　　下利腹满，身疼痛，先温其里，四逆汤；后攻其表，桂枝汤。

　　发汗后腹满，当温，浓朴半夏生姜人参汤。吐后腹满，当下，少与调胃承气汤。

　　下后腹满，宜栀子浓朴汤。腹胀满者，阴阳不和，桔梗半夏汤。

　　伤寒明理续论卷之六

　　腹痛

　　邪气入里，与正气相搏，则为腹痛。盖阳邪传里而痛者，其痛不常，当以辛温之剂和之。阴寒在内而痛者，则痛无休时，欲作利也，当以热剂温之。有燥屎宿食为痛者，则烦而不大便，腹满而痛也，则后用下。经曰：诸痛为实，痛随利减。此皆为里证，而所治各不同矣，又当随证施治。

　　伤寒四五日，腹中痛，若转气不趣小腹者，此欲自利也，四逆汤。

　　少阴腹痛、四逆，或咳或悸，或小便不利，或泻利下重，并四逆散。

　　下利清谷，脉微欲绝，通脉四逆汤；腹痛，小便不利，真武汤。

　　胸中热，胃中有邪气，腹痛，欲呕吐者，黄连汤。

　　大便实痛者，关脉实，腹满不大便，桂枝加大黄汤、大小承气汤选用之。

　　伤寒明理续论卷之六

　　小腹满

　　小腹满者，脐下满是也。若胸满，心下满，腹满，皆为邪气而非物。今小腹满，皆为有物而非气。小便利者，则为蓄血之形。小便不利者，乃是溺涩之证。渗利之剂，宜分两途。

　　经曰：病患素有痞气，连在脐旁，痛引小腹，入阴筋者，名脏结也，死。

　　太阳病不解，热结膀胱，其人如狂，小便急结，桃仁承气汤。

　　太阳病六七日，表证在，脉微沉，不结胸，发狂，小腹硬满，小便自利，抵当汤。

　　太阳病，目黄，脉沉结，小腹硬，小便不利者，五苓散。

　　阴阳易，小腹痛，烧 散。

　　病者手足厥冷，真武汤；不结胸，小腹满，按之痛者，此冷结在膀胱关元，宜灸关元穴。

　　伤寒明理续论卷之六

　　呕吐

　　呕者，声物俱出者也。吐者，无声而但出物者也。故仲景复言干以别之，则呕为有物明矣。干，犹空也，但空呕而无所出耳。然呕吐俱有物出，较之轻重，则呕甚于吐。盖表邪传里，里气上逆，故呕吐而水谷不下也。有胃热，脉弦数，口舌烦渴。有胃寒，脉弦迟，逆冷不食，小便利。有水气，先渴后呕，膈间怔忡。有脓血，喉中腥，奔逆上冲，不须治之，呕脓尽自愈。是四者，不可不辩。大抵邪半在表，半在里，则多呕吐。及其里热而呕吐者，亦有之。

　　故经曰：呕多，虽有阳明证，不可攻之，为其气逆未收敛为实也。设或呕而脉弱，小便复利，身惟热而见厥者，难治，以其虚寒甚也。

　　太阳少阳合病，自利而呕，黄芩加半夏生姜汤。

　　太阳阳明合病，当自利；若不利，但呕，葛根加半夏汤。

　　伤寒，胸中热，胃中有邪气，腹痛，气逆欲呕吐者，黄连汤。

</div>
    <div class="pagination">
<a href="伤寒六书_page24.html">上一页</a><span>...</span><a href="伤寒六书_page20.html">20</a><a href="伤寒六书_page21.html">21</a><a href="伤寒六书_page22.html">22</a><a href="伤寒六书_page23.html">23</a><a href="伤寒六书_page24.html">24</a><span class="current-page">25</span><a href="伤寒六书_page26.html">26</a><a href="伤寒六书_page27.html">27</a><a href="伤寒六书_page28.html">28</a><a href="伤寒六书_page29.html">29</a><a href="伤寒六书_page30.html">30</a><span>...</span><a href="伤寒六书_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
