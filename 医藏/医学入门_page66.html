<!DOCTYPE html>
<html>
<head>
    <meta charset="UTF-8">
    <title>医学入门 - 第 66 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 66 页/共 202 页</h1>
    <div class="content">　　以上诸药，治上、中、下三焦内湿，兼调气补气之剂。

　　内集·卷二　本草分类

　　治燥门

　　即《汤液》燥降收也。古庵云：燥因血虚而然。盖血虚生热，热生燥是也。宜用解热生津药及滋血润燥药。

　　夫燥热皆属阳，宜与治热门通看。

　　天门冬天门冬苦寒润肺，泻火消痰定喘气，肺痿肺 多渴衄，通肾补虚及偏痹。

　　天，颠也，一名颠棘。《尔雅》名门冬，冬月作实也。无毒。升也，阴也。入手太阴、足少阴经。东垣云：保肺气，不被热扰，定喘促，徙得安宁。又云：润肺肝。《日华》云：润五脏。其实保与定皆润也。肺润而五脏自润，乃润肺之美药也。泻肺热肺火，消痰止嗽定喘，肺痿肺痈吐脓血，血热吐衄，消渴烦热。又治肺经津燥结为 瘕积聚。通肾气，补五劳七伤及诸暴风湿偏痹，热毒游风。性虽冷能补精枯血冷，益气填髓，养肌肤，利小便，杀三虫，去伏尸；久服颜色洁白，耐寒暑，身轻不饥，延年，令人多子。但专泄而不收，中寒肠滑者禁用。汤浸去皮心，焙热即当风凉之，如此二三次自干，不损药力。地黄、贝母为使。畏曾青、鲤鱼。外用浣衣洗面最洁。

　　麦门冬麦门冬甘气微寒，清肺火令心安神，养阴通脉医痿蹶，清谷调中治呕干。

　　形如 麦。无毒。降也，阳中之阴。入手太阴经。泻肺火，生肺金。治咳嗽烦渴、血热妄行及肺痿吐脓，安心神，清心热及心下支满。夫伏火去则金清自能生水，而阴精日长日固。心神安则血有所统，而客热自散。

　　又脉失及痿蹶必用者，心肺润而血脉自通也。大抵后人治心肺多，古人治脾胃多。经云：消谷调中，止呕吐。主心腹结气，伤中伤饱，胃络脉绝，羸瘦短气，身重目黄口干。久服安五脏，美颜色，令有肥健有子。去心用，不令人烦。行经酒浸。地黄、车前为使。恶款冬花，畏苦参。

　　知母知母苦寒润心肺，补肾泻火更清胃，劳蒸渴嗽止疟斑，兼利小肠消肿溃。

　　补阴药用之，以其能知血之母也。无毒。沉而降，阴中阴也。入足阳明、手太阴，足少阴本药。润心肺，滋化源，止惊悸，下气消痰。泻肾火、胃火之圣药。内伤虚劳，阳盛有汗，骨蒸热劳，往来传尸疰病，消渴口干，咳嗽，伤寒，久疟，烦热发斑皆治。兼通小肠，除邪气，肢体浮肿及胁膈中恶，风汗内疸，妊娠腹痛，产后蓐劳，辟射工溪毒。经云：多服令人泄。凡肺中寒嗽，肾气虚脱，无火症而尺脉微弱者禁用。去皮，补药盐水或蜜水蒸，或炒，上行酒炒。忌铁器。

　　贝母贝母苦辛平散郁，降火消痰清肺疾，烦热咳渴咽项风，淋疸疝瘕心腹实。

　　形如聚贝子。无毒。丹溪云：贝母治诸疾者，辛能散结，苦能降火，气血调畅，而疾自愈，收敛疮口亦此意也。消痰止嗽，润肺清心，和中气，安五脏，乃怯症之要药也。又主伤寒淅淅恶风寒，目眩项直，烦热咳嗽，作渴无汗，喉痹，淋沥，时气黄胆，疝瘕，腹中结实，心胁满逆，兼治妇人难产，胞衣不下，乳难，乳痈，去目中肤翳，项下瘿瘤痰核，金疮风痉，人面恶疮。姜汁泡去心，雷公用灰火炮黄去心，和糯米炒黄熟，去米用。

　　其中有根颗不作两片无皱者，名丹龙精，损人筋脉。浓朴、白薇为使。恶桃花，畏秦艽、矾石、莽草，反乌头。

　　三母散：知母、贝母、牡蛎，为末，猪悬蹄汤调服，善下乳汁。又单贝母为末，砂糖丸含化，止嗽。

　　栝蒌根栝蒌根苦寒益津，能消痼热烦满身，退疸续伤通月水，解毒排脓逐瘀陈。

　　栝，括 也；楼，蒌敛也，言包其子于内如括囊也。根名天花粉，内有花纹，天然而成也。雷公云：栝圆黄皮浓蒂，小苦，蒌长赤皮蒂粗，阴人服。天花粉，无毒。沉也，阴也。生津液，止消渴，除肠胃痼热，时疾满身烦躁，大热发狂，退八疸身面黄，唇干口燥，续绝伤，通月水，下乳汁，利小肠，诸痈肿发背，痔漏疮疖、乳痈，排脓消肿解毒，生肌长肉，兼逐扑损瘀血。《本草》云：补虚安中者，热去津复而中自和，与天门冬冷补之意同。二八月采入地深者，去皮，日干，生卤地者有毒。

　　栝蒌实栝蒌实苦甘润肺，消痰治嗽宽胸痹，止血止痢补虚劳，伸手面皱通经闭，叶茎清暑解热中，瓤入茶煎降痰气。

　　俗名栝蒌仁。无毒。丹溪云：属土而有水。《本草》言治胸痹者，以其味苦甘性润，治痰嗽，利胸膈，甘能补肺，润能降气。胸有痰者，以肺受火逼，失降下之令，今得甘缓润下之助，则痰自降，宜为止嗽之要剂。又洗涤胸膈中垢腻郁热，治消渴之神药。《日华》云：治吐血肠风下血，赤白痢疾，补虚劳，疗手面皱，生津液，通月经，下乳汁。茎叶，疗中热伤暑最效。瓤干者煎茶化痰降气，又湿者和葛粉拌炒熟为末，沸汤下。治肺燥热渴，大便秘。十月采黄老实取子，炒，去壳去油用。枸杞为使。恶干姜，畏牛膝、干漆，反乌头。

　　地骨皮地骨皮苦寒无毒，入肾泻火退晡潮，有汗骨蒸惟比妙，表风肌痹亦堪调。

　　即枸杞根。大寒。升也，阴也。入足少阴、手少阳经。海藏曰：地为阴，骨为里，皮为表。惟属阴也，故泻血中之火，阴分日晡潮热；惟主里也，故治传尸有汗骨蒸，独此与知母最妙，凡肌热在外皆能治之；惟走表也，故治在表无定风邪、风湿痹痛。能坚筋骨、益精、止渴、利肠、凉血止血。凡痈疽出血脓不止，刮粗皮煎汤，洗令血净，以中心白瓤贴之立愈。有痼疾人勿用。全州者佳。去骨水洗，刮去粗皮，焙干，忌铁。

　　牡丹皮牡丹皮寒泻火伏，养真血气破结蓄，专主无汗之骨蒸，又补神志之不足。

　　牡丹乃天地之精，群花之首。叶为阳发生，花为阴成实，丹为赤即火，故能泻阴中之火。味辛苦，无毒。

　　阴中微阳。入足少阴、手厥阴经。主吐血衄血瘀血，热留肠胃不散。消打扑瘀血，续筋骨，女子经脉不通，血沥腰疼，破坚 ，下胎下胞，产后一切冷热血气。疗疮痈排脓止痛及下部生疮成洞，皆养真血而破瘀血蓄血之功也。又治冷气，散诸痛结及中风螈 ，痉、惊痫、邪气，除时气头痛客热，五劳劳气，头腰痛，风禁癫疾，皆固真气而行结气郁气之力也。易老云：治神志不足。神属心，志属肾，故八味丸用之以补心肾也。又曰：牡丹皮入足少阴及手厥阴，治无汗之骨蒸；地骨皮入足少阴及手少阳，治有汗之骨蒸。有二种，白者补，赤者利。

　　出合州、和州、宣州山中，单叶红花者佳。二八月采根如笔管大者，以铜刀劈去骨，阴干，酒拌蒸三时，日干用。畏菟丝子，忌蒜。今人家移枝接者，名千叶牡丹，不用。

　　五味子五味子温滋肾阴，除烦止渴补虚任，敛肺通脉定喘咳，和中消积水肿淫，肺火盛者用南味，辛甘且散风邪侵。

　　北五味色黑，皮肉酸甘，核苦辛咸。无毒。可升可降，阴也。入手太阴、足少阴经，滋肾水，暖肾脏，除烦热，生津止渴，补虚劳羸瘦，强阴益精，壮筋骨，收肺气，耗散火热，嗽必用之。主肺寒咳逆、上气喘嗽，通血生脉，补气，兼和中气，霍乱转筋，翻胃，解酒毒，消食积， 癖，奔豚冷气，水湿气淫，腹肿胀大。

　　是知在下补肾，在上滋肺，在中和脾。孙真人云：夏月常服五味，以补五脏气。是不特金水二脏药也。但多食收补太骤，反致虚热，又酸甚吊痰引嗽。如肺火盛者，莫如用南五味，色黄，味辛甘，稍重而能散痰火，去风邪。苁蓉为使，恶葳蕤，胜乌头。

　　乌梅乌梅酸平能敛肺，止渴除烦下痰气，调胃和中断疟痢，虚劳蒸热及偏痹，白梅虽暖仍化痰，捣敷痈疮点黑痣。

　　五月采黄色梅实，用早稻杆烧灰，和米饮拌之，火熏干为乌梅。无毒。可升可降，阴也。收肺气者，生津止渴，除烦热烦满，下气止嗽，消痰及痰厥头痛，调胃者，治瘴疟久痢，便血久泻，涩肠，解烦毒，清酒毒，定霍乱吐蛔，心腹胀痛，短气欲死。东垣云：凡酸味收补元气。诸虚劳骨蒸羸瘦，久嗽少睡必用之。又疗肢体偏痛，皮肤麻痹等症。古方和细茶、干姜为丸，治休息痢。烧灰敷一切恶疮 肉立验。入药，温酒或水洗，蒸去核用。白梅，以盐水曝干，藏密器中，临用去核，性暖无毒。亦入除痰药中。又捣烂敷刀箭伤，止血及刺入肉中，乳痈肿毒，亦和药点青黑痣，蚀恶肉。生梅暖，止渴多唾，伤骨，蚀脾胃，令人膈上热，发虚热，服黄精人尤不相宜。《衍义》云：食梅则津液泄，水生水也，津液泄故伤齿，肾属水，外为齿故也。根疗风痹，出土者杀人。叶煮浓汁服，治休息痢并霍乱；洗葛衣令洁净，经夏不脆。梅核仁亦可单用除烦热，如手指忽肿痛，以乌梅仁和苦酒捣膏，以指渍之立愈。

　　枇杷叶枇杷叶苦平无毒，清肺止渴止咳促，扫肺风生胸面疮，卒呕下气效尤速。

　　叶如枇杷，故名。治肺热咳嗽气逆，消渴及久嗽身热肌瘦将成痨者。又治肺风疮，胸面上疮及卒呕哕不止，下气。四月采，每叶重一两者，以粗布拭去毛净，甘草汤洗一遍拭干，酥炙。其毛射人肺，令咳不可疗。实，甘寒无毒，治肺气，润五脏，下气止呕逆并渴疾。多食动痰热，和炙肉、热面食之，令人患热毒黄病。

　　兰草兰草芳平辛更甘，止渴生津去癖痰，利水散郁消诸痹，久服可与神明参。

　　叶似马栏，故名兰草。即今人栽植座右，花开时满室清香者，无毒。善止消渴，除胸中痰癖。丹溪云：散久积陈郁之气甚有力，利水道。经云：消诸痹，治之以兰是也。兼杀蛊毒，辟不祥。和油煎膏，泽头长发。久服，益气润肌，轻身不老，可通神明。盖禀金水清气而似有火，方药俗人并不识用，惟东垣常用之。五六月采，阴干。入药煎煮。

　　马兜铃马兜铃子寒而苦，肺热咳嗽痰无数，咳逆连连坐卧难，熏痔更医五种蛊，根即名为青木香，利膈止痛无不愈。

　　实如马项之铃，作四五瓣。无毒。阴中微阳。主肺热咳嗽，痰结喘促，气上逆连连，不可坐卧。又治血痔疮，以药于瓶中烧烟熏病处。五种蛊毒，水煎顿服吐之，立化蛊出，惟蛇蛊，加麝少许。入药劈开，取向里子去革膜，微炒。根名土青木香，治气下膈，止刺痛。八月采用。

　　款冬花款冬花温味辛甘，止劳嗽喘唾稠粘，肺痿烦渴心惊悸，洗肝明目咽如搀。

　　款，至也，至冻时开花，故又名颗冻。纯阳无毒。主咳逆上气，善喘息，呼吸连连不绝，涕唾稠粘，消痰止嗽。

　　治肺痿肺痈吐脓血，消渴烦热，寒热。润心肺，益五脏，补劳劣。古今治嗽之最要者也。有人病久嗽，用款冬花于无风处烧，以笔管吸其满口则咽，数日效。兼治心虚惊悸，发痫，洗肝明目，治咽喉肿痛如搀。花半开者良。去枝土，甘草水浸一宿，阴干。杏仁为使，恶皂荚、消石、玄参，畏贝母、辛夷、麻黄、黄 、黄芩、黄连、青葙子，得紫菀良。

　　紫菀紫菀苦温能调肺，消痰嗽血定喘悸，寒热胸结气能消，补虚治蹶并劳疰。

　　菀，软也。色紫而体软润者佳。又有白菀，性亦颇同。无毒。益肺，安五脏。消痰止渴，止久嗽及肺痈咳唾脓血，喘悸，咳逆上气，胸胁寒热结气。补虚劳不足，润肌添髓。兼治喉痹，痿蹶，尸疰劳气百邪，妇人卒不得小便，小儿惊痫。去芦，蜜水浸一宿，焙干。款冬花为使。恶天雄、瞿麦、雷丸、远志，畏茵陈。治久嗽不瘥，紫菀、款冬花各一两，百部五钱，为末，生姜、乌梅煎汤下三钱，甚效。

　　阿胶阿胶甘温保肺气，劳喘损嗽及久痢，补虚治痿立亦难，养肝安胎腰腹坠。

　　取乌驴皮，以东阿井水煎者佳。盖济水性清趋下，故治浊痰逆上。无毒。降也，阳也。人手太阴、足少阴、厥阴经。益肺气，定喘，虚损咳唾脓血非此不除。止赤白久痢，得黄连、黄蜡为佐最妙。补虚羸，阴气不足，心腹内崩劳极洒洒如疟状，腰腹痛，小腹痛甚，四肢酸疼，脚酸不能久立，一切瘫痪不遂。养肝血，凡血虚而胎动不安，腰腹重坠下血，血痢或卒尿血。丹溪云：久嗽久痢，虚劳失血者宜用。若邪胜初发者用之，强闭其邪而生他症。阿胶，真者难得，宁用黄明牛胶。但牛皮胶制不如法，自制者为妙。凡煎时必用鹿角一片，不尔则不成也。凡使先于猪脂内浸一宿，取出锉碎，以蚌粉炒成珠。山药为使，畏大黄，得火良。

　　诃梨勒诃梨勒温通肺津，泻逆消痰敛咳频，开胃涩肠消食胀，肾积胎漏崩带神。

　　梵语云诃梨勒，俗名诃子。味苦，微酸。无毒。沉而降，阴也。苦多酸少，能泻肺敛肺而不能补。故但通利津液，泻气上逆，胸膈结满，消痰除烦。治久咳、火伤肺郁、胀满、喘嗽，开胃调中，涩肠脏，止水道、久痢、气痢、久泻肛痛、霍乱，消食下气，除冷气心腹胀满。又治奔豚肾气，胎漏胎动，气喘胀闷，产后阴痛，和蜡烧熏及煎汤熏洗。一切崩中带下，肠风泻血并治，盖有收涩降火之功也。气实者最效，气虚及暴嗽初泻不可轻用。六棱黑色肉浓者良。水泡，面包煨熟，去核，或酒浸蒸去核，焙干。子未熟时风飘堕者，谓之随风子，曝干收之。治痰嗽咽喉不利，含三数枚，殊胜。

　　竹沥竹沥甘寒最滋阴，止渴止汗除烦心，口疮目痛救胎产，中风痰壅失声音。

　　取竹沥法，见六卷。丹溪云：无毒，性缓，能除阴虚大热大寒。治消渴、久渴、自汗、尿多，胸中烦热、狂闷惊悸及口疮目疮、头风头痛、中风失音、风痹。一切痰火、气血虚而少食者宜用。又云：痰在四肢，非此不开。妇人胎前子烦，头旋倒地，胎动不安，产后强直口噤，小儿惊痫，天钓夜语，兼治金疮口噤欲死，时行瘟疫迷闷。大抵寒而能补，不必疑其寒也。

　　菖蒲菖蒲气温味辛苦，除烦下气出音语，明目聪耳定头风，伸痹通心五脏补。

　　菖，昌盛之貌，叶丛生如蒲。无毒。除烦闷，治咳逆上气、中恶鬼气、心腹冷痛，出声音，明目。治耳聋、耳鸣、耳痛、头风。利四肢风寒湿痹不得屈伸。通九窍，开心孔，补五脏虚，久服延年高志。兼治痈肿疮疥，杀诸虫，止小便，丈夫水脏，妇人血海久冷，安胎。治产后下血不止。《局方》补心药中多用，然辛劳太甚，年壮心孔昏塞者用之得宜，若心劳神耗者禁用。生石涧，一寸九节不露根者佳。五月、腊月采，阴干去毛。秦艽为使，恶麻黄，忌饴糖、羊肉、铁器。

</div>
    <div class="pagination">
<a href="医学入门_page65.html">上一页</a><span>...</span><a href="医学入门_page61.html">61</a><a href="医学入门_page62.html">62</a><a href="医学入门_page63.html">63</a><a href="医学入门_page64.html">64</a><a href="医学入门_page65.html">65</a><span class="current-page">66</span><a href="医学入门_page67.html">67</a><a href="医学入门_page68.html">68</a><a href="医学入门_page69.html">69</a><a href="医学入门_page70.html">70</a><a href="医学入门_page71.html">71</a><span>...</span><a href="医学入门_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
