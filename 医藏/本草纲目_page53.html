<!DOCTYPE html>
<html>
<head>
    <meta charset="UTF-8">
    <title>本草纲目 - 第 53 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 53 页/共 603 页</h1>
    <div class="content">　　真者谓之水华朱。每水银一斤，烧朱一十四两八分，次朱三两五钱。

　　【气味】辛，温，有毒。

　　【主治】破积滞，劫痰涎，散结胸，疗疥癣恶疮，杀虫及虱，功同粉霜（时珍）。

　　【发明】时珍曰：银朱乃硫黄同汞升炼而成，其性燥烈，亦能烂龈挛筋，其功过与轻粉同也。今厨人往往以之染色供馔，宜去之。

　　【附方】新二十。

　　小儿内钓多啼：银朱半钱，乳香、煨蒜各一钱，为末，研丸黍米大。半岁五丸，薄荷汤下。（《心鉴》）男女阴毒：银朱、轻粉各一钱。用五日独蒜一枚，捣和作饼。贴手心，男左女右，两手合定，放阴下，顷间气回、汗出即愈。但口中微有气，即活。（唐瑶《经验方》）痰气结胸：鹤顶丹：不问阴阳虚实，炒过陷胸、泻心等药。用银朱半两，明矾一两，同碾。以熨斗盛火，瓦盏盛药，熔化，急刮搓丸。每服一钱，真茶入姜汁少许服之。心上隐隐有声，结胸自散。不动脏腑，不伤真气，明矾化痰，银朱破积，故也。（曾世荣《活幼全书》）正水肿病，大便利者：银朱半两，硫黄（ ）四两。为末，面糊丸梧子大。每饮下三十丸。（《普济方》）咽喉疼痛：银朱、海螵蛸末等分。吹之取涎。（《急救方》）火焰丹毒：银朱调鸡子清涂之。（李楼《怪症方》）汤火灼伤：银朱研细，菜油调敷，二次愈。（《多能鄙事》）疽疮发背：银朱、白矾等分，煎汤温洗，却用桑柴火远远炙之，日三次，甚效。（《救急方》）鱼脐疔疮，四面赤，中央黑：银朱，水和丸。每服一丸，温酒下，名走马丹。（《普济方》）杨梅毒疮：银朱、官香等分。为末，以纸卷作捻，点灯置桶中。以鼻吸烟，一日一作，七日愈。又方：银朱二钱，孩儿茶一钱，龙挂香一钱，皂角子一钱，为末。如上法用。又方：银朱、轻粉各一钱，黄蜡、清油各一两，化开和收。以油纸摊贴，疮痂自脱也。

　　筋骨疼痛：猩红三钱，枯矾四钱。为末，作三纸捻。每旦以一捻蘸油点火熏脐，被覆卧之，取汗。（《纂要奇方》）日久顽疮不收者：银朱一钱，千年地下锻石五分，松香五钱，香油一两。为末。化摊纸上贴之。（《应急良方》）疮不敛：方同上。

　　血风 疮生脚股上，乃湿毒成风也。黄蜡一两溶化，入银朱一两，搅摊纸上，刺孔贴之。

　　（《简便方》）黄水湿疮：银朱、盐梅和捣敷之。（《集玄方》）癣疮有虫：银朱、牛骨髓，桐油调搽。（《医方摘要》）头上生虱：银朱浸醋，日日梳头。包银朱纸，以碗覆烧之，茶清洗下烟子揉之。包头一夜，至旦虱尽死。（《积德堂方》）

　　石部第九卷　金石之三

　　灵砂

　　（《证类》）【释名】二气砂。

　　慎微曰：《茅亭客话》载：以灵砂饵胡孙、鹦鹉、鼠、犬等，变其心，辄会人言，丹之通为灵者。

　　时珍曰：此以至阳勾至阴，脱阴反阳，故曰灵砂。

　　【修治】慎微曰：灵砂，用水银一两，硫黄六铢，细研炒作青砂头，后入水火既济炉，抽之如束针纹者，成就也。

　　时珍曰：按胡演《丹药秘诀》云：升灵砂法：用新锅安逍遥炉上，蜜揩锅底，文火下烧，入硫黄二两熔化，投水银半斤，以铁匙急搅，作青砂头。如有焰起，喷醋解之。待汞不见星，取出细研，盛入水火鼎内，盐泥固济，下以自然火升之，干水十二盏为度，取出如束针纹者，成矣。《庚辛玉册》云：灵砂者，至神之物也。硫汞制而成形，谓之丹基。夺天地造化之功，窃阴阳不测之妙。可以变化五行，炼成九还。

　　其未升鼎者，谓之青金丹头；已升鼎者，乃曰灵砂。灵砂有三：以一伏时周天火而成者，谓之金鼎灵砂；以九度抽添用周天火而成者，谓之九转灵砂；以地数三十日炒炼而成者，谓之医家老火灵砂。并宜桑灰淋醋煮伏过用，乃良。

　　【气味】甘，温，无毒。

　　【主治】五脏百病，养神安魂魄，益气明目，通血脉，止烦满，益精神，杀精魅恶鬼气。

　　久服通神明不老，轻身神仙，令人心灵（慎微）。主上盛下虚，痰涎壅盛，头旋吐逆，霍乱反胃，心腹冷痛，升降阴阳，既济水火，调和五脏，辅助元气。研末，糯糊为丸，枣汤服，最能镇坠，神丹也（时珍）。

　　【发明】时珍曰：硫黄，阳精也；水银，阴精也。以之相配夫妇之道，纯阴纯阳二体合璧。故能夺造化之妙，而升降阴阳，既济水火，为扶危拯急之神丹，但不可久服尔。苏东坡言：此药治久患反胃，及一切吐逆，小儿惊吐，其效如神，有配合阴阳之妙故也。时珍常以阴阳水送之，尤妙。

　　【附方】新七。

　　伏热吐泻：阴阳丸：用硫黄半两，水银一钱，研黑，姜汁糊丸小豆大。三岁三丸，冷水下；大人三、四十丸。（郑氏《小儿方》）诸般吐逆：方同上。霍乱吐逆：不问虚实冷热。

　　二气散，一名青金丹：用水银、硫黄等分。研不见星。每服一字至半钱，生姜汤调下。

　　（钱氏《小儿方》）脾疼反胃：灵砂一两，蚌粉一两（同炒赤），丁香、胡椒各四十九粒。为末，自然姜汁煮，半夏粉糊丸梧子大。每姜汤下二十丸。（《普济方》）冷气心痛：灵砂三分，五灵脂一分。为末，稀糊丸麻子大。每服二十丸，食前石菖蒲、生姜汤下。（《直指方》）九窍出血，因暴惊而得，其脉虚者。灵砂三十粒，人参汤下，三服愈。此证不可错认作血得热则流，妄用凉药误事。（杨仁斋《直指方》）。

　　养正丹：又名交泰丹，乃宝林真人谷伯阳方也。却邪辅正，助阳接真。

　　治元气亏虚，阴邪交荡，上盛下虚，气不升降，呼吸不足，头旋气短，心怯惊悸，虚烦狂言，盗汗，腹痛腰痛，反胃吐食，霍乱转筋，咳逆。又治中风涎潮，不省人事，阳气欲脱，四肢厥冷。伤寒阴盛自汗，唇青脉沉。妇人产后月候不匀，带下腹痛。用黑盏一只，入黑铅熔汁，次下水银，次下朱砂末，炒不见星，少顷乃下硫黄末，急搅。有焰，酒醋解之。取出研末，糯粉煮糊丸绿豆大。每服二十丸，盐汤下。四味皆等分。此药升降阴阳，既济心肾，神效。不可具述。（《和济局方》）

　　石部第九卷　金石之三

　　雄黄

　　（《本经》中品）【释名】黄金石（《本经》）、石黄（《唐本》）、熏黄。

　　普曰：雄黄生山之阳，是丹之雄，所以名雄黄也。

　　恭曰：出石门者，名石黄，亦是雄黄，而通名黄金石，石门者为劣尔。恶者，名熏黄，只用熏疮疥，故名之。

　　藏器曰：今人敲取石黄中精明者，为雄黄；外黑者，为熏黄。雄黄烧之不臭，熏黄烧之则臭，以此分别。

　　权曰：雄黄，金之苗也。故南方近金坑冶处时有之，但不及西来者真好尔。

　　宗 曰：非金苗也。有金窟处无雄黄。时珍曰：雄黄入点化黄金用，故名黄金石，非金苗也。

　　【集解】《别录》曰：雄黄生武都山谷、敦煌山之阳，采无时。

　　弘景曰：武都，氐羌也，是为仇池。宕昌亦有之，小劣。敦煌在凉州西数千里，近来纷扰，皆用石门、始兴石黄之好者耳。凉州黄，好者作鸡冠色，不臭而坚实。其黯黑及虚软者，不好也。恭曰：宕昌、武都者为佳，块方数寸，明澈如鸡冠，或以为枕，服之辟恶。其青黑坚者，不入药用。贞观年中，以宕州新出有得方数尺者，但重脆不可全致之耳。

　　禹锡曰：《水经注》云：黄水出零陵县，西北连巫山，溪出雄黄，颇有神异。常以冬月祭祀，凿石深数丈，方采得之，故溪水取名焉。又《抱朴子》云：雄黄当得武都山中出者，纯而无杂，其赤如鸡冠，光明晔晔者，乃可用。其但纯黄似雌黄色无光者，不任作仙药，可合理病药耳。

　　颂曰：今阶州即古武都山中有之。形块如丹砂，明澈不夹石，其色如鸡冠者真。有青黑色而坚者名熏黄；有形色似真而气臭者，名臭黄，并不入服食，只可疗疮疥。其臭，以醋洗之便去，足以乱真，尤宜辨。又阶州接西戎界，出一种水窟雄黄，生于山岩中有水流处。其石名青烟石、白鲜石。雄黄出其中，其块大者如胡桃，小者如粟豆，上有孔窍，其色深红而微紫，体极轻虚而功用更胜，丹灶家尤贵重之。

　　时珍曰：武都水窟雄黄，北人以充丹砂，但研细色带黄耳。《丹房镜源》云：雄黄千年化为黄金。武都者上，西番次之。铁色者上，鸡冠次之。以沉水银脚铁末上拭了，旋有黄衣生者为真。一云：验之可以 虫死者为真，细嚼口中含汤不臭辣者次之。

　　曰：凡使，勿用臭黄（气臭），黑鸡黄（色如乌鸡头），夹腻黄（一重黄，一重石），并不堪用。真雄黄，似鹧鸪鸟肝色者，为上。

　　【修治】 曰：每雄黄三两，以甘草、紫背天葵、地胆、碧棱花各五两，细锉，东流水入坩锅中，煮三伏时，漉出，捣如粉，水飞澄去黑者，晒干再研用。其内有劫铁石，又号赴矢黄，能劫于铁，并不入药用。

　　思邈曰：凡服食用武都雄黄，须油煎九日九夜，乃可入药；不尔有毒，慎勿生用。

　　时珍曰：一法：用米醋入萝卜汁，煮干用，良。

　　《抱朴子》曰：饵法：或以蒸煮，或以硝石化为水，或以猪脂裹蒸之于赤土下，或以松脂和之，或以三物炼之，引之如布，白如冰。服之令人长生，除百病，杀三虫。伏火者，可点铜成金，变银成金。

　　【气味】苦，平、寒，有毒。

　　《别录》曰：甘，大温。

　　权曰：辛，有大毒。大明曰：微毒。

　　土宿真君曰：南星、地黄、莴苣、五加皮、紫河车、地榆、五叶藤、黄芩、白芷、当归、地锦、鹅肠草、鸡肠草、苦参、鹅不食草、圆桑、 脂，皆可制雄黄。

　　【主治】寒热，鼠 恶疮，疽痔死肌，杀精物恶鬼邪气百虫毒，胜五兵。炼食之，轻身神仙（《本经》）。疗疥虫 疮，目痛，鼻中息肉，及绝筋破骨，百节中大风，积聚癖气，中恶腹痛鬼疰，杀诸蛇虺毒，解藜芦毒，悦泽人面。饵服之者，皆飞入脑中，胜鬼神，延年益寿，保中不饥。得铜可作金（《别录》）。主疥癣风邪，癫痫岚瘴，一切虫兽伤（大明）。搜肝气，泻肝风，消涎积（好古）。治疟疾寒热，伏暑泄痢，酒饮成癖，惊痫，头风眩晕，化腹中瘀血，杀劳虫疳虫（时珍）。

</div>
    <div class="pagination">
<a href="本草纲目_page52.html">上一页</a><span>...</span><a href="本草纲目_page48.html">48</a><a href="本草纲目_page49.html">49</a><a href="本草纲目_page50.html">50</a><a href="本草纲目_page51.html">51</a><a href="本草纲目_page52.html">52</a><span class="current-page">53</span><a href="本草纲目_page54.html">54</a><a href="本草纲目_page55.html">55</a><a href="本草纲目_page56.html">56</a><a href="本草纲目_page57.html">57</a><a href="本草纲目_page58.html">58</a><span>...</span><a href="本草纲目_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
