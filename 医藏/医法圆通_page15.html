<!DOCTYPE html>
<html>
<head>
    <meta charset="UTF-8">
    <title>医法圆通 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医法圆通 - 第 15 页/共 21 页</h1>
    <div class="content">　　久病与素秉不足之人，与服克代宣散太过之人，忽见身热，而却无痛苦，并见各部阴象足征。此是阳越于外也，急宜回阳收纳，不可妄用滋阴、升散。

　　身　冷　内　热

　　久病与素秉不足之人，身外冷而觉内热难当，欲得清凉方快。清凉入口，却又不受，舌青滑而人无神，二便自利。此是阴气发潮，切不可妄用滋阴清凉之品，急宜大剂回阳，阳回则阴潮自灭。若果系时疫外冷内热之候，其人必烦燥，口渴饮冷，二便不利，人必有神，又当攻下，回阳则危。

　　身　热　内　冷

　　久病之人，忽见身大热而内冷亦甚，叠褥数重。此是阳

　　 

　　越于外，寒隔于内，急宜回阳，阳气复藏，外自不热，内自不冷。切不可认作表邪，若与之解表，则元气立亡。此等证多无外感足征，即或有太阳表证，仍宜大剂回阳药中加桂、麻几分，即可无虞。

　　身　重　畏　冷

　　久病与素秉不足之人，忽见身重畏冷者，此是阴盛而阳微也，急宜回阳。

　　身　强　不　用

　　久病与素秉不足之人，与过服克伐宣散之人，忽然身强不用。此是真阳衰极，阳气不充，君令不行，阴气旺甚，阻滞经脉，宜大剂回阳，阳旺阴消，正气复充，君令复行，其病自己。世人不识，多以中风目之，其用多以祛风，每每酿成坏证，不可不知也。

　　脚　轻　头　重

　　久病与素秉不足之人，人忽见脚轻头重。此是阴乘于上，阳衰于内也。急宜回阳，收纳真气，阳旺阴消，头重不作，便是生机。

　　脚　麻　身　软

　　久病与素秉不足之人，多有脚麻身软者。此是阳气虚甚，不能充周，急宜甘温扶阳。阳气充足，其病自己。

　　气　喘　脉　劲

　　久病之人，忽见气喘脉劲，此阳竭于上，旦夕死亡之候，

　　 

　　急急回阳，十中可救一二。但非至亲，切切不可主方，即主方亦必须批明，以免生怨。切不可见脉劲而云火大，便去滋阴降火。

　　吐　血　脉　大

　　凡吐血之人，忽见脉来洪大［］。此阳竭于上，危亡之候也。今人动云：吐血属火，脉大属火，皆是认不明阴阳之过也。［眉批］人能知得血是水，气是火，便知得滋阴之误，姜、附之效也。

　　虚　劳　脉　动

　　凡虚损已极之人，脉象只宜沉细。若见洪大细数，或弦，或紧，或劲，或如击石，或如粗绳，或如雀啄、釜沸，皆死亡之候。切切不可出方。果系至亲至友，情迫不已，只宜大甘大温以扶之。苟能脉气和平，即有生机。切切不可妄用滋阴。要知虚损之人，多属气虚，所现证形，多有近似阴虚，其实非阴虚也。

　　予尝见虚损之人，每每少气懒言，身重嗜卧，潮热而口不渴，饮食减少，起居动静，一切无神，明明阳虚，并未见一分火旺阴虚的面目。

　　近阅市习，一见此等病情，每称为阴虚，所用药品，多半甘寒养阴。并未见几个胆大用辛温者，故一成虚劳，十个九死。非死于病，实死于药，非死于药，实死于医。皆由医家不明阴阳至理，病家深畏辛温，故罕有几个得生，真大憾也。

　　以上数十条，揭出元气离根，阳虚将脱危候，情状虽异，病源则一。学者苟能细心体会，胸中即有定据，一见便知，

　　[] 大原本作"太"，据文义改。

　　 

　　用药自不错乱。虽不能十救十全，亦不致误人性命。但病有万端，亦非数十条可尽，学者即在这点元气上探求盈虚出入消息，虽千万病情，亦不能出其范围。予更一言奉告，夫人身三百六十骨节，节节皆有神，节节皆有鬼，神者，阳之灵，气之主也。此言节节，皆正气布护。鬼者，阴之灵，血之主也。此言节节，皆真阴布护。故前贤云。鬼神塞满宇宙。宇宙指天地，指人身也。无论何节出现鬼象，即阴邪也。即以神治之。神，阳也，火也，气也。以阳治阴，即益火之源，以消阴翳。即扶南泻北之意，即补火治水义。用药即桂、附、姜、砂，一承是也。无论何节现出邪神为殃，言邪神者，明非即正气之盛，指邪气之盛，邪气即邪火也。乾坤以正气充塞，正气不能害人，气始能害人，故曰邪神。又可以鬼伏之。鬼，阴也，血也，水也。邪神，邪火也。鬼伏神，即以水治火，滋阴降火。用药即三黄石膏、大小承气一派是也。今人动云滋阴降火，皆是为邪火伤阴立说，并未有真正阴虚。即谓阴虚，皆阳虚也。何则？阴阳本是一气，不可分也。故《经》云：气旺则血旺。气衰则血衰，气升则血升，气降则血降，气在则血在，气亡则血亡。明得此理，便知天一生水之旨归，甘温、辛温回阳之妙谛。学者不必他处猜想，即于鬼神一语，领会通身阴阳，用药从阴从阳法度，认得邪正关键，识得诸家错误，便可超人［］上乘，臻于神化。

　　辩　脉　切　要

　　浮脉主风、洪脉主火、实脉主热、数脉主热、紧脉主寒、滑脉主痰、沉脉属阴、迟脉属寒、细脉不足、微脉不足、虚脉不足、弱脉不足。

　　以上脉象，诸书言：浮主风也，洪与实、数、紧、滑主火、主热、主寒、主痰也。予谓浮脉未可遽为风。洪、大、实、数、紧、滑未可遽慨为火、为热、为寒、为痰也。沉、迟、细、微与虚、弱，亦未

　　[] 人原本作"入"，据文义改。

　　 

　　可遽概为阴、为寒、为不足、为虚损也。要知外感脉浮，而病现头疼身痛，发热恶风、自汗、鼻筑流清，始可以言风也。若内伤已久，元气将脱之候，脉象亦浮，犹得以风言之乎。洪、大、实、数之脉，而病现发热恶热，烦躁，口渴饮冷，谵语，口臭气粗，二便闭塞之类，始可以言火、言热也。若内伤已久，元气将脱之候，脉象有极洪、极长、极实、极数、极劲之类，又尚得以时行火热证言之乎？紧寒、滑痰之脉，而病现身疼，发热畏寒，与吐痰不体之类，始可言寒邪痰湿也。若内伤已久，元气将脱之候，脉象亦有极紧、极滑之形，又尚得以寒痰目之乎？沉、迟、细、微、虚、弱之脉，而病现面白唇青，少气懒言，困倦嗜卧之类，乃可以言不足，言虚寒，言阴阳两伤。若外邪深入，协火而动，闭其清道，热伏于中，阳气不达于四末，四肢冰冷，惟口气蒸手，小便短赤而痛，此为阳极似阴，又尚得以气血虚损言之乎？总之，脉无定体，认证为要，阴阳内外，辩察宜清。虽二十八脉之详分，亦不过资顾问已耳。学者苟能识得此中变化，便不为脉所囿矣。

　　切　脉　金　针

　　夫脉者，气与血浑而为一者也。其要在寸口，百脉皆会于此。其妙在散于周身，随邪之浅深、脏腑之盛衰，人性之刚柔、身体之长短、肌肉之肥瘦、老幼男女之不同，变化万端。其纲在浮、沉、迟、数，其妙在有神、无神。即有力、无力也。有神无神者，即盈缩机关，内外秘决。他如浮、洪、长、大、数、实，皆为盈，为有余之候。果病情相符，则为脉与病合，当从有余立法施治。如脉虽具以上等象，而病现不足已极，则为脉不合病，当舍脉从病，急宜扶其不足，培其本源。切

　　 

　　勿惑于浮风、洪火之说。若按浮风、洪火治去，则为害非浅。沉迟、细、微虚、弱皆为缩，为不足。果病情相符，则为脉与病合，当照不足立法施治。如脉虽具以上等象，而病现有余以极，又当舍脉从病。切勿惑于沉、迟、细、微为虚损。若按虚损治去，则为祸不浅。予恒曰：一盈一缩，即阴阳旨归，万病绳墨。切脉知此，但易认证，庶不为脉所囿矣。

　　相　舌　切　要

　　舌上白苔

　　病人虽舌现白苔，并未见头疼身痛，发热恶寒，恶热等情，切不可认为表证，认为瘟证。当于脉息，声音、起居动静，有神无神处探求病情，自有着落。切切不可猛浪。如果有表证足征，始可照解表法施治。

　　舌上黄苔

　　病人虽舌现黄苔，无论干黄色、润黄色、老黄色、黑黄色，并未见口渴饮冷，烦躁，恶热，便闭等情，切不可便谓大旺热极，当于阳虚，真气不上升处理会，病情上理会，治法即在其中。如果见便闭，口臭气粗，身轻恶热，必烦饮冷，精神有余等情，便当攻下，不可迟延。

　　舌上黑苔

　　病人虽舌现黑苔，无论干黑色、青黑色、润黑色、虽现阴象，切不可即作阴证施治。如其人烦躁，口渴饮冷，恶热

　　  

　　身轻，气粗口臭，二便闭结，即当攻下，不可迟延。如其人安静懒言，困倦，不渴不食，二便自利，即当回阳，不可迟延。

　　舌上红黑色　舌上润白苔　舌根独黄色　舌上白黄色　舌上黄芒刺　舌尖独青色　舌上黑黄色　舌上黑芒刺　舌根独黑色　舌上青黄色　舌上白芒刺　舌尖惨红色　舌上粉白苔　舌上青红色　舌心独黄色　舌上干白苔　舌上淡黄色　舌边独白色　舌裂而开瓣　舌如猪腰色

　　舌之分辩，实属繁冗，亦难尽举。姑无论其舌之青、黄、赤、白、黑、干润、燥裂、芒刺满口、红白相间、黄黑相兼，统以阴阳两字尽之矣。是阴证则有阴象足征，是阳证则有阳证可凭。识得此旨，则不专以舌论矣。诸书纷纷论舌，言某舌当某药，某舌当某方，皆是刻舟求剑之流，不可为法。学者务于平日，先将阴阳病情，真真假假，熟悉胸中，自然一见便知，亦是认证要着。

</div>
    <div class="pagination">
<a href="医法圆通_page14.html">上一页</a><span>...</span><a href="医法圆通_page10.html">10</a><a href="医法圆通_page11.html">11</a><a href="医法圆通_page12.html">12</a><a href="医法圆通_page13.html">13</a><a href="医法圆通_page14.html">14</a><span class="current-page">15</span><a href="医法圆通_page16.html">16</a><a href="医法圆通_page17.html">17</a><a href="医法圆通_page18.html">18</a><a href="医法圆通_page19.html">19</a><a href="医法圆通_page20.html">20</a><span>...</span><a href="医法圆通_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
