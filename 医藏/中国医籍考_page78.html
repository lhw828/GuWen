<!DOCTYPE html>
<html>
<head>
    <meta charset="UTF-8">
    <title>中国医籍考 - 第 78 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 78 页/共 122 页</h1>
    <div class="content">　　或者一旦遇害。则征人唯曰命矣。夫彼之大道。又乌知其为果无野狼虎乎。余故知世人之情。闻鹊声则众喜之。如有所得。殊不知鹊亦能噪凶。闻鸦声则众恶之。如有所失。殊不知鸦能使人避凶。而亦能报吉。故鸦纯吉。而鹊半凶。而终不恶鹊。终不喜鸦。呜呼。凶乎吉乎。喜乎恶乎。事在于彼不在此。而鹊不得不噪。鸦不得不报。

　　唯人自裁之。虽欲勿用。养生其舍诸。故首以原心。为发明之始。次序婚合孕育。婴幼童壮。衰老宣摄避忌。以御未然之病。然后运气标本。阴阳虚实。脉证病治。以为全生去病之法。然后类方对证。以为规矩之用。备述痰证一条。以为方书补阙拾遗之式。更类杂治活法。常验之方。并无毫发苟简穿凿之妄。仓卒乏医之处。虽不能明脉问疾用药。井井有条。外选肘后秘宝。诸家备急数门。续抄古今明训二道。自省一篇。以为闲邪存诚之要。用质高明。非敢固望人人共为枯槁幽栖。然后尽善。但于一切据方用药之时。知有所生之心耳。或曰。吉人之辞寡。而子之辞。无乃喋喋乎。余曰。吾闻晋书云。平蜀之后。其将问蜀士曰。孔明言句。何其琐碎。士曰。简辞惟圣。与圣则可。彼师旅之众。故当详喻。于是余之反复而言。正欲人人共晓之也。始作于泰定改元。又庄子云。宇泰定者。发乎天光。故命曰泰定养生主论。庄子亦有养生主论。养生而有主。

　　则不惑于二三说也。逸人洞虚子王中阳自序。

　　杨易跋曰。上泰定续养生主论一编。予得之藩参东皋冒公。旧本但称洞虚子。称中阳。竟不知作者名氏。比读匏庵吴先生集。始为元之其人。王均章之书也。其略云。均章名 。自号中阳老人。生元盛时。年未四十。弃官归隐虞山之下。慕丹术。尤邃于医。年余九十而卒。又谓见吴思庵跋。乃考之元史。无其传。敏德吴公思庵集。

　　无其跋。盖薄荣愿慕高蹈之流。而国史家集。偶遗之也。所着之书。凡数种。此特其一。且长于绘事。钱氏所藏虞山图。乃其手写隐居所。有柴关册灶药栏之属。亦以其诗而知耳。东臬公雅好医术。而笃于奉亲。问尝以是编及予。知予有老母也。兹欲刻梓以传。又将推及予之心。以及于人人。养生君子。时一阅焉。当不待藏刀牧羊之悟。其亦思过半矣夫。正德辛未夏六月初吉。进士建安杨易读跋。

　　四库全书提要曰。泰生养生主论十六卷。旧本题元洞虚子王中阳撰。其书论婚孕老幼。阴阳气运。节宣之宜。

　　并摘录服证方剂。以资调摄。取庄子宇泰定者。发乎天光。及养生主之语名之。前有中阳自序。及至元戊寅段天序。盖正德间。兵部郎中冒鸾所重刊也。后有杨易跋。谓吴宽集中。载中阳为吴人。名 字均章。自号中阳老人。生元盛时。年四十。弃官归隐虞山之下。慕丹术。尤邃于医。

　　〔萨德弥实瑞竹堂经验方〕国史经籍志十五卷 存王都中序曰。曩予诵范文正公良相良医之言。未尝不敛衽嘉叹。何则。良相辅弼元首。佐治邦政。兴利除害。

　　选贤任能。使人乐其业。而其仁之见诸事者。足以泽被四海。良医导人有脉。疗理有证。脱 起痼。干元气而开寿域。使人安其生。而其仁之蕴诸心者。亦足以被及万姓。盖出处之辙虽殊。而吾人之用心则一。君子不可斯须而忘吾仁。则吾仁之在天下。不可胜用矣。谦斋萨公志文正之志。学文正之学。初以 马绣衣。风威所及。奸贪破胆。而生灵奠安。由柏垣而登薇府。一以是心。民以是浓。兹守建昌。殆将小试龚黄事业。为异日姚宋良相之效。公乎□哉。公犹以为未尽。乃退而考订名家方书。及游宦博采以经验诸方。分门别类。为书一十五卷。锓梓郡庠。题曰瑞竹堂经验方。将以传之万世。如公之仁。可为至矣。予辱公之知。属序编首。俾人诵兹集者。不唯知公之心良于医。抑以知公之志良于相。相者皆自其仁心中之流溢也欤。时泰定丙寅九月望日。闽中王都中序。

　　程文海萨德弥实谦斋御史瑞竹诗曰。江南御史弹琴处。插竹为援竹自成。不见稚丛缘节上。浑疑邻笋过墙生。

　　清阴已比甘棠爱。直气先占衣绣荣。回首荆台旧亭下。高枝应有凤凰鸣。（文集）

　　四库全书提要曰。瑞竹堂经验方五卷。元沙图穆苏（原作萨理弥宝今改正）撰。沙图穆苏。元史无传。其事迹不可考。以吴澄王都中二序核之。则其字为谦斋。尝以御史。出为建昌太守。是书即其在郡时所撰集也。原书本十五卷。杨士奇等文渊阁书目。载有一部一册。而晁 宝文堂书目内。亦列其名。则是明中叶以前。原帙尚存。其后遂鲜传本。今据永乐大典所载。搜采编辑。计亡阙已十之五六。而所存者尚多。谨根据方诠次。分立二十四门。厘为五卷。

　　中间如调补一门。不轻用金石之药。其处方最为醇正。又女科之八珍散。即四君子汤。四物汤之并方。其用尤广。

　　明薛己医案。已详着之。至疮科所载返魂丹。与今世疡医所用梅花点舌丹。夺命丹相类。内托千金散。以治痈毒。

　　亦见殊功。是皆可资利济之用。惟幼科之褐丸子。与苏沈良方中所列褐丸。名目相类。治疗亦同。特彼用乌头、桂、香附、干姜、陈皮、配合。攻补兼行。颇为周密。此乃用黑牵牛、京三棱、蓬莪术诸品。殊病其过于峻利。

　　盖金元方剂。往往如斯。由北人气禀壮实。与南人异治故也。此在于随宜消息。不可以成法拘矣。

　　〔张氏（道中）古今通变仁寿方〕佚吴澄序曰。世之医方不一。唯有所传授。得之尝试者多验。予最喜严氏济生方之药。不泛不繁。用之辄有功。

　　盖严师于刘。其方乃平日所尝试而验者也。淮南张道中学脉法于朱炼师永明。朱之师刘君。名开。刘之师崔君。

　　名嘉彦。伤寒一科。专学于李。祖李氏意。集诸家所用药。分门类证。名之曰古今通变仁寿方。观其中风伤寒二部。药皆精审。视济生方加详焉。是亦有所传授。得之尝试。岂苟然也哉。其所学于崔刘者深。探今原别有编类文。不止药方而已。（文集）

　　〔徐氏（文中）加减十三方〕一卷 存徐克昭曰。徐文中。字用和。宣州人也。自少传其妇翁针药方术。又善符咒。鞭龙缚鬼。以此名湖间。始为县吏。即弃去。又为安陆府吏。后弃去。游吴。吴大户患湿腿肿。文中与疗。针行病除。留为郡吏时。镇南王妃卧疾。不可起坐。王府御医。皆不能愈。南台侍御史秃鲁。以文中名闻。即驰驿就吴郡召之。至则王以礼见。赐坐便殿。道妃所疾苦。延入诊视。王曰。疾可为乎。对曰。臣以针石。加于玉体。不痊其安用臣。遂请妃举手足。

　　妃谢不能。文中因请诊候。按手合谷曲池。而针随以入。妃不觉知。少选请举如前。妃复谢不能。文中曰。针气已行。请举玉手。妃不觉为一举。请足足举。王大喜。明日妃起坐。王大设宴。赐赏赉无算。声震广陵。皆以为卢扁复出也。（稗史集传）

　　〔亡名氏加减十八方〕国史经籍志一卷 存四库全书提要曰。灵秘十八方加减一卷。旧本题德府良医所良医胡嗣廉校编。前有嘉靖十七年可泉子序。云。

　　不知何人所辑。则嗣廉但校正编次算。非所撰也。其书以世人多用和剂局方。不知加减之用。因以此十八方。各详其因证加减之法。以便于用。然病机万变。相似者多。但据证以加减药味。似非必中之道。仍与执局方者等也。

　　十八方后。又附补中益气汤等四方。共为二十二方。亦不知何人所加。或即嗣廉续入欤。

　　按是书。收在于 仙活人心下卷。盖演徐文中之方而所编。仍附于此。

　　〔潘氏（阳坡）加减方〕一卷 未见朱 曰。刘守真先生。金朝人也。初传得刘君荣甫。再传得刘君吉甫。三传得阳坡潘君。（心印绀珠经序）

　　按上见于 竹堂书目。

　　〔李氏（仲南）永类钤方〕医藏目录二十二卷 存自序曰。尝闻病家有抱病以用医者矣。有人子而不知医药。纳死生□他人之手者矣。医家有曰。家传秘密贳药。而不录方。因有以药试病者矣。世之方药何限矣。仅可以备医氏之搜检。而或尚昧于所施。病者医者。隐忍诖冒。何所逭哉，钤方之作。本之医经。伤寒有法。杂病有方。伤寒属外因。言法者一定之例也。杂病通三因。

　　立方者。当谨所向也。要知伤寒之法。可以推而治杂病。而杂病之方。未尝不出于仲景百十三方也。今人讳疾恶目伤寒之名。弃其书而不读。乃攻杂病之方以出奇。是皆弃其本者。是编以风寒暑湿四中四伤。居其前。以伤寒杂病。通为一门。凡仲景伤寒证中。有此病者。因以杂病之亦有此病者。附其后。而加三因之所向以明之。并以脉病因证治。增为五事。钤而为图。贯串彼此。互为发明。泛观者。必以博为烦。详考之。当知其约且要也。医学家不独得处用感发之助。卫生家实可备持循切急之救。岂复有隐忍诖冒之失哉。虽然。医经犹易经也。医者意也。易者变也。程子之序易曰。至微者理也。予所传者辞也。由辞以得意。则在于人焉。愚曰。易之阴阳。亦犹夫病之有阴阳也。羲黄是书。理固由此而出也。推意而知变者。当自得之。钤成。允贤孙君常恨其集成之略。揭治法于此。补订加详焉。倡诸公之刻则盛。中天隐德君子也。方本曰锡类者。天池先兄夸言之。今曰永类。诚欲着吾永感也。至顺二年辛未至日。栖碧山中李仲南序。

　　滕宾序略曰。是编曰锡类钤方者。吾天池李君名乃季栖碧所为也。栖碧平生无世俗嗜好。见其光四方。其弟馆百里外。念伯季既不可以俱出。而双亲老恩。有以寿之者。则谢诸公馆聘，结道院水月间。以延方外。必有如眇道士回先生者。过之有以寿其亲也。既于还丹之学有得会。而乃翁还。初先生不相待矣。则慨曰。丹之道远矣。庶几明方脉。以寿吾母耳。则大集古人医书。条其钤列。为锡类之书，盖诸科之方药。一阅而无不在目者矣。仓卒遇证。如暮夜求水火。无不应者。嗟乎。栖碧方着是书。岂搜猎岐黄之遗哉。求以生其亲。而不可得。则是衔哀茹痛。恨得其道之不早。而先君子之不可复生也。而其寿母夫人者犹在此，则此书之传。岂非以锡类为孝哉。

　　钱曾曰。永类钤方二十二卷。栖碧山中人李仲南。校检古今医书。并以脉病因证治。增为五事。钤而为图。

　　贯串彼此。发明成书。使人一览了然，其初名曰锡类。后改为永类者。仲南以书成于亲殁之后。衔哀茹痛。所谓着其永感耳。

　　〔危氏（亦林）世医得效方〕国史经籍志二十卷 存自序曰。工欲善其事。必先利其器。器利而后工。乃精医者。舍方书何以为疗病之本。自难经汤液灵枢伤寒论等篇出。而后之医师。着述者殆数百家。盖发纵指示。俾对病而知证。因证而得药。其用心亦仁矣哉。仆幼而好学。弱冠而业医。重念先世授受之难。由鼻祖自抚而迁于南丰。高祖云仙游学东京。遇董奉二十五世孙京。授以大方脉家。而医道日行。伯祖子美。复传妇人正骨金镞等科。其父碧崖。得小方科于周氏伯熙。载进学眼科。及疗瘵疾。至仆再参究疮肿咽喉口齿等。及储积古方。并近代名医诸方。由高祖至仆。凡五世矣。随试随效。然而方浩若沧海。卒有所索。目不能周。乃于天历初元。以十三科名目。根据按古方。参之家传。

　　昕夕弗怠。刻苦凡十稔。编次甫成。为十有九卷。名曰世医得效方。首论脉病证治。次由大方脉杂医科以发端。

　　至疮肿科而终编。分门析类。一开卷间。纲举而目张。由博以见约。固非敢求异于昔人。直不过欲便于观览云耳。

　　敛惟国朝念群黎之疾苦。惠民有局。设教有学。于医尤切。然自愧山林鄙陋。见闻不博。妄意纂集。舛谬惟多。

　　尤赖当道缙绅医师。进而教之。订其讹。补其偏。俾绣诸梓。则庶几广圣皇好生之仁于无穷。岂不韪欤。仍至元三年岁丁丑七月既望。嘉禾后学达斋危亦林拜手谨书。

　　啥刺歹等题辞曰。南丰危亦林世医得效方。编次有法。科目无遗。江西提举司校正之。笺上于院。下诸路提举司重校之。复白于院。院之长二僚属皆曰善。付其属俾绣梓焉。噫。是方之效。岂以此一言。而遂传欤。至元五年。太医院识。

　　四库全书提要曰。世医得效方二十卷。元危亦林撰。亦林字达斋。南丰人。官本州医学教授。是编积其高祖以下五世所集医方。合而成书。一曰大方脉科。分子目九十有一。二曰小方脉科。分子目七十一。三曰风科。分子目十。四曰产科。兼妇人杂病科。分子目三十有三。五曰眼科。分子目十二。六曰口齿兼咽喉科。分子目六。

　　七曰正骨兼金镞科。分子目二十九。八曰疮肿科。分子目二十四。共十九卷。附以孙真人养生法节文一卷。其总目针灸一科。有科无书。校检其文。皆散附各科之中。盖标题疏舛。实非阙佚。自序称，创始于天历元年。迄功于后至元三年。其用力亦云勤笃。前有至元五年太医院题识。备列院使十一人。同知院事二人。佥院事二人同佥院事二人。判官二人。经历二人。都事二人。

　　掾吏一人，衔名盖江西官医提举司。以是书牒医院。下诸路提举司重校。覆白于医院。而后刊行。亦颇矜慎。序中称其高祖遇仙人董奉二十五世孙。传其秘方。虽技术家根据托之言。不足深诘。而所载古方至多。皆可以资考据。

　　未可以罕所发明废之也。

　　〔仁存孙氏（阙名）治病秘方〕十卷 阙文渊阁书目。孙氏仁存方。一部四册阙。

　　按 先子曰。是书。向有同僚藏去者。借而阅之。旧人钞本。盖二百年前物。缺自首卷至第四卷。所存第五卷以下。仅六本。是虽零残。然希世之异编。因钞而藏之。甲子冬。偶诣少将云州公（治卿）邸。座间有书数卷。

　　公举见示。乃是书 本。亦恨阙第一卷。然文本端雅。纸刻精妙。实元板也。余遂贷归，钞补前四卷。虽未至完。

　　然各病门类。于是始具矣。但无序跋。故不得知孙氏何代人。熊均医学源流曰。仁存孙氏治法方。虽有板刻以行。

　　未详其年代出处。今考其书体例。论病集方之旨。亦为元人无疑矣。本草纲目附方。引孙氏仁存堂经验方。考诸是书。靡有载者。岂别有其书者欤。

　　〔孙氏仁存堂经验方〕未见按上见于本草纲目附方。

　　〔亡名氏神异诸方〕文渊阁书目一部一册阙 佚

　　卷五十三

</div>
    <div class="pagination">
<a href="中国医籍考_page77.html">上一页</a><span>...</span><a href="中国医籍考_page73.html">73</a><a href="中国医籍考_page74.html">74</a><a href="中国医籍考_page75.html">75</a><a href="中国医籍考_page76.html">76</a><a href="中国医籍考_page77.html">77</a><span class="current-page">78</span><a href="中国医籍考_page79.html">79</a><a href="中国医籍考_page80.html">80</a><a href="中国医籍考_page81.html">81</a><a href="中国医籍考_page82.html">82</a><a href="中国医籍考_page83.html">83</a><span>...</span><a href="中国医籍考_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
