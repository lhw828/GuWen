<!DOCTYPE html>
<html>
<head>
    <meta charset="UTF-8">
    <title>皇汉医学 - 第 39 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 39 页/共 77 页</h1>
    <div class="content">　　【注】
　　就此「不足」二字，诸说纷纭。东洞翁《类聚方》本方条下按「不足」，《外台》作「不定」，今从之。
　　自此论后，历代医家，多左袒之，故余亦从之，「不足」当作「不定」解。若心气不足，当和之，而无以大黄剂泻下之理。夫心气者，即精神之意。不定者，变动无常之义也。故心气不定者，精神不安之谓。吐血、衄血，读如字义。故全文之意，精神不安，吐血、衄血者，以本方为主治之义也。
　　本方何以主治精神不安，吐血、衄血，此为颇重要之问题，兹详说之。由余之经验，有本方证病者，如在大黄黄连泻心汤证之心下痞，按之濡，而心悸动亢盛。若按触心尖部，则有烦悸之状。因血压升腾，故脉呈数、疾，及皮肤黏膜，尤其于颜面口唇现充血之候，而神经过敏者，往往致诸种出血为常。由此事实考之，其心气不定，即神经过敏者。由颜面充血而推知脑充血之故。致大脑皮质被刺激，其必然之结果，惹起吐血、衄血，及其它诸种之出血者，不外因血压升腾，与血管系支配下之脏器组织有充血或炎性机转也(有本方证之病者，常有充血或热状，且屡因发热而往往伴以出血。有此机转可知矣)，故仲景用有健胃、收敛、消炎性之黄连、黄芩，配以健胃、消炎且有诱导作用之大黄，如本方者乎。
　　泻心汤方
　　大黄4.8克，黄芩、黄连各2.4克。
　　煎法用法同前。
　　本方为丸，名三黄丸，又名三黄圆。
　　先辈之论说治验
　　《千金方》曰：「巴郡太守奏，以三黄丸治男子五劳、七伤，消渴，肌肉不生，妇人带下，手足寒热。」
　　求真按：「五劳、七伤者，虽为后世医之妄语，但含有结核性疾患之意味。消渴者，糖尿病也。带下者，为子宫出血及白带下之总称也。手足寒热，为手足烦热之误。」
　　三黄汤，治下焦结热，不得大便。
　　《千金翼》曰：「三黄汤，主解散腹痛胀满之发于卒急者。」
　　《外台秘要》曰：「集验大黄散(求真按：『即本方』)，疗黄疸，身体、面目皆黄。」
　　《肘后百一方》曰：「恶疮三十年不愈者，大黄、黄芩、黄连各三两为散，洗疮净，粉之，日三次，无不瘥者。」
　　《医林集要》曰：「泻心汤，治咳逆，大便软利者。」
　　《和剂局方》曰：「三黄圆，治丈夫、妇人之三焦积热。上焦有热，则攻冲眼目而赤肿，头项胀痛，口舌生疮；中焦有热，则心膈烦躁，饮食不美；下焦有热，，则小便赤涩，大便秘结；五藏俱热，即生痈疖疮痍。及治五体之痔疾，粪门肿痛，或下鲜血。…小儿之积热，亦宜服之。」
　　求真按：「以上诸证，皆炎性充血使然，故本方能治之。而本方证之出血，如此说以鲜赤色为常，非如瘀血性出血而带暗紫黑色者，宜注意分别之。」
　　《三因方》曰：「三黄圆治骨实极热，耳鸣，面色焦枯，隐曲而膀胱不通，牙齿、脑髓苦痛，手足酸疼，大小便闭。」
　　求真按：「骨实极热，隐曲而膀胱不通者，是古之病理说，虽意义不明，但其它之由于炎性机转者，不难察知。」
　　《圣济总录》曰：「金花丸(求真按：『即本方之丸方』)，急劳，烦躁羸瘦，面色萎黄，头痛眼涩，多困少力者，三味等分为末，炼蜜丸，服之。」
　　《卫生宝鉴补遗》曰：「烦躁发热，胸中烦闷，已经汗解而内耗，胸中烦满，其证不虚不实，用活人三黄泻心汤(求真按：『亦即本方』)。」
　　《古今医统》曰：「三黄丸，治遗精有热者。」
　　《名医方考》曰：「三黄泻心汤，治心膈实热，狂躁面赤者。」
　　《活人书》曰：「三黄汤，治妇人伤寒六七日，胃中有燥屎，大便难，烦躁，谵语，面赤，毒气闭塞，不得流通者。」
　　《幼科发挥》曰：「三黄泻心丸(求真按：『此即本方之丸方』)，一名三黄五色丸，利诸惊热。」
　　《痘证宝笺》曰：「痘疮，有胃实声哑者，必口渴热盛，大便秘结，其疮不起发，宜三黄汤。」
　　又大便闭结，胀闷，痘发不齐，并不起胀，形色赤紫，三黄汤以通之，则痘易起而色转顺。
　　《保赤全书》曰：「三黄丸，治麻后赤白痢，里急后重，身实者。」
　　《松原家藏方》曰：「泻心汤，治卒倒人事不知，心下痞坚，痰喘急迫者。」
　　泻心汤，卒倒瘛瘲，口噤，不知人事，手足逆冷，脉沉迟者，或狂痫，癫痫，痴痫，皆主之。
　　《芳翁医谈》曰：「凡痫家虽有数百千证，然治之莫如三黄泻心汤。其眼泡惰而数瞬，呼吸促迫如唏之类，用之则最效。欲使其长服，宜为丸与之，但效稍缓耳。痫家冲突(卒然冲膈，似冲心而非者)，甚有见异证者，宜辰砂丸。其自汗甚者，亦因冲突而然，宜三黄泻心汤，甚者加牡蛎主之。」
　　一男子患失精，数年。与人并坐，自不知其漏泄，诸医尽力，不得治，故延师，师至，将诊之，问曰：「余之病可治乎？」曰：「可治。」病者乃屈一指。寻又问如初。师曰：「可治。」又如是不已，至十指，抱剑去。师曰：「痫也。」以三黄泻心汤而痊愈。
　　一妇人尝患哮喘，平居多忘，而嫌师诊。师亦知其痫，与同方，至五年，痊愈。今其夫亦有疾，属痫，近更吐血久不止，自作三黄加地黄汤(求真按：「即本方加地黄」)服，然无效，终至于招余。余至曰：「此方实适宜于病，岂有他邪耶，但去地黄加芒硝则益佳。然尚有方略，请作剂。」以芩、连各六分，大黄一钱二分，芒硝一钱，为一剂。以水一合半，小便半合，合煎一沸，日服二三剂，三日全止。
　　求真按：「虽处适当之剂，若药量不得其宜，难期奏效。此学者最宜留心处也，岂独本方为然哉？」
　　发狂，莫如三黄泻心汤。若兼用瀑布泉，则更妙。
　　小儿多惊搐，宜三黄泻心汤。如有表证者，宜葛根汤。痘家，宜甘连汤。
　　求真按：「宜小柴胡、小柴胡加石膏汤者反多，当注意。」
　　一男子患齿龈出血，每旦起则出，顷刻而止，虽午眠、寤后亦必出。检无他证，但舌上少有褐色，而劳思则更甚云。医治无效，年余，请治。此痫也，若不怕下则可治。乃与三黄加芒硝汤，三十日许痊愈。
　　《建殊录》曰：「有一人年二十余，积年患吐血，每旬必一发。丙午秋，大吐，吐已，气息顿绝。迎众医救之，皆以为不可为矣。于是家人环泣，谋葬事。先生后至，视之，似未定为死者，因以纩着鼻间，犹能蠕蠕而动，乃按其腹，有微动，盖气未尽也。急作三黄泻心汤饮之(每帖重十五钱)，须臾，腹中雷鸣，下利数十行，即醒。出入二十日许，痊愈。十余年不复发。」
　　《漫游杂记》曰：「一男子患下疳，修治不顺，如愈如不愈。经数月，秋间浴于温泉，二十日，毒气大发，骨节刺痛，遍身肿胀，不能起作。过十余旬，经治三医，不愈。其兄与余相商，往诊之，不出室者已百余日，脉数气促，夜不安眠，目光莹然，常依悲愁，发乱面肿，溃烂如新发之桃花。诊其腹，脓汁粘手。乃作再造散六十钱、三黄汤二十帖与之。曰：『十日间服尽。』十日后，一人来乞药，且曰：『秽物已下六七行。』又十日，往再诊，病形减半，寤寐安静。乃作五宝丹，使如法服之，二剂而愈。余曰：『子毋太喜，五宝丹可散毒而不能尽毒。今得愈者，非痊愈也，惟散遍身耳，不日将再发也。』不信，修养有间，三十日，果再发，于是遽服前方。自秋至冬，更越春夏，渐渐平复，惟疮根坚凝未散。余曰：『余毒犹未尽也，宜益服前方。』又一年以上，三十余月而痊愈。呜呼，湿毒浸润，急急难除，有如此者！」
　　一女子患肿毒，左肘肿起如馒头，遍身无肉，脉数气急，咳嗽潮热，一如传尸。审问其病状，近年骨节疼痛，腰背冷，月事不下。盖因湿毒壅于经脉，干血得攻其中也。乃与湿漆丸一钱。十余日，大便下臭秽物，遍身发赤疹，阴门突出，痛痒难堪，而脉数气急减半。于是作泻心汤与湿漆丸并进。三十日，觉肌肤生肉，咳嗽潮热，徐徐而退。约二月许而愈。
　　求真按：「湿漆丸，由生漆、大黄二味而成。虽为驱瘀血的杀虫杀菌剂，但其作用峻烈，故余以起废丸代之。」
　　《古方便览》本方条曰：「一男子三十余，患热病不愈。三十日许，背恶寒殊甚，皮肤燥热，饮食不进。余诊之，腹内濡，唯心下满，按之不痞，与此方。汗大出，诸证顿退，十五六日痊愈。」
　　求真按：「不痞者，不痞硬之误也。」
　　《方舆輗》曰：「泻心汤，治子痫，若发则目吊口噤，痰涎壅盛，昏晕不省，时醒时作者。」
　　子痫者，孕妇卒发痫也，治方宜泻心汤，或使间服参连、熊胆汁等，折其大势，然后视证转方可也。此证往时世医通用羚羊角散，但不如泻心汤之单捷。
　　求真按：「参连，即参连汤也。」
　　经血错出于口鼻，称逆经，又谓错经，先哲谓火载血上也。龚云林用生地黄于四物汤中，加大黄、童便，治验载《万病回春》，甚有理。往年一女子患此疾，起时吐衄，后至眼目、耳、十指头皆血出，形体麻木，手足亦至于强直。余投泻心汤，十日血止，后与回生汤调理复旧。此妇之病，为错经中之最剧者也。
　　求真按：「回生汤，由当归、川芎、大黄、黄连、桂枝、白朮、芍药、黄芩、茯苓、地黄、甘草、人参、木香、丁香、萍蓬十五味而成之方，但不外当归芍药散、苓桂朮甘汤、泻心汤合方之意。若合用此三方，不如合前二方，兼后一方(其丸方)已可，无须回生汤也。」
　　泻心汤，此方不仅治吐血、衄血，即下血、尿血、齿衄、舌衄、耳衄等，一身九窍出备者，无不治之，诚为血证之玉液金丹也。
　　泻心汤，坠打损伤，昏眩不省人事者，及出血不已者，大宜此汤。金疮亦唯用此汤可也。坠打者，自高处坠下，或被重物压下，或被物击等而致身体损伤时，气逆昏眩者，急与泻心汤为妙。血出不已者益佳。
　　求真按：「此证有当以桃核承气汤治之者，不可不知。」
　　《腹证奇览》曰：「三黄泻心汤，治心气不定，心下痞。」不定者，觉心中急无着落，跳动而塞于胸中，若以手按之，却不似跳动，此气血之热也，故有吐血、衄血等证者，或成痔疾、下血、便血等证者，或致狂乱证者，是由心气不定也。或血气上冲而眼目生赤翳，或头项肿热，口舌热疮，疔疖热疼，或气疾积聚之心悸惊烦，产后血崩，便秘，脉数，心下痞硬，冲热面赤等证，或小儿丹毒积热及一切之血热，血气上逆而心烦、心悸者，及天行下利脓血(求真按：「天行者，流行性或传染性也」)等证。要之皆以心下痞、心中烦悸不定者为腹证之准据而可用之。故证曰：「心气不定，吐血、衄血者，泻心汤主之。」
　　《金匮》「不定」作「不足」，非也，今从《千金方》。泻心者，泻心中之血热也。心者，血之所注。血者，得阳气而循环于一身，阳气有余时则血上逆而涌出，以致吐血、衄血也。以是心气摇摇不定，常跳动而无着落，或惊悸忧惨，甚者发狂，此之谓「心气不定」也。
　　求真按：「此说之『心』字，可作『脑髓』与『心脏』二义看，因其所在、构造、机能不同故也。若以二脏混同立论者，为极不合理也。如能深思熟虑时，则能立知其不同。若心力强盛而悸动加疾速时，其动脉系之血量因而异常增加，致成全身之充血，故此时比他脏器组织之血管为丰富，而口径亦增大，以致脑髓之充血亦比其它之充血程度为大，而起强度之充血，又因脑髓比其它弱度者更易受刺激，故先于他脏器发其强的机能障碍也明矣。况脑髓之感受性比其它为锐敏乎，是以心脑二者关系密接而不可分也。故假令二者混同，于事实上亦无不可，但学者必须有此观察法，不可坚执于文字之表面，而当探知其真相也。」
　　《用方经验》曰：「泻心汤，…按吐血、衄血、下血及气逆血晕，或发狂，痫癖者，以此为的治，因能镇心气，理血脉之剂也(求真按：『“理血脉”九字实为本方之眼目』)。故心下郁热上冲而至眼之血膜攀睛，或胃火上逆，口臭，舌衄，牙疳，齿痔者，加羌活、石膏则益妙。此证当与大黄黄连泻心汤互参。」
　　求真按：「加石膏已足，无加羌活之必要。」
　　《餐英馆治疗杂话》本方论曰：「此方以心下痞，大便秘而上气者为目的，及一切上焦有蓄热，或口舌生疮，或逆上而眼目赤者，皆当以大便秘为目的。又痔疮肛门肿痛，下鲜血者，亦必有效。见《局方》以鲜血之『鲜』字为眼目，鲜血者，真赤色之血也。凡血证色黯淡者，寒也；鲜者，热也。吐血证，世医虽知用此方，然不知用于下血证。又谦齐之诀，过食辛热厚味而足胫痛者，有效。若不知者则不可用之。」
　　《类聚方广义》本方条曰：「中风卒倒，人事不省，身热，牙关紧急，脉洪大，或鼾睡大息，频频欠伸者，及省后偏枯，瘫痪不遂，缄默不语，或口眼喎斜，言语蹇涩，流涎泣笑，或神思恍惚，机转如木偶人者，宜此方。」
　　能解宿酲，甚妙。
　　酒客郁热下血者，肠痔肿痛下血者，痘疮热气炽盛而七孔出血者，产前后血晕郁冒或如狂者，眼目焮痛，赤脉怒张，面热如醉者，龋齿疼痛，齿缝出血，口舌腐烂，唇风、走马疳、喉痹焮热肿痛而重舌痰胞，不能语言者。此二证，以铍针横割去其恶血取瘀液为佳。痈疔内攻，胸膈冤热，心气恍惚者。发狂，眼光莹莹，倨傲妄语，昼夜不眠者。以上诸证，若有心下痞，心中烦悸之证，用泻心汤，其效如响。
　　《方伎杂志》曰：「一人下血，即请诊治。周身面色青白，爪甲白，舌亦无血色而干燥，脉沉弱，胸动亢，息强切，饮食不进，大便昼夜有数次，检其大便，皆血也，且有数血块，日日如是云。是因严冬之寒气剧烈，日日餐风，不宿亭旅，寒气难堪，血气耗脱，故身体手足逆冷也。余与泻心汤合四逆加人参汤三帖，使交互服之。服药后，血少减，身体手足亦温。至春，血止，大快，但尚有虚热之候，一身手足蒸热。因转柴物汤，通计三十余日而复旧，此人已六十余岁矣，若以其年龄与病证之脱血及严寒之气候而论，当时预料其不能治愈，今得痊愈者，可谓大幸矣。」
　　求真按：「柴物汤者，即柴胡四物汤之变则的方剂也，已述于前，不可用之。」
　　黄芩之医治效用
　　《药征》曰：「黄芩，主治心下痞也，兼治胸胁满、呕吐、下利。」
　　此说虽是，若不加「因于充血或炎性机转」九字则难为完璧。心下痞者，有因于充血或炎性机转者，有因气逆者，有因停水者，原因不一故也。是以上文须改作黄芩因于充血或炎性机转而心下痞者为主目的，胸胁满、呕吐、下痢等为副目的而用之。下说亦同为本药应用之副目的。
　　《本草纲目》曰
　　黄芩根
　　【气味】苦平，无毒。
　　【主治】诸热黄疸，肠澼泄痢，…恶疮疽蚀，火疮。(《本经》)
　　疗痰热，胃中热，小腹绞痛，消谷(求真按：「消谷者，促进消化也」)，…女子血闭，淋露，下血，小儿腹痛。(《别录》)
　　治热毒骨蒸，寒热往来，肠胃不利。…治五淋，…去关节烦闷，解热渴(求真按：「本药治热渴作用效力微弱」)。(甄权)
　　下气，主天行热疾、疔疮，排脓，治乳痈、发背。(大明)
　　治肺中湿热，泻肺火上逆，疗上热目中肿赤，瘀血壅盛(求真按：「此瘀血，非真瘀血，因充血或炎性充血之意可知」)，上部积血，…安胎。(元素)
　　治风热、湿热头疼，奔豚热痛，火咳肺疼喉腥，诸失血(求真按：「诸失血，出血也」)。(时珍)
　　【发明】
　　元素曰：「黄芩之用有九：泻肺热，一也。治上焦皮肤风热、风湿，二也。去诸热，三也(求真按：『诸热之上当冠以“少阳病”三字』)。利胸中气，四也。消痰膈，五也。除脾经诸湿，六也(消痰膈，除脾经诸湿者，即除呼吸及消化器之湿热也)。夏月须用，七也。妇人产后，养阴退阳，八也。安胎，九也(求真按：『养阴退阳者，去热也。本药之安胎者，恐母体有炎证而致将欲流产之际，若用本药，则能去此炎证，故得安胎也』)。酒炒上行，主上部积血(求真按：『虽不用酒炒，亦能主上部之积血』)，非此不能除。下痢脓血，腹痛后重，身热久不能止者，与芍药、甘草同用之(求真按：『本药与芍药、甘草同用，即黄芩汤之方意，唯少大枣耳』)。凡诸疮痛不可忍者，宜芩、连苦寒之药(求真按：『凡诸疮热痛云云，若不作，则不得以黄连、黄芩为主治』)。」
　　附子泻心汤之注释
　　心下痞，而复恶寒、汗出者，附子泻心汤主之。(《伤寒论》)
　　【注】
　　心下痞呈泻心汤证者，若为阳实证，则有发热而无恶寒。今不拘心下痞，「而恶寒、汗出」之上加一「复」字者，暗示反于泻心汤证也。而此恶寒与汗出者，是非有表候，为阳虚证之征，故以泻心汤治心下痞，以附子治此恶寒与汗出也。
　　附子泻心汤方
　　大黄4克，黄连、黄芩、附子各2克。
　　上药，各别细锉，渍大黄、黄连、黄芩3味于沸汤60克内，须臾，绞去滓。别以水60克煮附子，取20克，合而顿服之。
　　先辈之论说
　　《芳翁医谈》曰：「中风卒倒者，最难治。与附子泻心汤，间有得效，然多死者。」
　　求真按：「是论脑出血之阴阳虚实相半者。其阳实证者，不可混同之。」
　　《方舆輗》本方条曰：「泻心汤证，有但欲寐者，甚者，食时与服药亦睡，又手尖微冷等证亦宜此方。」
　　《类聚方广义》本方条曰：「老人停食，瞀闷晕倒，不省人事，心下满，四肢厥冷，面无血色，额上冷汗，脉伏如绝，其状类中风者，称为食郁、食厥，宜附子泻心汤。」
　　栀子豉汤之注释
　　发汗吐下后，虚烦不得眠，若剧者，必反复颠倒，心中懊憹，栀子豉汤主之；若少气者，栀子甘草豉汤主之；若呕者，栀子生姜豉汤主之。(《伤寒论》)
　　【注】
　　本条「发汗吐下后，虚烦不得眠者，栀子豉汤主之」。「发汗吐下后，虚烦不得眠，若剧者，必反复颠倒，心中懊，栀子豉汤主之」可分作如是解，则前者为轻证，后者为剧证也。而虚烦不得眠者，因发汗吐下，诸毒悉被驱逐，但欲示仅有残余热毒遗留，刺激大脑皮质。若已经汗吐下，则腹内空虚，无病毒之阻滞，因有不眠烦闷之虚状，故加「虚烦」二字也。又反复颠倒者，辗转反侧也，因不眠之甚，而遂致此。
　　心中懊者，《类聚方广义》云：「成无己曰：『懊者，俗谓骨突是也。』盖心中愦闷不可名状之义。刘完素曰：『懊者，烦心热躁，闷乱不宁也。』若以现代的解说换言之，则懊者，即因炎性充血，脑刺激症状中之剧烈者，而不眠与反复颠倒，亦皆由于此也。」
　　发汗，若下之，而烦热、胸中窒者，栀子豉汤主之。(《伤寒论》)
　　【注】
　　窒者，《腹证奇览》云：「窒者，如空房满塞，不受物也。」虽能吞咽食物，胸中亦觉阻塞，此亦因热郁结于心胸所致，即有食管狭窄之自觉，而因热毒之故致食道黏膜干燥，食物不滑利也。故酒客之咽下困难等，可知以本方及类方为主治矣。
　　伤寒五六日，大下之后，身热不去，心中结痛者，未欲解也，栀子豉汤主之。(《伤寒论》)
　　【注】
</div>
    <div class="pagination">
<a href="皇汉医学_page38.html">上一页</a><span>...</span><a href="皇汉医学_page34.html">34</a><a href="皇汉医学_page35.html">35</a><a href="皇汉医学_page36.html">36</a><a href="皇汉医学_page37.html">37</a><a href="皇汉医学_page38.html">38</a><span class="current-page">39</span><a href="皇汉医学_page40.html">40</a><a href="皇汉医学_page41.html">41</a><a href="皇汉医学_page42.html">42</a><a href="皇汉医学_page43.html">43</a><a href="皇汉医学_page44.html">44</a><span>...</span><a href="皇汉医学_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
