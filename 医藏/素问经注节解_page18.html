<!DOCTYPE html>
<html>
<head>
    <meta charset="UTF-8">
    <title>素问经注节解 - 第 18 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 18 页/共 37 页</h1>
    <div class="content">　　刺志论

　　论虚实常反，自是不易之理，不特针家为然。然即以针论，通篇惟末后四语，其前毫与针刺之义无涉，不知何故以刺志名篇也。

　　黄帝问曰：愿闻虚实之要。岐伯对曰：气实形实，气虚形虚，此其常也，反此者病。（阴阳应象大论曰：“形归气。”由是故虚实同焉。反谓不相合应，失常平之候也。形气相反故病生，气谓脉气，形谓身形也。）谷盛气盛，谷虚气虚，此其常也，反此者病。（灵枢经曰：“荣气之道，内谷为宝，谷入于胃，气传与肺，精专者上行经隧。”由是故谷气虚实，占必同焉。候不相应，则为病也。）脉实血实，脉虚血虚，此其常也，反此者病。（脉者血之府，故虚实同焉。反不相应，则为病也。）

　　帝曰：如何而反？岐伯曰：气盛身寒，气虚身热，此谓反也。（按：气为阳，阳盛则火胜而身宜热，今不热而反寒，阳虚则火衰而身应凉，今不凉而反热，是病证乖舛，为反常也。按气盛身寒四字，王本所无，甲乙经载之，与下文相应，是也，今增入之。谷入多而气少，此谓反也。谷不入而气多，此谓反也。脉盛血少，此谓反也。脉少血多，此谓反也。按：气多气少，惟谷是视，脉盛脉衰，惟血是分，相反若此，必有故矣。）

　　气盛身寒，得之伤寒。气虚身热，得之伤暑。（伤谓触冒也。寒伤形，故气盛身寒；热伤气，故气虚身热。

　　按：寒则收引而无汗，气闭于内，故气盛而身寒。暑则多汗而气泄，火气外达，故气虚而身热。身寒者治用辛甘，身热者药尚甘凉，此伤寒伤暑之大旨。证虽似反，而其病则可治。辨之不审，则害不胜言也）

　　谷入多而气少者，得之有所脱血，湿居下也。（按：血脱则气泄，湿居下则火炎上，气泄则谷不能化气，火炎上则善食而瘦，故谷虽多而气少也。谷入少而气多者，邪在胃及与肺也。按：邪入肺胃，则气壅盛。胃为邪踞，故谷不入而气多也。）脉小血多者，饮中热也。（饮谓留饮也。按：饮停则化而为热。脉小者，正气不足。血多者，非真有余，热所激也。）脉大血少者，脉有风气，水浆不入，此之谓也。（按：风气辏泊，令血枯干，木邪乘胃，故脉见洪大而证见血少，更且水浆不入也。注言水浆不入于脉，误矣。）

　　夫实者气入也，虚者气出也。（入为阳，出为阴。阴生于内故出，阳生于外故入。）气实者热也，气虚者寒也。（阳盛而阴内拒，故热；阴盛而阳外微，故寒。按：邪气入则实，正气出则虚。虚必寒，实必热，自然之理也。）

　　入实者，左手开针孔也；入虚者，左手闭针孔也。言用针之补泻也。右手持针，左手捻穴。故实者右手开针孔以泻之，虚者左手闭针孔以补之也。（按：本篇以刺志为名，然自此节以前，并无一字论针。其论针者，惟此节而已。本非针家妙旨，姑存之，以见名篇之意耳。）

　　内篇　卷之三

　　刺禁论

　　刺以去病，欲去病而不知禁，则不惟不能去病，而反以增病，其害更有不可胜言者。篇中精义，用针者不可不知，用药者尤当体认也。

　　黄帝问曰：愿闻禁数。岐伯对曰：脏有要害，不可不察。（按：要害者，性命之所关也。）肝生于左，肝象木，王于春，春阳发生，故生于左。肺藏于右，（肺象金，王于秋，秋阴收杀，故藏于右也。按：新校正云：“杨上善云：肝为少阳，阳长之始，故曰生；肺为少阴，阴藏之初，故曰藏。”）心部于表，肾治于里，（按：心为牡脏，属阳而主表，凡诸动作，皆其所部署焉。肾为牝藏，属阴而主里，凡诸脏腑，皆其所统治焉。

　　杨上善云：“心为五脏部主，故得称部。肾间动气，内治五脏，故曰治。”亦是。）脾为之使，胃为之市。（按：趋走不息谓之使，脾主运化水谷以营养夫一身，其使之为乎。百物聚集谓之市，胃谓水谷之海，以变化夫五味，其市之为乎。）

　　膈肓之上，中有父母，（按：杨上善云：“心下膈上为肓。心为阳，父也；肺为阴，母也。肺主气，心主血，共荣卫于一身，故为父母。”乃王注以气海为父母，虽上气海在膻中，然不若杨解为更确。）七节之旁，中有小心，（按：脊骨共二十一节，自下除 骨上数至第七节两旁，乃肾位也。肾两枚，各距脊横开一寸五分，两肾之中，是曰命门，为火之宅，为气之根，亦犹心君主宰诸脏腑，故曰小心也。乃王氏指为真心神灵之宫室，杨上善改小为志，以志为心之神，皆误也。）从之有福，逆之有咎。（按：从谓各得其宜也。）

　　刺中心，一日死，其动为噫。（心在气为噫。）刺中肝，五日死，其动为语。（肝在气为语。按：新校正云：“全元起本并甲乙经语作欠。元起云：‘肾伤则欠，子母相感也。’王氏改欠为语。”）刺中肾，六日死，其动为嚏。（肾在气为嚏。按：新校正云：“按全元起本及甲乙经六日作三日。”）刺中肺，三日死，其动为咳。

　　（肺在气为咳。）刺中脾，十日死，其动为吞。（脾在气为吞。按：新校正云：“全元起本及甲乙经十日作十五日。刺中五脏，与诊要经终论并四时刺逆从论相重。此叙五脏相次之法，以相生为次，甲乙经以心肺肝脾肾为次，是以所克为次，全元起旧本，则散乱而无次矣。”）刺中胆，一日半死，其动为呕。（胆气勇，故为呕。

　　按：新校正云：“诊要经终论，刺中胆下，又云刺中膈者为伤中，其病虽愈，不过一岁而死。”）

　　刺跗上，中大脉，血出不止，死。（跗为足跗，大脉动而不止者，则胃之大经也。胃为水谷之海，血出不止，则胃气将竭，海竭气亡，故死。）刺面，中溜脉，不幸为盲。（面中溜脉者，手太阳任脉之交会。手太阳脉，自颧而斜行，至目内 。任脉自鼻鼽两旁，上行至瞳子下。故刺面中溜脉为盲。）刺头，中脑户，入脑，立死。（脑户，穴名，在枕骨上，通于脑中。然脑为髓之海，真气之所聚，针入脑则真气泄，故立死。）刺舌下，中脉太过，血出不止，为喑。（舌下脉，脾之脉也。脾脉者，挟咽，连舌本，散舌下。血出不止，则脾气不能营运于舌，故喑不能言。按：言语之需舌，犹笙之用簧也。清浊高下，非舌不辨。今若刺血过多，则舌不便利而声音蹇涩矣。注作脾不能运，太迂。）刺足下布络中脉，血不出，为肿。（布络谓当内踝前足下空处布散之络，正当然谷穴分也。络中脉，则冲脉也。冲脉者，并少阴之经，下入内踝之后入足下也。然刺之而血不出，则肾脉与冲脉，气并归于然谷之中，故为肿。）刺 中大脉，令人仆，脱色。（寻此经 中主治，与中诰流注经委中穴正同，应 中者以经穴为名，委中处所为名，亦犹寸口、气口、脉口皆同一处尔。然 中大脉者，足太阳经脉也。足太阳之脉，起于目内 ，合手太阳。手太阳脉，自目内 ，斜络于颧。足太阳脉，上头下项，又循于足。故刺之过禁，则令人仆倒而面色如脱去也。按： 音隙。）刺气街中脉，血不出，为肿，鼠仆。（气街之中，胆胃脉也。胆之脉，循胁里，出气街。胃之脉，挟脐，入气街中。其支别者，起胃下口，循腹里，至气街中而合。今刺之而血不出，则血脉气并聚于中，故内结为肿，如伏鼠之形也。

　　气街在腹下，挟挤两旁，相去四寸，鼠仆上一寸动脉应手也。按：新校正云：“按别本仆一作鼷。气府论注，气街在脐下横骨两端，鼠鼷上一寸也。”）刺脊间，中髓，为伛。（伛谓伛偻，身 屈也。脊间，谓脊骨节间也。刺中髓，则骨精气泄，故伛偻也。按：伛音讴。）刺乳上，中乳房，为肿，根蚀。（乳之上下，皆足阳明之脉也。乳房之中，乳液渗泄，胸中气血，皆外凑之。然刺中乳房，则气更交凑，故为大肿。中有脓根，内蚀肌肤，化为脓水而久不愈。）刺缺盆中，内陷气泄，令人喘咳逆。（五脏者，肺为之盖，缺盆为之道。肺藏气而主息，又在气为咳，故刺缺盆中，内陷则肺气外泄，故令人喘咳逆也。）刺手鱼腹，内陷，为肿。（手鱼腹内，肺脉所流，故刺之内陷，则为肿也。按：新校正云：“甲乙经肺脉所流，作肺脉所留。”）刺阴股，中大脉，血出不止，死。（阴股之中，脾之脉也。脾者中土，孤脏以灌四旁。今血出不止，脾气将绝，故死。）刺客主人，内陷中脉，为内漏，为聋。（客主人，穴名，今名上关，在耳前上廉起骨，开口有空，手少阳、足阳明脉交会于中。陷脉言刺太深也，刺太深则交脉破决，故为耳内之漏。脉内漏则气不营，故聋。按：新校正云：“详客主人穴与气穴论注同。按甲乙经及气府论注云：‘手、足少阳、足阳明三脉之会。’疑注脱足少阳一脉也。”）刺膝髌，出液，为跛。（膝为筋府，筋会于中，液出筋干，故跛。）刺臂太阴脉，出血多，立死。（臂太阴者，肺脉也。肺者，主行营卫阴阳，治节由之。血出多则营卫绝，故立死。）刺足少阴脉，重虚出血，为舌难以言。足少阴，肾脉也。贯舌络肺，系舌本。故重虚出血，则舌难言也。刺膺中，陷中肺，为喘逆仰息。（肺气上泄，逆所致也。）刺肘中，内陷，气归之，为不屈伸。（肘中谓肘屈折之中，尺泽穴中也。刺过陷脉，恶气归之，气固关节，故不屈伸也。）刺阴股下三寸，内陷，令人遗溺。（股下三寸，肾之络也。冲脉与少阴之络，皆起于肾下，出于气街，并循于阴股，其上行者出胞中。故刺陷脉，则令人遗溺也。）刺掖下胁间，内陷，令人咳。（掖下，肺脉也。

　　肺之脉，从肺系，横出掖下。真心脏脉，直行者，从心系，却上掖下。刺陷脉，则心肺俱动，故咳也。）刺少腹，中膀胱，溺出，令人少腹满。（胞气外泄，谷气归之，故少腹满也。少腹谓脐下也。）刺 肠，内陷，为肿。（ 肠之中，足太阳脉也。太阳气泄故为肿。）刺匡上陷骨中脉，为漏，为盲。（匡，目匡也。骨中谓目匡骨中也。匡骨中脉，目之系，肝之脉也。刺内陷则目系绝，故为目漏、目盲。）刺关节中，液出，不得屈伸。（诸筋者皆属于节，津液渗润之。液出则筋膜干，故不得屈伸也。）

　　无刺大醉，令人气乱。（脉数过度，故因刺而乱也。按：灵枢经气乱作脉乱，当以气乱为正。）无刺大怒，令人气逆。（怒者气逆，故刺之益甚。）无刺大劳人，（经气越也。）无刺新饱人，（气盛满也。）无刺大饥人，（气不足也。）无刺大渴人，（血脉干也。）无刺大惊人。（神荡越而气不治也。按：新校正云：“详无刺大醉至此七条，与灵枢经相出入。灵枢经曰：新内无刺，已刺无内；新怒无刺，已刺无怒；新劳无刺，已刺无劳；已醉无刺，已刺无醉；已饱无刺，已刺无饱；已饥无刺，已刺无饥；已渴无刺，已刺无渴；大惊大恐，必定其气，乃刺之也。”谨按此七条虽与灵枢经相出入，然灵枢之旨，既慎于未刺之先，复诫于已刺之后，盖合医者、病者而言。此篇之旨，则专指用针者言也。又按此七段，王本原刻在刺手鱼腹之下，刺阴股中大脉之上，上下分裂，今移置于此。）

　　内篇　卷之三

　　皮部论

　　囊括一身，以总统夫脏腑者，皮也。故皮得谓之部，言为所部主也。皮之职，内既包脏腑，外则司开阖，而毫窍附焉，故又为诸邪出入之门户。然邪之入也，虽由于皮，而所以致邪之入者，皮不任咎也。篇中虽分三段，始终只一意而已。

　　黄帝问曰：余闻皮有分部，脉有经纪，筋有结络，骨有度量，其所生病各异，别其分部，左右上下，阴阳所在，病之始终，愿闻其道。岐伯对曰：欲知皮部，以经脉为纪者，诸经皆然。（按：皮肤为一身之躯壳，诸凡经脉皆其所包括也。分部，如脊中属督脉，腹中行为任冲之类是也。）阳明之阳，名曰害蜚，上下同法，视其部中有浮络者，皆阳明之络也。（上谓手阳明，下谓足阳明也。按：灵枢经曰：“脉之见者，皆络脉也。”盖脉行肉里，深不可见，其可见者，殆浮络之谓欤。）

　　其色多青则痛，多黑则痹，黄赤则热，多白则寒，五色皆见，则寒热也。（按：凡胃与大肠二经部分所至之处，其色有如是者，则知其或痛或寒热，而可以处治，此正络之浮见于外者也，言阳明而他经可以类推矣。）络盛则入客于经。（按：络居皮内，邪由皮而入络，若不解散，则由络而入于经矣。）阳主外，阴主内。（阳谓阳络，阴谓阴络，此通言之也。手足身分，所见经络皆然。）少阳之阳，名曰枢持，上下同法，（按：上，手少阳三焦；下，足少阳胆。视其部中有浮络者，皆少阳之络也。络盛则入客于经。故在阳者主内，在阴者主出以渗于内，诸经皆然。按：阳诚主外矣，而其气常卫固夫一身，使之无所漏，以内归于丹田。阴诚主内矣，而其血常荣养夫脏腑，使之无所壅，以外达于九窍。外内互相资，而后气血自渗灌于十二经脉之中，其所谓主内主出者，即所谓主外主内者也。此天地合气之妙理，注略而不言，何也？！）太阳之阳，名曰关枢，上下同法，（按：上，手太阳小肠；下，足太阳膀胱。）视其部中有浮络者，皆太阳之络也。络盛则入客于经。少阴之阴，名曰枢儒，（按：甲乙经作 。）上下同法，（按：上，手少阴心；下，足少阴肾。）视其部中有浮络者，皆少阴之络也。络盛则入客于经。其入经也，从阳部注于经；其出者，从阴内注于骨。（按：前言内出者，阴阳互根之妙；此言入出者，邪气进退之次也。阳部即络与皮毛，邪之入也，由阳入阴；则其出也，自当由阴而返阳矣。

　　此骨字疑有误。）心主之阴，名曰害肩，上下同法，（按：上，手厥阴心主；下，足厥阴肝。）视其部中有浮络者，皆心主之络也。络盛则入客于经。太阴之阴，名曰关蛰，上下同法，视其部中有浮络者，皆太阴之络也。

　　络盛则入客于经。（部皆谓本经络之所部分，浮谓浮见也。按：十二经名目殊不可解，注强为之解，及王曰逵杜撰名义，甚无意味，略而存之是矣。

　　如阴阳、内外、出内等乃为要义，不可忽也。凡此十二经络脉者，皮之部也。列阴阳位，部主于皮，故曰皮之部。按：以上乃分叙十二经络之名次，以下则总叙邪气由外入内之次也。）

　　是故百病之始生也，必先于皮毛，邪中之则腠理开，开则入客于络脉，留而不去，传入于经，留而不去，传入于腑，廪于肠胃。（廪，积也，聚也。）邪之始入于皮也，溯然起毫毛，开腠理。（溯然，恶寒也。起谓毛起竖也。腠理谓皮空及文理也。）其入于络也，则络脉盛，色变。（盛谓盛满，变谓易其常也。）其入客于经也，则感虚，乃陷下。（经虚邪入，故曰感虚。脉虚气少，故陷下也。）其留于筋骨之间，寒多则筋挛骨痛，热多则筋弛骨消，肉烁 破，毛直而败。（挛，急也。弛，缓也。消，烁也。针经曰：“寒则筋急，热则筋缓，寒胜为痛，热胜为气消。” 者肉之标，故肉消则 破毛直而败也。）

　　帝曰：夫子言皮之十二部，其生病皆何如？岐伯曰：皮者，脉之部也。（按：部者统御之称，皮包一身，而脉络统焉，故云脉之部。）邪客于皮则腠理开，开则邪入客于络脉，络脉满则注于经脉，经脉满则入舍于腑脏也。故皮者有分部不与而生大病也。（脉行皮中，各有部分，脉受邪气，随则病生，非由皮气而能生也。

　　按：分部不与，注意是而未明快。甲乙作不愈，元起本言不与经脉和调故生大病，俱非也。盖邪之病患，固由皮入，至于腑脏。而苟非其中之元气已虚，则腠理何以开而邪得入，是邪虽由皮之分部而入，而要之与皮无与也。帝问皮之十二部生何病，是疑皮亦能生病。伯言皮不过包括一身，为邪气出入之门户，邪之入也，必极于至虚之处而后止，外之入，内所召也，皮何与焉。详味问答语意自见矣。与，去声。）

　　内篇　卷之三

　　经络论

　　新校正云：“按全元起本，原在皮部论末，王氏所分也。”黄帝问曰：夫络脉之见也，其五色各异，青黄赤白黑不同，其故何也？岐伯对曰：经有常色而络无常变也。

　　经行气，故色见常应于时；络主血，故受邪则变而不一矣。按：络为脉之浮见于外者，故随感之浅深而变不常也。

　　帝曰：经之常色何如？岐伯曰：心赤、肺白、肝青、脾黄、肾黑，皆亦应其经脉之色也。帝曰：络之阴阳亦应其经乎？岐伯曰：阴络之色应其经，阳络之色变无常，随四时而行也。（顺四时气化之行止。按：络既为脉之浮见于外者，理应所见之色俱变无常，而何以络有阴阳之分？且阴络之色，只应经而不变，此何说也？窃谓就脉而言，经在内，络在外；就络而言，则见于身者为阴，见于面者为阳。故阴不变而阳变，以阳尤浮动故也。）

　　寒多则凝泣，凝泣则青黑，热多则淖泽，淖泽则黄赤，此皆常色，谓之无病。五色俱见者，谓之寒热。帝曰：善！（淖，湿也。泽，润液也。谓微湿润也。按：寒多热多，当指四时之气言，故见青黑黄赤而无病。若五色杂见，则寒热交作而成病，此正所谓随四时而行也。）

　　内篇　卷之三

　　玉版论要

　　揆度奇恒，道在于一，一者神也，有神则生，失神则死，凡色脉阴阳，以此为揆度之要道也。景岳诠解已确，谨录如下。

　　黄帝问曰：余闻揆度奇恒，所指不同，用之奈何？岐伯对曰：揆度者，度病之浅深也；奇恒者，言奇病也。请言道之至数，五色脉变，揆度奇恒，道在于一。（按：张景岳曰：“揆度，揣度也。奇恒，异常也。所指不同，有言疾病者，有言色脉者，有言脏腑者，有言阴阳者。

　　异常之病，非揣度浅深之详，不易知也。至数之义，所包者广。能知天地之至数，即可知人之至数。脉色奇恒，其变虽多，其道则一，一者如下文所谓神而已矣。”）神转不回，回则不转，乃失其机。（按：张景岳曰：“神者，阴阳之变化也。易曰：‘知变化之道者，其知神之所为乎。’转，营运不息也。回、逆而邪也。神机之用，循环无穷，故在天在人，无不赖之以成化育之功者，皆神转不回也。设其回而不转，则至数逆，生机失矣。

　　故曰神去则机息，又曰失神者亡也。”）至数之要，迫近以微。（按：至数者神机也，至精至微，最切近于人者。）着之玉版，命曰合玉机。（按：玉机真脏论亦有此数语。）

　　容色见上下左右，各在其要。（按：张景岳曰：“天之神机见于气候，人之神机见于脉色，凡此上下左右及下文浅深逆从日数之类，皆色脉至数之要，不可不察也。”）其色见浅者，汤液主治，十日已。（按：张景岳曰：“色浅则病微，故可以汤液主治而愈亦速也。汤液者，五谷之汤液，盖调养之道，非后世汤药之谓。义见后。”）其见深者，必齐主治，二十一日已。（按：张景岳曰：“色深则病深，故当以齐主治而愈稍迟。齐，剂同，药剂也。汤液醪醴论曰：‘必齐毒药攻其中。’义见后。”）其见大深者，醪酒主治，百日已。（按：大深，病尤甚矣，故必以醪酒主治。醪酒，药酒也，如腹中论鸡矢醴之类。）色夭面脱，不治，百日尽已。（按：张景岳曰：“色夭面脱者，神气已去，故不可治。百日尽，则时更气易，至数尽而已。上节言病已，此言命已也。”）脉短气绝，死。（按：张景岳曰：“脉短气绝者，中虚阳脱也，故死。”）病温虚甚，死。（按：张景岳曰：“病温邪有余，虚甚正不足，正不胜邪，故死。”谨按以上言容色之浅深，以全面言也；以下言上下左右，以部分言也。）

　　色见上下左右，各在其要，上为逆，下为从。（按：张景岳曰：“要，即逆从之要也。五色篇曰：‘其色上行者，病益甚；其色下行如云彻散者，病方已。’故上为逆，下为从也。”）女子右为逆，左为从；男子左为逆，右为从。（按：张景岳曰：“女为阴，右亦为阴，色在右，则阴病甚矣，故女以右为逆。男为阳，左亦为阳，色在左，则阳病甚矣，故男以左为逆。此虽以色为言，而病之逆从亦犹是也。”）易，重阳死，重阴死。（按：张景岳曰：“易，变易也。男以右为从而易于左，则阳人阳病，是重阳也。女以左为从而易于右，则阴人阴病，是重阴也。重阳重阴者，阴阳偏胜也，有偏胜则有偏绝，故不免于死。”）阴阳反作，治在权衡相夺，（按：旧本反他，误也。阴阳应象大论曰：“阴阳反作。”是也。今改从之。生气通天论曰：“阴平阳秘，精神乃治。”若证阴脉阳，证阳脉阴，或宜阴反阳，宜阳反阴，则治病者当量其虚实真假而为之，夺其有余，补其不足，如权衡然，则善矣。）奇恒事也，揆度事也。（按：张景岳曰：“此承上文而言。阴阳反作，即奇恒事也。权衡相夺，即揆度事也。”）搏脉痹 ，寒热之交。（按：张景岳曰：“上文言奇恒之色，此下言奇恒之脉。搏脉者，搏击于手也，为邪盛正衰，阴阳乖乱之脉，故为痹，为 ，为或寒或热之交也。痹，顽痹。 ，足不能行也。

　　音碧。”）脉孤为消气，虚泄为夺血。（按：张景岳曰：“脉孤者，孤阴孤阳也。孤阳者，洪大之极，阴气必消；孤阴者，微弱之甚，阳气必消。故脉孤为消气也。脉虚兼泄者，必亡其阴，阴亡则血虚，故虚泄为夺血也。”）

　　孤为逆，虚为从。（孤无所根据，故曰逆；虚衰可复，故曰从。）行奇恒之法，以太阴始。（凡揆度奇恒之法，先以气口太阴之脉，定四时之正气，然后度量奇恒之气。）行所不胜曰逆，逆则死。（按：张景岳曰：“行所不胜，克我者也，如以木见金，以土见木之类。”）行所胜曰从，从则活。（按：张景岳曰：“行所胜，我克者也，如以木见土，以土见水之类。”）八风四时之胜，终而复始。（按：八风，四正四维，八方之风也。诸风之至，常随四时而相胜，胜有常数，终始循环。）逆行一过，不复可数。（如时气反常，风行乖逆，猝然而过，既无相胜之序，更何终始之可数，而奇恒之变所由起，所谓回则不转也。景岳以色脉失调为喻，忍未确。）论要毕矣。（按：此篇尾结句语也。诸家读解，皆连上文，误矣。）

　　内篇　卷之三

</div>
    <div class="pagination">
<a href="素问经注节解_page17.html">上一页</a><span>...</span><a href="素问经注节解_page13.html">13</a><a href="素问经注节解_page14.html">14</a><a href="素问经注节解_page15.html">15</a><a href="素问经注节解_page16.html">16</a><a href="素问经注节解_page17.html">17</a><span class="current-page">18</span><a href="素问经注节解_page19.html">19</a><a href="素问经注节解_page20.html">20</a><a href="素问经注节解_page21.html">21</a><a href="素问经注节解_page22.html">22</a><a href="素问经注节解_page23.html">23</a><span>...</span><a href="素问经注节解_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
