<!DOCTYPE html>
<html>
<head>
    <meta charset="UTF-8">
    <title>保婴撮要 - 第 18 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 18 页/共 92 页</h1>
    <div class="content">　　
　　秘旨安神丸
　　（三方见心脏）
　　泻白散
　　（方见肺脏）
　　地黄丸
　　（方见肾脏）
　　六君子汤
　　
　　归脾汤
　　
　　四君子汤
　　
　　加味逍遥散
　　
　　清胃散
　　
　　异功散
　　（六方见内钓）
　　卷五
　　语迟
　　钱氏云：心之声为言，小儿四五岁不能言者，由妊母卒有惊动，邪乘儿心，致心气不足，故不能言也。有禀父肾气不足而言迟者；有乳母五火遗热闭塞气道者；有病后津液内亡，会厌干涸者；亦有脾胃虚弱，清气不升而言迟者。心气不足，用菖蒲丸。肾气不足，用羚羊角丸。闭塞气道，用加味逍遥散。津液内亡，用七味白术散。脾胃虚弱，用补中益气汤。
　　治验一小儿言迟泄泻，声音不亮，杂用分利清热等剂，喉音如哑，饮食少思，朝用地黄丸加五味子，夕用补中益气汤，其泻渐止。遂专服前丸，两月喉音渐响。
　　一小儿白睛多，泻后喉喑，口渴兼吐，大便不实，朝夕服地黄丸而痊。后患泻，喉复喑，仍服前丸而愈。此皆禀赋肾气不足，故用是药。
　　一小儿五岁不能言，咸以为废人矣，但其形色悉属肺肾不足，遂用六味地黄丸加五味子、鹿茸，及补中益气汤加五味子。两月余，形气渐健，将半载，能发一二言，至年许，始音声如常。
　　
　　菖蒲丸
　　治心虚语迟。
　　石菖蒲 丹参（各一钱） 赤石脂（三钱） 人参（半两） 天门冬（去心焙，一钱）上为末，炼蜜丸，麻子大，食后温水服二三十丸。
　　
　　羚羊角丸
　　治行迟。
　　羚羊角镑 虎胫骨（醋炙黄） 生地黄（焙） 酸枣仁 白茯苓（各五钱） 肉桂 防风 当归 黄 （各二钱半）上为末，炼蜜成剂，每服一皂子大，白汤化下。
　　
　　七味白术散
　　（方见腹痛）
　　补中益气汤
　　（方见虚羸）
　　六味地黄丸
　　（方见肾脏）
　　加味逍遥散
　　（方见内钓）
　　卷五
　　喑
　　经云：舌者音声之机也。喉者音声之关也。小儿卒然无音者，乃寒气客于会厌，则厌不能发，发不能下，致其门阖不致，故无音也。若咽喉音声如故，而舌不能转运言语，则为舌喑，此乃风冷之邪，客于脾之络，或中于舌下廉泉穴所致也。盖舌乃心之苗，心发声为言，风邪阻塞其经络，故舌不能转运也。若舌不能转运言语，而喉中声嘶者，则为喉喑。此亦为风冷所客，使气道不通，故声不得发，而喉无音也。然或风痰阻塞，或因心惊气虚，或因脾之脉络受风，或因风痰滞于脾之络，或因脾气不足，或胃中清气不升，皆足以致喑。大抵此症，亦有禀父肾气不足不能言者；有乳母五志之火，遗儿熏闭清道不能言者；或儿病津液耗损会厌干涸不能言者；或肾气不充，虚火上炎，伤肺不能言者；有惊风中风不能言者。若遗热与津液耗损者，用七味白术散。清气不升者，用补中益气汤。禀肾不足与虚火伤肺者，用六味地黄丸。若仰首咳嗽，肢体羸瘦，目白睛多，或兼解颅呵欠切牙等症，悉属肾虚，非用地黄丸，不能救也。
　　治验一小儿面色目睛多白，两足胫常热，所患之症，悉属肾虚。毕姻后，唾痰口干，头晕久泻，忽然失音。先君云：此亦肾虚也。用补中益气汤，八味、四神二丸，补之寻愈。
　　一小儿亦面色目睛多白，大便频泄，侵晨作泻，肌体骨立，食少唾痰。先君谓肾气不足之故。不信，后加头晕声喑，足胫逆冷，复请治，仍欲祛痰。又云：头晕声喑，中气不能上升也，足胫逆冷，阳气不能充达也。遂用补中益气汤及四神、八味二丸，以补命门之火而愈。
　　一小儿患泄泻，声音不亮。杂用清热等剂，声音如哑，饮食少思，去后多在侵晨。朝用地黄丸加五味子，夕用补中益气汤，其泻顿止，却专服前丸，不两月声亮而愈。
　　一小儿目睛白多黑少，吐泻后喉喑口渴，大便不实，朝夕悉服地黄丸而痊。后患泻，其喉复喑，仍服前丸遂愈。
　　一小儿十一岁，形羸骨立，面皎口干，白睛多而黑睛少，不能顿言，用六味地黄丸、补中益气汤，其形渐充，年余而能言。
　　一小儿解囟不言，其形属肾虚而兼疳症。先用六味地黄丸以补肾水；又用补中益气汤以补肺金，半载渐愈，年余，疳病痊而能言。
　　一小儿喉音不亮，至十九岁，咽仍不响，面色赤白，睛多畏明。毕姻后，头觉胀，视物皆大，作渴饮冷，亦用前二药，喜其远帏幕、戒浓味，二年诸症悉愈，其声响亮。
　　
　　世传通关散
　　治惊风愈后，声哑不能言者。以大南星一个，炮为末，每服二分，猪胆汁调下，便能言语。
　　
　　治要茯苓补心汤
　　治心气不足，善悲愁怒，衄血面黄，五心烦热，或咽喉痛，舌本作强。
　　茯苓（四钱） 桂心 甘草（炒。各三分） 紫石英（ ） 人参（各一钱） 大枣（二枚） 麦门冬（去心，一钱上水煎服。
　　
　　导痰汤
　　半夏 南星 茯苓 陈皮（炒） 枳实（炒） 甘草（炒）上姜水煎服。
　　
　　防风散
　　治脾脏中风，多汗恶风，身体怠惰，四肢不能动，色微黄，不嗜食，舌强语涩，口眼斜，或肌肤不仁，腹膨心烦，翕翕发热，神思如醉，其脉浮缓，胸满痰涎，志意昏浊。
　　独活（一钱五分） 防风 茯神（去木） 人参 附子（炮，去皮脐） 前胡 沙参 半夏（汤洗七次） 黄（炒） 旋复花 羚羊角（镑） 甘草上水煎服。
　　
　　半夏汤
　　半夏 桂枝 甘草（各等分）上水煎，细细呷之。
　　
　　鸡头丸
　　治小儿诸病后不能语。
　　雄鸡头（一个，炙） 鸣蝉（三个，炙焦） 大黄（锦纹者湿纸裹， ） 甘草（炙，一两） 木通 人参（各半两） 当归 黄 川芎 远志（去心，姜汁制，略炒） 麦门冬（去心焙。各三分）上为末，炼蜜丸，小豆大，平旦米饮下五丸，日三服，儿大者加之，久服取效。
　　
　　射干汤
　　治夏秋暴寒喘咳，喉哑失声，喉中如梗。
　　半夏（五钱，汤泡） 生姜（四钱，泡） 杏仁（三钱，去双仁，皮尖） 射干 甘草（炙） 紫菀 肉桂枳实（炒） 当归 橘皮 独活 麻黄（去节泡。各二钱）上每二三钱，水煎服。
　　
　　菖蒲丸
　　（方见语迟）
　　钱氏全蝎散
　　（方见偏风噤）
　　地黄丸
　　（方见肾脏）
　　七味白术散
　　（方见积痛）
　　补中益气汤
　　（方见虚羸）
　　二陈汤
　　（方见吐秽）
　　卷五
　　滞颐
　　小儿滞颐者，涎流出而渍于颐间也。脾之液为涎，由脾胃虚寒，不能收摄耳。治用六君子汤加木香。凡作渴饮冷者，属实热，宜泻胃火。作渴饮汤者，属虚热，宜补中气。若脾经实热，而廉泉不能约制者，用牛黄清心丸。脾经虚热，而廉泉不能统摄者，用六君子加木香。胃经实热，而虫动津液流出者，用泻黄散；虚热用五味异功散。大便秘结，用清凉饮。中气下陷，用补中益气汤。食积内热，用大安丸。仍参口疮腮肿条互览之。
　　治验一小儿滞颐，面色痿黄。余谓当调补中气。不信，用清热之剂，更加弄舌，乃用五味异功散，渐愈。后因停乳，吐泻复作，先用大安丸，消其宿乳，次用五味异功散，补其中气而痊。
　　一小儿滞颐，面色赤，手指热，用泻黄散，一服而愈。后因乳母饮酒，其子复患前症，用东垣清胃散加干葛、神曲、麦芽，母子并服而愈。
　　一小儿停食腹痛，用疏导之药，痛止，左项筋动，口角涎流，面色痿黄，肢体微肿，先用六君、柴胡、升麻、山栀四剂，次用异功散加升麻而痊。
　　一小儿停食腹痛。服峻利之药，吐泻自汗，厥冷滞颐。用六君、升麻、柴胡而愈。
　　一小儿十一岁，滞颐兼嗳气下气，时常停食，服消导清热之剂，大便不实，小腹重坠，此脾气下陷也，用六君、升麻、柴胡，饮食渐进，大便渐实，又用四神丸而愈。
　　一小儿滞颐，面色白或黧，腹痛，手足时冷，脉微细，此肺肾虚寒也，宜先培其脾土，用温胃散，二服腹痛顿止，又六君子汤，诸症并愈。后停食挟惊，吐泻发搐，滞颐腹痛复作，用六君加柴胡、钩藤钩，四剂而痊。
　　一小儿吐舌流涎，余谓心脾有热。用导赤、泻黄二散而愈。后自服清热化痰等药，更加弄舌，余用异功散加钩藤钩而安，又用六君子汤而愈。
</div>
    <div class="pagination">
<a href="保婴撮要_page17.html">上一页</a><span>...</span><a href="保婴撮要_page13.html">13</a><a href="保婴撮要_page14.html">14</a><a href="保婴撮要_page15.html">15</a><a href="保婴撮要_page16.html">16</a><a href="保婴撮要_page17.html">17</a><span class="current-page">18</span><a href="保婴撮要_page19.html">19</a><a href="保婴撮要_page20.html">20</a><a href="保婴撮要_page21.html">21</a><a href="保婴撮要_page22.html">22</a><a href="保婴撮要_page23.html">23</a><span>...</span><a href="保婴撮要_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
