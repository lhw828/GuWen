<!DOCTYPE html>
<html>
<head>
    <meta charset="UTF-8">
    <title>吴鞠通医案 - 第 37 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴鞠通医案 - 第 37 页/共 67 页</h1>
    <div class="content">　　十四日 药原方。

　　十五日 停药。

　　十六日 目内太阴睛疮稍退，仍有翳，身上疮已落痂者复生，小疮未落之处，复有倒浆欲溃，总之流毒未清之故也，原方再服。目内翳以四退散治之。

　　十七至二十三日 痘已盈月，目内太阴睛疮未尽，翳仍在，仍服原方，又服钱氏蝉蜕散，一日二服。

　　蝉衣为末，每服一钱，羊肝汤下，日二服。

　　四退散

　　 主治目睛老翳。

　　人蜕 蛇蜕 蝉蜕 鸡蜕（即凤凰衣） 每药一两，加梅片一分，左眼右鼻闻，右眼左鼻闻，每闻少许，两月后全愈。

　　赵姑 乙酉六月十五日 体坚痘少，原可不必服药，但痘愈少，浆更不可不足，舌苔浓，中黄边白，且与清毒一帖，明日再与托浆一帖。

　　苦桔梗（一钱） 人中黄（八分） 银花（三钱） 荷叶边（一角） 牛蒡子（钱半） 全归（钱半） 连翘（三钱）

　　明日服保元法，煮两小杯，分二次服。

　　十六日 于前方内加：党参（三钱） 生绵 （四钱） 炙甘草（一钱半） 白芷（五钱）

　　十七日 辛凉结痂，古人之正法也。实脾利水，亦有湿者所宜施也。兹当暑月，舌苔浓而白，湿也；身热未尽退，热也。二法可合用。

　　连翘（三钱） 云苓块（三钱，连皮） 银花（三钱） 生苡仁（三钱） 芦根（三钱）

　　卷四

　　噎

　　王 左尺独大，肾液不充，肾阳不安其位，尺脉以大为虚，经所谓阴衰于下者是也。右手三部俱弦，食入则痛，经所谓阳结于上者是也。有阴衰而累及阳结者，有阳结而累及阴衰者。

　　此证形体长大，五官俱露，木火通明之象。凡木火太旺者，其阴必素虚，古所谓瘦人多火，又所谓瘦人之病，虑虚其阴。凡噎症治法，必究阴衰阳结，何者为先，何者为后，何者为轻，何者为重？此症既系阴虚为本，阳结为标，何得妄投大黄十剂之多？虽一时暂通阳结，其如阴虚而愈虚，何业医者岂不知数下亡阴乎？且云歧子九法，大半皆攻，喻嘉言痛论其非，医者岂未之见耶？愚谓因怒停食，名之食膈，或可一时暂用，亦不得恃行数用，今议五汁饮果实之甘寒，牛乳血肉之变化，降胃阴以和阳结治其标，大用专翕膏峻补肝肾之阴，以救阴衰治其本，再能痛戒恼怒，善保太和，犹可望愈。

　　真大生地（四斤） 人参（四斤） 杭白芍（四斤） 清提麦冬（四斤） 阿胶（四斤） 蔡龟胶（四斤） 山萸肉（二斤） 鳖甲（四斤） 芡实（二斤） 沙苑蒺藜（四斤） 海参（四斤） 鲍鱼（四斤）猪脊髓（一斤） 羊腰子（三十二对） 鸡子黄（六十四个） 云苓块（四斤） 乌骨鸡（一对）

　　牡蛎（四斤） 莲子（四斤） 桂圆肉（二斤） 白蜜（四斤）

　　取尽汁久火煎炼成膏。

　　李 五十四岁 大凡噎症由于半百之年，阴衰阳结，古来纷纷议论，各疏所长，俱未定宗。大抵偏于阳结而阴衰者，宜通阳气，如旋复代赭汤，进退黄连汤之类。偏于阴衰而阳结者，重在阴衰，断不可见一毫香燥，如丹溪之论是也。又有食膈宜下，痰膈宜导，血膈宜通，络气膈宜宣。肝呕吐太过而伤胃液者，宜牛转草复其液。老僧寡妇，强制太过，精气结而成骨，横处幽门，宜鹅血以化之。厨役受秽浊之气伤肺，酒肉胜食而伤胃，宜化清气，不可胜数。

　　按：此症脉沉数有力而渴，面色苍而兼红，甫过五旬，须发皆白，其为平日用心太过，重伤其阴，而又伏火无疑。用玉女煎法。

　　真大熟地（六钱） 石膏（八钱） 牛膝（三钱） 炙甘草（三钱） 麦冬（六钱） 白粳米（一撮） 知母（二钱） 旋复花（三钱，新绛纱包）

　　每早服牛乳一茶碗。

　　张 六十三岁 老年阳结，又因久饮怒郁，肝旺克土，气上阻咽，致成噎食。按：阳气不虚不结，断非破气可疗，议一面通补胃阳，一面镇守肝阴法。

　　洋参（二钱） 茯苓块（四钱） 桂枝（六钱） 代赭石（一两二钱， ） 半夏（一两） 旋复花（五钱，包） 生姜（六钱）

　　七帖。

　　二十日 阳脉已起，恐过涸其液，议进阴药，退阳药。

　　洋参（四钱） 桂枝（三钱） 白芍（六钱，炒） 旋复花（六钱） 茯苓（三钱） 炙甘草（三钱） 代赭石（一两， ） 半夏（六钱） 姜汁（每杯冲三小匙）

　　二十五日 前日脉数，因退阳进阴，今日脉缓而痰多，仍须进阳，俾中焦得运，以复其健顺之体。

　　洋参（二钱） 桂枝（六钱） 焦白芍（三钱） 半夏（一两二钱） 茯苓（八钱） 代赭石（一两六钱） 旋复花（六钱，包） 生姜（五大片）

　　二帖。

　　傅 五十五岁 先因酒楼中饮酒，食烧小猪响皮，甫下咽，即有家人报知朋友凶信，随即下楼寻车，车夫不知去向，因步行四五里，寻至其友救难未遇。又步行四里，又未遇。渴急饮冰冻乌梅汤三碗，然后买车返家，心下隐隐微痛，一月后痛有加，延医调治，一年不效。次年五月饮水一口，胃中痛如刀割，干饭不下咽，已月余矣。闰五月初八，计一粒不下已十日，骨瘦如柴，面赤如赭，脉沉洪有力，胃中痛处，高起如桃大，按之更痛。余曰：此食膈也，当下之。因用大承气汤，加牵牛，作三碗，一碗痛至少腹，三碗痛至肛门，大痛不可忍，又不得下。于是又作半剂，服一碗，外加蜜导法，始下如鸭蛋，黑而有毛，坚不可破。次日先吃烂面半碗，又次日饮粥汤，三日食粥，五日吃干饭矣。下后所用者，五汁饮也。

　　杨 四十六岁 先因微有痰饮咳嗽，误补于前，误下于后，津液受伤，又因肝郁性急，致成噎食，不食而大便燥，六脉弦数，治在阴衰。

　　炙甘草（三钱） 大生地（六钱） 生阿胶（三钱化） 丹皮（三钱） 麦冬（三钱） 麻仁（三钱） 郁金（八分）

　　服七帖而效，又于前方加：鳖甲（四钱） 杞子（三钱） 服十七八帖而大效，进食如常。惟余痰饮，后以外台茯苓饮散，减广皮、枳实，收全功。

　　卷四

　　呕吐

　　金 六十八岁 癸酉三月二十日 旧有痰饮，或发呕吐，仍系痰饮见证，医者不识，乃用苦寒坚阴，无怪乎无可存之物矣。议食入则吐，是无火例。

　　淡吴萸（五钱） 生苡仁（六钱） 干姜（五钱） 姜汁（每次冲三匙） 半夏（八钱） 广皮（三钱）

　　五水杯，煮取二杯，分二次服，渣再煮一杯，服一帖。

　　二十三日 前方业已见效，但脉迟紧，与通养胃阳。

　　淡吴萸（三钱） 生姜（五片） 苡仁（三钱） 人参（钱半） 茯苓（二钱） 半夏（三钱）

　　不拘帖。

　　恒氏 二十七岁 初因大惊，肝气厥逆，呕吐频仍。复因误补，大呕不止，呕急避人以剪刀自刎。渐即米粒不下，体瘦如柴，奄奄一息。仍不时干呕，四肢如冰，脉弦如丝而劲，与乌梅丸法。

　　川椒炭（四钱） 黄芩炭（一钱） 姜汁（三匙，冲） 半夏（四钱） 雅连（二钱，姜汁炒）

　　乌梅肉（五钱） 辽参（三钱） 吴萸（三钱） 云苓块（五钱）

　　服二帖而进米饮，四帖而食粥，七帖全愈，后以两和肝胃到底而大安。

　　卷四

</div>
    <div class="pagination">
<a href="吴鞠通医案_page36.html">上一页</a><span>...</span><a href="吴鞠通医案_page32.html">32</a><a href="吴鞠通医案_page33.html">33</a><a href="吴鞠通医案_page34.html">34</a><a href="吴鞠通医案_page35.html">35</a><a href="吴鞠通医案_page36.html">36</a><span class="current-page">37</span><a href="吴鞠通医案_page38.html">38</a><a href="吴鞠通医案_page39.html">39</a><a href="吴鞠通医案_page40.html">40</a><a href="吴鞠通医案_page41.html">41</a><a href="吴鞠通医案_page42.html">42</a><span>...</span><a href="吴鞠通医案_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
