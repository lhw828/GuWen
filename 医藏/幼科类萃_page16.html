<!DOCTYPE html>
<html>
<head>
    <meta charset="UTF-8">
    <title>幼科类萃 - 第 16 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科类萃 - 第 16 页/共 19 页</h1>
    <div class="content">　　卷之二十四　诸汗门
　　
　　诸汗治法
　　钱氏云小儿睡而汗自出者肌肉虚也止汗散主之遍身汗出者香瓜丸主之上至胸下至脐此胃虚也当补脾益黄散主之脾虚泄泻自汗遍身冷而出有时遇泻则无泻过则有此候大虚急当补脾宜益黄散参苓白术散附子理中汤之类肺虚自汗其候右脸色多白肺脉按之无力盖久因咳嗽连声不已痰少不治乃肺经气上壅致令汗出宜补肝散藿香饮调脾此又益母救子之义也慢惊自汗遍体俱有其冷如冰此证已危金液丹固真汤主之有实证自汗外因感冒风邪发热无间昏醒浸浸汗出或浓衣卧而额汗出也当救表解肌用百解散止汗散主之小儿无疾但睡中遍身汗出如水觉而经久不干此名积证盗汗脾冷所致宜三棱散次益黄散主之有时时冷汗渐出发根如贯珠面额上然此为惊汗宜镇惊丸琥珀抱龙丸及茯神汤加麻黄根取效有病困睡寐中而身体汗流此因阳虚所致久不已令人瘦瘠心气不足津液妄出故也用茯神汤加黄与之
　　
　　卷之二十四　诸汗门
　　
　　自汗诸方
　　
　　团参汤
　　治小儿虚汗或心血液盛亦发为汗此药收敛心气新罗人参川当归（各三钱）上锉细用雄猪心一个切三片每服二钱猪心一片井水一盏半煎至一盏食前两次服
　　止汗散
　　治小儿睡而自汗故蒲扇灰（如无扇只将故蒲烧灰）
　　扑汗方
　　黄连牡蛎粉贝母（各半两）米粉（一升敷之）
　　牡蛎散
　　治血虚自汗或病后暴虚津液牡蛎（一两）黄生地黄（各一两）上锉散每服二钱或加浮麦煎
　　通神丸
　　治小儿夜间通身多汗龙胆草（不拘多少）一方加防风上为末醋糊丸绿豆大每服五七丸米饮下
　　
　　卷之二十五　咽喉齿舌门
　　
　　咽喉
　　咽喉者为一身之总要与胃气相接呼吸之所从出若胸膈之间蕴积热毒致生风痰壅滞不散发而为咽喉之病喉内生疮或状如肉腐为KT为痛窒塞不通吐咽不下甚则生出重舌治之尤宜先去风痰以通咽膈然后解其热毒迟则有不救之患大抵咽喉之疾本伤热毒上攻也四时受热藏于心肺之间宜所触上攻咽喉所谓肾伤寒也然其证有肉蛾有重舌木舌胙腮有悬痈肿胀有里外皆肿甚者上攻头面皆肿大法先洗口中舌上白胎其次扫去风涎如此单双肉蛾可针则针有不可针者则用熏掺药退后方根据次用药轻者服药而自退不须用针及药点其疮其疮自消也缠喉风者乃心胸蓄热生风积聚风痰而作也若鼻青黑塞噎头低痰如胶色不可治
　　
　　卷之二十五　咽喉齿舌门
　　
　　齿证
　　钱氏曰小儿变蒸乃骨之余气自胸分入龈中作三十二齿而齿牙不及三十二数者由变不足其常也或二十八日即至长二十八齿又云小儿变蒸蜕齿者如花之易苗所谓不及三十二齿由变之不及齿当与变日相合也年壮观齿方明齿生迟者乃禀受肾气不足即髓不强盖骨之所络而为髓不足故不能充于齿所以齿生迟也故初生儿有重龈重者由其血气不收敛成肉故颊里上有物如芦HT盛水状肿者名重有着齿龈者名重龈治法当以绵缠长针留两处如粟米大以刺之令泄出血汁先用淡盐汤洗拭次用一字散即愈
　　
　　卷之二十五　咽喉齿舌门
　　
　　舌证
　　夫舌者心之候脾之脉络于舌者也脏腑壅滞心脾积热热气上冲故令舌肿渐渐胀大塞满口中是为木舌若不急疗必至害人宜用紫雪竹沥调服即愈重舌者亦心脾有热也盖心候于舌所主者血脾之络脉出于舌下若心脾有热则血气俱盛附舌根而重生一物形如舌而短小也谓之重舌以真蒲黄和黄柏末点之或牙硝亦可钱氏云脾脏微热令舌络微紧时时舒舌治勿用冷药及下之当少以泻黄散渐服之亦或饮水者医疑为热必以冷药下之非也饮水者脾胃虚津液少也又加面黄肌瘦五心烦热即为疳瘦宜加胡黄连丸辈大病者已用药弄舌者凶
　　
　　卷之二十五　咽喉齿舌门
　　
　　治咽喉之剂
　　
　　化毒汤
　　治小儿解风热上攻咽喉肿痛乳食不便桔梗（去芦炒五钱）薄荷叶（二钱半）荆芥穗甘草（各二钱半）山豆根（一钱半）牙硝（二钱）硼砂（二钱）朴硝（一钱）雄黄（水飞）朱砂（水飞各二钱）上为极细末敷或温汤调不拘时候服少与含咽
　　甘桔汤
　　治小儿感冒风热火气熏逼痘疮蕴毒上攻咽喉肿胀痰气不顺咳嗽失音人参（去芦五钱）桔梗（蜜浸炒一两）甘草（半生半炙五钱）上锉散用水煎不拘时候
　　立效散
　　治小儿咽喉痹痛不能吞咽硼砂龙脑雄黄朴硝（各半钱）上为极细末干掺
　　吹喉散
　　治小儿咽喉肿痛气塞不通甘草（生二钱半）朴硝（一两）上为细末干掺咽喉中如肿甚者用小竹管吹入喉内
　　
　　卷之二十五　咽喉齿舌门
　　
　　治齿牙之剂
　　
　　麦门冬散
　　治小儿客热胃中齿龈肿痛或出鲜血人参麦门冬（去心）天门冬（去心）生地黄熟地黄赤茯苓白茅根（各三钱）甘草（炙一钱）上咀水一盏不拘时服
　　芎散
　　治小儿齿迟不生以此药末擦牙根即生芎生地黄山芋当归芍药甘草（各等分）上为末每服二钱白汤下或用擦牙龈上
　　细辛散
　　治小儿风蛀牙疼腮颔浮肿荆芥穗细辛（各一两）砂仁（半两）白芷红椒草乌（各二钱）鹤虱猪牙皂角荜茇（各半两）上为末每用少许频擦患处有涎吐之仍用水灌漱
　　
　　卷之二十五　咽喉齿舌门
　　
　　治重舌木舌弄舌之剂
　　
　　乌鱼散
　　治小儿心脾有热一则血气俱盛其舌下近舌根生形如舌者谓之重舌乌鱼骨（五钱）蜣螂（二钱半）蒲黄（二钱半）白矾（半分）上为极细末用鸡卵黄调匀涂舌上咽津无妨
　　青液散
　　治小儿重舌及口疮青黛（一钱）龙脑（一字）朴硝（一钱）上为细末用蜜调鹅翎蘸少许敷之
　　当归连翘汤
　　治小儿心脾有热舌下有形如舌而小者谓之重舌当归尾连翘川白芷（各三钱）大黄（煨）甘草（各一钱）上咀用水一小盏煎食前服
　　泻黄散
　　治小儿木舌藿香叶（三钱半）山栀（五钱）石膏（二钱半）甘草（二钱）防风（二两）上锉散用水小盏不拘时服
　　川硝散
　　治小儿木舌朴硝（五钱）真紫雪（一分）盐（半分）上为细末入竹沥三两点用白汤调敷咽津无妨
　　一捻金散
　　治小儿重舌木舌雄黄（二钱）硼砂（一钱）脑子（少许）甘草（半钱）上为细末干掺舌上或用蜜汤调鹅翎刷胭
　　
　　卷之二十六　耳目口鼻门
　　
　　论小儿耳目口鼻诸证
　　耳者肾之候小儿肾气实其热上冲于耳遂使津液壅滞为稠脓为清汁者此也亦有沐浴水入耳中水湿停留搏于血气酝酿成热亦令耳脓久不瘥变成聋以龙骨散主之又汤氏云有五般停耳候停耳者常有黄脓出也脓耳者常有红脓出也缠耳者常有白脓也五耳者耳内疳臭震耳者耳内虚鸣时出青脓病虽五般其源一也皆由水入耳中而因有积热上壅而成若不早治久则成聋宜胭脂膏治之仍服化毒退热等剂即愈也钱氏曰目内赤者乃心家积热上攻宜导赤散主之淡黄者心虚热生犀散主之青者肝热泻肝丸主之黄者脾热泻黄散主之眼目视物不明不肿不痛不赤无翳膜或见黑花无眼光者是肝肾俱虚不可便服凉药宜地黄丸主之有痘疮入眼以决明散密蒙花散主之有小儿初生眼闭者由产母食热物毒物致成斯疾治法当以熊胆少许蒸水洗眼上一日七次如三日不开用生地黄汤服仍须乳母服山茵陈汤凡初生小儿须洗令净若洗不净则秽汁浸渍于眼中使眼赤烂至长不瘥母食热物热药名曰胎赤有因难产胎气颇涩转侧瘥缓其血压于儿首遂致溅血渗下盛则灌注其眼不见瞳人轻则外胞肿赤上下弦烂若投凉药必寒脏腑宜与生地黄汤主之口糜者乃膀胱移热于小肠膈肠不便上为口糜心胃壅热水谷不传下传小肠以导赤散去小肠热五苓散泻膀胱热故以导赤散调五苓散主之鹅口者小儿初生口内白屑满舌上如鹅之口故曰鹅口也此乃胎热而心脾最盛重发于口也用发缠指头蘸薄荷自然汁水拭口内如不脱浓煮粟米汁拭之即用黄丹过出火毒掺于患处口疮者乃小儿将养过温心脏积热熏蒸于上故成口疮也宜南星末醋调贴两脚心乳母宜服洗心散以泻心汤主之丹溪云一小儿口疮不下食众以狐惑治之必死后以矾汤于脚上浸半日顿宽以黄柏密炙僵蚕炒为末敷之立下瘥乳而安鼻为肺之窍因心肺上病而不利也有寒热者邪伤皮毛气不利而壅清道而为病也故小儿鼻塞者由肺气通于鼻气为阳若气受风寒停滞鼻开则成鼻塞气寒而津液不收则多鼻涕若冷气久不散脓涕结聚使鼻不闻香臭则鼻若挟热则鼻干皆阻碍乳又小儿禀赋胎气充实三关九窍五脏六腑内外呼吸上下贯通流行百脉正顺三焦者皆由所协元命自然之气也凡产芽儿三朝五日六晨一腊忽然鼻塞吻乳不能开口呼吸者多是乳母安睡之时不知所持鼻中出息吹着儿囟或洗浴用水温冷气不通风邪所以致儿鼻塞
　　
　　卷之二十六　耳目口鼻门\诸方
　　
　　治小儿耳病之剂
　　
　　龙骨散
　　明矾（）龙骨（研各三钱）黄丹（二钱）胭脂（一钱）麝香（少许）上细末先以绵杖子捻去水次用鹅翎吹药入耳本方加海螵蛸
　　月蚀耳疮方
　　胡粉和东壁土为末敷之又方虾蟆烧灰存性为末和猪脂敷
　　蔓荆子散
　　治小儿上热耳出脓汁甘草（炙）升麻木通赤芍药桑白皮（炒）麦门冬（去心）生地黄前胡甘菊赤茯苓蔓荆子上锉每服二钱姜三片枣一枚煎服
　　
　　卷之二十六　耳目口鼻门\诸方
　　
　　治眼目之剂
　　
　　生地黄汤
　　治初生小儿眼不开干地黄赤芍药川芎当归（去芦）栝蒌根甘草上为细末少许用灯心煎汤调抹入口中速服
　　真金散
　　治小儿初生洗眼不净则秽汁侵渍于眼中使脸赤烂至长不瘥丹食热物热药名曰胎赤黄连（去须）黄柏当归赤芍药（各一钱）杏仁（去皮尖半钱）上锉散乳汁浸一宿晒干为极细末用生地黄汁调一字频频点眼新绵裹荆芥汤浸温时时洗浴母服
</div>
    <div class="pagination">
<a href="幼科类萃_page15.html">上一页</a><span>...</span><a href="幼科类萃_page11.html">11</a><a href="幼科类萃_page12.html">12</a><a href="幼科类萃_page13.html">13</a><a href="幼科类萃_page14.html">14</a><a href="幼科类萃_page15.html">15</a><span class="current-page">16</span><a href="幼科类萃_page17.html">17</a><a href="幼科类萃_page18.html">18</a><a href="幼科类萃_page19.html">19</a><a href="幼科类萃_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
