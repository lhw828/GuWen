<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 11 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 11 页/共 401 页</h1>
    <div class="content">　　桂枝新加汤
　　茯苓甘草汤
　　小建中汤
　　炙甘草汤
　　桂枝甘草汤
　　茯苓桂枝甘草大枣汤
　　桂枝去桂加茯苓白术汤
　　茯苓桂枝白术甘草汤
　　栀子豉汤
　　栀子甘草豉汤
　　栀子生姜豉汤
　　栀子厚朴汤
　　栀子干姜汤
　　桃核承气汤
　　抵当汤
　　抵当丸
　　大黄黄连泻心汤
　　附子泻心汤
　　甘草泻心汤
　　生姜泻心汤
　　半夏泻心汤
　　赤石脂禹余粮汤
　　旋覆代赭石汤



　　御纂医宗金鉴卷二目録
　　钦定四库全书
　　御纂医宗金鉴卷二
　　订正仲景全书伤寒论注
　　辨太阳病衇证并治中篇
　　太阳统摄之荣卫乃风寒始入之两途风则伤卫寒则伤荣卫气标疾统气而行衇外其用疏泄而属阳邪之犯也易故其犯之也则有汗为虚邪荣气专精统血而行衇中其体固密而属阴邪之犯也难故其犯之也则无汗为实邪夫冬固寒令也然春月余寒秋末早寒皆能致病但有无汗实邪证显然即可谓之伤寒不必尽属隆冬也然太阳经也膀胱府也由经视府则经为表而府为里矣上篇用桂枝汤解肌所以治风伤卫之表也而未及卫分之里故又立五苓散一方佐桂枝以和卫分之里焉此篇用麻黄汤发汗所以治寒伤荣之表也而未及荣分之里故又立桃核抵当方佐麻黄以攻荣分之里焉至于汗下失宜过之则伤正而虚其阳不及则热炽而伤其阴虚其阳则从少阴阴化之证多以太阳少阴为表里也伤其阴则从阳明阳化之证多以太阳阳明递相传也此篇中所以又有四逆承气之治也凡风伤卫之虚邪已列上篇兹以寒伤荣之实邪疏为中篇使读者先防大意于胸中斯临证处方自不致误矣
　　太阳病或已发热或未发热必恶寒体痛呕逆衇阴阳俱者名曰伤寒
　　【注】太阳病即上篇首条衇浮头项强痛恶寒之谓也荣表阴也寒阴邪也寒邪伤人则荣受之从其类也已发热者寒邪束于皮毛元府闭密阳气郁而为热也未发热者寒邪初入尚未郁而为热顷之即发热也恶寒者为寒所伤故恶之也必恶寒者谓不论已热未热而必恶寒也寒入其经故体痛也胃中之气被寒外束不能发越故呕逆也寒性劲急故衇阴阳俱也此承上篇首条言太阳病又兼此衇此证者名曰伤寒以为伤寒病之提纲后凡称伤寒者皆指此衇证而言也
　　【集注】方有执曰或者未定之辞必者定然之谓曰或曰必者言发热早晩不一而恶寒则定然即见也喻昌曰仲景虑恶寒体痛呕逆又未发热恐误认为阴经之证故早于篇首揭明此语以辨之程应旄曰伤寒阴阳俱之衇大不同于中风阳浮而阴弱之缓衇矣证与衇兼得其实然后乃得正其名曰此太阳伤寒之病而非中风所能混也魏荔彤曰伤寒中风同一浮衇而彼为浮缓此为浮阳邪舒散故缓阴邪劲急故同为在表之浮而一缓一风寒逈异矣
　　太阳病头痛发热身疼腰痛骨节疼痛恶风无汗而喘者麻黄汤主之
　　【注】此承上条而详言其证以出其治也太阳经衇起于目内眦上额交巅入络脑还出别下项循肩膊内挟脊抵腰中至足小指出其端寒邪客于其经则荣血凝澁所伤之处无不痛也荣病者恶寒卫病者恶风今荣病而言恶风者盖以风动则寒生恶则皆恶未有恶寒而不恶风恶风而不恶寒者所以仲景于中风伤寒证中每互言之以是知中风伤寒不在恶寒恶风上辨而在微甚中别之也无汗者伤寒实邪腠理闭密虽发热而汗不出不似中风虚邪发热而汗自出也阳气被寒邪所遏故逆而为喘主之以麻黄汤者解表发汗逐邪安正也
　　【集注】成无已曰寒则伤荣头痛身疼腰痛以致牵连骨节疼痛者太阳经荣血不利也
　　程应旄曰头痛发热太阳病皆然而身疼腰痛骨节疼痛是寒伤荣室若风伤卫则无是也恶风太阳病皆然而无汗而喘是阳被壅遏若风伤卫则无是也得其所同因以别其所异也
　　沈明宗曰太阳之邪从皮毛而入郁逆肺气以故作喘且寒主收敛伤荣则腠理闭密故用麻黄汤发之
　　麻黄汤方
　　麻黄【三两去节】　　　　桂枝【二两】
　　甘草【一两炙】　　　　杏仁【七十个汤浸去皮尖】
　　右四味以水九升先煮麻黄减二升去上沫内诸药煮取二升半去渣温服八合覆取防似汗不须啜粥余如桂枝法将息
　　【方解】名曰麻黄汤者君以麻黄也麻黄性温味辛而苦其用在迅升桂枝性温味辛而甘其能在固表证属有余故主以麻黄必胜之算也监以桂枝制节之师也杏仁之苦温佐麻黄逐邪而降逆甘草之甘平佐桂枝和内而拒外饮入于胃行气于元府输精于皮毛斯毛衇合精溱溱汗出在表之邪必尽去而不留痛止喘平寒热顿解不须啜粥而借汗于谷也必须煮掠去上沫者恐令人烦以其轻浮之气过于引气上逆也其不用姜枣者以生姜之性横散于肌碍麻黄之迅升大枣之性泥滞于膈碍杏仁之速降此欲急于直达少缓则不迅横散则不升矣然此为纯阳之剂过于发汗如单刀直入之将用之若当一战成功不当则不戢而召祸故可一而不可再如汗后不解便当以桂枝代之此方为仲景开表逐邪发汗第一峻药也庸工不知其制在温覆取汗若不温覆取汗则不峻也遂谓麻黄专能发表不治他病孰知此汤合桂枝汤名麻桂各半汤用以和太阳留连未尽之寒热去杏仁加石膏合桂枝汤名桂枝二越婢一汤用以解太阳热多寒少之寒热若阳盛于内无汗而喘者又有麻黄杏仁甘草石膏汤以解散太阴肺家之邪若阴盛于内而无汗者又有麻黄附子细辛甘草汤以温散少阴肾家之寒金匮要略以此方去桂枝千金方以此方桂枝易桂皆名还魂汤用以治邪在太阴卒中暴厥口噤气絶下咽奏效而皆不温覆取汗因是而知麻黄汤之峻与不峻在温覆与不温覆也此仲景用方之心法岂常人之所得而窥耶
　　【集解】王肯堂曰此方为元气不虚者设也如挟时气者宜十神汤挟暑湿者宜正气汤挟寒者宜五积散挟热者宜通圣散挟食者宜养胃汤挟痰者宜芎苏散按肯堂之议诚当矣然必证兼表里邪因错杂似伤寒而非伤寒者乃可于诸方中斟酌选用若衇证与麻黄桂枝脗合自当遵仲景之法治之即元气素虚或平素有热不宜麻桂者亦必如刘完素张洁古法缓缓消息治之庶不误人临病之工宜详审焉
　　呉绶曰凡伤寒寒邪在表闭其腠理身痛拘急恶寒无汗须用麻黄辛苦之药开发腠理逐寒邪使汗出而解惟夏月炎暑之时虽有是证宜加凉药方可用如防风通圣散三黄石膏汤是也
　　伤寒一日太阳受之衇若静者为不传颇欲吐若躁烦衇数急者为传也
　　【注】伤寒一日太阳受之当衇浮或汗或未汗若衇静如常此人病衇不病为不传也初病或呕未止颇欲吐若躁烦衇数急者此外邪不解内热已成病势欲传也宜以大青龙汤发表解热以杀其势或表里有热证者则当以双解汤两解之也
　　【集注】沈明宗曰此慿衇辨证知邪传与不传也衇浮而为太阳正衇廼静是不传他经矣若颇欲吐或躁烦而衇数急则邪机向里已着势必传经为病也
　　伤寒二三日阳明少阳证不见者为不传也
　　【注】伤寒二日阳明受之三日少阳受之此其常也若二三日阳明证之不恶寒反恶热身热心烦口渴不眠等证与少阳证之寒热往来胸脇满喜呕口苦耳聋等证不见者此为太阳邪轻热微不传阳明少阳也
　　【集注】程知曰伤寒一二日太阳二三日阳明三四日少阳四五日太阴五六日少阴六七日厥阴此苐言其常耳其中变证不一有专经不传者有越经传者有传一二经而即止者有发于阳即入少阴者有直中三阴者有足经寃热而传手经者有误药而传变者大抵热邪乗经之虚即传若经实即不受邪而不传阳邪胜则传阴邪胜多不传故经谓衇静为不传衇数急为欲传也又曰足经自足上行胸腹头背主一身之大纲故寒邪入之即见于其经若手经苐行于胸手不能主一身之大纲也邪既入足经必传入手经故感风寒之重者头项痛肩背肘节亦痛也圣人言足不言手足可该手手不可该足也非不传手也夫五脏六腑十二经气相输络相通岂有传足而不传手者哉亦岂有伤足而不伤手者哉虞天民谓热先手寒先足义亦可互通也
　　程应旄曰伤寒之有六经无非从浅深而定部署以皮肤为太阳所辖故署之太阳肌肉为阳明所辖故署之阳明筋膜为少阳所辖故署之少阳云耳所以华佗曰伤寒一日在皮二日在肤三日在肌四日在胸五日在腹六日入胃只就躯殻间约畧其浅深而并不署太阳阳明等名然则仲景之分太阳阳明等亦是画限之意用以辖病也
　　衇浮者病在表可发汗宜麻黄汤衇浮而数者可发汗宜麻黄汤
　　【注】伤寒衇浮者麻黄汤诚为主剂矣今衇浮与浮数似不在发汗之列然视其病皆伤寒无汗之表实则不妨畧衇而从证亦可用麻黄汤汗之观其不曰以麻黄汤发之主之而皆曰可发汗则有商量斟酌之意焉
　　【集注】方有执曰伤寒衇本不而浮则邪见还表而欲散可知矣发者拓而出之也麻黄汤者乗其欲散而拓出之也或衇浮而数伤寒之欲传也而亦宜麻黄汤发汗者言乗寒邪有向表之浮当散其数而不令其至于传也
　　程应旄曰麻黄汤为寒伤荣之主剂然亦当于衇与证之间互参酌之不必泥定之一字始为合法也衇浮无似不在发汗之列然视其证一一寒伤荣之表病则不妨畧衇而详证无汗可发汗宜麻黄汤若衇浮数邪势欲传于里亦不妨畧证而详衇无汗可发汗亦宜麻黄汤就此二者之衇与证互参之其有衇见浮证具伤寒二者俱符又何麻黄汤之必在禁例哉
　　刘宏璧曰但衇浮不何以知其表寒实也必然无汗始可发也衇数何以知其未入里也以衇兼浮故可汗也
　　太阳病外证未解衇浮弱者当以汗解宜桂枝汤【注】太阳病外证未解谓太阳病表证未解也若衇浮是为伤寒外证未解今衇浮弱是为中风外证未解也故当以桂枝汤汗解之
　　【集注】方有执曰外证未解谓头痛项强恶寒等证犹在也浮弱即阳浮而阴弱此言太阳证凡在未传变者仍当从于解表盖严戒不得早下之意
　　程知曰外证未解衇见浮弱即日久犹当以汗解然只宜桂枝解肌之法不宜误行大汗之剂至于不可误下更不待言矣
　　伤寒发汗已解半日许复烦衇浮数者可更发汗宜桂枝汤
　　【注】伤寒服麻黄汤发汗汗出已热退身凉解半日许复烦热而衇浮数者是表邪未尽退而复集也可更发汗其不用麻黄汤者以其津液前已为发汗所伤不堪再任麻黄故宜桂枝更汗可也
　　【集注】方有执曰伤寒发汗者服麻黄汤以发之之谓也解散也复重复也既解半日许何事而复哉言发汗或不如法或汗后不谨风寒而复烦热衇转浮数也故曰可更发汗更改也言当改前法故曰宜桂枝汤
　　喻昌曰用桂枝汤者一以邪重犯卫一以荣虚不能复任麻黄也
　　程应旄曰改前发汗之法为解肌则虽主桂枝不为犯伤寒之禁也
　　汪琥曰仲景法衇浮而数者可发汗宜麻黄汤然此条已曾用过麻黄汤矣故当更方以发其汗宜桂枝汤
　　发汗病不解反恶寒者虚故也芍药甘草附子汤主之【按】发汗病不解之不字当是衍文盖发汗病不解则当恶寒今曰反恶寒者正所谓病解之义也病解恶寒始谓之虚
　　【注】伤寒发汗病不解则当恶寒非表虚也是表邪犹在不解仍当汗也今发汗汗出病已解不当恶寒矣反恶寒者非表邪也乃阳虚不能卫外所致故以芍药甘草附子汤主之盖用附子以扶阳芍药以补阴甘草佐附芍补阴阳而调荣卫也
　　【集注】方有执曰未汗而恶寒邪盛而表实已汗而恶寒邪退而表虚汗出之后大邪退散荣气衰微卫气疎慢而但恶寒故曰虚
　　芍药甘草附子汤方
　　芍药【三两】　　　　甘草【二两炙】
　　附子【一枚炮去皮破八片】
　　已上三味以水五升煮取一升五合去滓分温服
　　【集解】程应旄曰伤寒发汗一法原为去寒而设若表已解较前反恶寒者非复表邪可知缘汗外泄而表遂虚故主之以芍药甘草附子汤芍药得桂枝则发表得附子则补表甘草和中从阴分敛戢其阳阳回而虚者不虚矣
　　发汗后恶寒者虚故也不恶寒但热者实也当和胃气与调胃承气汤
　　【注】伤寒发汗汗出病解必不恶寒亦不恶热始可为愈若发汗后恶寒者是阳虚也宜用芍药甘草附子汤主之今发汗后不恶寒但恶热则是胃实也故与调胃承气汤泻热以和胃也
　　【集注】方有执曰发汗后不恶寒其人表气强也但热亡津液而胃中干故曰实也当和胃气以干在胃而实也故曰与调胃承气汤所以泻实而甘草则有泻中调和之义
　　程知曰汗后恶寒则为荣卫俱虚汗后不恶寒但发热则为津干胃实故有调胃通津之法然曰当曰与则似深有酌量而不肯妄下以重虚其津者
　　调胃承气汤方【见阳明篇】
　　衇浮者法当身疼痛宜以汗解之假令尺中迟者不可发汗何以知之然以荣气不足血少故也
　　【注】衇浮者寒伤荣之衇也身痛者寒伤荣之证也衇证皆表实邪则当发汗宜麻黄汤设若寸闗衇浮惟尺中迟者则又不可发汗何也以其人平素荣气不足血少故也由此可知衇阴阳不俱不可轻汗也
　　【集注】方有执曰尺以阴迟为不足荣主血汗者血之液尺迟不宜汗者嫌夺血也
　　张璐曰尺中衇迟不可用麻黄发汗当频与小建中汤和之和之而邪解不须发汗设不解不妨多与之覆而汗之可也
　　发汗后身疼痛衇沉迟者桂枝加芍药生姜各一两人参三两新加汤主之
　　【注】发汗后身疼痛衇浮或浮数乃发汗未彻表邪未尽也仍当汗之宜桂枝汤今发汗后身虽疼痛衇见沉迟是荣卫虚寒故宜桂枝新加汤以温补其荣卫也
　　【集注】成无已曰表邪盛则身疼血虚亦身疼其衇浮者邪盛也衇沉迟者血虚也盛者损之则安虚者益之则愈
　　喻昌曰衇沉迟者六部皆然与尺迟大异尺迟乃素虚此为发汗新虚故于桂枝方中倍加芍药生姜各一两以去邪加人参三两以补正名曰新加汤者明非桂枝汤中之旧法也
　　汪琥曰身疼痛衇沉迟焉知非中寒证要知此证乃太阳伤寒发汗后身疼不止衇变沉迟非中寒比也
　　桂枝新加汤方
　　桂枝【一两】　　　　芍药【四两】
　　甘草【二两】　　　　人参【三两】
　　生姜【四两切】　　　　大枣【十二枚擘】
　　右六味以水一斗二升微火煮取三升去滓分温服如桂枝法
　　【方解】是方即桂枝汤倍芍药生姜加人参也汗后身疼痛是荣卫虚而不和也故以桂枝汤调和其荣卫倍生姜者以衇沉迟荣中寒也倍芍药者以荣不足血少故也加人参者补诸虚也桂枝得人参大气周流气血足而百骸理人参得桂枝通行内外补荣阴而益卫阳表虚身疼未有不愈者也
　　病发热头痛衇反沉若不差身体疼痛当温其里宜四逆汤
　　【按】身体疼痛之下当有下利清谷四字方合当温其里之文观太阴篇云伤寒医下之续得下利清谷不止身痛者急当救里宜四逆汤此虽未下但衇反沉可知里寒必是脱简
　　【注】病发热头疼太阳表证也衇当浮今反沉是太阳表证而得少阴里衇也凡太阳少阴表里皆寒无汗之病均宜以麻黄附子细辛汤发之若不差不下利者更以麻黄附子甘草汤和之若下利清谷即有身体疼痛之表未解不可更汗当温其里宜四逆汤防其阳从阴化变厥惕亡阳之逆断不可谓病在太阳无可温之理也
　　四逆汤方【见少隂篇】
</div>
    <div class="pagination">
<a href="御纂医宗金鉴_page10.html">上一页</a><span>...</span><a href="御纂医宗金鉴_page6.html">6</a><a href="御纂医宗金鉴_page7.html">7</a><a href="御纂医宗金鉴_page8.html">8</a><a href="御纂医宗金鉴_page9.html">9</a><a href="御纂医宗金鉴_page10.html">10</a><span class="current-page">11</span><a href="御纂医宗金鉴_page12.html">12</a><a href="御纂医宗金鉴_page13.html">13</a><a href="御纂医宗金鉴_page14.html">14</a><a href="御纂医宗金鉴_page15.html">15</a><a href="御纂医宗金鉴_page16.html">16</a><span>...</span><a href="御纂医宗金鉴_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
