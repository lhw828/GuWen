<!DOCTYPE html>
<html>
 <head>
  <meta charset="utf-8"/>
  <title>
   医经原旨 - 第 8 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   医经原旨 - 第 8 页/共 19 页
  </h1>
  <div class="content">
   手少阴之别，名曰通里，去腕一寸半，别而上行，循经入于心中，系舌本，属目系。其实则支膈，虚则不能言，取之掌后一寸，别走太阳也。（手少阴之络名通里，在腕后一寸陷中，别走手太阳者也。

　　此经入心下膈，故邪实则支膈，谓膈间若有所支而不畅也。其支者上系舌本，故虚则不能言，当取通里以治之也。）手心主之别，名曰内关，去腕二寸，出于两筋之间。循经以上，系于心包，络心系。

　　实则心痛，虚则为头强，取之两筋间也。（手厥阴之络名内关，在掌后去腕二寸两筋间，别走手少阳者也。此经系心包，络心系，又出耳后，合少阳完骨之下，故邪实则心痛，虚则头强不利也。皆取内关以治之。）手太阳之别，名曰支正，上腕五寸，内注少阴，其别者上走肘，络肩 。实则节弛肘废，虚则生 ，小者如指痂疥，取之所别也。（手太阳之络名支正，在腕后五寸，走臂内侧，注手少阴者也。此经走肘络肩，故邪实则脉络壅滞而节弛肘废，正虚则血气不行，大则为 ，小则为指间痂疥之类，取之所别，即支正也。 ，音尤，赘瘤也。）手阳明之别，名曰偏历，去腕三寸，别入太阴，其别者上循臂，乘肩 ，上曲颊偏齿，其别者入耳，合于宗脉。实则龋聋，虚则齿寒痹膈，取之所别也。（手阳明之络名偏历，在腕后三寸上侧间，别走手太阴者也。按，本经筋脉，皆无“入耳”、“上目”之文，惟此别络有之。

　　宗脉者，脉聚于耳目之间者也。龋齿，蠹病也。此经上曲颊偏齿，入耳，络肺，下膈，故实则为齿龋耳聋，虚则为齿寒内痹而膈。治此者，当取所别之偏历。龋，耳雨切。）手少阳之别，名曰外关，去腕二寸，外绕臂，注胸中，合心主。病实则肘挛，虚则不收，取之所别也。（手少阳之络名外关，在腕后二寸两筋间，别走手厥阴心主者也。此经绕臂，故为肘挛及不收之病。治此者，当取所别之外关。）足太阳之别，名曰飞扬，去踝七寸，别走少阴。实则鼽窒，头背痛，虚则鼽衄，取之所别也。（足太阳之络名飞扬，在足外踝上七寸，别走足少阴者也。此经起于目内 ，络脑，行头背，故其为病如此。治此者，当取所别之飞扬。鼽，音求，鼻塞也。）足少阳之别，名曰光明，去踝五寸，别走厥阴，下络足跗。实则厥，虚则痿 ，坐不能起，取之所别也。（足少阳之络名光明，在外踝上五寸，别走足厥阴者也。此经下络足跗，故为厥，为痿 ，治此者，当取所别之光明。 ，音璧，足不能行也。）足阳明之别，名曰丰隆，去踝八寸，别走太阴，其别者循胫骨外廉，上络头项，合诸经之气，下络喉嗌。其病气逆则喉痹瘁喑，实则狂癫，虚则足不收，胫枯，取之所别也。（足阳明之络名丰隆，在外踝上八寸，别走足太阴者也。此经循喉咙，入缺盆，胃为五脏六腑之海，而喉嗌缺盆为诸经之孔道，故合诸经之气下络喉嗌而为病如此。治之者，当取所别之丰隆也。）足太阴之别，名曰公孙，去本节之后一寸，别走阳明，其别者入络肠胃。厥气上逆则霍乱，实则肠中切痛，虚则鼓胀，取之所别也。（足太阴之络名公孙，在足大指本节后一寸，别走足阳明者也。厥气者，脾气失调而或寒或热，皆为厥气；逆而上行，则为霍乱。本经入腹，属脾入胃，故其所病如此。治此者，当取所别之公孙也。）足少阴之别，名曰大钟，当踝后绕跟，别走太阳，其别者并经上走于心包下，外贯腰脊。

　　其病气逆则烦闷，实则闭癃，虚则腰痛，取之所别也。（足少阳之络名大钟，在足跟后骨上两筋间，别走足太阳者也。前十二经脉，言本经从肺出络心，此言上走心包，下外贯腰脊，故其为病如此。而治此者，当取所别之大钟也。）足厥阴之别，名曰蠡沟，去内踝五寸，别走少阳，其别者循胫上睾，结于茎。其病气逆则睾肿卒疝，实则挺长，虚则暴痒，取之所别也。（足厥阴之络名蠡沟，在足内踝上五寸，别走足少阳者也。本经络阴器，上睾，结于茎，故其所病如此。而治此者，当取所别之蠡沟。茎，阴茎也。）任脉之别，名曰尾翳，下鸠尾，散于腹。实则腹皮痛，虚则痒瘙，取之所别也。（尾，当作“屏”，任脉之络名屏翳，即会阴穴，在大便前，小便后，两阴之间，任、督、冲三脉所起之处。此经由鸠尾下行，散于腹，故其为病如此。而治之者，当取所别之会阴。）督脉之别，名曰长强，挟膂上项，散头上下，当肩胛左右别走太阳，入贯膂。实则脊强，虚则头重高摇之，挟脊之有过者，取之所别也。（督脉之络名长强，在尾 骨端，别走任脉、足少阴者也。此经上头项，走肩背，故其病如此。头重高摇之，谓力弱不胜而颤掉也。治此者，当取所别之长强。）脾之大络，名曰大包，出渊腋下三寸，布胸胁。实则身尽痛，虚则百节尽皆纵，此脉若罗络之血者，皆取之脾之大络脉也。（脾之大络名大包，在渊腋下三寸，布胸胁，出九肋间，总统阴阳诸络，由脾灌溉五脏者也。故其为病如此。罗络之血者，言此大络包罗诸络之血，故皆取脾之大络以去之。大络，即大包也。）凡此十五络者，实则必见，虚则必下，视之不见，求之上下，人经不同，络脉异所别也。（十二经共十二络，而外有任、督二络，及脾之大络，是为十五络也。凡人之十二经脉，伏行分肉之间，深不可见，其脉之浮而可见者，皆络脉也。然又必邪气盛者脉乃壅盛，故实则必见，正气虚者脉乃陷下，而视之不见矣。故当求上下诸穴，以相印证而察之也。盖以人经有肥、瘦、长、短之不同，络脉亦异其所别，故不可执一而求也。按，足太阴之别名曰公孙，络名大包，足阳明之别名曰丰隆，络名虚里，诸经之络唯一，脾胃之络各二，盖以脾胃为脏腑之本，而十二经皆以受气者也。经脉筋络，本明针灸之理，而行药治病之要一以贯之。至于气穴、溪谷，井、荥、 、合等法，专言针灸者，另有全书祖述之，此不备焉。）

　　经脉十二，而手太阴、足少阴、阳明独动不休，是明胃脉也。胃为五脏六腑之海，其清气上注于肺，肺气从太阴而行之。其行也以息往来，故人一呼脉再动，一吸脉亦再动，呼吸不已，故动而不止。（手足之脉，共十二经，然惟手太阴、足少阴、足阳明三经独多动脉，而三经之脉则手太阴之太渊，足少阴之太溪。

　　足阳明上则人迎，下则冲阳，皆动之尤甚者也。是明胃脉者，言三经之动，皆因于胃气也。）气之过于寸口也，上十息，下八伏，盛衰不等，难穷往还。（寸口，手太阴脉也。上、下，言进退之势也。十、八，喻盛衰之形也。此其往还之道，真有难穷者。）而气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。（凡脉气之内发于脏，外达于经，其卒然如弓弩之发，如水之下岸，言其劲锐之气不可遏也。然强弩之末，其力必柔，急流之末，其势必缓，故脉由寸口以上鱼际，盛而反衰，其余气以衰散之势而逆上，故其行微。此脉气之盛衰所以不等也。）足阳明之动，胃气上注于肺，其悍气上冲头者，循咽上走空窍，循眼系入络脑，出 ，下客主人，循牙车，合阳明，并下人迎，此胃气别走于阳明者也。（胃气上注于肺，而其悍气之上头者，循咽喉上行，从眼系入络脑，出 下，会于足少阳之客主人以及牙车，乃合于阳明之本经，并下人迎之动脉。此内为胃气之所发，而外为阳明之动也。

　　牙车，即曲牙，颊车也。 痛刺足阳明曲周动脉，见血立已。治狂者取头两 ，当在脑之下，鬓之前，客主人之上，其即鬓骨之上，两太阳之间为 也。 ，音坎，又海敢切。）阴阳上下，其动也若一，故阳病而阳脉小者为逆，阴病而阴脉大者为逆，阴阳俱静俱动，若引绳相倾者病。（阴阳上下者，统上文手太阴而言也。盖胃气上注于肺，本出一原，虽胃为阳明，脉上出于人迎，肺为太阴，脉下出于寸口，而其气本相贯，故彼此之动，其应若一也。然人迎属腑为阳，阳病则阳脉宜大，而反小者为逆；寸口属脏为阴，阴病则阴脉宜小，而反大者为逆，故气口候阴，人迎候阳也。是以阴阳大小，脉各有体。设阴阳不分而或为俱静，或为俱动，若引绳之匀者，则其阴阳之气，非此即彼，必有偏倾而致病者矣。）足少阴之动冲脉者，十二经之海也，与少阴之大络起于肾下，出于气街，循阴股内廉，斜入 中，循胫骨内廉，并少阴之经，下入内踝之后，入足下；其别者斜入踝，出属跗上，入大指之间，注诸络，以温足胫，此脉之常动者也。（足少阴之脉动者，以冲脉与之并行也。冲脉亦十二经之海，与少阴之络同起于肾下，出于足阳明之气冲，循阴股、 中、内踝等处，以入足下，其别者斜出属跗，上注诸络，以温足胫，此太溪等脉所以常动不已也。）营卫之行也，上下相贯，如环之无端，今有其卒然遇邪气及逢大寒，手足懈惰，其脉阴阳之道，相输之会，行相失也，气何由还？（营卫之行，阴阳有度，若邪气居之，则其营运之道，宜相失也，又何能往还不绝？）夫四末阴阳之会者，此气之大络也，四街者，气之径路也，故络绝则径通，四末解则气从合，相输如环，终而复始也。（四末，四肢也。十二经皆终始于四肢，故曰“阴阳之会”而为气之大络也。然大络虽会于四肢，复有气行之径路，谓之“四街”，所谓“气街”者是也。凡邪之中人，多在大络，故络绝则径通，及邪已行而四末解，彼绝此通，气从而合，回环转输，何能相失？此所以如环无端也。）

　　夫人之常数，太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多气少血，此天之常数。（十二经血气，各有多少不同，乃天禀之常数，凡治病当详察血气而为之补泻也。按，屡言血气之数，三阳皆同，三阴皆异，考之他条，微有舛误，当以此节为正。）足太阳与少阴为表里，少阳与厥阴为表里，阳明与太阴为表里，是为足阴阳也；（足太阳，膀胱也，足少阴，肾也，是为一合；足少阳，胆也，足厥阴，肝也。是为二合；足阳明，胃也，足太阴，脾也，是为三合。阳为腑经，行于足之外侧，阴为脏经，行于足之内侧，此足之表里也。）手太阳与少阴为表里，少阳与心主为表里，阳明与太阴为表里，是为手之阴阳也。（手太阳，小肠也，手少阴，心也，是为四合；手少阳，三焦也，手心主，厥阴也，是为五合；手阳明，大肠也，手太阴，肺也，是为六合。阳为腑经，行于手之外侧，阴为脏经，行于手之内侧，此手之表里也。）知手足阴阳所苦，去其苦，伺所欲，泻有余，补不足，燮理铮铮矣。

　　诸脉者皆属于目，（目者，宗脉之所聚也，故诸脉者皆属于目。）诸髓者皆属于脑，（脑为髓海，故诸髓皆属之。）诸筋者皆属于节，（筋力坚强，所以连属骨节。久行伤筋，以诸筋皆属于节故也。诸血者皆属于心，（心生血，主血脉，故诸血皆属于心。）诸气者皆属于肺，（肺藏气，其大气之搏而不行者积于胸中，命曰“气海”，出于肺，循喉咽，故呼则出，吸则入，此诸气之皆属于肺也。）此四肢八溪之朝夕也。

　　（四肢，两手、两足也。八溪者，手有肘与腋，足有胯与 也，此四肢之关节，故称为“溪”。朝夕者，言人之诸脉、髓、筋、血、气，无不由此出入而朝夕营运不离也。）故人卧血归于肝，（人寤则动，动则血随气行阳分，而运于诸经；人卧则静，静则血随气行阴分，而归于肝，以肝为藏血之脏也。故人凡寐者，其面色多白，以血藏故耳。）肝受血而能视，（肝开窍于目，肝得血则神聚于目，故能视。）足受血而能步，（足得之则神在足，故步履健矣。）掌受血而能握，（掌得之则神在手，故把握固矣。）

　　指受血而能摄。（指得之则神在指，故摄指强矣。血气者，人之神也。但言血而不言气，何也？盖气属阳而无形，血属阴而有形，而人之形体，以阴而成，人之所以生成者，血脉也。血者，神气也，血脉和则精神乃居。故此皆言血者，谓神根据形生，用自体出也。）卧出而风吹之，血凝于肤者为痹，（卧出之际，若玄府未闭，魄汗未藏者，为风所吹则血凝于肤，或致麻木，或生疼痛，而病为痹。）凝于脉者为泣，（风寒外袭，血凝于脉，则脉道泣滞而为病也。）凝于足者为厥。（四肢为阳诸之本，风寒客之而血凝于足，则阳衰阴胜而气逆为厥也。）此三者，血行而不得反其空，故为痹厥也。（血得热则行，得寒则凝，凡风寒所客，则血脉凝涩不能营运而反其空，故为痹厥之病也。空、孔同，谓血行之道。）

　　五脏常内阅于上七窍也。（阅，历也。五脏位次于内，而气达于外，故阅于上之七窍。人身共有九窍，上者七，下者二是也。）故肺气通于鼻，肺和则鼻能知臭香矣；心气通于舌，心和则舌能知五味矣；肝气通于目，肝和则目能辨五色矣；脾气通于口，脾和则口能知五谷矣；肾气通于耳，肾和则耳能闻五音矣。（其气各有所通，亦各有所用，然必五脏气和，而后各称其职，否则脏有所病，则窍有所应矣。）五脏不和则七窍不通，六腑不和则留为痈。（五脏属阴主里，故其不和则七窍为之不利；六腑属阳主表，故其不利则肌腠留为痈疡矣。）邪在腑则阳脉不和，阳脉不和则气留之，气留之则阳气盛矣；阳气太盛则阴不利，阴脉不利则血留之，血留之则阴气盛矣。阴气太盛则阳气不能荣也，故曰“关”；阳气太盛则阴气不能荣也，故曰“格”；阴阳俱盛不得相荣，故曰“关格”。关格者，不得尽期而死也。（阴阳之气，贵乎和平。邪气居之，不在于阴，必在于阳。故邪气在腑则气留之而阳胜，阳胜则阴病矣；阴病则血留之而阴胜，阴胜则阳病矣。故阴气太盛则阳气不荣而为“关”，阳气太盛则阴气不荣而为“格”，阴阳俱胜不得相荣，故阴自阴，阳自阳，不相浃洽而为“关格”，故不得尽天年而死矣。人迎盛者为格阳，寸口盛者为关阴。）

　　人受气于谷，谷入于胃，以传于肺，五脏六腑，皆以受气。（人之生，由乎气。气者所受于天，与谷气并而充身者也。故谷食入胃，化而为气，是为“谷气”，亦曰“胃气”。此气出自中焦，传化于脾，上归于肺，积于胸中气海之间，乃为宗气。宗气之行，以息往来，通达三焦，而五脏六腑皆以受气。是以胃为水谷血气之海，而人所受气者，亦唯谷而已。故谷不入半日则气衰，一日则气少矣。）其清者为营，浊者为卫。（谷气出于胃，而气有清浊之分。清者，水谷之精气也；浊者，水谷之悍气也。清者属阴，其性精专，故化生血脉而周行于经隧之中，是为“营气”；浊者属阳，其性 疾滑利，故不循经络而直达肌表，充实于皮毛分肉之间，是为“卫气”。然营气、卫气，无非资藉于宗气，故宗气盛则荣卫和，宗气衰则营卫弱矣。）

　　营在脉中，卫在脉外。（营，营运于中也；卫，护卫于外也。脉者，非气非血，其犹气血之橐 也。营属阴而主里，卫属阳而主表，故营在脉中，卫在脉外，其浮气之不循经者为卫气，其精气之行于经者为营气。）营周不休，五十而复大会，阴阳相贯，如环无端。（营气之行，周流不休，凡一昼一夜，五十周于身而复为大会。其十二经脉之次，则一阴一阳，一表一里，迭行相贯，终而复始，故曰“如环无端”也。）卫气行于阴二十五度，行于阳二十五度，分为昼夜，故气至阳而起，至阴而止。（卫气之行，夜则行阴分二十五度，昼则行阳分二十五度，凡一昼一夜，亦五十周于身。气至阳而起，至阴而止，昼兴夜息之义。）故曰日中而阳陇为重阳，夜半而阴陇为重阴。（此分昼夜之阴阳，以明营卫之行也。陇，盛也。昼为阳，日中为阳中之阳，故曰“重阳”；夜为阴，夜半为阴中之阴，故曰”重阴”。陇，音笼。）故太阴主内，太阳主外，各行二十五度，分为昼夜。（太阴，手太阴也。太阳，足太阳也。内言营气，外言卫气。营气始于手太阴，而复会于太阴，故太阴主内；卫气始于足太阳，而复会于太阳，故太阳主外。营气周流十二经，昼夜各二十五度；卫气昼则行阳，夜则行阴，亦各二十五度。营、卫各为五十度，以分昼夜也。）夜半为阴陇，夜半后而为阴衰，平旦阴尽而阳受气矣；日中为阳陇，日西而阳衰，日入阳尽而阴受气矣。（夜半后为阴衰，阳生于子也；日西而阳衰，阴生于午也。平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也。故人亦应之。）夜半而大会，万民皆卧，命曰“合阴”；平旦阴尽而阳受气。如是无已，与天地同纪。（大会，言营卫阴阳之会也。营卫之行，表里异度，故常不相值，惟于夜半子时，阴气已极，阳气将生，营气在阴，卫气亦在阴，故万民皆瞑而卧，命曰“合阴”。合阴者，营卫皆归于脏，而会于天一之中也。平旦阴尽而阳受气，故民皆张目而起，此阴阳消息之道，常如是无已，而与天地同其纪。所谓天地之纪者，如天地日月，各有所会之纪也。天以二十八舍为纪，地以十二辰次为纪，日月以行之迟速为纪。故天与地一岁一会，如玄枵加于子宫是也；天与日亦一岁一会，如冬至日躔星纪是也；日与月则一月一会，如晦朔之同宫是也。人之营卫以昼夜为纪，故一日凡行五十周而复为大会焉。）老人不夜瞑，少壮之人不昼瞑。

　　壮者之血气盛，其肌肉滑，气道通，营卫之行不失其常，故昼精而夜瞑；老者之气血衰，其肌肉枯，气道涩，五脏之气相抟，其营气衰少而卫气内伐，故昼不精，夜不瞑。（老者之气血衰，故肌肉枯，气道涩，五脏之气抟聚不行而营气衰少矣。营气衰少，故卫气乘虚内伐。卫失其常，故昼不精；营失其常，故夜不瞑也。）营出于中焦，卫出于下焦。（营气者，由谷入于胃，中焦受气取汁，化其精微，而上注于肺，乃自手太阴始，周行于经隧之中，故营气出于中焦。卫气者，出其悍气之 疾，而先行于四末、分肉、皮肤之间，不入于脉，故于平旦阴尽，阳气出于目，循头项下行，始于足太阳膀胱经而行于阳分，日西阳尽，则始于足少阴肾经而行于阴分，其气自膀胱与肾，由下而出，故卫气出于下焦。按，人身不过表里，表里不过阴阳，阴阳即营卫，营卫即血气。脏腑筋骨居于内，必赖营气以资之，经脉以疏之；皮毛分肉居于外，经之所不通，营之所不及，故赖卫气以 之，孙络以濡之。而后内而精髓，外而发肤，无勿得其养者，皆营卫之化也。卫气属阳，乃出于下焦，下者必升，故其气自下而上，亦犹地气上为云也；营本属阴，乃自中焦而出于上焦，上者必降，故营气自上而下，亦犹天气降为雨也。虽卫主气而在外，然亦何尝无血；营主血而在内，然亦何尝无气？故营中未必无卫，卫中未必无营，但行于内者谓之营，行于外者谓之卫。此人身阴阳交感之道，分之则二，合之则一而已。）上焦出于胃上口，并咽以上，贯膈而布胸中，走腋，循太阴之分而行，还至阳明，上至舌，下足阳明，（胃上口，即上脘也。咽为胃系，水谷之道路也。膈上曰胸中，即膻中也。其旁行者走两腋，出天池之次，循手太阴肺经之分而还于手阳明。其上行者至于舌，其下行者交于足阳明以行于中、下二焦，皆上焦之部分也。）常与营俱行于阳二十五度，行于阴亦二十五度，一周也，故五十度而复大会于手太阴矣。（上焦者，肺之所居，宗气之所聚。营气者，随宗气以行于十四经脉之中。故上焦之气常与营气俱行于阳二十五度，阴亦二十五度，言昼夜周行五十度，至次日寅时复会于手太阴肺经，是为一周。然则营气虽出于中焦，而施化则由于上焦也。）中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰“营气”。（后，下也。受气者，五谷入胃，其糟粕、津液、宗气分为三隧，以注于三焦。而中焦者，泌糟粕，蒸津液，受气取汁，变化而赤，是谓血，以奉生身，而行于经隧，是为“营气”，故曰“营出中焦”。下焦别回肠，注膀胱，则自膈膜之下至脐上一寸水分穴之上，皆中焦之部分也。泌，音秘。）营卫者，精气也；血者，神气也。故血之与气，异名同类焉。故夺血者无汗，夺汗者无血，人生有两死而无两生。（营卫之气，虽厘清浊，然皆水谷之精华，故曰“精气”。血由化而赤，莫测其妙，故曰“神气”。然血化于液，液化于气，是血之于气本为同类，而血之与汗亦非两种。但血主营，为阴为里，汗属卫，为阳为表，一表一里，无可并攻，故夺血者无取其汗，夺汗者无取其血。若表里俱夺，则不脱于阴，必脱于阳，脱则死矣，故曰“人生有两死”；然而人之生也，阴阳之气，皆不可少，未有孤阳能生，亦未有孤阴能生者，故曰“无两生”也。）下焦者，别回肠，注于膀胱而渗入焉。故水谷者，常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱焉。（回肠，大肠也。济、 同，犹酾滤也。泌，如狭流也。别汁，分别清浊也。别回肠者，谓水谷并居于胃中，传化于小肠，当脐上一寸水分穴处，糟粕由此别行回肠，从后而出，津液由此别渗膀胱，从前而出，膀胱无上口，故云渗入。凡自水分穴而下，皆下焦之部分也。下焦者，当膀胱上口，主分别清浊。其言上口者，以渗入之处为言，非真谓有口也。如果有口则不言渗入矣。酾，音筛。）

　　人饮酒，酒亦入胃，谷未熟而小便独先下。酒者，熟谷之液也，其气悍以清，故后谷而入，先谷而液出焉。（酒之气悍则直连下焦，酒之质清则速行无滞，故后谷而入，先谷而出也。）上焦如雾，中焦如沤，下焦如渎，此之谓也。（如雾者，气浮于上也。言宗气积于胸中，司呼吸而布 于经隧之间，如天之雾，故曰“上焦如雾”也。沤者，水上之泡，水得气而不沉者也。言营血化于中焦，随气流行，以奉生身，如沤处浮沉之间，故曰“中焦如沤”也。渎者，水所注泄，言下焦主出而不纳，逝而不及，故曰“下焦如渎”也。然则肺司雾，脾司沤，大肠、膀胱司川渎之化也。三焦者，本全体之大脏，统上、中、下而言也。发明之处，不啻再四，《难经》谓三焦有名无形，遂起后世之疑，莫能辨正，观此则明且悉矣。）

　　任脉者，起于中极之下，以上毛际，循腹里，上关元，至咽喉，上颐，循面入目。（以下任、冲、督脉，皆奇经也。中极，任脉穴名，在曲骨上一寸。中极之下，即胞宫之所。任、冲、督三脉，皆起于胞宫，而出于会阴之间。任由会阴而行于腹，督由会阴而行于背，冲由会阴出，并少阴而散于胸中。故此自毛际，行腹里关元，上至咽喉面目者，皆任脉之道也。）冲脉者，起于气街，并少阴之经，挟脐上行，至胸中而散。（起，言外脉之所起，非发源之谓也。下仿此。气街，即气冲，足阳明经穴，在毛际两旁。

　　冲脉起于气街，并足少阴之经，合于横骨、大赫等十一穴。挟脐上行，至胸中而散，此言冲脉之前行者也。然少阴之脉，上股内后廉，贯脊属肾，冲脉亦入脊内，为伏冲之脉。然则冲脉之后行者，当亦并少阴无疑也。所谓伏冲者，以其最深也。故凡十二经之气血，此皆受之，荣养周身，所以为五脏六腑经脉之海也。）

　　任脉为病，男子内结七疝，女子带下瘕聚。（任脉自前阴上毛际，行腹里，故男女之为病如此。带下，赤白带下也。瘕， 瘕也。聚，积聚也。）冲脉为病，逆气里急。冲脉挟脐上行，至于胸中，故其气不顺则膈塞逆，气血不和则胸腹里急也。督脉为病，脊强反折。（督脉贯于脊中，故令脊强反折而屈伸不利。）

　　督脉者，起于少腹，以下骨中央，女子入系廷孔，（此下皆言督脉也。少腹，小腹也，胞宫之所居。

　　骨中央，横骨下近外之中央也。廷，正也，直也，言正中之直孔，即溺孔也。）其孔，溺孔之端也。（女人溺孔，在前阴中横骨之下。孔之上际谓之端，乃督脉外起之所。此虽以女子为言，然男子溺孔亦在横骨下中央，第为宗筋所函，故不见耳。溺，娘吊切。）其络循阴器，合篡间，绕篡后，（督脉别络，自溺孔之端循阴器，分行向后，复合于篡间，乃又自篡间分而为二，绕行于篡之后。篡，交篡之义，谓两便争行之所，即前后二阴之间也。篡，初患切。）别绕臀，至少阴，与巨阳中络者，合少阴，上股内后廉，贯脊属肾。（足少阴之脉，上股内后廉，足太阳之脉，外行者过髀枢，中行者挟脊贯臀，故此督脉之别络，自篡后绕臀，至股内后廉少阴之分，与巨阳中络者合少阴之脉并行而贯脊属肾也。）与太阳起于目内 ，上额交巅上，入络脑，还出别下项，循肩 内，挟脊抵腰中，入循膂，络肾。（此亦督脉之别络，并足太阳之经，上头下项，挟脊抵腰中，复络于肾。若其直行者，自尻上循脊里，上头，由鼻而至于人中也。）

　　其男子循茎下至篡，与女子等。其少腹直上者，贯脐中央，上贯心，入喉，上颐环唇，上系两目之下中央。（按，此自少腹直上者，皆任脉之道，而列为督脉，盖任脉、冲脉皆起于胞中，上循背里，为经络之海，则前亦督而后亦任也。任脉循背，谓之督脉，自少腹直上者，谓之任脉，亦谓之督脉，是以背腹分阴阳而言任、督。若三脉者，名虽异而体则一耳，故任、冲、督，一源而三歧也。）此生病从少腹上冲心而痛，不得前后，为冲疝；（此督脉自脐上贯于心，故其为病如此。名为冲疝，盖兼冲、任而为病者。不得前后，即仓公所谓不得前后溲也。）女子不孕、癃痔、遗溺、嗌干。（在女子为不孕、癃痔、遗溺、嗌干等证，虽皆由此督脉所生，而实亦任、冲之病，任脉者，女子得之以任养也；冲脉者，以其气上冲也；督脉者，以其督领经脉之海也。此三脉皆由阴中而上行，故其为病如此。）督脉生病，治督脉治在骨上，甚者在脐下营。（骨上，谓横骨上毛际中曲骨穴也。脐下营，谓脐下一寸阴交穴也。皆任脉之穴，而治此督脉之病，虽分三脉，其所言治，但云督而不云任、冲，所用之穴，亦以任为督，可见三脉一体，督即任、冲之纲领，任、冲即督之别名耳。略举针石以言，则用药之法，该乎此矣。）跷脉者，少阴之别，起于然骨之后，（少阴之别，足少阴肾经之别络也。然骨之后，照海也，足少阴穴，即阴跷之所生。此言阴跷之起而未及阳跷。阳跷脉者，起于跟中，循外踝上行，入风池；阴跷者，亦起于跟中，循内踝上行，至咽喉，交贯冲脉。故阴跷为足少阴之别，起于照海；阳跷为足太阳之别，起于申脉也。）上内踝之上，直上循阴股，入阴，上循胸里，入缺盆，上出人迎之前，入 ，属目内 ，合于太阳、阳跷而上行，气并相还，则为濡目，气不荣则目不合。（跷脉自内踝直上阴股，入阴，循胸里者，皆并足少阴而上行也。然足少阴之直者循喉咙而挟舌本，此则入缺盆，上出人迎之前，入 ，属目内 ，以合于足太阳之阳跷，是跷脉有阴阳之异也。阴跷、阳跷之气并行回环而濡润于目，若跷气不荣，则目不能合，故曰：“阴跷阳跷，阴阳相交，阳入阴，阴出阳，交于目锐 ，阳气盛则目，阴气盛则瞑目。”此所以目之瞑与不瞑，皆跷脉为之主也。）其气之行也，如水之流，如日月之行，故阴脉荣其脏，阳脉荣其腑。（阴荣其脏，指阴跷也。阳荣其腑，指阳跷也。言无分脏腑，跷脉皆所必至也。）男子数其阳，女子数其阴，当数者为经，其不当数者为络也。（跷脉阴阳之数，男女各有所属。

　　男属阳，当数其阳；女属阴，当数其阴。故男子以阳跷为经，阴跷为络；女子以阴跷为经，阳跷为络也。）

　　三阴三阳之离合也，圣人南面而立，前曰广明，后曰太冲。（云圣人者，素人道之大宗也。南面而立者，正阴阳之向背也。任脉循腹里，至咽喉，上颐，循面入目。

　　冲脉循背里，出颃颡，其输上在于大杼。分言之，则任行乎前而会于阳明，冲行乎后而为十二经脉之海，故前曰“广明”，后曰“太冲”；合言之，则任冲名位虽异，而同出一原，通乎表里。此腹背阴阳之离合也。）

　　太冲之地，名曰少阴；少阴之上，名曰太阳。太阳根起于至阴，结于命门，名曰“阴中之阳”。（冲脉并少阴而行，故太冲之地为少阴。地者，次也，有少阴之里，则有太阳之表，阴气在下，阳气在上，故少阴经起于小指之下，太阳经止于小指之侧，故曰“少阴之上，名太阳”也。太阳之脉起于目，止于足，下者为根，上者为结，故曰“根于至阴，结于命门”。命门者，目也。此以太阳而合于少阴，故为阴中之阳，然离则阴阳各其经，合则表里同其气，是为水脏阴阳之离合也。下仿此。）中身而上，名曰广明；广明之下，名曰太阴；太阴之前，名曰阳明。阳明根起于厉兑，名曰“阴中之阳”。（中身，身之中半也。中身而上，心之所居，必属火而通神明，故亦曰“广明”；心脏之下，太阴脾也，故广明之下名曰“太阴”；太阴之表，阳明胃也，故太阴之前，名曰“阳明”。阳明脉止于足之次指，与太阴为表里，故曰“根起于厉兑，为阴中之阳”。此土脏阴阳之离合也。）厥阴之表，名曰少阳。少阳根起于窍阴，名曰“阴中之少阳”。（少阳与厥阴为表里，而少阳止于足之小指次指端，故厥阴之表，为阴中之少阳也。所谓少者，以厥阴气尽，阴尽而阳始，故曰“少阳”。此木脏阴阳之离合也。）是故三阳之离合也，太阳为开，阳明为阖，少阳为枢。（此总三阳为言也。太阳为开，谓阳气发于外，为三阳之表也；阳明为阖，谓阳气蓄于内，为三阳之里也；少阳为枢，谓阳气在表里之间，可出可入，如枢机也。）三经者，不得相失也，搏而勿浮，命曰“一阳”。（三经者，言阳经也。阳从阳类，不得相失也。其为脉也，虽三阳各有其体，然阳脉多浮；若纯于浮，则为病矣。故但欲搏手有力，得其阳和之象而勿至过浮，是为三阳合一之道，故命曰“一阳”。此三阳脉之离合也。）外者为阳，内者为阴，然则中为阴。（外者为阳，言表也。内者为阴，言里也。然则中为阴，总言属里者为三阴，如下文也。）其冲在下，名曰太阴。太阴根起于隐白，名曰“阴中之阴”。（其冲在下，名曰太阴，以太阴居冲脉之上也。上曰“广明之下，名曰太阴”，广明以心为言，冲脉并肾而言，盖心、脾、肾三脏，心在南，脾在中，肾在北也。凡此三阳三阴，皆首言冲脉者，以冲为十二经脉之海，故先及之以举其纲领也。太阴起于足大指，故根于隐白，以太阴而居阴分，故曰“阴中之阴”。）太阴之后，名曰少阴。少阴根起于涌泉，名曰“阴中之少阴”。（脾下之后，肾之位也，故太阴之后，名曰少阴。少阴脉起于小指之下，斜趋足心，故根于涌泉穴。肾本少阴而居阴分，故为阴中之少阴。）少阴之前，名曰厥阴。厥阴根起于大敦，阴之绝阳，名曰“阴之绝阴”。（肾前之上，肝之位也，故曰少阴之前，名曰厥阴。厥阴起于足大指，故根于大敦。绝，尽也。此阴极之经，故曰“阴之绝阳”，又曰“阴之绝阴。）是故三阴之离合也，太阴为开，厥阴为阖，少阴为枢。（此总三阴为言，亦有内外之分也。太阴为开，居阴分之表也；厥阴为阖，居阴分之里也；少阴为枢，居阴分之中也。开者主出，阖者主入，枢者主出入之间。亦与三阳之义同。）三经者，不得相失也，搏而勿沉，名曰“一阴”。（三经皆阴，阴脉皆沉，不得相失也。若过于沉，则为病矣。故但宜沉搏有神，各得其阴脉中和之体，是为三阴合一之道，故名曰“一阴”。此三阴脉之离合也。按，所言惟足经阴阳，而不及手经者何也？人之腰以上为天，腰以下为地，言足则通身上下经气皆尽而手在其中矣，故不必言手也。然足为阴，故于三阳也言“阴中之阳”，三阴也言“阴中之阴”。然则手经亦有离合，其在阳经，当为阳中之阳，其在阴经，当为阴中之阴，可类推矣。）

　　皮有分部，以经脉为纪。（皮之有部，纪以经脉，因经以察部，则脉而知之也。）阳明之阳，名曰“害蜚”。（害，损也。蜚，古“飞”字。阳明之阳，释阳明，下准此。

　　害蜚者，以后心主之阴名曰“害肩”者相对。阳明，两阳合明也；厥阴，两阴交尽也。盖三阳之阳，惟阳明为盛，故曰“合明”；三阴之阴，惟厥阴为盛，故曰“交尽”。此云“蜚”者，飞扬也，言阳明盛而浮也。凡盛极者必损，故阳之盛也在阳明，阳之损也亦在阳明，是以阳明之阳，名曰“害蜚”。）

　　上下同法，视其部中有浮络者，皆阳明之络也。（上者，言手大肠经也；下者，言足胃经也。二经皆属阳明，故视察之法相同。凡其上下部中有浮络之见者，皆阳明之络也。）其色多青则痛，多黑则痹，黄赤则热，多白则寒，五色皆见则寒热也。络盛则入客于经，阳主外，阴主内。（此因阳明浮络之色而察阳明经病之异也。凡病之始生，必自浅而后深，故络脉之邪盛，而后入于经脉。络为阳，故主外；经为阴，故主内。内有阴阳，外亦有阴阳。在内者五脏为阴，六腑为阳；在外者筋骨为阴，皮肤为阳也。凡后六经之上下，五色之为病，其阴阳内外皆同此。）少阳之阳，名曰“持”。（枢，枢机也。持，主持也。枢少阳居三阳表里之间，如枢之运而持其出入之机，故曰“枢持”。）上下同法，视其部中有浮络者，皆少阳之络也。络盛则入客于经，故在阳者主内，在阴者主出以渗于内，诸经皆然。（上者，手少阳三焦经也；下者，足少阳胆经也。凡二经部中有浮络之见于外者，皆少阳之络也。其五色为病，皆与阳明者同。然邪必由络入经，故其在阳者主内，言自阳分而入于内也；在阴者主出以渗于内，言出于经而渗入于脏也。此邪气之序，诸经皆然。出，进也，非外出之谓。下文少阴经云，“其出者，从阴内注于骨”，与此“出”字义同。）太阳之阳，名曰“关枢”。（关，卫固也。少阳为三阳之枢，展布阳气于中，太阳则卫固其气而约束于外，故曰“关枢”。）上下同法，视其部中有浮络者，皆太阳之络也。络盛则入客于经。（上者，手太阳小肠经；下者，足太阳膀胱经。二经色病皆如前。）少阴之阴，名曰“枢儒”。（儒，柔也，顺也。少阴为三阴开阖之枢，而阴气柔顺，故名曰“枢儒”。）上下同法，视其部中有浮络者，皆少阴之络也。络盛则入客于经，其入经也，从阳部注于经，其出者，从阴内注于骨。（上者，手少阴心经；下者，足少阴肾经。二经色病俱如前。其入也，从阳部注于经，即自络入经之谓；其出者，从阴内注于骨，谓出于经而入于骨，即前少阳经“在阴者主出以渗于内”之义也。）心主之阴，名曰“害肩”。（心主之阴，手厥阴之阴也。厥阴者，两阴交尽，阴之极也。肩，任也，载也。阳主乎运，阴主乎载。阴盛之极，其气必伤，是阴之盛也。在厥阴，阴之伤也亦在厥阴，故曰“害肩”。然则阳明曰“害蜚”，此曰“害肩”者，即阴极、阳极之义。）上下同法，视其部中有浮络者，皆心主之络也。络盛则入客于经。（上者，手厥阴心主也；下者，足厥阴肝经也。二经色病皆如前。此但言心主，而又曰“上下同法”，则肝经在所遗耳。）太阴之阴，名曰“关蛰”。（关者固于外，蛰者伏于中。阴主藏而太阴卫之，故曰“关蛰”。）上下同法，视其部中有浮络者，皆太阴之络也。络盛则入客于经。（上者，手太阴肺经；下者，足太阴脾经。二经色病皆如前。凡言“上下同法”者，括手、足二经也。）凡十二经络脉者，皮之部也。（浮络见于皮，故曰“皮之部”。）是故百病之始生也，必先于皮毛。邪中之则腠理开，开则入客于络脉；留而不去，传入于经；留而不去，传入于腑，廪于肠胃。（廪，积也，聚也。）邪之始入于皮也，然起毫毛，开腠理；（ 然，竖起也，寒栗貌。腠理，肤腠之文理也。 ，音素，逆流曰“ ”。）其入于络也，则络脉盛色变；（络脉盛色变。异于常也。）其入客于经也，则感虚乃陷下；（感虚乃陷下，言邪所客者，必因虚乃深也。）其留于筋骨之间，寒多则筋挛骨痛，热多则筋弛骨消，肉烁 破，毛直而败。（挛，急也。弛，纵缓也。消，枯竭也。烁，消烁也。寒多则血脉凝涩，故为筋挛骨痛；热多则真阴散亡，故为筋弛骨消等症。 破者，反侧多而热渍肌肉也。毛直而败者，液不足而皮毛枯槁也。）皮者，脉之部。（察之于皮，其脉可知，故曰“脉之部”。）邪客于皮则腠理开，开则邪入客于络脉，络脉满则注于经脉，经脉满则入舍于腑脏也。故皮者有分部，不与而生大病也。（言若不预为之治，则邪将日深而变生大病也。

　　人有髓海，有血海，有气海，有水谷之海。胃者水谷之海，其输上在气街，下至三里。（人受气于水谷，水谷入口藏于胃，以养五脏气，故五脏六腑之气味皆出于胃，而胃为水谷之海也。其胃气运行之输，上者在气街，即气冲穴；下者至三里，在膝下三寸。）冲脉者为十二经之海，其输上在于大杼，下出于巨虚之上下廉。（此即血海也。冲脉起于胞中，其前行者，并足少阴之经挟脐上行，至胸中而散；其后行者，上循背里，为经络之海。其上行者出于颃颡，下行者出于足，故其输上在于足太阳之大杼，下在于足阳明之巨虚上下廉。冲脉起于胞中，阳明会于前阴，故男女精血，皆由前阴而降者，以二经血气总聚于此，故均称为五脏六腑、十二经之海，诚有非他经之可比也。）膻中者为气之海，其输上在于柱骨之上下，前在于人迎。（膻中，胸中也，肺之所居。诸气者皆属于肺，是为真气，亦曰宗气。宗气积于胸中，出于喉咙，以贯心脉而行呼吸，故膻中为之气海。柱骨，项后天柱骨也。颃颡者，分气之所泄也。故气海营运之输，一在颃颡之后，即柱骨之上下，谓督脉之喑门，大椎也；一在颃颡之前，谓足阳明之人迎也。）脑为髓之海，其输上在于其盖，下在风府。（凡骨之有髓，惟脑为最巨，故诸髓皆属于脑，而脑为髓之海。盖，脑盖骨也。即督脉之囟会，风府，亦督脉穴。此皆髓海之上下前后输也。）气海有余者，气满，胸中息，面赤；气海不足，则少气不足以言。（气有余者，邪气实也；气不足者，正气虚也。下仿此。气海在胸中而属阳，故气实则胸中 闷喘息，面热而赤，声由气发；气不足则语言轻怯，不能出声。如言而微，终日乃复言者，此夺气也。 ，母本切，又音瞒。）血海有余，则常想其身大，怫然不知其所病；血海不足，亦常想其身小，狭然不知其所病。（形以血充，故血有余则常想其身大。怫，怫郁也，重滞不舒之貌。血不足则常想其身小。狭，隘狭也，索然不广之貌。此皆血海不调之为病。病在血者，徐而不显，故茫然不觉其所病。怫，音拂。）水谷之海有余，则腹满；水谷之海不足，则饥不受谷食。（有余者，水谷留滞于中，故腹为胀满；不足者，脾虚则不能运，胃虚则不能纳，故虽饥不受谷食。）髓海有余，则轻劲多力，自过其度；髓海不足，则脑转耳鸣，胫酸眩冒，目无所见，懈怠安卧。（髓海充足，即有余也，故身轻而劲，便利多力，自有过人之度而无病也。若其不足，则在上者为脑转，以脑空而运似旋转也；为耳鸣，以髓虚者精必衰，阴虚则耳鸣也；为胫酸，髓空无力也；为眩冒，忽不知人；为目无所见，怠惰安卧，皆以髓为精类，精衰则气去，而诸证以见矣。）审守其输而调其虚实，无犯其害，顺者得复，逆者必败。（审守其输，谓审察其输穴，无犯其害，无盛盛，无虚虚也。顺者得复，逆者必败，戒夫！天时人事，皆宜慎而不可忽也。）

　　卷三

　　标本第六

　　六气标本，所从不同。（六气者，风、寒、暑、湿、火、燥，天之令也。标，末也。本，原也。）

　　有从本者，有从标本者，有不从标本者也。少阳、太阴从本，（六气少阳为相火，是少阳从火而化，故火为本，少阳为标；太阴为湿土，是太阴从湿而化，故湿为本，太阴为标。二气之标本同，故经病之化，皆从乎本。）少阴、太阳从本从标，（少阴为君火，从热而化，故热为本，少阴为标，是阴从乎阳也；太阳为寒水，从寒而化，故寒为本，太阳为标，是阳从乎阴也。二气之标本异，故经病之化，或从乎标，或从乎本也。）阳明、厥阴不从标本，从乎中也。（阳明为燥金，从燥而化，故燥为本，阳明为标；厥阴为风木，从风而化，故风为本，厥阴为标。但阳明与太阴为表里，故以太阴为中气，而金从湿土之化；厥阴与少阳为表里，故以少阳为中气，而木从相火之化，是皆从乎中也。）故从本者，化生于本；从标本者，有标本之化；从中者，以中气为化也。（六气之太过不及，皆能为病。病之化生，必有所因，故或从乎本，或从乎标，或从乎中气。知其所从，则治无失矣。）有脉从而病反者。（谓脉之阴阳必从乎病，其有脉病不应而相反者也。）脉至而从，按之不鼓，诸阳皆然。（阳病见阳脉，脉至而从也。若浮、洪、滑、大之类，本皆阳脉，但按之不鼓，指下无力，便非真阳之候，不可误认为阳。凡诸阳证得此者，似阳非阳皆然也，故有为假热，有为格阳等证，此脉病之为反也。）

　　诸阴之反，脉至而从，按之鼓甚而盛也。（阴病见阴脉，脉至而从矣，若虽细小，而按之鼓甚有力者，此则似阴非阴也。凡诸阴病而得此，有为假寒，有为格阴。表里异形，所以为反。凡此相反者，皆标本不同也。

　　如阴脉而阳证，本阴标阳也；阳脉而阴证，本阳标阴也。故治病当必求其本。）百病之起，有生于本者，有生于标者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者。（中气，中见之气也。如少阳、厥阴互为中气，阳明、太阴互为中气，太阳、少阴互为中气，以其相为表里，故其气互通也。取，求也。病生于本者，必求其本而治之；病生于标者，必求其标而治之；病生于中气者，必求中气而治之；或生于标，或生于本者，必或标或本而治之。取有标本，治有逆从。

　　以寒治热，治真热也；以热治寒，治真寒也，是为逆取。以热治热，治假热也；以寒治寒，治假寒也，是为从取。）逆，正、顺也；若顺，逆也。（病热而治以寒，病寒而治以热，于病似逆，于治为顺，故曰：“逆，正、顺也。”病热而治以热，病寒而治以寒，于病若顺，于治为反，故曰：“若顺，逆也。”逆者正治，从者反治。）知标与本，用之不殆；明知逆顺，正行无问。不知是者，不足以言。（用、运用也。殆，危也。

　　正行，执中而行，不偏不倚也。无问，无所疑问以资惑乱也。不有真见，乌能及此？）故曰：粗工嘻嘻，以为可知。言热未已，寒病复始。同气异形，迷诊乱经。此之谓也。（粗工，浅辈也。嘻嘻，自得貌。妄谓道之易知，故见标之阳，辄从火治，假热未除，真寒复起。虽阴阳之气若同，而变见之形异。粗工昧此，未有不迷乱者矣。）夫阴阳逆从，标本之为道也。小而大，言一而知百病之害。少而多，浅而博，可以言一而知百也。以浅而知深，察近而知远。言标与本，易而勿及。（此标本、逆从、阴阳之道，似乎浅近，言之虽易，而实无能及者。）治反为逆，治得为从。（此释逆从为治之义。得，相得也，犹言顺也。）先病而后逆者，治其本；先逆而后病者，治其本；先寒而后生病者，治其本；先病而后生寒者，治其本；先热而后生病者，治其本。（有因病而致血气之逆者，有因逆而致变生之病者，有因寒热而生为病者，有因病而生为寒热者，但治其所因之本原，则后生之标病可不治而自愈矣。）先热而后生中满者，治其标；先病而后泄者，治其本；先泄而后生他病者，治其本。必且调之，乃治其他病。先病而后生中满者，治其标；先中满而后烦心者，治其本。（诸病皆先治本，而惟中满者先治其标，盖以中满为病，其邪在胃，胃者脏腑之本也，胃满则药石之气不能行，而脏腑皆失其所禀，故先治此者，亦所以治本也。）人有客气，有同气。（客气者，流行之运气也，往来不常，故曰“客气”。同气者，四时之主气也，岁岁相同，故曰“同气”。气有不和，则客气、同气皆令人病矣。）小大不利，治其标；小大利，治其本。（无论客气、同气之为病，即先有他病而后为小大不利者，亦先治其标。诸皆治本，此独治标，盖二便不通，乃危急之候，虽为标病，必先治之，此所谓“急则治其标”也。凡诸病而小大利者，皆当治本无疑矣。）先小大不利而后生病者，治其本。（二便不利，皆为急证，故无论标本，即当先治。按，治本者十之八九，治标者惟中满及小大不利二者而已，盖此二者，亦不过因其急而不得不先之也。如“治病必求于本”，“必”字即中满及小大不利二证，亦有急与不急之分而先后乎其间者，何今之医，动称“急则治其标，缓则治其本”，正不知孰为可缓，孰为最急，颠倒错认，但见其举手误人耳。况二便之治，小便尤难，但知“气化则能出矣”之意，则大肠之血燥者不在硝黄，而膀胱之气闭者，又岂在五苓之类？）病发而有余，本而标之，先治其本，后治其标；病发而不足，标而本之，先治其标，后治其本。（此以病气强弱而言标本也，如病发之气有余，则必侮及他脏他气而因本以传标，故必先治其本，病发之气不足，则必受他脏他气之侮而因标以传本，故心先治其标，盖亦治所从生也。）谨察间、甚，以意调之：间者并行，甚者独行。（间者，言病之浅。甚者，言病之重也。病浅者可以兼治，故曰“并行”；病甚者难容杂乱，故曰“独行”。盖治不精专，为法之大忌，故当加意以调之也。又病轻者，邪气与元气互为出入，故曰“并行”；病甚者，邪专王而肆虐，故曰“独行”。间，去声。）

　　卷三

　　气味第七

　　草生五色，五色之变不可胜视；草生五味，五味之美不可胜极。（此以草言者，木亦在其中矣。青、黄、赤、白、黑，五色之正也，然色有浅深间杂之异，故五色之变不可胜视；酸、辛、甘、苦、咸，五味之正也，然味有浓薄优劣之殊，故五味之美不可胜极。即此五色五味之变，已不可穷，而天地万物之化，又乌得而量哉！）嗜欲不同，各有所通。（物性不齐，各有嗜欲，声色臭味，各有所宜，故各有所通也。）天食人以五气，地食人以五味。（天以五气食人者，臊气入肝，焦气入心，香气入脾，腥气入肺，腐气入肾也；地以五味食人者，酸先入肝，苦先入心，甘先入脾，辛先入肺，咸先入肾也。清阳化气出乎天，浊阴成味出乎地，故天食人以气，地食人以味。此即天地之运，阳阴之化，而人形之所以成也。）五气入鼻，藏于心肺，上使五色修明，音声能彰。（五气入鼻，由喉而藏于心肺，以达五脏。心气充则五色修明，肺气充则声音彰着，盖心主血，故华于面，肺主气，故发于声。）五味入口，藏于肠胃。味有所藏，以养五气；气和而生，津液相成，神乃自生。（五味入口，由咽而藏于肠胃。胃藏五味，以养五脏之气，而化生津液以成精，精气充而神自生。

　　人生之道，止于是耳。而其所以成之者，则在于天之气，地之味。气味之以于用者，则在乎药食之间而已。）

　　五味入胃，各走其所喜：谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。（五脏嗜欲不同，各有所喜，故五味之走，亦各有先。然既有所先，必有所后，而生克佐使，五脏皆有相涉矣。）谷气津液已行，营卫大通，乃化糟粕，以次传下。（谷气入于营卫，其糟粕之质，降为便溺，以次下传而出于大肠、膀胱之窍。）其精微者，先出于胃，之两焦，以溉五脏，别出两行，营卫之道。（谷之精气，先出于胃，即中焦也，而后至上、下两焦，以溉五脏。之，至也。溉，灌注也。两行，言清者入营，营行脉中，浊者入卫，卫行脉外，故营主血而濡于内，卫主气而布于外，以分营、卫之道。）

　　其大气之抟而不行者，积于胸中，出于肺，循喉咽，故呼则出，吸则入。（大气，宗气也。抟，聚也。

　　盖人有三气，营气出于中焦，卫气出于下焦，宗气积于上焦，出于肺，由喉咙而为呼吸出入，故膻中曰“气海”。）天地之精气，其大数常出三入一，故谷不入半日则气衰，一日则气少矣。（人之呼吸，通天地之精气，以为吾身之真气。故真气者，所受于天，与谷气并而充身也。然天地之气，以吸而入，谷食之气，从呼而出，总计出入大数，则出者三分，入止一分，惟其出多入少，故半日不食，则谷化之气衰，一日不食，则谷化之气少矣。知气为吾身之宝，而得养气之玄者，可以语道矣。）谷之五味， 米甘，麻酸，大豆咸，麦苦，黄黍辛。（ ，俗作“粳”。麻，芝麻也。大豆，黄、黑、青、白等豆，均称大豆。黍，糯小米也，可以酿酒、北人呼为黄米，又曰黍子。此五谷之味合五行者。 音庚。）果之五味，枣甘，李酸、栗咸，杏苦，桃辛。（此五果之味合五行者。）畜之五味，牛甘、犬酸，猪咸，羊苦，鸡辛。（此五畜之味合五行者。）菜之五味，葵甘，韭酸，藿咸，薤苦，葱辛。（藿，大豆叶也。薤，野蒜也。薤似韭而无实。此五菜之味合五行者。薤，音械。）五色：黄色宜甘，清色宜酸，黑色宜咸，赤色宜苦，白色宜辛。凡此五者，各有所宜，五宜所言五色者。（此五色之合于五味者。）脾病者，宜食粳米饭、牛肉、枣、葵；（此下言脏病所宜之味也。脾属土，甘入脾，故宜用此甘物。）心病者，宜食麦、羊肉、杏、薤；（心属火，苦入心，故宜用此苦物。）肾病者，宜食大豆黄卷、猪肉、栗、藿；（大豆黄卷，大豆芽也。肾属水，咸入肾，故宜用此咸物。）肝病者，宜食麻、犬肉、李、韭；（肝属木，酸入肝，故宜用此酸物。）肺病者，宜食黄黍、鸡肉、桃、葱。（肺属金，辛入肺，故宜用此辛物。此上五节，皆用本脏之味，以治本脏之病也。）五禁：肝病禁辛，（辛味属金，能克肝木。）心病禁咸，（咸味属水，能克心火。）脾病禁酸，（酸味属木，能克脾土。）肾病禁甘，（甘味属土，能克肾水。）肺病禁苦。（苦味属火，能克肺金。）肝色青，宜食甘，梗米饭、牛肉、枣、葵皆甘；（此下言脏气所宜之味，即“肝苦急，急食甘以缓之”之意也。）心色赤，宜食酸，犬肉、麻、李、韭皆酸；（心苦缓，急食酸以收之也。）脾色黄，宜食咸，大豆、豕肉、栗、藿皆咸；（此乃调利机关之义也。肾为胃关，脾与胃合，故假咸柔 以利其关，关利而胃气乃行，胃行而脾气方化，故脾之宜味，与他脏不同，亦即“脾苦湿，急食苦以燥之”之意也。）肺色白，宜食苦，麦、羊肉、杏、薤皆苦；（肺苦气上逆，急食苦以泄之。）肾色黑，宜食辛，黄黍、鸡肉、桃、葱皆辛。（肾苦燥，急食辛以润之。开腠理，致津液以通气也。）五味入口，各有所走，各有所病：酸走筋，多食之令人癃；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人 心。盖谓酸入于胃，其气涩以收，上之两焦，弗能出入也。（谓上、中二焦涩结不舒也。）不出即留于胃中，胃中和温，则下注膀胱，膀胱之胞薄以懦，得酸则缩，绻约而不通，水道不行，故癃。（绻，不分也。约，束也。癃，小水不利也。味过于酸，则上之两焦弗能出入：若留于胃中，则为吞酸等疾；若胃中温和不留，则下注膀胱，膀胱得酸则缩，故为癃也。胞者，如女子胞。胞移热于膀胱者，冲脉，任脉皆起于胞中也。胞，音包，皆指子宫为言也。此“膀胱之胞”者，因音抛，以溲脬为言也。盖胞音有二，而字则相同，特加“膀胱”二字，以明此非子宫，乃俗名“尿脬”也。）阴者，积筋之所终也，故酸入而走筋矣。（阴者，阴器也。积筋者，宗筋之所聚也。肝主筋，其味酸，故内为膀胱之癃，而外走肝经之筋也。酸走筋，筋病无多食酸。）咸入于胃，其气上走中焦，注于脉，则血气走之。

　　血与咸，相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。（血为水化，咸亦属水，咸与血相得，故走注血脉。若味过于咸，则血凝而结，水液注之，则津竭而渴。然血脉必化于中焦，故咸入中焦而走血。咸走血，血病无多食咸。）辛入于胃，其气走于上焦。

　　上焦者，受气而营诸阳者也。姜、韭之气熏之，营卫之气不时受之，久留心下，故洞心。辛与气俱行，故辛入而与汗俱出。（洞心，透心若空也。营诸阳，营养阳分也。辛味属阳，故走上焦之气分。过于辛则开窍而散，故为洞心，为汗出。辛走气，气病无多食辛。）苦入于胃，五谷之气，皆不能胜苦。苦入下脘，三焦之道皆闭而不通，故变呕。齿者，骨之所终也，故苦入而走骨，故入而复出，知其走骨也。（苦味性坚而沉，故走骨。味过于苦，则抑遏胃中阳气，不能运化，故五谷之气不能胜之。三焦之道闭而不通，所以入而复出，其变为呕。又如齿为骨之所终，苦通于骨，内不能受其气，复从口齿而出，正因其走骨也。苦走骨，骨病无多食苦。）甘入于胃，其气弱小，不能上至于上焦，而与谷留于胃中者，令人柔润者也。胃柔则缓，缓则虫动，虫动则令人 心，其气外通于肉，故甘走肉。（甘性柔缓，故其气弱小，不能至于上焦。味过于甘，则与谷气留于胃中，令人柔润而缓。久则甘从湿化，致生诸虫。虫动于胃，甘缓于中，心当 矣。 ，闷也。甘入脾，脾主肉，故甘走肉。甘走肉，肉病无多食甘。）

　　卷三

　　论治第八
  </div>
  <div class="pagination">
   <a href="医经原旨_page7.html">
    上一页
   </a>
   <span>
    ...
   </span>
   <a href="医经原旨_page3.html">
    3
   </a>
   <a href="医经原旨_page4.html">
    4
   </a>
   <a href="医经原旨_page5.html">
    5
   </a>
   <a href="医经原旨_page6.html">
    6
   </a>
   <a href="医经原旨_page7.html">
    7
   </a>
   <span class="current-page">
    8
   </span>
   <a href="医经原旨_page9.html">
    9
   </a>
   <a href="医经原旨_page10.html">
    10
   </a>
   <a href="医经原旨_page11.html">
    11
   </a>
   <a href="医经原旨_page12.html">
    12
   </a>
   <a href="医经原旨_page13.html">
    13
   </a>
   <span>
    ...
   </span>
   <a href="医经原旨_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
