<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 14 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 14 页/共 133 页</h1>
    <div class="content">　　《金匮》胶艾汤 治劳伤血气，月水过多，淋沥漏下，连日不止，脐腹疼痛，及妊娠将摄失宜，胎动不安，腹痛下坠，或劳伤胞络，胞阻漏血，腰痛闷乱；或因损动，胎上抢心，奔冲短气，及因产乳冲任气虚，不能约制，延引日月，渐成羸瘦。（方见前月水不断条。）

　　〔薛〕一妇人久患血崩，肢体消瘦，饮食到口，但闻腥臊，口出津液，强食少许，腹中作胀，此血枯之证，肺、肝、脾、胃亏损之患。用八珍汤、乌贼鱼骨丸兼服两月而经行，百余剂而康宁如旧矣。

　　柏子仁汤 治妇人忧思过度，劳伤心经，不能藏血，遂致崩中下血不止。

　　柏子仁（炒） 香附子（炒、去毛） 芎 鹿茸（火燎去毛，酒蒸焙） 茯神（去皮、木）

　　当归（各一钱半） 阿胶 小草（各一钱） 川续断（二钱） 甘草（炙，半钱）

　　上作一服，水二盅，生姜五片，煎至一盅，空心服。

　　〔补脾升阳〕〔垣〕经水漏不住有二，补前人之阙。

　　妇人脾胃虚损，致命门脉沉细而数疾，或沉弦而洪大有力，寸关脉亦然，皆由脾胃有亏，下陷于肾，与相火相合，湿热下迫，经漏不止，其色紫黑，如夏月腐肉之臭。中有白带者，脉必弦细，寒作于中。有赤带者，其脉洪数，病热明矣。必腰痛或脐下痛，临经欲行而先发寒热往来，两胁急缩，兼脾胃证出见，或四肢困热，心烦闷不得眠卧，心下急，宜大补脾胃而升降气血，可一服而愈。或先贵而后贱，或先富而后贫，病名脱营者，心气不足，其火大炽，旺于血脉之中，又致脾胃饮食失节，火乘其中，形质肌肉颜色似不病者，此心病也。不形于脉，故脾胃饮食不调，其证显矣，而经水不时而下，或适来适断，暴下不止。治当先说恶死之言，劝论令惧死而心不动，以大补气血之剂，补养脾胃，微加镇坠心火之药，治其心，补阴泻阳，经自止矣。《痿论》云：悲哀太甚则胞络绝，胞络绝则阳气内动，发则心下崩，数溲血也，故经曰：大经空虚，发则肌痹，传为脉痿。此之谓也。

　　益胃升阳汤 治血脱益气，古人之法也。先补胃气以助生长，故曰阳生阴长。诸甘药为之先务，举世皆以为补气，殊不知甘能生血，此阳生阴长之理也。故先理胃气，人之一身，纳谷为宝。

　　黄 （二钱） 人参（有嗽者去之） 神曲（炒，各一钱半） 升麻 柴胡（各五分）

　　白术（三钱） 当归身（酒浸） 甘草（炙） 陈皮（各一钱） 生黄芩（二钱，泻盛暑之伏金肺逆，秋凉不用） 一方用生地黄。

　　上为粗末，每服三钱或五钱，如食添再加之，如食减，已定三钱内更减之，不可多服。每服二钱，水煎去滓，热服。如腹痛，每服加白芍药二分，中桂少许。如渴、口干，加干葛二分。如嗽，去人参，服不计时候。（盖先服此益胃气升阳汤不止，却服后方柴胡调经汤，大举大升之也。）

　　〔升阳〕宣德侯经历家人病崩漏，医莫能效。切脉之后，且以纸疏其证至四十余种，为制调经升阳除湿汤疗之，明日而十减其八，前后五六日良愈。

　　调经升阳除湿汤 治女子漏下恶血，月事不调，或暴崩不止，多下水浆之物。皆由饮食不节，或劳伤形体，或素有心气不足，因饮酒劳倦，致令心火乘脾，其人必怠情嗜卧，四肢不收，困倦乏力，无气以动，气短上气，逆急上冲，其脉缓而弦急，按之洪大，皆中指下得之，脾土受邪也。脾主滋荣周身者也，心主血，血主脉，二者受邪，病皆在脉。脉者血之府也，脉者人之神也。心不主令，胞络代之，故曰心之脉，主属心系。心系者胞络、命门之脉也，主月事、主孕，皆由脾胃虚而心胞乘之，故漏下血水不调也。况脾胃为血气阴阳之根蒂，当除湿去热，益风气上伸以胜其湿。又云：火郁则发之。

　　柴胡 防风 甘草（炙） 本 升麻（各一钱） 羌活 苍术 黄 （各一钱半） 独活 当归（酒浸，各五分） 蔓荆子（七分）

　　上 咀，水五大盏，煎至一大盏，去滓稍热服，空心。服药毕，待少时以早膳压之，可一服而已。如灸足太阴脾经中血海穴二七壮或三七壮，立已。此药乃从权衡之法，用风胜湿，为胃气下陷而气迫于下，以救其血之暴崩也。若病愈，经血恶物已尽，主病虽除，后必须以黄 、甘草、人参、当归之类数服以补之，于补气升阳汤中加和血药是也。若经血气恶物下之不绝，尤宜救其根源，治其本经，只益脾胃，退心火之亢，乃治其根蒂也。若遇夏月白带下脱漏不止，宜用此汤，一服立止。

　　柴胡调经汤 治经水不止，鲜血，项筋急，脑痛，脊骨强痛，不思饮食。

　　羌活 独活 本 升麻（各五分） 苍术（一钱） 柴胡根（七分） 葛根 当归身甘草（炙，各三分） 红花（少许）

　　上 咀，作一服，水煎去滓，稍热空心服，微汗立止。

　　一妇人经候黑血凝结成块，左厢有血瘕，水泻不止，谷食有时一化，有时不化。至今岁四月，血块暴下，并水注俱作，是前后二阴有形之血，脱竭于下，既久，经候尤不调，水泻日见三两行，食罢心烦不快，饮食减少，甚至瘦弱。东垣先生曰：夫圣人治病，必本四时升降浮沉之理，权变之宜。若不本四时，以顺为逆，非其治也。且治之大法，必先岁气，无伐天和。无盛盛，无虚虚，遗人夭殃。无致邪，无失正，绝人长命。故圣人云：阳盛阴虚，下之则愈，汗之则死。阴盛阳虚，汗之则愈，下之则死。大抵圣人立法，各自有义。且如升阳或发散之剂，是助春夏之阳气，令其上升，乃泻秋冬收藏殒杀寒凉之气，此病是也。当用此法治之，乃升降浮沉之至理也。夫天地之气，以升降浮沉乃从四时，如治病逆之则杀人矣。故经云：顺天者昌，逆天者亡。可不畏哉。夫人之身亦有天地四时之气，不可止认在外，人体亦同天地也。今经漏不止，是前阴之气血已下脱矣。水泻又数年不愈，是后阴之气血又下陷矣。后阴者，主有形之物也，前阴者，精气之门户，俱下竭是病患周身之气常行秋冬之令。阴主杀，此等收藏之病是也。阳生阴长，春夏是也。在人身之中，令气升浮者，谷气上行是也。既病则周身血气皆不生长，谷气又不升，其肌肉消少，是两仪之气，俱将绝矣。既下元二阴俱脱，血气消竭，假令当日元是热证，令下焦久脱，已化为寒矣。此病久沉久降，寒湿太胜，当急救之。泻寒以热，除湿以燥，大升大举，以助生长，补养气血，不致偏枯。圣人立治之法，云湿气大胜，以所胜助之，助甲风木上升是也。故经云：风胜湿，是以所胜平之也。当调和胃气，次用白术之类，以燥其湿而滋元气。如其不止，后用风药以风胜湿，此之谓也。此药便是大举大升，以助春夏二湿之久陷下之至治也。又一本云：此病次用四物，随湿证加减。

　　〔大〕独圣散 治妇人血崩不止。

　　用防风去芦，不以多少，为细末，酒煮白面清调下二钱，空心食前，日二服，更以面作糊，酒投之极验。

　　治血崩 夏枯草为细末，每服二钱，米饮调下，无时服。

　　〔千〕治崩中不止。芎 八两，清酒五升，煎至二升半，分三服。不耐者，徐徐进之。（《衍义》云：芎不可久服，令人暴死。）

　　上大举大升之剂，治崩脉沉弦而洪，或沉细而数者，皆胃气下陷也。或崩而又久泻者，亦胃气下陷也。故举之、升之，其病愈也。

　　〔养血行气〕加减四物汤 治室女二七天癸至，亦有当时未至而后至者，亦有卒然暴下，淋沥不止至有若崩漏者，失血过多，变生诸证，悉宜服之。

　　川芎 熟地黄（洗焙） 川当归（去芦，酒润、切焙） 白芍药（各一两） 香附子（炒去毛，一两半）

　　上 咀，每服四钱，水一盏半，生姜五片，煎至七分，去滓食前温服。如血色鲜而不止者，去熟地黄加生地黄煎服。

　　〔补中去积〕丁未年冬，郭大方来说，其妻经水暴崩不止，先曾殒身失血，自后一次经数日而来，今次不止。其人心窄，性急多惊，以予料之，他日必因心气不足，饮食失节得之。大方曰容。到彼诊得掌中寒，脉沉细而缓，间而沉数，九窍微不利，四肢无力，上喘气短促，口鼻气皆不调，果有心气不足，饮食失节，脾胃虚弱之证。胃脘当心而痛，左胁下急缩有积，当脐有动气，腹中鸣下气，大便难，诸虚证极多，不能尽录。拟先治其本，余证可以皆去。与安心定志，镇坠其惊。调和脾胃，大益元气。补其血脉，养其心神。以大热之剂，去其冬寒凝在皮肤内。少加生地黄，去命门相火。不令四肢痿弱。黄 当归人参汤。

　　黄 人参 麻黄（不去节，实表闭汗） 黄连（镇心惊，各一钱） 当归（一钱半）

　　草豆蔻（七分） 神曲（消食，去脾胃寒） 桂枝（必先岁气，无伐天和也）

　　陈皮（各五分） 杏仁（九个，研如泥） 生地黄（三分，去肾火，大去冬月相火之旺）

　　上为粗末，水三大盏，先煮麻黄数沸，去滓入前药，同煎至一大盏，于巳午之前，食消尽服之。其胃脘痛乃胃上有客寒，与大热药草豆蔻丸一十五丸，其痛立止。再与肝之积药，除其积之根源而愈。

　　地黄丸 治足三阴亏损，经行数日不止，或兼带下无子。

　　熟地黄（自制） 山茱萸肉 芜荑仁 白芍药（微炒） 代赭石（各一两） 干姜（炮）

　　白僵蚕（炒） 浓朴（姜制，各三钱）

　　上为末，蜜丸桐子大。每服五十丸，空心温酒下，日三服。

　　上虚挟积滞而崩。尝治一老妇人血崩不止，流流不绝，满床皆血，起床不得者三月矣，腹满如孕。予作虚挟痰积污血治之，用四物四两，参、术各一两，甘草半两以治虚；香附三两，半夏一两半，茯苓、陈皮、枳实、缩砂、玄胡各一两，以破痰积污血。分二十帖，每帖煎干，加荷叶、侧柏叶汤再煎服之，服尽良愈，今再不发，神效。

　　〔凉剂〕〔素〕阴虚阳搏，谓之崩。

　　〔垣〕凉血地黄汤 治妇人血崩不止，肾水阴虚，不能镇守包络相火，故血走而崩也。

　　生地黄 当归尾（各半钱） 黄连 黄柏 知母 本 川芎 升麻（各二分）

　　红花（少许） 柴胡 防风 川羌话 黄芩 细辛 荆芥穗 蔓荆子 甘草（炙，各一分）

　　咀作一服，水三盏，煎至一盏，去滓空心稍热服。

　　足太阴脾之经中血海二穴，在膝膑上内廉白肉际二寸中，治女子漏中恶血，月事不调，逆气腹胀，其脉缓者是也，灸三壮。足少阴肾之经中阴谷二穴，在膝内辅骨后大筋下小筋上，按之应手，屈膝取之，治膝如锥不得屈伸，舌纵涎流，烦逆溺难，少腹急引阴痛，股内痛，妇人漏下不止，腹胀满不得息，小便黄，如蛊，女子如妊身，可灸三壮。

　　〔大〕小蓟汤 治崩漏不止，色明如水，得温则烦闷者，此阳伤于阴，令人下血。当补其阴。脉数疾小者顺，大者逆。

　　小蓟茎叶（研取汁） 生地黄（研取汁，各一盏） 白术（半两，锉）

　　上三件，入水一盏，煎减一半，去滓温服。

　　芎 酒 治崩中昼夜不止，医不能治。

　　芎 （一两） 生地黄汁（一盏）

　　上用酒五盏，煮芎 一盏，去滓，下地黄汁再煎二三沸，分为三服。

</div>
    <div class="pagination">
<a href="证治准绳女科_page13.html">上一页</a><span>...</span><a href="证治准绳女科_page9.html">9</a><a href="证治准绳女科_page10.html">10</a><a href="证治准绳女科_page11.html">11</a><a href="证治准绳女科_page12.html">12</a><a href="证治准绳女科_page13.html">13</a><span class="current-page">14</span><a href="证治准绳女科_page15.html">15</a><a href="证治准绳女科_page16.html">16</a><a href="证治准绳女科_page17.html">17</a><a href="证治准绳女科_page18.html">18</a><a href="证治准绳女科_page19.html">19</a><span>...</span><a href="证治准绳女科_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
