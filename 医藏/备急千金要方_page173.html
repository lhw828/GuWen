<!DOCTYPE html>
<html>
<head>
    <meta charset="UTF-8">
    <title>备急千金要方 - 第 173 页/共 223 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>备急千金要方 - 第 173 页/共 223 页</h1>
    <div class="content">　　治胃水四肢肿，腹满方：猪肾（一具） 茯苓（四两） 防己 橘皮 元参 黄芩 杏仁 泽泻（一作泽漆） 桑白皮（各一两） 猪苓 白术（各三两） 大豆（三升）上十二味 咀，以水一斗八升煮猪肾，大豆、泽泻、桑白皮取一斗共煮，澄清去滓，纳余药，煮取三升，分三服。若咳加五味子三两。凡服三剂，间五日，服一剂，常用有效。

　　有人患气急积久不瘥，遂成水肿，如此者众，诸皮中浮水攻面目，身体从腰以上肿，以此发汗方：麻黄（四两） 甘草（二两）上二味 咀，以水五升煮麻黄，再沸去沫，纳甘草，煮取三升，分三服。重覆取汗，愈。

　　慎风冷等。

　　治面目手足有微肿，常不能消者方：以楮叶切二升，水四升，煮取三升，去滓纳米，煮作粥食，如常食勿绝。冬则预取叶干之，准法作粥，周年永瘥，慎生冷一切食物。

　　治面肿小便涩，心腹胀满方：茯苓 杏仁（各八分） 橘皮 防己 葶苈（各五分） 苏子（三合）上六味为末，蜜丸如小豆，服十丸，以桑白皮汤送下。日二服，加至三十丸。

　　治大腹水肿，气息不通，命在旦夕者方：牛黄（二分） 椒目（三分） 昆布 海藻 牵牛子 桂心（各八分） 葶苈（六分）上七味为末，另捣葶苈如膏，蜜和丸如梧子，饮服十丸，日二，稍加。小便利为度，大良。贞观九年汉阳王患水，医所不治，余处此方，日夜尿一二斗，五六日即瘥。

　　有人患水肿腹大，其坚如石，四肢细小，劳苦足胫肿，小饮食便气急，此终身之疾。服利下药不瘥者，宜服此药，微除风湿，利小便，消水谷，岁久服之乃可得力，瘥后可常服方鬼箭羽 丹参 白术 独活（各五两） 秦艽 猪苓（各三两） 知母 海藻 茯苓 桂心（各上十味 咀，以酒三斗，浸五日，服五合，日三。任性量力渐加之。

　　治水肿利小便，酒客，虚热当风，饮冷水，腹肿，阴胀满方：当归（四两） 甘遂（一两） 芒硝 芫花（各二两） 吴茱萸（三两）上五味为末，蜜丸如梧子大，饮服三丸，日三。

　　（一方有大黄荛花各二两，无茱萸，加猪苓、麝香各一两。

　　卷二十一消渴淋闭方水肿第四

　　大豆散

　　治久水，腹肚如鼓者方。

　　乌豆一斗，熬令香，勿令大熟，去皮为细末筛下饧粥，皆得服之，初服一合，稍加之，若初服多，后即嫌臭，服尽更作取瘥止。不得食肥腻，渴则饮羹汁，慎酒肉猪鸡鱼、生冷醋滑、房室。得食浆粥，牛羊兔鹿肉。此病难治，虽诸大药丸散汤膏，当时暂瘥，过后复发，惟此散瘥后不发，终生服之，终生不发矣。其所禁食物（常须少啖，莫随意食咸物，诸杂食等）。

　　又方 葶苈末 苍耳子灰（各二十匕）上二味水调和服之，日二。

　　又方 椒目沉水者取熬，捣如膏，酒服方寸匕。

　　又方 水煮马兜铃服之。

　　治水气肿鼓胀，小便不利方：莨菪子（一升）， 羊肺（一具，青羊亦佳）。

　　上二味先洗羊肺，汤微渫之，薄切曝干作末。以三年大醋渍莨菪子一 时，出熬令变色，熟捣如泥，和肺末蜜合，捣三千杵为丸，如梧子大，食后一食久，以麦门冬饮服四丸，日三。以喉中干、口粘，浪语为候，数日小便大利，佳。山连治韦司业得瘥，司业侄云表所送云：数用神验。

　　卷二十一消渴淋闭方水肿第四

　　麦门冬饮方

　　麦门冬（二十五枚） 米（二十五粒）上二味以水一升，和煮米熟，去滓，下前丸药，逐日作服用之。

　　卷二十一消渴淋闭方水肿第四

　　徐王煮散

　　治水肿利小便方。

　　牛角 防己 羌活 人参 丹参 牛膝 升麻 防风 秦艽 生姜屑 谷皮 紫菀杏仁 附子 石斛（各三两） 桑白皮（六两） 橘皮 白术 泽泻 茯苓 郁李仁 猪苓 黄连（各一两）上二十三味治下筛为粗散，以水一升半，煮三寸匕，取一升，顿服，日再。不能者但一服，两三月以前可服，主利多而小便涩者，用之大验。

　　卷二十一消渴淋闭方水肿第四

　　褚澄汉防己煮散

　　治水肿上气方。

　　汉防己 泽漆叶 石苇 泽泻（各三两） 桑白皮 白术 丹参 赤茯苓 橘皮 通草（各三两） 生姜（十两） 郁李仁（五合）上十二味治下筛为粗散，以水一升半煮三方寸匕，取八合，去滓，顿服。日三。取小便利为度。

　　卷二十一消渴淋闭方水肿第四

　　茯苓丸

　　治水肿，甄权为安康公处此方。

　　茯苓 白术 椒目（各四分） 木防己 葶苈 泽泻（各五分） 甘遂（十二分） 赤小豆前胡 芫花 桂心（各二分） 芒硝（七分另研）上十二味为末，蜜丸如梧子，蜜汤下五丸，日一。稍加，以知为度。

　　治水肿利大小便方：大黄 白术（一作葶苈） 木防己（各等分）上三味为末，蜜丸如梧子大，饮下十丸，大小便利为度，不知加之。

　　又方 牵牛子为末，水服方寸匕，日一。以两便利为度。

　　又方 葶苈（生用四两） 桂心（一两）上二味为末，蜜丸如梧子大，饮下七丸，日二，以知为度。

　　又方 郁李仁（末） 面（各一升）上二味和作饼子七枚，烧熟，空腹热食四枚，不知加一枚，以至七枚。

　　又方 水银（三两，煮三日三夜） 葶苈子 椒目（各一升） 芒硝（三两） 衣鱼（二十枚）水萍 瓜蒂 滑石（各一两）上八味捣葶苈令细，下水银更捣、令不见水银止，别捣椒目令细，捣瓜蒂，水萍，下筛合和余药，以蜜和更捣三万杵成丸，初服一丸如梧子大，次服二丸，次服三丸，次服四丸，次服五丸，次服六丸，至七日，还从一丸起，次服二丸，如是每至六丸，还从一丸起。始服药，当咽喉上有 子肿起，颊车肿满，齿龈皆肿，唾碎血出，勿怪也，不三五日即消，所苦皆瘥。已上服药，若下多，停药以止利，药至五下止。病未瘥，更服，病瘥止。此治诸体肉肥浓，按之不陷，甚者臂粗着衣袖不受，及十种大水，医不治者，悉主之，神验。（《深师集验》，陶氏《古今录验》无衣鱼，水萍，瓜蒂，滑石）。

　　卷二十一消渴淋闭方水肿第四

　　泽漆汤

　　治水气通身浮肿，四肢无力，或从消渴，或从黄胆支饮，内虚不足，营卫不通，气不消化，实皮肤中喘息不安，腹中响胀满，眼目不得视方。

　　泽漆根（十两） 鲤鱼（五斤） 生姜（八两） 赤小豆（二两） 茯苓（三两） 人参甘草麦冬上八味 咀，以水一斗七升，先煮鱼及豆，减七升，去鱼、豆、纳药、煮取四升半，一服三合，日三，人弱日二。气下喘止。可至四合， 时小便利，肿减，或大便溏下。小便若不利还增一合以大利便止，若无鲤鱼， 鱼亦可用。若水甚不得卧，卧不得转侧，再加泽漆一斤。渴加栝蒌根二两。咳嗽加紫菀二两、细辛一两、款冬花一两、桂心三两、增鱼汁二升。

　　（胡洽无小豆、麦冬，有泽泻五两，杏仁一两。《录验》无小豆。治水在五脏，令人咳逆气喘，腹大而响，两足肿，目下有卧蚕状，微渴，不得安卧，气奔短气，有顷乃复，小便难，少而数，肺病胸满隐痛，宜利小便，水气迫肿，翕翕寒热）。

　　卷二十一消渴淋闭方水肿第四

　　猪苓散

　　治虚满通身肿，利三焦通水道方。

　　猪苓 葶苈 人参 元参 五味子 防风 泽泻 桂心 野狼毒 椒目 白术 干姜 大戟甘草（各二两） 苁蓉（二两半） 女曲（三合） 赤小豆（二合）上十七味治下筛，酒服方寸匕，日三夜一。老小一匕，以小便利为度。

　　卷二十一消渴淋闭方水肿第四

　　麻豆煎

　　治水气通身浮肿，百药不瘥，待死者方。

</div>
    <div class="pagination">
<a href="备急千金要方_page172.html">上一页</a><span>...</span><a href="备急千金要方_page168.html">168</a><a href="备急千金要方_page169.html">169</a><a href="备急千金要方_page170.html">170</a><a href="备急千金要方_page171.html">171</a><a href="备急千金要方_page172.html">172</a><span class="current-page">173</span><a href="备急千金要方_page174.html">174</a><a href="备急千金要方_page175.html">175</a><a href="备急千金要方_page176.html">176</a><a href="备急千金要方_page177.html">177</a><a href="备急千金要方_page178.html">178</a><span>...</span><a href="备急千金要方_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
