<!DOCTYPE html>
<html>
<head>
    <meta charset="UTF-8">
    <title>幼幼新书 - 第 254 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 254 页/共 309 页</h1>
    <div class="content">　　《千金》治冬月唇干拆血出方。

　　上捣桃仁，以猪脂和，敷之。

　　《千金》治远行唇口面皱裂方。

　　上熟煎猪脂，将行夜常敷面。设行万里，野宿不损。

　　《千金》治唇边生疮久不瘥方。

　　上以八月兰叶十斤，绞取汁洗，不过三日瘥。

　　《圣惠》治小儿唇口吻生疮方。

　　上以新瓦捣，罗为末，以生油调涂之。

　　《圣惠》又方上烧鸡屎白作末以敷之，有涎易之。

　　《圣惠》治小儿唇肿、生疮及口中生白疮欲烂方。

　　上于清旦，取桑根白皮中汁涂之效。

　　《圣惠》治小儿唇口卒生疮或痛痒方。

　　上用黄柏末，浓煎蔷薇根汁，调涂之立效。

　　卷第三十四

　　舌肿第六《巢氏病源》小儿舌肿候：心候舌，脾之络脉出舌下，心脾俱热，气发于口，故舌肿也。

　　《千金》治舌肿强满方。

　　上满口含糖醋良。

　　《千金》又方上饮 羊乳即瘥。

　　《千金翼》治舌卒肿起如吹胞状，满口塞喉，气息欲不复，须臾不治杀人，治之方。

　　上以刀锋决两边第一大脉出血，勿使刺着舌下中央脉，血出不止杀人，血出数升，以烧铁令赤，熨疮数过，以绝血也。

　　《千金翼》又方上含甘草汁佳。

　　《千金翼》治舌卒肿如吹胞，满口溢出，气息不得通，须臾不治杀人方。

　　上急以指刮破溃去汁即愈。亦可以铍刀于前决破之。（《千金》云：两边破之。）《千金翼》又方上以苦酒一升，煮半夏一十枚，令得八合，稍稍含漱吐之。半夏戟人咽，须熟，洗去滑尽用之，勿咽汁也。

　　加生姜一两佳。

　　张锐《鸡峰方》治舌肿。

　　上以百草霜研细，醋调成膏。舌上下敷之，以针决出血汁敷之弥佳。

　　卷第三十四

　　舌上疮第七《巢氏病源》小儿舌上疮候：心候于舌，若心脏有热，则舌上生疮也。

　　《本草》治小儿舌上生疮，饮乳不得。

　　上以白矾和鸡子置醋中，涂足底二七即愈。

　　《千金》治小儿舌上疮方。

　　上以蜂房烧灰，屋间尘各等分，和匀敷之。

　　《千金》又方又以桑白汁涂乳，与儿饮之。

　　《千金》又方上以羊蹄骨中生髓，和胡粉敷之。

　　《千金》：舌主心脏，热即应舌生疮裂破，引唇揭赤，升麻煎泄热方。

　　蜀升麻 射干（各三两） 柏叶（切，一升） 大青（二两） 苦竹叶（切） 地黄汁（各五合） 生芦根 蔷薇根白皮（各五两） 生元参汁（三合） 赤蜜（八合）上十味 咀，以水四升，煮取一升，去滓，下元参汁，令两沸，次下地黄汁，两沸，次下蜜，煎取一升七合，绵惹取汁安舌上含，细细咽之。

　　《外台》：《短剧》小儿舌上疮方。

　　上以乌贼鱼骨烧末。以鸡子黄和涂之，至喉咽舌下遍敷，即瘥止。

　　《婴孺》治小儿舌疮方。

　　上烧葵根为灰，每用少许敷之。

　　张锐《鸡峰方》治口舌生疮久不瘥。

　　上野蔷薇根锉碎。每用一匙头，以水二盏同煎至六分，去滓，热含，冷即吐了。

　　《张氏家传》治大人、小儿口舌上生疮方。

　　龙脑（半分） 寒水石（半两，烧，细研）上每掺于舌上少许。

　　《吉氏家传》治生下来三、五日烂舌上白疮，吃奶啼叫，敷涎膏方。

　　黄丹（一分） 轻粉（一钱） 蜜（少许）上三味同匀，去饭上蒸一度，鹅毛扫入口舌上，一二次安。

　　卷第三十四

　　舌上血出第八《千金翼》治舌上黑，有数孔出血如涌泉，此心脏病也。方：戎盐 黄芩 黄柏 大黄（各三两） 人参 桂心（各二两） 甘草（一两，炙）上七味末之，炼蜜和丸。饮服十丸如梧子，日三服，仍烧铁烙之。

　　卷第三十四

　　唇肿第九《千金翼》治唇黑肿痛痒不可忍方。

</div>
    <div class="pagination">
<a href="幼幼新书_page253.html">上一页</a><span>...</span><a href="幼幼新书_page249.html">249</a><a href="幼幼新书_page250.html">250</a><a href="幼幼新书_page251.html">251</a><a href="幼幼新书_page252.html">252</a><a href="幼幼新书_page253.html">253</a><span class="current-page">254</span><a href="幼幼新书_page255.html">255</a><a href="幼幼新书_page256.html">256</a><a href="幼幼新书_page257.html">257</a><a href="幼幼新书_page258.html">258</a><a href="幼幼新书_page259.html">259</a><span>...</span><a href="幼幼新书_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
