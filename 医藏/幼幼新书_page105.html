<!DOCTYPE html>
<html>
<head>
    <meta charset="UTF-8">
    <title>幼幼新书 - 第 105 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 105 页/共 309 页</h1>
    <div class="content">　　杏仁煎方杏仁（汤浸，去皮尖，入水一大盏，研滤取汁，二两） 蜜酥（各一合）上件药，先以杏仁汁于铛中，以重汤煮，减去半；入酥、蜜，又重汤煮二十沸；入贝母、紫菀末各一分，甘草末半分，更煎搅如饧，收瓷器中。每服以清粥饮调下半钱，日三服，夜一服，嗽止为度。量儿大小以意加减。

　　《圣惠》又方贝母（半两，煨微黄） 牛黄（细研，一钱） 甘草（炙微赤，锉，一分）上件药捣，细罗为散。每服以温水调下半钱，日三、四服。量儿大小加减服之。

　　《圣惠》又方麦门冬（去心，焙） 杏仁（汤浸，去皮尖、双仁，麸炒微黄） 甘草（炙微赤，锉） 贝母（煨微黄） 款冬花（各一分） 紫菀（半两。洗去苗土）上件药捣，细罗为散。每服以乳汁调下半钱，日三、四服。量儿大小以意加减。

　　卷第十六

　　惊膈嗽第六（惊瘥而嗽作）茅先生：小儿有惊膈嗽，因惊风候好，便此嗽，故号惊膈嗽。下金杏丸夹匀气散与服，安乐。（方并见本门。）小儿月日内有嗽候，不治必死。气未盛而日月内嗽，所以不治。嗽如调理得变，久嗽不止，心陷胸高，渴水不进食，死候。

　　茅先生金杏丸杏仁（去皮尖） 甜葶苈 汉防己 马兜苓（去皮）上等分为用，蜜为丸如○此大。每服十丸，用麦门冬熟水吞下。茅先生亦于前咳嗽门中已有此方。为各有牵引不可除，故兼存之。

　　茅先生匀气散桔梗（去芦头，洗净，干秤五两） 缩砂仁 茴香（洗） 陈橘皮（去瓤。各一两） 甘草（二两，炙） 白姜（一分）上为末。每服半钱、一钱，用霜木瓜煎汤调下。如无即用紫苏、盐煎汤下。

　　卷第十六

　　伤风嗽第七茅先生：有一种百日内伤风嗽，是百日内发也。即下奶豆膏（方见咳嗽门中），相夹朱砂膏与服（方见惊积门中）即愈。

　　张涣菖蒲煎方 治小儿肺中风邪，喘鸣肩息。

　　石菖蒲（一寸九节者） 款冬花 紫菀（去土洗，焙干） 人参（去芦头） 桂心（各一两）上件捣，罗为细末。炼蜜同石臼中捣一、二百下，和皂皂大。每服一粒，煎糯米饮化下。

　　张涣贝母汤方 治肺中风，咳嗽喘满。

　　贝母（炒黄色） 半夏（白矾汤洗七遍，焙干。各一两） 干姜（炮） 麻黄（去根节） 甘草（炙） 款冬花（各半两）上件捣，罗为细末。每服一钱，水一小盏，入生姜三片，杏仁二枚去皮尖，同煎至五分，去滓。放温服。

　　《惠眼观证》杏仁散 治小儿咳嗽，凡伤寒、涎壅发嗽。

　　杏仁 巴豆 半夏 皂荚 铜青上等分，药入甘锅子内，以盐泥固济火 之，勿令走去药气，候冷取出为末。服半钱或一字，生姜、蜜熟水调下。

　　《惠眼观证》金粉散 是治伤风咳嗽或回嗽后多吐，宜服。

　　麻黄（不去节） 贝母 糯米 郁金（皂角水煮） 杏仁（去皮尖，别研） 甘草（炙） 天南星（姜汁浸一宿，作饼子炙） 人参 地胆 知母（以上各等分）上为末，却入杏仁膏同研匀。每服一钱，水半盏，蜂糖二分盏，薄荷二叶，同煎五、七沸服。

　　《刘氏家传》：小儿肺中风形候，咳嗽气急，咽喉有涎。

　　麻黄（去根节，三钱） 诃子（用肉二钱） 甘草（炙，一钱，打碎）上件药以水三碗，煎至半碗，去滓温服。一岁小盏内三分，二岁五分，三岁七分，五岁一盏，不拘时候。

　　《刘氏家传》：小儿伤风嗽及一切嗽。

　　五灵脂（半钱） 半夏（五个，炮裂） 甘草（炙，半两）上件药末之。每服半钱，熟调下。

　　《王氏手集》菖蒲散方 治肺中风嗽。

　　菖蒲 官桂 甘草（炙。各等分）上为粗本。每服一钱，水六分，煎至三分，温服。量儿小大增减。

　　卷第十六

　　痰嗽第八张涣论：五脏之中，肺脏最为嫩弱，若有疾亦难调治。盖小儿气血未实，若解脱不畏，风寒伤于皮毛，随气入于肺经，则令咳嗽。凡小儿常令背暖，夏月背裆之类，亦须畏慎。盖肺俞在于背上，若久嗽不止，至伤真气，亦生惊风。如婴儿百 内咳嗽，十中一二得瘥，亦非小疾。若膈上痰涎，尤宜随证疗之。

　　《婴童宝鉴》：小儿咳嗽，为客风流入于肺，生其痰嗽也。

　　《玉诀》咳嗽风疾候歌：咳嗽因风肺受寒，三焦伏热转生涎。胃冷虚痰频嗽吐，时时发热喘连连。

　　小儿痰嗽涎生之者，先与下涎，次和胃气，后与治嗽疾。

　　《圣惠》治小儿咳嗽，心胸痰壅，咽喉不利，少欲乳食。

　　贝母散方贝母（煨微黄） 桔梗（去芦头） 马兜苓 百合 款冬花 半夏（汤浸七遍，去滑） 干姜（炮制） 汉防己 麻黄（去根节。各一分） 甘草（半两，炙微赤，锉） 杏仁（汤浸，去皮尖、双仁，麸炒微黄，锉，研膏，半两）上件药捣，粗罗为散。每服一钱，以水一小盏，入生姜少许，煎至五分，去滓。温服，日三、五服。量儿大小以意加减。

　　《圣惠》治小儿咳嗽痰壅，不欲乳食。

　　蝉壳散方蝉壳（微炒） 桔梗 人参（各去芦头） 甘草（炙微赤，锉） 陈橘皮（汤浸，去白瓤，焙。各一分） 半夏（半分，汤洗七遍，去滑）上件药捣，细罗为散。每服用生姜粥饮调下一字，日三、五服。量儿大小以意加减。

　　《博济方》治小儿奶食冲脾，伤风咳嗽，坠涎。

　　葶苈丸甜葶苈（纸上炒过） 牵牛子 汉防己（各 熟） 大杏仁（去皮尖，炒熟，研。各一两）上前三味先捣，罗为末，入杏仁同研；用煮枣肉，再杵为丸绿豆大。每服三丸至五丸，姜汤下，一日二服。

　　太医局辰砂化痰丸 治风化痰，安神定志，利咽膈，清头目，止咳嗽，除烦闷。兼治小儿风壅痰嗽。

　　辰砂（飞研） 白矾（枯过者，别研。各半两） 天南星（炮，一两） 半夏（洗七遍，生姜汁同拌和，作曲三两）上半夏、天南星为末，合和令匀。用生姜汁煮面糊和丸梧桐子大，别用朱砂末为衣。每服十丸，生姜汤下，食后服。亦治小儿风壅痰嗽。一岁儿服一丸，槌碎，用生姜薄荷汤下。

　　《婴孺》治少小胸中痰实嗽，并治伤寒逐水。

　　麻黄丸方麻黄 茯苓（各三分） 紫菀（四分） 五味子 杏仁（去皮尖） 细辛 桂心 干姜（各二分）上为末，蜜丸小豆大。三、四岁，二、三丸。不知稍增之。

　　《婴孺》治少小咳涎。

　　鸡骨散方鸡骨（炙） 紫菀（各二分）上为末，先食服二刀圭，不知加之。

　　《婴孺》治少小胸中有痰结熏肺，令儿呕咳。

　　蜜煎方细辛 甘草 桂心 干姜 射干 款冬花 紫菀（各一两）上以蜜煎之，用蜜三升，微火煎及二升，服一合。

　　《婴孺》治少小胸中嗽满，涎出撩膈。

　　五味汤方五味子（四分） 甘草（炙） 细辛 常山（各一分） 麻黄（去节二分）上件药，以水三升，煮取一升二合，为三服。服已大验。

　　汉东王先生《家宝》治婴孩、小儿咳嗽有痰，并解诸般药毒及上焦壅，身上生疮，消疳气。

　　三黄丸方雄黄（研细） 郁金（焙。各一钱） 巴豆（三粒，去壳不出油）上为末，杈烂，饭丸如粟米大。每服婴孩三丸，半岁五丸，一岁七丸，饭饮吞下，薄荷汤亦可。

　　钱乙银砂丸 治涎盛、膈热实，痰嗽，惊风，积，潮热。

　　水银（结砂子三皂子大） 辰砂（研，二钱） 蝎尾（去毒为末） 硼砂 粉霜（各研） 轻粉 郁李仁（去皮，焙，秤为末） 白牵牛（末。各一钱） 铁粉 好腊茶（各三钱）上同为细末，熬梨汁为膏，丸如绿豆大。龙脑水化下一丸至三丸。亦名梨汁饼子。及治大人风涎，并食后。

　　张涣苏香汤方 平小儿心肺，消痰壅、咳嗽。

　　紫苏叶 木香 人参（去芦头。各一两） 甘草（炙） 五味子 陈橘皮（各半两）上件捣，罗为细末。每服半钱，入生姜自然汁少许，同荆芥汤调下。

</div>
    <div class="pagination">
<a href="幼幼新书_page104.html">上一页</a><span>...</span><a href="幼幼新书_page100.html">100</a><a href="幼幼新书_page101.html">101</a><a href="幼幼新书_page102.html">102</a><a href="幼幼新书_page103.html">103</a><a href="幼幼新书_page104.html">104</a><span class="current-page">105</span><a href="幼幼新书_page106.html">106</a><a href="幼幼新书_page107.html">107</a><a href="幼幼新书_page108.html">108</a><a href="幼幼新书_page109.html">109</a><a href="幼幼新书_page110.html">110</a><span>...</span><a href="幼幼新书_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
