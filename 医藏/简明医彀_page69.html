<!DOCTYPE html>
<html>
<head>
    <meta charset="UTF-8">
    <title>简明医彀 - 第 69 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>简明医彀 - 第 69 页/共 104 页</h1>
    <div class="content">　　寒加干姜，甚加附子。寒呕加丁香、藿香；痰呕加陈皮、半夏；久泻加肉果，诃子；痰多加胆星。

　　上加姜、枣，水煎服；或加全蝎（洗，焙）共为细末，调服。

　　卷之六

　　夜啼

　　有阴阳二证。阴者，脏冷也，夜则阴盛，与冷相搏；阳者，脏热也，夜则阳衰，皆致腹病而啼。先宜母吮咂眉心，次服主方。

　　主方 当归 赤芍 五味子 白术（各五分） 茯神 陈皮 官桂 甘草（各二分） 水煎服。

　　治一百二十日内啼：蝉蜕（四十九个。只用下半截，）为细末，钩藤煎汤下。

　　又 灯花（七个） 朱砂（二分） 为末，蜜调，儿睡抹唇内或乳头上。

　　卷之六

　　客忤

　　小儿心虚神弱，生人卒至，或父母家人远来，未宜儿见。恐经履神庙、丧门、坟冢、病家，有带来秽恶之气，或饮酒骑马汗气，触犯于儿，面变五色，口吐涎沫，喘急腹痛，倒仆不省，状若惊痫，脉来急数。口中有悬壅，左右有小泡，即以竹刺溃之，或银簪刺，或指甲摘破。治宜辟邪气、扶正气、镇心安神之药。如造命丹、苏合丸、玉枢丹（可服可烧。） 或烧沉、檀、速降诸香。或艾灸百会、印堂二穴。有因小儿心爱之物，大人强取之，则神逐物迁，昏愦口噤，宜先与其物，次服安神镇心之药。如无前项药，只用煎方。（百会穴，头顶心；印堂穴，眉中心。）

　　主方 人参 茯神 麦门冬 天麻 钩藤 藿香 紫苏 远志（甘草煮、剥） 甘草（等分） 水煎成，调朱砂又方 灶心土（二两，研） 鸡子（一枚） 和水少许，调匀，涂胸、手足心、顶门。

　　卷之六

　　天

　　由乳母饮酒食肉，房劳热毒之气，流入乳中，儿饮之，传其热毒，津液成痰，蕴积于内，外加风寒。致壮热惊悸，眼白翻腾，手足抽掣，或啼或笑，甚则爪甲皆青，如祟之状，脉大而实，宜解利风热。

　　主方 钩藤 人参（各五分） 犀角（三分，另磨） 天麻 全蝎（洗、焙） 甘草（炙。

　　各二分） 加研细绿豆十四粒，细茶（三分），水煎服。

　　风加荆芥。有痰神昏，天竺黄、辰砂、雄黄（各一分），枯矾（半分），研细调入，煎药服。

　　卷之六

　　内

　　腹痛多啼，汗出粪清，咬乳，睛慢、流涎，或唇焦黑，囊肿伛偻，眼内红筋，虎口脉纹侵入掌中，治宜造命丹，或利惊丸。（二方并见急惊。）

　　主方 桃符丸 乳香（研末，一钱） 银朱（五分） 蒜（一个，煨熟去皮） 捣丸黍米大，每服五丸，薄荷汤下。

　　卷之六

　　痫证

　　经曰：痫为神不守舍，谓神乱也。皆由惊动，脏气不平，郁而生涎，闭塞诸经，厥而乃成。或母胎中受惊，或感风寒暑湿，或饮食不节，逆于脏气而成者有矣。其痫有三：曰惊、曰风、曰食。惊痫起于惊骇；风痫起于衣服过暖，热极生风（初时曲指，如数物而作）食痫由于乳食太过，吐而发热。其候瞪眼直视，面目牵引，口噤涎流，肚腹作胀，手足抽掣，项背反张，时作时止。治宜顺气豁痰及平和气血之药，调下苏合丸或预服五痫丸。以造命丹为主。

　　主方 人参 石菖蒲 白藓皮 茯神（各五分） 远志肉（五分） 麦冬（五分） 犀角（另研） 石膏（研，各三分） 甘草（一分）水煎服。

　　五痫丸 治小儿诸痫，及大人颠狂等证。

　　铅（一两。铜杓烊化） 水银（五钱，和匀铅内，待冷同研极细） 珍珠（水飞，重研一两）雄黄（一两） 朱砂（五钱）

　　俱水飞研万下，和前再研，蜜丸麻子大，每服一丸，金与银煎汤送下。

　　牛黄膏 治风痫。抽搐、潮热。

　　胆南星 全蝎（洗、炒） 蝉蜕（去足。各二钱） 僵蚕（去嘴，炒，二钱） 白附 防风天麻（煨。各一钱） 牛黄（二分）

　　上为细末，枣肉丸，如小豆大，用荆芥、姜泡汤调服。

　　卷之六

　　伤寒

　　小儿与大人无异，初感畏寒，宜散邪消化乳食。如热邪传里，婴儿亦舌上白苔，扬手掷足，怕热不恶寒，可与白虎汤。大便闭结，小便短赤，承气汤下之。若手足凉，口气冷，头额冷汗，面色黑暗，大便泻青，此为阴证。须用温里之药，治方与大人相同，但药剂之分两轻少耳。凡天行痘疹时，从痘疹门用药，微感风寒，宜抱龙丸、惺惺散治之。如遇变蒸之期，但宜调护，不药可也。

　　卷之六

　　中暑

　　小儿身热汗出，口渴吐泻，霍乱等证，治宜辰砂五苓散（五苓散加辰砂。）治伏暑吐泻、渴烦，六和半夏汤。霍乱痰嗽，六一散加辰砂。一切暑热证（三方见大人门）。

　　卷之六

　　湿证

　　阴雨地湿，坐卧感受，或溺污衣被，皆能致之。脉见沉缓，身体烦痛，发热恶风而多汗，小便不利，大便溏泄，日久则手垂足肿，入脏则喑哑不言。治宜疏利小便，其湿自除，兼健脾土。

　　不宜发汗及峻攻之。

　　主方 白术（五分） 苍术（五分） 猪苓（五分） 泽泻（五分） 干姜（炮，五分）

　　车前（五分） 赤茯苓 木通（各一钱） 上加灯心十茎，水煎服。

　　寒湿去木通，加浓朴、甘草。呕加陈皮、半夏、藿香。肿胀加大腹皮。

　　卷之六

　　诸热

　　小儿纯阳，脏腑易热。阴阳气迁，熏蒸于外，致身热也。肝热则眼肿、翳瘴；心热则舌疮、溺赤；肺热则鼻衄、便秘　脾热则唇燥流涎；胃热则口臭作渴；肾热则耳疮脓出。若夫五脏蕴热，面赤烦躁，痰涎壅盛。大抵小儿为病，多因热极生风，风生惊，故有热即当清之，此拔本塞源者也。然小儿发热，更有多种。患潮热者，发歇有时；惊热者，颠叫恍惚；夜热者，夕发旦止；邪热者，昼夜热盛；实热者，壮盛壅滞；虚热者，气血俱虚；食热者，乳食致伤；疳热者，肚大形瘦；烦热者，身躁心烦，积热者，颊赤口疮；风热者，汗出恶风；客热者，去来不定，癖热者，腹中有块；痰热者，涎嗽喘急，脉浮沉皆数，治宜随证用方。幼科虽另门类，方药亦可与大方参用。

　　主方 (泻肝火，治目赤。）

　　防风 当归 川芎 羌活 薄荷 大黄（酒煮） 龙胆草 栀子 甘草（等分） 水煎或为末，茶调下。

</div>
    <div class="pagination">
<a href="简明医彀_page68.html">上一页</a><span>...</span><a href="简明医彀_page64.html">64</a><a href="简明医彀_page65.html">65</a><a href="简明医彀_page66.html">66</a><a href="简明医彀_page67.html">67</a><a href="简明医彀_page68.html">68</a><span class="current-page">69</span><a href="简明医彀_page70.html">70</a><a href="简明医彀_page71.html">71</a><a href="简明医彀_page72.html">72</a><a href="简明医彀_page73.html">73</a><a href="简明医彀_page74.html">74</a><span>...</span><a href="简明医彀_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
