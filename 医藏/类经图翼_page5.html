<!DOCTYPE html>
<html>
<head>
    <meta charset="UTF-8">
    <title>类经图翼 - 第 5 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经图翼 - 第 5 页/共 61 页</h1>
    <div class="content">　　五音五运太少相生解

　　运气有三，曰大运、主运、客运，皆有五音之属。大运者，中运也，主一岁之气，如甲己之年，土运统之之类也。主运者，四时之常令也，如春木属角，夏火属征，秋金属商，冬水属羽，土寄四季属宫，岁岁相仍者是也。客运者，十年一周，如甲年阳土，则太宫起初运，乙年阴金，则少商起初运，五运不同，迭相用事者是也。然三运之中，俱有太少相生之异。盖太者属阳，少者属阴，阴以生阳，阳以生阴，一动一静，乃成易道。故甲以阳土，生乙之少商；乙以阴金，生丙之太羽；丙以阳水，生丁之少角；丁以阴木，生戊之太征；戊以阳火，生己之少宫；己以阴土，生庚之太商；庚以阳金，生辛之少羽；辛以阴水，生壬之太角；壬以阳木，生癸之少征；癸以阴火，复生甲之太宫。大运不离于阴阳，主客不离于大运。主运之气，每岁相同，故春必始于角，而冬则终于羽。客运之气，各以本年中运为初运而以次相生也，故六元正纪大论列各年运气，如太阳、少阳、少阴之政，子午、寅申、辰戌之纪，三十年运皆起于五太，太阴、阳明、厥阴之政，丑未、卯酉、巳亥之纪，三十年运皆起于五少者，所以纪客运也。又如角下注一初字，羽下注一终字，凡甲乙丙壬癸五年，皆以太角为初，戊己庚辛丁五年，皆以少角为初者，所以纪主运也。（主客运图如下。六十年运气之纪，详运气类十七。）

　　卷二　运气（下）

　　五运主运图说

　　五运主运图　六元正纪大论曰：夫五运之化，或从天气，或逆天气，或从天气而逆地气，或从地气而逆天气，或相得，或不相得。又曰：先立其年以明其气，金木水火土营运之数，寒暑燥湿风火临御之化，则天道可见，民病可调。此经衣冠文物言五运之化有常数，客主之运有逆顺也。

　　盖六气之有主客，而五运亦有主客；六气之有六步，而五运之气，岂一主其岁而四皆无用，不行生化者乎？故每岁于客运之外，仍有每岁之主运，皆起于角而以次下生者也。如木主春令而为角；木生火，故火次之，主夏令而为征；火生土，故土又次之，主长夏令而为宫；土生金，故金又次之，主秋令而为商；金生水，故水又次之，主冬令而为羽。每岁三百六十五日二十五刻，以五分分之，则每运得七十三日零五刻，（云七十二日者，以三百六十日为言也。）亦与六步之主气同，而皆始于大寒日，但岁气分阴阳而主运有太少之异耳。假如甲年为阳土，运属太宫用事，而上推至初运之角，则其生太宫者少征也，生少征者太角也，是以甲年之主运起太角，太少相生而终于太羽。己年为阴土，运属少宫用事，而上推至初运之角，则其生少宫者太征也，生太征者少角也，是己年之主运起少角，亦少太相生而终于少羽也。又如乙年为阴金，运属少商，而上推至初运之角，则其生少商者太宫也，生太宫者少征也，生少征者太角也，是乙年之主运起太角而终于太羽。庚年为太商，上推至角属少角而终于少羽也。余年仿此。此主运之气，必始于角而终于羽，一定不易，以时交司，而为每岁之常令也。

　　卷二　运气（下）

　　各年五运交司时日

　　〔申子辰年〕初运，大寒日寅初初刻起。

　　二运，春分后第十三日寅正一刻起。

　　三运，芒种后第十日卯初二刻起。

　　四运，处暑后第七日卯正三刻起。

　　五运，立冬后第四日辰初四刻起。

　　〔巳酉丑年〕初运，大寒日巳初初刻起。

　　二运，春分后第十三日巳正一刻起三运，芒种后第十日午初二刻起。

　　四运，处暑后第七日午正三刻起。

　　五运，立冬后第四日未初四刻起。

　　〔寅午戌年〕初运，大寒日申初初刻起。

　　二运，春分后第十三日申正一刻起。

　　三运，芒种后第十日酉初二刻起。

　　四运，处暑后第七日酉正三刻起。

　　五运，立冬后第四日戌初四刻起。

　　〔亥卯未年〕初运，大寒日亥初初刻起。

　　二运，春分后第十三日亥正一刻起。

　　三运，芒种后第十一日子初二刻起。

　　四运，处暑后第七日子正三刻起。

　　五运，立冬后第四日丑初四刻起。

　　卷二　运气（下）

　　五运客运图说

　　五运客运图　客运者，亦一年五步，每步各得七十三日零五刻。假如甲己之年为土运，甲属阳土为太宫，己属阴土为少宫。故甲年则太宫为初运；太生少，故少商为二运；少又生太，故太羽为三运；太又生少，故少角为四运；少又生太，故太征为终运。己年则少宫阴土为初运，少宫生太商为二运，太商生少羽为三运，少羽生太角为四运，太角生少征为终运。太少互生，凡十年一主令而竟天干也。但主运则必春始于角而冬终于羽，客运则以本年中运为初运而以次相生，此主运客运之所以有异也。夫五运六气者，无非天地之气候，六气有司天在泉以主岁，五运有大运以主岁，六气有主客气以主岁时，五运亦有主客运以行天令。运气全书云：地之六位则分主于四时，天之五运亦相生而终岁度。天元玉册截法中亦有岁之客运，行于主运之上，与六气主客之法同。虽本经未有明言，而运气生化之理，在所必至，当以天元玉册为法。

　　卷二　运气（下）

　　五运太少齐兼化逆顺图解

　　五运太少齐兼化图　六十年气运相临逆顺图　气运有盛衰之殊，年干有太少之异。阳年曰五太，因其气旺有余也；阴年曰五少，因其气衰不及也。太过则己胜，反齐胜己者之化；不及则己弱，以致胜己者来兼其化。上应于天，有星辰倍减之象；下应于地，有动植耗育之征。盖以五运之休囚旺相不同，而万物之成熟灾伤有浓薄也。然而不及之年，得助合则同其正化；太过之纪，被制抑则得其平和。

　　此生化胜复之理，所以无穷；而方月应变之妙，岂容执一。要非知权达变之士，有不可以易造者也。条略于下：太过岁 凡五运阳年，各主六年，五六共三十年。太过之年，反齐胜己之化。如太宫土运，反齐木化；太角木运，反齐金化；太商金运，反齐火化；太征火运，反齐水化；太羽水运，反齐土化也。

　　不及岁 五运阴年，各主六年，五六共三十年。不及之年，则胜者来兼其化。如少宫土运，木来兼化；少角木运，金来兼化；少商金运，火来兼化；少征火运，水来兼化；少羽水运，土来兼化也。

　　太宫 六甲年也。

　　太商 六庚年也，金运太过。若逢子午君火、寅申相火司天之年，则太商被天之抑，乃得其平，所谓上征与正商同也。正商者，如乙酉比和之类。余仿此。若逢辰戌寒水司天，亦为小逆，以水为金子，子居父上，故曰逆。余仿此。

　　太角 六壬年也，木运太过。若逢子午、寅申二火司天则为逆，以子居父上也。

　　太征 六戊年也，火运太过。若逢辰戌寒水司天，则太征被抑，乃得其平，所谓上羽与正征同也。

　　太羽 六丙年也。

　　少宫 六己年也，土运不及。若逢丑未湿土司天，为中运得助，所谓上宫同正宫也。

　　若逢巳亥风木司天，则木兼土化，所谓上角同正角也。

　　少商 六乙年也，金运不及。若逢卯酉燥金司天，为中运得助，所谓上商同正商也。

　　若逢巳亥风木司天，以金不及，火来兼化，则木得其政，所谓上角同正角也。

　　少角 六丁年也，木运不及。若逢巳亥风木司天，为中运得助，所谓上角同正角也。

　　若逢卯酉燥金司天，则金兼木化，所谓上商同正商也。若逢丑未湿土司天，以木不及，金来兼化，则土得其政，所谓上宫同正宫也。

　　少征 六癸年也，火运不及。若逢卯酉燥金司天之年，以火不及，水来兼化，则金得其政，所谓上商同正商也。

　　少羽 六辛年也，水运不及。若逢丑未湿土司天，则土兼水化，所谓上宫同正宫也。

　　齐化 凡阳年太过，则为我旺，若遇克我之气，其有不能胜我，我反齐之。如戊运水司天，上羽同正征，是以火齐水也。庚运火司天，上征同正商，是以金齐火也。

　　兼化 凡阴年不及，则为我弱，我弱则胜我者来兼我化，以强兼弱也。如己运木司天，上角同正角，是以木兼土也。辛运土司天，上宫同正宫，是以土兼水也。丁运金司天，上商同正商，是以金兼木也。

</div>
    <div class="pagination">
<a href="类经图翼_page4.html">上一页</a><a href="类经图翼.html">1</a><a href="类经图翼_page2.html">2</a><a href="类经图翼_page3.html">3</a><a href="类经图翼_page4.html">4</a><span class="current-page">5</span><a href="类经图翼_page6.html">6</a><a href="类经图翼_page7.html">7</a><a href="类经图翼_page8.html">8</a><a href="类经图翼_page9.html">9</a><a href="类经图翼_page10.html">10</a><span>...</span><a href="类经图翼_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
