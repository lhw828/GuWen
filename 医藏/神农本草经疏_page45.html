<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 45 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 45 页/共 48 页</h1>
    <div class="content">　　大麦【糵附】　　　麴【神麴附】　　　　藊豆
　　豉　　　　　　菉豆
　　生大豆味甘平涂痈肿煮汁饮杀鬼毒止痛逐水胀除胃中热痹伤中淋露下瘀血散五蔵结积内寒杀乌头毒久服令人身重炒为屑味甘主胃中热去肿除痹消谷止腹胀【恶五参龙胆得前胡杏仁牡蛎良】
　　疏○生大豆苏颂云有黑白二种黑者入药白者不用其小者为雄入药尤佳禀土气以生而色黑则象水故味甘气平无毒平即兼凉为肾家之谷也甘平能活血解毒祛风散热故主涂痈肿止痛杀鬼毒乌头毒除胃中热痹伤中淋露下瘀血散五臓结积内寒消谷也色黑属水同气相求故能逐水肿腹胀仙方修治末服之可以辟谷度饥然初服时似乎身重一年以后便觉轻健也陈蔵器炒令黑烟未断及热投酒中饮之治风痹瘫缓口噤产后诸风及风痉隂毒腹痛食罢生吞半两去心胷烦热热风孟诜主中风脚弱产后诸疾同甘草煮汤饮去一切热毒气及风毒脚气和桑柴灰煮食下水鼔腹胀捣涂一切肿毒日华子主调中气通关脉制金石药毒解牛马瘟病皆取其活血散风除热解毒下气利水之功耳主治参互
　　同泽兰益母草苏木人参牛膝荆芥生地黄童便蒲黄治产后血晕闷絶　同蔓荆子土茯苓金银花甘菊花参川芎天麻芽茶荆芥乌梅治偏头风痛有神　古方紫汤破血去风除气散热产后两日尤宜服之用黑豆五升清酒一斗将豆炒令烟絶投酒中待酒紫赤色去豆量性饮之神验中风口噤加鸡屎白二升和炒投之　广利方脚气冲心烦闷不识人以大豆一升水三升浓煮汁服未定再服　扁鹊方三豆子饮能稀痘见菉豆条内　大豆殻同蜜花谷精草黄连木贼草决明子甘菊花金银花生地黄羚羊角羊肝治小儿痘后目瞖
　　简误
　　生大豆岐伯云生温熟寒蔵器云生平炒食极热煑食极寒观本经及孟诜云生捣涂肿毒则生者非温矣经又云炒为屑主胃中热则炒者又非极热矣应是生平炒温煑寒无疑忌猪肉小儿以炒豆猪肉同食必壅气致死十有八九十歳以上则无害也服萆麻子者忌炒豆犯之胀满致死服厚朴者亦忌之最能动气故也
　　赤小豆味甘酸平无毒主下水排痈肿脓血寒热热中消渇止泄利小便吐逆卒澼下胀满
　　疏○赤小豆禀秋燥之气以生本经味甘酸气平无毒然详其用味应有辛非辛平则不能排痈肿脓血及疗寒热热中消渴也凡水肿胀满泄泻皆湿气伤脾所致小豆健脾燥湿故主下水肿胀满止泄利小便也十剂云燥可去湿赤小豆之属是矣吐逆者气逆上升也卒澼者大肠湿热也甘酸敛逆气辛平散湿热故亦主之
　　主治参互
　　陈蔵器本草赤小豆和桑根白皮煑食去湿气痹肿孟诜食疗同鲤鱼煑食甚治脚气　金匮要略伤寒狐惑病脉数无热微烦黙黙但欲卧汗出初得之三四日目赤如鸠眼七八日目四眦黄黑若能食者脓已成也赤豆当归散主之赤小豆三升浸令芽出当归三两为末浆水服方寸匕日三服　甄权药性热毒痈肿赤小豆为末鸡子白调涂　苏领图经治脚气以袋盛此豆置足下朝夕展转践踏之遂愈简误
　　陶景云小豆逐津液利小便久服令人枯燥凡水肿胀满总属脾虚当杂补脾胃药中用之病已即去勿过剂也其治消渇亦借其能逐胃中热从小便利去若用之过多则津液竭而渇愈甚不可不戒也
　　酒味苦甘辛大热有毒主行药势杀百邪恶毒气疏○酒品类极多醇醨不一惟米造者入药用经云酒者热谷之液其气悍景云大寒凝海惟酒不氷明其性热独冠羣物制药多用之以借其势人饮多则体弊神昏是其有毒故也博物志云昔三人冒雾晨行一人饮酒一人饱食一人空腹空腹者死饱食者病饮酒者健此酒势辟邪恶毒气之效胜于他物也蔵器主通血脉厚肠胃润皮肤消忧发怒宣言畅意无非取其横行经络走散皮肤开发宣通之功耳主治参互
　　诸药可造酒者五加皮女贞实仙灵脾薏苡仁天门冬麦门冬地黄菖蒲枸杞子人参何首乌甘菊花黄精桑椹术蜜仙茅松节栢叶竹叶胡麻磁石蚕沙乌白蛇鹿茸羊羔腽肭脐黑豆之类各视其所生之病择其所主之药入麴米如常酿酒法酿成饮或袋盛入酒内浸数日饮之　肘后方鬼击诸病卒然着人如刀刺状胷脇腹内切痛不可抑按或吐血鼻血下血以醇酒吹两鼻内良　又方马气入疮或马汗马毛入疮皆致肿痛烦热入腹则杀人多饮醇酒至醉即愈　千金方三十年耳聋酒三升渍牡荆子一升七日去滓任性饮之　梅师方产后血闷清酒一升和生地黄汁煎服
　　简误
　　王好古曰酒能引诸经不止与附子相同味之辛者能散苦者能下甘者能居中而缓用为导引可以通行一身之表至极髙之分古人惟以麦造麴酿黍已为辛热有毒今之醖者加以乌头巴豆桂姜之类大毒大热之药以增其气味岂不伤冲和损精神涸荣卫竭天癸而夭夫人寿耶朱震亨云本草止言酒热而有毒不言湿中发热近于相火醉后振寒战栗可见矣又性喜升气必随之痰郁于上溺濇于下恣饮寒凉其热内郁于肺与大肠其始也病浅或呕吐或疮疥或鼻皶或泄利或心脾痛尚可散而去之其久也病深或消渴或内疽或肺痈或鼔胀或喉哑或哮喘或劳瘵或痔漏为状不一非具眼未易处也扁鹊云过饮腐肠烂胃溃髓蒸筋生痰动火亡精耗血伤神损寿孟诜云软筋骨动气痢醉卧当风则成癜风醉浴冷水成痛痹陈士良云凡服丹砂钟乳诸石药并不可长用酒下能引石药气入四肢滞血化为痈疽蔵器云凡饮酒忌甜物同牛肉食令人生虫合乳饮令人气结诸如此类不可胜载今人有喜以火逼极热恣饮为快不知酒性既热又以火济火鲜有不为害者曾见一人好饮火酒不几年患一恶证吐脓血瘀肉而毙盖肺为火热腐烂也酒能合欢解忧御寒袪疾自上古至今循习为常用之物然而如上等害不可不晓惟在樽节度量寒温适宜不至沉湎荒乱斯得酒中之趣者古人终日饮不及乱用此道耳震亨又云醇酒泠饮有三益予谓三益未必然而伤肺生痰动火损胃之害可差免矣
　　粳米味甘苦平无毒主益气止烦止泄
　　疏○粳米即人所常食米感天地冲和之气同造化生育之功为五谷之长人相赖以为命者也经曰安谷则昌絶谷则亡仲景曰人受气于水谷以养神水谷尽而神去自上古圣人树艺至今不可一日无此也禀土徳之正其味甘而淡其性平而无毒虽专主脾胃而五臓生气血脉精髓因之以充溢周身筋骨肌肉皮肤因之而强健本经益气止烦止泄特其余事耳
　　主治参互
　　入白虎汤治作劳人伤寒发热虚羸少气气逆上冲欲吐　少隂病下痢脓血或腹满下如鱼脑者桃花汤主之粳米一升赤石脂一斤一半全一半末干姜一两以水七升煑米令熟去滓温服七合内赤石脂末方寸匕日三服若一服愈余勿服已上仲景法圣济方小儿初生无皮色赤但有红筋乃受胎未足也用早白米粉扑之肌肤自生　千金方嗜食生米成瘕用白米五合鸡屎一升同炒焦为末水一升顿服少时吐出瘕如研米汁或白沬淡水乃愈也
　　糵米味苦无毒主寒中下气除热
　　疏○糵米即稻糵也味甘气温无毒具生化之性故为消食健脾开胃和中之要药脾胃和则中自温气自下热自除也
　　主治参互
　　澹疗方启脾进食谷神丸用谷糵四两为末入姜汁盐少许和作饼焙干入炙甘草砂仁白术麸炒各一两为末白汤防服或丸服
　　小麦味甘微寒无毒主除热止燥渇咽干利小便养肝气止漏血唾血以作麴温消谷止痢以作面温不能消热止烦
　　疏○小麦禀四时中和之气故其味甘气微寒无毒入手少隂经少隂有热则燥渇咽干解少隂之热则燥渇咽干自止心与小肠为表里臓气清腑病亦自除故利小便肝心为子母之臓子能令母实故主养肝气甘寒走二经而能益血凉血故止漏血唾血也麴性温所以能消谷止痢面性热故不能消热止烦北方霜雪多地气厚热性减凡入药以北来者为胜浮麦即水淘浮起者能止自汗盗汗亦以北方者良古方有用寒食面者寒食日以纸袋盛面悬风处数十年亦不壊取其热性去而无毒也
　　主治参互
　　奉亲书老人五淋身热腹满小麦一升通草二两水三升煑一升饮之良　生生编走气作痛用小麦麸拌酽醋炒热袋盛熨之　面作蒸饼和药取其易消也
　　简误
　　小麦寒气全在皮故面去皮则热热则壅滞动气发渇助湿令人体浮皆其害也凡大人脾胃有湿热及小儿食积疳胀皆不宜服然北人以之代饭常御而不为患者此其地势髙燥无湿热熏蒸之毒故面性亦温平能厚肠胃强气力补虚助五臓其功不减于稻粟耳东南卑湿春多雨水其湿热之气郁于内故食之过多每能发病也夏月疟痢人尤不宜食
　　大麦味咸温微寒无毒主消渇除热益气调中又云令人多热为五谷长【蜜为之使】
　　疏○大麦功用与小麦相似而其性更平凉滑腻故人以之佐粳米同食或歉嵗全食之而益气补中实五臓厚肠胃之功不亚于粳米矣陈士良云补虚劣壮血脉化谷食止泄泻不动风气久食令人肥白滑肌肤为面无燥热胜于小麦苏恭云平胃止渇消食疗胀满其为效可知本经末云令人多热与上文及诸说相背必是误入也
　　麦糵苏颂云化宿食破泠气止心腹胀满日华子温中下气开胃止霍乱除烦消痰破症结
　　疏○麦糵以水渍大麦而成其味咸气温无毒功用与米糵相同而此消化之力更紧咸能软坚温主通行其发生之气又能助胃气上升行阳道而资健运故主开胃补脾消化水谷及一切结积泠气胀满如上所言等证也好古曰麦芽神麴二药胃气虚人宜服之以代戊已腐熟水谷豆蔲缩砂乌梅木芍药五味子为之使
　　主治参互
　　麦糵同山查红麴橘皮草果砂仁厚朴苍术消食积快膈进食麦芽四两神麴二两白术橘皮各一两
　　为末蒸饼丸梧子大每人参汤下三五十丸　李綘兵部手集产后腹胀不通转气急坐卧不安以麦糵一合为末和酒服良久通转神验　妇人经验方产后青肿乃血水渍也干漆大麦糵等分为末新瓦中铺漆一层糵一层重重令满盐泥固济煅赤研末热酒调服二钱产后诸疾并宜　丹溪方产后回乳产妇无子食乳乳不消令人发热恶寒用大麦糵二两炒为末每服五钱白汤下甚良
　　简误
　　麦糵能消导米面诸菓食积无积滞脾胃虚者不宜用久服消肾气堕胎
　　麴味甘大暖疗蔵腑中风气调中下气开胃消宿食主霍乱心膈气痰逆除烦破症结补虚去冷气除肠胃中塞不下食令人有顔色六月作者良神麴使无毒能化水谷宿食症气健脾暖胃
　　疏○古人用麴即造酒之麴其气味甘温性专消导行脾胃滞气散臓腑风冷故主疗如诸家所言也神麴乃后人专造以供药用力倍于酒麴盖取诸神聚防之日造之又取各药物以象六神之用故得神名陈久者良入药炒令香用六畜食米多胀欲死者煑麯汁灌之立消　造神麴法用五月五日或六月六日以白面百斤青蒿自然汁三升赤小豆末杏仁泥各三升苍耳自然汁野蓼自然汁各三升以配白虎青龙朱雀武勾陈腾蛇六神用汁和面豆杏仁作饼麻叶或楮叶包罯如造醤黄法待生黄衣晒干收之
　　主治参互
　　神麯开胃健脾消食止泄同山查麦糵谷糵缩砂陈皮草菓藿香白术干葛莲肉等用效　百一选方疗痞满暑泄麴术丸用神麯炒苍术泔制炒等分为末糊丸梧子大每米饮下五十丸　和剂局方健胃思食治脾胃俱虚不能消化水谷胷膈痞闷腹脇膨胀连年累月食减嗜卧口无味神麴六两麦糵炒三两干姜炮四两乌梅肉焙四两为末蜜丸梧子大每米饮下五十丸日三服　摘方食积心痛陈神麯一块烧红淬酒二大碗服之
　　简误
　　脾隂虚胃火盛者不宜用能落胎孕妇宜少食
　　藊豆味甘微温主和中下气　叶主霍乱吐下不止疏○藊豆禀土中冲和之气其味甘气香性温平无毒入足太隂阳明经气分通利三焦升清降浊故专治中宫之病和中下气消暑除湿而解毒也孟诜主霍乱吐痢不止及呕逆久食头不白日华子云补五臓苏颂主女子带下解酒毒河豚鱼毒防宗奭主霍乱转筋皆取其益脾开胃和中气除湿热之功耳叶气味相同故亦主霍乱花有紫白二色豆有黑白二种入药惟紫花豆白者良豆黑色及紫色者名鹊豆不入药亦不益人
　　主治参互
　　白藊豆同山药白茯苓人参莲肉薏苡仁芡实为补脾胃之上药中焦中湿者加白术　同黄连干葛白芍药升麻红麴滑石乌梅橘红甘草莲肉治滞下如神　同麦门冬五味子黄连干葛能解酒毒　同木石斛橘皮藿香茯苓缩砂香薷治霍乱吐泻转筋入十味香薷饮能消暑气健脾　竒效良方血崩
　　不止白藊豆花焙干为末每服二钱空心炒米煑饮入盐少许调下即效　治霍乱秘法用白藊豆叶一叶同白梅一枚并仁研烂新汲水调服神效　苏恭治吐利后转筋用白扁豆叶一把捣　入醋少许绞汁服立瘥
　　简误
　　景云患寒热者不可食盖指伤寒寒热外邪方炽不可用此补益之物耳如脾胃虚及伤食劳倦发寒热者不忌
　　防味苦寒无毒主伤寒头痛寒热瘴气恶毒烦躁满闷虚劳喘吸两脚疼冷
　　疏○防诸豆皆可为之惟黑豆者入药有盐淡二种惟江右淡者治病经云味苦寒无毒然详其用气应微温盖黑豆性本寒得蒸晒之气必温非苦温则不能发汗开腠理治伤寒头痛寒热及瘴气恶毒也若以涌吐故能治烦躁满闷以热郁胸中非宣剂无以除之如伤寒短气烦躁胸中懊憹饥不欲食虚烦不得眠者用栀子防汤吐之是也又能下气调中辟寒故主虚劳喘吸及两脚疼冷
　　主治参互
　　肘后方云伤寒有数种庸人卒不能分别者今取一药兼疗之凡初觉头痛身热脉洪一二日以葱防汤治之用葱白一虎口防一升绵裹水三升煑一升顿服取汗　仲景栀子防汤治伤寒汗下后虚烦用栀子十四枚香防四合绵裹以水四升先煮栀子得二升半内豉煑取一升半去滓分二服温进一服得吐止后服　又枳实栀子防汤治大病瘥后劳复用枳实三枚栀子十四枚防一升以清浆水七升空煑取四升内枳实栀子取二升下防更煑五六沸去滓分温再服令微似汗伤寒之邪自外入劳复之邪自内发发汗吐下当随宜施治也治伤寒食早成食复前汤中加大黄如博碁子大五枚　梅师方辟除温疫防和白术浸酒常服之　甄权方伤寒暴痢腹痛者豉一升薤白一握切以水三升先煑薤内防更煑汤色黑去豉分二服不瘥更服亦治血痢　孟诜治久患盗汗以防一升熬令香清酒三升渍满三日取汁泠暖任服不瘥更作二剂即止　简要济众方伤寒后余毒攻手足及身体虚肿用豉五合微炒以酒一升半同煎五七沸任性饮之　千金方蠼螋尿疮杵防傅之良　卫生易简方中牛马毒防汁和人乳频服之效　千金方中酒成病豉葱白各半升水二升煑一升顿服　又方服药过剂闷乱者豉汁饮之肘后方肿从脚起防汁饮之以滓傅之　景云春夏之气不和以防蒸炒酒渍服之至佳
　　简误
　　凡伤寒传入隂经与夫直中三隂者皆不宜用热结胸中烦闷不安者此欲成结胸法当下不宜复用汗吐之药并宜忌之
　　菉豆味甘寒无毒主丹毒烦热风药石发动热气奔防生研绞汁服亦煑食消肿下气压热解石用之勿去皮令人小壅
　　疏○菉豆禀土中之隂气故其味甘气寒无毒入足阳明经夫丹石之药气悍而性热多服则火动上升为烦热甚则口鼻出血狂闷躁扰甘寒能除热下气解毒故主服丹石药人毒发烦热也阳明客热则发出风以胃主肌肉热极生风故也解阳明之热则风自除胀满者湿热侵于脾胃也热气奔防者湿热客于肾经也除湿则肿消压热则气下益脾胃而肾邪亦自平也孙思邈主寒热热中止泄痢卒澼利小便胀满日华子主厚肠胃作枕明目治头风头痛益气除热毒风孟诜主去浮风益气力治消渇和五臓安精神可常食之功效不可备述
　　主治参互
　　扁鹊三豆饮治天行痘疮预服此饮疎解热毒纵出亦少菉豆赤小豆黒大豆各一升甘草节二两以水八升煑极热任意吞豆饮汁七日乃止　医学正传痘后痈毒初起以三豆膏治之神效菉豆赤小豆黑大豆等分为末醋调时时扫涂即消　全幼心鉴小儿毒肿菉豆五钱大黄二钱为末用生薄荷汁入蜜调涂悮中砒毒者研汁饮之
　　简误
　　脾胃虚寒滑泄者忌之
　　神农本草经疏卷二十五
　　钦定四库全书
　　神农本草经疏卷二十六
　　明　缪希雍　撰
　　总一十八种今疏其要者三种
　　醋　　　　　　稻米　　　　　　酱
　　醋味酸温无毒主消痈肿散水气杀邪毒【一名苦酒】
　　疏○醋惟米造者入药得温热之气故从木化其味酸气温无毒酸入肝肝主血血逆热壅则生痈肿酸能敛壅热温能行逆血故主消痈肿其治产后血晕症块血积亦此意耳散水气者水性泛滥得收敛而宁谧也杀邪毒者酸苦涌泻能吐出一切邪气毒物也日蕐子主下气除烦妇人心痛血气并产后及伤损金疮出血迷闷杀一切鱼肉菜毒取其酸收而又有散瘀解毒之功也故外科傅药中多资用
　　主治参互
　　仲景方少隂病脉微细但欲寐咽中伤生疮不能言语声不出者苦酒汤主之用半夏十四枚鸡子一枚去黄以苦酒半夏着鸡子殻中置刀镮中安火上令三沸去滓少少含咽之不差更作三剂　仲景金匮方黄耆芍药苦酒汤治黄汗汗出沾衣正黄如药汁因汗出时入水中浴水从汗孔入得之用黄耆五两芍药三两桂枝三两以苦酒一斗水七升相和煑取三升温服一升当心烦服至六七日乃解　衍义云产妇房中常以火炭沃醋气为佳酸气能敛血使下也　孟诜食疗青木香以醋磨汁服止卒心痛　浸黄檗含之治口疮　千金方身体卒肿醋和蚯蚓屎傅之　又方舌肿不消以酢和釜底墨厚傅舌之上下脱则更傅须臾即消　又方汤火伤灼即以酸酢淋洗并以酢泥涂之良亦无瘢痕喉痹咽痛以酽醋探吐之
　　简误
　　经曰酸走筋筋病毋多食酸凡筋挛偏痹手足屈伸不便皆忌之又曰味过于酸肝气以津脾气乃絶多食酸则肉皱而唇揭言能助肝贼脾凡脾病者亦不宜过食
　　稻米味苦主温中令人多热大便坚
　　疏○稻米即今之糯米也禀土中之阳气其味应甘气应温无毒造酒必用之者以其性近于热也为补脾胃益肺气之谷脾胃得补则中自温大便亦坚实温能养气气充则身自多热大抵脾肺虚寒者宜之为其能益气温中也故又有止泄利缩小便收自汗发痘疮等用
　　主治参互
　　松篁经验方乆泄食减以糯米一升水浸一宿沥干炒熟磨筛入怀山药一两毎日清晨用半盏入白砂餹二匙胡椒末少许以滚汤调食大有滋补久服更能令人精暖有子　医方大成颠犬咬伤糯米一合斑猫七枚同炒熬黄去之再入七枚再炒黄去之又入七枚待米出烟去猫为末水调服之小便利下佳亦可油调外傅　又方虚劳不足糯米入猪肚内蒸熟日食
　　简误
　　糯米孟诜云发风动气久食令人多睡藏器云久食令人身软妊妇杂肉食之令子不利萧炳云壅诸经络气使四肢不收发风昏昏陈士良云乆食发心悸及痈疽疮疖中痛合酒食之醉难醒然愚意观之其为害未必如此之甚盖天生五谷以食人皆禀土中冲和之气可常御而无害者苐糯米气温性黏滞惟不和于上焦有痰热及脾病不能转运小儿难于尅化者余皆无害诸家之言不可尽信也
　　酱味咸酸冷利主除热止烦满杀百药热汤及火毒疏○按酱之品不一惟豆酱陈久者入药其味咸酸冷利故主除热止烦满及汤火伤毒也能杀一切鱼肉菜蔬蕈毒本经云杀百药毒者误也圣人不得其酱不食朱子云食肉用酱各有所宜玩一宜字则不宜者必有伤害于人非特悦口而已如食蟹用橙酱或姜酱煑鱼用茱萸酱取其能杀毒之义耳又有榆仁酱味辛美杀诸虫利大小便心腹恶气芜荑酱主疗相同茱萸酱作法不用面豆盐只以河水量茱萸多少稍稍加石灰掺入拌匀瓮藏杀一切鱼腥毒用时洗去石灰擂烂烹水族入之良








　　神农本草经疏卷二十六
<子部,医家类,神农本草经疏>
　　钦定四库全书
　　神农本草经疏卷二十七
　　明　缪希雍　撰
　　总三十种今疏其要者八种
　　胡荽　　　　蔕　　　　　白冬
　　白芥　　　　芥　　　　　　莱菔
　　苦菜　　　　苜蓿
　　胡荽味辛温【一云微寒】微毒消谷治五藏补不足利大小肠通小腹气防四胑热止头痛疗沙豌豆疮不出作酒歕之立出通心窍
</div>
    <div class="pagination">
<a href="神农本草经疏_page44.html">上一页</a><span>...</span><a href="神农本草经疏_page40.html">40</a><a href="神农本草经疏_page41.html">41</a><a href="神农本草经疏_page42.html">42</a><a href="神农本草经疏_page43.html">43</a><a href="神农本草经疏_page44.html">44</a><span class="current-page">45</span><a href="神农本草经疏_page46.html">46</a><a href="神农本草经疏_page47.html">47</a><a href="神农本草经疏_page48.html">48</a><a href="神农本草经疏_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
