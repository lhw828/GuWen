<!DOCTYPE html>
<html>
<head>
    <meta charset="UTF-8">
    <title>本草纲目 - 第 220 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 220 页/共 603 页</h1>
    <div class="content">　　（《普济方》）。

　　粉滓面 ：沟渠小萍为末。日敷之。（《圣惠方》）。

　　大风疠疾：浮萍草三月采，淘三、五次，窨三、五日，焙为末，不得见日。每服三钱，食前温酒下。常持观音圣号。忌猪、鱼、鸡、蒜。又方：七月七日，取紫背浮萍（日干为末）半升，入好消风散五两。每服五钱，水煎频饮，仍以煎汤洗浴之。（《十便良方》）。

　　疮入目：浮萍阴干为末，以生羊子肝半个，同水半盏煮熟，捣烂绞汁，调末服。甚者，不过一服；已伤者，十服见效。（危氏《得效方》）。

　　弩肉攀睛：青萍少许，研烂，入片脑少许，贴眼上效。（危氏《得效方》）。

　　毒肿初起：水中萍子草，捣敷之。（《肘后方》）。

　　发背初起，肿 赤热。浮萍捣和鸡子清贴之。（《圣惠方》）。

　　杨梅疮癣：水萍煎汁，浸洗半日。数日一作。（《集简方》）。

　　烧烟去蚊：五月取浮萍阴干用之。（孙真人方）

　　草部第十九卷　草之八（水草类二十三种）

　　苹

　　（《吴普本草》）【释名】 菜（《拾遗》）、四叶菜（《卮言》）、田字草。

　　时珍曰：苹，本作 。《左传》：苹蘩蕴藻之菜，可荐于鬼神，可羞于王公。则 有宾之之义，故字从宾。其草四叶相合，中折十字，故俗呼为四叶菜、田字草、破铜钱，皆象形也。

　　诸家本草皆以苹注水萍，盖由苹、萍二字，音相近也。按韵书：苹在真韵，蒲真切；萍在庚韵，蒲经切。切脚不同，为物亦异。今依《吴普本草》别出于此。

　　【集解】普曰：水萍，一名水廉，生池泽水上。叶圆小，一茎一叶，根入水底，五月花白。三月采，日干之。

　　弘景曰：水中大萍，五月有花白色，非沟渠所生之萍。楚王渡江所得，即斯实也。

　　恭曰：萍有三种：大者名苹，中者名荇，叶皆相似而圆；其小者，即水上浮萍也。

　　藏器曰：苹叶圆，阔寸许。叶下有一点，如水沫。一名 菜。曝干可入药用。小萍是沟渠间者。

　　禹锡曰按：《尔雅》云：萍， 也。其大者曰苹。又《诗》云：于以采苹，于涧之滨。

　　陆玑注云：其粗大者谓之苹，小者为萍。季春始生。可糁蒸为茹，又可以苦酒淹之按酒。

　　今医家少用此苹，惟用小萍耳。

　　时珍曰：苹，乃四叶菜也。叶浮水面，根连水底。其茎细于 、荇。其叶大如指顶，面青背紫，有细纹，颇似马蹄决明之叶，四叶合成，中折十字。夏秋开小白花，故称白苹。其叶攒簇如萍，故《尔雅》谓大者为苹也。《吕氏春秋》云：菜之美者，有昆仑之苹。即此。

　　《韩诗外传》谓浮者为 ，沉者为苹。 仙谓：白花者为苹，黄花者为荇，即金莲也。苏恭谓大者为苹，小者为荇。杨慎《卮言》谓四叶菜为荇。陶弘景谓楚王所得者为苹。皆无一定之言。盖未深加体审，惟据纸上猜度而已。时珍一一采视，颇得其真云。其叶径一、二寸，有一缺而形圆如马蹄者， 也。似 而稍尖长者，荇也。其花并有黄白二色。叶径四、五寸如小荷叶而黄花，结实如小角黍者，萍蓬草也。楚王所得萍实，乃此萍之实也。四叶合成一叶，如田字形者，苹也。如此分别，自然明白。又项氏言：白苹生水中，青苹生陆地。按今之田字草，有水、陆二种。陆生者多在稻田沮洳之处，其叶四片合一，与白苹一样。但茎生地上，高三、四寸，不可食。方士取以 硫结砂煮汞，谓之水田翁。项氏所谓青苹，盖即此也。或以青苹为水草，误矣。

　　【气味】甘，寒，滑，无毒。

　　【主治】暴热，下水气，利小便（《吴普》）。捣涂热疮。捣汁饮，治蛇伤毒入腹内。曝干，栝蒌等分为末，人乳和丸服，止消渴（藏器）。食之已劳（《山海经》）。

　　草部第十九卷　草之八（水草类二十三种）

　　萍蓬草

　　（《拾遗》）【释名】水粟（《纲目》）、水栗子。

　　时珍曰：陈藏器《拾遗》：萍蓬草，即今水粟也。其子如粟，如蓬子也。俗人呼水粟包，又云水栗子，言其根味也。或作水笠。

　　【集解】藏器曰：萍蓬草，生南方池泽。叶大如荇。花亦黄，未开时状如 袋。其根如时珍曰：水粟，三月出水。茎大如指。叶似荇叶而大，径四、五寸，初生如荷叶。六、七月开黄花，结实状如角黍，长二寸许，内有细子一包，如罂粟。泽农采之，洗擦去皮，蒸曝，舂取米，作粥饭食之。其根大如栗，亦如鸡头子根，俭年人亦食之，作藕香，味如栗子。

　　昔楚王渡江得萍实，大如斗，赤如日，食之甜如蜜者，盖此类也。若水萍，安得有实耶？三、四月采茎叶取汁，煮硫黄能拒火。又段公路《北户录》有睡莲，亦此类也。其叶如荇而大。其花布叶数重，当夏昼开花，夜缩入水，昼复出也。

　　子

　　【气味】甘，涩，平，无毒。

　　【主治】助脾浓肠，令人不饥（时珍）。

　　根

　　【气味】甘，寒，无毒。

　　【主治】煮食，补虚，益气力。久食，不饥，浓肠胃（藏器）。

　　草部第十九卷　草之八（水草类二十三种）

　　荇菜

　　（《唐本草》）【释名】凫葵（《唐本》）、水葵（《马融传》）、水镜草（《土宿本草》）、靥子菜（《野菜谱》）、金莲子。接余。

　　时珍曰：按《尔雅》云：荇，接余也。其叶苻。则凫葵当作苻葵，古文通用耳。或凫喜食之，故称凫葵，亦通。其性滑如葵，其叶颇似荇，故曰葵，曰荇。《诗经》作荇，俗呼荇丝菜。池人谓之荇公须，淮人谓之靥子菜，江东谓之金莲子。许氏《说文》谓之KT ，音恋。《楚词》谓之屏风，云：“紫茎屏风文绿波”是矣。

　　【集解】恭曰：凫葵即荇菜也。生水中。

　　颂曰：处处池泽有之。叶似 而茎涩，根甚长，花黄色。郭璞注《尔雅》云：丛生水中。

　　叶圆在茎端，长短随水深浅。江东人食之。陆玑《诗疏》云：荇茎白，而叶紫赤色，正圆，径寸余，浮在水上。根在水底，大如钗股，上青下白，可以按酒。用苦酒浸其白茎，肥美。

　　今人不食，医方亦鲜用之。

　　时珍曰：荇与 ，一类二种也。并根连水底，叶浮水上。其叶似马蹄而圆者， 也；叶似而微尖长者，荇也。夏月俱开黄花，亦有白花者。结实大如棠梨，中有细子。按：宁献王《庚辛玉册》云：凫葵，黄花者是荇菜，白花者是白苹即水镜草，一种泡子名水鳖。虽有数种，其用一也。其茎叶根花，并可伏硫、煮砂、制矾。此以花色分别苹、荇，似亦未稳，详见苹下。

　　【正误】恭曰：凫葵，南人名猪 ，堪食，有名未用条中载也。

　　志曰：凫葵即荇菜，叶似 ，根极长。江南人多食之。今云是猪 ，误矣。今以春夏细长肥滑者为丝 ，至冬粗短者为猪 ，亦呼为龟 ，与凫葵殊不相似也。而有名未用类，即无凫葵、猪 之名，盖后人删去也。

　　时珍曰：杨慎《卮言》以四叶菜为荇者，亦非也。四叶菜乃苹也。

　　【气味】甘，冷，无毒。

</div>
    <div class="pagination">
<a href="本草纲目_page219.html">上一页</a><span>...</span><a href="本草纲目_page215.html">215</a><a href="本草纲目_page216.html">216</a><a href="本草纲目_page217.html">217</a><a href="本草纲目_page218.html">218</a><a href="本草纲目_page219.html">219</a><span class="current-page">220</span><a href="本草纲目_page221.html">221</a><a href="本草纲目_page222.html">222</a><a href="本草纲目_page223.html">223</a><a href="本草纲目_page224.html">224</a><a href="本草纲目_page225.html">225</a><span>...</span><a href="本草纲目_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
