<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 16 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 16 页/共 401 页</h1>
    <div class="content">　　【集注】喻昌曰上条但言振寒及微细之衇未定所主之病以虚证不一也然振寒衇微细阳虚已见一班设昼日烦躁不得眠其为虚阳扰乱可知夜反安静不呕不渴则虚阳扰乱不兼外邪可知衇沉微身无大热则烦躁为亡阳之证亁姜附子在所必需由此而推日中安静夜而烦躁则为阴病而阳不病又可知矣
　　程应旄曰下之后复发汗昼日烦躁不得眠虚阳扰乱外见假热也夜安静不呕不渴无表证衇沉微身无大热阴气独治内系真寒也宜干姜附子汤直从阴中囬阳不当扵昼日烦躁一假热证狐疑也
　　干姜附子汤方
　　干姜【一两】　　　　　　附子【一枚去皮生用破八片】
　　右二味以水三升煮取一升去滓顿服
　　发汗若下之病仍不解烦躁者茯苓四逆汤主之【注】此又承上条言先汗后下扵法不逆病应解而仍不解反烦躁者以别其治也盖汗下俱过表里两虚阴盛格阳故昼夜见此扰乱之象也当以四逆汤壮阳胜阴更加茯苓以抑阴邪佐人参以扶正气庶阳长阴消正回邪退病自解而烦躁安矣大青龙证不汗出之烦躁乃未经汗下之烦躁属实此条病不解之烦躁乃汗下后之烦躁属虚然衇之浮紧沉微自当别之恐其误人故谆谆言之也
　　【集注】汪琥曰伤寒汗下则烦躁止而病解矣若阴盛之烦躁强发其汗则表疎亡阳复下之则里虚亡阴衞阳失防荣阴内空邪仍不解更生烦躁此亦虚烦虚躁乃假热之象也祗宜温补不当散邪故以茯苓四逆汤主之
　　茯苓四逆汤方
　　茯苓【六两】　　　　　　人参【一两】
　　甘草【二两炙】　　　　　干姜【一两半】
　　附子【一枚生用去皮破八片】
　　右五味以水五升煮取三升去滓温服七合日三服
　　【方解】表里之病治不如法先过汗后复过下或下后复汗误而又误变成坏病若其人阳盛而从热化则转属三阳阳衰而从寒化则系在三阴此二条烦躁皆坏病也烦躁虽六经俱有而多见扵太阳少阴者太阳为真阴之标少隂为真阳之本也未经汗下而烦躁多属阳其衇实大其证热渴是烦为阳盛躁为阴虚已经汗下而烦躁多属阴其衇沉微其证汗厥是烦为阳虚躁为阴盛也夫先下后汗扵法为逆外无大热内不呕渴似乎阴阳自和而实阳虚阴盛所以虚阳扰乱扵阳分故昼日烦躁不得眠盛隂独治扵阴分故夜而安静衇沉微是真阳将脱而烦躁也用干姜附子壮阳以配阴姜附者阳中阳也生用则力更鋭不加甘草则势更猛比之四逆为更峻救其相离故当急也先汗后下扵法为顺病仍不解遽增昼夜烦躁亦是阴盛格阳之烦躁也用茯苓四逆抑隂以回阳茯苓感太和之气化伐水邪而不伤阳故以为君人参生气扵乌有之乡通血衇扵欲絶之际故以为佐人参得姜附补气兼以益火姜附得茯苓补阳兼以泻阴调以甘草比之四逆为稍缓和其相格故宜缓也一去甘草一加参苓而缓急自别仲景用方之妙如此
　　太阳病先下而不愈因复发汗以此表里俱虚其人因致冒冐蒙汗出自愈所以然者汗出表和故也得里未和然后复下之
　　【注】太阳表病当汗不汗先下之而不愈因复发其汗以此表里俱虚因虚其人致冒理必然也冒蒙者谓凡因病而昏冒者也然冒蒙或有汗出自愈其所以然者非表里俱虚乃邪正皆衰表里自和故也得汗出而自愈者和于表也得下利而自愈者和扵里也得里未和然后下之宜调胃承气汤和之由此推之得表未和然后汗之当以桂枝汤和之自在言外矣
　　【集注】程知曰冒者神识不清如有物为之冒也得汗出表和而邪解矣得表和而里未和然后下之明不得以其冒而认为入里之邪遂致妄下亦不得以其冒而认为表之未解复妄用汗也
　　汪琥曰得里未和里字诸注指二便言窃思经文中既云然后下之此専指大便而言若利小便则不言下矣其义可不辨而自明
　　凡病若发汗若吐若下若亡血若亡津液隂阳自和者必自愈
　　【注】凡病谓不论中风伤寒一切病也若发汗若吐若下若亡血若亡津液施治得宜自然愈矣即或治未得宜虽不见愈亦不至变诸坏逆则其邪正皆衰可不必施治惟当静以俟之诊其阴阳自和必能自愈也
　　【集注】方有执曰阴阳以衇言而二便在其中两者和则血气无相胜负故可必自愈
　　程知曰衇以左右三部匀停为无病故汗吐下后阴阳和者必自愈不须过治也
　　问曰病有战而汗出因得解者何也答曰衇浮而紧按之反芤此为本虚故当战而汗出也其人本虚是以发战以衇浮故当汗出而解也若衇浮而数按之不芤此人本不虚若欲自解但汗出耳不发战也问曰病有不战而汗出解者何也答曰衇大而浮数故知不战汗出而解也问曰病有不战不汗出而解者何也答曰其衇自微此以曽发汗若吐若下若亡血以内无津液此隂阳自和必自愈故不战不汗出而解也
　　【注】衇浮而紧邪实也按之反芤正虚也正虚邪实邪与正争故发战汗出而解也衇浮而数邪未实也按之不芤正不虚也正不虚邪未实邪不能与正争故不战汗出而解也衇不芤知不发战也衇不浮知不汗出也衇自微知曽经发汗若吐若下若亡血也因内无津液邪正俱衰隂阳自和故不发战不汗出而解也
　　问曰伤寒三日衇浮数而微病人身凉和者何也答曰此为欲解也解以夜半衇浮而解者濈然汗出也衇数而解者必能食也衇微而解者必大汗出也
　　【注】衇浮而数按之无力当发战汗出而解以其人本虚故也衇浮而数按之有力当不发战但汗出而解以其人本不虚故也衇自微曽经发汗若吐若下若亡血不发战不汗出而解以其人邪正皆衰隂阳自和故也伤寒三日未经汗吐下亡血也衇浮数而微病人热减身和此谓欲解解以夜半者阳病至隂时则和也盖浮数微三衇虽均为可解之衇然解之征则不无别也如衇浮濈然汗出则邪还扵表而解衇数能食则胃和而解衇微必大汗出而解者以其未经汗吐下其人未虚故均不发战津液未伤故汗大出而解也
　　【集注】方有执曰三日言徧三阳也浮数不传隂也微邪气衰也夜半隂尽阳生之时也濈然和而汗出貎能食胃气囘也
　　太阳病未解衇隂阳俱停必先振栗汗出而解但阳衇微者先汗出而解但隂衇微者下之而解若欲下之宜调胃承气汤
　　【注】太阳病未解当见未解之衇今不见未解之衇而隂阳衇俱停三部沉伏不见既三部沉伏不见则当见可死之证而又不见可死之证是欲作解之兆也作解之兆必先见振栗汗出而始解者乃邪正交争作汗故也但作解之衇不能乆停衇之将出必有其先先者何先扵三部上下隂阳沉伏不见处求之也若从寸衇阳部微微而见者则知病势向外必先汗出而解若从尺衇隂部微微而见者则知病势向内必自下利而解如不自下利若欲下之以和里宜调胃承气汤主之由此推之则可知如不自汗出若欲汗之以和表宜麻桂各半汤主之也观若欲下之宜调胃承气汤意甚轻活无取扵大下俱在言外矣
　　【集注】程应旄曰振栗汗解单指衇停者言下边两解不必有战汗是指其衇渐出而言也
　　伤寒腹满谵语寸口衇浮而紧此肝乗脾也名曰纵刺期门
　　【注】伤寒衇浮紧太阳表寒证也腹满谵语太隂阳明里热也欲从太阳而发汗则有太隂阳明之里欲从太隂阳明而下之又有太阳之表主治诚为两难故不药而用刺法也虽然太隂论中太阳表不解太隂腹满痛而用桂枝加大黄汤亦可法也此肝乗脾名曰纵刺期门与上文义不属似有遗误
　　伤寒发热啬啬恶寒大渴欲饮水其腹必满自汗出小便利其病欲解此肝乗肺也名曰横刺期门
　　【注】伤寒发热啬啬恶寒无汗之表也大渴欲饮水其腹必满停饮之满也若自汗出表可自解小便利满可自除故曰其病欲解也若不汗出小便闭以小青龙汤先解其外外解已其满不除十枣汤下之亦可愈也此肝乗肺名曰横刺期门亦与上文义不属似有遗误
　　太阳病欲解时从已至未上
　　【注】凡病欲解时必扵其经气之旺太阳盛阳也日中阳气盛故从巳午未之旺时而病解
　　音切
　　惕【音踼】瞤【日轮切】擗【滂吉切】栗【音栗】溲【所留切】讝【职亷切】噎【一结切】荛【音饶】芤【苦侯切】濈【阻立切】











　　御纂医宗金鉴卷三
<子部,医家类,御纂医宗金鉴>
　　钦定四库全书
　　御纂医宗金鉴卷四
　　订正仲景全书伤寒论注阳明全篇目录
　　白虎加人参汤
　　白虎汤
　　小承气汤
　　麻仁丸
　　调胃承气汤
　　大承气汤
　　蜜煎导方
　　猪胆汁导方
　　土瓜根导方
　　猪苓汤
　　麻黄连轺赤小豆汤
　　茵蔯蒿汤
　　栀子蘗皮汤















　　御纂医宗金鉴卷四目録
　　钦定四库全书
　　御纂医宗金鉴卷四
　　订正仲景全书伤寒论注
　　辨阳明病衇证并治全篇
　　阳明主里内胃中外肌肉故有病经病府之分如论中身热烦渴目痛鼻干不得眠不恶寒反恶热者此阳明经病也潮热谵语手足腋下濈然汗出腹满痛大便鞕者此阳明府病也而其各有三经病则有邪已传阳明而太阳之表未罢兼见头痛恶寒无汗之太阳证者有太阳之邪已罢悉传阳明但见壮热有汗心烦不眠口渴引饮之阳明证者有阳明之邪未已复转少阳兼见胸脇痛寒热往来口苦而呕目耳聋之少阳证者府病则有太阳阳明谓太阳病或发汗或吐或下或利小便亡其津液胃中干燥太阳之邪乘胃燥而转属阳明致小便反数大便鞕者所为脾约是也有正阳阳明谓阳气素盛或有宿食太阳之邪一传阳明遂入胃府致大便不通者所为胃家实是也有少阳阳明谓病已到少阳法当和觧而反发汗利小便亡其津液胃中燥热复转属阳明致大便结燥者所为大便难者是也其治阳明经病则以葛根汤或桂枝加葛根汤发之或以白虎汤清之或以柴胡白虎汤和之随其证而施之可也其治阳明府病虽均为可下然不无轻重之分故或以三承气汤下之或麻仁丸通之或蜜煎胆汁导之量其病而治之可也此阳明病之大略也兹以在经在府二者详疏于篇俾读者易为分别则临证施治自不紊矣
　　阳明之为病胃家实是也
　　【注】阳明经内以胃外以肌言阳明之为病由太阳之邪传于其经则为阳明病外证由太阳之邪传入胃府则为胃家实也
　　【集注】方有执曰阳明经也胃府也实者大便结为鞕满而不得出也虽则迟早不同而非日数所可拘也
　　伤寒三日阳明衇大
　　【注】伤寒一日太阳二日阳明三日少阳乃内经言传经之次第非必以日数拘也此云三日阳明衇大者谓不兼太阳阳明之浮大亦不兼少阳阳明之大而正见正阳阳明之大衇也盖由去表传里邪热入胃而成内实之诊故其衇象有如此者
　　【集注】方有执曰伤寒三日该中风而大约言也衇大者阳明气血俱多也
　　沈明宗曰此正阳明之正衇也仲景谓三日阳明衇大因阳明乃多气多血之府风寒传入邪盛于中故衇显大是为阳明邪实之正衇但病阳明务具此衇方可下夺或兼太阳之浮紧少阳之细或迟疾滑濇虚弱乃属气血隂阳之虚虽见大实大满亦当详审顾虑或以小承气汤试之或用蜜煎导法不得直施攻下也
　　夲太阳初得病时发其汗汗先出不彻因转属阳明也【注】阳明之病夲自太阳初得病时发其汗汗先出而不透彻乃为汗不如法故未尽之邪因而转属阳明也邪在经则为外证邪入府则为胃家实矣
　　【集注】方有执曰此言由发太阳汗不如法致病入胃之大意
　　阳明病若能食名中风不能食名中寒
　　【注】太阳之邪传阳明病有自中风传来者有自伤寒传来者当于食之能否辨之若能食名中风是自中风传来者以风乃阳邪阳能化谷故能食也不能食名中寒是自伤寒传来者以寒乃隂邪不能化谷故不能食也
　　【集注】方有执曰此以食之能否验风寒之辨盖阳明主水谷风能食阳能化谷也寒不能食隂不杀谷也名犹言为也中寒即伤寒之互词大意推原风寒自太阳传来其辨验有如此者非谓阳明自中而然也
　　汪琥曰仲景云中寒与伤寒同义非真寒证也若系真中寒是胃家虚冷药宜理中汤之类今不能食是胃气实但邪未入府不作郁热耳因名中寒实与伤寒无异
</div>
    <div class="pagination">
<a href="御纂医宗金鉴_page15.html">上一页</a><span>...</span><a href="御纂医宗金鉴_page11.html">11</a><a href="御纂医宗金鉴_page12.html">12</a><a href="御纂医宗金鉴_page13.html">13</a><a href="御纂医宗金鉴_page14.html">14</a><a href="御纂医宗金鉴_page15.html">15</a><span class="current-page">16</span><a href="御纂医宗金鉴_page17.html">17</a><a href="御纂医宗金鉴_page18.html">18</a><a href="御纂医宗金鉴_page19.html">19</a><a href="御纂医宗金鉴_page20.html">20</a><a href="御纂医宗金鉴_page21.html">21</a><span>...</span><a href="御纂医宗金鉴_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
