<!DOCTYPE html>
<html>
<head>
    <meta charset="UTF-8">
    <title>本草从新 - 第 64 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草从新 - 第 64 页/共 67 页</h1>
    <div class="content">　　补肺。

　　甘平。补五脏。尤有益于肺脏。清金滋阴。补而不滞。味甚美。食品珍之。肉亦肥美。

　　补五脏。甚益人。一名鲛鱼。

　　卷十七虫鱼鳞介部

　　鲟鱼

　　补虚益气。

　　甘平、有小毒。（食疗本草云：味虽美而发诸药毒、动风气、发一切疮疥、久食令人心痛腰痛、服丹石人忌之、勿与干笋同食、发瘫痪风、小儿食之、发咳嗽及症瘕。）补虚益气。令人肥健。煮汁饮。治血淋。一名王鲔。（月令云：季春荐鲔于寝庙、故有此名。）

　　卷十七虫鱼鳞介部

　　鲟鱼

　　利五脏。

　　甘平。有小毒。（诜曰：发气动风、发疮疥、和荞麦食、令人失音、宁原食鉴本草曰：多食生热痰、时珍曰：服荆芥药、忌之。）利五脏。肥美人。一名 鱼。（亦鲟属也。）

　　卷十七虫鱼鳞介部

　　海参

　　补肾。

　　甘咸温。补肾益精。壮阳疗痿。辽海产者良。（周栎园闽小记云：闽中海参、色独白、类撑以竹签、大如掌、与胶州辽海所出异、味亦淡劣、海上人复有以生革伪为之以愚人、不足尚也、胶州所出、生北海咸水中、色又黑、以滋肾水、从其类也。）有刺者名刺参。无刺者名光参。以上无鳞类。

　　卷十七虫鱼鳞介部

　　龙骨

　　涩精回阳、镇惊。

　　甘涩平。入手足少阴（心、肾。）手阳明、（大肠。）足厥阴。（肝。）能收敛浮越之正气。

　　涩肠益肾。安魂镇惊。辟邪解毒。治多梦纷纭。惊痫疟痢。吐衄崩带。滑精脱肛。大小肠利。固精止汗。定喘（气不归元则喘。）敛疮。皆涩以止脱之义。（十剂曰：涩可去脱、牡蛎龙骨之属是也。）白地锦纹。舐之粘舌者良。（出晋地川谷、及梁益巴中、今河东州郡多有之、剡州沧龙形、无云雨之助、不得升天而自谢者、人或以古矿灰伪之。）酒浸一宿。水飞三度。或酒煮。酥炙。火 。（亦有生用者。）忌鱼及铁。畏石膏、川椒。得人参、牛黄良。（许洪本草指南云：牛黄恶龙骨、而龙骨得牛黄反良、有以制伏也。）龙角、辟邪。治心病。

　　卷十七虫鱼鳞介部

　　龙齿

　　涩、镇惊。

　　涩平、镇心安魂。治大人惊痫癫疾。小儿五惊十二痫。（许叔微云：肝藏魂、能变化、魂飞不定者、治之以龙齿、卫生宝鉴曰：龙齿安魂、虎精定魄、龙属木主肝、肝藏魂、虎属金主肺、肺藏魄也。）修治同龙骨。

　　卷十七虫鱼鳞介部

　　鲮鲤

　　一名穿山甲。宣、通经络。

　　咸寒。有毒善窜。（喜穿山。）颛能行散。通经络。达病所。（某处病、即用某处之甲。）入厥阴、阳明。（肝、胃。）治风湿冷痹。通经下乳。消肿溃痈。止痛排脓。和伤发痘。风疟疮科。须为要药。（以其穴山入水、故能出入阴阳、贯穿经络、达于营分、以破结邪、故用为使。）以其食蚁。又治蚁 。（有妇人项下忽肿一块、渐延至颈、偶刺破、出水一碗、疮久不合、有道人曰：此蚁漏也、缘饭中偶食蚁得之、用穿山甲烧存性、为末敷之、立愈、多能鄙事云、油笼渗漏、剥甲里肉 投入、自至漏处补住、永州记云：不可于堤岸杀之、恐血入土则堤岸渗漏、观此二说、其性之走窜可知矣。）性猛。用宜斟酌。痈疽已溃。痘疮挟虚。大忌。

　　如鼍而小。似鲤有足。尾甲力更胜。或生或烧。酥炙、醋炙、童便炙、油煎、土炒。（蚁漏不止、穿山甲二七枚、烧灰、猪脂调敷、蚁入耳中、烧研、水调灌入。）

　　卷十七虫鱼鳞介部

　　蛤蚧

　　补肺润肾、定喘止嗽。

　　咸温。补肺润胃。益精助阳。治渴通淋。定喘止嗽。肺痿咯血。气虚血竭者宜之。（能补肺、益水上源、时珍曰：补肺上渴、功同人参、益气扶羸、功同羊肉。）咳嗽由风寒外邪者勿用。出广南。首如蟾蜍。背绿色。斑点如锦纹。雄为蛤。（鸣声亦然、因声而名。）皮粗口大。身小尾粗。雌为蚧。皮细口尖。身大尾小。雌雄相呼屡日乃交。两两相抱。捕者擘之。虽死不开。房术用之甚效。不论牝牡者。只可入杂药。口含少许。奔走不喘者真。药力在尾。

　　（见人捕之、辄自咬断其尾、尾不全者不效。）凡使。去头足。（雷 曰：其毒在眼、须去之。）洗去鳞内砂土及肉毛。酥炙或蜜炙。或酒浸焙。（喘嗽面浮、法制一对、三五钱、化蜡四两、和作六饼、每用一、化糯米薄粥内、热呷。）以上龙类。

　　卷十七虫鱼鳞介部

　　蛇蜕

　　轻宣、去风毒。

　　甘咸。性灵而能辟恶。故治鬼魅蛊毒。性窜而善去风。故治惊痫风疟。重舌（圣惠方、烧末敷。）喉风。性毒而能杀虫。故治疥癣恶疮。疔肿痔漏。属皮而性善蜕。故治皮肤疮疡。产难目翳。用白色如银者。皂荚水洗净。或酒、或醋、或蜜浸。炙黄。或烧存性。或盐泥固。（小儿口紧、不能开合饮食、不语即死、烧灰敷、良。）

　　卷十七虫鱼鳞介部

　　蚺蛇胆

　　泻热、明目护心。

　　蚺、禀己土之气。胆、属甲乙风木。气寒有小毒。其味苦而带甘。凉血明目。疗疳杀虫。

　　主厥阴、太阴病。（肝木、脾土。）肉极腴美。主治略同。取胆粟许。置水上。旋行极速者真。

　　（能护心止痛、受杖时噙之、杖多不死。）

　　卷十七虫鱼鳞介部

　　白花蛇

　　宣、祛风湿。

　　甘咸温。有毒。蛇善行数蜕。如风之善行数变。花蛇又食石楠。（石楠辛苦、治风。）故能内走脏腑。外彻皮肤。透骨搜风。截惊定搐。治风湿瘫痪。大风疥癞。（马志开宝本草云：治中风、口眼 斜、半身不遂。）走窜有毒。唯真有风者宜之。若类中风属虚者大忌。（经疏云、前证多缘阴虚血少、内热而发、与得之风湿者殊科、白花蛇非所宜也、宜辨。）凡服蛇酒药。切忌见风。出蕲州。龙头虎口。黑质白花。胁有二十方胜纹。腹有念珠斑。尾有佛指甲。虽死而眼光不枯。他产则否。头尾尤毒。各去三寸。亦有单用头尾者。酒浸三日。去尽皮骨。（有大毒。）大蛇一条。只得净肉四两。得火良。头、治癜风毒癞。

　　卷十七虫鱼鳞介部

　　乌梢蛇

</div>
    <div class="pagination">
<a href="本草从新_page63.html">上一页</a><span>...</span><a href="本草从新_page59.html">59</a><a href="本草从新_page60.html">60</a><a href="本草从新_page61.html">61</a><a href="本草从新_page62.html">62</a><a href="本草从新_page63.html">63</a><span class="current-page">64</span><a href="本草从新_page65.html">65</a><a href="本草从新_page66.html">66</a><a href="本草从新_page67.html">67</a><a href="本草从新_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
