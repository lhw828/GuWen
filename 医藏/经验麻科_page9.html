<!DOCTYPE html>
<html>
<head>
    <meta charset="UTF-8">
    <title>经验麻科 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经验麻科 - 第 9 页/共 10 页</h1>
    <div class="content">　　干桔升荷枳木通，石蒲芩连胡天冬，知母豆根苓槐骨，滑石人中柏杏仁。

　　呕吐咳逆（九十七） 

　　《经》曰：胃火抑郁，肺火上冲而为逆重，用生石膏、生黄芩。次之又方：柴前蝉桔曲二冬，茯苓石膏芩蒌仁。

　　咽喉痛（先治风火并治喉咙。九十八） 

　　甘桔复花前玄参，射干荆防枳豆根，冬花芩薄生大黄，蒌仁木通与苦参。

　　音哑（先清肺火，重用生黄芩。九十九） 

　　石蒲桔梗力子冬，黄芩花粉甘木通，通草薄荷玄参入，前麻贝槐知母同。

　　咳嗽（肺火清则咳止矣。一百） 

　　大力兜铃与三冬，双骨葶苈二母同，蒌仁黄芩枳石膏，苏子百部与橘红。

　　目赤上星肉浮睛（一百零一） 

　　《经》曰：总要截去风火兼治眼目，非升麻提之不愈。入方：桔菊胆草羌活升，栀子车前与条芩，荆芥蝉衣川柏服，又加姜荆去目翳。

　　呃逆（肺气上冲，胃火呃逆。一百零二） 

　　石膏条芩与橘红，石斛蝉衣麦门冬，竹茹茅根引加入，清肺降火呃逆通。

　　口唇齿龈燥裂血出（一百零三） 

　　此乃脾家本病，全以生石膏、条芩为主。若上下齿龈臭烂，舌胎浓白，宜石膏为主。入方：栀子桔梗共升麻，木通花粉川柏加，荆芥薄荷淡条芩，重用石膏胃火瘥。

　　发痒（清脾火而去风。一百零四） 

　　荆防薄荷葛玄参，地骨桑皮桂连芩。

　　蝉衣大力芎银花，百部升麻有苦参， 

　　昏睡不食，舌胎浓，唇燥齿龈烂（一百零五） 

　　（口臭若是喘，加葶苈子，黄芩重用不可留。）黄芩知母生石膏，天门冬合花粉好，薄荷玄参栝蒌仁，枳壳更加川相炒。

　　肠毒发斑（一百零六） 

　　《经》曰：按此症心胃两经热毒熏蒸于内，庸师皆谓重疹也，而用药不对，则火愈炽而发斑也，须用靛花水飞过，加锻石淘净晒干，研末取人乳调敷，斑即消矣。又云：宜泻肝火而郁火亦散，热毒伤血而里实，虚则发斑，轻则如疹，重若锦纹，紫黑者热极而胃烂也，则多死。重用石膏、大青草、犀角三味，缺一不可，此泻心胃热毒，必用之矣。诗曰：毒火流入在脾脏，眼目起发翳膜障，上星掀肿在两嘴，脓血淋漓眵泪汪。

　　拨云散加减：拨云胆草荆苓羚，地木甘连木贼羌，大黄硼砂条芩石，银花升麻菊花良。

　　毒流于脾在上者，唇裂而掀肿，堆结如煤，动即血出，血出即燥结。在下者，毒注于大肠，下垢如胶漆，或下鲜血痛不可忍，以涤除救苦汤治之。

　　涤除救苦汤：涤除救苦用生军，芩连石膏枳木通，生地力子红滑石，蝉衣荆芥叭杏仁。

　　走马牙疳（一百零七） 

　　倘有血紫坚凝毒流于肾胃，则口内生疳，牙龈腐烂，甚生穿腮落牙，渐入喉咙，名为走马疳，最恶症也。宜用忍冬解毒散加减服之，外敷消疳散。

　　忍冬解毒散加减：忍冬石膏芩木通，力子桑皮玄二冬，甘桔豆根银花贝，荆菊连翘地丁同。

　　外敷消疳散：消疳散用连儿茶，人中花粉甘硼砂，青黛石膏冰片入，共为研细牙龈搽。

　　头疮（一百零八） 

　　《经》曰：毒流于头项，头乃诸阳之首，倘毒入阳会而溃烂生蛆时，值炎天臭不可闻，急以清凉攻毒汤治之外，以金银花洗之。又用金盖散即牛粪晒干为末，少加冰片、青黛合研掺之，则愈矣。

　　清凉攻毒饮：（即泻黄散。）清凉攻毒用大黄，川连石膏犀角镑，荆力木通鲜生地，丹皮地丁合成方。

　　咽干音哑发呛（一百零九） 

　　若毒流于肺，津液遂不能上行，则咽喉干燥，音哑发呛，以清金饮主之。若毒锁喉咙者，则不治之症也。

　　清金饮加减：清金甘桔与玄参，大力麦冬花粉荆，前胡枳翘姜虫炒，豆根石膏天冬芩。

　　身发沸子（一百十○） 

　　《经》曰：时值隆冬，表邪未尽，风邪与热毒抑郁于皮毛，发一身沸子，宜清肌散毒饮主之。

　　清肌散毒饮加减：清肌散毒薄荆风，前葛蝉衣力子芎，桔梗姜虫生甘草，无汗还加麻黄通。

　　消肿（一百十一） 

　　《经》曰：肺主皮毛，脾胃主肌肉，故用石膏清胃火，黄芩泻肺火，则皮毛开而肌肉平矣。宜服：知柏石膏麦门冬，生栀六一芩木通，百部枳实白百合，车泽赤苓贝杏仁，昆布海藻桑白皮，金银葶苈与天冬，麻黄香薷荷鼻立，瓜蒂牙根紫菀茸，榆白皮煎蔓荆子，萝卜子与灯草逢。

　　疹后气喘发热（一百十二） 

　　大便秘结，庸医以为宜投大黄，二次仍不能通，但此症非泻不能回生矣，速进济川煎，内加肉苁蓉、枳壳、牛膝，以泄大便秘结。又加升麻五六分之数，随用大黄七八钱之，则顷刻黑粪先出，而后大便通泄即安矣。故用升麻一提则清气上升，用大黄一泻则浊气下降也。

　　疹后身瘦潮热（一百十三） 

　　疹后，身瘦潮热而胃口欲食，甫食则饱，饱过即饥，而肚大痛，大小便利，口臭而身发疥，此乃误服热药大八味故耳。如一月间，先宜石膏、条芩一大剂，次服熟地、百部、枳壳、沙参、知母、山栀、天冬、黄芩、谷芽二大剂，则愈矣。又服六味，方内去萸肉，加当归、防风、麦门冬、沙参等分，可以收功。

　　疹后遍身流水（一百十四） 

　　疹后遍身流水，日夜发厥，此以疮疥溃烂之故。如四十日外，可服六味，重熟地，去萸肉加蒺藜、荆芥、丹参、沙参、二冬、漏芦、苦参等分，煎服可以收功。

　　[附补疹子诸方] 忌用药物 

　　疹子初发热时，忌用麦冬、生地，恐其清肺而敛邪也。发散不出，忌用人参、黄、白术、恐其补气而发喘也。忌用诸热药，恐其助火而伤肺也。切忌鸡、鱼、虾、鸭，四十九日内，食之必然重出，食鸡子多令儿眼白，食糖多令儿牙疳，食酸碱物均害肺。如泄泻太过，以加味四苓散与之，切忌诃子、豆蔻、参、补涩之药，即生甘亦不宜多用。

　　[附补疹子诸方] 治例 

　　疹有出没，治分升降，且如壮热腮红便服升麻，面毒神慢宜用紫苏、葱头，气粗热壅，心烦便涩，即须和解。喘呼咳嗽，眼封肌燥，急宜疏散。未出之前，遵斯而用，再思回后，别有奇方，发不透而毒邪内蕴，当识内外分消之妙，回速而黑赤枯焦须用清凉解毒，气喘而肚膨胀，声哑喉痛，不食二便不通，身热燎人，解毒降痰并用。立此二方乃治疹之良规，后之学人慎勿妄图。

</div>
    <div class="pagination">
<a href="经验麻科_page8.html">上一页</a><a href="经验麻科.html">1</a><a href="经验麻科_page2.html">2</a><a href="经验麻科_page3.html">3</a><a href="经验麻科_page4.html">4</a><a href="经验麻科_page5.html">5</a><a href="经验麻科_page6.html">6</a><a href="经验麻科_page7.html">7</a><a href="经验麻科_page8.html">8</a><span class="current-page">9</span><a href="经验麻科_page10.html">10</a><a href="经验麻科_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
