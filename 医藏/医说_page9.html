<!DOCTYPE html>
<html>
<head>
    <meta charset="UTF-8">
    <title>医说 - 第 9 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医说 - 第 9 页/共 56 页</h1>
    <div class="content">　　卷二　针灸

　　针刍愈鬼

　　徐熙字秋夫不知何郡人时为射阳令少善医方名闻海内常夜闻有鬼呻吟声甚凄苦秋夫曰汝是鬼何所须答曰我姓斛名斯家在东阳患腰痛死虽为鬼而疼痛不可忍闻君善术愿相救济秋夫曰汝是鬼而无形云何厝治鬼曰君但缚刍为人索孔穴针之秋夫如其言为针腰四处又针肩井三处设祭而埋之明日一人来谢曰蒙君医疗复为设祭病除饥解感惠实深忽然不见当代称其通灵长子道度次子叔向皆精其术焉(唐史)

　　卷二　针灸

　　针愈风手

　　唐甄权许州扶沟人常以母病与弟立言专习医方遂究其妙隋开皇初为秘书省正字后称疾除鲁州刺史库狄钦若患风手不得引诸医莫能疗权谓曰但将弓箭向垛一针可以射矣针其肩隅一穴应时愈贞观中年一百三岁太宗幸其家视其饮食访以药性因授朝散大夫赐几杖衣服其修撰脉经针法明堂人形图各一卷至今行用焉(同上)

　　卷二　针灸

　　许希善针

　　天圣中 仁宗不豫国医进药久未效或荐许希善用针者召使治之三针而疾愈所谓兴龙穴是也仁宗大喜遽命官之赐予甚浓希既谢上复西北再拜 仁宗怪问之希曰臣师扁鹊庙所在也 仁宗嘉之是时孔子之后久失封爵故颜太初作许希诗以讽之于是诏访孔子四十七代孙袭封文宣王(皇朝类苑)

　　卷二　针灸

　　针法

　　善用针者从阴引阳从阳引阴以右治左以左治右以我知彼以表知里

　　卷二　针灸

　　针愈风眩

　　秦鸣鹤为侍医高宗苦风眩头重目不能视武后亦幸灾异逞其志至是疾甚召鸣鹤张文仲诊之鸣鹤曰风毒上攻若刺头出少血即愈矣天后自帘中怒曰此可斩也天子头上岂是试出血处耶上曰医之议病理不加罪且吾头重闷殆不能忍出血未必不佳命刺之鸣鹤刺百会及脑户出血上曰吾眼明矣言未毕后自帘中顶礼拜谢之曰此天赐我师也躬负缯宝以遗鸣鹤

　　卷二　针灸

　　针鼻生赘

　　狄梁公性好医药尤妙针术显庆中应制入关路傍大榜云能疗此儿酬绢千匹有富室儿鼻端生赘如拳石缀鼻根蒂如筋痛楚危亟公为脑后下针疣赘应手而落其父母辇千缣奉焉公罔顾而去(集异记)

　　卷二　针灸

　　笔针破痈

　　李王公主患喉痈数日痛肿饮食不下才召到医官言须针刀开方得溃破公主闻用针刀哭不肯治痛逼水谷不入忽有一草泽医曰某不使针刀只用笔头蘸药痈上霎时便溃公主喜遂令召之方两次上药遂溃出脓血一盏余便宽两日疮无事令供其方医云乃以针系笔心中轻轻划破其溃散尔别无方言医者意也以意取效尔(名医录)

　　卷二　针灸

　　针瘤巨虱

　　临川有人瘤生颊间痒不可忍每以火烘灸则瘥止已而复然极以患苦医者告之曰此真虱瘤也当剖而出之取油纸围顶上然后施砭瘤才破小虱涌出无数最后一白一黑两大虱皆如豆壳中空空无血与颊了不相干略无瘢痕但瘤所障处正白尔(丁志)

　　卷二　针灸

　　善针

　　无为军张济善用针得诀于异人能观解人而视其经络则无不精因岁饥疫人相食凡视一百七十人以行针无不立验如孕妇因仆地而腹偏左针右手指而正久患脱肛针顶心而愈伤寒反胃呕逆累日食不下针眼 立能食皆古今方书不着陈莹中为作传云药王药上为世良医尝草木金石名数凡十万八千悉知酢咸淡甘辛等味故从味因悟入益知今医家别药口味者古矣(邵氏闻见录)

　　卷二　针灸

　　扪腹针儿

　　朱新仲祖居桐城时亲戚间有一妇人妊孕将产七日而子不下药饵符水无不用待死而已名医李几道偶在朱公舍朱引至妇人家视之李曰此百药无所施惟有针法吾艺未至此不敢措手尔遂还而几道之师庞安常适过门遂同谒朱朱告之故曰其家不敢屈公然人命至重公能不惜一行救之否安常许诺相与同往才见孕者即连呼曰不死令其家人以汤温其腰腹间安常以手上下拊摩之孕者觉肠胃微痛呻吟间生一男子母子皆无恙其家惊喜拜谢敬之如神而不知其所以然安常曰儿已出胞而一手误执母肠胃不复能脱故虽投药而无益适吾隔肠扪儿手所在针其虎口儿既痛即缩手所以遽生无他术也试令取儿视之右手虎口有针痕其妙如此(泊宅编)

　　卷二　针灸

　　针急喉闭

　　于大指外边指甲下根齐针之不问男女左右只用人家常使针针之令血出即效如大 危急两手大指都针之其功甚妙(庚志)

　　卷二　针灸

　　砭石

　　砭石谓以石为针也山海经曰高氏之山有石如玉可以为针则砭石也

　　卷二　针灸

　　刺误中肝

　　督邮徐毅得病华佗往省之毅谓佗曰昨使医曹吏刘祖针胃管讫便苦咳嗽欲卧不安佗曰刺不得胃管误中肝也食当日减五日不救如佗言(三国志)

　　卷二　针灸

　　九针

　　九针上应天地阴阳一天二地三人四时五音六律七星八风九野一针皮二针肉三针脉四针筋五针骨六针调阴阳七针益精八针除风九针通九窍除三百六十五节气一 针二员针三 针四锋针五针六员利针七毫针八长针九大针

　　卷二　针灸

　　工针

　　僧海渊阆人也工针砭天禧中入吴楚游京师寓相国寺中书令张士逊疾国医拱手渊一针而愈由是知名既老归蜀范景仁赋诗饯之云旧乡山水绕禅扃日日山光与水声归去定贪山水乐不教魂梦到神京治平二年化去张唐英贻以偈曰言生本不生言灭本不灭觉路自分明勿与迷者说刘季孙铭其塔曰资身以医有闻于时余币散之拯人于危此士君子所难嗟乎师

　　卷二　针灸

　　针舌底治舌出不收

　　王况字子亨本士人为南京宋毅叔婿毅叔既以医名擅南北况初传其学未精薄游京师甚凄然会盐法忽变有大贾睹揭示失惊吐舌遂不能复入经旬食不下咽 羸日甚国医不能疗其家忧惧榜于市曰有治之者当以千万为谢况利其所售之浓姑往应其求既见贾之状忽发笑不能制心以谓未易措手也其家人怪而诘之况谬为大言答之曰所笑者辇毂之大如此乃无人治此小疾耳语主人家曰试取针经来况谩检之偶有穴与其疾似是者况曰尔家当勒状与我万一不能治则勿尤我当为针之可立效主病者不得已亦从之急针舌之底抽针之际其人若委顿状顷刻舌遂伸缩如平时矣其家大喜谢之如约又为之延誉自是翕然名动京师既小康始得尽心肘后之书卒有闻于世事之偶然有如此者况后以医得幸宣和中为朝请大夫着全生指迷论一书医者多用之(王明清余话)

　　卷二　针灸

　　艾谓之一壮

</div>
    <div class="pagination">
<a href="医说_page8.html">上一页</a><span>...</span><a href="医说_page4.html">4</a><a href="医说_page5.html">5</a><a href="医说_page6.html">6</a><a href="医说_page7.html">7</a><a href="医说_page8.html">8</a><span class="current-page">9</span><a href="医说_page10.html">10</a><a href="医说_page11.html">11</a><a href="医说_page12.html">12</a><a href="医说_page13.html">13</a><a href="医说_page14.html">14</a><span>...</span><a href="医说_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
