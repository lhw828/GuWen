<!DOCTYPE html>
<html>
<head>
    <meta charset="UTF-8">
    <title>胎产心法 - 第 42 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 42 页/共 49 页</h1>
    <div class="content">　　[卷之下] 呃逆论（即吃忒，又名咳逆） 

　　凡病呃逆者，乃逆气使然。盖此气从胃中出，上冲贲门吃忒而作声也。有胃气虚寒者；有中气大虚，冲任之火直犯清道而上者；有饮水过多，水停而逆者；有大小便闭，下焦不通其气上逆者；有胃绝者。至于产后呃逆，乃胃虚气寒证也。有云呃噫者，胃气所生，宜加味理中汤主之。《医通》云：产后气血俱虚，风冷搏气而逆上，乃胃气虚寒之极，最为恶候，理中加丁香。古方以丁香、豆蔻、伏龙肝为末，用桃仁、吴萸煎汤调下一钱匙，如人行五里再服。未应，急投参、附，迟则不救。《尊生》治吃忒云：以可异事，或费滋索事，出其不意扣之，令其思维立止。又立羌附汤以治之。冯氏云：如中气大虚，下焦阴火上冲而致呃逆者，当用桂、附、干姜之类。

　　加味理中汤

　　人参白术（土炒。各一钱）干柿蒂（二钱）丁香炮姜（各五分）陈皮炙草（各八分）水煎服。有热，去丁香，加竹茹二钱。如虚羸太甚，饮食减少呃逆者，胃绝也，难治。

　　羌附汤

　　羌活制附子小茴香（各五分）木香生姜（各二分五厘）食盐（一捻）水煎，热服立愈。

　　理中汤

　　（见上卷痢门。） 

　　[卷之下] 腹胀满闷论 

　　产后有因败血入于脾胃，腹胀呕吐者，已于呕吐门中论之矣。然妇人因产，脾胃多虚，饮食最易停滞而生胀闷。若产毕，随服生化汤，消其旧瘀而生其新血，瘀块既消，便大补气血，使脾胃健运，自无中虚胀满之证。其产后大率因伤食而误用消导，因气郁而误专顺散，或因多食冷物而停滞恶露，或因血虚大便燥结误下而愈胀。此盖止知伤食当消，气郁当顺，恶露当攻，便结当下，不知消耗愈多，胃气大损，满闷益增，气不升降，积郁之久兼成膨胀。若再专用攻消，不死不休矣。岂知消导佐于补剂内，则脾强而所伤之食消气散。逐瘀佐于养血剂中，则恶露自行而大便濡润亦通。再考之《纲目》内云：饮食停于脾，六君子汤加浓朴一钱。若饮食伤于胃，宜六君子汤以补之。又云：大凡停于脾，莫妙节其饮食，自愈为善。《尊生》亦用加减六君子汤治之。《秘书》立有治胀方，并养生化滞汤二方，治产后胀证，均未敢专于消导，前人之虑产深矣。《医通》云：胎前孕妇服安胎药过多，或正产半产后，经一两月恶露未净，此非败血之比，宜导气行血，若用止、截误矣。又云：饱闷恶露不行，多因血逆，宜行瘀为主。

　　如有块上升，饱闷欲吐者，二陈汤加姜、桂、香附、炮楂、蓬术。块不散，积久愈坚，琥珀黑龙丹。予谓审知饱闷，实因恶露不行所致。若初产，仍宜服生化汤，瘀去而饱闷自开，可无藉乎二陈、炮楂、蓬术，恐产虚者难当耳。

　　治胀方

　　治产后腹胀。

　　人参（二钱）白术（土炒）当归（各三钱）茯苓（一钱五分）川芎（七分）陈皮（四分）甘草（三分）水煎服。

　　养生化滞汤

　　治产后大便不通，误服大黄等药，致成鼓胀。

　　人参茯苓川芎白芍（炒。各一钱）当归（四钱）桃仁（十粒，去皮尖）肉苁蓉（一钱五分，酒洗去泥甲）大腹皮（五分，黑豆水制净）陈皮（四分）制香附炙草（各三分）水煎服。如胀甚，再加人参二三钱。常治误用大黄多者，服参、归至半斤以上，大便方通，肿胀渐退。

　　加减六君子汤

　　治产后腹胀。

　　人参白术（土炒）茯苓（各一钱）陈皮（六分）浓朴（八分，制）砂仁炮姜（各四分）炙草（五分）水煎服。

　　生化汤

　　（见本卷生化汤论后。）

　　六君子汤

　　（见上卷诸痛门。）

　　二陈汤

　　（见上卷子烦门。）

　　琥珀黑龙丹

　　（见中卷催生门。） 

　　[卷之下] 浮肿论 

　　产后手足俱浮，皮肤间光莹色润，乃脾虚不能制水，肾虚不能行水也。宜大补为主，补中利水汤治之。

　　如因寒邪湿气，伤表无汗而肿，前汤加姜皮、半夏、苏叶，或五皮散亦可。又有由败血乘虚停积，而循经流入四肢，留淫日深，腐坏如水，故令面目四肢浮肿，乍寒乍热。医人不识，误作水气治之，多用导水。

　　凡治水药极能虚人，产后既虚，药又虚之，是谓重虚，多致夭枉。如产毕随服生化汤，化瘀生新，自无此败血如水之证。今既失治，宜服小调经散，则血行肿消。密斋用调经汤，又加味五皮汤，使气血流行，风湿消散，肿自消矣。若水气系肺，失降下之令，其人必发咳嗽，小便涩少，可立而辨也。如脚肿或肚肿，或成鼓肿，宜济生肾气丸。冯氏云：产后浮肿，若寒水侮土，宜养脾肺。若气虚浮肿，宜益脾胃。若水气浮肿，宜补中汤。若兼喘咳而脉沉细无力，此命门火衰，脾土虚寒也，八味丸主之。腹满者，虚气而非血也，补中汤送八味丸。一以升补清阳，一以敛纳浊气，升降既得，而胀满自消矣。

　　补中利水汤

　　治产后七日外，消肿利水。

　　人参白术（土炒。各二钱）茯苓白芍（炒。各一钱）木瓜（八分）陈皮（五分）紫苏木通制苍术大腹皮（黑豆水制净）浓朴（姜汁制，各四分）水煎服。如壅满，用制半夏、陈皮、制香附监之。虚，加人参。热，加去心麦冬、炒黄芩以清肺金。

　　大便不通，加郁李仁、麻仁各一钱。

　　小调经散

　　治产后浮肿，因败血者。

　　归身（酒洗）赤芍桂心（各一钱）没药琥珀（各一分）麝香细辛（各五厘）炙草（二分）为末，每服五分，姜汁酒调下。

　　调经汤

　　归身（酒洗）赤芍丹皮桂心赤茯苓陈皮炙草（各一钱）细辛炮姜（各五分）姜一片，水煎服。

　　加味五皮汤

　　治产后虚弱，腠理不密，调理失宜，外受风湿，面目浮肿，四肢肿者。

　　桑白皮陈皮茯苓皮大腹皮（黑豆水制净）生姜皮（各一钱）汉防己枳壳（麸炒）猪苓（各八分）炙草（五分）生姜引，水煎服。此方重在外受风湿四字，故用此渗利之剂。

　　五皮散

　　（见本卷痢滞门。）

　　生化汤

　　（见本卷生化汤论后。）

　　济生肾气丸

　　（见上卷诸痛门，附六味地黄汤下。）

</div>
    <div class="pagination">
<a href="胎产心法_page41.html">上一页</a><span>...</span><a href="胎产心法_page37.html">37</a><a href="胎产心法_page38.html">38</a><a href="胎产心法_page39.html">39</a><a href="胎产心法_page40.html">40</a><a href="胎产心法_page41.html">41</a><span class="current-page">42</span><a href="胎产心法_page43.html">43</a><a href="胎产心法_page44.html">44</a><a href="胎产心法_page45.html">45</a><a href="胎产心法_page46.html">46</a><a href="胎产心法_page47.html">47</a><span>...</span><a href="胎产心法_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
