<!DOCTYPE html>
<html>
<head>
    <meta charset="UTF-8">
    <title>古今医统大全 - 第 283 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 283 页/共 402 页</h1>
    <div class="content">　　一法：治遗精不禁，以床铺安短窄，卧如弓、弯二膝，并脐缩，或左或右侧卧，用手扎阴囊，一手伏丹田，切须宁心净卧，戒除房室思欲之事，固精不泄，可保身矣。
　　一法：侧身曲卧戌亥之间，一手兜外肾，一手搓脐下，八十一次，然后换手，每手各九次，兜搓九日见效，八十一日成功。
　　
　　卷之七十　释梦门
　　病机
　　《灵枢•淫邪发梦篇》：帝曰：愿闻淫邪泮衍奈何？岐伯曰：正邪从外袭内，而未有定舍，反淫于藏，不得定处，与荣卫俱行，而与魂魄飞扬，使人卧不得安而喜梦。气淫于腑，则有余于外，不足于内；气淫于脏，则有余于内，不足于外。帝曰：有余不足，有形乎？岐伯曰：阴气盛，则梦涉大水而恐惧；阳气盛，则梦大火而燔 ；阴阳俱盛，则梦相杀。上盛则梦飞，下盛则梦堕；甚饥则梦取，甚饱则梦与。肝气盛，则梦怒；肺气盛，则梦恐惧，哭泣，飞扬，心气盛，则梦喜笑；脾气盛，则梦歌乐，身体重不举；肾气盛，则梦腰脊两解不属。凡此十二盛者，至而泻者，立已。厥气客于心，则梦见丘山烟火，客于肺，则梦飞扬，见金铁之奇物；客于肝，则梦山林树木；客于脾，则梦丘陵大泽，坏室风雨；客于肾，则梦临渊，没居水中；客于胃，则梦饮食；客于大肠，则梦田野；客于小肠，则梦聚邑冲衢，客于胆，则梦斗讼；客于阴器，则梦接内；客于项，则梦斩首；客于陉，则梦行走而不能前；客于股肱，则梦礼拜，客于胞 ，则梦溲便。凡此数不足者，至而补之立已也。
　　
　　卷之七十　释梦门
　　病机
　　王隐君曰：痰火客于心肺，夜梦鬼交而泄，或梦腾空而飞，或梦行险而坠，或梦兵刃追诛，逃避无所，误入人家，四壁无路，或梦斗死重伤，或梦悲啼忿怒，或见枯骨烟焚，焦气扑鼻，或梦骑马郊行，忽见天边，日月光耀遍身，急急回顾，元无所自。怪梦多端，不可胜纪。要皆痰火炽于心肺使之然也。
　　《周礼•春官宗伯》：掌其岁时，观天地之会，辨阴阳之气，以日月星辰，占六梦吉凶：一曰正梦，二曰噩梦，三曰思梦，四曰寤梦，五曰喜梦，六曰惧梦。夫人不知占释之理，忧思郁结，疑惧成疾者，曷可胜言？《汉艺文志》云：占卜韭一，而梦为大。故周有其官，而《诗》载熊罴、蛇虺、虫鱼、 之梦，着明大人之占，以考吉凶，以释疑惑。
　　
　　卷之七十　释梦门
　　病机
　　《东莱类说》云：形接而为事，神遇而为梦。淫虚则梦飞，沉实则梦溺；寝藉则梦马，寝带则梦蛇；将阴则梦水，将晴则梦火；病则梦忧，喜则梦乐；神虚则梦多，神壮则梦稀，有梦亦不记。故云：至人无梦，愚者少梦。孙真人云：欲无恶梦，勿食本命所肖之物，及龟鳖、无鳞之鱼，勿杀生命，勿思淫邪悖逆之事，睡必首东受生气，侧身而外，则安睡而无梦矣。
　　
　　卷之七十　释梦门
　　病机
　　梦之说有二：感于魄识者，有感于思念者。何谓魄识之感？五脏百骸，皆具知觉。故气清而畅，则天游；肥滞而浊，则身欲飞扬而复坠；心豁净，则游广漠之野；心烦迫，则冥窦而迷。蛇之扰我也，以带系；雷之震耳也，以鼓入。饥则取，鲍则与；热则火，寒则水。推此类也，五脏魄识之感者着矣。何谓思念之感？道非至人，思扰莫能绝也，故首尾一事，在未寐之前，则为思；既寐之后，则为梦。是梦则思也，思即梦也。凡旧之所履，书之所为，入梦也，则为缘习之感；凡未尝所见，未尝所闻，入梦也，则为因衍之感。谈怪变而鬼神魍象作，见台榭而天阙王宫至。忏蟾蜍也，以踏前之误；过女子也，以瘗骸之思。反复变化，忽鱼忽人，寐觉两忘，梦中说梦。推此类也，人心思念之感着矣。夫梦中之事，即世间之事也，缘象比类，岂无偶合？要之漫涣无据，靡兆我者多矣。
　　
　　卷之七十　释梦门
　　病机
　　春甫曰：心为栖神之所，凡思虑过多，则心血亏耗，而神游于外，故多梦。所谓书之所思，夜之所梦，神魂根据形而至。形体未到之处，梦亦罕能到也。故云：梦多旧境，梦多故人。所以人年四十已后，多梦死人，盖其所交游，岂无死者？如之何其弗梦耶！昔予师叶光山起贡到京师，一夕忽梦窗友黄浦、张党者邀接行游。乃曰：故人何弃我之甚耶？予二人于此候之久矣！兹既至，可以赓歌唱饮，勿得思归。须臾梦觉，骇汗而起，曰：斯二人乃予之先贡，而俱亡之于京师者也。今梦邀予，甚为不祥。驰明束装南归，心甚惊愕。至家逾十五年而赴选，两任县令者六年，归休林下者迄今又十余年也！计其寿算，将未有艾。观此梦，胡可以必信哉！虽云吉以兆吉，凶以兆凶，要在夫人正心成德，以俟夫自然之天，则吉凶消长，罔有不得其正者。
　　
　　卷之七十　释梦门
　　治法
　　传曰：诸侯梦恶则修德，大夫梦恶则修官，士庶梦恶则修身。如是，可以转灾而为福矣。
　　
　　卷之七十　释梦门
　　治法
　　释典云：四玄判梦，一曰无名重习，二曰旧识巡游，三曰四大偏增，四曰善恶先兆。释者曰：顾人自修何如耳。又在释之者，急口为兆。故曰：痴人之前，不可说梦。
　　
　　卷之七十　释梦门
　　治法
　　黄帝祝由科十二符，按十二时以厌恶梦：清晨随日至诚书符，面东以水 之，执符而咒曰：赫赫阳阳，日出东方。断释恶梦，拔除不祥，急急如律令。一气念七遍，将符帖之，吉。又咒法：清晨沐漱毕，以净水 东方，咒之曰：恶梦着草木，好梦成珠玉。自然吉利。
　　
　　卷之七十　释梦门
　　药方
　　养心妄神丸 治心虚多梦，除乱梦恶梦。
　　当归身 白茯神 酸枣仁 五味子 犀角 琥珀 玄明粉 黄连 朱砂（为衣） 甘草（熬膏。各等分）为细末，甘草膏和，炼蜜丸，黍米大。每服二十丸，夜卧时津下。久服梦自少，间或有梦，可兆凶吉。
　　（《养生》）滚痰丸 治一切恶梦怪梦，每夜服一钱，自然清寐。（方见痰门。）凡梦因脏府之虚实而感之。如肝气盛则常梦怒，治宜平肝之药；如肺气盛则常梦哭，治宜清肺金，如上焦热则梦飞，治宜降火；如下部虚则梦坠，治宜滋阴之属是也。余可类推。
　　《遁甲天书》有游仙梦，《勾娄神书》有梦入神机，其术可以魂游，而知事情。似涉于幻诞，故不加载。
　　
　　卷之七十　不寐候
　　病机
　　《灵枢•邪客篇》：帝曰：夫邪气之客人也，或令人目不瞑不卧，何气使然？伯高曰：五谷入于胃也，其糟粕、津液、宗气分为三隧。故宗气积于胸中，出于咽喉，以贯心脉，而行呼吸焉。营气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其 气之悍疾，而先行于四末、分肉、皮肤之间，而不休者也，昼日行于阳，夜行于阴，常从足少阴之分间，行于五脏六腑，则卫气独卫其外，行于阳，不得入于阴。阴虚，故目不瞑。帝曰：治之奈何？伯高曰：补其不足，泻其有余，调其虚实，以通其道，而去其邪。饮以半夏汤一剂，阴阳已通，其卧立至。（半夏汤见后。）口问篇曰：阳气尽，阴气盛则目瞑；阴气尽，而阳气盛则寤矣。
　　
　　卷之七十　不寐候
　　病机
　　春甫谓：痰火扰乱，心神不宁，思虑过伤、火炽痰郁而致不眠者，多矣。有因肾水不足，真阴不升，而心阳独亢，亦不得眠；有脾倦火郁夜卧，遂不疏散，每至五更，随气上升而发燥，便不成寐。此宜快脾发郁、清痰抑火之法也。
　　
　　卷之七十　不寐候
　　病机
　　《伤寒书》云：伤寒瘥后不得眠者，何也？盖热气与诸阳相并，阴气未复，所以不得眠。又谓：汗下后过亡津液，心血虚而神不宁，亦不眠。
　　
　　卷之七十　不寐候
　　脉候
　　不眠，脉微涩，为血虚。
　　寸口浮大有火，兼滑为痰。
　　两尺弦大，为肾虚，相火炎上。
　　
　　卷之七十　不寐候
　　治法
　　体气素盛偶不眠，为痰火，所致，宜先用滚痰丸，次用安神丸、清心、凉隔之类。体气素弱，或因过劳，或因病后，此为不足，宜养血、安神、补心之类。
　　
　　卷之七十　不寐候
　　治法
　　凡病后及妇人产后不得眠者，此皆血气虚，而心脾二脏不足，虽有痰火，亦不宜过于攻治，仍当以补养为君，而略佐以清痰火之药。其不因病后而不寐者，须以痰火处治，亦必少佐以养血补虚之药，方为当也。
　　
　　卷之七十　不寐候
　　治法
　　凡人劳心思虑太过，必至血液耗亡，而痰火随炽，所以神不守舍，烦敝而不寐也；导痰清火以治其标，稍得效验，仍须养血收神，兼之静定，以治其本，则不再复以竭其真也。此心元之主，神思之病，不可不慎。每见轻浅视之，渐至元神俱竭，而不可救者，有矣。
　　
　　卷之七十　不寐候
　　药方
　　（本集）养心汤 治体质素弱或兼病后思虑过多，而不寐者。
　　当归身 生地黄 熟地黄 茯神（各一钱） 人参 麦门冬（各钱半） 五味子（十五粒） 柏子仁 酸枣仁（各八分） 甘草（炙四分）水盏半，加灯心、莲子，煎八分，食远服。
　　酸枣仁汤 治大病后气血俱虚，内亡津液，烦渴心躁，诸虚烦热不得眠者，宜用此药。
　　酸枣仁（微炒） 人参（各一钱） 麦门冬（三钱） 竹茹（二钱）上水二盏，龙眼肉五枚，煎七分，无时服。
　　（《局方》）茯苓补心汤 治思虑过多，心神愦乱，烦躁不寐。
　　白茯苓 白茯神 麦门冬 生地黄 陈皮 半夏曲 当归（各一钱） 甘草（五分）上水、竹叶、灯心同煎服。
　　（《秘验》）琥珀多寐丸 治健忘恍惚，神虚不寐。
　　真琥珀 真羚羊角（细镑） 人参 白茯神 远志（制） 甘草（各等分）上为细末，猪心血和蜜丸，如芡实子大，金箔为衣。每服一丸，灯心汤嚼下。
　　（《和剂》）辰砂妙香散 治心气不足，精神恍惚，虚烦不眠。（方见虚烦门。）
　　卷之七十　不寐候
　　药方
　　温胆汤 治病虚烦，心胆惊怯，自汗有痰不寐者。（方见惊悸门。）（《养心》）滚痰丸 治痰火、实火、无故不寐。（方见痰饮门。）
　　卷之七十　不寐候
　　药方
　　（《灵枢》）秫米半夏汤《灵枢经》中有此方，世医鲜用之。久病不寐者，神效。
　　秫米（一升） 半夏（五合）千里长流水一斗，扬之万遍，取清者五升，煮秫米数沸，炊以苇薪，令竭至一升半，去秫米、半夏，取汁饮之。每服一小杯，日三服。其新病者，覆杯即卧，汗之即已；久病者，三日三饮而已也。
　　（东垣）安神丸 治血虚心火，神乱不眠。（方见惊悸门。）（《活人》）竹叶石膏汤 治病后烦躁不眠。
　　栀子乌梅汤（同前方治。）（《局方》）归脾汤 治病后及思虑心脾两虚而不寐者。
　　（《道藏》）天王补心丹 治心肾两虚，水火不济，致夜不寐，心悸口干，烦躁不定。此治本之要药也。（二方并见虚损门。）
　　卷之七十一　淋证门
　　病机
　　《内经》曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时，五脏阴阳揆度以为常也。（此见膀胱者，以肺金为母，而资其化也。肺金清肃，则水道通调而渗于下耳。然肺金又藉脾土健旺，以资化源，而清气得以上升，归于肺而营运也。故经又曰：清阳出上窍，浊阴出下窍。故清阳不升则浊阴不降，而淋闭之患斯成矣。）《巢氏病源》云：诸淋者由肾虚而膀胱热故也。膀胱与肾为表里，俱主水，水入小肠行于胞为溲便也。肾气通于阴，津液下流之道也。若饮食不节，喜怒不常，虚实不调则脏腑不和，致肾虚而膀胱津液之府热，则小水下涩而且数不利，故谓之淋。其状小便出少起数，小腹弦急，痛引于脐。
　　
　　卷之七十一　淋证门
　　病机
</div>
    <div class="pagination">
<a href="古今医统大全_page282.html">上一页</a><span>...</span><a href="古今医统大全_page278.html">278</a><a href="古今医统大全_page279.html">279</a><a href="古今医统大全_page280.html">280</a><a href="古今医统大全_page281.html">281</a><a href="古今医统大全_page282.html">282</a><span class="current-page">283</span><a href="古今医统大全_page284.html">284</a><a href="古今医统大全_page285.html">285</a><a href="古今医统大全_page286.html">286</a><a href="古今医统大全_page287.html">287</a><a href="古今医统大全_page288.html">288</a><span>...</span><a href="古今医统大全_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
