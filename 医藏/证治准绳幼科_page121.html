<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 121 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 121 页/共 215 页</h1>
    <div class="content">　　【便脓血】痘后便脓血者，此热毒入大肠也，宜四物汤（失血）加黄芩、黄连、枳壳、荆芥穗，或黄连解毒汤（烦躁）加生地黄。勿作倒靥，及用劫涩药也。

　　【呕吐】胃主纳而不出，大小肠主出而不纳，痘后呕吐者，是余毒在胃也，然有冷热二证。如心烦作渴，食乳甚急，聚满胸中，然后吐出如射，其人面色带赤，手足心热，居处喜凉，此热吐也，橘皮汤（痘吐逆）加黄连、竹茹主之。如乳食水浆随吐，面色青白，手足冷，大小便自利，此冷吐也，益黄散（脾）主之。痘后余毒，多是热邪，其间冷证，十有一二也。亦有伤食而呕者，但闻会臭即吐，不欲食，木香大安丸或养脾丸，并用生姜汤下。有饮水多而吐者，必吐清水，名水逆，五苓散主之。

　　木香大安丸木香（二钱） 黄连 陈皮 白术（各三钱） 枳实 山楂肉 莱菔子（炒） 连翘 神曲（炒） 麦（炒） 砂仁（各一钱五分）

　　上为末。神曲糊为丸。陈廪米汤下。

　　养脾丸人参 白术 当归 川芎（各一钱半） 木香 青皮 黄连 陈皮（各一钱） 砂仁 山楂肉神曲（炒） 麦芽（炒。各五分）

　　上为细末。水调神曲糊、丸如麻子大。每服三五十丸，陈仓米饮下。

　　【发热】痘疮自初以来一向发热，至于瘥后犹不少减者，此有虚实二证。如大便难，小便赤，能食而烦渴者，此实热也，以三黄丸或四顺饮（并发热）先解利里热，后用升麻葛根汤（初热）加地骨皮解表热也，盖升麻葛根汤治疮疹未发之先、已发之后身热药也。如大便不秘，小便不赤，坐立振摇，饮食不甚进者，此虚热也，以保元汤（大法）加知母、麦门冬，虚甚者加炒干姜成熟附子少许，引火归源。〔薛〕陈文宿先生云：痘疮收靥之后，浑身经日不除，别无他证，用柴胡麦门冬散。如不退，服人参白术散（痘渴）。若风热咳嗽，咽喉不利，用桔梗甘草防风汤。窃谓前证有因热毒未解者，有因胃气虚热者，有因胃气实热者，其因不能枚举，当临证制宜而药之。一小儿咽痛壮热，痘痕色赤，手微热。此余毒未解。用柴胡麦门冬散而安。七日之后复热，手指初捏似热，久捏则冷，此脾气虚也，用五味异功散而痊。一小儿痘咽痛，大便不实，口渴饮汤，手足不热，此脾胃虚弱也。用人参白术散而大便实，但不时寒热，用加味逍遥散而愈。一小儿痘咽痛，发热作渴，面赤饮冷。此胃经实热也。用射干鼠粘子汤而愈。因食浓味复发，手足并热，用泻黄散一剂而痊。一小儿痘咽痛，发热饮冷，大便黄色，手足指热，此脾胃实热也。用泻黄、清胃、二散各一剂而愈。后因乳母食浓味，儿口角流涎不能吮乳，仍用前药治母而愈。小儿痘咽痛，足热。余谓此禀足三阴虚，而无根之火上炎也。古人有云：痘归肾经，必不可救，当用壮水之剂，亦有生者，奈彼不悟，翌日果腰痛咽哑，始信余言，乃用大剂地黄丸料加五味子，并补中益气汤而愈。一男子出痘，上体甚热，两足俱冷，喉痛作渴，疮亦不起发。此禀肾经虚热也。以六味地黄丸料煎与恣饮，渐愈，又用八珍汤而痊。一小儿面色素白，出痘咽痛，发热面赤，作渴饮汤，手足指冷。此禀足三阴虚也。用大剂加减八味丸料煎与恣饮，又以益气汤助其脾肺，以滋化源，痛止热退而愈。

　　柴胡麦门冬散（痘发热）

　　柴胡栀子散 治肝胆经有热，疮毒不愈，或发热不止。

　　柴胡 山栀 牡丹皮（各一钱） 川芎 芍药 茯苓（各七分） 白术（炒） 甘草（各五分） 当归牛蒡子（炒。各七分）

　　上，水煎，母、子同服。

　　小柴胡汤 治发热甚而呕者，宜服之。

　　柴胡 人参 黄芩（各三两） 甘草（炙） 半夏（各二两半，汤泡七次）

　　上为粗末。每服三钱，水一盏，生姜三片，枣子一枚，同煎至半盏，去滓温服。咳嗽者，加五味子煎服。

　　头痛发热，肢节疼痛者，四味升麻汤。大便不通者，四顺饮。若大便自利黄黑色者，此毒亦有所出，不必广与汤剂，恐重增他病，大便自然通，不得以温药助之，疮疹亦稀少。自快利，只与四味升麻汤、荆芥散，虽大便利，不可以温药助之。其下利甚者，却与少温之。

　　槐花散 治 疮余热不退。

　　槐花 赤小豆（各炒，二钱） 麝香（少许）

　　上为细末。每服半钱，蜜汤调服，不拘时候。

　　黄 散 治壮热不退，可凉肌肤，散热。

　　黄 柴胡 干葛 甘草（炙。各等分）

　　上为末。每服一钱，薄荷三叶，水半盏，煎至三分，约三呷，空心服。此药治发热数日未退者，其热是疮疹者，量其虚实用之也。

　　【中风】痘后忽然口噤涎潮，角弓反张，手足螈 ，身青黑色，此中风也，疮痘方愈，荣卫正弱，不知避忌，忽遇节令气交，八方不正之气，乘虚而入，故为此证。宜消风散二钱、入蝉蜕末一钱、分为三服，投生姜薄荷汁及酒各数点，温汤浸之，连二三服。或作瘾疹，或再出肤疹而愈。

　　消风散（见痘中风）

　　钩藤汤 痘后口噤僵直，绕脐腹痛。

　　钩藤 红花 木香 川芎 当归 白芍 甘草 白术 青皮 黄连 官桂 生姜各等分，水煎，不拘时服。

　　【骨节作痛】俗名痘风，丹溪分气血虚实，以日子守之，多带气血不足。虚则黄 生血之剂助之，略佐以风药。

　　实则白芍药、黄芩、为君，连翘、白芷、续断之类为佐。若属虚寒，陈氏方可用。余详痘中风门。

　　【拘挛】痘后手足拘挛，屈伸不便，起居艰苦者，乃血耗气虚，不能荣养于筋，宜十全大补汤去地黄、白茯苓，加川续断，多服乃佳。气虚者少加川乌炮过、行经，不可误作风治，妄行发散，反耗阴血也。

　　当归桂枝汤 治痘后手足不能屈伸。

　　当归 川芎 黄 甘草 薄桂 黄柏 苍术（炒）

　　各等分，水煎。如气虚，少加川乌以行经，加人参为主。如感风寒，以致骨节疼痛，加羌活、防风。

　　【昏昧妄言】痘后昏昧，不解识人，口中常妄言，如邪祟状，此移热入心包络，宜导赤散（心）吞安神丸（痘谵妄），待醒后以保元汤加麦门冬、生地黄，四物汤加石菖蒲、木通、山栀子仁，相间服之。

　　若卒然昏昏喜睡，状如眩晕，身无热，口中无妄语，其人痘出必重，又乳食少，今毒瓦斯已解，正气未复，故邪退而喜睡，乃否极泰来之象，不须妄治，逡巡苏醒矣。

　　【厥逆】手足厥冷，盖覆不温，此痘疹逆候也，若在正盛之时，十无一生，今病已愈，气血久虚，脾胃大困，其厥逆宜矣，用保元汤加当归身、熟附子、主之。

　　【咳嗽】咳嗽频频，涕唾稠粘，此痘疹常证也，有寒有热，有虚有实，不可拘泥一定之法。如自初出咳嗽到今未愈者，此肺中余邪未尽也，宜甘桔汤（咽喉）合泻白散（肺）加牛蒡子、马兜铃主之。如咳而热，大便难，小便赤者，此热毒也，宜葶苈丸主之（痘喘）。大便润者，人参白虎汤（痘渴）合甘桔汤主之。如咳而大便溏，小便清，无大热渴者，此虚也，宜人参清膈散主之（痘咳嗽）。如咳而血出者，甘桔汤加牛蒡子、茅根汁、阿胶主之。如向不咳，今始咳者，此风寒外感也，麻黄汤主之（痘喘）。

　　灯心汤 治疮痘出后，烦喘小便不利者，宜进之。

　　灯心（一把） 鳖甲（醋煮黄，二两）

　　上锉为散。每服一两，用水八合，煎取四分服之，各量大小加减。

　　咳嗽之时胁痛者，经云：左右者，阴阳之道路，左右，两胁之谓也，由余毒在中，阴阳之气，不能升降，故胁为之疼也，但当解毒，毒瓦斯去，则真气行，所苦自平矣，小柴胡加枳桔汤主之。

　　赤茯苓汤 治小儿疹痘，疮出后咳逆胁痛，不下食。

　　赤茯苓 甘草（炙） 大青 升麻 枳壳（麸炒，各半两） 栀子（一分）

　　上为粗末。每服一钱，水一小盏，入苦竹叶七片，豆豉三十粒，同煎至五分盏，去滓，分为三服，日三四服，看儿大小，以意加减。本方称疹痘出后胁痛者，由病后毒瓦斯溷乱，阻于升降，左右为阴阳之道路，气之所行处，令气滞，为胁痛，以枳壳宽肠下气，令气顺，胁不痛也，大青、栀子去蕴热，升麻解毒，赤茯苓导心火，利小肠，无热以克肺气，而效逆自平尔。

　　【腹痛】疮疹未出而腹痛者，乃 毒内攻也，今毒已解，无复壅遏矣，而腹中痛者，其证有二。一则因大便未通，燥屎作痛，备急丸主之（大便闭）。一则因食过多，胃虚不能消谷而作痛，如便秘者，丁香脾积丸（伤食），便利者，木香大安丸（伤食）主之。但燥屎痛者，病在下焦，伤食痛者，病在上焦，手不可按，若原食少，又便常润，忽尔作痛者，此虚寒证也，病在中焦，必喜用手按摩，黄 建中汤主之。

　　【渴】痘家作渴，亦是常事，至痘后则不宜有渴，乃忽然渴而引饮者，余毒留于心胃，膈焦咽燥故也，其人必能食，大便秘，小便赤，舌燥咽干，宜人参白虎汤加黄连主之。若食少，大小便自调，虽好饮汤，咽舌不燥，此脾胃虚，津液不足也，宜人参白术散，不愈，人参麦门冬散加天花粉主之（并痘渴）。

　　【失音】痘后失音有二。咽痛不能言者，此毒瓦斯结于咽喉之间，痰壅作痛，而不能言，天花散主之（痘失音）。

　　心热不能言者，心中邪热未彻，肾虚不能上接于阳，虽有声而不能言，四物汤去川芎，加麦门冬、白茯苓、主之。

　　【不喜食】痘后邪气尽退，正气将复，脾胃略纾，宜渐能食也，若原不食，今因喜食太过，或原能食，今又骤加以致恶食不食者，此皆内伤有余证也，宜木香大安丸主之（伤食）。如向未食，今又不喜食者，此脾胃中气不足，宜七珍散（痘不能食）或人参白术散去葛根加陈皮、木香，研末，取二两，另用糯米、绿豆、各二两，各炒熟研末相和，枣汤调服，稍能食，更兼进养脾丸。

　　【寒热】痘后忽发寒热如疟状，至后如期即发者，此脾虚气弱，失于将息，重感风寒，宜先以柴葛桂枝汤发去新受表邪，后以保元汤加当归、陈皮、白术、砂仁、乌梅、生姜、调之。

　　大和散 治疮痘后，寒热往来，嗜卧顿闷躁乱。

　　生地黄 当归 地骨皮 人参 甘草（炙） 白芍药（各等分）

</div>
    <div class="pagination">
<a href="证治准绳幼科_page120.html">上一页</a><span>...</span><a href="证治准绳幼科_page116.html">116</a><a href="证治准绳幼科_page117.html">117</a><a href="证治准绳幼科_page118.html">118</a><a href="证治准绳幼科_page119.html">119</a><a href="证治准绳幼科_page120.html">120</a><span class="current-page">121</span><a href="证治准绳幼科_page122.html">122</a><a href="证治准绳幼科_page123.html">123</a><a href="证治准绳幼科_page124.html">124</a><a href="证治准绳幼科_page125.html">125</a><a href="证治准绳幼科_page126.html">126</a><span>...</span><a href="证治准绳幼科_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
