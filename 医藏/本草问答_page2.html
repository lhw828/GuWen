<!DOCTYPE html>
<html>
<head>
    <meta charset="UTF-8">
    <title>本草问答 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草问答 - 第 2 页/共 4 页</h1>
    <div class="content">　　问曰：如上所论以求之，则咸得水味，当得火之性矣。何以旋复花咸而润降痰火，泽泻咸而润利湿热，昆布、海藻咸而清肝火，芒硝、寒水石咸而泻脾火，皆得咸之味，具水之本性，未尝反得火性也？答曰：味之平者，不离其本性，味之极者，必变其本性。譬如，微苦者有温心火之药，而大苦则反寒，故微咸者，皆秉寒水之气，而大咸则变热。离中有阴，坎中有阳，皆属一定之理。今所问旋复花，味微咸，花黄色，滴露而生，得金之气多，得水之气少，故润利肺金，不得作纯咸论也。昆布、海藻生于水中，味微咸而具草之质，是秉水木寒水石得石之性多，味虽咸而不甚，且此石之山即能生水，流而为泉，是此石纯具水性，故能清热。芒硝咸味虽重，而未至于极，故犹是寒水之性，能大下其火，尚属咸水之本性，而非咸极变化之性也。若乎火硝，则咸味更甚，反而为火之性，故能焚烧，是水中之火也。食盐太多，立时发渴，亦是走血生热之一验。西洋人炼盐名曰盐精，又炼咸名曰咸精，二物贮于一处，中间隔以玻璃，但将玻璃触破，则暴发为火。西洋作水雷，其法如此，夫盐精能发火，则知盐味之咸，内有火热之性。然水中之火乃命门之火也，微咸者，则能引火下行，以上诸药是已大咸者，则能助火升发。火硝盐精是已蜀中养雄猪者，必饲以盐，乃能多御牝豕，亦即助发命门之火，以助其阳之验。药中肉苁蓉初为马精且味咸入肾，故温肾而强阴，以其助肾中之阳，而能益命火也。至于煎作秋石以为滋阴，能治阴痿，而不知其味大咸，只能助发命门之火以举其阳茎，与雄猪饲盐无异。是壮其阳非能滋其阴也，故服秋石者往往阴枯而成瘵疾，皆未知大咸助火之义也。虽童便本能滋阴，而煎作秋石则 炼已甚，不得仍作童便之性论。盖得水之味具火之性，亦只完其坎中有阳之义而已。

　　问曰：寒热温平药性已尽上所分五行五脏，已详寒热温平之性，可不再赘矣。而药之分上下表里者，又有升降浮沉之别，可得闻欤？答曰：此本于天地之阴阳也。本于阳者以气为主，而上行外达，故升而气浮，能走上焦；以发表本于阴者，以味为主，而内行下达，故降而气沉，能行里达下焦。气本于天，味成于地。《内经》谓天食人以五气，地食人以五味，本天亲上，本地亲下，而升降浮沉之理见矣。

　　问曰：薄荷、辛夷、麻黄、桂枝、生姜、葱白、羌活、独活、葛根、柴胡、白头翁、升麻、紫苏、荆芥、白芷、炉甘石、海石、菊花、连翘、银花、苍耳子、青蒿、蔓荆子，皆升浮之品，而其用各异，何也？答曰：是气分药，而又视形味以细别之。薄荷、辛夷、同一辛味，气皆轻清而形各异。薄荷细草丛生，不只一茎，故能四散，又能升散颠顶，以其气之轻扬也。辛夷生在树梢，而花朵尖锐向上，味辛气扬，故专主上达，能散脑与鼻孔之风寒，麻黄虽一茎直上，而其草丛生，与薄荷丛生之义同，故能上升又能外散。薄荷得天气之轻扬，而其味辛，是兼得地之味，故兼能入血分。若麻黄则茎空直达而上，且无大味，纯得天轻扬之气，故专主气分从阴出阳，透达周身上下之皮毛。桂枝与麻黄，同一升散之品，然气味各有不同，枝性四达，气亦轻扬。因桂兼有辛味，则得地之味矣，故兼入血分，能散血脉肌肉中之风寒。观仲景麻黄汤发皮毛，桂枝汤解肌肉，便知血分气分之辨。生姜其气升散，而又能降气止呕者，因其味较胜，且系土中之根，是秉地火之味而归于根，故能降气止呕。虽能升散而与麻桂之纯升者不同，故小柴胡、二陈汤皆用之以止呕。葱白之根亦生土内，然叶空茎直，气胜于味，引土下黄泉之气以上达苗叶，故功专主升散，能通肺窍。仲景白通汤，用以通阳气于上，则取以土下黄泉之气，以上达苗叶，为能通太阳水中之阳，而交于颠顶也。

　　羌、独、葛根皆根深，能以地中水气上达于苗叶，其苗又极长，象人身太阳经从膀胱水中达阳气于经脉，以卫周身，故二物均入太阳经。羌独气味更辛烈，故发散而能伤血。葛根气味较平，故发散之性轻而不伤血，根深能引水气上达苗叶，故兼能升津液也。柴胡、白头翁皆一茎直上，花皆清香，故皆能升散郁结。白头翁所以治下痢后重者，升散郁结故也。柴胡治胸前逆满，太阳之气陷于胸中，不得外达以致满。柴胡能透达之，亦升散郁结之义也。而二物之不同者，白头翁无风独摇，有风不动，色白有毛，凡毛皆得风气，又采于秋月，得金木交合之气，故能息风。从肺金以达风木之气，使木不侮土者也，故功在升举后重而止痢疾。

　　柴胡色青，一茎直上，生于春而采于夏，得水木之气味从中土以达木火之气，使不侮肺者也，故功能透胸前之结。夫仲景用柴胡以治少阳，其义尤精，少阳者水中之阳，发于三焦以行腠理，寄居胆中以化水谷，必三焦之膜网通畅，肝胆之木火清和，而水中之阳乃能由内达外。

　　柴胡茎中虚松，有白瓤通气，象人身三焦之膜网，膜网有纹理，与肌肤筋骨相凑，故名腠理。

　　少阳木火郁于腠理而不达者，则作寒热，柴胡能达之，以其中松虚象腠理，能达阳气，且味清苦，能清三焦之火。然则柴胡治胆者，用其苦也。治三焦者，用其茎中虚松直上也。治太阳者，则是通三焦之路，以达其气，乃借治非正治也。又柴胡须用一茎直上，色青叶四面生如竹叶而细开小黄花者，乃为真柴胡。是仲景所用者，近有草根，辛温发表，绝非柴胡本性。断不可用四川梓潼产柴胡，价极贱，天下不通用，只缘药书有软柴胡、红柴胡、银柴胡诸说，以伪乱真，失仲景之药性，可惜！可惜！升麻味甘能升脾胃之气，其所以能升之理，则因根中有孔道，引水气上达于苗，故性主升。然无四散之性，以其为根专主升，不似柴胡系苗叶，故有散性也。紫苏略同。荆芥色红，能散血分，枝披叶离，故主散之性多，而主升之性少。白芷辛香色白入肺，与阳明经根性又主升，故能升散肺与阳明之风寒。观独活色黑，入太阳，少阴；白芷色白入肺与阳明。此又金水异质各归其类之象，所以性皆升散而主治不同也。银花、连翘、甘菊味清而质轻，故能升清气，清上焦头目之热。然无辛散之气，故不主散。青蒿、苍耳皆不辛散，而能主散者，则又以其形气论也。青蒿枝叶四散，而味苦，故能散火。苍耳质轻有芒，则能散风。凡有芒角与毛，皆感风气，故主散风。蔓荆子气烈，而质亦轻，故主散头目之风。炉甘石、海石质皆轻浮，然究系石体乃沉中之浮也，故不能达巅，而只能散肺胃痰火之结。辨药之浮沉以治病之浮沉，而表里升降之义。

　　问曰：《本草》言上升之药制以盐，则能下降；下降之药制以酒，则能上升。酒亦五谷所化，何以性纯于升哉？答曰：气本于天，故主升，酒正是气化之品，所以饶于升。观煮白干酒者，用筒取气，入天锅底，化而为酒，盖酒皆上升之气水也。水中之阳本上升。西洋人于水中取轻养气能上升，且能然而为火，积阳则上升，水为坎卦而中爻为阳，故气出于水而上升，太空清阳之气，皆水中之阳所充发也。煮酒以曲 宣阳，以火煮之，使阴化为阳，气上出，遂为酒。全是上升之阳气也，故主升。又让米酒者，以曲 腌糯米饭发热腐化，酒出而饭成糟，仍是从气之化，故属阳，亦主升。然米酒与白干酒不同，白干酒由筒上引而出，纯是清气，米酒酿于缸内，尚带浊汁，故米酒味较浓，能入血分，性亦滞留，能生痰湿。白干酒气较浓，专行气分，性不滞留，不生痰湿，同一升性而一清一浊，遂有浮沉之别，故审药理者，不可不细。

　　卷上

　　卷上五

　　问曰：饴糖与米酒皆是曲 所化，何以饴糖甘润而性不升哉？答曰：酒由酝酿自然流出，得气之化为多，故气盛而升。饴糖熬煮逼之使出，得气之化少，故味盛而气不升。盖酒得天之气浓而升，饴得地之味浓而补。仲景建中汤用饴糖正取其补中宫也，观白干酒升而不守，饴糖守而不升。米酒能升能守，分别处全在气味浓薄辨药性者，贵详究其理也。

　　问曰：芒硝、大黄、巴豆、葶苈、杏仁、枳壳、浓朴、牛膝、苡仁、沉香、降香、铁落、赭石、槟榔、陈皮等物，皆主降矣。或降而收，或收而散，或降而攻破，或降而渗利，或入血分，或入气分，又可得而详欤？答曰：凡升者皆得天之气；凡降者，皆得地之味。故味浓者，其降速；味薄者，其降缓。又合形质论之，则轻重亦有别矣。芒硝本得水气，然得水中阴凝之性而味咸，能软坚下气分之热，以其得水之阴味而未得水中之阴气，故降而不升。且水究属气分，故芒硝凝水之味，纯得水之阴性而清降气分之热，与大黄之入血分究不同也。

　　大黄味苦大寒，是得地火之阴味而色黄，又为火之退气所发见，故能退火，专下血分之结。

　　以味浓且有烈气味，既降而气复助之，故能速下。寒性皆下行，如白芍、射干味能降利，皆以其味苦，与大黄之降下其义一也。大黄苦性更甚，白芍苦性较轻。故白芍只微降，而大黄则降之力大。

　　问曰：黄连味苦以守而不走，而大黄独攻利，此何也？答曰：同一苦味，而黄连之质枯而不泽，大黄之质滑润有汁，故主滑利，又黄连纯于苦味而无气，故守而不走。大黄纯于苦味，而又有雄烈之气，以气行其苦味，则走而不守，所以与黄连别也。

　　问曰：大黄苦寒之性自当下降，而巴豆辛热之性，宜与大黄相反，何以亦主攻下？而较大黄之性尤为迅速，此又何说？答曰：此又以其油滑而主下降，其能降下则是油滑所专主，而非辛热所专主也。凡食麻油、当归，皆能滑利下大便，巴豆、蓖麻子皆有油，皆滑利皆能下大便。但麻油不热，则其行缓不辛，则气不走窜，故其下大便也缓。蓖麻子味辛气温，是有气以行其油滑之性，故其行速。巴豆之油与麻油、蓖麻同一滑性，而大辛则烈，大热则悍，以悍烈行其滑利，故剽劫不留也。麻仁亦油滑，而无辛烈之性，故但能润降不能速下。葶苈亦有油，自能滑利，又有辛味，是与巴豆之辛而有油相似。其味又苦，是又与大黄之苦而滑润相似。然则葶苈隐寓巴豆、大黄二者之性，故能大泻肺中之痰饮脓血，性极速降。盖有大黄、巴豆之兼性，诚猛药也。恐其太峻，故仲景必以大枣补之，杏仁亦有油，但得苦味而无辛烈之气，故降而不急。

　　问曰：同是降气，何以杏仁、葶苈归于肺，而枳壳、浓朴归于脾胃哉？答曰：葶苈、杏仁色白属金，枳壳，浓朴皆木之质，木能疏土，故归脾胃。枳壳木实，味比浓朴稍轻，故理胃气，浓朴木皮味比枳壳更重，故理脾气。观仲景用枳壳治心下满，用浓朴治腹满，可知枳壳、浓朴轻重之别。

　　问曰：陈皮亦木实也，能治胃兼治脾，并能理肺，何也？答曰：陈皮兼辛香，故能上达于肺；枳壳不辛香，故不走肺，浓朴辛而其气太沉，故不走肺，然肺气通于大肠，浓朴行大肠之气，则肺气得泄。仲景治喘所以有桂枝加浓朴杏子汤，且用药非截然分界，故枳、橘、朴往往互为功用，医者贵得其通。槟榔是木之子，其性多沉，故治小腹疝气。然沉降之性自上而下，故槟榔亦能兼利胸膈且味不烈，故降性亦缓。沉香木能沉水，味又苦降，又有香气以行之，故性能降气，茄楠香味甘，则与沉香有异，故茄楠之气能升散，而沉香之气专下降。服茄楠则噫气，服沉香则下部放屁，可知其一甘一苦升降不同矣。降香味苦色红，故降血中之气，能止吐血。牛膝之降则以形味为治，因其根深味苦，故能引水火下行。铁落之降以金平木、以重镇怯也，故能止惊悸已癫狂。赭石亦重镇而色赤，又入血分，故一名血师，以其能降血也，血为气所宅。旋复代赭石汤止噫气者，正是行血以降其气也。

　　夫降而沉者，味必苦质必重；降而散者，味必辛气必香；降而渗利者，味必淡气必薄。苡仁、泽泻、车前子、茯苓皆味淡气薄，皆属阳中之阴，不能行在上之清窍，故皆行在下之清窍，而能利小便。降而攻破者，味必浓、气必烈、功兼破血，乃能攻积。盖只有气则积为痰水，不能结硬。凡结硬者，皆杂有血，然单有血而无气以凑之，亦为死血，而不结硬。惟气附血而凝，血合气而聚，然后凝为坚积。三棱破血中之气，莪术破气中之血，故皆能破积。三棱味但苦而不辛，破血之力多而散气之力少。莪术兼辛味，能行气以破血，则气血两行，与积聚尤为合宜，故诸方多用莪术。姜黄气味俱浓，故行气行血。郁金乃姜黄之子，而气薄味胜，故行血之功甚于行气。

　　问曰：凡降药皆沉入中下焦，其上焦逆气，何以降之哉？答曰：降药虽沉，然未有不由上焦而下者也，故赭石能从上焦以坠镇，槟榔能兼利胸膈。大抵气性重且速者，直达下焦，而不能兼利上焦。气味轻且缓者，则皆能降利上焦。葶苈泻肺；杏仁利肺；射干微苦，利喉中痰；浓朴花性轻，利膈上气；川贝母色白性平，利胸肺之痰气；旋复花味咸质轻，故润肺降痰；陈皮之气味不轻不重，故可降上焦，可降中焦。惟木香气浮味沉，上中下三焦皆理他如性之重者。橘核、楂核、荔枝核皆专治下焦之气，性之速者，如大黄、巴豆、牛膝则直走下焦，同一行气又别其轻重浮沉，用之得当，自无谬差。

　　问曰：凡药，根之性多升，实之性多降，茎身之性多和，枝叶之性多散，请示此何以故？答曰：根主上生，故性升；子主下垂，故性降；茎身居中，能升能降，故性和；枝叶在旁，主宣发，故性散。然每一药性，或重在根，或重在实，或重在茎，或重在叶，各就其性之所重以为药之专长，未可泛泛议论也。

　　问曰：根实茎叶之性，既名有专长矣。今且先以根论，其根之升性独专者，有如何药？请明示之。

　　答曰：根之性多升，又须视其形色气味皆专重于根者，则专取其根用之。有如升麻，其根大于苗，则根之得气浓，故专取其根。又其根中多孔窍，是吸引水气以上达苗叶之孔道也，故其性主上升。气味辛甘，又是上升之气味，合形味论性，皆主于升，故名升麻，是为升发上行之专药。又如葛根，其根最深，吸引土中之水气以上达于藤蔓，故能升津液，又能升散太阳、阳明二经，取其升达藤蔓之义。葛根藤极长，而太阳之经脉亦极长，葛根引土下之水气以达藤蔓太阳，引膀胱水中之阳气以达经脉，其理相同。故葛根能治太阳之痉，助太阳经由膀胱水中而达其气于外也。根色纯白属金，又能吸水气上升，是金水相生之物，又能引津气以治阳明之燥。葛根与升麻不同，葛根根实，故升津而不升气；升麻根空有孔道以行气，故升气而不升津。黄 亦根中虚松有孔道，惟升麻味不浓，故升而不补。黄味浓，故升而能补也。黄 根深长至数尺，取 者不用锄掘力拔出土，以其根无旁枝也。据此则知其性直达，又其根内虚松，能通水气，直引上下黄泉之水气以上达于苗，故能升达人之元气，以充发于上，达于表。人之元气生于肾，出于膀胱之水中，循气海之膜网而上达胸膈，以至于肺，充于皮毛。黄 内虚松通达，象人膜网能引土下黄泉之水气，以上贯苗叶，象人元气由肾达肺以至表，故黄 能升达元气，托里达表。

　　问曰：以上三药，性皆主升而主治各有不同者，何也？答曰：惟皆是根升之性，而又有形色气味之不同，故主治各异。盖以升麻通气之孔道更大，兼有辛发之气味，故其性纯于升。

　　黄色黄、气温、味纯甘，故升而兼补。葛根色白、味微苦，故升而清火，不能补也，论药者当细辨之。

　　问曰：牛膝、灵仙、茜草同是根也，何以不主升而主降哉？答曰：所谓根升者，必其气味形色皆具升性，乃能升达。若牛膝等根既坚实，而形不空，则无升达之孔道；味既苦泻而气不发，则无升发之力；且其气味既降，而根又深入，是又引气归根以下达，与升麻等之上行者义正相反，理可对勘而知也。

　　问曰：草木之实，性皆主降，何也？答曰：物下极则反上，物上极则反下。草木上生果实为已极矣，故返而下行；实核之性在于内敛，故降而兼收。

　　卷上

　　卷上六

　　问曰：苍耳子、蔓荆子皆草之实也，何以皆能上升？花椒、橘红皆木之实也，何以皆能外散？答曰：果实仁核之主收降，其大端也，亦有须合形色气味论之，方为确当。苍耳有芒而体轻松，蔓荆味辛而气发散，故皆有升性，亦核实中之变格也。至于花椒、橘红，气味辛温故能升散，然此二物仍能降气，且皆皮壳也，故益有升性。至于椒之目能止自汗，橘之核能治疝气，则纯于下降而不升发。盖同是果实，又有皮肉仁核之分。皮肉在外，容有升散之理，仁核在内，则专主收降，断无升散。是以牵牛子、车前子皆兼降利，荔枝核、山楂核皆主降散；白蔻仁、西砂仁味虽辛，而究在温中以降气；柏子仁、酸枣仁功虽补，而要在润心以降火。至于杏仁之降气，桃仁之降血，又其显焉者也！问曰：药之茎身，在根梢之间，居不升不降之界，自主于和，然亦有偏于升，偏于降者，何也？答曰：此亦视气味之轻重以定之也，若形既居上下之交，而气味和平，则不升不降，一主于和。藿香身、紫苏身气味和平，所以专主和气。藿香味甘则和脾胃之气，紫苏味辛则和肝肺之气，可升可降皆以其为草之身茎故也。竹茹象周身之筋脉，则能和筋脉，松节象人身之骨节，则能和骨节；白通草象人身之膜油，故能通达膜油，上可通乳下可通小便。皆是茎身主和，可升可降，各从其类之义。至于苇茎，中空而直上，且其味淡，故属气分，功专于升，《金匮》用以吐肺中之脓，正取直上透达之义。荷茎中空而气味于水，故能升达清阳之气。葱白中空而气味烈，则升兼发散。此皆茎也，气味皆轻清，故皆主升。他如木通茎亦通透，然系藤蔓，形与一茎直上者不同，且味苦泄，故主下降而通利小便。苏木者，木之身也，色红味咸，象人身周身之血，故主于行血。秦皮者，木之皮也，象人身之皮，味苦兼降湿热，故仲景用治皮肤发黄之证。棕皮丝毛如织，象人脉络，味涩能收降，故用治吐血、衄血，以降脉络之血、血结。乳香树身之脂，象人身之脓血，故治人身疮脓等病。杜仲柔敛，象人筋膜色紫黑，味纯浓，故入肝肾，以强人身之筋骨。凡此之类，岂能尽举，或升或降或补或和，各别其气味形质，而细分之，则用之自问曰：论药单言枝叶，而不论花，何也？答曰：花即赅于枝叶类也，枝叶主散，故花之性亦多主散。

　　问曰：芙蓉花何以不主散，而主收？旋复花何以不主散，而主降？答曰：此亦视其形气而定之也。芙蓉秉秋金之气，而质又胶枯，故能收敛，为箍疮妙药。旋复花滴露而生，花又微咸，故主润利去痰。他如枇杷叶之利，槐枝之清，皆随气味偶然异用，非枝叶花之本性也。故凡花多散头目之邪，头目居上而花居茎梢之上，气更轻扬，故多归头目而散其邪也。

　　甘菊花气香味平，散头目之风邪；金银花散阳明头目之风热；辛夷花散脑鼻内之风寒；密蒙花散眼内之风邪；总见花在梢上，故上行头目。若夫叶在四旁，则主四散，故能去周身内之风寒。竹叶能清肌肉中之热，仲景竹叶石膏汤正取竹叶之散也；菊叶为治疮要药，亦因其性散去肌肉中之风邪也；蕤 叶亦然，但叶菊小而多尖桠，故主散疮，蕤 叶大有毛，性专重在叶，专得风气，故古有蕤 膏，主去周身之风；荷叶能散皮肤之热；桃叶能散血分之寒热；苏叶能散气分之寒热。盖凡草木之叶，多得风气，故多主散，周义所谓“风以散之也”。叶大有芒角，如八角风、苍耳叶、巡骨风之类，皆叶大而有芒角，均主散风。凡枝多横行，故主四散及达四肢。紫苏旁枝，散胁助之结气；桂枝行四肢；桑枝、桃枝、槐枝皆行四肢，皆取横行四达之象。

　　问曰：药有用根、用苗、用首、用尾、用节、用芽、用刺、用皮、用心、用汁、用筋、用瓤、其用不同，请详言之。

　　答曰：此无他意，只取药力专注处，以与病相得而已。有如麻黄必用苗，以其苗细长中空，象人毛孔，而气又轻扬，故能发汗，直走皮毛。亦有时用麻黄根者，则以其根坚实而味涩，故能止汗。苗空则通，根实则塞，亦阴阳通塞互换之理。常山用苗，取其上透膜膈以导痰上出。商陆用根，取其内透膜膈以导水下行。用苗者则升，者则降，升降异用，亦各从其类也。当归有用首尾之别，首之性升，故主生血；尾之性降，故主行血。地榆有用首尾之别，首之气味浓，故行血更有力；尾之药味薄，故行血之力轻。用节者如松节，治人之骨节。牛膝其节如膝，能利膝胫，以其形似也。藕节中通，能行水，故用以行血分之湿热，而能清瘀血。藕在水中节又结束极细，而其中仍能通水气，用治淋症尤宜。淋是水窍通而不通，藕节在水中，不通而通，且色能回紫变红，又入血分，以治淋症尤宜。用芽者，取其发泄。如麦本不疏利，而发芽，则其气透达疏泄水谷，以谷本不能行滞，因发为芽，则能疏土，而消米谷。黄豆发芽，则能升达脾胃之气，故仲景着蓣丸用之以补脾。赤小豆发芽，则能透归脓血，故仲景赤豆当归散用之以排脓。用刺者有两义，攻破降利用皂刺、白棘刺是矣。二物锐长，故主攻破。设刺不锐而钩曲，刺不长而细软，则不破利而和散，能息风治筋。如钩藤刺、红毛五加皮、白蒺藜之类是也，盖勾芒为风木之神物，秉之而生钩刺芒角，故皆能和肝木，以息风治筋也，用皮者，以皮治皮之义，故姜皮、茯苓皮、橘皮、桑皮、槟榔皮皆能治皮肿。用心者，取其以心入心心以温心气，茯神木用以安心神；莲子心用以清心火；竹叶心亦能清心火，是皆以心入心之义。其用汁者，或取象人之水津，如姜汁、竹沥以去痰饮，从水津治之也；或取象人身之血液，如藕汁、桃胶以清瘀血，从血液治之也。用筋者，如续断多筋，故续绝伤；秦艽肌纹左右交缠，故治左右偏风，筋脉疼痛之症。杜仲内有筋膜，人身之骨连于筋，筋连于膜，杜仲之筋膜能伸能缩，极其坚韧，故能坚人之筋骨。竹茹象筋脉，则清脉络之热，以和血。橘络、栝蒌皆能治胸膈间之结气，取橘之筋络、蒌之膜瓤，有似人胸中之膜膈，故治之也。橘皮腹毛形圆而红，有似人腹之象，故二物又治人大腹之气，皆取其象也。各物略有不同者，又在气味各别。故各归其脏腑，而主治亦异，药难尽举，当通观之。

　　问曰：仲景用药，有十枚、十四开、三枚、五枚等法，似其取数亦自有理。今《本草》中亦有以数得名者，如三七、三棱、八角茴、六神曲、五加皮、两头尖之类。既以数得名，岂不以数为治耶？答曰：天地间物不外气数二者，而实则数生于气。气多者数多，气少者数少。得气之先则其数居前，得气之后则其数居后，故水生于天一，火生于地二。得气数奇，得气之阴则数偶。故何图五行之数互为生成，即其数便可测其气也。至于用药，十枚、十四开、五枚、一枚之法，不过量药多寡以成其剂。非以此数，便乃握造化之权也。

　　若天地生成而有此数者，如三棱、三七、八角茴、五加皮等，又因秉气之阴阳以成其数之奇偶。辨药者，即可本其数之奇偶以定药之阴阳，非其数能治病，实因其数而知其药所主治也。

　　三七之叶，非三即七，其数不爽。盖秉木之气，故得三数，秉火之气，故得七数。与河图木火之数相合。木火之脏属肝与心，于人身司血。三七叶青，而有红筋，亦是木火之色，故其根能化瘀行血，只完其心火生血。肝木统血之令而已，能知三七之名义，则其性已得三棱色白，苦温行气。诸书皆用以破血中之气，以其苗叶与根，均作三楞之状，三为木数，故能入肝之血分。色白属气，味苦温，主行气，故能破气，为血中行气之品。八角茴气温，得木之气，八又木之数也，其能温中者，亦是以木疏土，木邪退而土自受益，为补土温肝之药。

　　今人作酱必加此料，既香且温洵，合胃气。六神曲配方之色，合六药腐化，而为神曲，土能化物之义。土奇旺于四方，而四方又归于中土，故六药腐而为曲，功专入脾胃，消化水谷。

　　两头尖系雄鼠屎，鼠性能穿墙穴，而其屎又两头锐利，如其寓有攻利之性，在故主攻破。此皆即其数以明其气，而主治自然不谬。又如人参一药，张景岳解为阳药，陈修园解为阴谓阳药者，以其益气也；谓阴药者，以其生津也。二人异论，皆因未即人参之气与数，而合考之耳。余友姚次梧亲到辽东，见种人参者，皆于深林湿润处种之，可知其秉水阴之气而生。然其生也，茎必三桠，叶必五加，三五阳数也。据气与数合论之，则知人参生于阴，而成于阳。盖润湿深林，阴也，一生人参，即成其为三五之数，则为阳矣，人身之气阳也。

　　而生于肾水之中，由阴出阳，与参之生于阴，而成为阳者，盖无以异。故参为化津补气之圣药。

　　盖即其数知其气，而人参之本性乃见。至于色白入肺，味甘入脾，微苦生津，微温益气，其说犹浅。

　　问曰：神农以本草名经，而其中多及金石，递于禽兽昆虫，何也？答曰：草木最多，故以为主名。但草木虽备五行，然其得甲乙之气较多，于人之五脏六腑气化或未尽合。故又济之以金石昆虫，而禽兽血肉之品，尤与人之血肉相近，故多滋补。比草木昆虫金石之品，更为见效，草木，植物也；昆虫，动物也。动物之攻利，尤甚于植物，以其动之性，本能行而又具攻性，则较之植物本不能行者，其攻更有力也。鳖甲攻破肝气，去症瘕。穿山甲性能穿山，从地中出，故能攻疮脓使之破，又能攻坚积使之散。水蛭锐而善入，呢能吮血，故主攻血积。

　　虻飞而食血，故主行上下之血。但动物皆血肉之品，入血分者多，故以上诸药皆主攻血。惟鳖甲，甲得金水之性者，尚能兼攻气分耳。动植之物，性皆不镇静也，惟金石性本镇静，故凡安魂魄、定精神、填塞镇降，又以金石为要。金箔能镇心神，心神浮动赖肺气以收止之，故《内经》言肺为相传之官，以辅相其心君也。黄金本肺金之气，以镇静其心神，与相传之镇抚其君无以异也。朱砂之镇补心神，则直归于心，以填补之。龙骨亦重能潜阳气，故亦能镇心神。白银能定惊，小儿惊风、孕妇胎动，多用之，乃是以肺金平肝木，以重镇制浮动也。

　　赤石脂、禹余粮，石中之土，又具涩性，故以之填涩肠胃。铜乃石中之液，色升象血，故能入血分，性能溶铸坚凝，能故能续接筋骨，为跌打接骨之药。自然铜有火血自熔入血分，熔铸接骨，尤为异品。此等皆草木昆虫所不逮者也。至于禽兽血肉，与人无异，多能补益。猪肉性平，则以为常食，而油润之功专于滋燥。牛肉性温，则能补脾胃。鸭得金水之性，则肉能性滋肺。鸡得木火之性，则肉能温肝。羊肉膻而温肝。羊肝尤能入肝，以散结气。猪肝亦然水畜，以水生木，故能治目疾。猪肾入肾，脊髓入髓，皆是各从其类。猪之油纲，象人身之油纲，而其上之胰子油，更属润油。且归油膜，用为引导，治油膜中之疾，并治膈食肠枯之病。仲景猪膏发煎，治燥屎，即此意也。猪肤是猪项皮，仲景以之治咽痛，亦取其引归于项之义。兽之灵异无如鹿，其宿以头顾尾能通督脉。督者，肾脉坎中一阳之主脉也。鹿生北方，得坎中一阳之气，故其督脉旺，而脊与脑髓极足。是以上发而生角，每年一换，初生则为鹿茸，茸之精气极足，为补髓、强精、壮阳、益血之圣药。但其性上行，凡是血逆火逆者，不宜用。惟血虚火弱阳不举、气不上者，乃为合宜。鹿胎则浑然元气，归下焦，而不上行，为种子益肾补胞宫之妙药。龟之性伏，而其精在板，能通任脉。任为离中之阴，以下交于督，合为既济之象，故龟板益阴以滋心肾，与鹿茸确是对子。虎骨有猛力，故强筋壮骨，虎啸风生风从虎，故虎骨为治中风风痛之药。兽可食者多，兹其尤功效者，几此金石禽兽诸品，能助草木之所不递，故本草兼用之。

　　卷下

　　卷下一

　　问曰：《雷公炮制》一书，专以言制药之法，若有不制，则不可用之意。而仲景用药则或制或不制，五方风气不同。四川皆用生药，广东皆用制过之药，孰得孰失？请详言之。答曰：《雷公炮制》一书为本草门中添一别解，欲以“炮制”二字争胜于各家本草，故几于药不炮制便不可服也。广东药肆炫其精洁，故炮制太过，药力太薄。四川药贱，虽极力炮制亦不能得重价，故卖药者无意求精，然皆偏也。药有当生用者，乃一定之理，未可一律论也。

　　如仲景炙甘草汤取其益胃，则用炙而气升；芍药甘草汤取其平胃，则用生而气平；甘草干姜汤、侧柏叶汤，其姜皆炮过，则温而不烈；四逆、理中，则干姜不炮，取其气烈，乃能去寒；附子古用火炮，正是去其毒也，或解为助附子之热，非也。予四川人，知四川彰明县采制附子，必用盐腌，其腌附子之盐，食之毒人至死，并无药可解。可知附子之毒甚矣，然将腌附子之盐放于竹筒中，用火 过则无毒，入补肾药又温而不烈，反为良药。据此则知，仲景炮附子亦是制其毒也，其用生附又是以毒追风，毒因毒用，一生一炮，有一定之理。读《金匮》者，可考而别之。葶苈不炒则不香，不能散，故必炒用。苏子、白芥必炒用，与此同意。半夏南星非制不用，去其毒也。礞石必用火硝 过，性始能发乃能坠痰，不 则石质不化，药性不发，又毒不散故必用 。山甲不炒珠，则药性不发。鸡金不 ，其性亦不发。古铜钱、花蕊石均非 不行，乃世不察，而矜言炮制。有朱砂亦用火 者，不知朱砂中含银水， 则水走失朱砂之性矣。地黄用砂仁、生姜酒煮，反寒为温，殊失药性。童便煎作秋石以为滋阴，实则大咸走血，反能发热，毫非童便本性。熟地烧炭则燥，安有滋润之功？若银花炭，轻虚之质，火气之余，故反能退火，与熟地炭有别。此最当审，未能尽述。

　　大抵性平之药不可太制，以竭其力；性猛峻有毒者，非制不堪用。且有制得其宜而功益妙者，是在善于审量也。有如大黄直走下焦，用酒炒至黑色，则质轻味淡能上清头目，不速下也。

　　独黄丸杂以他药，九蒸九晒，清润而不攻下，名清宁丸，真有天得一以清，地得一以宁之意。巴豆悍利，西洋人烘取去油，变其辛烈之味，为焦香，名曰咖啡茶。消食利肠泻，真善制巴豆者也。外利用巴豆为末，加雄黄炒至黑色为乌金膏。化腐肉妙不伤好肉，皆是善于制药之法。总之用其长而去其短，善炮制者也；损其长而益其短，不善炮制者也。

</div>
    <div class="pagination">
<a href="本草问答.html">上一页</a><a href="本草问答.html">1</a><span class="current-page">2</span><a href="本草问答_page3.html">3</a><a href="本草问答_page4.html">4</a><a href="本草问答_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
