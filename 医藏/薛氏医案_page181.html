<!DOCTYPE html>
<html>
<head>
    <meta charset="UTF-8">
    <title>薛氏医案 - 第 181 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 181 页/共 200 页</h1>
    <div class="content">　　大芜荑汤【一名栀子茯苓汤】治痘毒上攻口齿成疳发热作渇大便不调髪黄脱落面黑便清鼻下生疮乳食呕吐等症
　　山栀仁【三分】黄栢　甘草【炙各二分】大芜荑【五分】黄连　麻黄根【一分】羌活【二分】柴胡【三分】防风【一分】白术　茯苓【各五分】当归【四分】
　　右水煎服
　　导赤散
　　生地黄　木通　甘草【各等分】
　　右为末每服一钱淡竹叶水煎
　　败草散治痘疮挝搔成疮脓血淋漓用屋烂草或盖墙烂茅年逺者佳如无旷野生者尤佳为末搽之如遍身患者须多掺铺蓆上令儿坐卧其疮即愈
　　丹粉散治痘毒脓水淋漓
　　轻粉　黄丹【各二钱】黄连末【三钱】
　　右研匀搽患处
　　立效散治一切胎毒疮疥及风疹痛
　　大黄　黄栢　山栀　寒水石【煅各等分】
　　右为末用清油烛调搽若破而脓水淋漓用当归膏
　　大枫膏治一切疮疥
　　黄连　大枫子肉【研膏各二两】真轻粉　枯矾　蛇床子【各一两】桕油【六两】
　　右各另为末入大枫膏和匀更入桕油杵百余即成膏矣每用少许涂患处
　　加味小柴胡汤【方见癍疹】
　　加味逍遥散【方见欲靥不靥】
　　人参平肺散
　　犀角地黄汤【二方见顶陷心烦】
　　柴胡栀子散【方见作痒抓破】
　　三黄散【方见癍烂】
　　八珍散【方见顶陷灰白】
　　地黄丸【方见发热属隂阳】
　　十全大补汤【方见腹胀气促】
　　补中益气汤
　　当归补血汤
　　五味异功散
　　竹叶石膏汤【四方见泄泻咬牙】
　　四味肥儿丸
　　加味解毒散
　　人中白散
　　东垣消毒救苦汤【四方见夹疹痘】
　　蟾蜍丸
　　清胃散
　　仙方活命饮【三方见痘痈】
　　癍症
　　陈文宿先生云癍疹之症俗言疹子是肺胃有热或时气所作发于皮肤遍体状如蚊蚤所咬凡色赤者十生一死色黑者十无一生钱氏云癍症初发类似伤寒发热五六日或七八日而出或乍凉乍热或咳嗽泄防不食面赤眼光如水生眵或喷痰涎或热渇干呕或大便急而小便澁余窃谓前症若身热烦渇者用升麻汤自汗烦渇者化癍汤烦渇热泻白虎苍术汤热盛谵语导赤散咳不已生地黄散吐血衂血或大小便血犀角汤喉间作痛甘桔防风汤咽喉肿痛参升麻汤乍凉乍热小柴胡汤喘嗽不已柴胡五味子汤小便不利柴芩汤热盛干呕解毒汤停食呕吐或腹胀作泻平胃散大便不通加枳实饮食已消或仍作呕四君子汤大便秘或喘满者先用前胡枳殻汤下之乃用春泽汤瘥后热毒不除葛根黄连汤余毒成疮射干鼠粘子汤消毒饮又有夹痘而出者其势最速乃血乗其势而为患也如大便哽用清凉饮少许下之癍退四君归茋固其元气肢体疼痛用活命饮一服杀其毒气仍用托里散治之
　　一小儿七日不消头痛发热防其内陷此表邪未解用葛根麦门冬汤一剂顿解再剂而痊
　　一小儿恶寒发热头痛拘急先用人参羌活散一剂外邪顿散又用五味异功散而安
　　一小儿月余不消增实壮热头痛拘急此表邪未解也用人参败毒散一剂而表邪退再用惺惺散而痊一儒者年逾二旬患前症烦渇饮冷用竹叶石膏汤化癍汤各一剂热渇顿愈用快癍汤痘疮顿起用八珍汤而痊
　　一产妇患此乃风热所致用惺惺散而风热散用六味活血汤而疮起发用八珍汤而痊
　　一小儿患此鼻塞声重发热身痒用人参消风散而表症愈后发热搔破脓水淋漓脉浮大按之无力此脾胃气虚不能荣扵腠理朝用补中益气汤夕用黄茋六一汤而愈后因感冐服表散之剂烦躁发热面目俱赤脉大而虚用当归补血汤而痊
　　一小儿发热作渇二便秘澁用大连翘饮二便随通但呕吐痰涎腹痛不食此邪气去而眞气复伤也用五味异功散而痊
　　惺惺散治风热时气疮疹头疼壮热目澁多睡咳嗽喘麄
　　桔梗　眞细辛　人参　甘草　白茯苓　川芎白术【各五分】薄荷
　　右水一盏姜三片煎服
　　黄连解毒汤治疹毒吐血干呕
　　黄连　黄栢　黄芩　栀子【各三钱】
　　右水煎量大小服
　　柴胡五味子汤治癍疹喘【即小柴胡汤内加五味子】
　　小柴胡汤治癍疹乍凉乍热似疟喘嗽
　　柴胡【三钱】人参　黄芩【各二钱】半夏【一钱二分】甘草【一钱】
　　右生姜三片水一盏煎至六分温服
　　柴苓汤治痘疹小便不利
　　柴胡　黄芩　猪苓　泽泻　茯苓　白术【各一钱五分】
　　右姜水煎量大小服
　　人参消风散治癍疹等症
　　人参【三钱】荆芥穂　甘草【炙】陈皮【各五钱】白僵蚕　茯苓　防风　芎防　藿香　蝉蜕【各三钱】厚朴【姜制三钱】羌活【二钱】
　　右每服一钱水煎服
　　人参败毒散治癍疹发热恶寒咳嗽等症
　　人参　茯苓　川芎　羌活　独活　前胡　柴胡　枳殻【麸皮炒】桔梗　甘草【炒各等分】
　　右每服二三钱水煎
　　生地黄散治痘疹烦热咳嗽
　　杏仁　陈皮【各一钱】生地黄　麦门冬【各一钱半】甘草【五分】
　　右水煎服忌酒醋盐酸之物
　　白虎苍术散治痘疹癍症
　　参升麻汤
　　化癍汤【三方见水痘麻痘】
　　升麻葛根汤【方见后】
　　干葛麦门冬汤
　　犀角汤【二方见顶陷心狂】
　　快癍汤【方见顶陷心烦】
　　六味活血散
　　活命饮【二方见痘痈】
　　大连翘饮
　　春泽汤
　　人参羌活散
　　葛根黄连汤【四方见夹疹痘】
　　五味异功散
　　当归补血汤
　　补中益气汤【三方见寒战咬牙】
　　黄茋六一汤【方见作痒抓破】
　　竹叶石膏汤【方见泄泻咬牙】
　　射干鼠粘子汤【方见靥后发热】
　　桔梗防风汤【方见痘寒战】
　　前胡枳殻汤【方见痘涕唾稠粘】
　　四君子汤【方见不靥闷乱】
　　四顺清凉饮【方见大便不通】
　　水痘麻痘
　　陈文宿先生云水痘之症身热二三日而止或咳嗽面赤眼光如水或喷咳唾稠粘与痘不同易出易靥不能为害汤民望先生云麻痘乃天行时气热积扵胃胃主肌肉故发扵遍身状如蚊子所啮色赤者十生一死色黑者十死一生此症亦与癍症不同其癍症如锦纹而但空缺处如云路之状麻症乃遍身而无空处但以疎宻之不同耳麻痘渐出咳嗽烦闷呕逆清水眼赤咽喉口舌痘疮用黄连杏仁汤若催出而成斑烂如锦纹或脓水腥臭心胸咳闷呕吐清水不时身热用黄芩知母汤初起发热疑似之间可用升麻汤然麻症始终宜用麻黄汤表之痘症表与下皆不可大抵发热烦渇用升麻葛根汤发热咳嗽人参麦门冬汤发热烦躁小便不通大连翘饮冬寒腠理闭塞葛根橘皮汤
　　一小儿患之发热作渇遍身作痛大小便干澁此热毒郁滞于内用葛根麦门冬汤一剂顿安又用解毒散而愈
　　一小儿患此身痛发热烦躁此风邪抟扵表也用参升麻汤诸症顿解但倦怠发搐此脾虚为肝所侮也用和肝补脾汤而安
　　一小儿患此腹痛烦渇面赤咳嗽痰涎用升麻汤一剂遍身如锦用化癍汤一剂而安又用人参麦门冬散而愈
　　一小儿痘隐于肉里而不现烦渇躁热衂血吐血或便血用解毒汤犀角汤各一剂而血止又用导赤散而愈一小儿患此寒热干呕先用小柴胡汤加生地黄而寒热止用解毒汤而发用生料四物汤而全愈
　　一小儿患此五日不消发热烦躁右闗脉洪数而有力此胃经实热先用化癍汤一剂又用参滑散而愈三豆饮治天行痘疮始觉即服之多者必少少者不出小赤豆　黑豆　菉豆【各一百粒】甘草节【五钱】
　　右水煑熟任食之七日自不发
　　参滑散治水痘
　　地骨皮　麻黄【去节一分】人参　滑石　大黄【煨一分】知母　羌活　甜葶苈【炒一分】甘草【炙半分】
　　右为末每服五分水一小盏小麦七粒煎数沸每服三五匙不可多服
</div>
    <div class="pagination">
<a href="薛氏医案_page180.html">上一页</a><span>...</span><a href="薛氏医案_page176.html">176</a><a href="薛氏医案_page177.html">177</a><a href="薛氏医案_page178.html">178</a><a href="薛氏医案_page179.html">179</a><a href="薛氏医案_page180.html">180</a><span class="current-page">181</span><a href="薛氏医案_page182.html">182</a><a href="薛氏医案_page183.html">183</a><a href="薛氏医案_page184.html">184</a><a href="薛氏医案_page185.html">185</a><a href="薛氏医案_page186.html">186</a><span>...</span><a href="薛氏医案_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
