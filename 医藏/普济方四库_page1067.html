<!DOCTYPE html>
<html>
<head>
    <meta charset="UTF-8">
    <title>普济方四库 - 第 1067 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1067 页/共 1812 页</h1>
    <div class="content">　　以米醋煮灰汁同洗皆脱
　　又方　去松脂着人手足及衣氊褥洗不去法
　　煮小便和皂角洗佳以酒洗亦加以蜜汤洗之平复不损色
　　出油龙粉散
　　龙骨　乌鱼骨　滑石　定粉【各一两】风化石灰【四两】
　　右五味捣罗为末如冬月用热坑上夏日头炙
　　出油白粉散
　　右白脂石研碎绢罗隔过有油处掺定用纸隔熨斗熨如衣服有顔色者亦不改色
　　洗衣
　　用梅叶捣烂泡汤洗之易净
　　洗葛蕉衣服
　　用梅叶挼清水洗之经夏不脆
　　洗腻衣
　　以芋煮汁洗之如白玉
　　杀衣中蠧鱼
　　以楂子置衣箱中佳
　　制弩箭药法
　　合弩箭药
　　大金藤　飞蛊藤　地菊　地油麻　吕公縧棹木　闷多罗根　百蛇藤　萆麻子根　波楞根　乌龙藤　烂药【少许】半天藤　木通
　　右各等分为麤末用净瓦碗一个地上撅一孔放碗在孔内用薄竹笆盖在碗口上用生茅草三叶十字放在竹笆上后放药末在竹笆上用大树叶或诸般树叶盖在药上留顶上一孔却用温灰团团煨住顶上放炭火烧徐进火量时抽出茅草着黄色为度取出竹笆用碗内药汁调扩药母乳鉢内研烂不稀不稠就搽上箭头上晒干后用粟殻草烧烟薫箭头此箭见血便死每一钱扩药母须搽七根箭头为放此箭筒装不要走了气常挂烧灰火有烟处搽药时箭头上用绵子些少纒住箭头上然后搽药上如此药不脱落
　　解箭头药
　　大昂头【解牙齿紧又能治涂罨肿痛喉内疼痛】木统管【解扩治肚痛】小昂头【解散治骨脉疼痛毒疮擂烂酒调】木都管【解扩药治百木死气】九将官【解身骨疼痛】山桂皮【治大畜散】山百脚【解住血存生气治痢】飘风浪【解水面生气】飘风散【解散气血脤】山明灵【解飞蛇】水明灵【解水中高龙鱼鼈】大铜锣木【煮水洗烂药】银龙水【治呕吐】解吐藤【解吐】白龙藤【解百蛇】青龙藤【解百虫喷心】南蛇藤【解百蛇气】猛蛇藤【解蛇】乌龙藤【解扩药子】大乌蛇【解蛇】霜凉藤【解喉】蝴蝶藤【解迷闷困睡】大蚶藤【解牙紧】半天藤【解喉】小乌蛇藤【解蛇】大金藤【解身骨疼痛】醖斗藤【洗身骨紧硬】左转藤【解药身一切转】解血藤【解血气】引预藤【諣谕众生气即天门冬】白蛇藤【解蛇】木通藤【解手足软弱】车带藤【洗刀伤】蜈蚣藤【治蜈蚣洗肿毒】川石藤【治攀觔发】破石攀藤【解冷睡即猢狲美】百万解【解众生气即金刚根】照顶木【煮洗肿烂】七鬭根【洗刀伤骨节】银弟【解扩】金弟【解扩】缚胫【解众生气木药发用水浸软细如筯顶上箭不药箭不裂喉】通引藤【引出生气】项贾藤【解牙紧】小丁如藤【解洗箭口】身硬药【煮水洗身】山兽藤【解山上乌猿如发此藤煎酒吃洗之】高楼望月【根解飞禽】山都管【解扩药】
　　右为末引子用五倍子为末用盐等分熖硝等分乌梅肉多用水煎烂同炼搜为膏磁罐收之不许干子如不酸倍加五倍子乌梅肉此系酸药各每服一钱重噙化下日进三服治被药箭伤随即先用此药疎醒后却服定心丸
　　定心丸方
　　母丁香【减半】木香　硼砂　焰硝　甘草　沈香雄黄　辰砂【各等分】
　　右将前五十味药同八味炼蜜为膏用罐盛之每服一钱噙化日三服为丸加米粥
　　解扩药箭
　　大昂头　九将官　大统管　木都管　山都管金弟　银弟　地菊　山苦练　金藤　纱藤山百脚
　　右件为末合成用酒煎滚于加盐掺温服不犯铁器用铜铫煎将原烧药竹笆烧作灰碾细酒调服全解子药煎过药合就得每服一饼细嚼姜汤送下如痢不止凉水补之更用凉水洗手然后饮粥
　　大防【五两】地油麻【一两】土当归【一两】
　　右为末用稠米糊为饼子即过药
　　千里浆【一名水葫芦】
　　木瓜　紫苏叶　桂皮　乌梅肉　赤茯苓【各五钱】
　　右为细末炼蜜为丸如弹子大噙化一丸咽津
　　又方
　　百药煎　乌梅肉　紫苏叶　人参　甘草　麦门冬
　　右各等为细末炼蜜丸噙化
　　药箭方
　　八月采乌啄捣笮茎取汁日煎为射罔以箭射走兽十步倒也中人则死速宜解之
　　靛法
　　法靛瓮青药
　　乌头　草乌　苍术　川山甲　斑猫　芫花甘遂　红豆　白芷　青娘子　红娘子　蚕虫信石　苦参　山查　砂仁　狗脊　川芎
　　南星　甘草　天仙子　半夏　巴豆　当归天麻　人参　附子【各等分】
　　右随靛多少用药靛自发都下染坊家常用














　　普济方卷二百六十八
　　钦定四库全书
　　普济方卷二百六十九　明　周王朱橚　撰符禁门
　　总论
　　夫上古移精变气祝由而已黄帝官能有唾痈祝病之任周官疡医掌祝药劀杀之齐以祝为治首乃知祝禁之术治病良法仁政先务也夫血气者人之神不可不谨养养失其道则百病縁虚而入试观易坎为血卦血为大赤则血流行精神潜运于其中是故心藏神血舍神神全则气旺气旺则血脉和通疾无自生逮其嗜欲汨昏思虑攻耗外邪袭虚而投隙精神气血离守而交战须臾之间变态百出齐人谓桓公之病公则自伤鬼鸟能伤公盖言神仙受也于此不有至正之法祛其邪虽药石其如病何况言为心声书为心尽以夫精神交感寓于符祝闻声尽之间若微而至妙若麤而甚精岂特神仙道家之陈迹也是以持受之道欲斋戒致一俾外物不得而蹈其舍然后能役使鬼神呼召风云蹈火入水曽无焚溺则施诸治病为余事苟为不然神不守徒区于声音顔色且口道术在是犹象龙致雨盖亦难矣然则同为符祝用之有应否者特在于正与不正之异耳今故载其术而冠以持受之法使学者得于声画之间而究其所以然者是乃神之微也○道经云法禁者古圣前师格范也清以镇浊伏直枢伪以善去恶以正祛邪上师真净流慈而法呪神灵禀徳宗先气整天殃殄灭仰穹防祝信士消百苦疼痠相念高真幽祚息千端苦横路丁步斗印手挐纹叩齿鸣钤符丹呼吸仗一吹真正气并去邪雄凭两辨信诚香蠲除困厄呪巫法禁唯要精请诚悲圣慈真人恭可动
　　持禁总法【附论】
　　夫上古有祝由之法移精变气推其病由而祝之则病无不愈今之书禁即其遗文焉制而用之存乎法推而行之存乎诚示之以心画其莫如符攻之以説禬则莫如祝指掌之间执持有目则谓之印五者备矣举而措之施诸治法何道而不可哉语病之由当原其本气何由而平病何由而生真有所戏邪有所袭皆生诸病祝由之理祝此而已谓夫彼受于邪由精神不守所致故在我者当专心诚意以持之欲致其诚心先斋戒事以神明其徳然后秉印用符兼以诅祝而为持禁之道真定以胜邪其应如神矣苟非其诚道不虚行不云乎至诚如神其斯之谓与
　　法
　　持禁斋法
　　凡欲学禁先知五戒十善八忌四归皆能修治此者万神助禁法乃行
　　五戒者
　　一曰不杀　二曰不盗　三曰不淫　四曰不诬妄　五曰不饮酒嫉妬
　　十善者
　　一济扶苦难　二行路见骸骨及鸟兽死者皆埋之　三钦重鬼神　四不行杀害起慈悯心　五不怜富憎贫　六行平等　七不重贵轻贱　八勿食酒肉五辛　九不淫声色　十调和心性不乍嗔乍喜
　　八忌者
　　一忌见死尸　二忌见斩血　三忌见产乳　四忌见六畜生　五忌见丧孝哭泣　六忌抱小儿七忌共女人同牀　八忌与闲人论法
　　四归者
　　一不得着秽汚不洁净衣服　二不得恶口咒诅骂詈　三不得共人语诈道称圣　四不得饮酒食肉杀害无道如违犯者则神通不验矣
　　又云
　　不得秽处诵禁文　不得与不信人行禁　不得向人説禁法　不得秽汚手执禁文　不得与闲人诅戏　不得轻説神明　不得嗔骂人及六畜不得乗车马有此满三事则禁道行能不犯者
　　其禁大验
　　辟秽汚方　若履城邑者用之
　　竹叶【十两】桃白皮【四两】栁白皮【四两】
　　右三味以水一石二斗煮之一沸去滓浴身百秽消除又辟瘟瘴疮□若能常用此汤澡浴身益佳惟不可洗目
　　紫微王夫人勅水洗目得清净法
　　呪曰浊不汚形死不妨生摩掌防目三遍令我长生青龙在吾左白虎在吾右朱雀在吾前武在吾后神禁勅水除尘垢急急如律令
　　解秽水禁曰
　　东流之水滑如苔中有主君与三台某甲秽汚荡除急急如律令
　　受禁法
　　神仙经曰阳道强坚而易隂阳应言不言神明相圣人闭口万物可藏回转青白改易隂阳应言不言神明相转应语不语神明相与故万法闭口藏身之禁万法流行五藏神明众人游戏而我独住众人浩浩而我独静众人言説而我独黙此行禁之道毕矣仙经曰凡受禁之法当先斋戒百日精心不行淫欲惟得清静沐浴着鲜净衣口常不出恶言骂詈清思净念勿生异想一如前章仍更七日之中闭口不共人语乃可受之正月一日三月三日五月五日七月七日九月九日三年之中三遍于此月受之并一心持斋戒不犯则行禁其验如神
　　正月一日受法
　　正月一日平旦寅时清净澡潄在无人清净之处着鲜洁衣不得令人辄见烧众名香正向东禹步三匝勿回转长跪读啓度文曰上啓三师神童玉女天医太医卢医诸师太上老君诸仙神王日月五
　　星二十八宿北斗三台诸神官属诸大神王咸知弟子某甲受持符禁之法愿超拔众生苦难除毒消邪辟却奸恶万事如勅急急如太上老君律令
　　都受禁文曰想东方木禁在吾肝中想南方火禁在吾心中想西方金禁在吾肺中想北方水禁在吾肾中想中央土禁在吾脾中想左青龙右白虎前朱雀后武天师禁驾无事不苦东王公西王母道吾禁有随当止急急如太上老君律令説完诵所得禁文各三遍礼一十二拜仍更七日勿共人作一言及恶骂詈等语七日勿洗手面
　　三月三日受法
　　三月三日平旦寅时至东流水上正面向东立端心正意读前啓度文如正月法并啓江河四渎一切水官四海大龙王愿知弟子某甲受持禁法愿大神王立契讫诵所得禁文各六遍礼九拜
　　五月五日受法
　　五月五日正中午时在静处烧香正面向南立读啓度文讫诵所得禁文各三遍礼十二拜
　　七月七日受法
　　七月七日鸡鸣丑时在静处烧香正面向西立读啓度文讫诵所得禁文各三遍礼七拜
　　九月九日受法
　　九月九日人定亥时在静处正面向北立盆盛水口衔刀启读度文投香火长跪诵所得禁文各三遍礼九拜此五日法用一如正月者惟所向方位及礼拜不同耳
</div>
    <div class="pagination">
<a href="普济方四库_page1066.html">上一页</a><span>...</span><a href="普济方四库_page1062.html">1062</a><a href="普济方四库_page1063.html">1063</a><a href="普济方四库_page1064.html">1064</a><a href="普济方四库_page1065.html">1065</a><a href="普济方四库_page1066.html">1066</a><span class="current-page">1067</span><a href="普济方四库_page1068.html">1068</a><a href="普济方四库_page1069.html">1069</a><a href="普济方四库_page1070.html">1070</a><a href="普济方四库_page1071.html">1071</a><a href="普济方四库_page1072.html">1072</a><span>...</span><a href="普济方四库_page1068.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
