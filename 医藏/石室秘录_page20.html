<!DOCTYPE html>
<html>
<head>
    <meta charset="UTF-8">
    <title>石室秘录 - 第 20 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石室秘录 - 第 20 页/共 31 页</h1>
    <div class="content">　　卷四（御集）

　　静治法

　　论解火郁

　　天师曰：静治者，静以待之而不可躁也。如人病拂逆之症，躁急之状，不可一刻停留，此火郁而不得舒，故尔如此。倘用寒凉之品急以止之，则火郁于中，而反不得出。静以待之，使其燥气稍息，而后以汤药投之，任其性而无违其意，则功易奏而病易去矣。方用白芍、当归各三钱，茯苓五钱，柴胡五分，甘草一钱，白芥子一钱，丹皮二钱，枣仁一钱，水煎服。方名静待汤。此方之妙，全无惊张之气，一味和解，火郁于肝木之中，不觉渐渐自散。此静治之妙法也。

　　张公曰：妙。从无医人讲至此，更欲立方而不可得。气躁，乃气中有火也，亦宜以静法待之。予酌一方，用白术三钱，茯苓三钱，白芍三钱，陈皮五分。甘草五分，麦冬三钱，元参三钱，天花粉一钱，苏子一钱，水煎服。名为静气汤。此方和平安静，无惊张之气，可治心烦气动，肺燥胃干之症。

　　血燥，乃血热之故，往往鼻衄血，心烦不寐，不能安枕，怔忡等症，亦宜以静待之。方用当归三两，芍药三钱，熟地五钱，生地三钱，丹皮一钱，地骨皮五钱，沙参三钱，白芥子一钱，甘草三钱，炒枣仁一钱，水煎服。（〔批〕宁血汤。）此方亦无惊张之气，又加荆芥五分，血动者最宜服之。

　　卷四（御集）

　　动治法

　　论治手足麻木

　　天师曰：动治者，因其不动而故动之也。如双脚麻木，不能履地，两手不能执物者是也。法当用竹筒一大个，去其中间之节，以圆木一根穿入之，以圆木两头缚在桌脚下，病患脚心先踏竹筒而圆转之如踏车者，一日不计其数而踏之，然后以汤药与之。方用人参一钱，黄 三钱，当归一钱，白芍三钱；茯苓三钱，薏仁五钱，白术五钱，半夏一钱，陈皮五分；肉桂三分，水煎服。（〔批〕发机汤。）此方俱是补药之中，妙有行湿之味。盖此等病，必湿气侵之，始成偏废，久则不仁之症成也，成则双足自然麻木。乘其尚有可动之机，因而活动之，从来足必动而治，血始活。因湿侵之，遂不能伸缩如意，所以必使之动，而后可以药愈也。否则，徒饮前汤耳。两手之动，又不如是，必使两人反转病患之手在背后，以木槌转棰之，棰至两臂酸麻，而后以汤药与之可愈。

　　方用人参一钱，茯苓三钱，黄 五钱，防风一钱，半夏一钱，羌活一钱，水煎服。（〔批〕发动汤。）此方又妙在防风、黄 同用，而以黄 为君，人参为臣，祛痰祛湿为使，又乘其动气之时与服，则易成功。否则，亦正不能奏效耳。

　　张公曰：动治法最妙。予则更有法，于二症尤当。使人抱起坐了，以一人有力者，将其手延拳回者不已，后服天师之药更妙，可并志之。

　　卷四（御集）

　　春夏治法

　　论春宜理气 夏宜健脾

　　天师曰：春夏治者，随春夏发生之气而治之得法也。春宜疏泄，夏宜清凉，亦不易之法也。然而舒发之中，宜用理气之药，清凉之内，宜兼健脾之剂，未可尽为舒发与清凉也。春用方，春则用人参一钱，黄 一钱。柴胡一钱，当归二钱，白芍三钱，陈皮五分，甘草一钱，神曲五分，水煎服。（〔批〕迎春汤。）此方有参、 以理气，又有柴、芍、当归以养肝而舒木气，则肝不克脾土，自然得养矣。夏则用麦冬三钱，元参三钱，五味子一钱，白术五钱，甘草一钱，香薷八分，神曲三分，茯苓三钱，陈皮五分，水煎服。（〔批〕养夏汤。）此方妙在健脾之中；而有润肺之药，脾健而肺润，又益之去暑之品，又何患暑极之侵入哉。此春夏之法，所宜知者。

　　张公曰：春夏治法最妙，以老幼加减法门法通用之，妙甚。

　　卷四（御集）

　　秋冬治法

　　论秋宜润肺 冬宜补肾

　　天师曰：秋冬治者，以顺秋气之肃，冬气之寒也。然秋天而听其气肃，冬令而顺其气寒，则过于肃杀矣。法当用和平之药以调之，使肃者不过于肃，而寒者不过于寒也。秋则用麦冬五钱，北五味一钱。人参一钱，甘草一钱，百合五钱，款冬花一钱、天花粉一钱，苏子一钱，水煎服。（〔批〕润秋汤。）此方妙在不寒不敛、不热不散、则肺金既无干燥之患，而有滋润之益，又何虑金风之凉也，冬则用白术五钱，茯苓三钱，山茱萸二钱，熟地五钱，肉桂三分，生枣仁一钱，枸杞子一钱，菟丝子一钱，薏仁三钱，水煎服。（〔批〕温冬饮。）此方补肾之水多，补肾之火少，使水不寒而火不沸，又何虞冬令之寒哉。秋冬治法之佳妙者。

　　张公曰：妙。亦以老少门法加减之。

　　卷四（御集）

　　奇治法

　　论治奇症四十七

　　天师曰：奇治者，不以常法治之也。如人生怪病于腹中。或生异症于身上，或生奇形于口上是也。奇病岂是常药可治，余当以奇药治之，倘人腹中忽有应声虫，此将何法以治之乎？用杀虫药治之，不应；用祛痰药治之，不应；用寒药凉之，又不应；用热药消之，又不应，然则终何以治之哉。古人有将本草读之，而虫不应声者，用之即愈，此奇治之一法也。余别有一神奇法治之，省阅本草之劳神。用生甘草一味，加入白矾，各等分，不须二钱，饮下即愈。盖应声出，非虫也，乃脏中毒瓦斯有祟以凭之也。

　　用甘草以消毒，用白矾以消痰，况二物一仁一勇，余又以智用之，智、仁；勇三者俱全，祟不觉低首而却走矣。

　　张公曰：妙绝矣，不可思议。

　　天师曰：倘人身上忽生人面疮者，有口鼻双眼之全，与之肉且能食，岂非怪病乎，而治之法奈何？世人有以贝母末敷之，而人面疮愁眉而愈。人以为此冤家债主也，而余以为不然，盖亦有祟凭焉。我有一方奇甚，效更捷于贝母。方用雷丸三钱，一味研为细末，加入轻粉一钱，白茯苓末一钱，调匀敷上即消。（〔批〕轻雷丸。）盖雷丸此药，最能去毒而逐邪，加入轻粉，深入骨髓，邪将何隐。用茯苓不过去其水湿之气耳。此中奇妙，最难言传，余不过道其理之奥妙，而不能言其治之神奇也。

　　倘人口中忽生疮于舌上，吐出在外寸余，上结成黄靥，难以食物。人以为病在心也，心热故生此疮。此亦近理之谈，而不知非也。亦有祟以凭之也。方用冰片一分，入在蚌口内，立化为水，乃以鹅翎敷扫其上，立刻收入其舌，便可饮食矣。蚌乃至阴之物，以至阴攻至阴之邪，则邪自退走。况又加以冰片之辛温，逐邪不遗余力，自然手到功成也。

　　倘鼻中生红线一条，长尺许，少动之则痛欲死，人以为饮酒之病也，而余以为不然。亦祟也。方用硼砂一分，冰片一分，研为末，以人乳调之，轻轻点在红线中间。（〔批〕冰砂丹。）忽然觉有人如将病患打一拳一般，顷刻即消。奇绝之方也。盖硼砂亦是杀祟之物也。

　　耳中闻蚂蚁战斗之声者，此则非祟，乃肾水耗尽，又加怒气伤肝所致。方用白芍三两，柴胡三钱，栀子三钱，熟地三两，山茱萸三两，麦冬一两，白芥子三钱，水煎服。（〔批〕止喧丹。）方中纯是补肾平肝之圣药。饮之数日，其战斗之声渐远，服一月即愈。此乃奇病，而以伯道之方治之也。

　　耳中作痒，以木刺之，尚不足以安其痒，必以铁刀刺其底，铮铮有声，始觉快然，否则痒极欲死。

　　此肾肝之火结成铁底于耳中，非汤药可救。余立一方，用龙骨一钱，皂角刺一条，烧灰存性，冰片三分，雄鼠胆一枚。先将前药为末，后以鼠胆水调匀，而后以人乳再调如浓糊一般。（〔批〕收痒丹。）将此药尽抹入耳孔内，必然痒不可当，必须人执其两手，痒定而自愈矣。愈后，服六味丸三十斤可也。如人无故见鬼如三头六臂者，或如金甲神，或如断手无头死鬼，或黑或白，或青或红之状，皆奇病也。然此皆心虚而祟凭之。方用白术三两，苍术三两，附子一钱，半夏一两，天南星三钱、大戟一两，山茨菇一两。各为细末，加入麝香一钱，为末，做成饼子，如玉枢丹一样。（〔批〕石室秘丹。）此方更妙于紫金锭。凡遇前病，用一饼，姜汤化开饮之，必吐顽痰碗许而愈。

　　更有山魈木客，狐狸虫蛇作祟凭身者。方用生桐油搽其下体不便处，最妙。然余更有奇法，以本人裤子包头，则妖自大笑而去，永不再犯。盖妖原欲盗人之精气也，然最喜清洁，见人污物包头，则其人之不洁可知，故弃之而去，亦因其好洁而乱之也。不成器之物，而睡梦中来压人者，亦以此法治之。

　　如人背脊裂开一缝，出虱千余，此乃肾中有风，得阳气吹之，不觉破裂而虱现。方用熟地三两，山茱萸三两，杜仲一两，白术五钱，防己一钱， 签草三钱。（〔批〕活水止虱丹。）二剂，裂缝生虱尽死。

　　张公曰：方皆妙绝奇绝。脊缝生虱，方用蓖麻三粒，研成如膏，用红枣三枚，捣成为丸，如弹子大。火烧之熏衣上，则虱死而缝合。亦绝奇方也，真不可思议矣。蓖麻子能杀虱而去风，虱去风出则缝自合矣。

　　天师曰：如人粪从小便出，小便从大便出者，此夏天暑热之症。人以五苓散治之亦妙，而予更有奇方。止用车前子三两，煎汤三碗，一气服完即愈。

　　人有腹中生蛇者，乃毒瓦斯化成也，或感山岚水溢之气，或感四时不正之气，或感尸气、病气而成也。方用雄黄一两，白芷五钱，生甘草二两，各为细末，端午日修合为丸，粽子米和而丸之，如大桐子大。饭前食之，食后必作痛，用力忍之，切不可饮水，一饮水不则效矣。切记。

　　张公曰：生蛇腹中，以身上辨之，身必干涸如柴，似有鳞甲者，蛇毒也，最易辨。吾尚有一方，治之最验。白芷一味为丸。每日米饮汤送下五钱，即全愈。

　　天师曰。生鳖者，乃饮食饥饱之时，过于多食，不能一时消化，乃生鳖甲之虫，似鳖而非鳖也。亦以前方，再用马尿一碗，加人尿半合，童便尤妙，饮之立消。雄黄乃杀蛇之药，白芷乃烂蛇之品，甘草乃去毒之剂，而马尿化鳖之圣药也，故用之随手而效耳。此则奇病而用奇药也。

　　人有生鸟鹊于头上臂上，外有皮一层包之，或如瘤状，或不如瘤，而皮肤高起一块者，内作鸟鹊之声，逢天明则啼，逢阴雨则叫，逢饥寒则痛疼，百药不效。必须用刀割破其皮，则鸟鹊难以藏形，乃破孔而出，宛似鸟鹊，但无羽毛耳。鸟鹊出孔之后，以前生肌散敷之，外加神膏，三日后依然生合。乃人不敬神道而戏弄之耳。此病予见之数次矣。扁鹊之治，华佗之医，皆我教之也。

　　如人遍身生疙疽，或内如核块，或外似蘑菇，香蕈，木耳之状者，乃湿热而生也，数年之后，必然破孔出血而死。当先用外药洗之，后用汤药消之则愈。外浴洗方，苍耳子草一斤，荆芥三两，苦参三两，白芷三两，水一大锅，煎汤倾在浴盆内，外用席围而遮之，热则熏，温则洗，洗至水冷而止。（〔批〕消湿汤。）三日后，乃用煎方。白术五钱，薏仁一两，芡实五钱，人参一两，茵陈三钱，白芥子三钱，半夏三钱，泽泻三钱，附子一钱，黄芩三钱，水煎服。（〔批〕红黄霹雳散。）一连十剂，自然全消无踪矣，外边亦无不消也。

　　如人有腹中高硕，宛似坐胎者，形容憔悻，面目瘦黑，骨干毛枯，此乃鬼胎也。方用红花半斤，大黄五钱，雷丸三钱，水煎服。倾盆泻出血块如鸡肝者数百片而愈，后乃用六君子汤调治之，自然复元。此等之病，乃妇人淫心忽起，有物以凭之，才生此症。无论室女出嫁之人，生此病者，邪之所凑，其气必虚，况又起淫心，有不邪以亲邪者乎。方中妙在用红花为君，又用至半斤，则血行难止，有跃跃自动之貌。又加以大黄走而不守之味，则雷丸荡邪之物，自然功成之速也。

　　如人有头角生疮，当日即头重如山，第二日即变青紫，第三日青至身上即死。此乃毒瓦斯攻心而死也。此病多得之好吃春药。盖春药之类、不过一丸，食之即强阳善战，非用大热之药，何能致此。世间大热之药，无过附子与阳起石之类是也。二味俱有大毒，且阳起石必须火 而后入药，是燥干之极，自然克我津液。况穷工极巧于妇女博欢，则筋骸气血俱动，久战之后，必大泄尽情，水去而火益炽矣。久之贪欢，必然结成大毒，火气炎上，所以多发在头角太阳之部位也。初起之时，若头重如山，便是此恶症。急不待时，速以金银花一斤煎汤，饮之数十碗，可少解其毒，可保性命之不亡，而终不能免其疮口之溃烂也。

　　再用金银花三两，当归二两。生甘草一两，元参三两、煎汤。日用一剂，七日仍服。疮口始能收敛而愈。

　　此种病世间最多，而人最不肯忌服春药也，痛哉。脚大指生疽，亦多不救，亦可以此法治之。

　　张公曰：有人脚板下忽生二指，痛不可忍者，乃湿热之气结成，触犯神 之故。方用硼砂一分，瓦葱一两，冰片三分，人参一钱，为末。（〔批〕消指散。）以刀轻刺出血，刺在生出指上，实时出水，敷星星在血流之处，随出随糁，以血尽为度。流三日不流水矣，而痛亦少止。再用人参三钱。白术五钱，生甘草三钱，牛膝二钱，萆 三钱、薏仁一两，半夏一钱，白芥子三钱，水煎服。（〔批〕化水汤）。四剂可全愈，而指尽化为水矣。外用一天师膏药，加生肌散敷之即愈矣。

　　如人有背上忽然疼痛，裂开一缝，窜出蛇一条，长二尺者，颇善跳跃。予亲手治之而验。其症必先背脊疼甚，而又无肿块，久则肿矣，长有一尺许一条，直似立在脊上。予乃用刀轻轻破其皮而蛇忽跳出，其人惊绝。予乃用人参一两，半夏三钱，南星三钱，附子一钱，治之忽苏。生肌散敷其患处而愈。予问其何故而背忽痛耶。彼人云：我至一庙，见塑一女娘，甚觉美丽非常，偶兴云雨之思，顿起脊背之痛，今三月以来，痛不可忍。若有蛇钻毒刺光景。余心疑似生怪物见其人又健壮，故用刀刺开皮肉，不意蛇出，而人竟死也。予随甩三生饮救之而愈。可立医案，以见病之奇而神道之不可玩也。

　　又有七孔流血者，亦肾虚热也。用六味地黄汤加麦冬三钱，五味子一钱，骨碎补一钱治之。

</div>
    <div class="pagination">
<a href="石室秘录_page19.html">上一页</a><span>...</span><a href="石室秘录_page15.html">15</a><a href="石室秘录_page16.html">16</a><a href="石室秘录_page17.html">17</a><a href="石室秘录_page18.html">18</a><a href="石室秘录_page19.html">19</a><span class="current-page">20</span><a href="石室秘录_page21.html">21</a><a href="石室秘录_page22.html">22</a><a href="石室秘录_page23.html">23</a><a href="石室秘录_page24.html">24</a><a href="石室秘录_page25.html">25</a><span>...</span><a href="石室秘录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
