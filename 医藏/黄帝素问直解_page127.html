<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 127 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 127 页/共 159 页</h1>
    <div class="content">　　久而不易。

　　天地之纲纪，有条不紊，变化之渊源，神妙莫测，至理所在，万古不没，惟圣人能问而穷之。

　　帝曰：愿夫子推而次之，从其类序，分其部主，别其宗司，昭

　　其气数，明其正化，可得闻乎？

　　别，音必。从其类序，如子与午合，丑与未合等，从五行之类而序之也。分其部主，如厥阴主初之气，少阴主二之气等，藏分六部，各主一气也。别其宗司，如少阴司岁，热气宗之，太阳司岁，寒气宗之等。别其六气之宗，以为三阴三阳之司岁也。昭其气数，如子寅辰午申戌，主太过，合五行之成数，丑未巳未酉亥，主不及，合五行之生数，昭其阴阳之六气，以合五行生成之数也。明其正化，如甲己化土，乙庚化金等，厥阴风化，少阴热化等，明五运六气之正化，以候客邪之气也，帝欲推而次之，以明六元正纪之义。

　　岐伯曰：先立其年，以明其气，金木水火土营运之数，寒暑燥湿风火临御之化，

　　则天道可见，民气可调，阴阳卷舒，近而无惑，数之可数者，请遂言之。

　　末数，上声。先立其年者，立其五运在中之年也。以明其气者，明其司天在泉上下之气也。立年明气，如金木水火土营运之数，寒暑燥湿风火临御之化，皆可得而明矣。能如是也，则天道可见，民气可调，阴阳卷舒，近而无惑，至数之可数者，请得而遂言之也。

　　帝曰：太阳之政，奈何？

　　先天之气，始于厥阴，终于太阳。后天之气，始于太阳，终于厥阴，以六气而正岁数。乃后天之气，故首问太阳之政。

　　岐伯曰：辰戌之岁也，太阳，太角，太阴，壬辰，壬戌，其运

　　风，其化鸣紊启坼，其变振拉摧拔，其病眩掉目瞑。太角，少征，太宫，少商，太羽。

　　辰戌属太阳，故太阳之政，辰戌之岁也。辰戌之岁，太阳司天在上，辰戌为阳，主太，故太角木运在中，而太阴在泉在下，申明太角木运在中，乃壬辰壬戌之岁也。盖甲丙戊康壬为太，乙丁己辛癸为少，子寅辰午申戌为太，丑卯巳未酉亥为少。下文五运太少，义皆仿此。其运风，角木之运也。其化鸣紊启坼，风动之化也。其变振拉摧拔，风淫之变也。其病眩掉目瞑，风邪之病也。木运主岁，而一岁之中，复有五运，故太角为春木，少征为夏火，太宫为长夏土，少商为秋金，太羽为冬水，此角征宫商羽，为一岁之五运，太而少，少而太，亦如运气之次序也。

　　太阳，太征，太阴，戊辰，戊戌同正征。其运热，其化暄暑郁燠，其

　　变炎烈沸腾，其病热郁。太征，少宫，太商，少征，少角。

　　木运之后，火运继之，辰戌太阳之政，故太阳司天在上，辰戌为太，故太征火运在中，而太阴在泉在下，申明太征火运在中，乃戊辰，戊戌之岁也。太征火运太过，太阳寒水上临，水制于土，火得其平，故同正征，其运热，征火之运也。其化暄暑郁燠，火热之化也。其变炎烈沸腾，火焚之变也。其病热郁，火逆之病也。一岁之气，以木为始，今太征火运主岁，故先言太征，太征为夏火，少宫为长夏土，太商为秋金，少羽为冬水，少角为春木，一岁之中，少角为先，承上文太羽而次之，故曰少角。

　　太阳，太宫，太阴，甲戌岁会，其运阴埃，其化柔润重泽，其

　　变震惊飘骤，其病湿，下重。太宫，少商，太羽，太角，少征。

　　重泽之重平声，下重泽重身俱同。火运之后，土运继之，辰戌太阳之政，故太阳司天在上，辰戌为太，故太宫土运在中，而太阴在泉在下，由明太宫土运在中，乃甲辰戌甲辰戌之岁也。甲为土运，辰戌属土，故曰岁会。其运阴埃，宫土之运也。其化柔润重泽，土湿之化也，其变震惊飘骤，土动之变也。

　　其病湿下重，土滞之病也。太宫土运主岁，故先言太宫，太宫为长夏土，少商为秋金，太羽为冬水，太角为春木，少征为夏火，承上文少羽而次之，故曰太角，一岁之中，太角为先。

　　太阳，太商，太阴，庚辰，辰戌，其运凉，其化雾露萧瑟，其

　　病肃杀凋零，其病燥，背瞀胸满。太商，少羽，少角，太征，少宫。

　　土运之后，金运继之，辰戌太阳之政，故太阳司天在上，辰戌为太，故太商金运在中，而太阴在泉在下，申明太商金运在中，乃庚辰，庚戌之岁也。其运凉，商金之运也。其化雾露萧瑟，金寒之化也。其变肃杀凋零，金刑之变也。其病燥，背瞀胸满，肺金之病也。太商金运主岁，故先言秋金之太商，四时之气，少角为先，承上文太羽而次之，故曰少角。

　　太阳、太羽、太阴，丙辰天符，丙戌天符，其运寒，其化凝惨

　　溧冽，其变冰雪霜雹，其病大寒，留于溪谷。太羽，太角，少征，太宫，少商。

　　金运之后，水运继之，太阳司天在上，太羽水运在中，太阴在泉在下，太羽水运在中，乃丙辰丙戌之岁也。丙为水运，辰戌太阳寒水司天，故丙辰丙戌，皆为天符。其运寒，羽水之运也。其化凝惨溧冽，水冷之化也。其变冰雪霜雹，水坚之变也。其病大寒留于溪谷，水凝之病也。太羽主岁，故先言太羽，四时之气，太角为先，承上文少羽而次之，故曰太角。

　　凡此太阳司天之政，气化营运先天，天气肃，地气静。寒临太虚，阳气不令。水

　　土合德，上应辰星镇星，其谷玄 ，其政肃，其令徐。寒府大举，泽无阳焰，则火发待时，少阳

　　中治，时雨乃涯，止极雨散，还于太阴，云朝北极，湿化乃有，泽流万物，寒敷于

　　上，雷动于下，寒湿之气，持于气交，民病寒湿发，肌肉萎，足痿不收，濡泻血溢。

　　辰戊太阳司天之政，凡此壬辰壬戊，戊辰戊戌，甲辰甲戌，庚辰庚戊，丙辰丙戌，皆主太过之岁。气化营运，先天时而至，太阳寒水司天，故天气肃。太阴湿土在泉，故地气静。寒水司天，故寒临太虚，而阳气不令，湿土在泉，故水土合德，而上应水之辰星，土之镇星。其谷玄 者成熟也。天气肃，故其政肃。地气静，故其令徐，寒水司天，故寒政大举。寒政大举，则泽无阳焰。泽无阳焰，则火发待时，待时者，待少阳中治之四气也。湿土在泉，故时雨乃涯，时雨乃涯，水土合德也。至少阳中治之时，则止极雨散，还于在泉之太阴。太阴气盛，故云朝北极。云朝北极，则湿化乃布，而泽流万物。合而言之，太阳司天，则寒敷于上，太阴在泉，少阳中治，则雷动于下，寒敷则寒，雷动则湿，寒湿之气，持于三气四气之交，发为民病。民病寒湿之气而发病也。肌肉萎，足萎不收，濡泻血溢，此寒湿而兼火郁之病也。

　　初之气，地气迁，气乃大温，草乃早荣，民乃厉，温病乃作，耳热，头痛，呕吐，肌腠疮疡。

　　加临客气，以在泉之右气为始，如太阴在泉，则右位之少阳，加于初之气，阳明加于二之气，太阳加于三之气，厥阴加于四之气，少阴加于五之气，太阴加于终之气。凡司天之气，加于三之气，在岁半之上，在泉之气，加于终之气，在岁半之下。此一定法也。初之气，少阳客气加临，因太阴在泉之位以相加，故曰地气迁，言随地气迁移，以为加临之始。少阳，相火也，故气乃大温，而草乃早荣，火气流行，故民乃厉。厉，亢厉也。温病，热病也。温病乃作，如身热，头痛，呕吐，肌肤疮疡者是也。

　　二之气，大凉反至，民乃惨，草乃遇寒，火气遂抑，民病气郁中满，寒乃始。

　　二之气，阳明客气加临。阳明，清金也，故大凉反至。大凉反至，则民乃凄惨，而草乃遇寒。惨而寒，则火气遂抑。外惨寒，内火抑，故民病气郁中满。郁满之病始于寒，故曰寒乃始。

　　三之气，天政布，寒气行，雨乃降，民病寒，反热中，痈疽注下，心热瞀闷，不治者死。

　　三之气，太阳客气加临，太阳司天，故天政布。太阳，寒水也。故寒气行，而雨乃降。民病加临之客气，故寒。外病寒，而中反热，痈疽注下，寒制之，而热气不上也。心热瞀闷，寒折之，而热气不达也。不急治之，将陷溺矣，故不治者死。

　　四之气，风湿交争，风化为雨，乃长，乃化，乃成。民病大热，少气，肌肉萎，足痿，注下赤白。

　　长，上声，下同。四之气，厥阴客气加临。厥阴，风也。太阴在泉，太阴，湿也，故风湿交争。风湿交争，故风化为雨。风化为雨，则万物乃长，乃化乃成。风木生火，故民病大热。木制其土，故少气。病太阴脾土，故肌肉痿，足痿。病厥阴肝木，则注下赤白。

　　五之气，阳复化，草乃长，乃化，乃成，民乃舒。

　　五之气，少阴客气加临，少阴主二之气。上文二之气，草乃遇寒，火气遂抑，至此客气加临，则火气遂抑者，而阳复化。草乃遇寒者，而草乃长，乃化乃成，先郁后伸，故民乃舒而无病。

　　终之气，地与正，湿令行，阴凝太虚，埃昏郊野，民乃惨凄，

　　寒风以至，反者，孕乃死。

　　终之气，太阴客气加临，合其在泉之气，故地气正湿令行，阴凝太虚，湿令行也。埃昏郊野，地气正也。

　　太阳寒水，主终之气，故民乃惨凄，而寒风以至，此加临之气，合在泉之气；主时之气，合司天之气，无有偏胜，民当无病，若无寒湿之化，而有火热之气，是为反者，反则胎孕不育不成，故孕乃死。

　　故岁宜苦以燥之温之，折其郁气，先资其化源，抑其运气，扶其不胜，无使暴过而生其疾。食

　　岁谷以全其真，避虚邪以安其正，适气同异，多少制之。同寒湿者，燥热化。异寒湿者，寒湿化，

　　故同者多之，异者少之，用寒远寒，用凉远凉，用温远温，用热远

　　热，食宜同法，有假者反常，反是者病，所谓时也。

　　旧本寒湿化之寒讹燥今改。太阳，寒水也。太阴，湿土也。故辰戌之岁，宜食火味之苦以燥之，而治其湿，宜食火味之苦以温之，而治其寒，郁气者，水胜则火郁，土胜则水郁，故必折其郁气。郁者复之基，若欲折之，当先资其化源。如欲折其火，先资其木。欲折其水，先资其金，以为生化之源。辰戌之岁，运气暴过而生其疾，当食玄 之岁谷，以全其真，避客气之虚邪，以安其正。

</div>
    <div class="pagination">
<a href="黄帝素问直解_page126.html">上一页</a><span>...</span><a href="黄帝素问直解_page122.html">122</a><a href="黄帝素问直解_page123.html">123</a><a href="黄帝素问直解_page124.html">124</a><a href="黄帝素问直解_page125.html">125</a><a href="黄帝素问直解_page126.html">126</a><span class="current-page">127</span><a href="黄帝素问直解_page128.html">128</a><a href="黄帝素问直解_page129.html">129</a><a href="黄帝素问直解_page130.html">130</a><a href="黄帝素问直解_page131.html">131</a><a href="黄帝素问直解_page132.html">132</a><span>...</span><a href="黄帝素问直解_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
