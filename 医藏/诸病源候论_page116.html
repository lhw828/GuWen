<!DOCTYPE html>
<html>
<head>
    <meta charset="UTF-8">
    <title>诸病源候论 - 第 116 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 116 页/共 129 页</h1>
    <div class="content">　　疟病者，由夏伤于暑，客于皮肤，至秋因劳动血气，腠理虚而邪乘之，动前暑热，正邪相击，阴阳交争，阳盛则热，阴盛则寒。阴阳更盛更虚，故发寒热；阴阳相离，则寒热俱歇。若邪动气至，交争复发，故疟休作有时。

　　其发时节渐晏者，此由邪客于风府，循膂而下，卫气一日一夜常大会于风府，其明日日下一节，故其作日晏。其发早者，卫气之行风府，日下一节，二十一日下至尾 ，二十二日入脊内，上注于伏冲之脉，其气上行九日，出于缺盆之内，其气既上，故其病发更早。

　　其间日发者，由邪气内薄五脏，横连募原，其道远，其气深，其行迟，不能日作，故间日蓄积乃发也。

　　小儿未能触冒于暑，而亦病疟者，是乳母抱持解脱，不避风者也。

　　卷之四十六　小儿杂病诸候二（凡三十四论）

　　四十八、疟后余热候

　　夫风邪所伤，是客于皮肤，而痰饮渍于脏腑，致令血气不和，阴阳交争。若真气胜，则邪气退。邪气未尽，故发疟也。邪气虽退，气血上虚，邪气干于真气，脏腑壅痞，热气未散，故余热往来也。

　　卷之四十六　小儿杂病诸候二（凡三十四论）

　　四十九、患疟后胁内结硬候

　　疟是夏伤于暑，热客于皮肤，至秋复为风邪所折，阴阳交争，故发寒热。其病正发，寒热交争之时，热气乘脏，脏则燥而渴，渴而引饮，饮停成癖，结于胁下，故瘥后胁内结硬也

　　卷之四十六　小儿杂病诸候二（凡三十四论）

　　五十、疟后内热渴引饮候

　　疟病者，是夏伤于暑，热客于皮肤，至秋复为风邪所折，阴阳交争，故发寒热成疟。凡疟发欲解则汗，汗则津液减耗。又热乘于脏，脏虚燥。其疟瘥之后，腑脏未和，津液未复，故内犹热渴而引饮也。若引饮不止，小便涩者，则变成癖也。

　　卷之四十六　小儿杂病诸候二（凡三十四论）

　　五十一、寒热往来候

　　风邪外客于皮肤，内而痰饮渍于腑脏，致令血气不和，阴阳更相乘克，阳胜则热，阴胜则寒。阴阳之气，为邪所乘，邪与正相干，阴阳交争，时发时止，则寒热往来也。

　　卷之四十六　小儿杂病诸候二（凡三十四论）

　　五十二、寒热往来五脏烦满候

　　风邪外客于皮肤，内而痰饮渍于腑脏，致令血气不和，阴阳交争，故寒热往来。而热乘五脏，气积不泄，故寒热往来而五脏烦满。

　　卷之四十六　小儿杂病诸候二（凡三十四论）

　　五十三、寒热往来腹痛候

　　风邪外客于皮肤，内而痰饮渍于腑脏，血气不和，则阴阳交争，故寒热往来。而脏虚本挟宿寒，邪入于脏，与寒相搏，而击于脏气，故寒热往来而腹痛也。

　　卷之四十六　小儿杂病诸候二（凡三十四论）

　　五十四、寒热结实候

　　外为风邪客于皮肤，内而痰饮渍于腑脏，使血气不和，阴阳交争，则发寒热。而脏气本实，复为寒热所乘，则积气在内，使人胸胁心腹烦热而满，大便苦难，小便亦涩，是为寒热结实。

　　卷之四十六　小儿杂病诸候二（凡三十四论）

　　五十五、寒热往来食不消候

　　风邪外客于皮肤，内有痰饮渍于腑脏，使血气不和，阴阳交争，则寒热往来。其脾胃之气，宿挟虚冷，表虽寒热，而内冷发动。故食不消也。

　　卷之四十六　小儿杂病诸候二（凡三十四论）

　　五十六、寒热往来能食不生肌肉候

　　风邪外客于皮肤，内而痰饮渍于腑脏，使血气不和，阴阳交争，故发寒热往来。胃气挟热，热则消谷，谷消则引食，阴阳交争，为血气不和；血气不和，则不能充养身体。故寒热往来，虽能食而不生肌肉也。

　　卷之四十六　小儿杂病诸候二（凡三十四论）

　　五十七、胃中有热候

　　小儿血气俱盛者，则腑皆实，故胃中生热。其状：大便则黄，四肢壮，翕然体热者

　　卷之四十六　小儿杂病诸候二（凡三十四论）

　　五十八、热烦候

　　小儿脏腑实，血气盛者，表里俱热，则苦烦躁不安，皮肤壮热也。

　　卷之四十六　小儿杂病诸候二（凡三十四论）

　　五十九、热渴候

　　小儿血气盛者，则腑脏生热，热则脏燥，故令渴。

　　卷之四十六　小儿杂病诸候二（凡三十四论）

　　六十、中客忤候

　　小儿中客忤者，是小儿神气软弱，忽有非常之物，或未经识见之人触之，与鬼神气相忤而发病，谓之客忤也，亦名中客，又名中人。其状：吐下青黄白色，水谷解离，腹痛反倒夭矫，面变易五色。其状似痫，但眼不上摇耳，其脉弦急数者是也。若失时不治，久则难治。

　　若乳母饮酒过度，醉及房劳喘后乳者，最剧，能杀儿也。

　　卷之四十六　小儿杂病诸候二（凡三十四论）

　　六十一、为鬼所持候

　　小儿神气软弱，精爽微羸，而神魂被鬼所持录。其状：不觉有余疾，直尔萎黄，多大啼唤，口气常臭是也。

　　卷之四十六　小儿杂病诸候二（凡三十四论）

　　六十二、卒死候

　　小儿卒死者，是三虚而遇贼风，故无病仓卒而死也。三虚者，乘年之衰一也，逢月之空二也，失时之和三也。有人因此三虚，复为贼风所伤，使阴气偏竭于内，阳气阻隔于外，而壅闭，阴阳不通，故暴绝而死也。若腑脏未竭，良久乃苏；亦有兼挟鬼神气者，皆有顷邪退乃生也。

</div>
    <div class="pagination">
<a href="诸病源候论_page115.html">上一页</a><span>...</span><a href="诸病源候论_page111.html">111</a><a href="诸病源候论_page112.html">112</a><a href="诸病源候论_page113.html">113</a><a href="诸病源候论_page114.html">114</a><a href="诸病源候论_page115.html">115</a><span class="current-page">116</span><a href="诸病源候论_page117.html">117</a><a href="诸病源候论_page118.html">118</a><a href="诸病源候论_page119.html">119</a><a href="诸病源候论_page120.html">120</a><a href="诸病源候论_page121.html">121</a><span>...</span><a href="诸病源候论_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
