<!DOCTYPE html>
<html>
<head>
    <meta charset="UTF-8">
    <title>类经 - 第 32 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 32 页/共 96 页</h1>
    <div class="content">　　帝曰：寒厥何失而然也？（厥之将发，手足先寒者，是为寒厥。）岐伯曰：前阴者宗筋之所聚，太阴、阳明之所合也。

　　（前阴者，阴器也。宗筋者，众筋之所聚也。如足之三阴、阳明、少阳及冲、任、督、跷，筋脉皆聚于此，故曰宗筋。

　　此独言太阴、阳明之合者，重水谷之藏也。盖胃为水谷气血之海，主润宗筋；又阴阳总宗筋之会，会于气街，而阳明为之长，故特言之，以发明下文之义。）春夏则阳气多而阴气少，秋冬则阴气盛而阳气衰。（天人之道皆然也。）此人者质壮，以秋冬夺于所用，下气上争不能复，精气溢下，邪气因从之而上也，（质壮者有所恃，当秋冬阴胜之时，必多情欲之用，以夺肾中之精气，精虚于下则取足于上，故下气上争也。去者太过，生者不及，故不能复也。精溢则气去，气去则阳虚，阳虚则阴胜为邪，故寒气因而上逆矣。）气因于中，（气即上文之精气邪气也。精气之原，本于水谷，水谷之化，出于脾胃，故凡病为寒厥，为下气上争，为精气溢下，皆气因于中也。然水谷在胃，命门在肾。以精气言，则肾精之化因于胃；以火土言，则土中阳气根于命门。阴阳颠倒，互有所关，故上文云厥起于下，此云气因于中，正以明上下相因之义。）阳气衰不能渗营其经络，阳气日损，阴气独在，故手足为之寒也。（阳气者，即阳明胃气也。四肢皆禀气于胃，故阳虚于中，则不能渗营经络而手足寒也。）

　　帝曰：热厥何如而然也？（厥之将发，手足皆热者，是为热厥。）岐伯曰：酒入于胃，则络脉满而经脉虚。（酒为热谷之液，其气悍而疾，故先充络脉。络满而经虚者，酒能伤阴，阳盛则阴衰也。酒之详义，见经络类六及藏象类二十一。）

　　脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。（脾主为胃行其津液，故酒入于胃，必归于脾。湿热在脾，则脾阴虚，阳独亢，而胃不和矣。脾胃俱病则精气竭，故不能营其经络四肢也。）此人必数醉若饱以入房，气聚于脾中不得散，酒气与谷气相搏，热盛于中，故热遍于身，内热而溺赤也。夫酒气盛而悍，肾气日衰，阳气独胜，故手足为之热也。（数醉若饱入房者，既伤其脾，复伤其肾，皆阴虚也，故手足为热。按：本篇寒热二厥：一由恃壮以秋冬夺于所用，故阳气衰而为寒厥；一由数醉若饱入房，故精气竭而为热厥。二者皆因于酒色，致伤真元，乃为是病，故本篇首言其所由然，则厥之重轻，于兹可见矣。）

　　帝曰：厥或令人腹满，或令人暴不知人，或至半日，远至一日，乃知人者何也？（暴不知人，猝然昏愦也。）岐伯曰：阴气盛于上则下虚，下虚则腹胀满；（阴气盛于上，则不守于下，故下虚。阴虚于下，则脾肾之气不化，故腹为胀满。）

　　阳气盛于上则下气重上而邪气逆，逆则阳气乱，阳气乱则不知人也。（重，并也。邪气，气失常也。阳气盛于上，则下气并而上行，并则逆，逆则乱，阳气乱则神明失守，故暴不知人也。）

　　十五卷　疾病类

　　三十五、十二经之厥

　　（《素问·厥论》连前篇）

　　帝曰：愿闻六经脉之厥状病能也。（能，犹形也。前章言病厥之本，故此下复问其各经之状。）岐伯曰：巨阳之厥，则肿首头重，足不能行，发为 仆。 ，目眩乱也。仆，猝倒也。足太阳之脉起于目内 ，上额交巅入络脑，故为肿首头重 仆。其下行之支者，合 中，贯 内，故为足不能行。 音眩。）阳明之厥，则癫疾欲走呼，腹满不得卧，面赤而热，妄见而妄言。（阳明，胃脉也，为多气多血之经。气逆于胃则阳明邪实，故为癫狂之疾而欲走且呼也。其脉循腹里，故为腹满。胃不和则卧不安，故为不得卧。阳明之脉行于面，故为面赤而热。阳邪盛则神明乱，故为妄见妄言。）少阳之厥，则暴聋颊肿而热，胁痛， 不可以运。（厥在足少阳者，其脉入耳中，故暴聋，下加颊车，故颊肿而热。下腋循胸过季胁，故胁痛。下出膝外廉下外辅骨之前，故 不可以运。 音杭。）太阴之厥，则腹满 胀，后不利，不欲食，食则呕，不得卧。（足太阴之脉入腹属脾络胃，故厥则腹满 胀。逆气在脾，故后便不利，且令不欲食而食则呕。脾与胃为表里，胃不和者卧不安，脾亦然也。）少阴之厥，则口干溺赤，腹满心痛。（厥逆在足少阴者，其脉循喉咙挟舌本，故口干。肾脉络膀胱，故溺赤。其直者从肾上贯肝膈，其支者从肺出络心注胸中，故腹满心痛。）厥阴之厥，则少腹肿痛腹胀，泾溲不利，好卧屈膝，阴缩肿， 内热。（足厥阴之脉抵少腹挟胃，故厥则少腹肿痛而腹胀。其脉环阴器，故泾溲不利，阴缩而肿。肝主筋，为罢极之本，故足软好卧而屈膝。其下者行足胫内侧，故 内为热。泾音经，水名。溲音搜。）盛则泻之，虚则补之，不盛不虚，以经取之。（不盛不虚者，惟逆气在经而无关于虚盛也，故但取其经而已。义详本类前十。）

　　太阴厥逆， 急挛，心痛引腹，治主病者。（此下亦皆言足六经也。足太阴之脉上 内，循胫骨之后，故 为急挛。

　　入腹注心中，故心痛引腹。治主病者，谓如本经之左右上下及原俞等穴，各有宜用，当审其所主而刺之也。余准此。按：六经之厥已具上文，此复言者，考之全元起本，自本节之下，另在第九卷中，盖彼此发明，原属两篇之文，乃王氏类移于此者，非本篇之重复也。）少阴厥逆，虚满呕变，下泄清，治主病者。（肾为胃关，故少阴厥逆，则下焦不化而为虚满呕变。肾病则命门阳气亦衰，故下泄清冷。）厥阴厥逆，挛腰痛，虚满前闭谵言，治主病者。（厥阴脉络诸筋，故为拘挛腰痛。肝邪侮土，故为虚满。肝经之脉环阴器，故为前闭不通。肝藏魂，厥逆在肝则神魂乱，故言为谵妄。）三阴俱逆，不得前后，使人手足寒，三日死。（不得前后者，或闭结不通，或遗失不禁，不得其常之谓也。三阴俱逆则藏气绝。《阳明脉解篇》曰：厥逆连经则生，连脏则死。此之谓也。）太阳厥逆，僵仆呕血善衄，治主病者。（足太阳之脉起目内 ，从巅入络脑，挟脊循膂下 中，贯 内，为三阳之大经，故主僵仆衄 之病。然五脏之俞皆系于此，故本经厥逆者，当为呕血。衄，女六切。）少阳厥逆，机关不利，机关不利者，腰不可以行，项不可以顾，（足之少阳，胆经也。机关者，筋骨要会之所也。胆者筋其应，少阳厥逆则筋不利，故为此机关腰项之病。）发肠痈不可治，惊者死。（肠痈发于少阳厥逆者，相火之结毒也，故不可治。若有惊者，其毒连脏，故当死。）阳明厥逆，喘咳身热，善惊衄呕血。（阳明之脉循喉咙入缺盆下膈，故为喘咳。阳明主肌肉，故为身热。风木之邪发惊骇，为胃所畏，故善惊。阳明之脉起于鼻属于胃，气有所逆，故为衄血呕血。）

　　手太阴厥逆，虚满而咳，善呕沫，治主病者。（此下言手六经之厥逆也。手太阴之脉起于中焦，循胃口上膈属肺，故其为病如此。）手心主少阴厥逆，心痛引喉，身热，死不可治。（手心主厥阴之脉起于胸中，出属心包络；手少阴心脉从心系上挟嗌，皆令人心痛引喉。二经属火，其主血脉，故为身热。心为五脏六腑之大主，故逆之则死不可治。）手太阳厥逆，耳聋泣出，项不可以顾，腰不可以俯仰，治主病者。（手太阳小肠之脉至目之内外 入耳中，故厥则耳聋泣出。其支者从缺盆循颈，故项不可以顾。又《四时气篇》曰：邪在小肠者，连睾系，属于脊。故腰不可以俯仰也。）手阳明少阳厥逆，发喉痹嗌肿， ，治主病者。（手阳明大肠之脉从缺盆上颈贯颊，手少阳三焦之脉上出缺盆上项，故皆发喉痹嗌肿。

　　按全元起本 作痉，谓手臂肩项强直也。 音炽。痉音敬。）

　　十五卷　疾病类

　　三十六、厥逆头痛、五有余二不足者死

　　（《素问·奇病论》）

　　帝曰：人有病头痛以数岁不已，此安得之？名为何病？（头痛不当数岁，故怪而为问。）岐伯曰：当有所犯大寒，内至骨髓，髓者以脑为主，脑逆故令头痛齿亦痛，病名曰厥逆。帝曰：善。（髓以脑为主，诸髓皆属于脑也，故大寒至髓，则上入头脑而为痛。其邪深，故数岁不已。髓为骨之充，故头痛齿亦痛。是因邪逆于上，故名曰厥逆。）

　　帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉细微如发者，此不足也。其病安在？名为何病？（癃，小水不利也。一日数十溲，数欲便而所出不多也。如炭者，热之甚也。颈言咽喉，膺言胸臆。如格者，上下不通，若有所格也。人迎躁盛者，足阳明动脉在结喉两旁，所以候阳也。喘息者，呼吸急促也。气逆者，治节不行也。太阴脉微细者，即两手寸口之脉，所以候阴也。癃，良中切。溲音搜。）岐伯曰：病在太阴，（脾肺二脏皆属太阴，观下文复云颇在肺，则此节专言脾阴可知。如上文云太阴之脉细微者，正以气口亦太阴也，藏气不足，则脉见于此。又《口问篇》曰：中气不足，溲便为之变。今其癃而数十溲者，亦由中气之不足耳，故病在脾阴。气口亦太阴义，详藏象类十一。）其盛在胃，（上文云身热如炭者，胃主肌肉也。颈膺如格者，胃脉循喉咙入缺盆下膈也。人迎躁盛者，即《终始等篇》所云人迎一盛二盛三盛四盛且大且数名曰溢阳也。凡上三者，皆属阳明，故曰其盛在胃。）颇在肺，（即喘息气逆也。）病名曰厥，死不治。（阴不入阳，故其盛在胃。阳不入阴，故太阴细微。病名曰厥者，阴阳皆逆也。故死不可治。（此所谓得五有余、二不足也。）帝曰：何谓五有余、二不足？岐伯曰：所谓五有余者，五病之气有余也；二不足者，亦病气之不足也。今外得五有余，内得二不足，此其身不表不里，亦正死明矣。（外得五有余者，一身热如炭，二颈膺如格，三人迎躁盛，四喘息，五气逆也。内得二不足者，一癃而一日数十溲，二太阴脉细微如发也。

　　若此五病者，邪气有余也。二病者，正气不足也。欲泻其邪，则阴虚于里；欲补其虚，则阳实于外。救里不可，治表亦不可，此不表不里之病，即阳证阴脉之类，有死而已，不能为也。）

　　十五卷　疾病类

　　三十七、厥腰痛

　　（《素问·病能论》）

　　帝曰：有病厥者，诊右脉沉而紧，左脉浮而迟，不然病主安在？（此言厥逆而为腰痛者，其病在肾也。右脉左脉，皆以两尺为言。不然，《甲乙经》作不知，于义为妥，当从之。）岐伯曰：冬诊之，右脉固当沉紧，此应四时；左脉浮而迟，此逆四时。（冬气伏藏，故沉紧者为应时，浮迟者为逆，逆则为厥矣。）在左当主病在肾，颇关在肺，当腰痛也。（在左者当主病在肾，此正以尺为言也。然浮者为肺脉，故云颇关在肺。）帝曰：何以言之？岐伯曰：少阴脉贯肾络肺，今得肺脉，肾为之病，故肾为腰痛之病也。（肾脉本络于肺，今以冬月而肺脉见于肾位，乃肾气不足，故脉不能沉而见浮迟，此非肺病，病在肾也。腰为肾之府，故肾气逆者，当病为腰痛。）

　　十五卷　疾病类

　　三十八、厥逆之治须其气并

　　（《素问·腹中论》）

　　帝曰：有病膺肿颈痛，胸满腹胀，此为何病？何以得之？（膺，胸之两旁高处也。颈，项前也。）岐伯曰：名厥逆。

　　（膺肿颈痛，胸满腹胀，皆在上中二焦，此以阴并于阳，下逆于上，故病名厥逆。）帝曰：治之奈何？岐伯曰：灸之则喑，石之则狂，须其气并，乃可治也。（喑，失音也。石，总针石而言。）帝曰：何以然？岐伯曰：阳气重上，有余于上，灸之则阳气入阴，入则喑；（阳气有余于上而复灸之，是以火济火也。阳极乘阴，则阴不能支，故失声为喑。）石之则阳气虚，虚则狂；（阳并于上，其下必虚，以石泄之，则阳气随刺而去，气去则上下俱虚，而神失其守，故为狂也。）须其气并而治之，可使全也。（气并者，谓阴阳既逆之后，必渐通也。盖上下不交，因而厥逆，当其乖离而强治之，恐致偏绝。

　　故必须其气并，则或阴或阳，随其盛衰，察而调之，可使保全也。）

　　十五卷　疾病类

　　三十九、伤寒

　　（《素问·热论篇》 附：传经说及伤寒治法）

　　黄帝问曰：今夫热病者，皆伤寒之类也，或愈或死，其死皆以六七日之间，其愈皆以十日以上者何也？不知其解，愿闻其故。（伤寒者，中阴寒杀厉之气也。寒盛于冬，中而即病者，是为伤寒。其不即病者，至春则名为温病，至夏则名为暑病。然有四时不正之气，随感随发者，亦曰伤寒。寒邪束于肌表，则玄府闭，阳气不得散越，乃郁而为热，故凡系外感发热者，皆伤寒之类。）岐伯对曰：巨阳者，诸阳之属也。（巨，大也。太阳为六经之长，统摄阳分，故诸阳皆其所属。）其脉连于风府，故为诸阳主气也。（风府，督脉穴。太阳经脉，复于巅背之表，故主诸阳之气分。）人之伤于寒也，则为病热，热虽甚不死；（人伤于寒而传为热者，寒盛则生热也。寒散则热退，故虽甚不致死。）其两感于寒而病者，必不免于死。（表里俱受，是谓两感，义详后章。）帝曰：愿闻其状。岐伯曰：伤寒一日，巨阳受之，故头项痛，腰脊强。（巨阳，足太阳也，为三阳之表，而脉连风府，故凡病伤寒者多从太阳始。太阳之经从头项下肩 ，挟脊抵腰中，故其为病如此。仲景曰：太阳之为病，脉浮，头项强痛而恶寒。按：人身经络，三阳为表，三阴为里。三阳之序，则太阳为三阳，阳中之阳也；阳明为二阳，居太阳之次；少阳为一阳，居阳明之次，此三阳为表也。三阴之序，则太阴为三阴，居少阳之次，少阴为二阴，居太阴之次；厥阴为一阴，居少阴之次，此三阴为里也。其次序之数，则自内而外，故各有一二三之先后者如此。又如邪之中人，必自外而内，如《皮部论》等篇曰：邪客于皮则腠理开，开则邪入客于络脉，络脉满则注于经脉，经脉满则入舍于腑脏。此所以邪必先于皮毛，经必始于太阳，而后三阴三阳五脏六腑皆受病，如下文之谓也。）

　　二日阳明受之，阳明主肉，其脉挟鼻络于目，故身热目疼而鼻干，不得卧也。（伤寒多发热，而独此云身热者，盖阳明主肌肉，身热尤甚也。邪热在胃则烦，故不得卧。余证皆本经之所及。仲景曰：阳明之为病，胃家实也。）三日少阳受之，少阳主胆，其脉循胁络于耳，故胸胁痛而耳聋。（邪在少阳者，三阳已尽，将入太阴，故为半表半里之经。其经脉出耳前后，下循胸胁，故为胁痛耳聋等证。仲景曰：伤寒脉弦细，头痛发热者，属少阳。少阳之为病，口苦咽干目眩也。又曰：太阳病不解，转入少阳者，胁下硬满，干呕不能食，往来寒热。盖邪在阴则寒，邪在阳则热，邪在表则无呕满等证，邪在里则胸满干呕不能食。故成无己曰：少阳之邪，在半表半里之间。）三阳经络皆受其病，而未入于脏者，故可汗而已。

　　（三阳为表属腑，邪在表而未入于三阴之脏者，皆可汗而散也。）四日太阴受之，太阴脉布胃中，络于嗌，故腹满而嗌干。

　　（邪在三阳，失于汗解，则入三阴，自太阴始也。仲景曰：伤寒脉浮而缓，手足自温者，系在太阴。太阴之为病，腹满而吐，食不下、自利益甚，时腹自痛也。）五日少阴受之，少阴脉贯肾络于肺，系舌本，故口燥舌干而渴。（肾经属水而邪热涸之，故口舌为之干渴。仲景曰：少阴之为病，脉微细，但欲寐也。）六日厥阴受之，厥阴脉循阴器而络于肝，故烦满而囊缩。（六经传遍，乃至厥阴，邪热甚于阴分，故为烦满。仲景曰：厥阴之为病，气上撞心，心中疼热，饥而不欲食，食则吐蛔，下之利不止。按：伤寒传变，先自三阳之表，后入三阴之里，此阴阳先后之序也。然观东垣曰：太阳者，巨阳也。膀胱经病，若渴者，自入于本也，名曰传本。太阳传阳明胃土者，名曰巡经传。太阳传少阳胆木者，名曰越经传。

　　太阳传少阴肾水者，名曰表里传。太阳传太阴脾土者，名曰误下传。太阳传厥阴肝木者，名曰巡经得度传。又陶节庵曰：风寒之国中人也无常，或入于阴，或入于阳，皆无定体，非但始太阳，终厥阴也。或自太阳始，日传一经，六日至厥阴，邪气衰，不传而愈者；亦有不罢再传者；或有间经而传者；或有传至二三经而止者；或有终始只在一经者；或有越经而传者；或有初入太阳，不作郁热，便入少阴而成真阴证者；或有直中阴经而成寒证者。缘《经》无明文，后人有妄治之失。若夫自三阳传次三阴之阴证，外虽有厥逆，内则热邪耳。若不发热，四肢便厥冷而恶寒者，此则直中阴经之寒证也。

　　自叔和立说之混，使后人蒙害者多矣。又有合病并病之症：曰合病者，两经或三经齐病不传者为合病；并病者，一经先病未尽，又过一经之传者为并病。所以有太阳阳明合病，有太阳少阳合病，有少阳阳明合病，有三阳合病。三阳若与三阴合病，即是两感，所以三阴无合并例也。此皆经文所未及，而二子言之，其义多出于仲景，皆理所必然者也。然经所言者，言传经之常；二子所言者，言传经之变。学人俱当详察，不可执一，庶乎随机应变，不致有胶柱之误矣。）三阴三阳、五脏六腑皆受病，荣卫不行，五脏不通，则死矣。（伤寒邪在经络，本为表证，经尽气复，自当渐解；若六经传遍而邪不退，则深入于腑，腑不退则深至于脏，故五脏六腑皆受病矣。邪盛于外则营卫不行，气竭于内则五脏不通，故六七日间致死也。善治此者，必不使其邪入内，亦必不使其脏气竭，知斯二者，近于神矣。愚按：伤寒传变，止言足经，不言手经，其义本出此篇，如上文六节是也。奈何草窗刘氏不明其理，遂谬创伤寒传足不传手之说，谓足经所属皆水木土，水寒则冰，木寒则雕，土寒则坼，是皆不胜其寒也。手经所属，皆金与火，金得寒则愈坚，火体极热而寒不能袭。所以伤寒只传足经，不传手经，巧言要誉，昧者称奇，妄诞欺人，莫此为甚。夫人之金火两脏，不过以五行之气各有所属耳，岂即真金真火，不能毁伤者耶？斯言一出，遂起人疑，致有谓足经在下，手经在上，寒本阴邪，故传足也。有谓足之六经皆东北方及四隅之气，手之六经皆西南方之气，寒气中人，必在冬春，同气相求，故先自水经以及木土，而金火则无犯也。有谓无奇经则无伤寒，奇经惟附于足也。纷纷议论，争辨不明，其说皆谬。夫人之血气营运周身，流注不息，岂传遇手经而邪有不入者哉？且寒之中人，必先皮毛，皮毛者肺之合，故在外则有寒栗鼻塞等证，在内则有咳喘短气等证，谓不传于肺乎？其入手少阴、厥阴也，则有舌苔怫郁，神昏错乱等证，谓不传于心主包络乎？其入手阳明也，则有泄泻秘结等证，谓不传于大肠乎？其入手太阳也，则有癃闭不化等证，谓不传于小肠乎？其入手少阳也，则有上下不通，五官失职，痞满燥实俱全等证，谓不传于三焦乎？再观本节云三阴三阳、五脏六腑皆受病，岂手经不在内乎？所以仲景有肺心肝脾肾五脏绝症，义又可知。然本经之不言手者何也？盖伤寒者表邪也，欲求外证，但当察于周身，而周身上下脉络，惟足六经则尽之矣，手经无能遍也。且手经所至，足经无不至者，故但言足经，则其左右前后阴阳诸证，无不可按而得，而手经亦在其中，不必言矣。此本经所以止言足者，为察周身之表证也。义本易见，而疑辩至今，皆惑于刘氏之妄言耳。井蛙蠹道之评，孰为评之过也。）其不两感于寒者，七日巨阳病衰，头痛少愈；（邪气渐退，则正气渐复，如下文也。）八日阳明病衰，身热少愈；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止不满，舌干已而嚏；十二日厥阴病衰，囊纵少腹微下，大气皆去，病日已矣。（所谓其愈皆十日以上者如此。嚏音帝。）

　　帝曰：治之奈何？岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。（各通其脏脉，谓当随经分治也。凡传经之邪，未满三日者，其邪在表，故可以汗已。满三日者，其邪传里，故可以下。然此言表里之大体耳。按《正理伤寒论》曰：脉大浮数，病为在表，可发其汗；脉实沉数，病为在里，可下之。故日数虽多，但有表证而脉浮大者，犹宜发汗；日数虽少，但有里证而脉沉实者，即当下之。此汗下之法，但当以表里为据，有不可以执一也。愚按：伤寒一证，感天地阴厉之气，变态不测，最为凶候，治一有差，死生反掌。在古人垂训之多，何止百家千卷，其中立法之善，无出仲景，用药之善，须逊节庵，凡于曲折精微，靡不详尽，余复何言；然尤有不能已者，在苦于条目之浩繁，而后学求之不易也。观陶氏家秘的本曰：伤寒治法，得其纲领如拾芥，若求之多岐，则支离破碎，如涉海问津矣，盖脉证与理而已。斯言也，予殊佩之。然求其所谓纲领者，谓操其枢要，切于时用者是也。所谓多岐者，谓检遍方书，无方可用者是也。所谓脉证者，谓表里阴阳寒热虚实之辨也。所谓理者，谓见之真、法之要也，得其理则治无一失矣。是以法必贵详，用当知约，详而不约，徒详何益？诚若望洋，无所用之地矣。予请约之曰：凡治伤寒，其法有六，曰吐汗下温清补也。盖吐中有发散之意，可去胸中之实，可举陷下之气，若无实邪在上，不可用之，所用既少，法亦无多，故舍吐之外而切于用者，惟汗下温清补五法而已。所谓汗者，治表证也，寒邪在表，不汗何从而解？然汗法有三：曰温散，曰凉解，曰平解。温散者，如以寒胜之时，阴胜之脏，阳气不充，则表不易解。虽身有大热，亦必用辛温，勿以寒凉为佐，此即寒无犯寒之谓也。凉解者，如炎热炽盛，表里枯涸，则阴气不营，亦不能汗，宜用辛凉，勿以温热为佐，此即热无犯热之谓也。若病在阴阳之间，既不可温，又不可凉，则但宜平用，求其解表而已也。然无表证者不可汗，似表非表者不可汗，咽中闭塞者不可汗，诸动气者不可汗，淋家不可汗，诸亡血者不可汗，脉微弱者无阳也不可汗，脉微恶寒者阴阳俱虚不可汗吐下。其可汗者，如仲景曰：凡发汗温服汤药，其方虽言日三服，若病剧不解，当促之于半日中尽三服。又曰：凡作汤药，不可避晨夜，觉病须臾，即宜便治，不等早晚，则易愈矣。此所以汗不嫌早也。

　　所谓下者，攻其内也，实邪内结，不下何从而去？然表邪未解者不可下，诸虚者不可下，阳微者不可下，诸外实者不可下，咽中闭塞者不可下，诸动气者不可下，脉弱者不可下，脉浮而大者不可下，病呕吐者不可下，大便先硬后溏者不可下，非有大满燥实坚者不可下，此所以下不嫌迟也。所谓温者，温其中也，脏有寒气，不温之何自而除？有客寒者，寒自外入者也。有主寒者，气虚者也。盖气为阳，气不足则寒生于中，寒即阴证之属，温即兼乎补也。所谓清者，清其热也，有热无结，本非大实，不清之何由而散？表热者宜于清解，里热者宜于清降，热即阳证之属，清即类乎泻也。若此四者，古人发明已尽，余不过述其要耳，学人仍当由博而约，勿谓止于是也。惟补之一字，则所系尤切，而人多不知之。

　　夫用补之法，岂止因于中气，盖实兼乎表里。如表邪不解，屡散之而汗不出者，中虚无力，阴气不能达也。盖汗即水也，水既不足，汗自何来？人知汗属阳分，升阳可以解表，而不知汗生于阴，补阴最能发汗，今有饮水而汗出者，即其义也。

　　又如内热不解，屡清之而火不退者，阴不足也。人知惟寒可以去热，而不知壮水方能息火也。又如正气不足，邪气有余，正不胜邪，病必留连不解。有如是者，不可攻邪，但当实其中气，使正气内强，则根本无害，逼邪外出，则营卫渐平，所谓温中自有散寒之意，此不散表而表自解，不攻邪而邪自退，不治之治，尤非人之所知也。惟是用补之法，则脏有阴阳，药有宜否，宜阳者必先于气，宜阴者必先乎精。阳以人参为主，而 术升柴之类可佐之；阴以熟地为主，而茱萸山药归杞之类可佐之。然人参随熟地，则直入三阴；熟地随 术，亦上归阳分。但用药当如盘珠，勿若刻舟求剑。且人伤于寒而传为热，则阳胜伤阴者多，故利于补阴者十之七八，利于补阳者十之二三。然阴中非无阳气，佐以桂附，则真阳复于命门；佐以姜草，则元气达于脾胃。药不及病，与不药同。故当随病重轻以为增减，此余之百战百胜者，所活已多，非谬说也。或曰：古人之治伤寒，皆重在汗吐下三法而后于补，今子所言，则似谆谆在补而后于攻者何也？曰：三法已悉，无待再言，独于用补，殊未尽善，故不得不详明其义，以补古人之未备。试以《伤寒论》观之，曰：阴证得阳脉者生，阳证得阴脉者死。迄今说者，无不为然。愚谓阳证阳脉、阴证阳脉者，本为顺证，可以无虑；惟阳证阴脉，则逆候也，为伤寒之最难，故古人直谓之死，则其无及于此也可知矣，余所谓切于补者，正在此也。今以余所经验，凡正气虚而感邪者多见阴脉。盖证之阳者，假实也；脉之阴者，真虚也。阳证阴脉，即阴证也。观陶节庵曰：凡察阴证，不分热与不热，须凭脉下药，至为切当。不问脉之浮沉大小，但指下无力，重按全无，便是伏阴，不可与凉药，服之必死。然则脉之沉小者，人知其为阴脉矣；而浮大者亦有阴脉，则人所不知也。治以凉药犹且不可，况其他乎？故余于此证，必舍证从脉，所以十全其九。然所用之法，多非本门正方，随手而应，见者无不异之，夫亦何异之有，药对证而已矣，余请再悉其义。夫伤寒之千态万状，只虚实二字足以尽之。一实一虚，则邪正相为胜负，正胜则愈，邪胜则死，死生之要，在虚实间耳。若正气实者，即感大邪，其病亦轻；正气虚者，即感微邪，其病亦甚。凡气实而病者，但去其邪则愈矣，放胆攻之，何难之有？此而当余，亦不过若吹灰拉朽耳，无足齿也。虽付之庸手，自无难愈。即不治之，俟其经尽气复，亦无不愈。此譬之两敌相持，主强则客不能胜，必自解散而去，何患之有？故凡正气实者，无论治与不治，皆无虑也。

　　所可虑者，惟挟虚伤寒耳。凡疾病相加，未有元气不竭而死者，强弱相攻，未有根本不伤而败者，此理势之必然也。伤寒之难，止于此耳。奈何庸浅之辈，初不识人虚实，但见发热，动手便攻。夫不可攻而攻之，则未有不死者何也？盖攻者所以攻邪，然必借元气以为之帅，设主气不足而强攻其邪，则邪气未去，而正气因攻先败矣。如此杀人，罪将谁委？又其最可怪者，则有曰伤寒无补法，惑乱人心，莫此为甚。独不观仲景立三百九十七法，而脉证之虚寒者一百有余；定一百一十三方，而用人参者三十，用桂附者五十有余。此下如东垣、丹溪、陶节庵辈所用补中益气、回阳返本、温经益元等汤，皆未尝不用补也，孰谓伤寒无补法耶？此其立法，固为不少，但在余则犹谓未尽，在人则目为异常，不惟异常，而且曰无之，高明者岂其然哉？矧今人之患挟虚伤寒者十尝六七，传诵伤寒无补法者十之八九，虚而不补，且复攻之，余目睹其受害者盖不可胜纪矣，心切悲之，故力辩于此，欲以救时弊耳，非好补也。观者惟加详察，则苍生大幸。）

　　十五卷　疾病类

　　四十、两感

　　（《素问·热论》连前篇）

　　帝曰：其病两感于寒者，其脉应与其病形何如？岐伯曰：两感于寒者，病一日则巨阳与少阴俱病，则头痛口干而烦满。（两感者，表里同病也。足太阳与少阴为表里，故在太阳则为头痛，在少阴则为口干烦满。）二日则阳明与太阴俱病，则腹满身热，不欲食谵言。（阳明太阴为表里，二经同病也。谵言，妄言也。阳明病则身热谵言，太阴病则腹满不欲食。

　　谵音占。）三日则少阳与厥阴俱病，则耳聋囊缩而厥，水浆不入，不知人，六日死。（少阳厥阴表里同病也。少阳病则为耳聋，厥阴病则为囊缩而厥。至是则三阴三阳俱受病，故水浆不入，昏不知人，于六日之际当死也。）帝曰：五脏已伤，六腑不通，荣卫不行，如是之后，三日乃死何也？（如此之后，三日乃死，谓两感传遍之后，复三日而死也。盖即六日之义。）岐伯曰：阳明者，十二经脉之长也，其血气盛，故不知人；三日其气乃尽，故死矣。（阳明为水谷气血之海，胃气之所出也，故为十二经脉之长，且为多气多血之经，若感于邪，其邪必甚，故不知人。凡两感于邪者，三日之后，胃气乃尽，故当死也。按：门人钱祯曰：两感者，本表里之同病，似若皆以外邪为言，而实有未必尽然者，正以内外俱伤，便是两感。今见少阴先溃于内，而太阳继之于外者，即纵情肆欲之两感也。太阴受伤于里，而阳明重感于表者，即劳倦竭力、饮食失调之两感也。厥阴气逆于脏，少阳复病于腑者，必七情不慎、疲筋败血之两感也。人知两感为伤寒，而不知伤寒之两感，内外俱困，病斯剧矣。但伤有重轻，医有肾不肖，则死生系之。或谓两感之证不多见者，盖亦见之不广，而义有未达耳。此言最切此病，诚发人之未发，深足指迷，不可不录也。）

</div>
    <div class="pagination">
<a href="类经_page31.html">上一页</a><span>...</span><a href="类经_page27.html">27</a><a href="类经_page28.html">28</a><a href="类经_page29.html">29</a><a href="类经_page30.html">30</a><a href="类经_page31.html">31</a><span class="current-page">32</span><a href="类经_page33.html">33</a><a href="类经_page34.html">34</a><a href="类经_page35.html">35</a><a href="类经_page36.html">36</a><a href="类经_page37.html">37</a><span>...</span><a href="类经_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
