<!DOCTYPE html>
<html>
<head>
    <meta charset="UTF-8">
    <title>胎产指南 - 第 8 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产指南 - 第 8 页/共 27 页</h1>
    <div class="content">　　凡为夫君者，宜平时家中讲谈，令妇人习闻，有孕知调摄，临产有主张，不惧怕，不早用力，自无难产逆生之害。以受胎后论，即不能知古人胎教，凡宜禁忌者，亦当省悟。以临产时论，胎至十月，形完气壮，手足必动，子动则母必腹痛，痛急则胞衣必破，子自出胞衣而来，苟不甚耐顺时，见其腹痛半日、一日不产，即为难生，不知自胞衣未破，子未出胞衣，倘用药用符，催其速生，一催之间，多致误事。岂知天地生物，胎卵蠢动，皆自生养，何尝用药用符。故临产切不可慌张，即三五日不产，亦不妨，须要忍痛安心，任其自然分娩。

　　[卷首　种子章] 受胎保护 

　　受胎后，即宜用布一幅，阔六七寸，长短视人肥瘦，约缚二道，横束腰间，直至临盆方解去。若是试痛，仍不宜解，此有二妙：胎未长成，得此则腰膂有力，些须闪挫，不致动胎，又能常令腹中窄狭，及到解开，则腹中乍宽，转身容易。

　　胎后睡时，须要两边换睡，不可尽在一边，要使小儿左右利便，手足惯熟，则产时中道而出不难矣。

　　孕后饮食宜淡泊，不宜肥浓，不宜重浊。宜甘平，不宜辛热。青蔬白饭，亦能养人。若在贫家，颇而不乏，但富贵之家，平日甘肥餍足，抑令崇俭，势所不堪，酌乎其中，胪列如下：宜食诸物：肚、肺、鸡、鸭、鲞、海参、腐皮、麻油、白菜、菠菱、笋、莲子、熟藕、山药、芡实。诸物总要洁治，多用清汤，吹去浮油，饮之最佳。（俱用白煎，忌用油煎。）此多为膏粱之人言耳。若藜藿之腹，正宜得肥甘而润之，何淡泊之有?但六七个月后，腐皮麻油二味最佳，不妨日日食之。麻油解毒，腐皮滑胎，且清且补，贫富皆宜，允为上品，积食一二百张，则首生如达矣。或以麻油拌食更妙，不宜熬熟。

　　忌食诸物：椒、姜、煎炒、野味、猪肝、血、犬肉、蟹、黑鱼。

　　[卷首　种子章] 难产七因 

　　一因安逸：盖妇人怀胎，血以养之，气以护之。宜时常行动，令血气流，胞胎活动。若久坐久卧，血凝气滞则难产。常见田家劳碌之妇其产甚易，可知也。

　　一因奉养：胎之肥瘦，气通于母，恣食浓味，以致胎肥难产。常见荆布之女容易产，可证也。

　　一因淫恣：古者妇人有孕，即居别室，不共夫寝。若有孕而犯之，三月以前常知胎产小产，三月以后犯之，一则胞衣太浓而难产，再则子身多浊物而不寿，三则子出胞衣即多疮毒，出痘多细密难起，以致少亡。皆由父母欲火所结，可悲也。

　　一因忧疑：今人不讲生产之理，或问祸福于鬼神，祷求于卜筮；或闻里中有产厄者，孕妇疑则惧，惧则气怯，故难产。

　　一因软怯：如少妇初产，神气怯弱，子户未舒，便腰曲不伸，辗转倾侧，儿不得出。又中年妇人，生育既多，血气虚耗，产甚艰难。须胎前服补气养血之药，调理健壮，则临产自无虑矣。

　　一因怆惶：将产之时，有等愚蠢稳婆，不审正产与转胎，但见腹痛，遂用努力催生，产妇听从，以致横生。

　　一因虚乏：临产用力太早，及儿欲出无力以送，是以难产。此时宜服人参接力则产矣。

　　[卷一　胎前辨论诸症] 保安胎论 

　　凡孕妇脾胃旺而血气充，则胎安而正，产子精神而寿，曷尝用药以调气血安胎耶?若禀不足而气血衰，脾胃弱，饮食少，则虚症百出，孕成数堕，或产子不寿，必资药力以助母安胎寿子也。是以丹溪先生删定安胎饮之良方，治孕妇元气虚弱，胎气不安，饮食不美，或腹痛腰疼，随症加减，以治胎前诸症，后开随症加减二十余方，皆可按方取用。夫血精会凝而成孕，精气蒸胃而呕逆。血少肝虚，如爱酸物；胃气受伤，厌阻饮食。若人素弱呕阻，本方量加橘红；若禀浓吐逆，再加竹沥姜汁。下血不止名胎漏；小腹堕痛名胎痛。胎漏宜凉，须加生、熟地黄；胎痛宜温，少加带壳砂仁。至若仆跌动胎下血，胶艾宜加；怒气胎冲上逆，木香为先。小便短涩成淋沥，乃子淋之症，安荣不应本方宜。小便带血流于脬，是膀胱之热，逍遥入炒山栀。子肿症多面目虚浮，而肢体有水气，全生白术堪医。子烦症则心惊胆怯，而时加烦闷，安胎竹叶无疑。天仙藤散治足指缝出水，病名子气，虚人多加参、术。羚羊角散疗项强筋搐拳挛，病名子痫，痰多加竹沥、参、归。至如脾胃气虚而胎压尿胞，则脐腹胀而小便淋闭，安胎饮服，法宜探吐升提。又如脾虚气弱而转运舒迟，则饮食停滞而腹胀呕吐，安胎力缓，加参，平胃调和。又若胸满、腹胀、便秘、遍身浮肿，名曰胎水之不利，得用鲤鱼汤。若脾胃气虚，佐以四君、五皮。又若胎气上攻，心腹胀满作痛，名曰子悬之候，必用紫苏汤。若食少晡热，兼以加味逍遥。若腹大子满，肥而气壅，束胎难缓，临月欲活血而散滞，达生散宜尝。柴前梅连丸，治骨蒸之劳热。当归六黄汤，疗盗汗之晡热。孕成数堕，因母血弱不能分荫其胎，本方预服，可保满期。生子无气，由母气虚，仅可资荣于己，安胎之方，必须月服。老夫得少妇，须寡欲以候经期；壮阳遇衰阴，必频药以助胎力。其人爱精重施，生于精神有寿。狂阳妄泄，育子清寡无神，此造化必然之理，后人胤嗣当鉴。大抵孕妇素弱，又欲分血气以荫胎，自然虚症百出。是以丹溪先生安胎方以补为主，佐以顺气清凉。参、术、黄芩，乃安胎之圣药；归、芎、怀熟，实补血之良剂；佐以苏叶、陈皮，可为常服方也。夫孕成六月之前，其胎尚未转运，茯苓性降，不宜多用，黄肥胎，岂可常加。香附虽胎喘所需，无补虚人反害。砂仁可止呕定痛，多加则动血行胎。历考丹溪安胎之论不过数首，安胎之方不过再四，若能神明加减，则十全八九，诚为后学之准绳也。

　　[卷一　胎前辨论诸症] 胎症名目辨 

　　诸家巧立病名，竹叶汤以治子烦，安荣散以治子淋，天仙藤散以治子气之方，羚羊角散治子痫之病，子肿症用全生白术方，子悬症用紫苏叶方。胎前之症，非止数名，总因孕妇气血亏虚；或有外感致生诸症而胎不安，岂胎有病母之理也。子烦淋肿等症名，乃后人巧立之名，形容胎前之病耳。愚意随症治方，多尊丹溪先生安胎散加减以治，毫无误失。

　　[卷一　胎前辨论诸症] 补母寿子论 

　　凡屡产生子无气，及育而不寿者，以父母气血不足故也。夫人爱精重施，则髓满骨坚，又得血气壮盛之妇为配，生子自精神而有寿。若壮阳弱妇成孕，则母无余血荫胎，必借药补，以培胎元，斯生寿子。又若弱女衰翁，必须异床寡欲，药味助神，算候经期，固精方施，斯干元资始之本，实坤元资生之源浓也。经曰：因而和之，期为圣度。若不远帷薄，则相火易动，虽不交会，亦暗流损泄多矣。阴平阳秘，精神乃治；阴阳离决，精神乃绝。后立二方，实补先天之不足，孕成后必宜多服，以全胎元，生子必精神有寿，经验极多，故录示人。

　　[卷一　胎前辨论诸症] 补母寿子方 

　　治屡产生子无气，或育而不寿；又补气血虚弱，孕成不安，或得孕数堕，照方每月服十五贴，弱甚者，每日一帖。大益胎而分娩易，又生子精神有寿，经验良方也。

　　人参（一钱，如弱人用二钱）当归（二钱）白术（二钱）川芎（八分）怀生地（自蒸，二钱）条芩（二钱）柴苏（四分）陈皮（四分）甘草（四分）若虚弱人，陈皮去白，再加黄连五分，枣三枚，水煎服。

　　又加减法，脾胃弱常泄泻，加莲子十枚，带壳砂仁三分，减地黄。多怒而泻，加木香二分。口常燥渴，加麦冬一钱，怔忡惊悸，加枣仁一钱，益智一钱，天员十个。

　　先天大造丸

　　（兼服助胎尤妙）紫河车（一具，壮盛头胎者佳，如新鲜者挑去血筋，和酒浆煮烂，入药捣匀）山药（一两）人参（一两五钱）归身（二两五钱）麦冬（一两）五味子（五钱）黄柏（八分，久患泻人不可用）天冬（一两）怀生地（二两）脾胃弱常泻人，减地黄，用白术一两，各为末，炼蜜丸，先将地黄、麦冬，蒸捣如泥，次下诸药末，又捣千余下，丸如绿豆大，空心清汤下百丸，忌萝卜，不可食。

　　[卷一　胎前辨论诸症] 香附等耗气种子方不可服辨 

　　时人妄立种子方，多用香附为主，大损气血，服久则少力腰疼，及成痼疾绝胎。间有服交加散而偶得子者，因少壮妇多恚怒，服之抑气诸荣，幸中耳，岂可视为良方，珍服图嗣乎。且无子多由少血不能摄充，或屡堕胎损血，及经行作痛，或子宫空虚之故。欲求嗣者，须修补阴大造丸三、四料，以助阴血头胎，功效甚奇。经行久痛人，丸内用牛膝一两，元胡索五钱以调之。得孕屡堕者，成胎后，每月必服丹溪安胎饮十数帖，则可保矣。

　　补阴大造丸

　　治血虚气弱人，不能摄充精元成胎、或屡堕胎，及生子不寿者。若孕后虚热盗汗，食少带多，并宜服。

　　紫河车（一具）人参（二两）当归（二两）天冬（一两三钱）北五味（五钱）杜仲（七钱，姜炒）山药（八钱）牛膝（酒炒，一两）黄柏（盐炒，七钱）怀生地（自蒸，二两）合法丸服，俱同先天大造丸。

　　[卷一　胎前辨论诸症] 《事林广记》瘦胎三方不可服辨 

　　时医用枳壳、香附等耗气药，立敛胎易产方，名非无见也。仿古方士进湖阳公主，枳壳瘦胎方义，遂增几味耗气药品，巧立方名，使人信而服之，惑世害人久矣。盖方士因湖阳公主，居养而形浓，食膏粱而胎肥，过期难产，特进此方，亦幸中耳。其胎之损元不寿，不责咎也，常人岂可概服乎。夫孕至九个月，胎形全具，一母之气血荫胎两用，正宜服药补之。母弱者药培于他月，若复耗之，则母救己不赡，奚有余血分荫其胎?是以饿损胎元，日渐伶仃瘦弱，无敛胎易产之效，有亏元损寿之害，其孕母血气亦亏损，多至临盆艰涩，娩后血晕发厥，危疾皆由所致，人不知也。《妇人良方》所载无忧散、保气散、神寝散，俱不可服。

　　滋荣易产汤

　　（凡孕妇至九个月服之有益）人参（一钱）川芎（一钱）当归（三钱）茯苓（八分）甘草（四分）陈皮（五分）大腹皮（八分）白术（八分）黄芩（八分）益母草（二钱）怀生地（二钱）水煎服。

　　达生散

　　孕妇临月服之，活血去滞，虚者加参。又，一方有芍药、人参，尤佳。

　　（此方秘本无增入。）大腹皮（姜制，一钱五分）甘草（一钱五分）葱叶（三根）黄杨脑（七个）春加川芎、防风；夏加黄芩、五味；秋加泽泻；冬加砂仁或木通。胎动加阿胶；上气加紫苏、地黄；性急加柴胡；口渴加麦冬、黄芩。

　　[卷一　胎前辨论诸症] 衰翁弱女求嗣辨 

　　凡男子八八六十四而天真竭，过数而能生子者，禀原异于常也。女子七七四十九而天癸断，过期而能有孕者，冲脉旺而血气充也。然衰年欲昌嗣续，各有道焉。衰翁必须异床息火，绝无暗满流泄，药味助神真固，以候经期种子，斯干元资始之本浓也。弱妇成孕，必须月服固胎饮二十余剂，以培衰弱天真，斯坤元资生之源充也。补弱夫弱妇不足，前先天二方及补汤丸，经验极多。

　　补阳宿凤丸

　　（大补年老人）北五味白术黄茯苓炙川芎甘草白芍巴戟破故纸山萸肉天冬苁蓉川牛膝广皮怀山药黄柏知母杜仲虎骨（以上十九味，各一两）怀生地（四两）熟地（四两）麦冬（四两）人参（四两）当归（三两）甘枸杞（三两）用十年陈线鸡一只，蒸熟去皮油，取肉骨焙燥，合诸药炼蜜丸。（气血虚服之甚有益） 

　　[卷一　胎前辨论诸症] 妇人受胎月令 

　　妇人受胎一月，形如露珠，乃太极动而生阳，天一生水，谓之胫足厥阴，肝脉主之。经水即闭，饮食稍异。二月如桃花瓣，乃太极静而生阳，地二生火，谓之足厥阴，胆脉主之。若吐逆减食，名曰恶阻，有孕明矣。或偏嗜一物，乃一脏之虚，如爱酸物乃肝经，只能养胎而虚也。三月如清鼻涕，先成鼻与雌雄二器，乃分男女，手少阴相火所主，胎最易动。四月始受水精，以成血脉，形象具，手足顺成，手少阳脉所至。五月始受火精，筋骨四肢已成，毛发始生，足太阴脉所主。六月始受金精，以成筋，口耳皆成，足阳明脉所主。七月始受木精以成骨，游其魂，能动左手，手太阴脉所主。八月始受土精以成，皮肤九窍皆成，游其魄，能动右手，手阳明脉所主。九月始受石精，百节毕备，三转其身，足少阴脉所主。十月神气备足乃生，足太阳脉所主。惟手少阴太阳所主者，其主之官无为而已。堕胎须防三、五、七月，宜服清热凉血安胎之药。女子阴类也，以血为主，上应太阴，下应海潮，一月一行，故谓之月水、月信、月经。经者，常也；天癸，天一生水也。或先或后，或通或塞，皆病也。

　　复有变常，而古人未言及者，不可不知。有行期只吐血衄血；或眼目出血者，是谓倒经。有三月一行者，是谓季经。有一年一行者，是谓避年。有一生不行而受胎者，是谓暗经。有受胎之后，月月行经而生子者，是谓盛胎。或受胎每月血大下而胎不陨者，是谓漏胎。女子二七天癸至，七七天癸绝，其常也。有女子十二三而生者，其变也，医者亦宜留心也。

　　[卷一　胎前辨论诸症] 胎前二十七症医方 

　　丹溪安胎饮

　　一、治孕成后胎气不安；或腹微痛；或腰间作痛；或饮食不美，孕至五六个月，并宜服之。

　　白术（二钱）当归（二钱）条芩（八分）川芎（八分）人参（一钱）陈皮（四分）怀生地（二钱，自蒸）紫苏（四分）甘草（四分）砂仁（三分）姜枣引，水煎。

　　二、孕妇元气不足倦怠，或胎动不安，或身微热减食，并服加味安胎饮，如腰疼腿痛，必一日二三帖可安。

</div>
    <div class="pagination">
<a href="胎产指南_page7.html">上一页</a><span>...</span><a href="胎产指南_page3.html">3</a><a href="胎产指南_page4.html">4</a><a href="胎产指南_page5.html">5</a><a href="胎产指南_page6.html">6</a><a href="胎产指南_page7.html">7</a><span class="current-page">8</span><a href="胎产指南_page9.html">9</a><a href="胎产指南_page10.html">10</a><a href="胎产指南_page11.html">11</a><a href="胎产指南_page12.html">12</a><a href="胎产指南_page13.html">13</a><span>...</span><a href="胎产指南_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
