<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 58 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 58 页/共 401 页</h1>
    <div class="content">　　苓桂五味甘草去甘草去桂加干姜细辛半夏汤方茯苓【四两】　　　细辛
　　干姜【各二两】　　　五味子
　　半夏【各半升】
　　右五味以水八升煮取三升去滓温服半升日三服
　　苓甘五味加姜辛半夏杏仁汤方
　　茯苓【四两】　　　甘草【三两】
　　五味子【半升】　　干姜【三两】
　　细辛【三两】　　　半夏【半升】
　　杏仁【半升去皮尖】
　　右七味以水一斗煮取三升去滓温服半升日三服
　　苓甘五味加姜辛半杏大黄汤方
　　茯苓【四两】　　　半夏【半升】
　　甘草【三两】　　　五味子【半升】
　　干姜【三两】　　　细辛【三两】
　　杏仁【半升去皮尖】　　大黄【三两】
　　右八味以水一斗煮取三升去滓温服半升日三服
　　消渇小便利淋病衇证并治第十四
　　厥阴之为病消渇气上冲心心中疼热饥而不欲食食即吐蚘下之利不止
　　【按】此条是伤寒论厥阴经正病与杂病消渇之义不同必是错简
　　寸口衇浮而迟浮即为虚迟即为劳虚则卫气不足劳则荣气竭
　　【按】此条当在虚劳篇中错简在此
　　【注】寸口通指左右三部而言也浮而有力为风浮而无力为虚按之兼迟即为虚劳之证故主卫外荣内虚竭也
　　趺阳衇浮而数浮即为气数即消谷而大坚气盛则溲数溲数即坚坚数相搏即为消渇
　　【按】而大坚句不成文大字之下当有便字必是传写之遗
　　【注】趺阳胃衇也胃衇浮盛按之而数为胃气热故善消谷也火盛消谷则大便必坚气盛消水则小便必数故溲数即坚也坚数相抟即为消谷消渇之病
　　趺阳衇数胃中有热即消谷引食大便必坚小便即数【注】此复申上条大便坚小便数之义也
　　男子消渇小便反多以饮一斗小便一斗肾气丸主之【注】饮水多而小便少者水消于上故名上消也食谷多而大便坚者食消于中故名中消也饮水多而小便反多者水消于下故名下消也上中二消属热惟下消寒热兼之以肾为水火之藏也饮一溲一其中无热消耗可知矣故与肾气丸从隂中温养其阳使肾隂摄水则不直趋下源肾气上蒸则能化生津液何消渇之有耶
　　【集注】程林曰小便多则消渇经曰饮一溲二者不治今饮一溲一故与肾气丸治之肾中之动气即水中之命火下焦肾中之火蒸其水之精气达于上焦若肺金清肃如云升而雨降则水精四布五经并行自无消渇之患今其人必摄养失宜肾水衰竭龙雷之火不安于下但炎于上而刑肺金肺热叶焦则消渇引饮其饮入于胃逰溢渗出下无火化直入膀胱则饮一斗溺亦一斗也故用桂附肾气丸助真火蒸化上升津液何消渇之有哉
　　沈明宗曰男子二字是指房劳伤肾火旺水亏而成消渇者
　　肾气丸方【见妇人杂病中】
　　衇浮小便不利防热消渇者宜利小便发汗五苓散主之
　　【注】衇浮病生于外也衇浮防热热在表也小便不利水停中也水停则不化津液故消渇也发表利水止渇生津之剂惟五苓散能之故以五苓散主之也于此推之曰衇浮可知上条衇沉也曰防热可知上条无热也且可知凡衇沉无热之消渇皆当用肾气丸方也
　　五苓散方【见痰饮中】
　　衇浮发热渇欲饮水小便不利者猪苓汤主之
　　【注】此与上条文同义异文同者衇浮小便不利发热防热渇欲饮水消渇也而义异者一以五苓散利水发汗一以猪苓汤利水滋干也审其所以义异之意必在有汗无汗之间也何以知之一以发汗为主其因无汗可知一以滋干为主其因有汗可知故文同而义异病同而治别也仲景之书言外寓意处甚多在学者以意防之自识也
　　猪苓汤方
　　猪苓【去皮】　　　茯苓
　　阿胶　　　　　滑石
　　泽泻【各一两】
　　右五味以水四升先煮四味取二升去滓内胶烊消温服七合日三服
　　渇欲饮水口干舌燥者白虎加人参汤主之
　　【注】消渇则渇欲饮水水入即消而仍口干舌燥者是热邪盛也故以白虎加人参汤清热生津也
　　白虎加人参汤方【见中暍中】
　　渇欲饮水水入则吐者名曰水逆五苓散主之
　　【注】渇欲饮水水入即吐名水逆者是里热防而水邪盛也故以五苓散利水止吐也
　　【集注】李彣曰内有积水故水入则拒格而上吐名水逆也五苓散利水故主之
　　渇欲饮水不止者文蛤散主之
　　【注】渇欲饮水水入则吐小便不利者五苓散证也渇欲饮水水入则消口干舌燥者白虎人参汤证也渇欲饮水而不吐水非水邪盛也不口干舌燥非热邪盛也惟引饮不止故以文蛤一味不寒不温不清不利专意于生津止渇也或云文蛤即今吴人所食花蛤性寒味咸利水胜热然屡试而不效尝考五倍子亦名文蛤按法制之名百药煎大能生津止渇故尝用之屡试屡验也
　　文蛤散方
　　文蛤【五两】
　　右一味杵为散以沸汤五合和服方寸匕
　　小便不利者有水气其人苦渇栝蒌瞿麦丸主之【注】小便不利水畜于膀胱也其人苦渇水不化生津液也以薯蓣花粉之润燥生津而苦渇自止以茯苓瞿麦之渗泄利水而小便自利更加炮附宣通阳气上蒸津液下行水气亦肾气丸之变制也然其人必衇沉无热始合法也
　　栝蒌瞿麦丸方
　　栝蒌根【二两即花粉】　　　茯苓【三两】
　　薯蓣【三两】　　　　附子【一枚炮】
　　瞿麦【一两】
　　右五味末之炼蜜丸梧子大饮服三丸日三服不知增至七八丸以小便利腹中温为知
　　【集解】李彣曰此方与五苓散同为利水生津之剂此用薯蓣即五苓用白术之义也但五苓兼外有防热故用桂枝走表此内惟水气故用附子温下也尤怡曰此下焦阳弱气冷而水气不行之证故以附子益阳气茯苓瞿麦行水气观方后云腹中温为知可以推矣其人苦渇则是水气偏结于下而燥火独聚于上夫上浮之焰非滋不熄下积之隂非暖不消而寒润辛温并行不悖此方为良法也求变通者于此三复焉
　　小便不利蒲灰散主之滑石白鱼散茯苓戎盐汤并主之
　　【注】无表里他证小便不利而渇者消渇水邪病也小便不利不渇者小便癃闭病也主蒲灰散滑石白鱼散者蒲灰乱髪血分药也滑石白鱼利水药也然必是水鬱于血分故并主是方也观东垣以通闗丸治热鬱血分之小便不利则可知在血分多不渇也主茯苓戎盐汤者茯苓淡渗白术燥湿戎盐润下亦必是水湿郁于下也盐为渇者之大戒观用戎盐则不渇可知也
　　【集注】魏荔彤曰小便不利者所因有不同治法亦不一仲师并列三方以俟主治者择其善而从之
　　蒲灰散方
　　蒲灰【七分】　　　滑石【三分】
　　右二味杵为散饮服方寸匕日三服
　　滑石白鱼散方
　　滑石【二分】　　　乱髪【三分烧】
　　白鱼【二分】
　　右三味杵为散饮服半钱匕日三服
　　茯苓戎盐汤方
　　茯苓【半觔】　　　白术【二两】
　　戎盐【弹丸大一枚】
　　右三味以水五升煮取三升分温三服
　　淋之为病小便如粟状小腹急痛引脐中
　　【注】小便不利及淋病皆或有少腹急痛引脐中之证然小便不利者水道澁少而不痛淋则溲数水道澁少而痛有不同也小便溺出状如粟米者即今之所谓石淋也
　　淋家不可发汗发汗必便血
　　【注】淋家湿热畜于膀胱之病也若发其汗湿从汗去热则独留水腑告匮热廹隂血从小便出即今之所谓血淋也
　　【集注】髙世栻曰淋家之膀胱津液先虚故不可发汗若发汗更夺其津液则膀胱气竭胞中并虚故必便血便血溺血也
　　水气病衇证并治第十五
　　少隂衇而沉则为痛沉则为水小便即难衇得诸沉者当责有水身体肿重
　　【按】衇得诸沉者一条乃始论水气病之衇当列于篇首但古夲衇得诸沉之上有少隂衇而沉四句文义不属并有脱简不释
　　【注】欬喘而不肿胀谓之痰饮肿重而不欬喘谓之水气沉衇得于诸部身体不肿重者当责为气也肿重者当责有水也以水畜于里故衇沉水溢于表故肿重也
　　水病衇出者死
　　【注】水病肉肿衇当不见今衇出者是气外散也故死【集注】沈明宗曰衇得诸沉沉为气郁不行于表则络衇虚虚即水泛皮肤肌肉故身体肿重当责有水但沉为正水而正水乃隂盛阳郁衇必沉极若陡见浮起是真气离根之象故曰水病衇出者死若风皮二水衇浮洪不在此例
　　问曰病下利后渇饮水小便不利腹满隂肿者何也答曰此法当病水若小便自利及汗出者自当愈
　　【注】病下利则虚其土伤其津也土虚则水易妄行津伤则必欲饮水若小便自利及汗出者则水精输布何水病之有惟小便不利则水无所从出故必病水病水者脾必虚不能制水故腹满也肾必虚不能主水故隂肿也于此推之凡病后伤津渇欲饮水小便不利者皆当防病水也
　　【集注】程林曰病下利则脾土衰而津液竭故渇引饮而土又不能制水故小便不利脾恶湿故腹满肾主水故隂肿此为病水无疑若小便利则水行汗出则水散虽不药而亦自愈矣
　　夫水病人目下有卧而目鲜泽衇伏其人消渇病水腹大小便不利其衇沉絶者有水可下之
　　【按】其人消渇之下古夲有病水腹大小便不利其衇沉絶者有水可下之四句与上文义不属当另分为一条在夲门五条之次始合里水衇证
　　【注】目下窠太隂也目下防肿水也惟土不能制水则水泛溢为病故水始病必先见防肿于目下也有卧状水病证也面目鲜泽水病色也沉甚衇伏水病衇也消渇引饮水病因也此皆水病先见之徴也
　　【集注】赵良曰内经色泽者病溢饮溢饮者渇而多饮溢于肠胃之外又曰水隂也目下亦隂也腹者至隂之所居也故水在腹便目下肿也灵枢曰水始起也目下防肿如如新卧起之状其人初由水谷不化津液以成消渇必多饮多饮则水积水积则气道不宣故衇伏矣
　　沈明宗曰水外走则泛溢于皮肤肌肉内逆则浸淫于脏腑肠胃相随胃衇上注于面目下如卧之状水主明亮而光润故面鲜泽为水病之騐也然水病因阳防隂盛经隧不利所以衇伏而胃中津液水饮外溢皮肤肌肉不溉喉舌故作消渇诚非真消渇也
　　师曰诸有水者腰以下肿当利小便腰以上肿当发汗乃愈
　　【注】诸有水者谓诸水病也治诸水之病当知表里上下分消之法腰以上肿者水在外当发其汗乃愈越婢青龙等汤证也腰以下肿者水在下当利小便乃愈五苓猪苓等汤证也
　　【集注】赵良曰身半以上天之分阳也身半以下地之分隂也而身之腠理行天分之阳小便通地分之隂故水停于天者开腠理而水从汗散水停于地者决其出闗而水自出矣即内经开鬼门洁净府法也
　　尤怡曰发汗利小便因其势而利之也
　　病水腹大小便不利其衇沉絶者有水可下之
　　【注】上条为水之在外在下者立法也若水在里者非其治矣腹者至隂脾也故病水必腹大也水畜于内故小便不利也其衇沉絶即伏衇也衇伏腹大小便不利里水已成故可下之十枣神祐之类酌而用之可也
　　【集注】程林曰腹大者为水在里小便不利者为水不行是以衇必沉伏也故宜下之以利其水
　　里水者一身面目黄肿其衇沉小便不利故令病水假如小便自利此亡津液故令渇也越婢加术汤主之【按】越婢加术汤主之七字当在后太阳病衇浮而条发汗即愈之下文义始属必是错简在此观其里有水之文自可知非越婢加术汤发表之药所能治矣
　　【注】此承上条言里水未实不可下不可利之义也里水者谓里有水也一身面目黄肿有水之证也衇沉有水之衇也虽有是证衇犹必渇而小便不利腹大者始为里有水也设不腹大满急此里水未实不可下也若小便自利此亡津液作渇非里有水作渇亦不可利小便也
</div>
    <div class="pagination">
<a href="御纂医宗金鉴_page57.html">上一页</a><span>...</span><a href="御纂医宗金鉴_page53.html">53</a><a href="御纂医宗金鉴_page54.html">54</a><a href="御纂医宗金鉴_page55.html">55</a><a href="御纂医宗金鉴_page56.html">56</a><a href="御纂医宗金鉴_page57.html">57</a><span class="current-page">58</span><a href="御纂医宗金鉴_page59.html">59</a><a href="御纂医宗金鉴_page60.html">60</a><a href="御纂医宗金鉴_page61.html">61</a><a href="御纂医宗金鉴_page62.html">62</a><a href="御纂医宗金鉴_page63.html">63</a><span>...</span><a href="御纂医宗金鉴_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
