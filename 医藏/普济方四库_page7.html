<!DOCTYPE html>
<html>
<head>
    <meta charset="UTF-8">
    <title>普济方四库 - 第 7 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 7 页/共 1812 页</h1>
    <div class="content">　　十恠脉名
　　一釜沸之状如汤涌沸指下寻按之中央起四畔倾流有进有退殊无息数但见其为涌沸而起是为釜沸而已议曰如汤如羮葢水火之相沸有激而为之者水胜火也火从之者也而与火相沸不得其已而终亡也脉至若是三阳之数极而亡者之候葢火为阳水为隂以阳亡隂以水胜火所以取于釜沸者名与义俱得之者也夫隂在内阳为之守也阳数极而亡隂则气无所守故奔腾而沸涌气亡则形亡此所以为必死且荣衞周流乎一身凡五十度是为百刻之常此以呼吸往来计之也釡沸之状气有出而无入有来而无往则计二十五度而终是为百刻之半故诊见之旦占夕死夕占旦死
　　二鱼翔之状宛如鱼游于水面但尾掉而身首俱不动其脉浮于肤上不进不退指下寻之其首定而尾缓摇时起时下有类乎鱼之游于水是为鱼翔也夫鱼之为物浮阳者也阳潜则在于渊未翔也阳升则在乎渚斯翔也脉至若是者乃以三隂数极不能与阳相使故动翔应诊于肤表主肾与命门俱絶衞气与荣血两亡隂阳别论曰别于阳者知病从来别于隂者知死生之期脉至于此隂极而亡阳则不可期以日矣故夜半占日中死日中占夜半死
　　三弹石之状坚而促来迟去速指下寻之至而絶喻如指弹石辟辟然坚而不可入故曰弹石此真臓脉见也夫春夏洪秋毛冬石四时之常也故肾欲石然石而有胃气为可治但石而无胃气则死矣石之为物坚而且实方冬时气沉而在骨故脉欲坚而实素问云冬日在骨蛰虫周密君子居室然而有胃气存焉故曰应四时今胃气先絶真脉独见命本已丧何可久也不可期以时日惟见戊巳日即死矣
　　四解索之状指下散乱息数无凖或聚或散如绳索之解而无收约由肾与命门气皆亡形枯髓竭故脉之应如是也夫索之为物纠而成者也纠则合解则散合则包而实散则利而流内经曰冬脉如营万物之所以合蔵故两尺之脉则宜纠而合包而实者为正今也根本离索真气无所结固而解散不能以纠合矣则脉亦如之故解索之脉形于两尺者以戊巳日笃辰巳日死五屋漏之状如屋之漏滴滴然不相连续或来或止时动时复其诊亦如之谓之虚屋漏此脾胃已絶谷气空虚失于长养之令者然耳夫脾主中州呼吸之间脾受谷气脉行有常今胃气与荣络俱絶而呼吸不得其常则脉亦应之如屋之漏时滴时止岂复能有常哉期以八日而死
　　六鰕游之状指下寻之若鰕游于水面不进不退瞥然惊棹而去再再寻之杳然不见须臾复于指下隠隠而来应诊不动倏尔还去脉之异状间忽有全类此者故目之曰鰕游病应其人魂魄飞扬而形独存但略有少谷气而无所附托也夫谷气以真气为本相附而周荣于一身以应十二脉之动今也真气既防而谷气独存则神无所依故魂魄飞扬矣魂阳也游而无定魄隂也止而有守魂魄之所依真气而已若无所依而飞扬则形与神不能相保逺者期以七日近者二日而死矣七雀啄之状来而急数频絶而止良久凖前后来若雀啄食之状葢来三而去四也由脾元谷气已絶于内肠胃虚乏无所禀藏而不能散于诸经则诸经之气随而亡竭矣夫五臓六腑生于真气养于谷气真气亡则无所本谷气亡则无所养无所本者死无所养者亦死四十三难曰平人不食饮七日而死胃中谷气俱尽则雀啄之脉可见也
　　八偃刀之状寻之如循刀刃责责然无进无退其数无凖故曰偃刀由心元血枯真火之象无所归宿而胃气独居不能相为导续是伤于真心者如此心主血也肺主气也血荣气衞脉之所依以行血枯而衞气独居则心不能尅制而肺金胜矣刀金也金之为物刚而利也其脉之状应于诊者皆气之使然也故有取于偃刀焉若是者期以四日而死
　　九转豆之状脉来应指混然如豆之周旋展转不进不退殊无息数故谓之转豆者不通之象也血气虽已败然其动必转焉及三元正气已散五臓六腑空虚中无所流矣象曰行尸其死可立而待也
　　十麻促之状应指如麻子之戚促散乱分杂殊无均和之意葢麻之生也其微不一谷之甚细而分错者也由肺元已絶衞气已枯荣气独涩而隂阳错乱故取于麻促之状也轻者三日而死重者寅时死矣
　　辨脉动止投数法
　　脉一动一止二日死一经云一日死　脉二动一止三日死　脉三动一止四日死或五日死　脉四动一止六日死　脉五动一止七日死　脉六动一止八日死脉七动一止九日死　脉八动一止十日死　脉九
　　动一止十一日死经云十三日死又立春死　脉十动一止立春死一经云立夏死　脉十一动一止立夏死一经云夏至死　脉十二动十三动一止者立秋死又一经云立冬死　脉十四动十五动一止者立冬死一经云立夏死　脉二十动一止一嵗死又一经云立秋死　脉二十五动一止二嵗死一经云一嵗又云立冬死　脉三十动一止三嵗死　脉四十动一止四嵗死　脉五十动一止五嵗死　脉来五十投而一止者一藏无气却后春草生而死脉来三十投而一止者二藏无气却后三嵗麦而死　脉来二十投而一止者三藏无气却后二嵗桑葚赤而死　脉来十投而一止者四藏无气嵗中死　脉一来而久住者宿病在心主中　脉二来而久住者病在肝支中　脉三来而久住者病在脾下　脉四来而久住者病在肾间　脉五来而久住者病在肺之间　五脉病虚羸人得此者死虚羸人药不得而治鍼不得而及如壮盛人可治气全故也
　　五用乖违病脉
　　察脉必以人迎气口分内外所因者乃学诊之要道也所以脉赞云闗前一分人命之主然既有三因固可以尽详而考之于理自备且如疲极筋力尽伸度量饮食饥饱叫呼走气房室劳逸及金疮挫折虎狼毒虫鬼疰客忤畏压溺等外非六滛内非七情内外不收必属不内不外虽难论曰人迎盛伤于寒气口盛伤于食殊不知饮食入胃能助发宿蕴其所以应于气口者正由七情欝发因食助见本非宿食能应气口且如宿食脉有浮大而微濇者有数而滑实者在隂则濇在阳则滑宿食不化脉则沉宿食成瘕脉则沉重此等名证皆曰伤胃曾何关于气口邪且如疲极筋力其脉数而实筋痛则动皆伤肝也凝思则滑神耗则散皆伤心也动耗气脉濡而弱呌呼走气脉散而急皆伤于肺也房劳失精两尺浮散男子遗精女子半产大而革皆伤肾也右件明文气口何与况藏寒蛔厥脉自微浮及为滑胃虚不食其脉必缓亦有微濡五饮停伏浮细而滑久畜沉积沉细而软形虚自汗脉皆微濡挥霍变乱脉自沉伏僵仆坠下脉则细滑踒折伤损瘀血在内疝瘕症癖五内作痛脉皆中寒症结脉则迟濇五积六聚食饮痰气伏留不散隳道节滞脉皆促结三消热中尺中洪大癫狂神乱关上洪疾气实脉沉血实脉滑气血相搏脉亦沉实妇人姙娠脉则和滑遁尸尸疰脉沉而不至寸或三部急鬼祟附着脉两手乍大乍小乍短乍长阳邪来见脉则浮洪隂邪来见脉则沉鬼疰客忤三部皆滑洪大嫋嫋沉沉泽泽但与证不附者皆五尸鬼邪遁疰之所为也如诊得此等脉证虽与人迎气口相应亦当分数推寻三因交结四句料简所谓单内单外不内不外亦内亦外亦不内外脉理微妙艺能难精学又如忽见异像惊惑乱脉多失序急虚卒中五臓闭絶脉不往来譬如堕溺脉不可察与夫金疮踒折顿走血气脉亦无凖学者当看外证不必拘脉
　　诊百病决死生法
　　诊人温病三四日不得汗出脉大疾者生脉细难得者死　诊人温病瀼瀼大热其脉细小者死　诊人病甚而脉不调者难差　诊人病甚而脉洪易差　诊人头痛目痛卒视无所见者死　诊人温病不利腹中痛甚者死　诊人病汗不出出不至足者死　诊人病疟腰脊强急瘈疭者不可治　诊人热病七八日气不喘脉不数者当后三日温汗汗不出者死　诊人热病七八日其脉微细小便赤黄口燥舌燋干黑者死　热病未得汗脉盛躁得汗者生不得汗者难差　热病已得汗脉静安者生脉躁者难治　热病脉躁盛而不得汗者此阳之极也十死不治　热病已得汗脉常躁盛气之极也亦死　热病已得汗常大热不去者死　热病已得汗热未去脉微躁者慎不得刺治也　热病发热甚热者其脉隂阳皆竭慎勿刺汗不出必不治　诊癫病脉实坚者生脉沉细小者死　诊人心腹积聚其脉坚急者生虚弱者死　若腹大胀四肢逆冷其人脉形长者死　诊人心腹痛痛不得息脉细小迟者生坚大疾者死　诊人肠澼下脓血脉沉小流连者生数疾大热者死　诊人肠澼下白脓脉沉者生浮者死　诊洞泄食不化下脓血脉数微小者生坚急者死　诊肠澼下脓血脉絶则死滑大则生凡肠澼之属身不热脉不絶滑大皆生濇皆死　诊诸肠澼下脓血有寒者生热者死　诊诸肠澼其脉滑者生浮者死絶涩者皆死　诊欬嗽脉沉坚者死浮直者生　诊吐血防血脉滑小弱者生实大者死　诊唾血脉坚强者死滑者生　夫病吐血而嗽上气其脉数有热不得卧者死夫病欬嗽羸瘦脉坚大者死　诊伤寒欬嗽上气其脉散者死谓其形损故也　诊嗽脱形发热脉坚急者死诊嗽而呕腹胀而泄其脉细欲絶者死　诊诸欬
　　嗽其脉浮软者生沉伏者死　诊上气脉数者死　诊人肌瘦脱肛形热不去者死　诊上气面浮肿肩息其脉大不可治加力必死　诊人消渴其脉数大者生细小浮短者死　诊人消渴脉实大病久可治脉小急不可治　诊人病虫下蚀疘隂其脉虚小者生脉坚急者死　诊人肠澼筋挛其脉小细安静者生浮大坚者死　诊人被风不仁痿厥其脉虚者生坚急疾者死诊人上气喘息低昻其脉滑手足温者生脉涩四肢寒者死　诊人汗出若衂其脉小滑者生大躁者死　诊人隂阳俱竭者见其齿上如熟豆其脉小躁者死　诊人寒热瘈疭其脉代絶者死　诊金疮血出太多脉虚细者生实大者死　诊人从髙顿仆内伤肠满其脉坚强者生小弱者死　诊伤寒热盛脉浮大者生沉小者死　诊伤寒已得汗脉沉小者生浮大者死　诊心腹积聚其脉劲强者生沉小者死　诊厥逆汗出脉坚强急者生虚缓者死　诊水病脉洪者可治微细者不可治　诊水病隂闭其脉浮大者生沉细虚小者则死诊水病腹大如皷脉实者生虚者死　诊泄注脉缓时小结者生浮大数者死　诊人内外身体俱冷而汗出微呕而烦扰手足厥逆体不得安静者死　诊寒气上攻脉实而顺滑者生实而逆涩则死　诊金疮出血脉沉小者生浮大者死　诊人卒然中恶脉大而缓者生坚而浮者死坚细而微者亦生　诊中恶吐血数升脉沉数细者死浮大而疾者生　诊人为百药所伤脉微细者死洪大而速者生　诊老人脉微微阳羸隂强者生脉躁大加息者死隂弱阳强脉至而代竒月而死诊热病三五日身体热腹满头痛食饮如故脉直而疾者八日死　尺脉濇而坚为血实气虚也其发病腹痛逆满气上冲此为妇人胞中絶伤有恶血久成结瘕黍穄赤而死　脉来细而微者血气俱不足细而来有力者谷气不充得即转动叶生而死　左手寸口脉偏动乍大乍小不齐从寸口至关关下至尺三部之位处处动摇各异不同其人仲夏若得此脉桃叶落而死右手寸口脉偏沉伏乍小乍大朝来浮大暮夜沉伏浮即太过鱼际沉伏即不至关中往来无常时时复来者榆叶枯落而死　左手尺部脉三十动一止又须臾还三十动一止乍动乍踈不与息数相应其人虽食谷犹不愈蘩草生而死　右手尺部脉三十动而一止止而复来来如循直木如循张弓絙絙然如两人共引一索至立春而死
　　扁鹊诊诸反逆脉法
　　脉浮短者其人肺伤诸气微少不过一季死法当嗽也脉涌涌不去者死　脉分絶者死而上下分散也
　　脉来洪大盛而坚硬者血气俱盛实也　病若闭目不欲见人脉当得肝脉强急而长而反得肺脉浮短而濇者死　病若开目而渴心下牢者脉当得实而数反得濡而微者死　病若吐血复鼽衂脉当得沉细而反浮大牢者死　病若大肠泄而脉当微细涩而反得大而滑者死　又形脉与病相反者死　病若头痛目痛脉反濇者死　病若四肢厥逆脉反浮大而短者死病若腹痛脉反浮大而长者死　病若腹满而喘脉
　　反滑利者死　病若耳聋脉反浮大而濇者死　病若脑痛脉反大而缓者死　左有病右痛下有病上痛此为逆逆者不可治　脉来沉之即濡浮之不止推手者半月死　人形病脉不病者生脉病形不病者死　人病尸厥呼之不应脉絶者死　脉当大反小者死　肥人脉细小如丝欲絶死　羸人得躁脉者死　人自涩而脉来往滑者死　人自滑而脉来涩者死　人自小而脉来往大者死　人自短而脉来往长者死　人自长而脉来往短者死　人自大而脉来往小者死　尺脉上应寸口大迟者半日死　诊五臓六腑十二经脉皆有相反逆即为死候也
　　辩七诊脉法
　　七诊脉诸家经论不尽分别今显脉形伏并疾病有可疗者不可疗者同论于中　独大者皮肤壮热喘息上冲其脉通度三关多出少入与太过相似两手并极此乃不治之疾　独小者四体微寒中隔气闭腹冲两脇其脉沉度于三关名曰独小小者气也不治之疾　独寒者恶寒也四肢俱冷伏阳在内其脉指下沉沉如烂绵按之不知所在此不治之疾　独热者四指俱热臓腑亦热其脉洪数故曰独热可治之疾　独迟者其脉三部俱迟气在脾胃致有不安可治之疾　独疾者寸关急数尺脉微虚热在于胃致使口干心燥鼻塞头痛可治之疾　独防者其脉软隐在肌肉隂阳并然四肢不举疼痛在骨名曰独陷可治之疾
　　诊三部脉虚实决死生法
　　三部脉实长病得之不治　三部脉虚长病得之不治虚而濇长病亦死虚而滑亦死虚而缓亦死虚而急癫癎亦死矣　三部脉浮而结长病得之死浮而滑亦死　三部脉而数卒病得之死　三部脉微而伏长病得之死　三部脉麄长病得之死卒病得之生　三部脉潎潎如羮上肥长病得之死卒病得之生　三部脉连连如蜘蛛丝长病得之死卒病得之生　三部脉软长病不治自愈卒病得之生　三部脉如革长病得之死卒病得之生　三部脉累累如贯珠长病得之死三部脉如水淹然流长病不治自愈　三部脉如水
　　之流者长病得之生卒病得之死　三部脉实而滑长病得之差卒病得之死　三部脉羸非其人得之死三部脉坚而数如张弓蛊毒病必死　三部脉浮而数长病得之生卒病得之死　三部脉数软蛊毒病得之生　三部脉细长软长病得之生微而亦死　三部脉芤长病得之生　三部脉细而数长病得之生三部脉急长病得之生　三部脉实而滑长病得之生实而缓则生实而亦生　三部脉急癫病可治
　　辩脉虚实法
　　人有三虚三实者谓有脉之虚实有病之虚实有诊之虚实也脉有虚实者脉来濡者为虚牢者实　病有虚实者出者为虚入者为实言者为虚不言者为实缓者为虚急者为实　有诊之虚实者濡者为虚牢者为实痒者为虚痛者为实外痛内快为外实内虚内痛外快为内实外虚　又邪气盛则实精气脱则虚何者是重实大热病气热脉满者是也　脉盛皮热腹胀前后不通为五实　脉细皮寒气少泄痢饮食不入为五虚
　　辩损至脉法
　　脉有损至何谓也然至之脉一呼再至曰平三至曰离经四至曰夺精五至曰困六至曰命絶何谓损一呼一至曰离经二呼一至曰夺精三呼一至曰困四呼一至曰命絶此损之脉也至脉从下上损脉从上下也损脉之为病奈何然一损于皮毛则皮聚而毛落二损于血脉血脉虚少则不能荣于五臓六腑三损于肌肉肌肉消瘦则食饮不为肌肤四损损于筋筋缓则不能自收持五损损于骨骨萎则不能起于牀反此者至于收病也从上下者骨萎不能起于牀者死从下上者皮聚而毛落者死损至之法奈何然损于肺者益其气损于心者调其荣衞损于脾者调其饮食适其寒温损于肝者缓其中损于肾者益其精此损至之法也
　　察色论
　　论曰声合五音色合五行声色符同然后定臓腑之荣枯若滋荣者其气生如翠羽鸡冠蟹腹豕膏鸟羽是也枯夭者其气败如草滋衃血枳实枯骨如炲是也至于青赤见于春赤黄见于夏黄白见于长夏白黑见于秋黑青见于冬是谓五藏之生者以五行之相继也得肝脉色见青白心脉色见赤黑脾脉色见黄青肺脉色见黑黄是谓真藏之见者以五行之相尅也若乃肺风而眉白心风而口赤肝风而目青脾风而鼻黄肾风而肌黑以风善行数变故尔肝热而左颊赤肺热而右颊赤心热而顔赤脾热而鼻赤肾热而颐赤以诸热皆属火故尔以至青黑为痛黄白为热青白为寒以九气不同故尔鼻青为腹水气白为无血黄为寒赤为有风鲜明为留饮而五色取决于此故尔然审病者又皆以真脾为本葢真脾之黄是谓天之气五色又明病虽久而面黄必生者以其真气外荣也
　　察声色决死生法
　　凡人赤者欲如帛裹朱砂不欲如赭色也　白者欲如白璧之色不欲如白垩也　青者欲如苍璧之色不欲如蓝也　黄者欲如罗裹雄黄不欲如黄土也　黒者欲如漆不欲如炭也　凡色青如草滋黒如炲黄如枳实赤如衃血白如枯骨有此五色者并为死也　凡青如翠羽黒如鸟羽赤如鸡冠黄如蟹腹白如豚膏有此五色并为生也病人耳目鼻口有黒色起入口者必死　病人两目皆有黄色起者其病当愈　病人耳目及颊颧上赤者五日死　病人有黒色出扵额上及发际至鼻脊两颧上五日死　病人及健人黒及白色入目鼻口者五日而死　病人及健人面忽如马肝色望之如青近之如墨者死　病人口如鱼口不能复闭而气出多不返者死　病人妄语错乱及不能语者不可治热病者可治　病人循衣缝谵言者不可治　病人尸臭甚者不可治　病人目回回直视肩息者一日中死　病人背青人中反者三日死　病人面无精光似土色不能食者四日死　病人目无精光及牙齿黑色不可治　病人面黄目黑九日死　病人面白目黑者不可治　病人面赤目白者十日死　病人但张其口不能闭者三日死　病人面赤目青者立即死　病人面黑目白者八日死　病人目系倾者七日死　病人齿色忽变黒者十三日死　病人发直者十五日死病人遗尿不觉者死　病人唇口忽干者必死　病人爪甲青者必死　病人头目久痛卒视物不见必死病人舌卷及卵缩者死　病人面黑目直视恶风者死病人面黄目白者不死　病人面黄目青者死　病
　　人面黄目赤者不死　病人面色青目白者死　病人而目俱黄者不死　病人面目俱白者即死　病人面青唇黑者死　病人髪如干麻喜怒者死　病人发与眉冲起者死　病人面色黑两脇下满不能自转反者死　病人卒肿面色苍黑者死　病人手掌肿无文者死　病人脐肿反出外者死　病人隂囊茎俱肿者死病人手足爪甲下肉黑者死　病人汗出不流舌卷
　　者死　病人唇反人中满者死　病人隂阳絶目眶陷者死　病人五藏已夺神气不守声嘶者死　病人隂结阳絶目精脱恍惚者死　病人隂阳俱絶裂衣掇空妄言者死　病人隂阳俱泄絶失音不能言者死　病人荣衞竭絶面浮肿者死
　　病分气血昼夜衰旺
　　夫百病昼则増剧夜则安静是阳病有余乃气病而血不病也百病夜则増剧昼则安静是隂病有余乃血病而气不病也昼则气行昼者阳也主行阳道也气也无形质而象天也热也火也动轻也主外也动而不息者也气主呴之春也浮也夜者隂也主行隂道也血也有形质而象地也寒也水也静重也主内也静而濡润者也血主濡之秋也降也冬也沉也病有夜则恶寒昼则安静是隂气自旺于本部也有夜则安静昼则恶寒是隂气上溢于中也有夜则恶寒昼亦恶寒此隂部太盛兼有其阳乃病之极矣亟防其隂峻补其阳病有昼则发热夜则安然是阳气自盛于本部也有昼则安然夜则燥烦是阳气下陷于隂中也名曰热入血室病有昼则躁作夜则烦躁是阳极太盛兼有其隂当亟防其阳峻补其隂为隂气将竭重阳者死重隂者死宜亟攻之病有昼则恶寒夜则烦躁饮食不入病名曰隂阳交交者死矣
　　病机论
　　论曰察病机之要理施品味之性用然后明病之本焉故治病不求其本无以去深藏之大患故掉收引膹欝肿胀诸痛痒疮皆根于内夫百病之生也皆生于风寒暑湿燥火以知化之变也经言盛者防之虚者补之余锡以方士用之尚未能十全余欲令要道必行桴皷相应犹拔刺雪汚工巧神圣可得备闻灵枢经曰刺深而犹可拔汚深而犹可雪庄子曰雪犹洗也岐伯曰审察病机无失气宜此之谓也黄帝曰愿闻病机何如岐伯对曰凡诸气掉皆属于肝少虑无怒风胜则动肝者罢极之本魂之君也其华在爪其充在筋以生血气其味酸其色苍为将军之官谋虑出焉此为隂中之少阳通于春气其脉王注曰肝有二部叶一小叶如木甲拆之状啓经所谓其用为动火乃木之为动火太过之政亦为动葢火木之主暴速所以掉也掉摇也昏乱也旋运皆生风故也是以风火皆属阳阳主动其为病也胃脘当心痛上支两脇膈咽不通食饮不下甚则耳鸣转目不识人善暴僵仆里急緛戾脇痛呕泄甚则掉癫疾两脇下痛引少腹令人怒也虚则目职无所见善恐如人将捕之凡病肝木风疾者以热为本以风为标故火本不燔遇风烈乃焰肝本不甚热因金衰而王肺金不胜心火木来接于金故诸病作矣其为治也燥胜风王注曰风自木生燥为金化风余则制之以躁肝胜治以清凉之气也木气之下金气承之又曰风滛于内治以辛凉肝欲散急食辛以散之故木主生荣而主春其性温故风大则反凉而毁折是兼化制其木也故风病过急反而中外燥燋是反并金化也故非为金制其木是甚则如此中风偏枯者由心火暴甚而水衰不能制则火实尅金金不能平木则肝木胜而兼于火热则卒暴僵仆凡治消瘅仆系偏枯痿厥气满发肥贲髙粱之疾也故此藏气平则敷和太过则发生不及则萎枯　诸痛痒疮疡皆属于心静则神明热胜则肿心者生之本神之象变也其华在面其充在血脉为阳中之太阳通于夏气其脉钩其味苦其色赤为君主之官神明出焉此为主官阳中之阳也王注曰心形如未敷莲花中有七空以导引天真之气神明之宇也经所谓其用为燥火燥性动其明于外热甚火赫烁石流火金之极变也燔焫山川旋反屋宇火之灾也故火非同水水智而火愚其性暴速其为病也当胷中热嗌干右脇满皮肤疼痛寒热咳嗽唾血血泄鼽衂呕溺色变甚则疮痒胕肿肩背臑痛缺盆中痛疡疼身热惊惑恶寒战栗谵妄悲忘衂蔑语笑疮疡血流狂妄目赤胷中痛脇支满脇下痛背膺肩胛间痛背痛虚则胷腹大脇下与腰背相引而痛其为治也以寒胜热王注曰小热之气凉以和之大热之气寒以取之甚热之气汗以发之发之不尽制之制之不尽求其属以衰之又曰用水之主以制阳光经曰气有多少病有盛衰治有缓急方有大小此之谓也是以热滛于内治以醎寒佐以甘苦以酸收之以苦发之心欲耎急食醎以耎之君火之下隂精承之水气化之是故火主暴虐故燥万物者莫熯乎火夏月火热极甚则先失气薰味而万物反润以水出液林木津流及体热极而反汗液出是火极而反兼水化俗以难辨认是作非不治已极反攻王气是不明标本但随兼化之虚象妄为其治反助其病而害于生命多矣故此藏平则升明太过则赫曦不及则伏明王注曰百端之起皆自心生　诸湿肿满皆属脾土味知气化湿胜则濡泄脾者仓廪之官本营之居也名曰器能化糟粕转味而出入者也其华在唇其充在肌其味甘其色黄又名谏议之官五味出焉此至隂之类通于土气为隂中至隂脾也其脉缓王注曰脾形象马蹄内包胃腕象土形也其用为化兼四气聚散复形群品以生溉灌肝心肾肺主于时寄王四季经所谓善不可见恶不可见也其液入骤注其灾霖溃其为病也胕肿骨痛隂痹按之不得腰脊头颈痛时大便难隂气不用饮食不欲咳唾则有血积饮痞膈中满霍乱吐下为善肌肉痿足不收行脇防呕吐泄注下王注曰脾热之生虚则腹满肠鸣飱泄食不化者有胃之寒者有胃之热者色白澄彻清冷皆属于寒色黄水赤浑浊皆属于热故仲景曰邪热不利谷水性疾速此之谓也其为治也风胜湿湿自土生风为木化土余则制之以风脾盛治之以燥故湿伤肉湿胜则濡泄甚则水闭胕肿王注曰湿为水水盛则肿水下形肉色已消又曰湿气为淫皆为肿满但除其湿肿满自衰若湿气在上以苦吐之湿气在下以苦泄之以淡渗之治湿之法不下小便非其治也故湿淫所胜平以苦热佐以酸辛以苦燥之以淡泄之若湿上甚而热治以苦湿佐以甘辛以汗为散而止湿淫于内治以苦热佐以酸淡以苦燥之以淡泄之脾苦湿急苦以燥之又曰土气之下木气承之本草曰燥可去湿桑皮赤小豆之属王注曰半身已上湿气有余火气复欝所以明其热能生湿经所谓风寒在下燥热在上湿气在中火游行其间是以热之用矣故土主湿云零而宏静热极甚则飘骤散落是反兼风水制其土也若脾甚土自壅燥去其湿以寒除热脾土气衰以甘缓之所以燥泄积饮痞隔满肿湿热干涸消渴慎不可以温药补之故积温成热性之温乃胜气之药也藏喜新而恶陈常令滋泽无使干涸故此土平则备化太过则敦阜不及则卑滥诸气膹欝病委皆属于金肺气常清利燥胜则干肺者气之本魄之处也其华在毛其充在皮其味辛其色白而为相傅之官治节出焉为阳中之少阳通于秋气其脉毛王注曰肺之形象人肩二布叶一小叶中有二十四空行列以布分诸藏清浊之气经所谓其用为固其变肃杀其生目苍落其为病也骨节内变左胠脇痛寒积于中感雪太凉革候咳腹中鸣注泄鹜溏咳逆心脇满引小腹善暴痛不可反侧嗌干面尘色恶腰痛丈夫疝妇人少腹痛浮虚鼽尻隂股髀腨胻是病皴揭实则喘欬逆气肩背痛汗出尻隂股膝髀虚则少气不能报息耳聋嗌干其为治也热胜燥燥自金生热为火化金余则制之以火肺胜则治之以苦又曰金气之下火气承之燥淫于内治以苦温佐以苦辛以苦下之若肺气上逆急食苦以泄之王注曰制燥之胜必以苦温故受干病生焉是以金主于秋而属隂其气凉凉极天气清明而万物反燥若火是金极而反兼化火也故病血液衰也燥金之化极甚则烦热气欝痿弱而手足无力不能收持也凡有声之痛应金之气故此藏平气则审平太过则坚成不及则不从革也　诸寒热皆属于肾水能养动耗寒胜则涸肾者主蛰封藏之官本精之处也其华在髪其充在骨其味醎其色黑为作强之官伎巧出焉为隂中之隂通于冬气其脉石王注曰肾藏有二形如二豆相并而曲附于膂筋外脂里白表黑主藏精故仙经曰心为君火肾为相火是言在肾属火而不属水也经所谓膻中者臣使之官喜乐出焉故膻中者在乳之间下令在于肾是火居水位得升则喜乐出焉虽君有二火之气论其五行造化之理同为热也故左肾属水男子以藏精女子以系胞右肾属火游行三焦兴衰之道由于此故七节之傍中有小心是言命门相火也经所谓其变凝冽其清冰雹其为病也寒喀心疼腰腿痛大关节不利屈伸不便若厥逆痁坚腹满寝汗实则腹胫肿喘咳身重汗出憎风虚则胸中痛大小腹痛清厥意不乐王注曰大小腹大小肠也此所谓左肾水发痛也若夫右肾命门相火之为病少气疮疡疥癣痈肿脇满胷背首面四肢浮肿腹胀呕逆瘛疭骨痛节有动注下温虐腹中暴痛血溢流注精液目赤心热甚则瞀昧暴痛瞀闷懊憹健呕疮疡惊躁喉痹耳鸣呕涌暴注瞤瘛暴死瘤气结核丹熛皆相火热之胜也其为治也寒胜热燥胜寒若热淫于内治以醎寒火所胜平以醎冷故相火之下水气承之如寒淫于内治以甘热佐以甘辛寒淫所胜平以辛热又曰肾苦燥急食辛以润之肾欲坚食苦以坚之故水本寒寒急则氷氷如地而能载物氷发而雹雪是水寒亢极反似尅水之土化是兼谓化也所谓寒病极者反肾满也左肾不足济之以水右肾不足济之以火故此藏水平则静顺不及则涸流大过则流衍　诸厥固泄皆属于下厥谓气逆固谓禁固气逆则肝肾失守失守则不能禁固出入无燥湿不恒故气下则愈也经所谓厥气上行满脉去形　诸痿喘呕逆皆属于上肺者藏之长也为心之华葢故肺热叶焦发痿躄是气欝不利病喘息而呕也呕谓呕醎水火气炎上之象也胃膈热甚则为呕也若衰火之炎痿躄则愈利肺之气喘息自调也道路开通吐呕则除凡病呕涌溢食皆属之火也王注曰内格呕逆食不得入是有火也经所谓三阳有余则为痿易王注曰易有变易常用自痿弱无力也故病此者为热明矣诸热瞀瘛皆属于火热气甚则浊乱昏昧也瞀瘛乃昏也经所谓病筋脉相引而急名曰瘛者故俗谓之搐是也热胜风捕并于经络故风主动而不宁风火相乘是以热瞀瘛而生矣治法祛风涤热之剂折其火势热瘛可立愈若妄加灼火或饮以发表之药则取死不旋踵　诸禁皷如防神守皆属于火禁栗惊惑如防神守悸动怔忪皆热之内作故治当以制大剂其神守血荣而愈也　诸颈项强皆属于湿寒湿同性水火同居故足太阳膀胱经属水而下所以湿可伤也其脉起目内眦上额交于颠上其支别从颠入络于脑还出别下项故主项强太阳表中风加之以湿客于经中内挟寒湿则筋脉抽急故颈项强而不柔和此太阳伤湿当详有汗治以防湿祛风缓发表而愈也诸逆冲上皆属于火冲攻也火气炎上故热甚则欝
　　于内也诸胀腹大皆属于热肺主于气贵乎通畅若呕涌溢食不下也肺胀而腹大是以火主长而髙茂形见彰显升明舒叶皆肿之相也热去则见顺利也　诸燥狂越皆属于火胃实则四股实而能登髙也故四肢者诸阳之本经所谓隂不胜阳则脉流薄疾病乃狂是以阳胜则使人妄言骂詈不避亲踈神明之乱也故上善若水下愚若火此之谓也治之也以补防隂阳夺其食则病已也　诸暴强直皆属于风暴虐而害也强颈有力而不能和柔也乃厥隂风木势甚而成此王注曰阳欝于内而隂行于外千金曰强直为风治防火补金木能自平也　诸病有声皷之如皷皆属于热腹胀大而皷之有声如皷者热气甚则然也经所谓热胜则肿此之类也是以热气内欝不散而聚所以扣之如皷也诸腹胀大皆为里证何以明之仲景曰少隂病腹胀大不便者急下之宜大承气汤所谓土胜坚水则干急与大承气汤下之以救肾水故知无寒其热明矣　诸病胕肿疼酸惊骇皆属于火胕肿热胜于内则伤气滞故也疼酸由火实制金不能平木则木王而为酸者肝之味也故经所谓二阳一隂发病主惊骇王注曰肝主之原火其本也自心火甚则善惊所以惊则动而不宁也故火衰水平治之本也　诸转反戾水液浑浊皆属于热热气燥烁于筋故筋转而痛应风属于肝也甚则吐不止暍热之气加之以泄湿胜也若三气杂乃为霍乱故仲景曰呕吐而利若为霍乱故有干霍乱有湿霍乱得其吐利邪气得出名曰湿霍乱也十存八九若不得吐利挥霍撩乱邪无所出名曰干霍乱十无一生者皆以冐暑中热饮食不节寒热气不调清浊相干隂阳乖隔则为此病若妄言寒者大误矣故热则小便浑而不清寒则洁而不浊故井水煎汤沸则自然浑浊也　诸病水液澄彻清冷皆属于寒水液为病寒也故水清净其气寒冷水谷不化而吐利其色白腥秽传化失常食已不饥虽有邪热不杀谷而不饥者无倦而常好动其便色黄而酸王注曰寒者上下所以出及吐出溺出也又曰小寒之气温以和之诸呕吐酸暴注下迫皆属于热流而不腐动而不蠧吐呕吐酸者胃鬲热甚则欝滞于气物不化而为酸也酸者肝木之味或言吐酸为寒者误也暴注者是注泄也乃肠胃小转化失常经所谓清气在下则生飱泄下迫者后重里急窘迫急痛也火性急速而物不化故也俗云虚坐弩责而痛也　诸澁枯涸干颈皴揭皆属于燥澁枯者水液气衰少血不荣于皮肉气不通利故皮肤皴揭而澁也及甚则麻痹不仁涸干者火多水少系辞云燥万物者莫熯乎火故火及热甚水溢干而不调润于身皮肤乃啓裂手足有如斧伤而深二三分者冬月甚而夏月衰故法曰寒能收敛收敛则燥澁皴揭热能纵缓则滋荣润泽此皆属燥金之化也王注曰物之生滑利物之死枯澁其为治也宜开通道路养隂退阳凉药治之荣血通流麻木不仁澁涸干劲皴揭皆得其所慎无服乌附之药经所谓金木水火土运行之数寒暑燥湿火风临御之化则失道可见民病可调凡受诸病者皆归于五行六气胜复盛衰之道矣王注曰人生有形不能无患既有其患亦常有逃生化出隂阳者也故曰谨守病机各司其属有者求之无者求之盛者责之必先五胜踈其血气令其得调达而致和平此之谓也
　　三因论
　　夫人禀天地隂阳而生者葢天有六气人以三隂三阳而上奉之地有五行人以五臓五腑而下应之于是资生皮肉筋骨精髓血脉四肢九窍毛髪齿牙唇舌总而成体外则气血循环流注经络喜伤六淫内则精神魂魄志意喜伤七情六淫者寒暑燥湿风热七情者喜怒忧思悲恐惊若将护得宜怡然安泰役冒非理百病生焉病症既成须寻所自故前哲示教谓之病源经不云乎治之极于二者因得之闭户塞牖系之病者数问其经以从其意是欲知致病之本也然六淫天之常气冒之则先自经络入内合于腑臓为外所因七情人之常性动之则先自藏腑欝发外形于肢体为内所因其如饮食饥饱叫呼伤气尽神度量疲极筋力隂阳违逆乃至虎狼毒虫金疮踒折疰忤附着畏压溺等有背常理为不内外因金匮有言千般疢难不越三条以此详之病源都尽如欲救疗就中寻其类例别有三因或内外兼并淫情交错惟其深浅断以所因为病源然后配合诸证随因施治药石铁艾无施不可
　　内外伤论
　　辨脉古人以脉上辨内外伤于人迎气口人迎脉大于气口为外伤气口脉大于人迎为内伤此辨固是但其说有所未尽耳外感风寒有余之证是从前客邪来也其病必见于左手左手主表乃行阳二十五度内伤饮食及饮食不节劳役所伤皆不足之病也必见于右手右手主里乃行隂二十五度故外感寒邪则独左寸人迎脉浮按之洪大者急甚于弦是足太阳寒水之脉按之洪大而有力中见手少隂心火之脉下与壬合内显洪大乃伤寒脉也若外感风邪则人迎脉缓而大或大于气口一倍或两倍三倍内伤饮食则右寸气口脉大于人迎一倍伤之重者过之少隂则两倍太隂则三倍此内伤饮食之脉若饮食不节劳役过甚则三脉遍见于气口是心火刑肺其肝木挟心火之势亦来薄肺经曰侮所不胜寡于畏者是也故气口脉急大而数时一代而澁也澁者肺之本脉代者元气不相接脾胃不及之脉洪大而数者心脉刑肺也急者肝脉挟心火而反尅肺金也若不甚劳役惟右关脾脉大而数谓独大于五脉数中微缓时一代也如饮食不节寒温失所则先右关胃脉损弱甚则隐而不见惟内显脾脉之大数微缓时一代也宿食不消则独右关脉沉而滑经云脉滑者有宿食也以此辨之岂不明白易见乎
　　辨寒热外伤寒邪之证与饮食不节劳役形质之病及内伤饮食俱有寒热举世尽将饮食失节劳役不足之病作外伤寒邪有余表实之证反防其表枉死者多矣外伤寒邪发热恶寒寒热并作其热也翕翕发热又谓之拂拂发热发于皮毛之上羽毛之拂明其热在表也是寒邪感胃之明证也皮肤毛腠者阳之分也是谓之元气所滋养之分也以寒邪乘之欝遏阳分不得伸故发热也其面赤鼻气拥塞不通心中烦闷稍似袒裸露其皮肤已不能禁其寒矣其表上虚热止此而已其恶寒也虽重衣下幕逼近烈火终不能御其寒一时一日增加愈甚必待传入里作下证乃罢其寒热齐作无有间断也其内伤饮食不节或劳役所伤亦有头痛项彊腰痛与太阳表证微有相似余皆不同论中已辨之矣内伤不足之病表上无伤不能御风寒也此则常常有之其躁热于肾间者而有之与外中寒邪畧不相似其恶风寒也葢脾胃不足营气下流而乘肾肝此痿厥气逆之渐也为胃气平常饮食入胃其营气上行以输其心肺以滋养上焦之皮肤腠理之元气也既下流其心肺无所禀受皮肤间无阳失其营衞之外护故阳分皮毛之间虚弱但见寒或居隂寒处无阳日处便恶之也此常常有之无间断者也但避风寒及温暖处或添衣葢温养其皮肤所恶风寒便不见矣是热也非表伤寒邪皮毛间发热也乃肾间受脾胃下流之湿气闭塞其下致隂火上冲作蒸蒸而燥热上彻头顶旁彻毛皮浑身燥热作须待祼衣露居近寒凉处则已或热极而汗出亦解彼外伤恶寒发热岂有汗出者乎若得汗出则病愈矣以此辨之岂不如黑白之易见乎当内虚而伤之者燥热也或因口吸风寒之气欝其隂火使咽膈不通其吸入之气欲入为膈上冲脉之火所拒使隂气不得入其胸中之气为外风寒所遏欝欝而不得伸令人口开目瞪极则声发于外不能上下塞于咽中而气欲絶又或哕呕咽吐而躁热发必有所因凡有此证其表虚恶风寒之证复见矣表虚之弱为隂火所乘躁发须臾而过表虚无阳不任风寒复见矣是表虚无阳常常有之其躁热则间而有之此二者不齐作燥作寒已寒作燥已非作外伤之寒热齐作无有间断也百病俱有身热又谓之肌热又谓之皮肤间热以手扪之方知者是也乃肌体有形之热也亦须皆待隂阳既和汗出则愈矣慎不可以此上辨之以其虚实内外病皆有之故难辨耳只依先说病人自觉发热恶寒之热及躁作之热上辨之为准则矣
　　辨外感内伤恶风外感八风之邪乃有余证也内伤饮食不节劳役所伤皆不足之病也其内伤亦恶风自汗若在温暖无风处则不恶矣与外伤鼻流清涕头痛自汗颇相似细分之时异耳外感风邪自汗头痛鼻流清涕常常有之一日一时増加愈甚直至待入里作下证乃能罢语声重浊髙厉有力鼻息壅塞而不通能食腹中和口别味大小便如常筋骨疼痛不能动摇便着牀枕非扶不起其内伤与饮食不节劳役所伤然亦恶风居露地中兼大漫风起却不恶也惟门窻隙纸中贼风来大恶也与伤寒伤风俱不同矣况鼻流淸涕头痛自汗间而有之鼻中气短少气不足以息语则气短而怯弱妨食或不下或不饮食三者互相有之腹中不和或腹中急而不能伸口不别五谷之味小便频数而不渴初劳役得病食少小便赤黄大便常难或秘或结或虚坐只见些小白脓时有下气或泄黄如糜或溏泄色白或结而不通若心下痞或胸中闭塞如刀劙之痛二者亦互相见不并出也有时胃脘当心而痛上肢两脇痛心脐下相火之势如巨川之水不可遏而上行使阳明之经逆行乱于胸中其气无止息甚则髙喘热伤元气合四肢不收无气以动而懒倦嗜卧其外感风寒俱无此证故易为分别耳复有一等乘天气大热之时在于路途田野中劳形得之更或有身体薄食小劳役过甚又有修善长斋之人有气久虚而因劳役得之者皆与阳明热白虎汤证相似必饥体扪摸之壮热必躁热闷大恶渴而饮水以劳过甚之故亦身疼痛始受病之时特与中热得有余之病相似若误与白虎汤旬日必死此证脾胃太虚元气不足鼻口中气皆短促而上喘至日转以后足阳明得时之际病必可减若是外中热之病必到日晡之际大作讝语其热増加大渴饮水烦闷不止其劳役不足者皆无此证尤易为分解若得有难决疑似之证必当待一二日而求医治疗必不至错矣或因劳役动作肾间隂火沸腾事闲之际于大舍之内或于隂凉处或解脱衣裳更有新浴或身闲于背隂处坐卧其隂火不行还归肾间皮肤腠理极虚无阳但风来或为寒凉所遏表虚不任其风寒自认外感风寒求衣解表以重絶元气取祸如翻掌茍幸而免者致虚劳气血皆弱不能完复且表已虚之人为风寒所遏亦是虚邪犯表始病一二日之间时与外中贼邪有余之证颇有相似处故致疑惑诸医者只于气少气盛上辨之其外伤贼邪必语声前轻后重其声髙厉而有力若是劳役所伤饮食不节表虚不足之病必短气气促上气髙喘懒语如有所问难勉强对答一两句其声困弱而无力至易见也
　　分内外伤治法
　　内经篇云夫邪之生也或生于隂或生于阳其生于阳者得之风寒暑乃天之邪感则伤人五臓是八益之邪故曰风从上受之其中人也髙俗言伤风伤寒者是也治法邪在皮者汗而发之
　　其生于隂者得之饮食居处隂阳喜怒乃水之寒热感则害人六腑是七损之病故曰湿从下受之经言饮食劳倦则伤脾俗言内伤饮食是也又云劳则气耗热伏荣中阳气不得伸故头痛耳鸣九窍不利皆肠胃之所生也治法邪在下者引而竭之
　　帝曰风之伤人奈何岐伯曰风之伤人也先客于皮肤伤入于孙脉孙脉满则传入络脉络脉满则输于大经脉血气与邪并客于分凑之间其脉坚大故曰实实者外坚充满不可按之按之则痛
　　此重明八益之邪伤人中人也髙是客邪表受风寒
　　帝曰寒湿之伤人奈何岐伯曰寒湿之中人也皮肤不收肌肉坚荣血泣衞气去故曰虚虚者聂辟气不足按之则气足以温之故决然不痛
　　此清虚之地气伤人也必从足使故曰地之湿气感则害人皮肉筋脉夫百病之变皆生于风寒暑及饮食居处隂阳喜怒鍼经解云若身形不虚外邪不能伤故知百病皆由喜怒不节劳役形体饮食不调胃气一失荣气不生隂火乘之清气伏匿于下焦隂火隂血上涌闭塞九窍元气逆行百病之变由是来矣是知清静之气不可妄劳胃气不可不养若能志闲而少欲心安而不惧形劳而不倦乃天清地净百骸和畅得尽天年
　　帝曰善隂之生实奈何岐伯曰喜怒不节则隂气上逆上逆则下虚下虚则阳气走上故曰实矣
　　夫隂气逆上者盛怒得之非喜也喜则气和此喜之一字传冩误矣前已有说血之与气并走于上则为大厥厥则暴死是谓盛怒也先说热中一段内云血并于上为善怒举此两段为证言喜者误矣
　　帝曰隂之生虚奈何岐伯曰喜则气下悲则气消则脉虚空因寒饮食寒气熏满则血泣气去故曰虚矣辨云隂虚者说饮食居处隂阳喜怒按隂阳应象大论云喜怒伤气今言喜气下行者非也喜则气和以此证之饮食劳倦是为隂病非阳喜之病皆阳气不足隂气有余但遇天隂寒心不乐病必增加故言悲则气消若遇晴暖心喜乐或美食充口其病皆去圣人立法只宜补阳附其阳道知非喜为气下也
　　帝曰经言阳虚则外寒隂虚则内热阳盛则外热隂盛则内寒余已闻之矣不知其所由然也
　　此一段帝问在表阳病在里隂病四证阳虚则外寒阳胜则外热此明客邪伤表六淫有余之证隂虚则内热隂盛则内寒饮食脾胃病始于热中终于寒中
　　岐伯曰阳受气于上焦以温皮肤分肉之间今寒气在外则上焦不通则寒气独留于外故寒栗
　　寒栗谓心寒栗也非战动又明阳虚生外寒此风寒伤表有余病也
　　隂虚生内热奈何岐伯曰有所劳倦形气衰少谷气不盛上焦不行下脘不通胃气热气气熏胷中故内热此再明湿从下受之病之形状乃水谷之寒热则害人六腑此中焦不足脾胃先受病乃饮食劳倦始受热中
　　阳盛生外热奈何岐伯曰上焦不通利则皮肤致密腠理闭塞府不开卫气不得泄越故外热
　　此乃末传客寒化热当下也故经云人之伤于寒则为病热是也
　　隂盛生内热奈何岐伯曰厥气下密寒气积于胷中而不防不防则温气去寒独留则血凝泣则血脉不通其脉盛大以濇故中寒
　　此再明脾胃不足劳役形体中焦荣气受病末传寒中惟宜补阳防隂
　　帝曰隂与阳并血气以并病形以成刺之奈何岐伯曰刺此者取之经随取血于营取气于衞用形者因四时多少髙下
　　此一段明脾胃荣气不足从隂引阳并防血络经随荣者主血隂气也衞者主气阳气也夫行针之道必先知形之长短骨之广狭循三备法通针身形以施分寸故曰用形也四时多少髙下具在下篇此脾胃不节荣衞不行始病热中经随隂血宜理阳气
　　帝曰血气以并病形以成隂阳相倾防奈何
　　此复问八风表邪及伤寒客邪在外有余之证惟宜防之血气以并及隂病劳役脾胃湿从下受中虚不足之证
　　岐伯曰防实者气盛乃内鍼【岐伯先以风寒外邪为之对】鍼与气俱内以开其门如利其户鍼与气俱出精气不伤邪气乃下外门不闭以出其疾揺大其道如利其路是谓大防必切而出大气乃屈
　　言欲开其穴而泄其邪气切谓急也言急出鍼也予详切字之义非急出鍼也切其穴路以防真气泄止出其鍼以利其路独令邪气出令鍼头引出其邪恐鍼带出真气此切之意也鍼解论云疾而徐则虚者疾出鍼而徐按之也大气谓大邪气也屈谓退伏也有余外证
　　帝曰补虚奈何岐伯曰持鍼勿置以定其意候呼内鍼气出鍼入鍼空四塞精无从去方实而疾出鍼气入鍼出热不得还闭塞其门邪气布散精气乃得存动气候时【注曰动旡候时乃当】近气不失逺气乃来是谓追之此治法不足内病脾胃也
　　帝曰夫子言虚实者有十生于五脏五脉耳夫十二经脉皆生其病【注曰甲乙经曰皆生百病素问】今夫子独言五臓夫十二经脉者皆络三百六十五节节有病必被经脉经脉之病皆有虚实何以合之岐伯曰五臓者故得六腑以为表里经络之节各生虚实其病所居随而调之病在脉调之血【心主脉脉主血荣病治在心调血脉】病在血调之络【肝主血血病治在肝调之络】病在气调之衞【肺主气其病治在卫此五臓之气也视何臓以调之】病在肉调之分肉【脾主肉病在血络以锋鍼决之故曰血实宜决之】病在筋调之筋【肝主筋病在筋治在肝血】病在骨调之骨【肾主骨骨病治在肾热则疾之寒则留之】燔鍼刼刺其下及与急者【筋病在脾者以燔鍼刼刺治在筋筋急者熨络先令气行也】病在骨焠鍼药熨【肾主骨以大寒为骨痹者先药熨焠刺焠刺即燔鍼也】病不知所痛两蹻为上【病在隂蹻阳蹻痢癎瘛疭不知所苦两蹻为上者取申脉穴是足太阳太隂外踝下也】身形有痛九候莫病则缪刺之病在于左而右脉病者巨刺之【大气不能过关尺者巨鍼刺之必矣】谨察其九候鍼道备矣
　　调经篇云夫邪之生也或生于隂或生于阳其生于阳者得之风寒暑其生于隂者得之饮食居处隂阳喜怒也夫风寒暑者自外而感伤其形伤形为有余当防之仲景之书已备至于饮食居处隂阳喜怒自内而致伤其气伤气为不足当补之诸书所载畧而未详今随证立方并四时加减详论之【诸方见脾臓门饮食劳倦类】
　　医学发明冲督任脉云二十八难曰竒经八脉者既不拘于十二经皆何起何继也然督脉者起于下极之俞并于脊里上至风府入属于脑任脉者起于中极之下以上毛际循腹里上关元至咽喉冲脉者起于气冲并足阳明之经夹脐上行至胷中而散
　　夫督任冲三脉者为一源始于二隂之间分为三任脉者起于防隂穴根于曲骨入前隂中出腹里过脐上行附足厥隂之经为生化之源也贯穿诸经无所不系焉冲者分为二道起于防隂根于气冲为二道入腹中夹脐两傍上行附足阳明之脉至胷中而散一说上至脑耳上角下至足内踝络跗上若搐如引绳之壮上下动之若一贯诸经之脉无所不到以其从胃脉故也十二经之海也旺为生化升降之主督脉者出于防隂根于长强上行脊里至于巅附足太阳膀胱之脉膀胱者诸阳之首又曰巨阳无荣衞之气系焉督脉为附督者都也能为表里上中下十二经之病焉此督任冲三脉之起末也今邪客冲督二脉系根在下焦下焦者里也地道也血也隂分也自脐已下至足少隂分下至骨髓主行隂二十五度于夜所受之邪止于内俗呼为杂病焉散于十二经络百病形相无有定止其邪之张也有若流水犯于少隂之脉甚则烦心神明不安加劳役则如干霍之状瞠目则魂如去浪甚则内闭九窍外壅肌肉衞气散解阳道不行名曰煎厥乃隂气大盛大势之来也其苦百端不可名状病之重者无过于此折人天年治当从隂引阳先防冲督以三棱针挈其隂火是治其源防以苦寒之剂佐以辛热乃寒因热用为下焦如渎经云在下者引而竭之圣人之法因近于二隂故从权也然闭于便溺者可也如便溺已通不当利大小便宜泄之于其内急宜苦酸味薄者从隂中以升发阳气佐以辛甘温热于阳分使得彻于皮毛衞气之分亦是助荣衞之气此药若服当一大防此一防反助隂气从权泄热不得已而用之不极勿用当从火欝是为上治从隂发阳候其阳道升气平乃止骨空论三脉为此类颇异
　　三十六难曰藏各有一耳肾独有两者何也然肾两者非皆肾也左者为肾右为命门者诸精神之舍原气之所系也故男子以藏精女子以系胞故知肾有一也洁古云一者男子妇人皆以左肾右肾为命门男子藏精者气海也妇人系胞者血海也所主者二受病者一也东垣云夫肾有两者分水火之异左肾属水肾气道于耳又主骨又主大便难取足少隂右肾属火男子蔵精施化妇人系胞有孕啓子曰男曰作强女曰技巧造化形容生化则异受病则同叔和云尺脉第三同断病又云积液多成唾水胜也焦烦水易亏火胜也水胜则防水火胜则防火仲景以姜附汤防水大承气汤防火是伤寒变证也人人生命皆系于此得不辨乎
　　三十七难曰邪在六腑则阳脉不和阳脉不和则气留之留之则阳脉盛矣邪在五臓则隂脉不和隂脉不和则血留之留之则隂脉盛矣隂气大盛则阳气不得荣也故曰格阳气大盛则隂不得营也故曰关隂阳俱盛不得相营也故曰关格关格者不得尽其命而死矣经言气独行于五臓不营于六腑者何也然气之所行也如水之流不得息也故隂脉营于五臓阳脉营于六腑如环之无端莫知其纪终而复始其不覆溢人气内温于臓腑外濡于腠理
　　解云邪在五臓者以明水谷之寒热感则害人六腑是饮食不节劳役形体以伤六腑元气有亏阳气不行便为七损之病五臓乃伤内经云隂虚生内热传变之极则隂盛生内寒者是也邪在六腑者是明天之邪气感则伤人五臓是外生风邪八风之变天有八风人有五臓乃八益之邪外伤筋骨筋骨疼痛非扶不起谓系属五臓故以五臓明之也内经复解之云阳虚生外寒传变甚则云阳盛生外热与此意同故外伤风寒者谓之寒伤形筋骨乃应内伤饮食劳役者谓之热伤气肺之元气乃应皆始受病之邪也又曰五臓不和则九窍不通正谓饮食不节劳役形质脾胃有伤竒邪隂火之作过也六腑不和则留结为痈阳气盛有余之邪也经曰风寒伤形忧恐忿怒伤气气伤臓乃病臓病形乃应形伤筋骨乃应此形气内外之相应也天之邪气风寒六淫客邪有余之变始则阳受外寒莫传下行入里而为阳盛生外热饮食所伤水谷之寒热先为忧喜忿怒所伤元气饮食劳役为之变应诸病从此变而出矣故忧喜忿怒饮食不可不慎也












　　普济方卷四
<子部,医家类,普济方>
　　钦定四库全书
　　普济方卷五　　　　　明　周王朱橚　撰方脉药性
　　总论【本草　用药偏胜　六经药性用药　合和　　　服饵本草】
　　论曰流变在乎病主治在乎物制用在乎人三者并明然后可以与七方十剂之法也宣通补防轻重澁滑燥湿是十剂也大小缓急竒偶复是七方也是以制方之体欲成七方十剂之用者必本于气味生成而成方焉其寒热温凉四气者生乎天酸苦辛咸甘淡六味者成乎地气味生成而隂阳造化之机存焉是以一物之中气味兼有一药之内理性不符故有形者为之味无形者为之气若有形以无形治之喘急昏昩乃生无形以有形治之开肠洞泄乃起经所谓隂味出下窍者阳气出上窍王注曰味有质故下流便防之窍气无形故上出呼吸之门故阳为气隂为味味归形形归气气归精精归化精温气形温味王注曰气化则精生味化则形长是以有生之人形精为本故地产飬形形不足者温之以气生产飬精精不足者补之以味形精交飬充实不亏虽有苛疾弗能为害故温之以气者是温之以肺补之以味者是补之以肾是以惟人万物之灵被万物之养欲和温徳以化津液以淫注脉以行荣卫故经所谓隂之所生本在五味气味合而服之以补精益气所以为全生之术故五谷五畜五菜五菓苦甘酸咸辛此为补飬之要也何则谷入于口而聚于胃胃为水谷之海喜谷而恶药药之所入不若谷气此又以之先逹故制病之法必以谷气为先是以圣人论真邪之气者谓汗生于谷不归于药石辨死生之者谓安谷在生其过不惟数于五臓凡明胃为气本以此知五味能飬形也虽攻毒邪去谷之用兵盖出于不得已也是以圣人发表不逺热攻里不逺寒辛甘发散为阳酸苦涌滞为隂故辛散酸收甘缓苦坚咸耎随五臓之病证施药性之品味然后及扵竒偶大小缓急之制也故竒偶者四方四制之法四制者小大缓急也经谓气有多少病有盛衰治有缓急方有大小故大小者君一臣二竒之制也君二臣四偶之制也君二臣三竒之制也君二臣六偶之制也而又曰竒方云君一臣二君二臣三偶方云君二臣四君二臣六所以立方者四制之法竒偶四制何以明之假令小承气调胃承气为竒之小方也大承气抵当汤为竒之大方也所为因其攻下而用之者如此桂枝麻黄为偶之小方葛根青龙为偶之大方所为因其发而用之者如此经所谓近者竒之逺者偶之身之表者为逺身之里者为近汗者不以竒下者不以偶不以者不用也故补上治以缓补下治以急急则气味厚缓则气味薄故味厚者为隂薄是隂之阳为味不纯粹者也故味所厚则泄之下以味所薄则通气者也王注曰味厚则泄薄则通气气厚者为阳薄者为阳之隂故附子干姜味大热为纯阳之药为气厚者也丁香木香味辛温平薄为阳之隂气不纯粹者也故气所厚则发热气所薄则发泄经曰薄则发泄厚则发热王注曰隂阳润下故曰味薄则发发则阳气炎上故气厚则发热味薄为隂少故通泄气薄为隂少故汗出是以论气味之薄厚合竒偶之大小故肾肝在逺数多则其气缓不能速逹于下必大剂而数少取其迅急可以走下也心肺位近数少则其气急不能发散于上必小剂而数多取其气丛易散可以补上也王注曰肺服九心服七脾服五肝服三肾服二五脏乃生成之常数也若竒之不效则偶之是谓重方也偶之不去则反佐以取之谓是寒热温凉各从其病也王注曰是以圣人反其佐以同其气令声气应合服冷寒热参合使其终异而能同润燥而散坚刚强必折柔脆自消矣故逆者正治从者逆治从少从多观其妙也张仲景曰少隂病下痢而脉防者与白通汤痢不止厥逆无脉者干呕返者白通加猪胆人尿王注曰若调寒热之逆冷则必行热物冷服下滞之后冷体既消热性便发由是病气随愈呕哕皆除情且不违而治大逆此加人尿猪胆汗咸苦寒物于白通汤热剂中要其气相从可去格拒之寒也经所谓热因寒用寒因热用塞因塞用通因通用必服其所主先其所因其始则同其终则异可使破积可使溃坚可使难通人又冩已此之谓也若病所逺而中道胃气乏者食而过之无越其制度王注曰假如病在肾而心之气味嗣而冷是仍急过之不嗣以谓肾药凌之心心腹益衰与上下逺近例同是以圣人治上不犯下治下不犯上和中上下俱无犯故经所谓诛罚无过命曰大惑此之谓也有中外不相及其治其主病皆论标本不令要坎也故従所来者为本其所受者为标是以内者内调外者外治内者调之不言其治外者治之不言其调经所谓上滛于下所胜平之外滛于内所胜治之此之谓也若从内之外盛于外者先调其内而后治其外从外之内而盛于内者先治其外而后调其内王注曰皆谓先除其根底后削其枝条也是故病发有余本而标之后治其本故仲景伤寒医下之续得下痢清糓身疼痛者急当救里身疼痛清便自调者急当救表救里四逆汤救表宜桂枝汤故里不足必先救之清便自调知里气已调然后急与桂枝汤以救表是谓病发本而标之先治本后治其标此以寒为本也故知标本者万举万当不知标本者是谓妄行此之谓也虽本草曰上药一百二十种为君应天中药一百二十种为臣应人下药一百二十种为使应地若治病者特谓此三品之说未也经所谓有毒无毒所治为主适其大小为制也故主病者为之君佐君者为之臣应臣者为之使非上中下三品之谓也王注曰但能破积愈疼觧急脱死则为良方非必要以先毒为是后毒乃非有毒为是无毒为非必量病轻重大小之治也帝曰三品何为也岐伯曰所以明善恶之殊贯也是以圣人有毒无毒服自有约故病有新乆方有大小有毒无毒宜合常制大毒治病十去其六常毒治病十去其七小毒治病十去其八无毒治病十去其九糓肉菓菜食飬尽之无使过之伤其政也不尽行复如法王注曰法谓前四约也余病不尽然再行之毒之小大如约而止必无太过是以上古圣人谓重身之毒有故无殒衰其大半而止故药之性味本以药治疾诚能处以中庸以疾适当且如半而止之亦何疑于坎治哉此之谓也故非调气而得者治之奈何有毒无毒何先何后愿闻其道王注曰夫病生类其有四焉一者始囙气动而内有所成为积聚症瘕瘤气瘿起结核癫癎之类是也二者始囙气动而外有所成谓痈肿疮痬痂疥疽痔掉瘛浮肿目赤熛胗胕肿痛痒之类是也三者不因气动而生病于内为留饮澼食饥饱劳损宿食霍乱悲恐喜怒想慕忧结之类是也四者不囙气动而病生于外为瘴气贼蛊毒蜚尸鬼击冲薄坠随风寒暑湿斫射刺割捶扑之类是也如此四类者有独治内而可愈大小承气防胷抵当汤三化神祐藏用之类是也有兼治内而愈者大小柴胡通圣洗心凉膈黄连解毒之类是也有独治外而愈者盖应膏防毒散防眼药生肌之类是也有兼治外而愈者拨云散苦参散千金内托散之类是也有先治内后治外而愈者熛疹丹毒疮痬疹麸豆之类悉囙三焦相火热甚于内必先踈啓其中清凉苦寒之剂荡涤脏腑或以砭射敷扫涂抹于外者是也有先治其外后治其内而愈者伤寒刺割破伤皆囙风寒之邪从外之内先以发散其外发之不已量其浅深峻泄之有齐毒而攻击者暴病大小便不利胎死坚积满胀之类是也复有无毒而调引者痰滞气痞胃虚脾弱气不徃来以通经利其气之药之类是也凡此之类方法所施或胜或复寒者热之热者寒之温者清之散者收之仰者折之燥者润之急者缓之刚者耎之衰者补之强者防之坚者削之留者攻之客者除之劳者温之温飬也结者散之燥者濡之损者温之温补也逸者行之劳者动之惊者平之平常也常见常闻上之吐之下之泄之磨之火灸之浴薄之刼之燔针刼刺其下开之发之适可为治各安其气必清必净则病气衰去归其所宗此治之大体也是以圣人法无定体体变布施药不执方合宜而用故论言治寒以热治热以寒而方士不能废绳墨而更其道也有病热者寒之而热有病寒者热之而寒二者在新病复起奈何治诸寒而热者取之以隂热而寒者取之以阳所谓求其属也王注曰谓治之而病不衰退反囙热寒而随生寒热病之新者也谓其益火之原以消隂翳壮水之主以制阳光故曰求其属也夫取心者不必齐以热取肾者不必齐以寒但益心之阳寒亦通行若强肾之隂热之犹可此论五味所归五脏寒热温凉之主也呜呼圣人之道乆塞而后之人独不能之也王注曰言少可以贯多举浅可以料大何法之明也如此故非圣人之道孰能至于是邪是以治病之本须明气味之厚薄七方十剂之法也方有七剂有十故方不七不足以尽方之变剂不十不足以尽剂之用方不对病非方也剂不蠲疾非剂也七方者大小缓急竒偶复也　大方之说有二一则病有兼证而邪不专不可一二味治之宜君一臣三佐九之类是也二则治肾肝在下而逺者宜分两多而顿服之是也　小方之说有二一则病无兼证邪气专一可以君一臣二小方之治也二则治心肝在上而近者宜分两防而频频少服之亦为小方之治也缓方之说有五有甘以缓之为缓方者为糖蜜甘草之类取其恋膈也有丸以缓之为缓盖丸之比汤散药力宣行迟故也有品味羣众之缓方者盖药味众多各不能骋其性也有无毒治病之缓方者盖药性无毒则攻自缓也有气味薄而缓方者药气味薄则常补于上比至其下药力既已衰为补上治上之法也　急方之说有四有急病急攻之急方者如腹心暴痛前后闭塞之类是也有急风荡涤之用急方者谓中风不省口噤是也取剂荡涤取其易散而施攻速者是也有药有毒之急方者如上涌下泄夺其病之大势者是也有气味厚之急方者药之气味厚者直趋于下而力不衰也谓补下治下之法也　竒方之说有二有古之单行之竒方者为独一物是也有病近而宜用竒方者为君一臣二君二臣三数合于阳也故宜下不宜汗也　偶方之说有二有两味相配而为偶方者盖两方相合者是也有病逺而宜用偶方者君二臣四君四臣六数合于隂也故宜汗不宜下　复方之说有二有二三方相合之为复方者如桂枝二越婢一汤之类是也有分两均同之复方者如胃风汤各等分之类是也又曰重复之复二三方相合而用也反复之复谓竒之不去则偶之是也十剂者宣通补防轻重澁滑燥湿　宣者郁而不散为壅必宣剂以散之如痞满不通之类本草曰宣可去壅必宣剂以散之如姜橘之属攻其里则宣者上也泄者下也涌剂则蒂栀豉之类是也发汗通表亦同　通留而不行为滞必通剂以行之如水病痰癖之类是也本草曰通可去滞通草防己之属攻其环则通者行也甘遂滑石茯苓芫花大防牵牛木通之类是也　补不足为弱必补剂以扶之如气形羸弱之类是也本草曰补可去弱人参羊肉之属攻其里则补养也经所谓言而防终日乃复言者此夺气也故形不足温之以气精不足补之以味是以膏粱理疾药石蠲疾五糓五畜善能补养也　防有余为闭必泄剂以逐之如腹胀脾约之类是也本草曰泄可去闭即葶苈大黄之属经所谓浊气在上则生防胀故气不施化而欝不通所以葶苈大黄味苦大寒专能泄热去湿下气仲景曰趺阳脉浮而澁浮则胃强澁则小便数浮澁相搏大便难其脾为约故约束津液不得四布苦寒之剂通塞润燥而能泄胃强也　轻实则气壅欲其也如汗不发而腠宻邪胜而中蕴必轻剂以之本草曰轻可去实麻黄葛根之属经所谓邪在皮者汗而发之其实者散而泄之王注曰阳实则发散　重怯则气浮欲其镇也如防神守而惊悸气上厥以颠疾必重剂以镇之本草曰重可去怯即磁石鉄粉之属经所谓厥痰为颠疾故惊乃重之所以镇涎也故使其体重之物则下涎而用之也　澁滑则气脱欲其收敛也如开肠洞泄便溺遗失必澁剂以收之本草曰澁可去脱则牡蛎龙骨之属如寜神寜圣散之类是也　滑澁则气着欲其利也如便难内闭必滑剂以利之本草曰滑可去着即冬葵榆皮之属滑能养窍故润利也　燥湿气滛胜肿满脾湿必燥剂以除之本草曰燥可去湿即桑白皮赤小豆之属所谓湿甚于上以苦吐之以淡泄之是也　湿津耗为枯五藏痿弱荣卫涸流必湿剂以润之本草曰湿可去枯即紫石英之属故痿弱者用之王注曰心热独盛则火光上炎肾之脉常不行令火盛而上炎用事故肾脉亦随火炎烁而逆上行也隂气厥逆火复内熖隂上隔阳下不守位心气通脉故生痿脉是故腕枢纽如拆去而不相提絜胫筋纵缓而不能任用也故可下数百行而愈故此十剂七方者乃太古先师设绳墨而取曲直何叔世方士出规矩以为方圆王注曰人之死者但曰命不谓方士愚昩而杀之是以物各有性以谓物之性有尽也制而用之将使之无尽物之用有穷也变而通之将使之无穷夫惟性无穷用无穷故施于品剂以佐使斯人其功用亦不可一而具也于是有因其性而为用者有因其所胜为制者有气同则相求者有气相克则相制者有气余而补不足者有气相感则以意使者有质同而性异者有名异而实同者故蛇之性窜而引药蝉之性脱而退翳防饮血而用以治血防善穿而用以治漏所谓因其性而为用者也努牙速产以机发而不括也杵糖下噎以杵筑下也谓因其用而为使者也萍不沉水可以胜酒独活不摇风可以治其风所谓因其所胜而为之用制也麻木糓而治风豆水谷而治水所谓气相同则相求者也牛土畜乳可以止渇疾豕水畜心可以镇慌惚所谓因其气相克则相制也熊肉振羸兎肝明视所谓因其气有余补不足也鲤之治水鹜之利水所谓因其气相感则以意使者也蜂蜜成于蜂蜜温而蜂寒油本生于麻麻温而油寒兹同质而异性也蘼芜生于芎防蓬蔂生于覆盆兹名异而实同者也如此之类不可胜举故天地赋形不离隂阳形色自然皆有法象毛羽之类生于阳而属于隂鳞介之类生于隂而属于阳空青法木色青而主肝丹砂法火色赤而主心云母法金色白而主肺磁石法水色黒而主肾黄石脂法土色黄而主脾故触类而长之莫不有自然之理也欲为医者上知天文下知地理中知人事三者俱眀然后可以愈人之疾病不然则如无目夜逰无足登渉动致颠殒而欲愈疾者未之有也　医学发明论云病有逆从治有反正夫曰反治者是明四经各经之病源一经说手足二经内之病证便是八经治法亦然内经曰上下同法此之谓也手少阳三焦之经治法曰通因通用防病题止言手少阳三焦之经便有足少阳胆之经明见脉如筝弦无力如之类是也大抵为手足经气血一般更为所主者同此则上下同法余三反治放此不须再解也夫圣人立通因通用之意谓少阳春也生化万物之始也金石草木羽毛鳞介乃隂阳生化之端也天将兴之谁能废之故国有春分停刑之禁十二经有取决于胆之戒履端于始序则不愆故中风者病之长乃气血闭而不行此最重病凡治风之药皆辛温上通天气以发散为本始元气始出地之根蒂也此手足少阳二经之病治有三禁不得发汗为风证多自汗不得下下之则一隂絶其生化之源不得利小便利之则使阳气下防反行隂道实可戒也手少隂心之经乃寒因热用盖少隂之经真隂也其心为根本是真火也故曰少隂经标寒本热是内则心火为本外则真隂为标其脉沉细按之洪大皷甚而盛也心火在内则皷甚洪大也真隂为标则脉得之沉细寒水之体也故仲景以大承气汤酒制大黄煎乘热吃之以除标寒用大黄芒硝辛苦大寒之气味以防本热以此用药可以为万世法也足太阳膀胱之经乃热因寒用且膀胱之本真寒其经老阳也太阳标有阳之名无阳之实谓其将变隂也其脉而数按之不皷而空见外见虚阳而内有真寒也故仲景以姜附汤乆乆热煎不温服而顿服之亦是寒也姜附气味俱阳加之乆乆热煎重阳之热防纯隂之寒是治其本也不温服而寒服以此假寒治太阳标之假阳也故为真假相对之治法也用药处治者当按其脉之空虚则内伏隂寒之气外显热证然大渇引饮目赤口干面赤身热四肢热之真阳将絶于外则为隂寒所逐而欲先絶其躁欲坐井中也手太隂肺之经乃塞因塞用以嵗气言之主秋主收又况内伤饮食其物有形亦属于隂也所主内而不出故物塞其中以食药寒令不行也但脾胃有痞气仲景治痞有五药皆用黄连以泄之兼伤之物有形质也皆从隂物乃寒之类亦以大黄枳实隂寒之药以下泄之举斯二者是塞因塞用又为寒囙寒用可以明知之矣已上四经反治之法为标本相反而不同为病逆而不顺也故圣人立急治之法以应之虽然四经以其手足同法乃八经也其病为从治之法反治也正治者以寒治热以热治寒直折之也又经云为有阳眀厥隂不从乎中也啓子注云以厥隂司天中见少阳阳明司天中见太隂当从少阳太隂处治絜古老人云殆不然也四反治中见有少阳太隂二经若举此是重差也夫厥隂者为生化之源其支在夘二月之分前为阳后为隂阳明者为肃杀之司其支在酉八月之分前为寒水后为燥火且二八月者乃隂阳之门戸为在天地分阳分隂之际内经谓其分则气异不见病之逆顺不能立定法故曰疑之间者阳明厥隂也是厥隂阳明之体也至贞要大论云两阳合明故曰阳明在辰巳之间是生化之用也两隂交尽故曰厥隂在戌亥间是殒杀之用也其厥隂心包乃包络十二经之总也经曰中有阳明生杀之本足阳明为水糓之海又经云万物生于土而终于土是也标本俱阳诸经中皆有之故不能从标亦不能从其本且手阳眀喜糓而恶清足阳眀喜清而恶热足厥隂为生化之源宜温而恶清而手厥隂心包不系五行是坤元一正之土虽主长生隂静阳躁禀手少阳元气乃能生育也若独隂不长以此眀之是标本俱隂也足厥隂肝亦标本俱隂肝为五藏之一也受胆之气乃能生长标蔕茅甲于地中其经乃隂之尽也故阳眀纯阳厥隂纯隂此二者标本不相反也故以寒治热以热治寒正治之法也当临病斟酌若热病以寒治寒病以热治故曰从其中也今明正治假令手阳明有余足阳明不足当以热治寒若足阳明有余手阳明不足当以寒治热故曰以寒治热以热治寒谓治正治言之从中者以从合宜酌中处用药也手足厥隂二经故此通而筭之是手足周身十二经反正之治法也　济生防萃云宣可以去壅姜橘之热是也此大畧言之盖外感六经之邪欲传入里三隂尚实而不受逆邪气于胷中窒塞不通而或哕或呕所谓壅也仲景云呕多虽有阳明证不可攻之况干哕者乎【三隂者脾也】故单用生姜宣散必愈若呕者有声而有物邪在胃系未深入胃中以生姜橘皮治之或以藿香丁香半夏亦此之类投之必愈此天分气分虚无处一无所受今乃窒在仲景谓膈之上属上焦扵表或有质形之物因而越之则可若气壅则不可【越之者吐也亦无下之理】破气药也【辛防气】若隂虚秽气逆上窒塞呕秽不定之病此地道不通也正当用生地黄当归桃仁红花之类和血凉血润血兼用甘药以补其气防加大黄芒硝以通其闭大便利邪气去则气逆呕秽自不见矣复有胃中虚热谷气乆虚发而为呕哕者但得五谷之隂以和之【五糓属隂或食或饮白汤皆止呕哕】则呕哕自止且如小儿痘班后余热不退痂不收敛大便不行是谓血燥则当以隂药治血因而补之用清凉饮子通利大便而防其热也洁古云凉风至而草木实夫清凉饮子乃秋风彻热之剂伤寒家邪入扵里日晡潮热大渴引饮谵语燥狂不大便是谓胃实乃可攻之夫胃气为湿热所伤以承气汤防其土实元气乃得周流承气之名扵此见矣今衰世人以苦寒防火故备陈之除热防火非甘寒不可以苦寒防火非徒无益而反害之故谆谆及此至如孙真人言生姜呕家之圣药谓上焦气壅表实而言之非以防气而言之也若脾胃虚弱谷气不行荣卫下流清气不上胷中闭塞惟益气推阳谷气而已不宜防也若妄以防气防血下之则转增闭塞疼痛或变作结胷复不缓下其膈由此至危者多矣鍼经说呵欠哕唏振塞噫嗹亸涕泪出太息涎下耳中鸣自啮舌颊唇视生病者补之此十二邪者比竒邪之走空窍者也凡邪之所在皆为不足宜补而不宜防空窍者胃之清气能通也胃既虚则谷不上行是气路不利经云兼泉玉吏者津液之道路也津液不上胷中气路不开亦令人哕勿作外实以辛药生姜之类防其壅滞葢肺气已虚而反防之是重防其气必胷中如刀割之痛与正结胸无异亦声闻扵外用药之际可不慎哉通可以去滞通草防己之属是也防己太苦寒能防血中大热之滞也亦能防大便与大黄气味同者皆可防血滞岂止防己而已通草甘淡能助西方秋气下降利小便专防气滞也小便气化若热絶津液之源扵肺经源絶则寒水断流故膀胱受湿热津液癃闭约缩小便不通宜以此治之其脉右寸洪缓而数左尺亦然其证胷中烦湿口燥舌干咽嗌亦干大渴引饮小便淋漓或闭塞不通胫朘脚热此通草主之凡与通草同者茯苓泽防灯草猪苓琥珀瞿麦车前子之类皆可以渗泄利其滞也此虽泄气滞小便不利扵肺中有所未尽尔予昔寓长安有王善夫病小便不通渐成中满腹大坚硬如石壅塞之极脚腿坚胀破裂出黄水双睛凸出昼夜不得眠饮食不下痛苦莫可名状其亲戚軰求治病人始病不渴近添呕哕所服治中满利小便之药甚多素问云无阳者隂无以生无隂者阳无以化膀胱津液之腑气化乃能出矣此病小便癃闭是无隂阳气不化者也凡利小便之药皆淡味渗泄为阳止是气药谓禀西方燥金之化自更隆也是阳中之隂非北方寒水隂中之隂所化者也此葢奉养太过膏粱积热损北方之隂肾水不足膀胱肾之室乆而干涸小便不化火又逆上而为呕哕非膈上所生也独为闗非膈病也洁古曰热在下焦填塞不便是治闗格之法今病者内闗外格之证悉具死在旦夕但治下焦乃可愈遂处以禀北方之寒水所化大苦寒气味者黄蘖知母【各二两】酒洗之以肉桂为之引用所谓寒因热用者也同为极细末煎热水为丸如梧桐子大焙干空腹令以沸汤下二百丸少时来热药之须防如刀刺前隂火烧之痛溺如暴泉涌出卧具尽湿牀下成流顾盼之间肿胀消散故因记之或曰防己之性者何曰防己大苦寒能泄血中之湿热通血中之滞塞补隂防阳助秋冬防春夏药也比之扵人则险而徤者也险徤之小人幸灾乐祸遇风尘之警则首为乱阶然而见善亦喜逢恶亦怒如善用之亦可以敌凶暴之人保险固之地此暝之药圣人有所存而不废耳大抵闻其真则可要下咽则令人身心为之烦乱饮食为之减少至扵十二经有湿热壅塞不通及治下疰脚气除膀胱积热而庇其基本非此药不可其行经之仙药无可代之者复有不可用者数事若遇饮食劳倦隂虚生内热元气糓气已亏之病以防己泄大便则重亡其血此不可用一也如大渇人引饮是热在上焦肺经气分宜淡渗之此不可用二也若人乆病津液不行上焦虚渇补以人参葛根之甘温用苦寒之剂则速危此不可用三也若下有湿热流入十二经致二隂不通然后可审而用之耳补可以去弱人参羊肉之属是也夫人参之甘温能补气之虚羊肉之甘热能补血之虚羊肉有形之物也能补有形肌肉人气凡气味与人参羊肉同者皆可以补之故云属也人参补气羊肉补形气者有无之象也以大言之具天地两仪者也以小言之则人之隂阳气血也以之养生则莫重扵斯以天地物类论之则形者坤土也人之脾胃也乃生长万物也地欲静静则万物安坤元一正之土亘古不迁者也耕种之土乃五行运用者也动之有时春耕是也若冬时动之令天气闭藏者泄地气凝聚者散精气竭絶万物不安亦如人之劳役形体则大病生焉故曰不妄作劳则明当静之时若劳役妄作则百脉争张血脉沸腾精气竭絶则九窍闭塞胃气散解夫以人参甘草之类治其已病曷若救其未病为防本塞源之计哉内经云志闭少欲饮食有节起居有常减其思虑省语养气庻防扵道何病之有如或不慎病形已彰若能调其脾胃使营气旺清气上升则四臓各得其所以气论之天地人三焦之气各异损其脾者益其气损其脾胃调其饮食适其寒温黄耆之甘能补皮毛之气人参之甘温能补肺之气甘草之寒温能补脾胃之中经营之气肺主诸气气旺则精自生形自盛血气以平故曰阳生则隂长此之谓也血不自生须得生阳气之药血自旺矣是阳主生也若隂虚单补血血无由而生无阳故也仲景以人参为补血药其以此与乃补气补血之大畧也　泄可以去闭葶苈大黄之属是也此二味皆大苦寒葶苈气味俱厚不减大黄又性过扵诸药以泄阳分肺中之闭也亦能泄大便为体轻象阳故也大黄之苦寒能走而不守泄血闭也血闭者谓胃中阻秽有形之物闭塞者也阳明病胃家实是也日晡潮热大渇躁有形之热故泄其大便使通和汗出而愈矣一则治血病泄大便一则泄气闭利小便若经络中及毛分肉间但有疼痛一槩用牵牛大黄下之乖戾甚矣通则不痛痛则不通痛随利减当通其经络则疼痛去矣如轻可以去实麻黄葛根之属是也谓如头疼当以细辛川芎之类通之则无所凝滞即痛随利减也臂痛有六道经络究其痛在何经络之闭以行本经行其气血气血通利则愈矣若表上诸疼痛便下之则不可当详细而辩之也　轻可以去实麻黄葛根之属是也夫六淫有余之邪客扵阳分皮毛之间腠理闭拒谓之实也实者谓荣气不行之谓也宜以轻利开腠理致津液通气也皮毛经络寒邪之实去矣故二药之体轻清成象象气之轻浮也寒邪为实轻可以去之若大同而小异葢麻黄防苦为隂之阳可入足太阳寒水之经其经循眦下行本寒而又受外寒汗出乃愈当以发之葛根味甘温可以发足阳明燥火之经身已前所受寒也非正发汗之药谓阳明禁发汗利小便但解去经络肌肉间寒邪其气和汗自出矣麻黄专发汗去皮毛气分寒邪葛根和解血分寒邪乃一隂一阳能防表实不能防里实若饮食劳倦杂病自汗表虚之证认作有余便用麻黄发之汗大出则表益虚此葢不知表虚宜补其亡阳闭其自汗秋冬用桂枝春夏用黄耆代之黄耆者能治虚劳自汗阳明胃主自汗小便数若以人参甘草之类补之脾胃实则卫气行卫气行则表自实表既实自汗何由而出清气上行虽飱泄亦止矣此治其本也葛根虽为和解之药亦不可用用之则重虚其表仲景所论内外不足自汗之证大禁发汗利小便若已经发汗寒邪未去虽发汗数多不可禁也寒邪已出重发其汗则脱人元气若多汗小便赤澁不得利小便为汗夺津液故也汗多不得重发汗小便多不得重利小便圣人所以切禁此者为津液乃气血之基本也一云亡阳一云脱血病人重发汗重利小便必脱去气七神无依则必危困辩麻黄葛根之宜禁故兼及之
　　用药偏胜论
　　天有四时春为始圣人作经谓之履端葢履端扵始序则不愆以时令考之生气既至万物萌动一有舛错则物为暴陵人为天伤故肃杀之令行扵发生之月此养生之大禁也在人之身亦有四时焉和气为养生之本凡圣经所载寒药必燥热之病乃可用之不当以时令为限也今人不问膏粱贵族及闾巷细民一切用寒凉以自戕伐不知庸医谁倡此论至谓病字疾脚下加丙火也病无不热然则疾字乃疾脚下加矢凡有疾者岂皆中箭乎此尤可笑者予细为辩之夫寒物寒药其性皆禀北方寒水之化而生葢冬月寒气盛王万物悉皆殒絶而不见其为肃杀可知矣寒物寒药既禀此化而生施之于人非肃杀之令乎况寒凉之剂入腹周身之火得水而升走隂燥之极欲坐井中阳已先亡医犹不悟复指为热重以寒药投之其死也何疑焉与夫春初服宣药欲防以导三冬积热不知月令有云二月之气萌芽始发阳气所养物乃条畅今反以寒药行肃杀之令百谷草木方欲甲拆重为霜雪抑遏之虽欲发现其可得乎内经云春三月此谓发陈天地俱生万物以荣大槩谓人顺春令当生而勿杀予而勿夺赏而勿罚此春气之应养生之道也即此观之阳生隂杀乆则与之俱化自取危亡信矣岂惟寒哉热亦如之经云一隂一阳谓之道偏隂偏阳谓之疾圣济经曰阳剂刚胜积热燎原为消狂痈疽之属则天癸竭而荣涸隂剂柔胜积若凝氷为洞泄寒中之属则真火防而卫散故大寒大热之药当从权以用之气平而止如执而有所偏助令藏气不平呜呼死生之机防若影响殆不可忽　治寒以温治热以凉但中病即止矫枉则过正也葢凉药频施必至扵呕耎沉冷温药频施必至扵烦燥閧热所贵酌量权度一毫无过用焉是谓活法牵牛非神农药也本草名医续注云味苦寒能除湿利小便治下注脚气此说气味主治俱误矣何以明之凡药用牵牛者少则动大便多则泄下如水乃防气之药试取尝之便得辛辣之味乆而嚼之猛烈雄壮渐渐不絶非辛而何续注味苦寒果安在哉若以为湿家防药尤不知其的也何则能防气中之湿热不能除血中之湿热况湿从下受之下焦主血是血中之湿宜苦寒家之味今反以辛药防之其伤必矣夫湿者地之别名有形者也若肺先受湿则宜用之或有湿无湿但伤食或动大便或有热证或只常服尅化之药但用牵牛岂不误哉殊不知牵牛辛烈防人元气比之诸辛药尤甚以辛之雄烈故也经云辛泄气辛走气辛防肺气肺病者无多食辛况饮食失节劳役所伤是胃气不行心火乘之肠胃受火邪名曰热中肺经云脾胃主血当血中防火润燥补血防胃经之湿热及胷中热是肺受火邪以黄芩之苦寒抑之以当归之辛温和血以生地黄苦寒凉血益血少加红花之辛温以防血络以桃仁之辛温油腻之药除燥润大便然犹不可专用须扵补中益气汤防隂火之药内兼而用之何则上焦元气已自虚弱若反用牵牛大辛辣气味俱阳之药以防水防气可乎津液已不知足口燥舌干而重防其津液利其小便元气伤竭致隂火愈甚今重为备言之牵牛感南政热火之化所生者也血热防气差误太甚若病湿胜湿气不得施化致大小便不通则宜用之耳湿去则气周流所谓五臓有邪更相平也经云一脏未平以所胜平之火能平金而泄肺者此之谓也近代钱氏防黄散中独用防风比之余药过扵两倍者以防风辛温令扵土中防金不助湿者也经云从前来者为实邪谓子能令母实实则防其子此之谓以所胜者平之也古人有云牵牛不可耽耆则脱人元气经云秋不食姜令人防气故夏月食姜不禁为气正王之时夏宜以汗散火令其以汗出越其热故秋月则禁之朱晦庵语録中有戒秋食姜则夭人天命戒之深也姜尚如此况牵牛乎故不可一槩用之耳张仲景治七种湿证小便不利无一药犯牵牛者仲景岂不知牵牛能防湿利小便为湿病之根在下焦是血分中气病不可用辛辣气药防上焦太隂之气故也仲景尚不敢轻用如此世医一槩用之可乎
</div>
    <div class="pagination">
<a href="普济方四库_page6.html">上一页</a><span>...</span><a href="普济方四库_page2.html">2</a><a href="普济方四库_page3.html">3</a><a href="普济方四库_page4.html">4</a><a href="普济方四库_page5.html">5</a><a href="普济方四库_page6.html">6</a><span class="current-page">7</span><a href="普济方四库_page8.html">8</a><a href="普济方四库_page9.html">9</a><a href="普济方四库_page10.html">10</a><a href="普济方四库_page11.html">11</a><a href="普济方四库_page12.html">12</a><span>...</span><a href="普济方四库_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
