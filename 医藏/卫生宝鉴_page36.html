<!DOCTYPE html>
<html>
<head>
    <meta charset="UTF-8">
    <title>卫生宝鉴 - 第 36 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卫生宝鉴 - 第 36 页/共 88 页</h1>
    <div class="content">　　轻粉（一钱）

　　上为末。新汲水调或油调。湿则干贴痛处。立止如神。

　　 【如神散】 治冻疮皮肤破烂。痛不可忍。

　　川大黄上为末。新汲水调。搽冻破疮上。

　　 【黄连散】 敛多年不效疮。

　　木香 槟榔 黄连（各等分）

　　上为末。先洗疮净。干贴。水出勿怪。未效。隔三日。再用贴之。

　　卷十三

　　疮总论

　　大凡疮疾有五善七恶之证。不可不察也。烦躁时嗽。腹痛渴甚。或泄利无度。或小便如淋。一恶也。脓血大泄。肿 尤甚。脓血败臭。痛不可近。二恶也。喘粗短气。恍惚嗜卧。三恶也。目视不正。黑睛紧小。白睛反青。瞳子上看。四恶也。肩项不便。四肢沉重。五恶也。不能下食。服药则呕。食不知味。六恶也。声嘶色败。口鼻青赤。面目四肢浮肿。七恶也。动息自宁。饮食知味。

　　一善也。便利调匀。二善也。脓溃肿消。色鲜不臭。三善也。神彩精明。语言清爽。四善也。体气和平。五善也。若五善见三则瘥。七恶见四则危。然则病有源同七恶。皮紧急者如善。病有源同五善。皮缓虚者如恶。夫如是者岂凡医之所知哉。若五善病至。则妙无以加也。如七恶并臻。则恶之剧矣。

　　卷十三

　　汗之则疮已

　　丁巳岁。予从军回。住冬于曹州界。以事至州。有赵同知谓予曰。家舅牛经历。病头面赤肿。

　　耳前后尤甚。疼痛不可忍。发热恶寒。牙关紧急。涕唾稠粘。饮食难下。不得安卧。一疡医于肿上砭刺四五百余针。肿赤不减。其痛益甚。不知所由然。愿请君一见。予遂往诊。视其脉浮紧。按之洪缓。此证乃寒覆皮毛。郁遏经络。热不得升。聚而赤肿。经云。天寒则地冻水冰。人气在身中。皮肤致密。腠理闭。汗不出。血气强。内坚涩。当是之时。善行水者不能注冰。善穿地者不能凿冻。善用针者亦不得取四厥。必待天温冰释冻解。而后水可行。地可穿。人脉亦犹是也。又云。冬月闭藏。用药多而少针石也。宜以苦温之剂。温经散寒则已。所谓寒致腠理。以苦发之。以辛散之。宜以托里温经汤。麻黄苦温。发之者也。故以为君。防风辛温。散之者也。升麻苦辛。葛根甘平。解肌出汗。专治阳明经中之邪。故以为臣。血留而不行者则痛。以香白芷、当归身辛温以和血散滞。湿热则肿。苍术苦甘温。体轻浮。力雄壮。能泄肤腠间湿热。人参、甘草甘温。白芍药酸微寒、调中益气。使托其里。故以为佐。根据方饵之。以薄衣覆其首。以浓被覆其身。卧于暖处。使经血温。腠理开。寒乃散。阳气伸。大汗出。后肿减八九分。再服去麻黄、防风。加连翘、黍粘子。肿痛悉去。经言汗之则疮已。信哉斯言。或人以仲景言。疮家虽身肿痛。不可发汗。其理何也。予曰。此说乃营气不从。逆于肉理而患疮肿。作身疼痛。非外感寒邪而作疼痛。故戒之以不可发汗。若汗之则成 也。又问仲景言鼻衄者不可发汗。复言脉浮紧者。当以麻黄汤发之。衄血自止。所说不同。其故何也。愿闻其说。予曰。此议论血正与疮家概同。且夫人身血之与汗。异名而同类。夺汗者无血。夺血者无汗。今衄血妄行。为热所逼。更发其汗。反助邪热。重竭津液。必变凶证。故不可汗。若脉浮则为在表。脉紧则为寒。寒邪郁遏。阳不得伸。热伏荣中。迫血妄行。上出于鼻。

　　则当麻黄汤散其寒邪。使阳气得舒。其衄自止。又何疑焉。或者叹曰。知其要者。一言而终。不知其要。流弊无穷。洁古之学。可谓知其要者矣。

　　 【托里温经汤】 治寒覆毛皮。郁遏经络。不得伸越。热伏荣中。聚而为赤肿。痛不可忍。

　　恶寒发热。或相引肢体疼痛。

　　人参（去芦） 苍术（各一钱） 白芍药 甘草（炙。各一钱半）

　　白芷 当归身 麻黄（去根节。各二钱） 防风（去芦）

　　葛根（各三钱） 新升麻（四钱）

　　上 咀。每服一两重。水三盏。先煎麻黄令沸。去沫。再下余药同煎。至一盏。去渣。大温服讫。卧于暖处。以绵衣覆之。得汗而散。

　　卷十三

　　凡治病必察其下

　　戊午冬。予从军住冬于成武县。有贾仓使父。年逾六旬。冬至后数日。疽发于背。五七日肿势约七寸许。不任其痛。疡医视之。曰脓已成。可开发矣。公惧不从。越三日。医曰。不开恐变证生矣。遂以燔针开之。脓泄痛减。以开迟之故。迨二日变证果生。觉重如负石。热如 火。痛楚倍常。六脉沉数。按之有力。此膏粱积热之变也。邪气酷热。固宜以寒药治之。时月严凝。复有用寒远寒之戒。乃思内经云。有假者反之。虽违其时。以从其证可也。与疡医议。急作清凉饮子加黄连。

　　秤一两五钱。作一服服之。利下两行。痛减七分。翌日复进前药。其证悉除。后月余平复。又陈录判母。年七十有余。亦冬至后脑出疽。形可瓯面大。命疡医诊视。俟疮熟以针出脓。因怒笞侍外家。疮辄内陷。凹一韭叶许。面色青黄不泽。四肢逆冷。汗出身清。时复呕吐。脉极沉细而迟。盖缘衰老之年。严寒之时。病中苦楚。饮食淡薄。已涤肥脓之气。

　　独存瘦瘁之形。加之暴怒。精神愈损。故有此寒变也。病与时同。与疡医议。速制五香汤一剂。加丁香、附子各五钱。剂尽疡复大发。随证调治而愈。内经曰。凡治病必察其下。谓察时下之宜也。诸痛疮疡。皆属心火。言其常也。如疮盛形羸。邪高痛下。始热终寒。此反常也。固当察时下之宜而权治。故曰。经者常也。法者用也。医者意也。随所宜而治之。可收十全之功矣。

　　卷十三

　　舍时从证

　　至元壬午五月二十八日。王伯禄年逾五旬有七。右臂膊肿盛。上至肩。下至手指。色变。皮肤凉。六脉沉细而微。此乃脉证俱寒。予举疡医孙彦和视之。曰。此乃附骨痈。开发已迟。以燔针起之。脓清稀解。次日肘下再开之。加呃逆不绝。彦和与丁香柿蒂散两服。稍缓。次日。呃逆尤甚。

　　自利。脐腹冷痛。腹满。饮食减少。时发昏愦。于左乳下黑尽处。灸二七壮。又处托里温中汤。用干姜、附子、木香、沉香、茴香、羌活等药。 咀一两半。欲与服。或者曰。诸痛痒疮疡。皆属心火。又当盛暑之时。用干姜附子可乎。予应之曰。理所当然。不得不然。内经曰。脉细皮寒、泻利前后。饮食不入。此谓五虚。况呃逆者。胃中虚寒故也。诸痛痒疮疡。皆属心火。是言其定理也。

　　此证内外相反。须当舍时从证也。非大方辛热之剂急治之。则不能愈也。遂投之。诸证悉去。饮食倍进。疮势温。脓色正。彦和复用五香汤数服。后月余平复。噫。守常者众人之见。知变者知者之事。知常而不知变。细事因而取败者亦多矣。况医乎哉。守常知变。岂可同日而语乎哉。

　　 【托里温中汤】 治疮为寒变而内陷者、脓出清解。皮肤凉。心下痞满。肠鸣切痛。大便微溏。食则呕逆。气短促。呃逆不绝。不得安卧。时发昏愦。

　　沉香 丁香 益智仁 茴香陈皮（各一钱） 木香（一钱半） 甘草（炙。二钱） 羌活干姜（炮。三钱） 黑附子（炮。去皮脐。四钱）

　　上 咀。作一服。水三盏。生姜五片。煎至一盏。去渣。温服。无时。忌一切冷物。内经云。

　　寒淫于内。治以辛热。佐以苦温。故以附子、干姜大辛热。温中外。发阳气自里之表。故以为君。

　　羌活味苦辛温。透关节。炙甘草甘温。补脾胃、行经络。通血脉。胃寒则呕吐呃逆不下食。益智仁、丁香、沉香。大辛热。以散寒为佐。疮气内攻气聚而为满。木香、茴香、陈皮。苦辛温。治痞散满为使也。

　　卷十三

　　打扑损伤从高坠下

　　缪刺论云。人有所坠。恶血留内。腹中痛胀。不得前后。先饮利药。此上伤厥阴之脉。下伤少阴之络。刺足内踝之下。然骨之前血脉出血。刺足跗上动脉。不已。刺三毛上各一 。见血则已。

　　左刺右。右刺左。善悲惊不乐。刺如右方。

　　 【当归导滞散】 治打扑损伤。落马坠车瘀血。大便不通。红肿暗青。疼痛昏闷。蓄血内壅欲死。

　　川大黄（一两） 当归（三两） 麝香（少许。另研）

　　上为末。入麝香研匀。每服三钱。热酒一盏调下。食前。内瘀血去。或骨节伤折。疼痛不可忍。以定痛接骨紫金丹治之。

　　 【复元活血汤】 治从高坠下。恶血留于胁下。疼痛不可忍。

　　大黄（一两。酒浸） 柴胡（五钱） 栝蒌根 穿山甲（炮）

　　当归（各三钱） 红花 甘草（各二钱） 桃仁（汤泡去皮尖。研如泥。五十个）

　　上除桃仁为 咀。每服一两重。水二盏半。酒半盏。同煎至七分。下桃仁泥。再煎一两沸。去渣。大温服。食前。以利为度。利后痛不尽者。当服乳香神应散。

　　黄帝针经云。有所坠堕。恶血留内。若有所大怒。气上而不下。损于胁下则伤肝。肝胆之经。俱行于胁下。经属厥阴少阳。以柴胡为引用为君。以当归和血脉。又急者痛也。甘草缓其急。亦能生新血。甘生血。阳生阴长故也。为臣。穿山甲、栝蒌根、桃仁、红花。破血润血为佐。大黄酒制以荡涤败血为使。气味相合。使气血各有所归。痛自去矣。

　　 【圣灵丹】 治一切打扑伤损。及伤折疼痛不可忍。

</div>
    <div class="pagination">
<a href="卫生宝鉴_page35.html">上一页</a><span>...</span><a href="卫生宝鉴_page31.html">31</a><a href="卫生宝鉴_page32.html">32</a><a href="卫生宝鉴_page33.html">33</a><a href="卫生宝鉴_page34.html">34</a><a href="卫生宝鉴_page35.html">35</a><span class="current-page">36</span><a href="卫生宝鉴_page37.html">37</a><a href="卫生宝鉴_page38.html">38</a><a href="卫生宝鉴_page39.html">39</a><a href="卫生宝鉴_page40.html">40</a><a href="卫生宝鉴_page41.html">41</a><span>...</span><a href="卫生宝鉴_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
