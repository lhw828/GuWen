<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 133 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 133 页/共 159 页</h1>
    <div class="content">　　帝曰：愿闻其所谓也？

　　愿闻太过不及之岁。

　　岐伯曰：甲辰甲戌，太宫下加太阴，壬寅壬申，太角下加厥

　　阴，庚子庚午，太商下加阳明，如是者三。

　　帝愿闻同地化，故先言五运之同地化者，甲辰甲戌二岁，甲为土运太过，故曰太宫，辰戌太阳司天，则太阴湿土在泉，故下加太阴，壬寅壬申二岁，壬为木运太过，故曰太角，壬申少阳司天，则厥阴风木在泉，故下加厥阴，庚子庚午二岁，庚为金运太过，故曰太商，子午少阴司天，则阳明燥金在泉，故下加阳明，一则太宫土运，而司太阴之地化，一则太角木运，而同厥阴之地化，一则太商金运，而同阳明之地化，此太过而同地化者三，有如是也。

　　癸巳癸亥，少征下加少阳，辛丑辛未，少羽下加太阳，癸卯癸

　　酉，少征下加少阴，如是者三。

　　癸巳癸亥二岁，癸为火运不及，故曰少征，巳亥厥阴司天，则少阳相火在泉，故下加少阳，辛丑辛未二岁，辛为水运不及，故曰少羽，丑未太阴司天，则太阳寒水在泉，故下加太阳，癸卯癸酉二岁，癸为火运不及，故曰少征，癸酉阳明司天，则少阴君火在泉，故下加少阴，一则少征火运，而同少阳之地化，一则少羽水运，而同太阳之地化，一则少征火运，而同少阴之地化，此不及而同地化者亦三，有如是也。

　　戌子戌午，太征上临少阴，戌寅戌申，太征上临少阳，丙辰丙

　　戌，太羽上临太阳，如是者三。

　　戌子戌午之岁戌为火运太过，故曰太征，子午少阴司天，故上临少阴，戌寅戌申二岁，戌为火运太过，故曰太征，寅申少阳司天，故上临少阳，丙辰丙戌二岁，丙为水运太过，故曰太羽，辰戌，太阳司天，故上临太阳，一则太征火运，而同少阴之天化，一则太征火运，而同少阳之天化，一则太羽水运，而同太阳之天化，此太过而同天化者三，有如是也。

　　丁巳丁亥，少角上临太阴，乙卯乙酉少商上临阳明，己丑己

　　未，少宫上临太阴，如是者三。

　　丁巳丁亥二岁，丁为木运不及，故曰少角，巳亥厥阴司天，故上临厥阴，乙卯乙酉二岁，乙为金运不及，故曰少商，卯酉阳明司天，故上临阳明，己丑己未二岁，己为土运不及，故曰少宫，丑未太阴司天，故上临太阴，一则少角木运而同厥阴之天化，一则少商金运而同阳明之天化，一则少宫土运而同太阴之天化，此不及而同天化者亦三，有如是也。

　　除此二十四岁，则不加不临也。

　　上凡二十四岁，同地化，则下加，同天化，则上临，此二十四岁有加有临，除此二十四岁，余三十六岁，则不加不临也。

　　帝曰，加者何谓？

　　同地化者，皆云下加，故问加者何谓？

　　岐伯曰：太过而加，同天符，不及而加，同岁会也。

　　运同司天，谓之天符，运同岁支，谓之岁会，天气为阳，阳主有余，故凡太过之岁而下加，即同天符，地气为阴，阴主不及故凡不及之岁而下加，即同岁会也。

　　帝曰，临者何谓？

　　因下加而问上临。

　　岐伯曰：太过不及，皆曰天符，而变行有多少，病形有微甚，生死有早晏耳。

　　运同天化，谓之上临。天气为阳，阳主有余，故无论太过不及之岁，凡天气上临，皆曰天符。而一岁之中，变行有多少，病形有微甚，生死亦有早晏耳。

　　帝曰：夫子言用寒远寒，用热远热，余未知其然也，愿闻何谓远？

　　夫既用之，何以远之，故问何谓远。

　　岐伯曰：热无犯热，寒无犯寒，从者和，逆者病，不可不敬畏

　　而远之，所谓时兴六位也。

　　远者，无犯之谓。如用药宜热，寒病当之，是无犯热，无犯其热，即为远矣。用药宜寒，热病当之，是无犯寒，无犯其寒，即为远矣。无犯为从，犯之为逆，故从者和，逆者病。从之始和，逆之则病，是食宜同法也。此寒热温凉之用，不可不敬畏而远之。夫寒热温凉，四时之气也。四时之气，即六位之气也，敬畏而远之，所谓时兴六位也。

　　帝曰：温凉何如？

　　但言寒热，未言温凉，温凉减于寒热，故复问之。

　　岐伯曰：司气以热，用热无犯，司气以寒，用寒无犯，司气以凉，用凉无犯，司

　　气以温，用温无犯，间气同其主无犯，异其主则小犯之，是谓四畏，必谨察之。

　　一岁六位，各司其气。所谓热无犯热，寒无犯寒者，乃司气以热，用热勿太过，而无犯其热也；司气以寒，用寒勿太过，而无犯其寒也。寒热如是，温凉亦如是。故司气以凉，用凉勿太过，而无犯其凉，司气以温，用温勿太过，而无犯其温。一岁之中，有主时之正气，有加临之间气。间气同其主气，其气过盛，故无犯之，间气异其主气，其气弗盛，则小犯之。小犯者，用寒热温凉而弗过也。是寒热温凉，谓之四畏，必谨察之，不可过也。

　　帝曰：善。其犯者何如？

　　异其主则小犯何如？

　　岐伯曰：天气反时，则可根据时，及胜其主，则可犯，以平为

　　期，而不可过，是谓邪气反胜者。故曰：无失天信，无逆气宜，无

　　翼其胜，无赞其复，是谓至治。

　　天气，主时之正气也。反时，当热而寒，当寒而热也。则可根据时，言当热而寒，则以热治寒，当寒而热，则以寒治热也。及胜其主，言加临之间气，胜其主时之正气。如主气寒，而间气则以热胜；主气热，而间气则以寒胜，如是则可犯。可犯主气之寒以清热，可犯主气之热以温寒，然皆以平为期，而不可过也。申明反胜其主，是谓邪气反胜者。邪气，即间气也。反胜，胜其主也。故大要曰：无失天信，四时之信，不可失也；无逆气宜，六气之宜，不过逆也；无翼其胜，以胜相加，无复辅翼也；无赞其复，先郁后复，无庸赞助也。能如是也是谓平和之至治。

　　帝曰：善。五运气行，主岁之纪，其有常数乎？

　　五运六气之行，以主六十岁之纪，其有常数乎？

　　岐伯曰：臣请次之。

　　此下论五运六气之六十岁之纪，乃常数也。

　　甲子甲午岁。上少阴火，中太宫土运，下阳明金。热化二，雨

　　化五，燥化四，所谓正化日也。其化上咸寒，中苦热，下酸热，所谓药食宜也。

　　子与午合，丑与未合，寅与申合，卯与酉合，辰与戌合，巳与亥合。子午少阴司天，故甲子甲午岁，上少阴火。甲为土运太过，故中太宫土运。少阴在上，则阳明在下，故下阳明金。火气在上，故热化二，土运在中，故而化五，五，土之生数也。土常以生，后俱仿此。金气在下，故燥化四。一二三四五，五行之生数也。六七八九十，五行之成数也。下文云太过者，其数成，不及者，其数生。盖甲丙戊庚壬太过之运，则举五行之成数，乙丁己辛癸不及之运，则举五行之生数，土则无分太过不及，常常举其生，然此惟在中之化运为然，其司天在泉之化气则不然。土常以生，上下皆然。此热化雨化燥化，及上中下之气，所谓正化日也。其化上热，则宜水味之咸寒以治之；其化中湿，则宜火味之苦热以治之；其化下燥，则宜木味之酸热以治之。金气清凉而主收，故宜酸热，所谓药食之相宜也。

　　乙丑乙未岁。上太阴土，中少商金运，下太阳水。热化寒化胜复同，所谓邪气化日也。

　　灾七宫。湿化五，清化四，寒化六，所谓正化日也。其化上苦热，中酸和，下甘热，所谓药食宜也。

　　丑未太阴司天，故乙丑乙未岁，上太阴土。乙为金运不及，故中少商金运。太阴在上，则太阳在下，故下太阳水。凡太过之运，则无胜复，不及之运，则有胜复，后皆仿此。金运不及，始则火之热化胜，继则水之寒化复，胜与复同主一岁之气，非上中下正气之化，所谓胜复之邪气化日也。凡正化则无灾，邪气化则有灾，后俱仿此。灾七宫，西方兑宫金位也。土气在上，故湿化五，金运在中而不及，故清化四。四，金之生数也。

</div>
    <div class="pagination">
<a href="黄帝素问直解_page132.html">上一页</a><span>...</span><a href="黄帝素问直解_page128.html">128</a><a href="黄帝素问直解_page129.html">129</a><a href="黄帝素问直解_page130.html">130</a><a href="黄帝素问直解_page131.html">131</a><a href="黄帝素问直解_page132.html">132</a><span class="current-page">133</span><a href="黄帝素问直解_page134.html">134</a><a href="黄帝素问直解_page135.html">135</a><a href="黄帝素问直解_page136.html">136</a><a href="黄帝素问直解_page137.html">137</a><a href="黄帝素问直解_page138.html">138</a><span>...</span><a href="黄帝素问直解_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
