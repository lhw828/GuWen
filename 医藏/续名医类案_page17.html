<!DOCTYPE html>
<html>
<head>
    <meta charset="UTF-8">
    <title>续名医类案 - 第 17 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 17 页/共 160 页</h1>
    <div class="content">　　龚子才治一妇人，六月恶寒之极，虽穿棉袄，亦不觉热，此火极似水也。六脉洪数，小水赤少，以皮硝五钱，温水化服而愈。

　　薛立斋治一妇人，内热作渴，大便秘结，畏恶风寒，手足逆冷，此内真热而外假寒。先用黄连解毒汤，后用六味地黄丸而愈。

　　朱丹溪治晋胡君锡，年三十一，形肥大，面色苍浓，其家富足，专嗜口味。两年前得消渴病，医与寒凉药得安。有人教以病后须用滋补，令其专用黄雌鸡，因此食至千余只，渐有膈满呕吐之病。医者意为胃寒，遂与以附子、沉香之药百余帖，呕病除。（此谓劫之而愈，反致病重。世不知此，以为治验。古今受其害者，可胜数哉？）月余，天气大热，忽恶风冷，足亦怕地气，遂堆糠尺许浓，上铺以簟，糊以重纸，方敢坐卧，而两手不能执笔，口鼻皆无气以呼吸，欲言无力，行十余步便困倦，脉皆浮大而虚，仅得四至。此内有湿痰，因服燥热药，遂成气耗血散。当此夏令，自合便死。因其色之苍浓，神气尚全，可以安谷。遂以人参、黄 、白术熬膏，煎淡五味子汤，以竹沥调饮之。三日，诸病皆愈，令其顿绝肉味。二月后，康健如旧，又以鸡汤下饭。

　　一月后，胸腹膨满甚，自煎二陈汤加附子、豆蔻饮之顿安。问调理药，教以勿药，并断肉饮，自愈。

　　卷六

　　寒热

　　汪石山治汪世昌，形肥色紫，年逾三十。秋间病恶寒发热，头痛自汗，恶心，咯痰恶食。医以疟治。诊之，脉浮濡而缓，右寸略弦，曰：非疟也，此必过劳伤酒所致。饮以清暑益气汤，四五服而愈。

　　易思兰治一春元下第归，得寒热病，每日申酉二时，初微寒，继作大热，而烦躁甚如狂，过此二时，平复无恙，惟小便赤黄而涩。往时一有心事，夜即梦遗，每日空心用盐饮烧酒数杯。医者以为病疟，用清脾饮、柴苓汤，并截药俱不效。六脉惟左尺浮，中沉取之皆洪数有力，余部皆平，曰：此潮热病也。以加减补中益气治之，日进一服，三日病渐退。复用六味地黄丸兼前药，调理一月而安。或问寒热而不以疟治，何也？曰：此非疟，乃潮热也。潮者，如水之潮，根据期而至。《八法流注》云：申酉二时属膀胱与肾，此病专属二经，水衰火旺，当申酉时火动于中，故发热而躁，躁属肾。若疟疾肝部必弦，今不然，惟左尺独现火象。此因平日斫丧太过，肾水亏损，阴火旺炽，加之盐饮烧酒，引入肾经，故小便赤黄而涩也。又曰：此非阴虚火动乎？曰：阴虚之热，自午至亥，发热不间。今惟申酉时热，热止便凉，与阴虚不同。又曰：或亦尝用补中益气而不效，何也？曰：加减之法，或未同耳。予之去升、柴，加丹皮、泽泻、黄柏者，丹皮泻膀胱，泽泻泻肾火，黄柏为君，以生肾水，水旺则火衰，而寒热退矣。用六味丸者，亦取有丹皮、泽泻耳。如不知此，仍用升、柴，乃以肝脾之药治肾，所以不效也。

　　孙文垣治李坦渠子妇，十月寒热起，一日一发，咳嗽心痛，腰亦痛。次年正月望后，始间日一发，肌肉大减，喉疼，汗出如雨，白带如注，饮食减少，百治汗不止。脉之，右手软弱，左手散乱，此汗多而脉不敛，病至此危矣。经云火热似疟，此之谓欤。以黄 二钱，白芍一钱五分，甘草、阿胶各一钱，鳖甲三钱，桂枝五分，乌梅一个，水煎服，其汗止。再诊，脉已敛，神气亦回，前方加何首乌、石斛、牡蛎，寒热亦不发，饮食少加，然有幽谷回春之象。

　　喻嘉言治吴吉长内，新秋病洒淅恶寒，寒已发热，渐生咳嗽。然病未甚也，服表散药不愈，体日 羸。延至初冬，饮以参、术补剂，转觉厌厌欲绝，食饮不思，有咳无声，泻痢不止，危甚。医议以人参五钱，附子三钱，加入姜、桂、白术等，作一剂服，以止泻补虚，而收背水之捷。病家无措，延喻诊毕，未及交语，前医至，即令疏方，喻飘然而出。盖以渠见既讹，难与言耳。前医既去，乃曰：是症总由误药所致，始先皮毛间洒淅恶寒发热，肺金为时令之燥所伤也。用表散已为非法，至用参、术补之，则肺气闭锢，而咳嗽之声不扬，胸腹胀饱，不思饮食，肺中之热，无处可宣，急奔大肠，食入不待运化而即出。食不入，则肠中之垢污亦随气奔而出，是以泻痢无休也。今以润肺之药，兼润其肠，则源流俱清，寒热、咳嗽、泄泻一齐俱止矣。服四剂必安，不足虑也。方用黄芩、地骨皮、甘草、杏仁、阿胶，一剂泻即少止，四剂寒热俱除，再数剂咳嗽亦愈。设与若辈商之，彼方执参、附为是，能相从乎？又乡中王氏妇，秋月亦病寒热，服参、术后厌厌一息，但无咳嗽，十余日不进粒米，亦无大便，时时晕去，不省人事。其夫来寓，详述其证，求发补剂。乃以大黄、芒硝、石膏、甘草四味，为粗末与之。彼不能辨，归而煎服。其妇云：此药甚咸。夫喜曰：咸果补药，遂将二剂连服。顷之，腹中弩痛，下结粪数块，绝而复苏，进粥二盏，前病已如失矣，凡此，素有定见于中，始无炫惑。书之为临症者广其识焉。

　　高鼓峰治程氏子，每日至辰时大寒，午时大热，热即厥，两目直视，不能出声，颏脱，涎水从口角涌出，日流数升，至丑时始汗解，饮食不进，昏冒欲绝。诊之，皆诛伐太过所至也。投以补脾之药，不即效。延他医，用柴胡、南星、半夏等，势转剧。复延诊，值医者在座，询之曰：此何症也，而用前药？曰：子不识乎？此肝疟也。肝疟令人色苍苍然太息，其状若死。高笑曰：据子述经言，当得通脉四逆矣，何用前药？某诚不识此为何病，但知虚甚耳。请先救人，然后治病何如？曰：子用何药？曰：大剂参、附，庶可挽回。彼力争参、附不便。乃漫应曰：谨奉教。始洋洋色喜而别。是夜用人参一两，黄 二两，炮姜三钱。比晓，熟地、桂、附并进，次日辰时，病不复发矣，此缘劳役过度，寒热往来，医认为疟，且时当秋令，一味发散寒凉，重虚其虚，展转相因，肝脾大败，非峻补气血，何由得生？夫病由人生，人将死矣，而乃妄牵经义，强合病情。及至处方，又乖成法，自误误人，至死不觉，悲夫。

　　吕仲嘉内人，在室十四岁时，寒热往来，迨后适仲嘉，又十余年，寒热如故。或作疟治，或作虚治， 羸枯削，几于骨立。高诊之曰：此非疟非虚，乃血风症耳。以五加皮散加熟地二两，每剂共药五六两许，水二升，浓煎一升，每日进一剂。如是者二十剂，寒热顿除。

　　冯楚瞻治徐山公，患似疟非疟。医以柴胡汤连进数剂，渐至不省人事，口噤僵卧，咸谓无生理。曰：此阳虚作寒，阴虚作热，误当疟治，必死也。以重剂熟地、白术、五味、牛膝、麦冬、制附子，另煎人参一两冲服，三日而苏，后用温补而愈。

　　吴孚先治小姨，病寒热如疟，语言谵妄，如见鬼状。有指为热入血室者，然证与长沙所论三条，了不相合。

　　诊得右寸浮滑，知为风痰胶固肺脏，故洒淅寒热。痰迷心窍，故语言谵妄。宜发表利气自愈，用二陈汤加苏、防、前、葛、枳、桔、桑、杏，数剂微汗而痊。

　　有一师尼，乍寒乍热，面赤心烦，或时自汗，恶风体倦，大小柴胡杂进，其病益剧。诊视脉无寒邪，但厥阴脉弦长而出鱼际，治以抑阴地黄丸而愈。

　　薛立斋治一妇人，因夫久出经商，发寒热，月经旬日方止，服降火凉血药，内热益甚，自汗盈盈，月经频数。曰：内热自汗，乃脾气虚热也，非血不归脾也。用归脾汤、六味丸而愈。

　　一室女久患寒热，月经失期，以小柴胡汤加生地治之少愈，更以生地黄丸而痊。柴胡、秦艽各半两，生地二两，酒湿杵膏，赤芍一两为末，蜜丸。每三十丸，乌梅汤下，日三服。

　　易思兰治一男子病寒热，众作疟治，年余不愈。又以为劳疟、虚疟，用鳖甲散、补中益气汤，俱不效。脉左右三部俱浮大无力，形瘦色黑，饮食不美。知为阴虚发热病也。早进六味丸，晚服补阴丸。七日后，饮食渐美，寒热减半。又服一斤，未一月全愈。盖此似疟非疟，乃阴虚之候也。凡正疟则寒热虽参差而有准。今寒热往来，或一日一次二次，且寒而不厥，身热如火，热退又无汗，兼之形瘦色黑，怔忡不寐，口渴便秘，岂可谓疟乎？且疟脉当弦，（诸虚损脉亦多弦。）发则弦而大，退则弦而小。今浮大无力，早晚相同，诚阴血不足，阳火有余。

　　火发于外则为热，火郁于中则为寒。形瘦者，火之消烁也。色黑者，火极似水也。怔忡不睡者，心血亏损也。（肝火浮入胞络者多。）饮食不美、口渴便秘者，火炽于上下也。但生肾水，养血滋阴，阴血充则火自降，寒热退而病瘳矣。

　　立斋治一妇人，久患寒热，服清脾饮之类，胸膈饱胀，饮食减少。用调中益气加茯苓、半夏、炮姜各一钱，二剂而痊。

　　朱丹溪治赵孺人，夜间发寒后便热，丑寅时退，起来口渴，食少无味，谷不化，腹痛而泄，倦怠，或遇事烦躁，赤眼气壅。又不耐风寒，亦恶热。白术、归身各二钱，白芍、陈皮各一钱，人参、黄 各五分，炒柏、炙草、炒芩、丹皮、木通、缩砂各三分，煎下保和丸、实肠丸，各三十丸。

　　吕十四孺人，怒气后寒热咳嗽，食少淋泄，缩砂、甘草各三分，人参五分，白术钱半，连翘、陈皮、茯苓各一钱，姜二片同煎。

　　一妇人年五十余，形实喜作劳，性急味浓，喜火食，夏却患热，恶寒发热，更无休时，衣被虽浓，常凛然，两脉皆涩。朱作杂合邪治之。遂以四物汤加陈皮，以人参、白术为君，生甘草、黄柏为佐，多入姜汁，吞通神丸三十丸，回金、抑青各二十丸，阿魏十丸。煎三帖而得睡，第五帖而身和，第七帖通身微汗，诸症皆除。

　　华佗传，有妇人长病多年，世谓寒热注病者。冬十一月中，佗令坐石槽中，平旦用寒水汲灌，云当满百。

　　始七八灌，寒战欲死。灌者惧欲止，佗令满数，将至八十灌，热气如蒸出，嚣嚣高二三尺。满百灌，佗乃使燃火，温床浓覆，良久汗始出，着粉汗燥便愈。（《三国志》）

　　马元仪治张某，寒热数日，痛，呕逆，胸满身疼，左脉弦涩，关尺虚微。此中气虚寒，胸中之气不化而为满，胃中之阳不布而为呕，卫外之阳不固而为痛。以四君子补脾胃之虚，炮姜、附子、肉桂补阳气而除邪，少加黄连以为引导，一剂脉起，再剂痛止得睡，不数剂而霍然。

　　顾允谐寒热日作，胸满不舒，自汗不止已数日。或用柴胡、黄芩两解之法不愈。诊其脉，右三部虚微，左三部弦涩。望其色，枯白不泽。脉微为阳微，弦为虚风，由正气不足，虚邪外袭而成寒热，治宜补中益气。即有胸满，亦是阳虚不布，非气实而然也。况自汗者，阳虚不能卫外故也。面色不华者，气血亏损，无以上荣于面也。遂与理中汤理其中气，加桂枝以祛虚邪。后倍加参、附，不数剂而愈。

　　唐氏子患寒热，弥月不瘥，胸中有块高突，按之则痛，时见厥逆，兼多自汗。诊其脉，右三部虚微，按之如丝，此症实脉虚，邪实正衰之候也。攻之则碍虚，补之则助邪。然用补则正气旺而邪自去，若任攻则邪气去而正独全者鲜矣。用人参二钱，扶正养正为主，佐以炙甘草和平益气以却虚邪，炮姜、黄连、半夏以开痞而散结，肉桂以固其本，桂枝以越其邪。制方井井有条，可以为法。二剂寒热减，两脉起，加人参以助中焦运化，而痛渐平。再用桂附理中汤调理而愈。

　　一妇人患寒热半月，两脉浮虚，按之则豁然空，两寸倍甚。曰：脉见空豁，寒热不时，面色不华者，气血不荣也。语言错乱者，神明失养也。与归脾汤加黄连、肉桂各七分，令其心肾内交。服后脉渐有神，改用人参三两，黄 三两，归身一两，炙草二钱，生地五钱，远志二钱，枣仁三钱，杞子五钱，大剂补气养荣。数剂寒热止，神气清。令早服七味丸，下午进归脾大造膏，百日而愈。

　　李东垣治中书左丞姚公茂，上热下寒，用既济解毒汤良愈。（未选入。）

　　来天培治马振昌室，年约五旬，夏间忽患寒热头痛，每未申时起，至寅卯时退，头晕，胸胃嘈杂。或作暑风治，益甚，不能饮食，无汗，气急懒言。诊之，六脉沉细，两关微弦。此劳倦伤脾，中气不足，外感寒邪，内伤生冷，清阳不升，气虚不能达也。与补中益气汤加炮姜、半夏，一剂汗出热短，嘈杂渐已。继以归脾汤加半夏、桂枝、白豆仁，寒热除，饮食进，调理而愈也。

　　马氏妪年七旬，八月忽病寒热，恶心头疼，身痛，心跳不眠，呕吐不食，展转呻吟。诊之，两关弦而紧，余脉细小。以为脾气虚寒，肝气上逆。与姜附理中汤，加白芍和肝，二剂渐瘳。

　　朱丹溪治一人，天明时发微寒，便热至晚，（病盛于阳。）两腋汗出，手足热甚，（四肢为诸阳之本。）

　　则胸满拘急，大便实而能食，（邪热可知。）似劳怯病者，（虚损之甚亦作寒热。）脉不数，但弦细而沉。（此张子和谓为有积之脉。）询之，因怒气而得。但用大柴胡汤，惟胸背拘急不除。后用二陈汤加羌活、防风、红花、黄芩治之。

　　汪石山治一人，形短苍白，平素喜饮，五月间忽发寒热。医作寒治，燥渴益甚，时常啖梨，呕吐痰多，每次或至碗许，饮食少进，头痛晕闷，大便不通，小便如常，或一夜不安，或一日连发二次，或二日三日一发，或连发数日，平素两关脉亦浮洪。先令服独参汤二三帖，呕吐少止，寒热暂住三日。他医曰：渴甚脉洪，热之极矣，乃用独参以助其热，非杀之而何？及往视脉，皆浮洪近数，曰：此非疟而亦非热也。脉洪者，阴虚阳无所附，孤阳将欲飞越，故脉见此。其病属虚，非属热也。渴甚者，胃虚精少，不上朝于口，亦非热也。盖年逾六十，血气已衰，加以疟药性皆燥烈，又当壮火食气之时，老人何以堪此？然则邪重剂轻，非参所能独治。遂以参、 各七钱，归身、麦冬各一钱，陈皮七分，甘草五分，水煎，每次温服一酒杯。服至六七帖，痰止病除而食进，大便旬余不通，增之以蜜，仍令服三十余帖，以断病根。续后脉亦收敛而缓，非复向之鼓击而驶矣。

　　卷六

　　霍乱

　　张子和曰：泰和间，余见陈下广济禅院，其主僧病霍乱。一方士用附子一枚及两者，干姜一两，泡水一碗同煎，放冷服之，服讫则呕血而死。顷，合流镇李彦直，中夜忽作吐泻，自取理中丸服之。医者至，以为有食积，以巴豆下之，三五丸药亦不动，至明而死，可不哀哉！遂平李仲安，携一仆一佃客至偃城，夜宿邵辅之书斋中，是夜仆逃，仲安觉其逸也，骑马与佃客往临 急追之。时当七月，天大热，炎风如箭，埃尘漫天，至辰时而还。曾不及三时，往退百二十里，既不获其人，复宿于邵氏斋。忽夜间闻呻吟之声，但言救我，不知其谁也。 火寻之，乃仲安之佃客也。上吐下泻，目上视而不下，胸胁痛不可动摇，口欠而脱臼，四肢厥冷，此正风、湿、 三者俱合之症也。其婿曾闻其言，乃取六一散以新汲水锉生姜调之，顿服半升，其人复吐。乃再调半升，令徐服之，良久方息。至明，又饮数服，遂能起，调养三日平复。（雄按：此证近世屡行，然多在夏热亢旱之年。今秋，江浙盛行，死者甚众。余延医者，无不活。询其病前有无影响，或曰五心烦热者数日矣，或曰身中殊不自觉，但视物皆作红色，已而病即陡起。大端倪若此，伏暑可知。七月中旬，治一陈妪，年已七旬，吐泻转筋，肢冷音飒，脉伏无溺，口渴汗多，腹痛胎黄，自欲投井。予以白虎合三黄，加木瓜、威灵仙，略佐细辛少许，兼以西瓜汁恣饮，即日而瘳。一李姓妇人患此，更兼溺血如注，头痛如劈，脉甚弦驶，心悸畏惊。

　　余谓虽属暑邪，肝阳炽极，以犀角、栀子、柏叶、茅根、石斛、滑石、竹茹、银花、生苡仁，为大剂，和入藕汁，送下当归龙荟丸三钱而霍乱即止。专治血分，旬日亦痊。若此二法，即余前论中，亦未之及也。）

　　张甲侨居司徒蔡谟家，远出数宿，谟昼眠，梦甲云：暴病心腹疼，腹满不得吐而死。所病干霍乱可治，而人莫知其药，故死耳。但以蜘蛛生断其脚，吞之则愈耳。谟觉，探之果死。其后干霍乱者，试用辄瘥。（《客中间集》出《幽明录》。）

　　孙文垣治程氏子，先醉酒，后御色，次早四肢冷，胃脘痛极，脉仅得四至。或以郁火为治，投以寒凉，痛更甚，三日前所食之西瓜，吐出未化。乃翁以为阴症伤寒，欲用附子理中汤，不决，逆孙治之。视其面色青惨，叫痛而声不扬，坐卧烦乱，此是霍乱兼蛔厥之症也。先当止痛安蛔，后理霍乱，可免死也，迟则误事矣。急用五灵脂醋炒三钱，苍术一钱五分，乌梅三个，川椒、炮姜、梅心各五分，水煎饮下，痛减大半。下午以大腹皮、藿香、半夏、陈皮、山楂、五灵脂、茯苓，两帖全安。

　　沈继庵内人，患发热头痛，遍身痛，干呕口渴，胸膈胀闷，坐卧不安。医与参苏饮，其干呕愈甚，又加烦躁。孙诊之，则右手洪大倍于左，左浮数，曰：干霍乱也。以霍香正气散去白术、桔梗，加入白扁豆、香薷，一帖吐止。惟口渴额痛尚未除，以石膏、香薷、滑石各五钱，橘红、藿香、葛根各二钱，槟榔、木瓜各一钱，甘草五分，姜三片，一帖而愈。

　　柴屿青治沈阳少宗伯德福，夏月抽筋吐泻，用六和汤而愈。秋间过府署致谢之。再诊其脉，弦洪异常，谓宜合丸剂调养。彼谓病已可，不信。因谓京兆吴颖庵曰：德公脉气不佳，不预行服药，脉已先时而见，明年春夏可虑。至期暴脱，急着人相邀，已无及矣。（凡吐泻转筋者，其肝脉必弦洪，未必平素有病也。）

　　陈三农治一妇，暑月方饭后，即饮水而睡，睡中心腹痛极，肢冷上过肘膝，欲吐利而不得吐利，绞痛垂死，六脉俱伏，令以藿香正气散，煎汤吐之。一吐减半，再吐而安矣。《局方》藿香正气散：朴、陈、桔、半、草、芷、苓、藿、腹皮、苏叶。

　　陆祖如治陈敬桥母，四旬外，身躯肥胖，暑月多啖生冷，夜半腹痛，上不得吐，下不得泻。或与藿香正气散，入口即吐，不得下咽。诊之，左三部沉紧而细，右寸关沉实有力，面色紫胀，四肢厥冷，昏不知人，牙关紧闭。此寒气太重，中焦气滞，不得克化。先用乌梅擦牙，俟开，即投抱一丸三厘，腹中鸣响，去垢秽若干，四肢温暖，面色如常，然昏昏似醉，懒于言语。恐元气大削，遂用归、芍、川芎、茯苓、豆蔻、木香、陈皮、木通等，四剂全愈。

　　王宇泰治一老人，暑月霍乱，昏冒不知人，脉七八至，洪大无力，头热如火，足寒如冰，半身不遂，牙关紧急。此年高气弱，不任暑气，阳不维阴即泻，阴不维阳即吐，阴阳不相维，则既吐且泻也。正值暑气极盛之时，非甘辛大寒之剂，不能泻其暑热，坠其阳焰，而安其神明。遂以甘露饮甘辛大寒，泄热补气，加茯苓以分阴阳，雪水调灌即愈。

　　治一妇，患吐泻十余日，水粒不入，发热烦躁，欲去衣服，六脉浮洪，重按全无。用六君子加藿香、砂仁、附子，冷服，诸症悉愈。

　　薛立斋治进士李通甫之内，冬间开衣箱，其内衣裳，乃夏月所晒者，开时觉为暑气所侵。良久，患霍乱，足趾跟俱转筋，甚恶，自分必死。用香薷饮一剂，急煎，下咽即愈。

　　仪部李北川，仲夏患腹痛吐泻，两手足扪之则热，按之则冷，其脉轻诊则浮大，重诊则微细，此阴寒症也。

</div>
    <div class="pagination">
<a href="续名医类案_page16.html">上一页</a><span>...</span><a href="续名医类案_page12.html">12</a><a href="续名医类案_page13.html">13</a><a href="续名医类案_page14.html">14</a><a href="续名医类案_page15.html">15</a><a href="续名医类案_page16.html">16</a><span class="current-page">17</span><a href="续名医类案_page18.html">18</a><a href="续名医类案_page19.html">19</a><a href="续名医类案_page20.html">20</a><a href="续名医类案_page21.html">21</a><a href="续名医类案_page22.html">22</a><span>...</span><a href="续名医类案_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
