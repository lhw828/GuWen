<!DOCTYPE html>
<html>
<head>
    <meta charset="UTF-8">
    <title>幼幼新书 - 第 21 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 21 页/共 309 页</h1>
    <div class="content">　　茅先生治小儿脐常湿不干方。

　　上用蚕蜕烧灰，入轻粉干贴。

　　钱乙柏墨散 治小儿断脐后，为水湿所伤，或 袍湿气伤于脐中，或解脱风冷所乘，故令小儿四肢不和，脐肿多啼，不能乳哺，宜速疗之。

　　黄柏（锉） 釜下墨煤 乱发（烧。各等分）上为细末，每用少许敷之。

　　汉东王先生《家宝》：治婴儿因剪脐伤于外风，故脐疮不干方。

　　上以绵不拘多少，烧灰，旧绵亦佳，为末。每用少许，干掺之。

　　张涣：婴儿脐疮肿湿，经久不瘥。若至百日，即危急方。

　　胡粉（细研） 干姜（烧灰，细研） 白石脂（烧存性，细研。各一钱）上件同再研。用药一字至半钱，敷脐中，时时用。

　　《良方》治小儿脐久不干出脓，赤肿及清水出。

　　上用当归焙干为末，研细，着脐中，频用自瘥。予家小儿常病脐湿伍十余日，贴他药皆不瘥，《圣惠》有十余方，从上试之，至此方一敷而干。后因尿湿疮复病，又一贴愈。

　　《庄氏家传》：小儿患气脐，脐大如栗，虚肿而软痛。

　　上用竹沥涂之，日数上自消。

　　《庄氏家传》治婴儿 缚尿湿腌破。

　　上用屋烂草为末，频掺效。

　　《圣惠》灸法：小儿脐肿，灸腰后对脐骨节间三壮，炷如小麦大。

　　卷第五

　　初生有脐疮第十七《巢氏病源》小儿脐疮候：脐疮由初生断脐，洗浴不即拭燥，湿气在脐中，因解脱遇风，风湿相搏，故脐疮久不瘥也。脐疮不瘥，风气入伤经脉，则变为痫也。

　　《葛氏肘后》治风脐及脐疮久不瘥方。

　　上用干虾蟆烧为灰敷之，日三、四佳。（《千金翼》脐有汁，亦用此方，见裹脐法。）《千金》治小儿脐中生疮方。

　　上用桑汁敷乳上，使儿饮之。

　　《千金》又方上用 羊乳及血令饮之。

　　《千金》治小儿风脐，遂作恶疮，历年不瘥，汁出不止方。

　　上烧苍耳子粉之。

　　《千金》又方上用干蛴螬虫末粉之，不过三、四度瘥。

　　《千金》治小儿脐不合方。

　　上用大车辖脂烧灰，日二敷之。

　　《千金》治小儿脐中生疮方。

　　上用甑带烧灰，和膏敷之。

　　《子母秘录》小儿脐疮不合方。

　　上用黄柏末涂之。

　　《圣惠》治小儿脐疮，久不瘥方。

　　干虾蟆（一分，烧灰） 白矾（一分，烧灰）上件药合研令细，以敷脐中。

　　《圣惠》又方黄连（末） 胡粉（各半两）上件药合研令细，以敷脐中。

　　《圣惠》又方上用马齿苋，曝干为末敷之。

　　《圣惠》又方上用龙骨烧，细研为末敷之。

　　《圣惠》又方上用香豉，炒令黄焦，捣、罗为末敷之。

　　《圣惠》又方上用伏龙肝，细研敷之。

　　张涣：婴儿脐疮不瘥，风气传于经络，变为痫疾者，宜急用金黄散方川黄连（一分，别为末） 胡粉（别研） 龙骨（烧灰，别研。各五钱）上件同再研，为细末。每用少许敷脐中，时时用。

　　卷第六（禀受诸疾）凡十九门

　　卷第六

　　解颅第一《巢氏病源》小儿解颅候：解颅者，其状：小儿年大囟应合而不合，头缝开解是也。由肾气不成故也。肾主骨髓，而脑为髓海，肾气不成则髓脑不足，不能结成，故头颅开解也。

　　《婴童宝鉴》：小儿客风伤腑，即颅骨解囟。

　　《大万全方》小儿头病方论：小儿有解颅候，有囟不合候，有囟陷候，此三者大同而小异也。解颅者，谓小儿年长而头颅开解也。夫肾主骨，今骨不合，头缝开解，此肾气不成故也。其囟不合与囟陷，虽因脏腑有热，热气上冲，致囟或不合或陷，然亦本于肾气不足也。

　　《玉诀》小儿骨气所伤候歌：解颅鹤膝腑伤风，囟肿因惊胃气攻。语涩行迟胎气促，筋拳瞪目是肝风。

　　此患当先行风气，利膈下涎。次和脏腑，即无误也。

　　《葛氏肘后方》治小儿解颅。

　　蟹足骨、白蔹等分，细末，乳汁和涂上，干又敷。

　　《千金》治小儿解颅方。

　　熬蛇蜕皮，末之，和猪颊车中髓，敷顶上，日三、四度。

　　《千金》又方猪牙颊车髓，敷囟上瘥。

</div>
    <div class="pagination">
<a href="幼幼新书_page20.html">上一页</a><span>...</span><a href="幼幼新书_page16.html">16</a><a href="幼幼新书_page17.html">17</a><a href="幼幼新书_page18.html">18</a><a href="幼幼新书_page19.html">19</a><a href="幼幼新书_page20.html">20</a><span class="current-page">21</span><a href="幼幼新书_page22.html">22</a><a href="幼幼新书_page23.html">23</a><a href="幼幼新书_page24.html">24</a><a href="幼幼新书_page25.html">25</a><a href="幼幼新书_page26.html">26</a><span>...</span><a href="幼幼新书_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
