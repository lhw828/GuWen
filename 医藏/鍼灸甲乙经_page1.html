<!DOCTYPE html>
<html>
<head>
    <meta charset="UTF-8">
    <title>鍼灸甲乙经 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鍼灸甲乙经 - 第 1 页/共 13 页</h1>
    <div class="content">　　钦定四库全书　　　　　子部五
　　鍼灸甲乙经　　　　　　医家类
　　提要
　　【臣】等谨案鍼灸甲乙经十二卷晋皇甫谧撰谧有髙士传已着録是编皆论鍼灸之道隋书经籍志称黄帝甲乙经十卷注曰音一卷梁十二卷不着撰人姓名考此书首有谧自序称七略艺文志黄帝内经十八卷今有鍼经九卷素问九卷二九十八卷即内经也又有明堂孔穴鍼灸治要皆黄帝岐伯选事也三部同归文多重复错互非一甘露中吾病风加苦聋百日方治【案此四字文义未明疑有舛误今仍旧本録之谨附识于此】要皆浅近乃撰集三部使事类相从删其浮词除其重复至为十二卷【案至字文义未明亦疑有误】云云是此书乃裒合旧文而成故隋志冠以黄帝然删除谧名似乎黄帝所自作则于文为谬旧唐书经籍志称黄帝三部针经十三卷始着谧名然较梁本多一卷其并音一卷计之欤新唐书艺文志既有黄帝甲乙经十二卷又有皇甫谧黄帝三部针经十三卷兼袭二志之文则更舛误矣书凡一百一十八篇内十二经脉络脉支别篇疾形脉诊篇鍼灸禁忌篇五藏传病发寒热篇隂受病发痹篇阳受病发痹篇各分上下经脉篇六经受病发伤寒热病篇各分上中下实一百二十八篇句中夹注多引杨上逹太素经孙思邈千金方王冰素问注王惟徳铜人图参考异同其书皆在谧后盖宋髙保衡孙竒林亿等校正所加非谧之旧也考隋志有明堂孔穴五卷明堂孔穴图三卷又明堂孔穴图三卷唐志有黄帝内经明堂十三卷黄帝十二经脉明堂五脏图一卷黄帝十二经明堂偃侧人图十二卷黄帝明堂三卷又杨上善黄帝内经明堂类成十三卷杨元孙黄帝明堂三卷今并亡佚惟赖是书存其精要且节解章分具有条理亦较端绪易寻至今与内经并行不可偏废盖有由矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　鍼灸甲乙经序
　　夫医道所兴其来久矣上古神农始尝草木而知百药黄帝咨访岐伯伯髙少俞之徒内考五藏六府外综经络血气色防之天地验之人物本性命穷神极变而鍼道生焉其论至妙雷公受业传之于后伊尹以亚圣之才撰用神农本草以为汤液中古名医有俞跗医缓扁鹊秦有医和汉有仓公其论皆经理识本非徒胗病而已汉有华陀张仲景其他竒方异治施世者多亦不能尽记其本末若知直祭酒刘季琰病发于畏恶治之而瘥云后九年季琰病应发发当有感仍本于畏恶病动必死终如其言仲景见侍中王仲宣时年二十余谓曰君有病四十当眉落眉落半年而死令服五石汤可免仲宣嫌其言忤受汤勿服居三日见仲宣谓曰服汤否仲宣曰已服仲景曰色固非服汤之胗君何轻命也仲宣犹不信后二十年果眉落后一百八十七日而死终如其言此二事虽扁鹊仓公无以加也华陀性恶矜技终以戮死仲景论广伊尹汤液为数十卷用之多验近代太医令王叔和撰次仲景选论甚精指事施用按七略艺文志黄帝内经十八卷今有鍼经九卷素问九卷二九十八卷即内经也亦有所忘失其论遐逺然称述多而切事少有不编次比按仓公传其学皆出于素问论病精防九卷是原本经脉其义深奥不易觉也又有明堂孔穴鍼灸治要皆黄帝岐伯选事也三部同归文多重复错互非一甘露中吾病风加苦聋百日方治要皆浅近乃撰集三部使事类相从删其浮辞除其重复论其精要至为十二卷易曰观其所聚而天地之情事见矣况物理乎事类相从聚之义也夫受先人之体有八尺之躯而不知医事此所谓游魂耳若不精通于医道虽有忠孝之心仁慈之性君父危困赤子涂地无以济之此固圣贤所以精思极论尽其理也由此言之焉可忽乎其本论其文有理虽不切于近事不甚删也若必精要后其闲暇当撰覈以为教经云尔
　　钦定四库全书
　　鍼灸甲乙经卷一
　　晋　皇甫谧　撰
　　精神五藏论第一
　　黄帝问曰凡刺之法必先本于神血脉营气精神此五藏之所藏也何谓德气生精神魂魄心意志思智虑请问其故岐伯对曰天之在我者德也地之在我者气也德流气薄而生也故生之来谓之精两精相搏谓之神随神往来谓之魂并精出入谓之魄可以任物谓之心心有所忆谓之意意有所存谓之志因志存变谓之思因思逺慕谓之虑因虑处物谓之智故智以养生也必顺四时而适寒暑和喜怒而安居处节隂阳而调刚柔如是则邪僻不生长生久视是故惕思虑者则神伤神伤则恐惧流淫而不正因悲哀动中者则竭絶而失生喜乐者神啴散而不藏愁忧者气闭塞而不行盛怒者迷惑而不治恐惧者荡惮而不収【太素不收作失守】
　　素问曰怒则气逆甚则呕血及食而气逆故气上喜则气和志达营卫通利故气缓悲则心系急肺布叶举两焦不通营卫不散热气在中故气消恐则神却却则上焦闭闭则气还还则下焦胀故气不行热则腠理开营卫通汗大泄惊则心无所倚神无所归虑无所定故气乱劳则喘且汗出内外皆越故气耗思则心有所伤神有所止气流而不行故气结【已上言九气其义小异大同】
　　肝藏血血舍魂在气为语在液为泪肝气虚则恐实则怒素问曰人卧血归于肝目受血而能视足受血而能步掌受血而能握指受血而能摄
　　心藏脉脉舍神在气为吞在液为汗心气虚则悲忧实则笑不休
　　脾藏营营舍意在气为噫在液为涎脾气虚则四肢不用五藏不安实则腹胀泾溲不利【噫音作嗳】
　　肺藏气气舍魄在气为欬在液为涕肺气虚则鼻息不利少气实则喘喝胷慿【九墟作盈】仰息
　　肾藏精精舍气在气为欠在液为唾肾气虚则厥实则胀五藏不安必审察五藏之病形以知其气之虚实而谨调之
　　肝气悲哀动中则伤魂魂伤则狂妄其精不守【一本作不精不精则不正当】令人隂缩而筋挛两脇肋骨不举毛悴色夭死于秋　素问曰肝在声为呼在变动为握在志为怒怒伤肝九卷及素问又曰精气并于肝则忧解曰肝虚则恐实则怒怒而不已亦生忧矣肝之与肾脾之与肺互相成也脾者土也四藏皆受成焉故恐发于肝而成于肾爱发于脾而成于肝肝合胆胆者中精之府也肾藏精故恐同其怒怒同其恐一过其节则二藏俱伤经言若错其归一也
　　心思虑则伤神神伤则恐惧自失破防【音窘】脱肉毛悴色夭死于冬　素问曰心在声为笑在变动为忧在志为喜喜伤心九卷及素问又曰精气并于心则喜或言心与肺脾二经有错何谓也解曰心虚则悲悲则忧心实则笑笑则喜心之与肺脾之与心亦互相成也故喜变于心而成于肺思发于脾而成于心一过其节则二藏俱伤此经互言其义耳非有错也　又杨上善云心之忧在心变动肺之忧在肺之志是则肺主于秋忧为正也心主于忧变而生忧也脾愁忧不解则伤意意伤则闷乱四肢不举毛悴色夭死于春　素问曰脾在声为歌在变动为哕在志为思思伤脾九卷及素问又曰精气并于脾则饥【一作畏】
　　肺喜乐乐极则伤魄魄伤则狂狂者意不存其人皮革焦毛悴色夭死于夏　素问曰肺在声为哭在变动为欬在志为忧忧伤肺九卷及素问又曰精气并于肺则悲
　　肾盛怒未止则伤志志伤则喜忘其前言腰脊不可俯仰毛悴色夭死于季夏　素问曰肾在声为呻在变动为栗在志为怒怒伤肾九卷及素问又曰精气并于肾则恐故恐惧而不改【一作解】则伤精精伤则骨痠痿厥精时自下是故五藏主藏精者也不可伤伤则失守隂虚隂虚则无气无气则死矣是故用鍼者观察病人之态以知精神魂魄之存亾得失之意五者已伤鍼不可以治也
　　五藏变腧第二
　　黄帝问曰五藏五腧愿闻其数岐伯对曰人有五藏藏有五变变有五腧故五五二十五腧以应五时
　　肝为牡藏其色青其时春其日甲乙其音角其味酸【素问曰肝在味为辛于经义为未通】
　　心为牡藏其色赤其时夏其日丙丁其音征其味苦【素问曰心在味为咸于经义为未通】
　　脾为牡藏其色黄其时长夏其日戊巳其音宫其味甘肺为牝藏其色白其时秋其日庚辛其音商其味辛【素问曰肺在味为苦于经义为未通】
　　肾为牝藏其色黑其时冬其日壬癸其音羽其味咸是谓五变
　　藏主冬冬刺井色主春春刺荣时主夏夏刺腧音主长夏长夏刺经味主秋秋刺合是谓五变以主五腧曰诸原安合以致五腧曰原独不应五时以经合之以应其数故六六三十六腧
　　曰何谓藏主冬时主夏音主长夏味主秋色主春曰病在藏者取之井病变于色者取之营病时间时甚者取之腧病变于音者取之经经【一作络】满而血者病在胃【一作胷】及以饮食不节得病者取之合故命曰味主合是谓五变也　人逆春气则少阳不生肝气内变逆夏气则太阳不长心气内洞逆秋气则太隂不收肺气焦满逆冬气则少隂不藏肾气浊沈夫四时隂阳者万物之根本也所以圣人春夏养阳秋冬养隂以从其根逆其根则伐其本矣故隂阳者万物之终始也顺之则生逆之则死反顺为逆是谓内格是故圣人不治已病治未病论五藏相传所胜也假使心病传肺肺未病逆治之耳
　　五藏六府隂阳表里第三
　　肺合大肠大肠者传道之府心合小肠小肠者受盛之府肝合胆胆者清浄之府脾合胃胃者五谷之府肾合膀胱膀胱者津液之府少隂属肾上连肺故将两藏三焦者中渎之府氷道出焉属膀胱是孤之府此六府之所合者也
　　素问曰夫脑髄骨脉胆女子胞此六者地气之所生也皆藏于隂象于地故藏而不泻名曰竒恒之府胃大肠小肠三焦膀胱此五者天气之所生也其气象天故泻而不藏此受五藏浊气名曰传化之府此不能久留输泻者也魄门亦为五藏使水谷不得久藏五藏者藏精气而不泻故满而不能实六府者传化物而不藏故实而不能满水谷入口则胃实而肠虚食下则肠实而胃虚故实而不满满而不实也气口何以独为五藏主胃者水谷之海六府之大源也【称六府虽少错于理相发为佳】
　　肝胆为合故足厥隂与少阳为表里脾胃为合故足太隂与阳明为表里肾与膀胱为合故足少隂与太阳为表里心与小肠为合故手少隂与太阳为表里肺大肠为合故手太隂与阳明为表里
　　五藏者肺为之葢巨肩陷咽喉见于外心为之主缺盆为之道防【音滑】骨有余以候内骬【音曷于】肝为之主将使之候外欲知坚固视目大小脾主为胃【九虚太素作卫】使之迎粮视唇舌好恶以知吉凶肾者主为外使之逺听视耳好恶以知其性六府者胃为之海广骸【太素作防】大颈张胸五谷乃容鼻隧以长以候大肠唇厚人中长以候小肠目下裹大其胆乃横鼻孔在外膀胱漏泄鼻柱中央起三焦乃约此所以候六府也上下三等藏安且良矣
　　五藏五官第四
　　鼻者肺之官目者肝之官口唇者脾之官舌者心之官耳者肾之官凡五官者以候五藏肺病者喘息鼻张肝病者目眦青脾病者唇黄心病者舌卷颧赤肾病者颧与顔黑　故肺气通于鼻鼻和则能知香臭矣心气通于舌舌和则能知五味矣素问曰心在窍为耳【一云舌】夫心者火也肾者水也水火既济心气通于舌舌非窍也其通于窍者寄在于耳【王砅云手少隂之络会于耳中】　故肝气通于目目和则能视五色矣素问曰诸脉者皆属于目又九卷曰心藏肺肺舍神神明通体故云属目　脾气通于口口和则能别五谷味矣肾气通于耳耳和则能闻五音矣素问曰肾在窍为耳然则肾气上通于耳下通于隂也　五藏不和则九窍不通六府不和则留结为痈故邪在府则阳脉不和阳脉不和则气留之气留之则阳气盛矣邪在藏则隂脉不和隂脉不和则血留之血留之则隂气盛矣隂气太盛则阳气不得相营也故曰格隂阳俱盛不得自相营也故曰闗格闗格者不得尽【一作尽期】而死矣
　　五藏大小六府应候第五
　　黄帝问曰人俱受气于天其有独尽夭夀者不免于病者何也岐伯对曰五藏者固有大小髙下坚脆端正偏倾者六府亦有大小长短厚薄结直缓急者凡此二十五变者各各不同或善或恶或吉或凶也
　　心小则安邪弗能伤【太素云外邪不能伤】易伤于忧心大则忧弗能伤易伤于邪【太素亦作外邪】心髙则满于肺中闷而善忘难开以言心下则藏外易伤于寒易恐以言心坚则藏安守固心脆则善病消瘅热中心端正则和利难伤心偏倾则操持不一无守司也　杨上善云心藏言神有八变后四藏但言藏变不言神变者以神为魂魄意之主言其神变则四藏可知故畧而不言也
　　肺小则少饮不病喘【一作喘喝】肺大则多饮善病胸痹逆气肺髙则上气喘息欬逆肺下则逼贲廹肺善脇下痛肺坚则不病欬逆上气肺脆则善病消瘅易伤也【一云易伤于热喘息鼻衂】肺端正则和利难伤肺偏倾则病胸脇偏痛肝小则安无脇下之病肝大则逼胃迫咽迫咽则善【一作苦】膈中且脇下痛肝髙则上支贲加脇下急为息贲肝下则逼胃脇下空空则易受邪肝坚则藏安难伤肝脆则善病消瘅易伤肝端正则和利难伤肝偏倾则脇下偏痛
　　脾小则安难伤于邪脾大则善腠防【音停】而痛不能疾行脾髙则防引季脇而痛脾下则下加于大肠下加于大肠则藏外易受邪脾坚则藏安难伤脾脆则善病消瘅易伤脾端正则和利难伤脾偏倾则瘈疭善胀
　　肾小则安难伤肾大则【一本云耳聋或鸣汁出】善病腰痛不可以俯仰易伤于邪肾髙则善病背膂痛不可以俯仰【一云背急缀耳脓血出或生肉塞】肾下则腰尻痛不可俯仰为狐疝肾坚则不病腰痛肾脆则善病消瘅易伤肾端正则和利难伤肾偏倾则善病凥痛凡此二十五变者人之所以善常病也
　　曰何以知其然曰赤色小理者心小粗理者心大无骭者心髙骬小短举者心下骬长者心坚骬弱小以薄者心脆骬直下不举者心端正骬【一作面】一方者心偏倾
　　白色小理者肺小粗理者肺大巨肩反【一作大】膺陷喉者肺髙合腋张脇者肺下好肩背厚者肺坚肩背薄者肺脆背膺厚者肺端正膺偏竦【一作欹】者肺偏倾
　　青色小理者肝小粗理者肝大广胸反骹者肝髙合脇脆骹者肝下胷脇好者肝坚脇骨弱者肝脆膺脇腹好相得者肝端正脇骨偏举者肝偏倾
　　黄色小理者脾小粗理者脾大掲唇者脾髙唇下纵者脾下唇坚者脾坚唇大而不坚者脾脆唇上下好者脾端正唇偏举者脾偏倾
　　黑色小理者肾小粗理者肾大耳髙者肾髙耳后陷者肾下耳坚者肾坚耳薄不坚者肾脆耳好前居牙车者肾端正耳偏髙者肾偏倾凡此诸变者持则安减则病也
　　曰愿闻人之有不可病者至尽夭夀虽有深忧大恐怵之志犹弗能感也大寒甚热弗能伤也其有不离屏蔽室内乂无怵之恐然不免于病者何也曰五藏六府邪之舍也五藏皆小者少病善焦心人愁忧五藏皆大者缓于事难使以忧五藏皆髙者好髙举措五藏皆下者好出人下五藏皆坚者无病五藏皆脆者不离于病五藏皆端正者和利得人心五藏皆偏倾者邪心善盗不可为人卒反复言语也
　　曰愿闻六府之应曰肺合大肠大肠者皮其应也素问曰肺之合皮也其荣毛也其主心也下章言肾之应毫毛于义为错
　　心合小肠小肠者脉其应也素问曰心之合肺也其荣色也其主肾也其义相顺
　　肝合胆胆者筋其应也素问曰肝之合筋也其荣爪也其主肺也其义相顺
　　脾合胃胃者肉其应也素问曰脾之合肉也其荣唇也其主肝也其义相顺
　　肾合三焦膀胱三焦膀胱者腠理毫毛其应也九卷又曰肾合骨素问曰肾之合骨也其荣髪也其主脾也其义相同
　　曰应之奈何曰肺应皮皮厚者大肠厚皮薄者大肠薄皮缓腹里大者大肠缓而长皮急而短皮滑者大肠直皮肉不相离者大肠结
　　心应脉皮厚者脉厚脉厚者小肠厚皮薄者脉薄脉薄者小肠薄皮缓者脉缓脉缓者小肠大而长皮薄而脉冲小者小肠小而短诸阳经脉皆多纡屈者小肠结脾应肉肉防坚大者胃厚肉防麽者胃薄肉防小而麽者胃不坚肉防不称其身者胃下胃下者小脘约不利【太素作下脘未约】肉防不坚者胃缓肉防无小裹絫标【一本作无小裹累】者胃急肉防多小裹絫【一本亦作累宇】者胃结胃结者上脘约不利
　　肝应筋爪厚色黄者胆厚爪薄色红者胆薄爪坚色青者胆急爪濡色赤者胆缓爪直色白无约者胆直爪恶色黑多文者胆结
　　肾应骨宻理厚皮者三焦膀胱厚粗理薄皮者三焦膀胱薄腠理疎者三焦膀胱缓皮急而无毫毛者三焦膀胱急毫毛美而粗者三焦膀胱直稀毫毛者三焦膀胱结
　　曰薄厚美恶皆有其形愿闻其所病曰各视其外应以知其内藏则知所病矣
　　十二原第六
　　五藏有六府六府有十二原十二原者出于四闗四闗主治五藏五藏有疾当取之十二原十二原者五藏之所以禀三百六十五骨之气味者也五藏有疾出于十二原而原各有所出明知其原覩其应知五藏之害矣阳中之少隂肺也其原出于大渊二阳中之太阳心也其原出于太陵二隂中之少阳肝也其原出于太冲二隂中之太隂肾也其原出于太谿二隂中之至隂脾也其原出于太白二膏之原出于鸠尾一肓之原出于脖【满没切】胦【乌朗切】一凡十二原主治五藏六府之有病者也胀取三阳飱泄取三隂【一云滞取三隂】　今夫五藏之有病譬犹刺也犹汚也犹结也犹闭也刺虽久犹可拔也汚虽久犹可雪也结虽久犹可解也闭虽久犹可决也或言久疾之不可取者非其説也夫善用鍼者取其疾也犹拔剌也犹雪汚也犹解结也犹决闭也疾虽久犹可毕也言不可治者未得其术也
　　十二经水第七
　　黄帝问曰经脉十二者外合于十二经水而内属于五藏六府夫十二经水者受水而行之五藏者合神气魂魄而藏之六府者受谷而行之受气而之经脉者受血而营之合而以治奈何刺之深浅灸之壮数可得闻乎岐伯对曰藏之坚脆府之大小谷之多少脉之长短血之清浊气之多少十二经中多血少气与其少血多气与其皆多气血与其皆少血气皆有定数其治以鍼灸各调其经气固其常有合也此人之参天地而应隂阳不可不审察之也
　　足阳明外合于海内属于肾
　　足太阳外合于清水内属于膀胱而通水道焉
　　足少阳外合于渭水内属于胆
　　足太隂外合于湖水内属于脾
　　足厥隂外合于渑水内属于肝
　　足少隂外合于汝水内属于肾
　　手阳明外合于江水内属于大肠
　　手太阳外合于淮水内属于小肠而水道出焉
　　手少阳外合于漯水内属于三焦
　　手太隂外合于河水内属于肺
　　手心主外合于漳水内属于心包
　　手少隂外合于济水内属于心　凡此五藏六府十二经水者皆外有源泉而内有所禀此皆内外相贯如环无端人经亦然故天为阳地为隂腰以上为天下为地故海以北者为隂湖以北者为隂中之隂漳以南者为阳河以北至漳者为阳中之隂漯以南至江者为阳中之阳此一州之隂阳也此人所以与天地相参也曰夫经水之应经脉也其逺近之浅深水血之多少各不同合而刺之奈何曰足阳明五藏六府之海也其脉大而血多气盛热壮刺此者不深弗敢不留不写足阳明多血气刺深六分留十呼
　　足少阳少血气刺深四分留五呼
　　足太阳多血气刺深五分留七呼
　　足太隂多血少气刺深三分留四呼
　　足少隂少血多气刺深二分留三呼
　　足厥隂多血少气刺深一分留一呼
　　手之隂阳其受气之道近其气之来也疾其刺深皆无过二分留皆无过一呼其少长小大肥瘦以心料之命曰法天之常灸之亦然灸而过此者得恶火则骨枯脉濇刺而过此者则脱气
　　曰夫经脉之大小血之多少肤之厚薄肉之坚脆及防之大小可以为度量乎曰其可为量者取其中度者也不甚脱肉而血气不衰者也若失度人之痟【音消渇病】瘦而形肉脱者恶可以度量刺乎审切循扪按视其寒温盛衰而调之是谓因适而为之真也
　　四海第八
　　人有四海十二经水者皆注于海有髓海有血海有气海有水谷之海胃者为水谷之海其腧上在气街下至三里冲脉者为十二经之海其腧上在大杼下出巨虚上下亷膻中者为气之海其腧上在柱骨之上下前在人迎脑者为髄之海其腧上在其葢下在风府凡此四海者得顺者生得逆者败知调者利不知调者害　曰四海之逆顺奈何曰气海有余则气满胷中悗急息面赤不足则气少不足以言血海有余则常想其身大怫【郁也】然不知其所病不足则常想其身小狭然不知其所病水谷之海有余则腹胀满不足则饥不受谷食髄海有余则轻劲多力自过其度不足则脑转耳鸣胫胻痠冒目无所见懈怠安卧　曰调之奈何曰审守其腧而调其虚实无犯其害顺者得复逆者必败
　　气息周身五十营四时日分漏刻第九
　　黄帝问曰五十营奈何岐伯对曰周天二十八宿宿三十六分人气行一周千八分人经络上下左右前后二十八脉周身十六大二尺以应二十八宿漏水下百刻以分昼夜故人一呼脉再动气行三寸一吸脉亦再动气行三寸呼吸定息气行六寸十息脉行六尺日行二分二百七十息气行十六丈二尺气行交通于中一周于身下水二刻日行二十分有竒五百四十息气行再周于身下水四刻日行四十分有竒二千七百息气行十周于身下水二十刻日行五宿二百十分有竒一万三千五百息气行五十营于身水下百刻日行二十八宿漏水皆尽脉已终矣【王砅曰此畧而言之也细言之则常以一千周加一分又十分分之六乃竒分尽也】所谓交通者并行一数也故五十营备得尽天地之夀矣气凡行八百一十丈也一日一夜五十营以营五藏之精不应数者谓之狂生所谓五十营者五藏皆受气也【此段旧在经脉根结之末今移在此】
　　曰卫气之行出入之防何如曰嵗有十二月日有十二辰子午为经夘酉为纬天一面七宿周天四七二十八宿房昴为纬张虚为经是故房至毕为阳昴至心为隂阳主昼隂主夜故卫气之行一日一夜五十周于身昼日行于阳二十五周夜行于隂亦二十五周周于五藏【一本作嵗】是故平旦隂气尽阳气出于目目张则气行于头循于项　下足太阳循背下至小指端其散者分于目别【一云别于日鋭眦】　下手太阳下至手小指外侧其散者别于目鋭眦　下足少阳注小指次指之间以上循手少阳之分侧下至小指之间别者以上至耳前合于颔脉注足阳明下行至跗上入足五指之间其散者从耳下手阳明入大指之间入掌中直至于足入足心出
　　内踝下行隂分复合于目故为一周是故日行一舍人气行于身一周与十分身之八日行二舍人气行于身三周与十分身之六日行三舍人气行于身五周与十分身之四日行四舍人气行于身七周与十分身之二日行五舍人气行于身九周日行六舍人气行于身十周与十分身之八日行七舍人气行于身十二周在身与十分身之六日行十四舍人气二十五周于身有竒分与十分身之四阳尽于隂隂受气矣其始入于隂常从足少隂注于肾肾注于心心注于肺肺注于肝肝注于脾脾复注于肾为一周是故夜行一舍人气行于身【一云隂藏】一周与十分藏之八亦如阳之行二十五周而复会于目隂阳一日一夜舍于竒分十分身之四与十分藏之四【一作二上文十分藏之八此言十分藏之四疑有悮】是故人之所以卧起之时有早宴者以竒分不尽故也
　　曰卫气之在身也上下往来无已其气而刺之奈何曰分有多少日有长短春秋冬夏各有分理然后常以平旦为纪夜尽为始是故一日一夜漏水百刻二十五刻者半日之度也常如是无巳日入而止随日之长短各以为纪谨气之所在而刺之是谓逢时病在于阳分必先候其气之加在于阳分而刺之病在于隂分必先候其气之加在于隂分而刺之谨候其时病可与期失时反候百病不除
　　水下一刻人气在太阳　　水下二刻人气在少阳水下三刻人气在阳明　　水下四刻人气在隂分水下五刻人气在太阳　　水下六刻人气在少阳水下七刻人气在阳明　　水下八刻人气在隂分水下九刻人气在太阳　　水下十刻人气在少阳水下十一刻人气在阳明
　　水下十二刻人气在隂分
</div>
    <div class="pagination">
<span class="current-page">1</span><a href="鍼灸甲乙经_page2.html">2</a><a href="鍼灸甲乙经_page3.html">3</a><a href="鍼灸甲乙经_page4.html">4</a><a href="鍼灸甲乙经_page5.html">5</a><a href="鍼灸甲乙经_page6.html">6</a><span>...</span><a href="鍼灸甲乙经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
