<!DOCTYPE html>
<html>
<head>
    <meta charset="UTF-8">
    <title>医门法律 - 第 2 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医门法律 - 第 2 页/共 35 页</h1>
    <div class="content">　　切脉论（附律一条）

　　　　

　　喻昌曰：脉者，开天辟地，生人之总司有常，而不间断者也。是故天有三垣九道，而七政并行于其间，若运璇玑者，　　天之脉也。地有九州四海，而经脉会通于其间，若施八索者，地之脉也。人有五脏六腑，十二经十五络，而营卫充灌于　　其间，若环转者，人之脉也。上古圣神，首重切脉，虽精微要渺，莫不显传。然以其精微要渺也，后人转摹转失，竟成　　不传之绝学。有志于切脉者，必先凝神不分，如学射者先学不瞬，自为深造，庶乎得心应手，通于神明。夫岂一蹴可几，　　然必下指部位分明，尽破纷纭，坦然由之无疑，乃有豁然贯通之日。否则童而习之，白首不得。徒以三指一按，虚应故　　事，可鄙孰甚。且如心与小肠同诊，肺与大肠同诊，有识者咸共非之。只以指授无人，未免姑仍其陋。毋亦谓心之脉络　　小肠，小肠之脉络心；肺之脉络大肠，大肠之脉络肺，较他府之不相络者，此为近之耶。不知此可以论病机，如心移热　　于小肠，肺移热于大肠之类，不可以定部位也。部位之分，当求详于《素问》。而参合于《灵枢》。部位一定，胸中茅塞　　顿开，指下精微毕透，何快如之。《素问》谓尺内两傍，则季胁也，尺外以候肾，尺里以候腹。中附上，左外以候肝，　　内　　以候膈，右外以候胃，内以候脾。上附上，右外以候肺，内以候胸中，左外以候心，内以候膻中。前以候前，后以候后，　　上竟上者，胸喉中事也；下竟下者，少腹腰股膝胫足中事也。又谓下部之天以候肝，地以候胃，人以候脾胃之气。中部　　之天以候肺，地以候胸中之气，人以候心。上部之天以候头角之气，地以候口齿之气，人以候耳目之气，后人谁不读之？　　只以六腑茫无所属，不如叔和之《脉经》显明，是以有晋至今，几千年江河不返也。不知尺外以候肾，尺里以候腹，二　　语己尽其义，何自昔相传之误耶？参之《灵枢》面部所主，五脏六腑，兼统无遗，更何疑哉？黄帝授雷公察色之诀，　　谓庭者首面也；（庭者，颜也、额也、天庭也、位最高，色见于此者，上应首面之疾）。阙上者咽喉也；（阙在眉心，眉　　心之上，其位亦高，故应咽喉。）阙中者肺也；（眉心中部之最高者，故应肺。）下极者心也；（山根也。两目之间，心居　　肺之下，故下极应心。）直下者肝也；（下极之下为鼻柱，即年寿也。肝在心之下，故直下应肝。）肝左者胆也；（胆附子　　肝之短叶，故肝左应胆，在年寿左右）下者脾也；（年寿之下准头，是为面王，亦曰明堂。准头属土，居面之中央，故　　以应脾。）方上者胃也；（准头两旁，迎香之上，鼻隧是也。脾与胃为表里，脾居中而胃居外，故方上应胃。）中央者大　　肠也；（面肉之中央，迎香之外，颧骨之下，大肠之应也。）挟大肠者肾也；（挟大肠者颊之上也，四藏皆一，惟肾有两。

　　　　四藏居腹，惟肾附脊。故四藏次于中央，而肾独应于两颊。）当肾者脐也；（肾与脐对，故当肾之下应脐。）面王以上者　　小肠也；　　（面王鼻准也，小肠为府，应挟两颧，故面王之上，两颧之内，小肠之应也。）面王以下者膀胱子处也；（面王以下者人　　中也，是为膀胱子处之应。）观面色五脏六腑之应，迎香外，颧骨下，为大肠之应。面王以上，为小肠之应。面王以下，　　为膀胱子户之应。合之尺外以候肾，尺里以候腹中，推论其位置，一一可得指明之矣。左尺为天一所生之水，水生肝木，　　木生君火，君火生右尺相火，相火生脾土，脾土生肺金。五脏定位原不殊，但小肠当候之于右尺，以火从火也。大肠当　　候之于左尺，以金从水也。三焦属火，亦候于右肾。膀胱属水，亦候于左肾。一尺而水火两分，一藏而四府兼属，乃天　　然不易之至道。盖胸中属阳，腹中属阴，大肠、小肠、膀胱、三焦所传渣滓水液浊气皆阴，惟腹中可以位置。非若胃为　　水谷之海，清气在上；胆为决断之官，静藏于肝，可得位之于中焦也。至于上焦，重重膈膜，遮蔽清虚之宇，莲花之藏，　　惟心肺得以居之，而诸府不预焉。所谓膈肓之上，中有父母者是也。心为阳，父也。肺为阴，母也。心主血，肺主气，　　共营卫于周身，非父母而何？然心君无为而治，肺为相搏，华盖而复于心上，以布胸中之气，而变理其阴阳。膻中为臣，　　使包裹而络于心下，以寄喉舌之司，而宣布其政令，是心包为包裹心君之膜，而非府矣。第心火寂然不动，动而传之心　　包，即合相火。设君火不动，不过为相火之虚位而已，三焦之火，传入心包，即为相火。设三焦之火不上，亦不过为相　　火之虚位而已。《素问》谓手少阳与心主为表里，《灵枢》谓手厥阴之脉，出属心包络，下鬲历络三焦。手少阳之脉，散　　络心包，合心主，正见心包相火，与手少阳相火为表里，故历络于上下而两相输应也。心君太宁，则相火安然不动，而　　膻中喜乐出焉。心君扰乱，则相火翕然从之，而百度改其常焉。心包所主二火之出入。关系之重如此，是以亦得分手经　　之一，而可称为府耳。夫岂六腑之外，更添一府哉？至若大肠小肠，浊阴之最者，乃与心肺同列，混地狱于天堂。安乎？　　不安乎？岂有浊气上干，三焦交乱，尚可称为平人乎？敢着之为法，一洗从前之陋。

　　　　【律一条】　　凡诊脉，不求明师传授，徒遵往法，图一弋获，以病试手，医之过也。

　　　　

　　卷一　一明合色脉之法　　

　　合色脉论（附律一条）

　　　　

　　喻昌曰：合色脉之法，圣神所首重，治病之权舆也。色者目之所见，脉者手之所持，而合之于非目非手之间，总以　　灵心为质。《内经》云：上古使僦贷季，理色脉而通神明，合之金木水火土，四时八风六合，不离其常，是则色脉之要，　　可通神明。直以之下合五行休王，上副四时往来，六合之间，八风良坼，不离常候，咸可推其变化而前知，况人身病机　　乎？又云：色之变化，以应四时之脉，此上帝之所贵，以合于神明也。所以远死而近生，是色之变化于精明之间者，合　　之四时之脉，辨其臧否？早已得生死之征兆，故能常远于死而近于生也。常远于死而近于生，宁不足贵乎？其谓善诊者，　　察色按脉，先别阴阳，审清浊而知部分，视喘息听音声而知所苦，观权衡规矩，按尺寸，观浮沉滑涩，而知病所生。是　　出色脉以参合于视息听声，相时而求病所在之高下中外矣。精矣！微矣！要未可为中人以下者道也，是以有取于上工、　　中工、下工三等。上工十全九，中工十全七，下工十全六。故云：善调尺者不待于寸，善调脉者不待于色，又根本枝叶　　之分矣。然必能参合三者而兼行之，更为本末皆得之上工也。合之维何？五脏之色，在王时见者：春苍、夏赤、长夏黄、　　秋白、冬黑。五脏所主外荣之常，白当肺当皮；赤当心当脉；黄当脾当肉；青当肝当筋；黑当肾当骨。五脏之脉，春弦、　　夏钩、秋毛、冬石，强则为太过，弱则为不及。四时有胃曰平，胃少曰病，无胃曰死。有胃而反见所胜之脉，甚者今病，　　微者至其所胜之时而病。合其色脉而互推之，此非显明易遵者乎？仲景亦出方便法门，谓寸口脉动者，因其王时而动。

　　　　假令肝色青而返白，非其时色脉见，皆当病。盖两手太阴经之脉，总称寸口。因其王时而动者，肝王色青，其脉之动当　　微弦，设反见赤色，反得毛脉，至其所不胜之时而死矣。惟木王之色脉，青而且弦，为得春令之正。此外不但白色毛脉　　为鬼贼，即见赤黄黑之色，得钩代石之脉，皆当主病，特有轻重之分耳。《内经》言法已详，仲景复以金针度之，学人　　可不明哉？　　【律一条】　　凡治病，不合色脉，参互考验，得此失彼，得偏遗全，只名粗工。临证模糊，未具手眼，医之罪也。

　　　　

　　卷一　一明营卫之法　　

　　营卫论（附律二条·附答营卫五问）

　　　　

　　喻昌曰：营卫之义，圣神所首重也。《灵枢》谓宗气积于上焦，营气出于中焦，卫气出于下焦，谓其所从出之根柢　　也。

　　　　卫气根于下焦，阴中之微阳，行至中焦，从中焦之有阴有阳者，升于上焦，以独生阳气，是卫气本清阳之气，以其出于　　下焦之浊阴，故谓浊者为卫也。人身至平旦，阴尽而阳独治，目开则其气上行于头，出于足太阳膀胱经之睛明穴，故卫　　气昼日外行于足手太阳经。所谓阳气者，一日而主外。循太阳之经穴，上出为行次。又谓太阳主外也，卫气剽悍，不随　　上焦之宗气同行经隧，而自行各经皮肤分肉之间。故卫行脉外，温分肉而充皮肤，肥腠理而司开阖也。营气根于中焦，　　阳中之阴，行至上焦，随上焦之宗气，降于下焦，以生阴气。是营气本浊阴之气，以其出于上焦之清阳，故谓清者为营　　也。营气静专，必随上焦之宗气同行经隧，始于手太阴肺经太渊穴，而行手阳明大肠经，足太阳膀胱经，足少阴肾经，　　手厥阴心胞络，手少阳三焦经，足少阳胆经，足厥阴肝经，而又始于手太阴肺经。故谓太阴主内，营行脉中也。卫气昼　　行于阳二十五度，当其王，即自外而入交于营。营气夜行于阴二十五度，当其王，即自内而出交于卫，其往来贯注，并　　行不悖，无时或息，营中有卫，卫中有营，设分之为二。安所语同条共贯之妙耶！营卫一有偏胜，其患即不可胜言。卫　　偏胜则身热，热则腠理闭，喘粗为之俯仰，汗不出，齿干烦冤。营偏胜则身寒，寒则汗出，身常清，数栗而厥。卫偏衰　　则身寒，营偏衰则身热，虽亦如之，然必有间矣。若夫营卫之气不行，则水浆不入，形体不仁。营卫之气泣除，则精气　　弛坏，神去而不可复收。是以圣人陈阴阳筋脉和同，骨髓坚固，气血皆从。如是则内外调和，邪不能害，耳目聪明，气　　立如故。可见调营卫之义，为人身之先务矣，深维其机，觉卫气尤在所先焉。《经》谓阳气破散，阴气乃消亡。是卫气　　者，保护营气之金汤也。谓审察卫气，为百病母。是卫气者，出纳病邪之喉舌也。《易》云：一阴一阳之谓道。乃其扶　　阳抑阴，无所不至，仙道亦然。噫嘻！鼻气通于天者也，口气通于地者也。人但知以口之气养营，惟知道者，以鼻之气　　养卫。养营者，不免纵口伤生。养卫者，服天气而通神明。两者之月异而岁不同也，岂顾问哉？　　附答营卫五问　　问卫气昼行阳二十五度，岂至夜而伏耶？营气夜行阴二十五度，岂至昼而伏耶？曰：人身昼夜循环不息，只一气耳。

　　　　从阴阳而分言二气，昼为阳则卫气主之；夜为阴则营气主之。卫气夜行于阴，营气昼行于阳，不当其王，则不得而主之　　耳。譬如日月之行，原无分于昼夜，而其经天之度，则各有分矣。

　　　　问营行脉中。卫行脉外。果孰为之分限耶？曰：此义前论中已明之矣。更推其说，天包地，阳包阴，气包血，自然　　之理也。营卫同行经脉中，阴自在内为阳之守，阳自在外为阴之护，所谓并行不悖也。兵家安营，将帅自然居中，士卒　　自然卫外。男女居室，男自正位乎外，女自正位乎内，圣神亦只道其常耳。

　　　　问二十二难，谓《经》言脉有是动、有所生病，一脉变为二病，其义至今未解。曰：此正论营卫主病先后也，一脉　　变为二病者，同一经脉，病则变为二，浅深不同也。邪入之浅，气留而不行，所以卫先病也。及邪入渐深，而血壅不濡，　　其营乃病，则营病在卫病后矣。使卫不先为是动，而营何自后所生耶？至仲景《伤寒论》，太阳经一日而主外，分风伤　　卫、寒伤营、风寒两伤营卫，而出脉证。及治百种之变，精义入神，功在轩岐之上。

　　　　问居常调卫之法若何？曰：每至日西，身中阳气之门乃闭，即当加意谨护，勿反开之。《经》谓暮而收拒，毋扰筋　　骨，毋见雾露，隐括调卫之义已悉。收者收藏神气于内也，拒者捍拒邪气于外也。如晨门者昏闭明启，尚何暴客之虞哉？　　即使逢年之虚，遇月之空，身中之气自固，虚邪亦何能中人耶？　　问奇经之病，亦关营卫否？曰：奇经所主，虽不同正经之病，其关于营卫则一也。其阴不能维于阴，怅然自失志者，　　营气弱也。阳不能维于阳，溶溶不能自收持者，卫气衰也。阳维为病，苦寒热者。邪入卫而主气也。阴维为病，苦心痛　　者，邪入营而主血也，《经》所谓肺卫心营者是也。阴跷为病，阳缓而阴急，阳病而阴不病也。阳跷为病，阴缓而阳急，　　阴病而阳不病也。此等病多于正病中兼见之，惟识其为营卫之所受也，则了无疑惑矣。盖人身一气周流，无往不贯，十　　二经脉有营卫，奇经八脉亦有营卫，奇经附属于正经界中者，得以同时并注也。繇阳维、阴维、阳跷、阴跷推之，冲脉　　之纵行也，带脉之横行也，任脉之前行也，督脉之后行也，孰非一气所流行耶？一气流行，即得分阴分阳矣，营卫之义，　　亦何往而不贯哉。

　　　　【律二条】　　凡营病治卫，卫病治营，与夫真邪不别。轻病重治，重病轻治，颠倒误人，医之罪也。

　　　　凡医不能察识营卫受病，浅深虚实寒热先后之变，白首有如童稚，不足数也。

　　　　

　　卷一　一明络脉之法　　

　　络脉论（附律一条）

　　　　

　　喻昌曰：十二经脉，前贤论之详矣，而络脉则未之及，亦缺典也。经有十二，络亦有十二，络者兜络之义，即十二　　经之外城也。复有胃之大络、脾之大络、及奇经之大络，则又外城之通界，皇华出入之总途也，故又曰络有十五焉。十　　二经生十二络，十二络生一百八十系络，系络生一百八十缠络，缠络生三万四千孙络。自内而生出者，愈多则愈小，稍　　大者在俞穴肌肉间，营气所主外廓，繇是出诸皮毛，方为小络，方为卫气所主。故外邪从卫而入，不遽入于营，亦以络　　脉缠绊之也。至络中邪盛，则入于营矣。故曰：络盛则入于经，以营行经脉之中故也。然风寒六淫外邪，无形易入，络　　脉不能禁止，而盛则入于经矣。若营气自内所生诸病，为血为气，为痰饮，为积聚，种种有形，势不能出于络外。故经　　盛入络，络盛返经，留连不已，是以有取于砭射，以决出其络中之邪。今医不用砭射，已不足与言至巧，而用药之际，　　不加引经透络，功效羁迟，安得称为良工耶？至若三部九候，《内经》原有定位，王叔和以相络之故，大小二肠，候之于　　上。心主之脉，候之于下，而不知络脉所主者外，所关者小，虽是系络表里相通，未可定其诊象。况水谷变化浊秽之府，　　去膈上父母清阳之藏，重重脂膜遮蔽，其气迥不相通，岂可因外络连属，反谓右寸之清阳上浮者，为大肠脉，沉者为肺　　脉。《经》所谓藏真高于肺者，乃藏真高于大肠矣，周身之治节，浑是大肠主之矣。左寸之浮者，为小肠脉，沉者为心脉。

　　　　水中污泥，反浮于莲花之上，有是理乎？夫心胞之脉，里撷乎心，代君主行事，正如宰相统摄政府，节当从左寸候之。

　　　　若分属右尺，与三焦同位，忽焉入阁办事，忽焉远窜遐荒，一日万几，舍樽俎而从事道路乎？切脉论中已定其诊，今再　　论及，恐安常者不加深察耳。唯是经有十二，络有十五，《难经》以阳跷阴跷，脾之大络，共为十五络，遂为后世定名。

　　　　反遗《内经》胃之大络，名日虚里，贯膈络肺。吃紧一段，后人不敢翻越人之案，遂谓当增为十六络。是十二经有四大　　络矣，岂不冤乎？昌谓阳跷阴跷，二络之名原误，当是共指奇经为一大络也。盖十二经各有一络，共十二络矣。此外有　　胃之一大络，繇胃下直贯膈肓，统络诸络脉于上。复有脾之一大络，繇脾外横贯胁腹，统络诸络脉于中。复有奇经之一　　大络，繇奇经环贯诸经之络于周身上下。盖十二络以络其经，三大络以络其络也。《难经》原有络脉满溢，诸经不能复拘　　之文，是则八奇经出于十二经脉之外，经脉不能拘之，不待言矣。昌尝推奇经之义，督脉督诸阳而行于背。任脉任诸阴　　而行于前，不相络也。冲脉直冲于胸中。带脉横束于腰际，不相络也。阳跷阴跷，同起于足跟，一循外踝，一循内踝，　　并行而斗其捷，全无相络之意。阳维阴维，一起于诸阳之会，一起于诸阴之交，名虽曰维，乃是阳自维其阳，阴自维其　　阴，非交相维络也。设阳跷、阴跷，可言二络；则阳维阴维，更可言二络矣。督、任、冲、带，俱可共言八络矣。《难经》　　又云奇经之脉，如沟渠满溢，流于深湖。故圣人不能图，是则奇经明等之络，夫岂有江河大经之水，拟诸沟渠者哉？《难　　经》又云：人脉隆盛，入于八脉而不环周，故十二经亦不能拘之，溢蓄不能环流灌溉诸经者也，全是经盛入络，故溢蓄　　止在于络，不能环溉诸经也。然则奇经共为一大络，夫复何疑。

　　　　【律一条】　　凡治病不明脏腑经络，开口动手便错。不学无术，急于求售，医之过也。甚有文过饰非，欺人欺天，甘与下鬼同趣　　者，此宵人之尤，不足罪也。

　　　　附答《内经》十问　　问逆春气则伤肝，夏为寒变，此何病也？曰：寒变者，夏月得病之总名也。缘肝木弗荣，不能生其心火，至夏心火　　当旺反衰，北方肾水得以上陵。其候掩抑而不光明，收引而不发露，得食则饱闷，偶事则狐疑，下利奔迫，惨然不乐。

　　　　甚者战栗如丧神守，证与启玄子益火之源以消阴翳，似同而实大异。盖彼所谓益火之源者，主君相二火而言，非用黄连，　　即用桂、附。而此所谓益火之源者，全在发舒肝木之郁遏，与黄连、桂、附，绝不相干也。

　　　　问逆秋气则伤肺，冬为飧泄。与春伤于风，夏生飧泄有别否？曰：伤风而飧泄，以风为主，风者东方木也。伤肺而　　飧泄，以肺为主，肺者西方金也。其候各异，安得比而同之。风邪伤人，必入空窍，而空窍惟肠胃为最，风既居于肠胃，　　其导引之机，如顺风扬帆，不俟脾之运化，食入即出，以故飧已即泄也。不知者以为脾虚完谷不化，如长夏洞泄寒中，　　及冬月飧泄之泄，反以补脾刚燥之药，助风性之劲，有泄无已，每至束手无策。倘知从春令治之，用桂枝领风从肌表而　　出，一二剂而可愈也。而秋月之伤肺，伤于肺之燥也，与秋伤于燥，冬生咳嗽，同是一病。但在肺则为咳嗽，在大肠则　　为飧泄，所谓肺移热于大肠，久为肠 者，即此病也。但使肺热不传于大肠，则飧泄自止，不知者惟务止泄，以燥益燥，　　吾目中所见诸大老之误，历历可指也。冤哉！　　问逆冬气则伤肾，春为痿厥，同一病乎？曰：痿自痿，厥自厥，本是二病。然痿者必至于厥，厥者必至于痿，究竟　　是一病也。但肝气可持，则痿病先见；筋脉未损，则厥病先见耳。肝主筋，肝病则筋失所养，加以夙有筋患，不觉忽然　　而痿矣。肝气以条达为顺，素多郁怒，其气不条达而横格，渐至下虚上盛，气高不返，眩晕不知人而厥矣，厥必气通始　　苏也。此皆冬时失养藏之道，正气不足之病，与治痰治风，绝不相干。治痰与风，虚者益虚矣。一味培补肾水，生津养　　血，听其筋自柔和，肝自条达可也。若精枯气削，亦难为矣。

　　　　问秋伤于湿，上逆而咳，发为痿厥，与逆冬气则伤肾，春为痿厥有别否？曰：此痿厥与春月之痿厥大异。秋伤于湿，　　吾已力辨其为伤燥矣，伤于燥则肺先病也。咳者肺之本病，其候不一，上逆而咳，燥之征也。至发而为痿，则肺金摧乎　　肝木，发而为厥，则肺气逆而不行，燥之极矣。此盖燥火内燔，金不寒，水不冷，秋冬不能收藏。与春月不能发生之故，　　相去不亦远乎？　　问逆春气则少阳不生，肝气内变；逆夏气则太阳不长，心气内洞；逆秋气则太阴不收，肺气焦满；逆冬气则少阴不　　藏，肾气独沉。与前寒变等病，又不同者何也？曰：前言逆春气而夏始病，此言逆春气而春即病也。春气属少阳木主生，　　夏气属太阳火主长，秋气属太阴金主收，冬气属少阴水主藏。春未至而木先芽，夏未至而火先朗，此为休征。春已至而　　木不生，夏已至而火不长，此为咎征。若春已过而不生，夏已过而不长，则死期迫矣。收藏亦然，肝气内变，即所谓不　　条达而横格也。心气内洞，洞开也，心虚则洞然而开。有人觉心大于身，大于室，少顷方定者，正此病也。惟心洞开，　　北方寒水得乘机窃入，为寒变之病。非心气内洞，别为一病也。

　　　　问寒变与煎厥，皆属夏月之病，究竟何别？曰：寒变者，南方心火无权，为北方寒水所变也。煎厥者，北方肾水无　　权，而南方心火亢甚无制也。两者天渊，不可同论。煎者火性之内燔；厥者火气之上逆，即《经》文阳气者，烦劳则张，　　精绝辟积于夏之说。可见阳根于阴，深藏肾水之中。惟烦劳无度，则阳张于外，精绝于内，延至夏月火王，而煎厥之病　　生矣。

　　　　问逆冬气则少阴不藏，肾气独沉；又云味过于甘，心气喘满色黑，肾气不衡，此何解也？曰：此未经阐发之义，盖　　少阴主藏者也，冬月水旺，肾藏甚富，源泉混混，盈科而进。若冬无所藏，新旧不相承接，有独沉而已。《太素》不解其　　旨，至谓独沉为沉浊，何况后人乎？味过于甘，肾气不衡，注作不平，亦属肤浅。盖人身心肾相交，水火相济者其恒也。

　　　　味过于甘，肾气为土掩，而不上交于心，则心气亦不得下交于肾，所以郁抑而为喘满也。肾气不衡，即肾气独沉之变文，　　见心肾交，则肾脉一高一下，犹权衡。然知独沉为有权无衡也。则不衡二字恍然矣。夫肾间之气，升灌于上，则为荣华；　　独沉于下，则为枯谢。《难经》谓五脏脉平而死者，生气独绝于内，不满五十动一止者，肾气先尽。故知肾气独沉，非细　　故也。

　　　　问味过于酸，肝气以津，脾气乃绝，此何解也？曰：此人身消息之所在。王注牵强，不合乎道。夫人天真之气，全　　在于胃，津液之多寡，即关真气之盛衰。而胃复赖脾以营运其津液，一藏一府，相得益彰，所以胃不至于过湿，脾不至　　于过燥也。观下文味过于苦，脾气不濡，胃气乃浓，其为脾过燥，胃过湿可知。然终是相连脏腑。嘿相灌渗，所以脾气　　但言不濡，病反在胃，且未甚也。至以过酸之故，助其曲直，将胃中津液，日渐吸引，注之于肝，转觉肝气津润有　　余矣。肝木有余，势必克土，其脾气坐困，不至于绝不已耳。若胃中津液尚充，纵脾气不濡，有濡之者在也，亦安得坐　　毙哉？　　问味过于苦，胃气乃浓；味过于辛，精神乃央。注谓浓为强浓。央为久长。岂五味中酸咸甘多所损，苦与辛多所益　　乎？曰：二义原不作此解，王注与《经》文全相背谬。观于胃气乃浓，繇于脾气不濡，明系脾困，不为胃行津液，胃气　　积而至浓也。胃气一浓，容纳遂少，反以有余成其不足，更难施治。今人守东垣一家之学，遇胃病者咸用补法，其有愈　　补愈胀者，正坐此弊。如西北之人，喜食生硬面酪。迨至受病，投以牵牛、巴豆，乃始畅适。即香、砂、桔、半，用且　　不应，况用参、术之补乎？《内经》有言胃气实则胀，虚则泄，盖可知矣。至精神乃央，上文既云筋脉沮弛，明是筋脉　　得辛而缓散不收也。况人之精神，全贵收藏，不当耗散，宁有辛散既久，而不为殃害者耶？曰央则其为病，且有卒暴之　　虞矣。相传多食辛令人夭，岂不然哉？　　问味过于咸，大骨气劳，从前无解，请一明之。曰：身中消息，有谓心未有不正，肾未有不邪者，以肾为作强之官　　也。有谓肾未有不正，心未有不邪者，以心为情欲之府也。大骨气劳，心肾两有所涉，而实有不尽然者，尝见高僧高道，　　栖真习定，忽焉气动精倾，乃知味过于咸，大骨气劳之说，不尽关于情欲耳。盖食咸过多，峻补其肾，腰骨高硕之所，　　其气忽积，喜于作劳。气既勃勃内动，则精关勃勃欲开，虽不见可欲，而不觉关开莫制矣。《经》谓强力入房，肾气乃伤，　　高骨乃坏。此固嗜欲无节者之本病，奈何清修卓练之士。每于菜蔬间，多食咸藏浓味，以亏道体。无有以《内经》之理，　　一陈其前者。及病已成而食淡斋，长年累月自苦，亦足补偏救敝，然不如当日味勿过咸之超矣，因并及之。

　　　　

　　卷一　　

　　申明《内经》法律　　

　　一申治病不明标本之律 （律一条 发明《内经》二条） 凡病有标本，更有似标之本，似本之标。若不明辨　　阴阳逆从，指标为本，指本为标，指似标者为标，似本者为本，迷乱经常，倒施针药，医之罪也。

　　　　治病必求其本。

　　　　万事万变，皆本阴阳。而病机药性，脉息论治，则最切于此。故凡治病者，在必求于本，或本于阴，或本于阳，知　　病所繇生而直取之，乃为善治。若不知求本，则茫如望洋，无可问津矣。今世不察圣神重本之意，治标者常七八，治本　　者无二三，且动称急则治标，缓则治本，究其所为缓急，颠倒错认，举手误人，失于不从明师讲究耳。所以凡因病而致　　逆，因逆而致变，因寒热而生病，因病而生寒热者，但治其所生之本原，则后生诸病，不治自愈。所以得阴脉而见阳证　　者，本阴标阳也。得阳脉而见阴证者，本阳标阴也。若更治其标，不治其本，则死矣，为医而可不知求本哉？　　知标与本，用之不殆；明知逆顺，正行无间；不知是者，不足以言诊，足以乱经。故《大要》曰：粗工嘻嘻，以为　　可知。言热未已，寒病复始，同气异形，迷诊乱经，此之谓也。

　　　　中道而行，无所疑问，不有真见，安能及此？粗工妄谓道之易知，故见标之阳，辄从火治；假热未除，真寒复起。

　　　　虽阴阳之气若同，而变见之形迥异，粗工昧此，未有不迷乱者矣。

　　　　百病之起，多生于本。六气之用，则有生于标者，有生于中气者。太阳寒水，本寒标热；少阴君火，本热标寒，其　　治或从本，或从标，审寒热而异施也。少阳相火，从火化为本；太阴湿土，从湿化为本，其治但从火湿之本，不从少阳　　太阴之标也。阳明燥金，金从燥化，燥为本，阳明为标；厥阴风木，木从风化。风为本，厥阴为标，其治不从标本而从　　乎中，中者中见之气也。盖阳明与太阴为表里，其气互逆于中，是以燥金从湿土之中气为治。厥阴与少阳为表里，其　　气互通于中，是以风木从相火之中气为治，亦以二经标本之气不合，故从中见之气以定治耳。若夫太阳少阴，亦互为中　　见之气者，然其或寒或热，标本甚明，可以不求之于中耳。至于诸病，皆治其本，惟中满及大小二便不利，治其标。

　　　　盖中满则胃满，胃满则药食之气不能行，而脏腑皆失所禀，故无暇治其本。先治其标，更为本之本也。二便不通，乃危　　急之候，诸病之急，无急于此，故亦先治之，舍此则无有治标者矣。至于病气之标本，又自不同。病发而有余，必累　　及他藏他气，先治其本，不使得入他藏他气为善。病发而不足，必受他藏他气之累，先治其标，不使累及本藏本气为善。

</div>
    <div class="pagination">
<a href="医门法律.html">上一页</a><a href="医门法律.html">1</a><span class="current-page">2</span><a href="医门法律_page3.html">3</a><a href="医门法律_page4.html">4</a><a href="医门法律_page5.html">5</a><a href="医门法律_page6.html">6</a><a href="医门法律_page7.html">7</a><span>...</span><a href="医门法律_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
