<!DOCTYPE html>
<html>
<head>
    <meta charset="UTF-8">
    <title>本经逢原 - 第 11 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 11 页/共 86 页</h1>
    <div class="content">　　远志入足少阴肾经气分，非心经药也。专于强志益精，主梦泄。盖精与志皆肾所藏，肾气充，九窍利，智慧生，耳目聪明，邪气不能为害。肾气不足则志气衰，不能上通于心，故迷惑善忘。不能闭蜇封藏，故精气不固也。小便赤浊，用远志、甘草、茯神、益智为丸，枣汤服效，取其为阴火之向导也。昔人治喉痹失音作痛，远志末吹之，涎出为度，取其通肾气而开窍也。又治妇人血噤失音，及一切痈疽搐鼻，治脑风，杀乌附毒，惟水亏相火旺者禁服，以其善鼓龙雷之性也。《本经》言治咳逆伤中，详远志性温助火，非咳逆所宜，当是呕逆之误，以其性禀纯阳，善通诸窍，窍利则耳目聪明，强志不忘，皆益肾气之验。《别录》云，去心下膈气非呕吐之类乎，一切阴虚火旺，便浊遗精，喉痹肿痛慎用。苗名小草，亦能利窍兼散少阴风气之结也。

　　卷一山草部

　　淫羊霍

　　一名仙灵脾辛温无毒，羊脂或酒炒用。

　　《本经》主阴痿绝伤，茎中痛，利小便，益气力，强志。

　　发明

　　淫羊霍手足阳明三焦命门药也。辛以润肾，温以助阳，故《本经》治阴痿绝伤等证，真阳不足者宜之。坚筋骨消瘰 ，一切冷风劳气，筋骨挛急，四肢不仁，补腰膝，强气力。一味仙灵脾酒，为偏风不遂之要药，惟阴虚走精、强阳不痿禁服。

　　卷一山草部

　　仙茅

　　辛温，有毒。忌犯铁器，酒浸，焙干用。

　　发明

　　仙茅性热，补三焦命门之药，惟阳衰精冷、下元痿弱，老人失溺，无子，男子禀赋素虚者宜之；若体壮相火炽盛者服之，反能动火为害叵测。按《医说》云：一人中仙茅毒，舌胀退场门渐大与肩齐，以小刀 之，随破随合， 至百数始有血一点出，曰可救矣。煮大黄、芒硝与服，以药掺之，应手消缩。此皆火盛性淫之人过服之害也。然川产者少，伪充者多，不可不辨。

　　卷一山草部

　　玄参

　　一名黑参苦微寒，无毒。反藜芦。

　　《本经》主腹中寒热积聚，女子产乳余疾，补肾气，令人明目。

　　发明

　　黑参入足少阴肾经，主肾水受伤，真阴失守，孤阳无根，亢而僭逆，咽喉肿痛之专药。又治伤寒阳毒，汗下不解，发斑咽痛，心下懊 ，烦不得眠，心神颠倒欲绝者俱用。

　　玄参专清上焦氤氲之气、无根之火。《本经》治腹中寒热积聚，女子产乳余疾，并可清有形热滞，故消瘰 结核。治目赤肿痛，《本经》又云，补肾气，令人明目，不特治暴赤肿痛。

　　总皆散清火之验也。但其性寒滑，脾虚泄泻者禁用。

　　卷一山草部

　　地榆

　　苦涩微寒，无毒。去梢，酒拌，炒黑用。

　　《本经》主妇人乳产痉痛，七伤带下五漏，止痛，止汗，除恶肉，疗金疮。

　　发明

　　地榆入足厥阴，兼行手足阳明，体沉而降，善入下焦理血。《本经》主乳产痉痛，七伤带下五漏者，是指去血过多，肝风内生之象。又云止汗止痛，除恶肉，疗金疮者，以其能和血也。若气虚下陷而崩带，及久痢脓血瘀晦不鲜者，又为切禁。性能伤胃，误服多致口噤不食。又诸疮痛者，加地榆。痒者，加黄芩，以其能散血热也。烧灰，香油调，敷火烫，乃借火气引散血中之火毒耳。梢专行血，不可混用。

　　卷一山草部

　　丹参

　　苦平微温，无毒。酒炒用，反藜芦。

　　《本经》主心腹邪气，肠鸣幽幽如走水，寒热积聚，破症除瘕，止烦满，益气。

　　发明

　　丹参气平而降，心与包络血分药也。《本经》治心腹邪气，肠鸣幽幽如走水等疾，皆瘀血内滞而化为水之候。止烦满益气者，瘀积去而烦满愈，正气复也。按：四物汤治妇人病，不问胎前产后，经水多少，皆可通用。唯一味丹参散，主治与之相同。盖丹参能破宿血生新血，安生胎，落死胎，止崩中带下，调经脉之神品。然其性长于行血，妊娠无故勿服。大便不实者忌之。

　　卷一山草部

　　紫参

　　即牡蒙，又名童肠，三四月间遍地茸生，高三五寸，逐层起台，开紫花者是也苦辛寒，无毒。反藜芦。

　　《本经》主心腹积聚，寒热邪气，通九窍，利大小便。

　　发明

　　紫参入足厥阴兼入足太阳、阳明血分，故治诸血病，及寒热血痢，痈肿积块。即《本经》治心腹积聚，寒热邪气之谓。瘀血去，则九窍利，而二便通矣。古方治妇人肠覃，乌喙丸中用牡蒙即紫参也。仲景治下痢、肺痛，用紫参汤，取其散积血也。但市人罕识其真，详痢下肺痛皆胸中气结之故，每以紫菀代之，虽气味之寒温不同，疏利之性则一。

　　卷一山草部

　　紫草

　　甘咸寒，无毒。色深紫而脆者良。淡紫质坚者曰紫梗，不入药。

　　《本经》主心腹邪气，五疳，补中益气，利九窍。

　　发明

　　紫草入心包络及肝经血分，其功专于凉血活血，利大小肠，故痘疹欲出未出，血热毒盛，大便闭涩，色干枯，而毒不得越者宜之。已出而紫黑便闭者亦可用。盖紫草凉血，血凉则毒出。世俗误以为宣发之药，非也。若已出而色红活者不宜，或白陷，及大小便利者忌之。《本经》言，治心腹邪气五瘅者，乃活血利窍之义。发痘即活血利窍之大端也。言补中益气者，营血和，则中气受益矣。

　　卷一山草部

　　白头翁

　　一名野丈人苦微寒，无毒。产齐鲁，苗长叶白者力优，生柴胡中短小者力薄，得酒良。

　　《本经》主温疟狂猖，寒热症瘕积聚，瘿气，逐血，止腹痛，疗金疮。

　　发明

　　白头翁味苦微寒，入手足阳明血分。《本经》言苦温者，传写之误也。其治温疟狂猖寒热等症，皆少阳、阳明热邪固结之病，结散则积血去，而腹痛止矣。《别录》止鼻衄，弘景止毒痢，亦是热毒入伤血分之候，仲景治热痢下重，有白头翁汤。盖肾欲坚，急食苦以坚之，痢则下焦虚，故以纯苦之剂坚之。男子阴疝偏坠，小儿秃顶，鼻衄，及热毒下痢紫血、鲜血，用此并效。但胃虚，大便完谷不化，痢久下稀淡血水者勿服，以其苦寒降泄也。

</div>
    <div class="pagination">
<a href="本经逢原_page10.html">上一页</a><span>...</span><a href="本经逢原_page6.html">6</a><a href="本经逢原_page7.html">7</a><a href="本经逢原_page8.html">8</a><a href="本经逢原_page9.html">9</a><a href="本经逢原_page10.html">10</a><span class="current-page">11</span><a href="本经逢原_page12.html">12</a><a href="本经逢原_page13.html">13</a><a href="本经逢原_page14.html">14</a><a href="本经逢原_page15.html">15</a><a href="本经逢原_page16.html">16</a><span>...</span><a href="本经逢原_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
