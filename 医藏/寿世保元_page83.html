<!DOCTYPE html>
<html>
<head>
    <meta charset="UTF-8">
    <title>寿世保元 - 第 83 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 83 页/共 201 页</h1>
    <div class="content">　　厥症

　　阳厥脉滑而沉实。阴厥脉细而沉伏。

　　气虚则发厥。血虚则发热。厥者。手足冷也。气属阳。阳虚则阴凑之。故发厥也。血属阴。

　　阴虚则阳凑之。故发热也。气虚发厥者。当用温药。血虚发热者。不宜用凉药。当用温养气血之药以补之。宜养阴。黄 建中汤之类是也。

　　又有一种病实热者。极而手足厥冷。所谓热深厥亦深。此当用凉药。须以脉别之。此最难辨。

　　一论阳厥者。是热深则厥深。盖阳极则发厥也。急以六一顺气汤治之。

　　一论阴厥者。始得之。身冷脉沉。四肢厥逆。足蜷卧。唇口青。或自利不渴。小便色白宜四逆理中汤之类。仍速灸关元百壮鼻尖有汗为度。

　　一论痰厥者。卒然不省人事喉中有水鸡声者是也。用牙皂、白矾等分研末。吹鼻。即以香油一盏。入姜汁少许灌之。立醒。或烧竹沥、姜汁。灌之亦可。

　　一论蛔厥者。乃胃寒所致。经曰。蛔者。长虫也。胃中冷。即吐蛔。宜理中汤加炒川椒五粒。槟榔五分。吞乌梅丸。

　　一论气厥者。与中风相似。但风中身温。气中身冷。以藿香正气散。加南星、木香、乌药。如有痰。以四七导痰汤主之。

　　一论暴怒暴死者。名曰气厥。盖怒则气上。气上则上焦气实而不行。下焦气逆而不吸。故令暴死。气上。宜降之。

　　五磨饮子

　　木香 沉香 槟榔 枳实 台乌药上五味等分。白酒磨服。立效。

　　建中汤

　　（见汗症） 

　　六一顺气汤

　　（见伤寒） 

　　四逆汤

　　（见中寒） 

　　理中汤

　　（见中寒）

　　藿香正

　　卷五

　　心胃痛

　　脉沉细而迟者。易治。浮大弦长者。难治。

　　胃脘痛者。多是纵恣口腹。喜好辛酸。恣饮热酒煎爆。复食寒凉生冷。朝伤暮损。日积月深自郁成积。自积成痰。痰火煎熬。血亦妄行。痰血相杂。妨碍升降。故胃脘疼痛。吞酸嗳气。嘈杂恶心。皆膈噎反胃之渐者也。俗医以燥热之药治之。以火济火。误矣。古方有九种心痛。曰饮。曰食。曰风。曰热。曰冷。曰悸。

　　曰虫。曰疰。曰去来痛。夫所谓冷者。一耳岂可例以热药治之乎。须分新久。若明知身犯寒气。口得寒物而病于初得之时。当用温散温利之药。若病久则成郁矣。郁则成热。宜用炒山栀为君。热药为之向导。则邪易伏。病易退。病安之后。若纵恣不改。病必再作。难治矣。

　　此病虽日久不食。不死。必须待服药数剂。痛定。过一日。渐而少食。方得痊安。其有真心痛者。大寒触犯心君。又有污血冲心。手足青过节者。旦发夕死。夕发旦死。非药所能疗焉一论胃脘积有郁热。刺痛不可忍者。此方治心胃痛之主方也。

　　清热解郁汤

　　山栀仁（炒黑二钱） 干姜（炒黑五分） 川芎（一钱） 黄连（炒一钱） 香附（炒一钱） 枳壳（去穣麸炒一钱五分） 苍术（米泔浸七分） 陈皮（五分） 甘草（三分）

　　上锉一剂。生姜三片。水煎。热服。服后。戒饮食大半日。再服一剂。神效。如痛甚。

　　加姜汁二三匙。入药同煎。

　　一论诸积气为痛。心膈痛。腹痛。血积痛。肾气痛。胁下痛。大便不通。气噎。宿食不消等症。

　　神保丸

　　木香（二钱五分） 胡椒（二钱五分） 全蝎（全者七枚） 巴豆（十枚去心研末）

　　上为末。入巴豆霜再研。汤浸蒸饼为丸。如麻子大。朱砂三钱为衣。每服三十粒。心膈痛。

　　柿蒂、灯心汤下。腹痛。柿蒂、煨姜汤送下。血积痛。炒姜、醋汤下。肺气盛者。白矾、蛤粉。黄丹各一钱。同研为散。煎桑白皮。糯米饮。调下三钱。

　　气喘。桑白皮糯米饮下。肾气痛胁下痛。炒茴香酒下。大便不通。蜜调槟榔末一钱同下气噎。木香汤下。宿食不消。茶下或酒浆饮任下。酒面热毒过度。痰饮致胃痛。柿蒂汤下。诸气惟膀胱气胁下痛最难治。独此药能去之。有人病项筋痛。诸医皆以为风治之。数月不瘥。

　　乃流入背膂。久之。又注右胁。挛痛甚苦。乃合服一料而瘥。再服除根。

　　一论治心胃刺痛。并两胁肋痛。呕吐胸痞大便坚。六脉数。或发热口干。

　　清上饮

　　柴胡 黄芩 赤芍 浓朴 枳实 栀子 郁金 黄连 半夏 青皮 大黄 芒硝 甘草上锉。生姜三片。水煎。热服。

　　一治心气及胃脘诸痛。郁火所致者。

　　肥栀子（去壳十五枚姜汁炒黑） 抚芎（一钱） 香附（童便炒一钱）

　　上锉。水煎三滚。入姜汁三四匙。再煎一滚。去渣。入百草霜二匙。调和服之。

　　一治心胃痛不可忍者。或心神恍惚。

　　栀子炒、黄连炒。二味等分。用茯苓、茯神减半。水煎服。立止。

　　一治因多食煎炒烧饼米拌熟面之类。以致热郁胃脘。当心而痛。或呕吐不已。渐成翻胃黄连（六钱） 甘草（一钱）

　　上锉。水煎温服立止。

　　一治胃脘心气作痛。有热者。

</div>
    <div class="pagination">
<a href="寿世保元_page82.html">上一页</a><span>...</span><a href="寿世保元_page78.html">78</a><a href="寿世保元_page79.html">79</a><a href="寿世保元_page80.html">80</a><a href="寿世保元_page81.html">81</a><a href="寿世保元_page82.html">82</a><span class="current-page">83</span><a href="寿世保元_page84.html">84</a><a href="寿世保元_page85.html">85</a><a href="寿世保元_page86.html">86</a><a href="寿世保元_page87.html">87</a><a href="寿世保元_page88.html">88</a><span>...</span><a href="寿世保元_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
