<!DOCTYPE html>
<html>
<head>
    <meta charset="UTF-8">
    <title>本草纲目 - 第 322 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 322 页/共 603 页</h1>
    <div class="content">　　根

　　【主治】捣敷狐刺毒肿（大明）。

　　菜部二十八卷　菜之三

　　丝瓜

　　（《纲目》）【释名】天丝瓜（《本事》）、天罗（《事类合璧》）、布瓜（同上）、蛮瓜（《本事》）、鱼 。

　　时珍曰：此瓜老则筋丝罗织，故有丝罗之名。昔人谓之鱼 ，或云虞刺。始自南方来，故曰蛮瓜。

　　【集解】时珍曰：丝瓜，唐宋以前无闻，今南北皆有之，以为常蔬。

　　二月下种，生苗引蔓，延树竹，或作棚架。其叶大于蜀葵而多丫尖，有细毛刺，取汁可染绿。其茎有棱。六、七月开黄花，五出，微似胡瓜花，蕊瓣俱黄。其瓜大寸许，长一、二尺，甚则三、四尺，深绿色，有皱点，瓜头如鳖首。嫩时去皮，可烹可曝，点茶充蔬。老则大如杵，筋络缠纽如织成，经霜乃枯，惟可藉靴履，涤釜器，故村人呼为洗锅罗瓜。内有隔，子在隔中，状如栝蒌子，黑色而扁。其花苞及嫩叶、卷须，皆可食也。

　　瓜

　　【气味】甘，平，无毒。

　　入药用老者。

　　【主治】痘疮不快，枯者烧存性，入朱砂研末，蜜水调服，甚妙（震亨）。煮食，除热利肠。老者烧存性服，去风化痰，凉血解毒，杀虫，通经络，行血脉，下乳汁，治大小便下血，痔漏崩中，黄积，疝痛卵肿，血气作痛，痈疽疮肿，齿 ，痘疹胎毒（时珍）。暖胃补阳，固气和胎（《生生编》）。

　　【发明】颖曰：丝瓜本草诸书无考，惟痘疮及脚痈方中烧灰用之，亦取其性冷解毒耳。

　　时珍曰：丝瓜老者，筋络贯串，房隔联属。故能通人脉络脏腑，而去风解毒，消肿化痰，祛痛杀虫，及治诸血病也。

　　【附方】新二十八。

　　痘疮不快，初出或未出，多者令少，少者令稀：老丝瓜（近蒂三寸）连皮烧存性，研末，砂糖水服。（《直指》）。

　　痈疽不敛，疮口太深：用丝瓜捣汁频抹之。（《直指方》）。

　　风热腮肿：丝瓜烧存性，研末，水调搽之。（《严月轩方》）。

　　肺热面疮：苦丝瓜、牙皂荚并烧灰，等分，油调搽。（《摘玄方》）。

　　玉茎疮溃：丝瓜连子捣汁，和五倍子末，频搽之。（丹溪方）。

　　坐板疮疥：丝瓜皮焙干为末，烧酒调搽之。（《摄生众妙方》）。

　　天泡湿疮：丝瓜汁调辰粉，频搽之。

　　手足冻疮：老丝瓜烧存性，和腊猪脂涂之。（《海上方》）。

　　肛门酒痔：丝瓜烧存性，研末，酒服二钱。（《严月轩方》）。

　　痔漏脱肛：丝瓜烧灰、多年锻石、雄黄各五钱为末，以猪胆、鸡子清及香油和调，贴之，收上乃止。（孙氏《集效方》）。

　　肠风下血：霜后干丝瓜烧存性，为末，空心酒服二钱。一名蛮瓜，一名天罗，一名天丝瓜是矣。（许叔微《本事方》）。

　　下血危笃不可救者：丝瓜（即天罗）一个（烧存性），槐花减半。为末，每空心米饮服二钱。（《普济方》）。

　　酒痢便血，腹痛，或如鱼脑五色者：干丝瓜一枚（连皮烧研），空心酒服二钱。一方煨食之。俗名鱼 是也。（《经验良方》）。

　　血崩不止：老丝瓜（烧灰）、棕榈（烧灰）等分，盐酒或盐汤服。（《奇效良方》）。

　　经脉不通：干丝瓜一个为末，用白鸽血调成饼，晒干研末。每服二钱，空心酒下。先服四物汤三服。（《海上名方》）。

　　乳汁不通：丝瓜连子烧存性研。酒服一、二钱，被覆取汗即通。（《简便单方》）。

　　干血气痛，妇人血气不行，上冲心膈，变为干血气者：用丝瓜一枚（烧存性），空心温酒服。（《寿域神方》）。

　　小肠气痛，绕脐冲心：连蒂老丝瓜烧存性，研末。每服三钱，热酒调下。甚者不过二、三服即消。卵肿偏坠：丝瓜架上初结者，留下，待瓜结尽叶落取下，烧存性为末，炼蜜调成膏，每晚好酒服一匙。如在左左睡，在右右睡。（刘松石《保寿堂方》）。

　　腰痛不止：天罗布瓜子仁炒焦，擂酒热服，以渣炒热敷之。（熊氏《补遗》）。

　　喉闭肿痛：天罗瓜研汁灌之。（《普济》）。

　　卒然中风：防风、荆芥一两，升麻半两，姜三片，水一盏，煎半盏，以丝瓜子研，取浆半盏，和匀灌之。如手足麻痒，以羌活煎汤洗之。（唐瑶《经验方》）。

　　化痰止嗽：天罗（即丝瓜），烧存性为末。

　　枣肉和，丸弹子大。每服一丸，温酒化下。（《摄生众妙方》）。

　　风虫牙痛：经霜干丝瓜烧存性为末，擦之。（《直指方》）。

　　风气牙痛，百药不效者用此，大能去风，惟蛀牙不效。天罗（即生丝瓜）一个，擦盐火烧存性，研末频擦，涎尽即愈。腮肿，以水调贴之。

　　马敏叔云：此乃严月轩家传屡效之方，一试即便可睡也。

　　食积黄胆：丝瓜连子烧存性，为末。每服二钱，因面得病面汤下，因酒得病温酒下，连进数服愈。（《卫生易简方》）。

　　小儿浮肿：天罗、灯草、葱白等分，煎浓汁服，并洗之。（《普济方》）。

　　水蛊腹胀：老丝瓜去皮一枚（剪碎），巴豆十四粒，同炒，豆黄去豆，以瓜同陈仓米再炒熟，去瓜，研米为末，糊丸梧子大。每服百丸，白汤下。盖米收胃气，巴豆逐水，丝瓜象人脉络，借其气以引之也。此乃元时杭州名医宋会之之方。（鲜于枢《钩玄》）。

　　叶

　　【主治】癣疮，频 掺之。疗痈疽疔肿卵 （时珍）。

　　【附方】新六。

　　虫癣：清晨采露水丝瓜叶七片，逐片擦七下，如神。忌鸡、鱼、发物。（《摄生众妙方》）。

　　阴子偏坠：丝瓜叶（烧存性）三钱，鸡子壳（烧灰）二钱，温酒调服。（余居士《选奇方》）头疮生蛆，头皮内时有蛆出：以刀切破，挤丝瓜叶汁搽之。蛆出尽，绝根。（小山《怪证方》）。

　　汤火伤灼：丝瓜叶焙研，入辰粉一钱，蜜调搽之。生者捣敷。一日即好也。（《海上名方》）。

</div>
    <div class="pagination">
<a href="本草纲目_page321.html">上一页</a><span>...</span><a href="本草纲目_page317.html">317</a><a href="本草纲目_page318.html">318</a><a href="本草纲目_page319.html">319</a><a href="本草纲目_page320.html">320</a><a href="本草纲目_page321.html">321</a><span class="current-page">322</span><a href="本草纲目_page323.html">323</a><a href="本草纲目_page324.html">324</a><a href="本草纲目_page325.html">325</a><a href="本草纲目_page326.html">326</a><a href="本草纲目_page327.html">327</a><span>...</span><a href="本草纲目_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
