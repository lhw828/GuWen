<!DOCTYPE html>
<html>
<head>
    <meta charset="UTF-8">
    <title>婴童百问 - 第 12 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>婴童百问 - 第 12 页/共 53 页</h1>
    <div class="content">　　治脾胃虚弱饮食不进多困少力中满痞噎心悸气喘呕吐泄泻及伤寒咳嗽此药中和不热久服养气育神醒脾悦色顺正辟邪白扁豆（一钱半姜汁浸去皮微炒）人参（去芦）茯苓白术甘草（炙）山药（各二钱）莲子肉薏苡仁缩砂仁桔梗（各一钱）上为细末每服二钱枣汤调下小儿量岁数加减

　　和中散

　　和胃气，止吐泻。

　　藿香人参天麻白扁豆木香白术甘草（炙）茯苓石莲肉（各二钱半）上锉散，每服三字，煎服。

　　醒脾散

　　见第十六问。

　　镇心丸

　　治急惊，化痰，镇心。

　　朱砂龙齿牛黄（各一钱）铁粉琥珀人参茯苓防风（各二钱）全蝎（七个焙）上为末，炼蜜丸，如桐子大，每服一丸，薄荷汤调下，如无牛黄，以牛胆南星代之。

　　金箔镇心丸

　　治小儿风壅痰热，心神不宁，惊悸烦渴，唇焦颊赤，夜卧不安，谵语狂妄。

　　朱砂（一两）白茯苓（半两）人参（半两）麝（半钱）甘草（半两）片脑（一钱）紫河车（二钱半，黑豆煮）牙硝（二钱半）山药（一两半）金箔（十二贴，为衣）上为末，炼蜜丸，桐子大，薄荷汤下。

　　珍珠丸

　　治小儿急惊风涎潮壮热及痰壅。

　　白附子滑石巴豆（十五粒，去油）南星（各一钱）全蝎（半钱）一方有轻粉。

　　上为末，蜜丸小豆大，三岁一、二丸，葱白汤下。

　　宽热散

　　见第五十问。

　　[卷之二] 惊痫第十九问 

　　发痫者，小儿之恶病也，幼小血脉不敛，骨气不聚，为风邪所伤、惊怪所触，乳哺失节，停滞经络而得之。其候神气怫郁，瞪眼直视，面目牵引，口噤涎流，腹肚膨紧，手足搐掣，似生似死，或声或默，或项背反张，或腰脊强直，但四肢柔软，发而时醒者为痫，若一身强硬，终日不醒，则为痉矣，痫曰五痫，病关五脏：面赤目瞪，吐舌啮齿，心下烦躁，气短息数者，曰心痫。面唇俱青，其眼上窜，手足拳挛，抽掣反折者，曰肝痫。面黑而晦，振目视人，口吐清沫，不动如尸者，曰肾痫。面如枯骨，目白反视，惊跳摇头，口吐涎沫者，曰肺痫。面色痿黄，眼睛直视，腹满自利，四肢不收者，曰脾痫。此五脏之证然也。调理之法，惟以惊、风、食三种，阴阳二证，别而治之。风痫者，汗出解脱，风邪乘虚，其初屈指如数，有热生痰是也。惊痫者，震骇恐怖，打坠积惊，其初惊叫大啼，恍惚失魂是也。食痫者，食时得惊，停宿结滞，其初吐乳不哺，大便酸臭，或结成乳癖，先寒后热是也。别之以阴阳：始者身体有热，抽掣啼叫，是为阳痫，阳病脉浮，面色光泽，病在六腑、肌肤，此犹易愈。始者身体无热，手足清冷，不抽掣啼叫，是为阴痫，阴病脉沉，面色黯晦，病在五脏骨髓，此最难痊。或以仰卧属阳，复卧属阴，亦可参验。盖阳证不可用温，阴证不可用寒，风痫先为之散风，惊痫则先为之利惊，食痫则先为之消积，续以定痫等剂主之。大概血滞心窍，邪风在心，积惊成痫，通行心经，调平心血，顺气豁痰，又其要也。继令小儿有热有痰，不欲乳哺，眠睡不安，时常惊悸，此皆发痫之渐，即以紫霜丸导之，时间量与紫霜丸，减其盛气，则无惊风痫之患。其证方萌，耳后高骨间，必有青纹纷纷如线，见之急为抓破，须令血出啼叫，尤得气通。浣濯儿衣，不可夜露，恐为无辜鸟羽粪所落污染，未有不为痫也。挟邪怪者，其色变易不常，见人怕羞。诸痫喑不能言者，盖咽喉为气之道路，风伤其气，以掩其道路之间，抑亦血滞于心，心窍不通所致耳。南星调雄猪肝汁少许，名星苏散，啖之辄效。若钱氏五痫丸，并南星散，以菖蒲煎汤调下；甘遂猪心汤，以和苏合香丸，皆治痫之要药也，故表而出之。许叔微治小儿颠痫欲发，眼暗螈，声恶嚼舌，雌黄丸主之。治风痫宜服薄荷散，有热宜服细辛大黄汤，又有杨氏蛇黄丸，养生必用蛇黄丸、断痫丹、散风丹、保安丸、独活汤、牛黄丸、比金膏、虎睛丸、七宝镇心丸、清神汤。密陀僧饮。食痫通用妙至丹、天麻丸、断痫丸、当归大黄汤、蝎虎散、代赭石散、日应丹、地龙散、全蝎五痫丸、星珠散，可选而用之，轻者化风丹亦可服。

　　紫霜丸

　　见第三问。

　　星苏散

　　（与第十六问天南星散通用）治诸风，口噤不语。

　　天南星（略炮，锉散，每服一钱）上姜四片，紫苏五叶，煎取其半，却入雄猪胆少许，温和服。凡不语者，大小便须要疏导。治慢风不语，只用南星，以人参、石菖蒲为佐。

　　五痫丸

　　治食痫。

　　朱砂（半两）水银（二钱半）雄黄（一两）真珠（一两研）铅（二两、熔开、次入水银结砂）上为末，炼蜜为丸，麻子大，每服二丸，金银煎汤送下。

　　雌黄丸

　　治颠痫搐掣，恶声嚼舌。

　　雌黄黄丹（微炒、各半两）麝（半钱）上为末、拌和，用牛乳汁三合，熬成膏，入药末杵三百下，丸如麻子大，每服二丸，温热汤下。

　　薄荷散

　　见第三十六问。

　　细辛大黄汤

　　治风痫内热。

　　天麻防风（各半两）细辛大黄（焙）川芎（各二钱半）甘草（炙、一钱半）上锉散，每服一钱，入犀角少许煎服。

　　杨氏蛇黄丸

　　治诸痫。

　　蛇黄（一个、、醋淬七次、研细）郁金雄黄朱砂青礞石（各七钱）铁粉（研细）上为末，粳米饭丸桐子大，每服一丸，人参煎汤调下。

　　钱氏蛇黄丸

　　治惊痫。

　　蛇黄（三个、火、醋淬）郁金（七分半）麝（另研一字）上为末，粳米饭丸如桐子大，每服三、二丸，煎金银磨刀水化下。

　　养生必用蛇黄丸

　　蛇黄（一枚、火、醋淬）青礞石辰砂雄黄（各二钱）铁铧粉（四钱、研极细）上末，化蒸饼为丸，用金银剪刀股汤，五岁以上吞下，幼小化下，如麻子大丸。

　　断痫丹

　　治痫，瘥后复作，证候多端，连绵不除。

　　黄（蜜水涂炙）钩藤钩细辛（去根土、叶）甘草（炙、各半两）蝉蜕（四个、洗去土）蛇蜕皮（三寸、酒涂炙）牛黄（一字、别研）上末，煮枣肉为丸，如麻子大，煎人参汤下，一岁十丸，大小加减。

　　散风散

　　治风痫，先用此。

　　牛胆南星（二钱）羌活独活防风天麻人参（去芦）荆芥川芎细辛（各一钱）上为末，炼蜜为丸，桐子大，每服二丸，薄荷紫苏汤调下。

</div>
    <div class="pagination">
<a href="婴童百问_page11.html">上一页</a><span>...</span><a href="婴童百问_page7.html">7</a><a href="婴童百问_page8.html">8</a><a href="婴童百问_page9.html">9</a><a href="婴童百问_page10.html">10</a><a href="婴童百问_page11.html">11</a><span class="current-page">12</span><a href="婴童百问_page13.html">13</a><a href="婴童百问_page14.html">14</a><a href="婴童百问_page15.html">15</a><a href="婴童百问_page16.html">16</a><a href="婴童百问_page17.html">17</a><span>...</span><a href="婴童百问_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
