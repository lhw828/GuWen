<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 45 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 45 页/共 401 页</h1>
    <div class="content">





　　御纂医宗金鉴卷十七
<子部,医家类,御纂医宗金鉴>
　　钦定四库全书
　　御纂医宗金鉴卷十八
　　订正仲景全书金匮要畧注上之一目录
　　藏府经络先后第一
　　论法无方
　　痉湿暍第二
　　葛根汤
　　大承气汤
　　栝蒌桂枝汤
　　麻黄加术汤
　　麻黄杏仁薏苡甘草汤
　　防己黄耆汤
　　桂枝附子汤
　　白术附子汤
　　甘草附子汤
　　白虎人参汤
　　一物蒂汤














　　御纂医宗金鉴卷十八目録
　　钦定四库全书
　　御纂医宗金鉴卷十八
　　订正仲景全书金匮要畧注上之一
　　伤寒论论伤寒金匮要畧论杂病乃仲景全书伤寒论得成无己创注续者五十余家故得昌明宇内金匮要畧人罕言之虽有赵良徐彬等注释但其文义古奥系千载残编错简颇多疑义阙文亦复不少承譌袭谬随文蔓衍宜后人视为迂逺束诸高阁今于其失次者序之残缺者补之博采羣书详加注释俾二书并行于世庻后之业医者不为俗説所误知仲景能治伤寒未尝不能治杂证也
　　藏府经络先后病衇证第一
　　夫人秉五常因风气而生长风气虽能生万物亦能害万物如水能浮舟亦能覆舟若五藏元真通畅人即安和客气邪风中人多死千般疢难不越三条一者经络受邪入藏府为内所因也二者四肢九窍血脉相传壅塞不通为外皮肤所中也三者房室金刃虫兽所伤以此详之病由都尽若人能飬慎不令邪风干忤经络适中经络未流传府藏即医治之四肢才觉重滞即导引吐纳鍼灸膏摩勿令九窍闭塞更能无犯王法禽兽灾伤房室勿令竭之服食节其冷热苦酸辛甘不遣形体有衰病则无由入其腠理腠者三焦通防元真之处为血气所注理者是皮肤藏府之文理也
　　【按】此篇乃一书之纲领前人误编为次篇先后失序今冠于首以统大意
　　【注】五常者五行也五行之气风暑湿燥寒也五行之味酸苦甘辛咸也夫人禀此而有其形则藏府日与气味相通不曰五气而曰风气者该他气而言也盖风贯四气犹仁贯四徳故曰因风气而生长也然风气虽能生万物亦能害万物者盖主气正风从其所居之乡而来主长飬万物者也客气邪风从其冲后而来主杀害万物者也人在气交之中其生其害犹水能浮舟亦能覆舟也天之五气人得之则为五藏真元之气若通畅相生虽有客气邪风勿之能害人自安和如不通畅则客气邪风乗隙而入中人多死然人致死之由虽有千般疢难大要不外三因一者中虚经络受邪即入藏府此为内所因也二者中实虽感于邪藏府不受惟外病躯体四肢九窍血脉壅塞此为外所中也三者房室金刃虫兽所伤非由中外虚实感召其邪是为不内外因也以此三者详之千般疢难病由悉尽矣若人能慎飬形气不令客气邪风干忤经络即适中经络未传藏府遂医治之自可愈也四肢九窍才觉重滞尚未闭塞即导引吐纳鍼灸按摩亦可愈也更能无犯王法禽兽灾伤房室勿令竭乏服食节其冷热五味各得其宜不使形气有衰万病疢难无由而入其腠理矣腠者一身空隙血气往来之处三焦通防真元之道路也理者皮肤藏府内外井然不乱之条理也
　　【按】正风者从八方应时而来相生和缓之主气也邪风者从其冲后而来相尅冲烈之客气也如时当东风而来西风也所谓后者以己过之时言也
　　【集注】赵良曰人在气交中秉地之刚柔以成五藏百骸之形秉天之阴阳以成六经之气形气合一神机发用驾行谷气出入内外同乎天度升防浮沉应夫四时主宰于身形之中谓之元真外感者客气也灵枢曰虚邪不能独伤必因身形之虚而后客之盖天人之气各有正不正人气正则不受邪不正则邪乗之天气正则助其生长不正则害之人气不正者由七情动中服食不节房欲过度金刃虫兽伤其气血尽足以受病也天气不正者由四时不和八风不常尽足以伤万物也
　　问曰上工治未病何也师曰夫治未病者见肝之病知肝传脾当先实脾四季脾王不受邪即勿补之中工不晓相传见肝之病不解实脾惟治肝也夫肝之病补用酸助用焦苦益用甘味之药调之酸入肝焦苦入心甘入脾脾能伤肾肾气微弱则水不行水不行则心火气盛心火气盛则伤肺肺被伤则金气不行金气不行则肝气盛肝气盛则肝自愈此治肝补脾之要妙也肝虚则用此法实则不在用之经曰虚虚实实补不足损有余是其义也余藏凖此
　　【注】此承上条受病三因以明其治也上工良医也中工常医也已病已然之病也未病未然之病也假如现在肝病此已然之病也肝病将来传脾此未然之病也良医知肝病传脾见人病肝先审天时衰旺次审脾土虚实时旺脾实则知不受肝邪不须补脾直治已病之肝若时衰脾虚则知肝必传脾先补未病之脾兼治已病之肝彼常医不晓四时所胜五藏相传之理见肝之病惟泻已病之肝不知补未病之脾也上工不但知肝实必传脾虚之病而且知肝虚不传脾虚反受肺邪之病故治肝虚脾虚之病则用酸入肝以补已病之肝用焦苦入心以助不病之心用甘入脾以益不实之脾使火生土使土制水水弱则火旺火旺则制金金被制则木不受邪而肝病自愈矣此亢则害承乃制制则生化化生不病之理隔二隔三之治故曰此治肝补脾之要妙也然肝虚则用此法若肝实则不用此法也中工不晓虚实虚者泻之是为虚虚实者补之是为实实非其义也上工知其虚实补其不足损其有余是其义也其余四藏皆凖此法伤字作制字看
　　【集注】徐彬曰假如肝经之病肝木胜脾土知邪必传脾经治宜实脾为先此脾未病而先实之所谓治未病也不忧本藏之虚而忧相传不已其病益深故先以实脾为急务也
　　程林曰经云因其轻而扬之因其重而减之因其衰而彰之所谓因者乘其机也治未病者谓治未病之藏府非治未病之人也见肝之病当先实脾使土旺则能胜水水不行则火盛而制金金不能平木肝自愈矣此治肝补脾治未病之法也高世栻曰实脾专为制水使火盛金衰肝不受制则肝自愈其理甚精防故曰此治肝补脾之要妙也
　　问曰病人有气色见于靣部愿闻其说师曰鼻头色青腹中痛苦冷者死【一云腹中冷苦痛者死】鼻头色微黑者有水气色黄者胸上有寒色白者亡血也设防赤非时者死其目正圆者痉不治又色青为痛色黒为劳色赤为风色黄者便难色鲜明者有留饮
　　【注】气色见于面部而知病之死生者以五气入鼻藏于五藏其精外荣于面也色者青赤黄白黒也气者五色之光华也气色相得者有气有色平人之色也即经云青如翠羽赤如鸡冠黄如蟹黄白如豚膏黒如乌羽者生也气色相失者色或浅深气或显晦病人之色也即经云浮泽为外沉浊为内察其浮沉以知浅深察其夭泽以观成败察其散搏以知新故视色上下以知病处色粗以明沉夭为甚不明不泽其病不甚也有色无气者色枮不泽死人之色也即经云青如蓝叶黄如黄土赤如衃血白如枯骨黑如炲者死也鼻者明堂也明堂光泽则无病矣而曰见青色为腹中痛鼻苦冷甚者死黑色为水为劳黄色为上寒下热小便难面目鲜明内有留饮色白为亡血色赤为热为风若见于冬为非其时者死目直视正圆不合如鱼眼者痉不治此气色主病之大畧也其详皆载内经
　　师曰病人语声寂然喜惊呼者骨节间病语声喑喑然不彻者心膈间病语声啾啾然细而长者头中病【一作痛按】头中病之头字当是腹字经中从无头中病之文且文义不属必是传写之譌
　　【注】病人语声寂然谓寂然不语也若恶人语是心病也喜惊呼者谓不恶人语且喜惊呼是知其病不在心而在外也故曰骨节间病也病人语声喑喑然不彻者谓声不响亮而不了彻也此有碍于息气故知为心膈间病也病人语声啾啾然细而长者谓唧唧哝哝小而悠长也因不敢使气急促动中故知腹中病也
　　师曰息摇肩者心中坚息引胸中上气者欬息张口短气者肺痿唾沫
　　【注】息者一呼一吸也摇肩谓擡肩也心中坚谓胸中壅满也呼吸之息动形擡肩胸中壅气上逆者喘病也呼吸引胸中之气上逆喉中作痒梗气者欬病也呼吸张口不能续息似喘而不擡肩者短气病也盖肺气壅满邪有余之喘也肺气不续息正不足之短气也然不足之喘亦有不续息者有余之短气亦有胸中壅满者肺气上逆者必欬也欬时唾痰也若欬唾涎沫不已者非欬病也乃肺痿也
　　师曰吸而微数其病在中焦实也当下之即愈虚者不治在上焦者其吸促在下焦者其吸逺此皆难治呼吸动摇振振者不治
　　【按】吸促之促字当是逺字吸逺之逺字当是促字方合病义必传写之譌
　　【注】此承上文言喘分三焦有可治不可治之辨也喘肺病也肺主气司呼吸故以呼吸气促谓之喘也若呼吸气均促是病在呼吸阻升降之气也故知喘在中焦也呼之气促吸之气长病在呼呼出心与肺故知喘在上焦也呼之气长吸之气短病在吸吸入肾与肝故知喘在下焦也喘之实者谓邪气盛则实也中实则必腹满便鞕当下之可治也喘之虚者谓正气夺则虚也中虚则必腹软便滋不堪下难治也若喘而呼吸动摇振振不能擎身者则为形气不相保勿论虚实不治也曰吸而微数数即促也促即短也逺即长也吸不言呼畧辞也犹言呼吸均短呼短吸长吸短呼长也
　　师曰寸口衇动者因其王时而动假令肝王色青四时各随其色肝色青而反色白非其时色衇皆当病【注】寸口者统言左右三部衇也衇动法乎四时命乎五藏然必因其王时而动则为平衇也假令肝旺于春随其时色当青衇当此不病之色衇也若色反白衇反浮此非其时乃病之色衇也四时凖此
　　【集注】尤怡曰王时当时至而气王乃衇乘之而动其色亦应之如肝王于春衇而色青此其常也推之四时无不皆然若色当青而反白为非其时而有是色不特肝病为然即肺亦当病矣
　　问曰有未至而至有至而不至有至而不去有至而太过何谓也师曰冬至之后甲子夜半少阳起少阳之时阳始生天得温和以未得甲子天因温和此为未至而至也以得甲子而天未温和此为至而不至也以得甲子而天大寒不解此为至而不去也以得甲子而天温如盛夏五六月时此为至而太过也
　　【注】冬至之后得甲子日夜半少阳之气始生天渐温和气之常也若未得甲子天即温和此为未至而至也气未应至而先至者是来气有余也已得甲子阳气渐盛天未温和此为至而不至也气应至而不至者是来气不足也若天大寒不解此为至而不去也气应去而不去者是去气太过也若天过温如盛夏时此为至而太过也气应至而甚者是至气太过也太过者其气则薄其所不胜乘其所胜也不及者其气廹则所胜妄行所生者受病所不胜薄之也此内经所谓谨候其时气可与期余皆仿此
　　师曰病人衇浮者在前其病在表浮者在后其病在里腰痛背强不能行必短气而极也
　　【注】衇浮虚风之候也关前之寸衇浮者病在表也关后之尺衇浮者病在里也虚风在表故主腰痛背强不能行也虚风在里故主短气而极也
　　问曰经云厥阳独行何谓也师曰此为有阳无阴故称厥阳
　　【注】阴阳偕行顺也阴阳独行逆也厥逆也逆阳独行此为有阳无阴故称厥阳也
　　【集注】李彣曰厥阳即阳厥也内经云阳气衰于下则为寒厥阴气衰于下则为热厥此厥阳独行有阳无阴之大槩也
　　高世栻曰按此为有阳无阴是为厥阳也经曰隂气衰于下则为热厥帝曰热厥何如而然也岐伯曰阴气虚则阳气入阳气入则胃不和胃不和则精气竭精气竭则不营于四肢也乃肾气日衰阳气独胜此所以为有阳无阴而为厥阳独行也
　　问曰寸衇沉大而滑沉则为实滑则为气实气相搏血气入藏即死入府即愈此为卒厥何谓也师曰唇口青身冷为入藏即死如身和汗自出为入腑即愈
　　【按】寸衇沉大而滑沉则为实滑则为气实气相搏之十八字文理不顺衍文也血气入藏之血字当是厥字始与卒厥相合必传写之譌也
　　【注】此详申阳厥阴厥生死之义也厥气者逆气也即逆阳逆阴之气也气逆则乱于胸中故忽然仆名曰卒厥若唇口青身冷是隂进阳退则为入藏即死也若身温汗自出是隂消阳长则为入府即愈也
　　【集注】沈明宗曰邪气入藏神明昏愦卒倒无知谓之卒厥若唇口青身冷神机不能出入藏气垂絶所以主死经曰血气并走于上则为大厥暴厥是也若身和汗出乃邪气入府不得出入一时卒倒非藏絶之比顷时阳机外达邪气随之外泄故知入府即愈
　　问曰衇脱入藏即死入府即愈何谓也师曰非为一病百病皆然譬如浸淫疮从口起流向四肢者可治从四肢流来入口者不可治病在外者可治入里者即死【注】此详申入藏即死入府即愈之义也卒厥之病多衇脱而不见衇脱不见而死者是正气不反也衇脱不见而生者是邪气闭而复通也非为厥气一病百病入藏入府皆然也譬如浸淫疠风等疮从口起流向四肢可治从四肢流来入口者不可治也盖以病向外者可治病入里者难医亦此义也
　　【集注】赵良曰脱者去也经衇乃藏府之隧道为邪气所逼故絶气脱去其衇而入于内五藏隂也六府阳也隂主死而阳主生所以入藏即死入府即愈而可治非惟藏府之阴阳然也凡内外阴阳之邪毒出入表里者皆然也
　　徐彬曰凡病邪能出阳为浅故生闭阴不出为深故死非止一病百病皆然复以浸淫疮喻之若从口起而流向四肢者是邪从内发于外泄而不进故可治若从四肢起流入口者是邪由外入于内进而不泄此藏气伤败故不可治
　　问曰阳病十八何谓也师曰头痛项腰脊臂脚掣痛阴病十八何谓也师曰欬上气喘哕咽肠鸣胀满心痛拘急五藏病各有十八合为九十病人又有六防微有十八病合为一百八病五劳七伤六极妇人三十六病不在其中清邪居上浊邪居下大邪中表小邪中里防饦之邪从口入者宿食也五邪中人各有法度风中于前寒中于暮湿伤于下雾伤于上风令衇浮寒令衇急雾伤皮腠湿流关节食伤脾胃极寒伤经极热伤络【按】字典无防字当是漀字漀音倾侧水也后之积聚门防气之防字亦误
　　【注】此章曰十八曰九十等文乃古医书之文今不可考难以强释五劳七伤等説亦详在千金故不复注也头痛项腰脊臂脚掣痛病皆在外故为阳病也欬上气喘哕咽肠鸣胀满心痛拘急病皆在内故为阴病也清邪居上谓雾邪本乎天也浊邪居下谓湿邪本乎地也六淫天邪故名大邪六淫伤外故曰中表也七情人邪故名小邪七情伤内故曰中里也防饦者饮食也饮食之邪从口而入食伤隔夜不化故名曰宿食也五邪谓风寒湿雾饮食也夫五邪之中人莫不各以类而相从前者早也风中于早从阳类也寒中于暮从阴类也雾邪清轻故伤皮肤湿邪浊重故流关节饮食失节故伤脾胃极寒之食伤经以经属阴也极热之食伤络以络属阳也
　　问曰病有急当救里救表者何谓也师曰病医下之续得下利清谷不止身体疼痛者急当救里后身体疼痛清便自调者急当救表也
　　【注】详见伤寒论太隂篇内不复释
　　夫病痼疾加以卒病当先治其卒病后乃治其痼疾也【注】痼疾旧病也卒病新疾也当以旧病为本为缓新疾为标为急急则治标缓则治本故先治卒病后治痼疾也
　　【集注】赵良曰痼疾病已沈痼非旦夕可取效者卒病谓卒然而来新感之病可取效于旦夕者乗其所入未深急去其邪不便稽留而为患也且痼疾之人正气素虚邪尤易传设多瞻顾致令两邪相合为患不浅故仲景立言于此使后学者知所先后也沈明宗曰此有旧疾复感新邪当分先后治也痼者邪气坚固难防卒者邪气骤来而易去也若病者素有痼疾而忽加卒病务当先治卒病不使邪气相并转增旧疾但久病乃非朝夕可除须当缓图所以后乃治其痼疾也
　　师曰五藏病各有得者愈五藏病各有所恶各随其所不喜者为病病者素不应食而反暴思之必发热也【注】此明五藏各有所得而愈言以情志相胜也即如怒伤肝得悲而愈此悲胜怒也亦有得之时日而愈者经曰病在肝愈于夏是喜得子气制其胜我者也夏不愈胜于秋是恶其胜我者得王气也秋不死持于冬是我喜得母气以生我也起于春是喜自得其位而气王也余藏仿此病者云云谓平素不爱食之物及当病之时而反暴思食是病邪藏气之变故虽思食而食之必发热也
　　【集注】程林曰内经云肝色青宜食甘心色赤宜食酸肺色白宜食苦脾色黄宜食酸肾色黑宜食辛此五藏得饮食而愈者肝病愈于丙丁起于甲乙心病愈于戊己起于丙丁脾病愈于庚辛起于戊己肺病愈于壬癸起于庚辛肾病愈于甲乙起于壬癸此五藏自得其位而愈者五藏所恶心恶热肺恶寒肝恶风脾恶湿肾恶燥各随其所恶而不喜者为病也若病人素不食而暴食之则入于阴长气于阳必发热也
　　夫诸病在藏欲攻之当随其所得而攻之如渴者与猪苓汤余皆仿此
　　【按】如渴者之下当有小便不利四字必传写之遗也【注】藏者里也凡诸病在里有可攻之证虽欲攻之当随其所得之轻重而攻之不可率意而攻之也如渴者小便不利先与猪苓汤利其小便俟小便利乃可攻也余皆仿此谓他证或有未可遽攻者皆仿此也
　　痉湿暍病衇证并治第二
　　病者身热足寒颈项强急恶寒时头热靣赤目赤独头动摇卒口噤背反张者痉病也若发其汗者寒湿相搏其表益虚即恶寒甚发其汗已其衇如蛇
　　【按】诸家以刚柔二痉列为首条今以此为苐一条者盖刚柔之辨俱从此条分出痉病之最备者宜冠诸首再痉病也之下若发其汗六句与上文义不属与后之十一条中为欲解衇如故反伏者痉句文义相属宜分于彼
　　【注】病人身热恶寒太阳证也颈项强急面赤目赤阳明证也头热阳郁于上也足寒阴凝于下也太阳之衇循背上头阳明之筋上挟于口风寒客于二经则有头摇口噤反张拘强之证矣此皆痉病之形证故首揭之以为要领
　　【集注】李彣曰手三阳之筋结入于颔颊足阳明之筋上挟于口风寒乗虚入其筋则挛故牙关急而口噤
　　夫痉衇按之如直上下行
　　【注】痉之为病其状劲急强直故其衇亦劲急强直按之劲急之象也如直行之象也
　　衇经云痉家其衇伏坚直上下
　　【注】痉家其衇直上下者以痉病属太阳表也衇经所云其衇伏坚直上下者以痉病属阳明里也盖痉家原属二经故有太阳葛根汤汗之阳明大承气汤下之之治也伏坚沉实也直上下直也即沉实直之衇也
　　太阳病发热无汗反恶寒者名曰刚痉太阳病发热汗出而不恶寒名曰柔痉
</div>
    <div class="pagination">
<a href="御纂医宗金鉴_page44.html">上一页</a><span>...</span><a href="御纂医宗金鉴_page40.html">40</a><a href="御纂医宗金鉴_page41.html">41</a><a href="御纂医宗金鉴_page42.html">42</a><a href="御纂医宗金鉴_page43.html">43</a><a href="御纂医宗金鉴_page44.html">44</a><span class="current-page">45</span><a href="御纂医宗金鉴_page46.html">46</a><a href="御纂医宗金鉴_page47.html">47</a><a href="御纂医宗金鉴_page48.html">48</a><a href="御纂医宗金鉴_page49.html">49</a><a href="御纂医宗金鉴_page50.html">50</a><span>...</span><a href="御纂医宗金鉴_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
