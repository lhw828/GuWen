<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 10 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 10 页/共 253 页</h1>
    <div class="content">　　杂症大小合参卷一

　　制方和剂治疗大法

　　《灵枢》曰：人之血气精神者，所以奉生而周于性命者也。经脉者。所以行血气营阴阳，濡筋骨利关节者也。卫气者。所以温分肉充皮肤，肥腠理司开合者也。志意者，所以御精神，收魂魄，适寒温，和喜怒者也。是故血和则经脉流行，营复阴阳，筋骨劲强，关节清利矣。卫气和则分肉解利，皮肤谓柔，腠理致密矣。志意和则精神专直，魂魄不散，悔怒不起，五脏不受邪矣。寒温和，则六腑化谷，风痹不作，经脉通利，肢节得安矣。故虚实者，诸病之根本也。补泻者，治疗之纲纪也。《经》曰：邪之所凑，其气必虚。凡言虚者，精气夺也；凡言实者，邪气胜也。是故虚则受邪，邪客为实。《经》曰：“邪气盛则实，精气夺则虚”者此耳。倘邪重于本，则以泻为补，是泻中有补也。本重于邪，则以补为泻，是补中有泻也。且升降者，病机之要括也。升为春气，为风化，为木象，故升有散之之义；降为秋气，为燥化，为金象，故降有敛之之义。如饮食劳倦，则阳气下陷，宜升阳益气；泻利不止，宜升阳益胃，郁火内伏，宜升阳散火。因湿洞泄，直升阳除湿，此类宜升之之也。如阴虚则水不足以制火，火空则发而炎上，其为证也，咳嗽多痰，吐血鼻衄，头疼齿痛，口苦舌干，骨蒸寒热，是谓上热下虚之候，宜用麦冬、贝母、枇杷叶、白芍药、牛膝、五味子之属以降气，气降则火自降，而气自归元，更又益之以滋水添精之药，以救其本，则诸症自瘳，此类宜降之之也。更有塞因塞用者，如脾虚中焦作胀，肾虚气不归源，以致上焦逆满，用人参之甘，以补元气，五味子之酸，以收虚气，则脾得健运，而胀自消，肾得敛藏，而气自归，上焦清泰，而逆病自平矣。通因通用者，如伤寒挟热下利，或中有燥粪，必用调胃承气汤下之乃安。伤暑滞下不休，得六一散清热除积乃愈，然治寒以热，治热以寒，此正治也。如热病而反用热攻，寒病而反用凉剂，乃从治也。盖声不同不相应，气不同不相合，大寒大热之病，必能与异气相拒，善治者乃反其佐，以同其气，复令寒热参合，使其始同终异也。如热在下，而上有寒邪拒格，则寒药中入热药为佐。《内经》曰：若调寒热之逆，冷热必行，则热药冷服，下膈之后，冷体既消，热性随发。寒在上，而上有浮火拒格，则热药中入寒药为佐，下膈之后，热气既散，寒性随发，情且不违，而致大益，病气随愈，呕烦皆除，所谓寒因热用，热因寒甲，使同声易于相应，同气易于相合，而无拒格之患。《经》曰“必先其所主，而伏其所因”也。譬之入火可以湿伏，可以水灭。病之小者似之。大者则若龙雷之火，逢湿则焰，遇水益燔，太阳一照，火即自息，此至理也。用热远热者，是病本于寒，法应热治，所投热剂，仅使中病，毋令过焉，过则反生热病矣。用寒远寒者，是病本于热，法应寒治，所投寒剂，仅使中病，毋令过焉，过则反生寒病矣。故益阴宜远苦寒以伤胃，益阳以远辛散以泄气，祛风勿过燥，清暑毋轻下，产后忌寒凉，滞下忌敛涩。然天地四时之气，行乎六合之间，人处气交之中，亦必因之而感，春气生而升，夏气长而散，长夏之气化而软，秋气收而敛，冬气藏而沉。人身之气自然相通，其生者顺之，长者敷之，化者坚之，收者肃之，藏者固之，此药之顺乎天者也。春温夏热，元气外泄，阴精不足，药宜养阴；秋凉冬寒，阳气潜藏，勿轻开通，药宜养阳，此药之因时制用，补不足以和其气者也。然既戒勿伐天和，而又防其太过，所以体天地之大德也。昧者舍本从标，春用辛凉以伐肝，夏用咸寒以抑火，秋用苦温以泄金，冬用辛热以涸水，谓之时药。殊失《内经》逆圣之理，夏月伏阴，冬月伏阳，推之可知矣。然而一气之中，初同未异；一日之内，寒暖迥殊。且有乖戾变常之时，大暑之候，而得寒症，大寒之候，而得热症。证重于时，则舍时从证；时重于证，则舍证从时。六气太过为六淫，六淫致疾为客病，以其天之气从外而入也。七情动中为主病，以其人之气从内而起也。此用药权衡主治之大法，万世遵守之常经，虽圣哲复起，莫可更改也。然有性禀偏阴偏阳，又当从法外之治，假如性偏阴虚。虽当隆冬，阴精亏竭，水既不足，不能制火，阳无所根据，外泄为热，或反汗出，药宜滋阴，设从时令，误用辛温，势必立毙。假如性偏阳虚，虽当盛夏，阳气不足，不能外卫其表，表虚不任风寒，洒淅战栗，思得热食，及御重裘，是虽天令之热，亦不足以敌真阳之虚，病属虚寒，药宜温补，设从时令，误用苦寒，亦必立毙。故变通合宜之妙，存乎其人。且人禀天地阴阳之气以有生，而强弱莫外乎天地之运气，当天地初开，气化浓密，则受气常强，及其久也，气化渐薄，则受气常弱。故上古之人，度百岁乃去，今则七十称古稀矣，盖天地风气渐薄，人亦因之渐弱，以致寿数精神，既已渐减，则血气脏腑，亦应因之渐衰，故用药消息，亦必因之渐变，不可执泥古法，轻用峻利。况时当晚季，嚣竞日深，戕丧斫贼，难解难遏，于是元气转薄，病疾丛生，虚多实少，临症施治，专防克伐，多事温补，痛戒寒凉，抵当、承气，日就减少，补中、归脾，日就增多，此今日治法之急务也。设使病宜用热，亦当先之以温，病宜用寒，亦当先之以清，纵有积滞宜消，必须先养胃气，纵有邪气宜祛，必须随时疏散，不得过剂，以损伤气血。气血者，人之所赖以生者也。气血充盈，则百邪外御，病安从来？气血一亏，则诸邪辐辏，百病丛生。世人之病，十有九虚，医师之药，百无一补，岂知用药一误，则实者虚，虚者死，是死于药，而非死于病也。且古人立方，既有照胆之朗识，复尽活人之苦心，有是病方下是药，分两多而药味寡，譬如劲兵，专走一路，则足以破垒擒王矣。后人既无前贤之识，见徒存应世之游移，分两减而药味多，譬犹广设攻治，以庶几于一遇，嗟呼！术虽疏而心更苦矣。品类既繁，攻治必杂，病之轻者，因循而愈，病之重者，岂能一得乎！然药虽有大力之品，终属草木之华，必藉人之正气为倚，附方得营运而获效，如中气馁极，虽投硝、黄，不能迅下也；荣阴枯槁，虽投羌、麻，不能得汗也：元阳脱尽，虽投热药不觉热也；真阴耗极，虽投寒药不觉寒也；正气重伤，虽投补药不觉补也。非医者立见不移，病患专心守一，焉有日至功成之益哉！

　　杂症大小合参卷一

　　药论

　　概用药之弊也，始于执流而忘源，信方而遗理，泥成方之验，不解随人活泼，胶章句之迹，未能广会灵通。王太仆曰：粗工偏浅，学问未精，以热攻寒，以寒疗热，治热未已，而冷疾顿生，攻寒日深，而热病更起，热起而中寒尚在，寒生而外热不除，欲攻寒，则惧热不前，欲疗热，则思寒又止，岂知脏腑之源，有寒热温凉之主哉！夫药有君臣佐使，逆从反正，浓薄轻重，畏恶相反，未得灵通，而漫然施疗，许学士所谓猎不知兔，广络源野，术亦疏矣。君为主，臣为辅，佐为助，使为用，制方之原也。逆则攻，从则顺，反则异，正则宜，治病之法也。必热必寒，必散必收者，君之主也。不宣不明，不受不行者，臣之辅也。能受能令，能合能公者，佐之助也。或击或发，或劫或开者，使之用也。破寒必热，逐热必寒，去燥必濡，除湿必泄者，逆则攻也。治惊须平，治损须温，治留须收，治坚须溃者，从则攻也。热病用寒药，而导寒攻热者必热，如阳明病发热，大便硬者，大承气汤，酒制大黄热服之类也。寒病用热药，而疗热去寒者必寒，如少阴病下利，服附子、干姜不止者，白通汤加入尿、猪胆之类也。

　　塞病用通药，而导通除塞者必塞，如胸满烦惊，小便不利者，柴胡加龙骨、牡蛎之类也。通病用塞药，而导塞止通者必通，如太阳中风下利，心下痞硬者，十枣汤之类。反则异也。治远以大，治近以小，治主以缓，治客以急，正则宜也。轻清成象，重浊成形，清阳发腠理，浊阴走五脏，清中清者，荣养于神，浊中浊者，坚强骨体，辛甘发散为阳，酸苦涌泄为阴，气为阳，气浓为阳中之阳，气薄为阳中之阴，薄则发泄，浓则发热，味为阴，味浓为阴中之阴，味薄为阴中之阳，薄则疏通，浓则滋泄，亲上亲下，各从其类也。畏者，畏其制我，不得自纵。恶者，恶其异我，不得自知。畏恶之中，亦可相成，在因病制方轻重多寡之间也。至于相反，两仇不共，然大毒之病，又须大毒之药以劫之，虽相反之中，亦有相成之妙，神化在是，顾良工用之耳，奈何近医舍至灵至变之玄理，而执不灵不变之成方，果若斯之奇，则上古圣贤，千言万卷，只为赘余，而今之学人，神圣工巧，一切可废矣。不知方之为言，仿也，仿病而有方也。其将立也，因是病而后成，融通不滞。其既立也，非是病则勿用，确然难移。是以《素问》无方，《难经》亦无方，非无方也，为仿，为活法也。汉世才有方，为借于仿也。今奇方疗疾，倘果可以发无不中，则昔者轩、岐、扁、仓，神灵之智，慈济之仁，岂不及此，何不每一病，只立一方，使后人彰明显著，用无不当，而乃广为昭析，多立文词，以累后学，纷赜难穷，效无十全哉！虽然，方不可泥，亦不可遗，以古方为规矩，合今病而变通，既详古论之病情，复揣立万之奥旨，或病在上而治反在下，病在下而治反在上，病同而药异，病异而药同，症端蜂起，而线索井然，变现多危，而持执不乱，诚为良矣。倘此旨未达，逐症寻求，既治其上，又攻其下，既疗其彼，复顾其此，本之不揣，药无精一，如着百家衣，徒为识者笑，救头救脚之讥，宁能免夫。要知一身所犯，病情虽多，而其源头，只在一处，治其一，则百病消，治其余，则头绪愈多，益增别病。盖古今亿万人之形体虽殊，而其相传相成之脏腑、阴阳则一，百病之害人虽异，而治法不外乎气血虚实之间，虚实既明，而寒热亦在其中。正强邪盛者，亟祛邪以保正，正弱邪强者，亟保正以御邪，务使神气勿伤，长有天命。盖岐黄仁术，原重生命以治病，故每重本而轻标，何今之人，徒知治病而罔顾生命，每多遗本顾末，不惟不胜治，终亦不可治也。故能于虚实寒热邪正处灼然明辨，则益心之阳，寒亦通行，强肾之阴，热亦痊可。发舒阳气，以生阴精，滋养阴精，以化阳气，或养正而邪自除，或驱邪而正始复，或因攻而为补，或借补为攻，治千万种之疾病，统不出乎一理之阴阳。苟临症狐疑，不知所重，姑以轻和之剂，以图万一之功，昔有直入之兵，焉望捷得之效？因循待毙，亦何异于操刃杀人！此皆不求至理，徒守成方者之误也。

　　杂症大小合参卷一

　　论医者病家得失

　　夫医也者，近之治身，消患于未兆，远之治人，广惠于无穷。然非研求《灵》、《素》，得心应手，勿能及也。至于病者听医，犹听神明，然医良而听之，宜也。若学术未工，则自信不确，而病家疑信居半，尤宜然也。但病有浅深，则效有迟速，倘病在腠理，而不奏功于附应，诚罪在医术之庸，若势近膏肓，效安期于旦夕，旦不效夕更，夕不效且更，则虽有神圣，亦不能尽其技矣。故天下不尊医，医亦不自尊，病家急而求医，医亦急而求术，古之人艺精而试，今之艺试而精，古之人以法治病，今之人以病合法，古之人因症处方，今之人以方处症，殊不知先贤徒详病情，不设方剂者，盖不欲以一定之迹，应无穷之变也，因庸下者，苦于莫窥玄奥，证治无从守式，于是汉世以降方法繁与，如奕之有势，反正逆从势之用也。运气不济，古今易辙，风土异宜，强弱异禀，贵贱异境，老少异躯，新久异法，内外异因，局之变也。若执一定之势，以应千变之局，其有不败者几希！故贵学人，熟详天地阴阳，参透生人原始，如何生发之机无穷，如何化源之机乃绝，如何而诸危症可以回生，如何而诸轻症得以变重。立定大纲，统其要领，脏腑经络既明，标本虚实识透，始由至奇至繁至远之文章，终归最平最纯最近之一理，千变万化。《经》所谓一言而终也。

　　杂症大小合参卷一

　　论富贵贫贱嗣育得失

　　富贵之家，衣食有余，生子常夭；贫贱之家，衣食不足，生子常坚者，何故？盖贫家之子，不能纵欲，虽拂意而不敢怒，富家之子，得纵其欲，稍触便怒，怒多肝病多，肝木乘脾之患始矣。是以贫家之育虽薄，而成全反胜于富家，其暗合育子之理有四：薄衣淡食少欲寡怒，一也；无财少药不为庸医所误，二也；在母腹中，劳役不息气血动用，筋骨坚实，三也；母既劳役，胞络转运，多易生产，胎病稀少，四也。谚云：见哭即歌，不哭必偻罗。言虽鄙而切当，岂知啼哭者，小儿所以散惊泄热，去风除寒，化食行气之端也，故渔户人家，生子必多，筋骨坚实，盖由母寒子寒，母热子热，在胎之时，风霜暑热先已备尝，出胎之后，肌肉苍浓，筋骨坚持，邪不能袭。富贵之家，丰衣美食，肢体脏腑，无不娇嫩，先天既禀柔脆，后天从加饱暖太过，外感内伤接踵为如甲药消磨，其困益增，譬如阴地草木，不见风日，何能秀郁耶，纵得成人，一生多病况藜藿则肠胃坚浓，小饮则元精不淆，多忧则神气掌敛，寡欲则淫毒鲜少，而膏粱者，俱不能及也。

　　杂症大小合参卷一

　　评赵氏医贯说

　　谚云：秀才学医，如菜作齑。以其明于理，而易过于医，医与儒皆不外乎一理也然运用枢机，主宰一身者，皆心也，故古圣贤，养心正心明心，千言万语谆谆，独重乎心，以心为主，而医家亦以心为君主之官也。独赵氏一书，强引《内经》“十二官危”之一语，反复立论，独尊命门以为君主，其历陈气血之根，生死之关，生人之本。却病之原，真假之象阐发殆尽，诚有功于医学人不鲜矣。但古圣贤俱以心为主，赵氏独尊命门为君主，而欲外乎心，医与儒竟二途矣。鄙见于此，不无窃有议焉。盖古圣贤，以心为主者，以修身立行起见也。赵氏以命门为主者，以尊生立命起见也，此正赵氏之济世一片苦心，强引之而主之，盖人为万物之灵者，伏此心也。故《经》曰：君主之官，神明出焉。但肾主智，心主思，心之气根于肾也。心知将来，肾脏已往，不失神明闲脏之职也。卧以入阴，心之神通于肾也，离属阴而配水，火属阳而配水，然水生于金，能复润母燥，火生于木，反能害母形，故易以离人为兵戈，火上有水为既济，水在火下为未济，明其水火不可相离，阴阳互为其根也，递相济养，是谓和平，摄处稍偏，灾害立至。故夫人生于天地万物，统不外乎阴阳，水火者，阴阳之迹也。偏尚不可，敢孰为之轻，孰为之重乎，且觉悟庶类，聪知聪明者，皆心也，肾能之乎，故《经》曰：心为君主之官，信不谬矣。况相火之动，多由乎君火，相字之义，更不虚也，但心之能神，若无真阴上奉，其能之乎，犹之虽圣明在上，而必以民为邦本也。由此观之，则心为言主，而肾为之根，尊卑之义昭然。但利害之机，实休戚相关见，且无情之草木其花叶荣茂，必赖乎根本培固而始能，况人禀气血有情，五行具伐之体，可罔顾天一生水，地二生火之义存焉。

　　杂症大小合参卷一

　　先天根本论

　　夫玄黄未兆，天一之水先生，胚体未成。两肾之元先立。盖婴儿未成，先结胞胎，其象中空，一茎直起，形如莲蕊。一茎，即脐带。莲蕊，即两肾也。而氤氲一点元阳之为命者，寓于中焉。水生木而后肝成，木生火而后心成，火生土而后脾成，土生金而后肺成，五脏既成，六腑随之，四肢乃具，百骸乃全。《仙经》曰：借问如何是玄牝，婴儿初生先两肾。未有此身，先有两肾，故肾为脏腑之本，十二脉之根，呼吸之主，三焦之源，而人资之以始者也。故曰：肾水者，先天之根本也。一点元阳，则寓于两肾之间，是为命门。盖一阳居二阴之间，所以位乎北，而成乎坎也。人非此火，无以营运三焦，腐熟水谷。《内经》曰：少火生气。《仙经》曰：两肾中间一点明，逆为丹母顺为人。夫龙潜海底，龙起而火随之。元阳藏于坎腑，运用应于离宫，此生人之命根也，乃知阳火之根，本于地下，阴火之源，本于天上，故曰：水出高源；又曰：火在水中。夫水火者，阴阳之征兆，天地之别名。独阳不生，独阴不长。天之用在于地下，地之用在于天上，则天地交通，水火混合而万物生焉。古之神圣，察肾为先天根本，故其论脉者曰：人之有尺，犹树之有根，枝叶虽枯槁，根本将自生，伤寒危笃，寸口难稽，犹诊太溪，以下肾气。夫精也者，水之华也。神倚之，如鱼得水，气根据之，如雾覆渊。神必根据物，方有附丽，精竭神散，势之自然，方其为婴孩也。未知牝牡之合而勃然作，精之至也。纯纯全全，合于天方，溟溟清清，合于无沦，年十六而真精满，始能生子，精泄之后干破而为离，真体已亏，不知节啬，则百脉空虚，不危何待！世有以固精采补者，是大不然，男女交接，必扰其肾，外虽不泄，精已离宫，必有真精数点，随阳之痿而溢出，如火之有烟焰，岂能复返于薪哉！是故贵寡欲。然损精伤肾，是非一端。若目劳于视，精以视耗：耳劳于听，精以德耗：心劳于思，精以思耗：体劳于力，精以力耗，随事节之，则精与日俱积矣，是故贵节劳，肾司闭藏，肝主疏泄，二脏皆有相火，其系皆上属于心。心，君火也。怒伤肝。而相火动，则疏泄者用事，而闭藏者不得其职，虽不交合，精已暗耗矣，是故贵息怒。酒能动血，饮酒则身面俱赤，是扰其血也。数月不近色，精已凝浓，一夜大醉，精随薄矣，是故宜戒酒。《经》曰：精不足者，补之以味。然膏粱之味，未必生精，恬澹之味，最能益精。《洪范》论味，而曰嫁穑作甘。世间之物，惟五谷得味之正，澹食五谷，大能养精。吴子野云：芡实本温平，不能大补，人谓之水中丹者，何也？人之食芡也，必枚啮而细嚼之，未有多嘬而急咽者也。舌类齿唇，终日嗫嚅而欠无五味，腴而不腻，是以致玉池之水，转相灌注积其功，虽过乳石可也，以此知人，能淡食而徐饱者，大有益于脾肾。《经》曰：胃为水谷气血之海，化荣卫而润宗筋；又曰：阴阳总宗筋之会，而阳明为之长，故胃强则肾充而精气旺，胃病则精伤而阳事衰也。《灵枢》曰：生之来谓之精。此先天元生之精也，《素问》曰：食气入胃，散精于五脏。此水谷日生之精也。然日生之精，皆从元精所化，而后分布其脏，盈溢则输之于肾，故曰：五脏盛乃能泻。若饮食之精，遇一脏有邪，则一脏之食味，化之不全，不得与元精俱藏而时自下矣。故肾之阴虚，则精不藏；肝之阳强，则气不固。若阴邪客于窍，与所强之阳相感，则精脱而外淫矣。阳强者，非真阳之强，乃肝之相火强耳。夫五脏俱有火，惟相火之寄于肝者，善则发生，恶则为害，独甚于他火，其阴器既宗筋之所聚，凡人入房，强于作用者，皆相火充其力也。若遇接内，与阴气合，则三焦上下内外之火，翕然下从，百体玄府悉开，其滋生之精尽会于阴器以跃出，岂止肾所藏者而已哉！有年老弥健，或问其故，曰曾读《文选》，石愠玉而山辉、水含珠而川湄，于斯二语，悟得葆精之道。故足于精者，百疾不生；穷于精者，万邪蜂起。先哲洞窥根本，力勉图全，遇症之虚者，亟保北方，以培生命之本。水不足者，壮水之主，以制阳光，六味丸是也；火不足者，益火之元，以消阴翳，八味丸是也。只于年力方刚，尺脉独实者，微加炒枯知柏，抑其亢炎。奈昧者，遂为滋阴上剂，救水神方，不问虚实而概投之，不知知母多则肠胃滑，黄柏久则肠胃寒，阳明受贼，何以化荣卫而润宗筋？髓竭精枯，上呕下泄，而幽潜沉冤，此皆守河间“有热无寒”之论，丹溪“阳常有余”之说，贻祸如此其烈耳！致《求正录》云：朱刘之言不息，则轩岐之泽不彰，诚斯道之大魔，亦生民之厄运也。虽其言未免过激，然亦补偏救弊之一片苦心也。

　　杂症大小合参卷一

　　后天根本论

　　夫人HT 地一声之后，命曰后天。后天之振本，脾胃是也。脾胃属土，土为万物之母，《易》曰：至哉，坤元！万物资生，是以胃者，卫之源，脾者，荣之本，脾胃者，即后天元气也。《针经》曰：荣出中焦，卫出上焦。然卫为阳，益之必以辛；荣为阴，补之必以甘，辛甘相合，脾胃健而荣卫通。《经》曰：脾胃者，仓廪之官，五味出焉。

　　又曰：食入于胃，散精于肝，淫气于筋，浊气归心，淫精而脉，脉气流经，气归于肺饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时，五脏阴阳，揆度以为常也。是知水设入胃，洒陈于六腑而气至焉，和于五脏而血生焉，行于百脉，畅于四肢，充于肌肉，而资之以为生者也，故曰：安谷者昌，绝谷者亡。盖婴儿既生，一日不再食则饥：七日不食，则肠胃竭绝而死矣。人之有脾胃，犹兵家之有饷道也，饷道一绝，万众立散，脾胃一败，百药难施。上古圣人，见土为后天之根本，故其着之脉者曰：四时皆以胃气为本，有胃气则生，无胃气则死。是以伤寒当危困之候，诊冲阳以察胃气之有无，冲阳应手，则回生有日；冲阳不应，则坐而待毙矣。东垣先生，深窥经旨，独着《脾胃论》，以醒提聋 ，其言胃中无气盛，则能食而不伤，过时而不饥，脾胃俱旺。能食而肥，脾胃俱虚。不能食而瘦，善食而瘦者，胃伏火邪于气分，则能食脾虚则饥肉削，或曰血实气虚，则体易肥，气实血虚，则体易瘦也。凡七情戕其内，六气攻其外，皆足以致虚，惟饮食与劳倦两端，其关尤大。《经》曰：饮食自倍，肠胃乃伤；又曰：水谷之寒热，感则害人六腑。

　　夫饮者，水也，无形之气也。《经》曰：因而大饮则气逆，或为喘咳，或为水肿，或为呕吐之类。食者，物也，有形之归也。《经》曰：因而饱食，经脉横解，肠 为痔。或为胀满，或为积聚，或为诸痛，或为吐利之类，此所谓饮食伤也。《经》曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。又曰：劳则气耗。劳则喘息汗出，内外皆越，故气耗矣。有所劳倦，皆损其气。气衰则虚火旺，旺则乘脾，脾主四肢，故困热无气以动，懒于言语，动则喘之，表热自汗，心烦不安，此所谓劳倦伤也。盖人受水谷之气以生，所谓清气、营气、卫气，皆胃气之别名也。胃为水谷之海，五脏六腑皆受灌输，若起居失度，饮食夫节，未有不伤脾胃者也。

　　脾胃一伤，元气必耗，心火独炎，心火即下焦阴火，心不主令，相火代之，火与元气，势不两立，一胜则一负，阴火上冲，气高而喘，身热而烦，脾胃之气下陷，谷气不得升淳，是春生之令不行，无阳以护其营卫，乃主寒热。《经》曰：劳者温之，损者温之；又曰：温能除大热，最忌苦寒，反伤脾胃。东坦于劳倦伤者，立补中益气汤，纯上甘温，兼行升发，使阳春一布，万物渐荣，易老于饮食伤者，立积术丸，一补一攻，不取速化，但使胃强不复伤耳，此皆炎黄之忠，荩后进之标的也。罗谦甫用发其旨，故去脾虚少食，弗可克伐，补之自然能食，是则更有法焉。东方之仇木宜安，恐木实则侮土而厥张也。西方之子金宜顾，恐子虚则窃母以自救也。若夫少火，实为生气之元，故中央之上，虚者则有补母之论存焉。许学士云：肾虚不能化食，譬如釜中，水谷下无火力，何能熟耶？严用和云：房劳过度，真阳衰弱，不能上蒸脾土，中州不运，以致饮食不消，胀满痞塞，须知补肾，肾气若壮，丹田火盛，上蒸脾土，土温自治矣。统而论之，脾具坤顺之德，有干健之运，坤德或惭，补土以培其卑监，干健稍弛，益火以助其转运，此东坦、谦甫，以补土立言，学士用和，以壮火垂训，土强则出纳自如，火强是转输不怠，火为土母，虚则补其母，治病之常经也。世俗一遇，脾胃虚滞，便投曲、卜、查、芽、香、砂、根、朴，甚而黄连、山栀，以为脾胃良方，而夭枉者，不可胜数矣。不知此皆实则泻子之法，因脾胃有聚实火，元气未衰，邪气方张，用破气之剂，以泻肺金，主气之脏，若虚而代之，则愈虚，虚而寒之且遏绝真火生化之元矣，有不败其气，而绝其谷乎！最可异者，以参、术为滞闷之品，畏之不啻砒毒，独不闻《经》云：虚者补之，劳者温之；又曰：“塞因塞用”乎？又不闻东坦主脾胃之气，实则枳实、黄连泻之：虚则白术、陈皮补之乎？又不闻丹溪云：实火可泻，芩连之属；虚火可补，参之属乎？且饮食初伤，壅成湿热，元气未败，黄连、查、曲，暂其宜也。但上喜暖而恶寒，过剂则脾阳愈弱，而转化愈难矣。至若病稍日久，元气必虚，阳气不充，阴寒为祟，反服黄连，无异于入井而反下石耳。《经》曰：饮食劳倦损伤脾胃，始受热中，未受寒中，则始宜清热，终宜温养，灼然有辨，岂无先后次第乎！且圣人治未病不治已病，故观既济之象，曰君子以思患而预防之。随之象曰，君子以向晦入晏息。颐之象曰，君子以节饮食。岂非明饮食劳倦之足以伤生耶，故养生家，尤亟于养气，行欲徐而稳，言欲定而恭，坐欲端而直，声欲低而和，常于动中习静，使此身常在太和元气中，久久自有圣贤气象。《长生秘典》曰：内劳神明，外劳形质，俱足夭折，惟房劳较甚，为其形与神交用，精与气均伤也。又曰：久立久坐，久行久卧，皆能伤人，元气胜谷气，其人瘦而寿；谷气胜元气，其人肥而夭。泰西水曰：饮食有三化，烹者糜烂，名曰火化；细嚼缓咽，名曰口化；蒸变传送，名曰胃化。一化得力，不劳于胃。《医说》云：饮食到胃，俱以温和为妙，不问冷物热物，但细嚼缓咽，自能温矣。《秘典》曰：食饱之后，解带摸腹，伸腰徐行，作喷以通其秘，用呵以去其滞，令饮食下行，方可就坐。饱坐发痔，曲腰而坐成中满。醉后勿饮冷，饱余勿便卧，食后勿怒，怒后勿食，冷热之物，不宜五食。《尊生编》云：饮以养阳，食以养阴，食宜常少，亦勿令虚，不饥强食，不渴强饮，则脾劳发胀。朝勿令饥，夜勿冷饱，淡食则多补，五辛善助火。《调食法》云：宁少毋食多，宁饥毋食饱，宁迟毋食远，宁热毋食冷，宁零毋食顿，宁软毋食硬，此六者调理脾虚之要法也。语云：修养不如节劳，服药不如忌口。

　　斯言虽鄙，颇切理要，诚能如此谢摄，则土强而脏腑俱安，后天之根本不损，营卫中和，长有天命矣。

　　杂症大小合参卷二

　　太极图说

　　《易》有太极，是生两仪，周子惧人之不明，而制为太极图。无极而太极，无极者，未分之太极也。太极者，已分之阴阳也。一中分太极，中字之象形，正太极之形也。一叩伏羲之奇，一而圆之，即是无极，既曰先天太极。天尚未生，尽属无形，何为伏羲画一奇？周子画一圈，又涉形迹矣。曰：此不得已，而开示后学之意也。人受天地之中以生，亦具有太极之形，在人身之中，可不究心乎！太极图　

　　杂症大小合参卷二

　　阳水阴水相火真水命门图说

　　命门在人身之中，对脐，附脊骨，自上数下，则为十四椎，自下数上则为七椎，《内经》曰：七节之旁有小心，此处两肾所寄，左边一肾属阴水，右边一肾属阳水，各开一寸五分，中间是命门所居之宫，既太极图中之白圈也。其右旁一小白窍，即相火也。其左旁之小黑窍，即天一之真水也。此一水一火，俱属无形之气，相火禀命于命门，真水又随相火，自寅至申，行阳二十五度；自酉至丑，行阴二十五度，日夜周流于五脏六腑之间，滞则病，息则死矣。人生男女，交媾之时，先有火会，而后精聚，故曰火在水之先。人生先生命门火，此褚齐贤发前人之所未发，世谓父精母血非也。男女俱以火为先，男女俱有精，但男子阳中有阴，以火为主，女子阴中有阳，以精为主，谓阴精阳气则可，男女合此，二气交聚，然后成形，成形俱属后天矣。后天百骸俱备，若无一点先天火气，尽属死灰矣。然元阳君主之所以为应事接物之用者，皆从心上起经纶，故以心为主。至于栖真养息，而为生生化化之根者，独脏于两肾之中，故尤重于肾，其实非肾，亦非心也。（李时珍曰：命门，为藏精系胞之物，其体非脂非肉，白膜裹之，在脊骨第七节，两肾中央，系着于脊下，通二肾，上通心肺，贯脑，为生命之原，相火之主，精气之腑，人物皆有之。主人生物皆由此出，男女媾精，皆禀此命火以结胎，人之穷通寿夭，皆根于此。）

　　两肾俱属水，左为阴水，右为阳水，以右为命门，非也。命门在两肾中间。

　　阳水阴水相火真水命门图　命门左边小黑圈是真水之穴，命门右边小白圈是相火之穴，此一水一火俱无形，日夜潜行不息。

　　杂症大小合参卷二

　　骨度部位图

　　仰人骨度部位图　伏人骨度部位图　

　　杂症大小合参卷二

　　改正内景之图

　　改正内景之图　心系七节，七节之旁中有小心，以肾系十四椎下，由下而上亦七节。

　　《内经》无命门之名。命门始于越人《三十六难》，而曰肾有两，左为肾，右为命门，男子藏精，女子系胞。夫右肾既藏男子之精，则左肾将藏何物？女子之胞，何独偏系于右耶？盖命门居两肾之中，而不偏于右，即妇人子宫之门户也。子宫者，肾脏藏精之府也，当关无气海之间，男精女血，皆聚于此，为先天真一之气，所谓坎中之真阳，为一身生化之源，在两肾中间而不可偏于右。两肾属水，有阴阳之分，命门属火，在二阴之中。《脉经》以肾脉配两尺，但当云左尺主真阴，右尺主真阳，而命门则为阳气之根，随三焦相火，以同见于右尺则可耳。若谓左主于肾，而右为为命门，此千古传说之伪也。

　　冲任皆起于胞中，而上行于皆里，即子宫也，为男子藏精之所，惟女子于此受孕，因名为胞，旧图有精道循脊背，过肛门，且无子宫命门之象，皆误也。今改正之。

　　肺者，相傅之官，治节出焉，为生气之源，其形四垂，附着于脊之第三椎，中有二十四空，行列分布，以行诸脏之气，为脏之长，为生气之源，为心之盖。是经多气少血，其合皮也，其荣毛也，开窍于鼻。《难经》曰：肺重三斤三两，六叶二耳，凡八叶，主藏魄。肺叶白莹，谓为华盖，以覆诸脏虚如蜂巢。下无透窍，吸之则满，呼之则虚，一呼一吸，消息自然，司清浊之运化，为人身之橐龠。寅时气血注于肺。

　　肺图　肺者，市也，百脉朝会之所也。凡饮食入胃，不敢自专地道，卑而上行，朝于肺，肺乃大道，下济而光兴。

　　大肠为传道之官，变易出焉，上受胃腑之糟粕，下输于广肠，旧谷出而新谷可进，故字从内。易，又畅也，通畅水谷之道也。回肠当脐，左回十六曲，大四寸，径一寸半，长二丈一尺，受谷一斗，水七升半。广肠傅脊，以受回肠，乃出滓秽之路，大八寸，径二寸，寸之大半，长二尺八寸，受谷九升三，右八分合之一，是经多气多血。

　　《难经》曰：大肠二斤十二两，肛门重十二两。按：回肠者，以其回叠也；广肠者，回肠之更大者；直肠，又广肠之本节也，下连肛门，是为谷道，后阴一名魄门，总皆大肠也。

　　卯时气血注大肠。

　　胃者，仓廪之官，五味出焉，水谷气血之海也。胃大一尺五寸，径二寸，长二尺六寸，横屈受水谷三斗五升，其中之谷，常留二斗，水一斗五升，两满。是经常多气多血。《难经》曰：胃重二斤一两。辰时气血注于胃。

　　大肠图　

　　大肠上口即小肠下口

</div>
    <div class="pagination">
<a href="冯氏锦囊秘录_page9.html">上一页</a><span>...</span><a href="冯氏锦囊秘录_page5.html">5</a><a href="冯氏锦囊秘录_page6.html">6</a><a href="冯氏锦囊秘录_page7.html">7</a><a href="冯氏锦囊秘录_page8.html">8</a><a href="冯氏锦囊秘录_page9.html">9</a><span class="current-page">10</span><a href="冯氏锦囊秘录_page11.html">11</a><a href="冯氏锦囊秘录_page12.html">12</a><a href="冯氏锦囊秘录_page13.html">13</a><a href="冯氏锦囊秘录_page14.html">14</a><a href="冯氏锦囊秘录_page15.html">15</a><span>...</span><a href="冯氏锦囊秘录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
