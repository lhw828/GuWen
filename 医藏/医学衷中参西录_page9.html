<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 9 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 9 页/共 120 页</h1>
    <div class="content">　　一童子，年十四，陡然吐血，一昼夜不止，势甚危急，求为诊视。其脉洪长，右部尤重按有力。知其胃气因热不降，血随逆气上升也。为拟此汤，一剂而愈，又服一剂，脉亦和平。

　　一人，年十八，偶得吐血证，初不甚剧。因医者误治，遂大吐不止。诊其脉如水上浮麻，莫辨至数，此虚弱之极候也。若不用药立止其血，危可翘足而待。遂投以此汤，去竹茹，加生山药一两，赭石改用八钱，一剂血止。再诊其脉，左右皆无，重按亦不见。愚不禁骇然。询之心中亦颇安稳，惟觉酸懒无力。忽忆吕沧洲曾治一发斑证，亦六脉皆无，沧洲谓：脉者血之波澜，今因发斑伤血，血伤不能复作波澜，是以不见，斑消则脉出矣。遂用白虎加人参汤，化其斑毒，脉果出（详案在青盂汤下）。今此证大吐亡血，较之发斑伤血尤甚，脉之重按不见，或亦血分虚极，不能作波澜欤？其吐之时，脉如水上浮麻者，或因气逆火盛，强迫其脉外现欤？不然闻其诊毕还里（相距十里），途中复连连呕吐，岂因路间失血过多欤？踌躇久之，乃放胆投以大剂六味地黄汤，减茯苓、泽泻三分之二，又加人参、赭石各数钱，一剂脉出。又服平补之药二十余剂，始复初。

　　按：因寒因热，皆可使胃气不降。然因热胃气不降者，人犹多知之，因寒胃气不降者，则知者甚鲜。黄氏论胃气不降，专主因寒一面，盖有所感触而言也。曾有一少妇，上焦烦热，不能饮食，频频咳吐，皆系稀涎，脉象弦细无力。知系脾胃湿寒，不能运化饮食下行，致成留饮为恙也。询其得病之初，言偶因咳嗽懒食，延本处名医投以栝蒌、贝母、麦冬之类，旋愈旋即反复，服药月余竟至如此。遂为开苓桂术甘汤，加干姜、半夏（细观理饮汤后跋语自知），且细为剖析用药之意。及愚旋里，其药竟不敢服，复请前医治之，月余而亡。夫世之所谓名医者，其用药大抵如此，何不读黄氏之论，而反躬自省也哉！门人高××实验一方：赭石、滑石等分研细，热时新汲井泉水送服，冷时开水送服，一两或至二两，治吐衄之因热者甚效。高××又在保阳，治一吐血证甚剧者，诸药皆不效，诊其脉浮而洪，至数微数，重按不实。初投以拙拟保元寒降汤，稍见效，旋又反复。高××遂放胆投以赭石二两、台参六钱、生杭芍一两，一剂而愈。

　　附录：直隶青县张××来函：天津曹××，年二十五岁，自春日患吐血证，时发时愈，不以介意。至仲冬，忽吐血较前剧，咳嗽音哑，面带贫血，胸中烦热，食少倦怠，屡治罔效，来寓求诊。左脉细弱，右脉则弦而有力，知其病久生热，其胃气因热上逆，血即随之上升也。为开寒降汤方，为其咳嗽音哑，加川贝三钱，连服二剂，病大轻减。又服二剂，不但吐血已止，而咳嗽音哑诸病皆愈。

　　安徽当阳吴××来函：孟夏二十三日，赤日晴天，铄人脏腑。有陶××者，因业商，斯日出外买粮，午后忽于路中患吐血，迨抵家尚呕不止。凌晨来院求治。诊其脉象洪滑，重按甚实，知其为热所迫而胃气不降也。因夫子尝推《金匮》泻心汤为治吐衄良方，遂俾用其方煎汤，送服黑山栀细末二钱。服后病稍愈而血仍不止，诊其脉仍然有力，遂为开寒降汤，加广三七细末三钱，俾将寒降汤煎一大盅，分两次将三七细末送服。果一剂而愈。

　　一、医方　（七）治吐衄方

　　○温降汤

　　治吐衄脉虚濡而迟，饮食停滞胃口，不能消化，此因凉而胃气不降也，以温补开通之药，降其胃气，则血止矣。

　　白术（三钱） 清半夏（三钱） 生山药（六钱） 干姜（三钱） 生赭石（六钱，轧细） 生杭芍（二钱） 川浓朴（钱半） 生姜（二钱）

　　或问：此汤以温降为名，用药宜热不宜凉矣。乃既用干姜之热，复用芍药之凉，且用干姜而更用生姜者何也？答曰：脾胃与肝胆，左右对待之脏腑也。肝胆属木，中藏相火，其性恒与热药不宜。用芍药者，所以防干姜之热力入肝也。且肝为藏血之脏，得芍药之凉润者以养之，则宁谧收敛，而血不妄行。更与生姜同用，且能和营卫，调经络，引血循经，此所以用干姜又用生姜也。

　　《内经》厥论篇谓阳明厥逆衄呕血，所谓阳明者，指胃腑而言也，所谓厥逆者，指胃腑之气上行而言也。

　　盖胃以消化饮食，传送下行为职，是以胃气以息息下行为顺，设或上行则为厥逆；胃气厥逆，可至衄血、呕血，因血随胃气上行也。然胃气厥逆因热者固多，因寒者亦间有之。岁在壬寅，邑之北境，有学生刘××者，年十三岁，一日之间衄血四次。诊其脉甚和平，询其心中不觉凉热。因思吐衄之证热者居多，且以童子少阳之体，时又当夏令，遂略用清凉止血之品。衄益甚，脉象亦现微弱，知其胃气因寒不降，转迫血上逆而为衄也。

　　投以拙拟温降汤，一剂即愈。隔数日又有他校学生，年十四岁，吐血数日不愈，其吐之时，多由于咳嗽。诊其脉，甚迟濡，右关尤甚。疑其脾胃虚寒，不能运化饮食，询之果然。盖吐血之证多由于胃气不降，饮食不能运化，胃气即不能下降。咳嗽之证，多由于痰饮入肺。饮食迟于运化，又必多生痰饮，因痰饮而生咳嗽，因咳嗽而气之不降者更转而上逆，此吐血之所由来也。亦投以温降汤，一剂血止，接服数剂，饮食运化，咳嗽亦愈。

　　近在沈阳论及此事，李××谓，从前有老医徐××者，曾用理中汤治愈历久不愈之吐血证，是吐血诚有因寒者之明征也。然徐××但用理中汤以暖胃补胃，而不知用赭石、半夏佐之以降胃气，是处方犹未尽善也。特是药局制药，多不如法，虽清半夏中亦有矾，以治吐衄及呕吐，必须将矾味用微温之水淘净。淘时，必于方中原定之分量外，多加数钱，以补其淘去矾味所减之分量及药力。

　　又：薛立斋原有血因寒而吐者，治用理中汤加当归之说。特其因寒致吐血之理，未尝帮助，是以后世间有驳其说者。由斯知着医书者宜将病之原因仔细发透，俾读其书者易于会悟，不至生疑为善。

　　不惟吐衄之证有因寒者，即便血之证亦有因寒者，特其证皆不多见耳。邻村高某，年四十余，小便下血久不愈，其脉微细而迟，身体虚弱，恶寒，饮食减少。知其脾胃虚寒，中气下陷，黄坤载所谓“血之亡于便溺者，太阴不升也。”为疏方：干姜、于术各四钱，生山药、熟地黄各六钱，乌附子、炙甘草各三钱。煎服一剂，血即见少。连服十余剂，全愈。此方中不用肉桂者，恐其动血分也。

　　一、医方　（七）治吐衄方

　　○清降汤

　　治因吐衄不止，致阴分亏损，不能潜阳而作热，不能纳气而作喘。甚或冲气因虚上干，为呃逆、为眩晕。

　　心血因虚甚不能内荣，为怔忡、为惊悸不寐。或咳逆、或自汗诸虚证蜂起之候。

　　生山药（一两） 清半夏（三钱） 净萸肉（五钱） 生赭石（六钱，轧细） 牛蒡子（二钱，炒捣）

　　生杭芍（四钱） 甘草（钱半）

　　一、医方　（七）治吐衄方

　　○保元寒降汤

　　治吐血过多，气分虚甚，喘促咳逆，血脱而气亦将脱。其脉上盛下虚，上焦兼烦热者。

　　生山药（一两） 野台参（五钱） 生赭石（八钱，轧细） 知母（六钱） 大生地（六钱） 生杭芍（四钱）

　　牛蒡子（四钱，炒捣） 三七（二钱，细轧药汁送服）

　　一叟，年六十四，素有劳疾，因劳嗽太甚，呕血数碗。其脉摇摇无根，或一动一止，或两三动一止。此气血虚极，将脱之候也。诊脉时见其所嗽吐者，痰血相杂。询其从前呕吐之时心中发热。为制此汤，一剂而血止，又服数剂脉亦调勺。

　　附录：直隶青县张××来函：河间裘××，年二十八岁。患咳嗽吐血，且咯吐甚多，气分太虚，喘息迫促，上焦烦热，其脉大而无力，右部尤甚，盖血脱而气亦将脱也。急用保元寒降汤，加青竹茹、麦门冬各三钱。一剂血止。至第二剂，将台参五钱易为西洋参一钱，服之而愈。方病相投，效如影响，洵不误也。

　　一、医方　（七）治吐衄方

　　○保元清降汤

　　治吐衄证，其人下元虚损，中气衰惫，冲气胃气因虚上逆，其脉弦而硬急，转似有力者。

　　野台参（五钱） 生赭石（八钱，轧细） 生芡实（六钱） 生山药（六钱） 生杭芍（六钱） 牛蒡子（二钱，炒捣） 甘草（钱半）

　　附录：友人毛××曾治一少年吐血证。其人向经医者治愈，旋又反复。毛××诊其脉弦而有力，知其为冲胃之气上逆也。遂于治吐血方中，重用半夏、赭石以降逆，白芍、牡蛎（不 ）以敛冲泻热，又加人参以补其中气，使中气健旺以斡旋诸药成功。有从前为治愈之医者在座，颇疑半夏不可用，毛××力主服之。一剂血止，再剂脉亦和平，医者讶为异事。毛××晓知曰：“此证乃下元虚损，冲气因虚上逆，并迫胃气亦上逆，脉似有力而非真有力，李士材四字脉诀所谓：直上直下，冲脉昭昭者，即此谓也。若误认此脉为实热，而恣用苦寒之药凉其血分，血分因凉而凝，亦可止而不吐，而异日瘀血为恙，竟成劳瘵者多矣。今方中用赭石、半夏以镇冲气，使之安其故宅，而即用白芍、牡蛎以敛而固之，使之永不上逆。夫血为气之配，气为血之主，气安而血自安矣，此所以不治吐血，而吐血自止也。况又有人参之大力者，以参赞诸药，使诸药之降者、敛者，皆得有所凭借以成功乎。”

　　一、医方　（七）治吐衄方

　　○秘红丹

　　治肝郁多怒，胃郁气逆，致吐血、衄血及吐衄之证屡服他药不效者，无论因凉因热，服之皆有捷效。

　　川大黄（一钱细末） 油肉桂（一钱细末） 生赭石（六钱细末）

　　上药三味，将大黄、肉桂末和匀，用赭石末煎汤送下。

　　一妇人，年近三旬，咳嗽痰中带血，剧时更大口吐血，常觉心中发热。其脉一分钟九十至，按之不实。

　　投以滋阴宁嗽降火之药数剂无效。因思此证，若用药专止其嗽，嗽愈其吐血亦当愈。遂用川贝九钱，煎取清汤四茶盅，调入生山药细末一两，煮作稀粥。俾于一日连进二剂，其嗽顿止（此方可为治虚嗽良方），吐血证亦遂愈。数日后，觉血气上潮，肺复作痒而嗽，因此又复吐血。自言夜间睡时，常作生气恼怒之梦，怒极或梦中哭泣，醒后必然吐血。据所云云，其肝气必然郁遏，遂改用舒肝（连翘薄荷不可多用）泻肝（龙胆楝子）之品，而以养肝（柏子仁生阿胶）镇肝（生龙骨生牡蛎）之药辅之，数剂病稍轻减。而犹间作恼怒之梦，梦后仍复吐血。欲辞不治，病家又信服难却。再四踌躇，恍悟平肝之药，以桂为最要，肝属木，木得桂则枯也（以桂作钉钉树，其树立枯），而单用之则失于热。降胃止血之药，以大黄为最要（观《金匮》治吐衄有泻心汤重用大黄可知），胃气不上逆，血即不逆行也，而单用之又失于寒。若二药并用，则寒热相济，性归和平，降胃平肝，兼顾无遗。况俗传方，原有用此二药为散，治吐血者，用于此证当有捷效。而再以重坠之药辅之，则力专下行，其效当更捷也。遂用大黄、肉桂细末各一钱和匀，更用生赭石细末煎汤送下，吐血顿愈，恼怒之梦，亦从此不作。后又遇吐血者数人，投以此方，皆随手奏效。至其人身体壮实而暴得吐血者，又少变通其方：大黄、肉桂细末各用钱半，将生赭石细末六钱与之和匀，分三次服，白开水送下，约点半钟服一次。

　　一、医方　（七）治吐衄方

　　○二鲜饮

　　治虚劳证，痰中带血。

　　鲜茅根（四两，切碎） 鲜藕（四两，切片）

　　煮汁常常饮之，旬日中自愈。若大便滑者，茅根宜减半。再用生山药细末两许，调入药汁中，煮作茶汤服之。

　　茅根善清虚热而不伤脾胃，藕善化瘀血而兼滋新血，合用之为涵养真阴之妙品。且其形皆中空，均能利水，血亦水属，故能引泛滥逆上之血徐徐下行，安其部位也。

　　至于藕以治血证，若取其化瘀血，则红莲者较优。若用以止吐衄，则白莲者胜于红莲者。

　　堂兄××，年五旬，得吐血证，延医治疗不效。脉象滑数，摇摇有动象，按之不实。时愚在少年，不敢轻于疏方，因拟此便方，煎汤两大碗，徐徐当茶温饮之，当日即见愈，五六日后病遂脱然。自言未饮此汤时，心若虚悬无着，既饮后，觉药力所至，若以手按心，使复其位，此其所以愈也。

　　一、医方　（七）治吐衄方

</div>
    <div class="pagination">
<a href="医学衷中参西录_page8.html">上一页</a><span>...</span><a href="医学衷中参西录_page4.html">4</a><a href="医学衷中参西录_page5.html">5</a><a href="医学衷中参西录_page6.html">6</a><a href="医学衷中参西录_page7.html">7</a><a href="医学衷中参西录_page8.html">8</a><span class="current-page">9</span><a href="医学衷中参西录_page10.html">10</a><a href="医学衷中参西录_page11.html">11</a><a href="医学衷中参西录_page12.html">12</a><a href="医学衷中参西录_page13.html">13</a><a href="医学衷中参西录_page14.html">14</a><span>...</span><a href="医学衷中参西录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
