<!DOCTYPE html>
<html>
<head>
    <meta charset="UTF-8">
    <title>胎产心法 - 第 4 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 4 页/共 49 页</h1>
    <div class="content">　　待三两时辰，觉脐腹间微动者，即孕也；否则是经滞。动罢即愈，安稳无虞。如不是胎，即不动，所滞恶物自行，经滞之病亦愈。一方验经脉不行，已经三月者，用生川芎为细末，浓煎艾汤，空心调下二钱，觉腹内微动，则有胎也；否则经滞。查古方有探胎散，用皂角（去皮）、炙草各一钱，黄连少许，共末，酒调服。

　　有孕则吐，无孕则不吐。但皂角探胎，未有不吐，恐胃弱之妇，即无胎亦不免于吐耳。姑录此方，用者慎之。此皆试之以药也。若尺脉搏手，与寸脉滑动者为孕脉，此试之以脉也。凡妇人受孕，四十日外，必患恶阻，有不患者，在疑似之间，方用此试法。

　　[卷之上] 试男女胎法 

　　凡怀男孕，动在三月，阳性早也。妇脐必突，按之颇实，两乳甚黑。男面背母而怀，背脊抵腹，其形圆如釜，母腹故硬。女孕动在五月，阴性迟也。妇脐软，乳头虽黑不甚。女面母腹而怀，足膝抵腹，下大上小，其形如箕。又法，令孕妇抱未生齿儿女，是男孕，则所抱女儿泻青粪。若男孕抱男儿，女孕抱女儿，则无恙。又法，令孕妇前行，人忽从背后呼之，左回首者是男，右回首者是女。又法，孕妇登厕时，夫从后呼之，男左回首，女右回首。盖男受胎在左则左重，女胎在右则右重，故回首慎护重处而然也。推之于脉，其义亦然。胎在左，则血气护胎而盛于左，故脉亦从之，而左脉现滑大疾数等形，为男脉矣。胎在右，当亦如之。再推之经曰：阴搏阳别，谓之有子。盖受胎处于脐腹之下，则血气护胎而盛于下，故阴之尺脉，鼓搏有力，而与阳之寸脉殊别也。又如痈疖发上，则血气从上而寸脉盛；发下，则气血从下而尺脉盛；发左，则气血从左而左脉盛；发右，则血气从右而右脉盛也。丹溪以左大顺男，右大顺女，为医人左右手，岂非智者之一失欤。但丹溪治产精微，恐无此失，大约以此诊男女之病而分顺逆，原非诊别男女也。

　　[卷之上] 三禁 

　　妇人年幼，天癸未行属少阴，天癸既行属厥阴，天癸既绝属太阴。治胎产之病从厥阴始，是祖气生化之源也。治法无犯胃气者，是后天生化之源也。所谓三禁，不可汗，不可下，不可利小便，恐亡其津液而伤其生气也。大抵产病天行，从增损柴胡；杂证，从增损四物。宜详脉证而用之。

　　[卷之上] 教养宜忌论 

　　教养宜忌之道，世人不特未谙，即有知者，亦鲜能遵而行之，难免半产、产难之虞，胎毒夭殇之患，良可慨矣。今择其紧要者言之，妇人妊娠三月而形像始化，未有定仪，因感而变；口谈正言，身行正事，生子端正庄严，欲生男者，听古文史鉴，执弓矢；欲生女者，观鸾凤牡丹，施环佩；欲子美好，佩白玉。

　　欲子贤能，看诗书；欲转女为男之法，有以绛纱囊佩雄黄于左者，或潜以夫发及手足甲置席下者，或潜以雄鸡尾尖长毛三茎置席下者，无令本妇知。皆外象内感，屡试屡验者也。古者妇人有孕，即居侧室，令老妪伴宿，不与夫接，勿乱服药，勿过饮酒，勿信师巫，勿食邪味，勿听淫词暴投，勿去登高涉险，勿妄针灸，勿举重物，立不跸，坐不边，口不可出恶言，手不可行鞭朴，勿看日用薄蚀，勿见鬼神怪戏，毋哭泣，毋嗔怒，毋惊恐，毋沐浴。时当炎夏，虽难免于澡洗，然须避其热汤。若遇严冬，纵然寝被清寒，切勿迫以炉炭。若心有大惊，犯之难产，子必癫痫。如或劳力过伤，肾气不足，生子解颅。自家及邻家修造动土，须宜远避；若有冲犯，令子破形殒命。刀犯者，形必伤；泥犯者，窍必塞；打击者，色青黯；系缚者，相拘挛。坐不实其前阴，卧不久偏一侧。若耽坐嗜卧，气血则为凝滞。常见富贵之家，浓养安逸，血滞气凝，交骨坚闭，必难生育。虽曰无劳，时须小役，四体气血流行，胎息易于运动，即如贫贱之妇，因时常行走动作，疏通筋骨，开豁骨眼，所以易产。其最甚者，不遵禁忌，纵情交接，以扰子宫，有触动胎元，一月而堕者，有三五月而小产、半产者，有胎肥硕而难产者，有败精凝裹而碍产者，有生子多疾、痘疮稠密者，皆由纵欲之故。其三五月之胎堕，人所共知，而一月之小产，人所不觉，可不慎欤？至孕妇腰腹渐粗，饮食不宜过饱，茶汤更须节省。大热大凉，总非所宜。有毒之物，切宜禁食。即椒、姜常用之品，亦须少尝。其豕肉醇酒湿面之类，纵不能屏绝不食，亦不可恣啖，归精于胎，过于蕃长，致母临蓐难产，而子在胞中，禀质肥脆，襁褓必多羸困。妇人孕怀甫交三月，即当满裹其腹，胎气渐长，仅可微松其束，切勿因其气急满闷而顿放之，致胎肥难产。俱当谨遵禁戒，随时调护，可免诸患。此乃宗祧所重，人命所关，安可视为儿戏耶。

　　[卷之上] 饮食七情禁忌论 

　　子在腹中，资母之气血而生，孕妇饮食，皆生子之气血者也。故凡厌忌之物，所当屏戒，苟恣性偏嗜，不但能触动胎气，且临蓐艰难，能令子残母损，慎之，戒之。食羊肉，子多白睛，且多病。豆酱雀肉同食，子生点黯黑子。食羊肝，子多厄。食鳖肉，子项短，且能损胎。食犬肉，子无声音。食鲤鱼，及同鸡子食，子害疳。食螃蟹，子横生。食野禽肉，子无耻，且多淫。鸡蛋同桑椹食，倒生。食姜椒，子气促，且痘毒盛。

　　食田鸡、鳝鱼，子喑哑。多食姜，子生岐指，并主多疮。食驴、马肉，过月难产。多饮烧酒，子秃头，成瞽。食兔肉，子缺唇。鸡肉糯米同食，子生寸白虫。多食盐，子解颅。食冰水，并冷物过多，胞衣迟下。食慈姑，消胎气。豆酱同藿香食之堕胎。食一切无鳞鱼难产。食诸般菌，生子惊风而夭。食雀脑，令子雀目。多食酸伤肝。多食苦伤心。多食甘伤脾。多食辛伤肺。多食碱伤肾。过喜，则伤心而气散。过怒，则伤肝而气上。过思，则伤脾而气郁。过忧，则伤肺而气结。

　　过恐，则伤肾而气下。

　　[卷之上] 妊娠药忌歌 

　　斑水蛭地胆虫，乌头附子及天雄。踯躅野葛蝼蛄类，乌喙侧子与虻虫。牛黄水银同巴豆，大戟蛇蜕及蜈蚣。牛膝藜芦和薏苡，金银锡粉黄雌雄。牙硝芒硝牡丹桂，蜥蜴飞生与虫。代赭蚱蝉胡粉麝，芫花薇HT草三棱。槐子牵牛并皂角，跻螬桃核共茅根。

　　干姜砂与干漆，草伤胎一样同。瞿麦芦茹蟹甲爪，皮赤箭赤头红。马刀石蚕衣鱼辈，半夏南星通草同。凡遇胎前除各味，又能活泼号良工。

　　[卷之上] 种子补益受胎寿子论 

　　凡妊妇冲任经虚，血气羸弱，此本来禀赋不足，若一受孕，气血分而荫胎，则虚证自然百出，或孕成随堕，或胎不长养，必资药力以助母安胎、寿子。是以虚人屡产生子无气，及育而不寿者，皆父母元气不足故也。若少男得壮盛之妇为之配，又能爱精如持宝，计落红始尽，妇人双岁单月，或单岁双月，必经尽后一、三、五、七单日，合阳气日时而施受焉，则一举成男矣。即妇人双月双岁、单月单岁，若经期逢单日而来，必逢单日而止，仍以一、三、五、七日交合，亦成男孕。所以往往根据俗计算而不准者，此之谓也。此乃阴阳至理。如精养俱足，所禀既浓，体满骨坚，何病之有？何用药为？自然生子神足无病而有寿。若壮阳弱阴成孕，则母无余血以荫胎，必借药力滋补，生血培养，方能生子精神体壮。如弱男衰翁，得壮盛妇女，必须异床寡欲，加以药味填补精血，等候经期尽而阳施阴受，方能成孕，生子神健易长。若不远帷幕，相火易动，则阳一举，即未交合，而灵精数点，随痿而出，虽候经期，又何益哉！倘遇强阴氤氲之候，即或感而成胎，亦必易堕。苟全足月，所生之子，骨少肉多，五迟、五软，势所必然，又安望其长年耶。经云：阴平阳秘，精神乃治。又曰：因而和之，是谓圣度。焉得而不藉补益之药力以回天乎？医可通神，切勿漫视而忽之。

　　种子丹

　　治男子阳事不举，不能坚久，精薄无子。并治妇人下元虚弱，不能受孕。服此丹自能受孕，又能安胎。

　　生地（酒洗，择顶大枝头）熟地（择顶大枝头者，用无灰酒九蒸九晒）天冬（去心）麦冬（去心。

　　各三两）黄柏（十二两，匀分作四分，酒浸一分，人乳浸一分，童便浸一分，盐水浸一分，各浸一宿，俱炒褐色）鹿茸（一对，重五六两者）以上药味，俱忌铁器。为末，炼蜜丸，桐子大。空心盐汤或酒送服八十丸。鹿茸须择形如茄子，色如玛瑙者，看紫润圆短者为上，破之如朽木者良。毛瘦枯皱，尖长生岐者为下。太嫩者，血气未足无力。酥涂灼去毛，微炙用。不涂酥，则伤茸。但不可炙焦，有伤气血之性。亦有用酒炙者，炙后去顶骨，用茸。鹿茸不可嗅，嗅之有虫恐入鼻颡。鹿茸、麋茸，罕能辨别。大抵其质粗壮，脑骨坚浓，毛苍黧而杂白毛者，为麋茸。

　　其形差瘦，脑骨差薄，毛黄泽而无白者，为鹿茸。鹿茸补督脉之阳，麋茸补督脉阴中之阳，不可不辨。

　　种子奇方

　　此药艰于子者，服至百日后，择妇人单岁双月，双岁单月，及经后阳日时，与妇人交，即能受孕，兼胎固子寿。且久服须发不白，颜色如童。

　　当归（分作四分，以童便、乳汁、酒、醋各浸一分，浸一宿，各晒干用）鱼胶（各一斤）生地（如当归治法）枸杞沙苑蒺藜茯苓（各八两）人参（四两）上末，炼蜜为丸，桐子大。每服八九十丸，空心煮酒吞之。

　　坎离丸

　　乌须黑发，壮筋骨，大有补益。精壮，则妇人感而受孕，其子必寿。

　　黑豆（不拘多少，用桑椹汁浸透，蒸熟。再浸，再蒸。共五遍）上为末，另用红枣，量足配豆末成丸之数。蒸熟，去皮核，捣如泥，和黑豆末为丸，或印成饼。随便食。

　　延嗣酒

　　大有补益。早晚男妇各随量，饮三五杯，妇人经不对者自正，经正者即受胎矣。

　　生地（酒洗）熟地（九蒸九晒）天冬（去心）麦冬（去心。各四两）仙灵皮（八两，饭上蒸）当归（二两，酒洗）枸杞（一两，酒浸）俱切碎，绢袋盛入大坛酒内，重汤煮，自卯至酉为度，埋土内七日，取起用。

　　补益大豆方

　　此方秘传固精补肾，健脾降火，乌须黑发延年。服之既久，与妇人交感有孕，其胎自固而子多寿。

　　大黑豆（三升）何首乌（四两，选大而赤者）茯苓（三两）青盐（八钱）甘草（一两）锉为片。先晚以瓷钵一个盛豆，入水八碗，用绢包药置内，次日以砂锅内煮，候水干为度，去药不用，取豆略晒，用瓷瓶收贮。每早晚白滚汤不时服。

　　山精寿子丸

　　此丸能延己寿，而生子又寿。无论有病者宜服，即无病服之犹妙。凡壮年之男种玉无成，幼岁之妇从不受孕，或受胎而中怀堕落，或得正产而又生女匪男，或生而不育，或育而夭殇，即苟延性命，难免多疾病者，此皆由真阳不足之故，均宜服此丸。

　　山药（二两五钱，用心结实者，有蛀者勿用。脾虚易泄泻者，可加多用）黄精（五两二钱，取真者，另杵膏待用。若九蒸九晒，干杵末用更好）黑枣（七两五钱，择肥大者，去皮核及腐烂者，另杵膏待用）怀牛膝（一两五钱，去芦，净，酒拌蒸。或衬何首乌蒸，晒干用。或竟以牛膝易石斛亦可，然须加倍用。石斛生六安山中，形如蚱蜢髀，味甘体粘方正。如孕妇忌用牛膝，竟以石斛三两代之）大何首乌（二两五钱，或三两亦可。用黑豆汤浸软，木棒打碎，置瓦器中，底注黑豆汤，务以豆汤拌湿，蒸一柱线香时，候冷取晒。

　　俟水干，又拌蒸，如是九次。夏月一日三四回蒸晒可也。晒极干，称准）川杜仲（二两，炒，碾取净末，称准）川续断（二两，酒润，剥净肉，锉晒干）大熟地（四两，煮熟者气味皆失不堪用，必须九蒸九晒为妙。

　　阴虚之人可用六两）草覆盆子（三两五钱，俗名拍盘果，又名麦泡果，蔓生，藤叶有刺，叶面青背白，有齿尖，开紫花，结子聚成覆盆样，子端有芒，先绿后黄，老熟时红紫，味甘酸，可生食，四五月熟。取七八分熟者，去蒂，以酒拌，焙干，研末用。阳痿者多用。有一种木覆盆，乃树上结者，只解酒毒，不补阳，勿用。有一种蓬，名稻黄莓，其茎粗高，结子大，八九月熟，色紫黑，感秋阴所成者，亦补阴虚，阳虚不可用也。有一种蛇莓，系蔓生草藤，叶无刺，有白毛，结子红，三四月熟，味淡，除解胃热外，余不堪用）沙苑蒺藜（二两五钱，其形如猪腰子，半截米大，嗅味似绿豆，炒用。肝虚滑精者多用）川巴戟天（二两，酒浸，去骨，蒸熟，晒干用。相火不足者，多加用）肉苁蓉（二两，酒洗，去泥甲，但不可过洗尽滑腻，恐伤去肉，隔纸烘干，再称准分两）远志（二两，甘草汤浸，去骨，仍以甘草汤拌，炒干用，取浮肉，称准）菟丝子（四两，择色异而大者去净，以布袋盛之，洗至水清，以瓦器蒸开肚皮，杵烂做饼，晒干称用）白茯苓（二两，选结白者。出六英山中或云南者佳。各处市买咀片多有连膜者，非为末水漂，其膜不能去。然过水，力已减矣。或用云南整块茯苓，自去膜用，不令见水，盖不切为片，则膜易去）山萸肉（二两，去核，取净肉，称准，酒蒸杵烂，晒干。精滑者多用，经行多，或淋沥不断者多用。肝气抑结者少用）辽五味子（二两，肝气抑结，肺有热者少用）甘州枸杞（五两，去梗蒂，净）上药共十八味，除精、枣二膏，余皆共为细末，徐徐上于精枣膏内，杵和极匀，加炼蜜为丸，小豆大。

　　每早空心，百沸淡盐汤顺下三四钱，久服愈好。高益谦曰：补阳而专事参、附、、硫辈，骤补其火，不惟壮火食气，难免阳长阴消，阴不敌阳，而能寿能子又难。此方药性不寒不热，类多平和，补阳不致阴消，久服长年无疾。效过多人，笔难罄书。

　　补阳益气煎

　　此方益气强阳，服至十剂，顿然改观矣。再用后丸药三料，可补气填精也。

　　人参枸杞（酒洗）白术（麸炒黄。各一钱五分）熟地（五钱，可加至八钱，九蒸九晒）巴戟天（一钱，可加至一钱五分，酒洗去骨）肉苁蓉（酒洗，去筋膜鳞甲）茯神杜仲（盐水炒断丝。

　　各一钱）远志肉（七分，甘草水制）肉桂（五分）山萸肉（二钱，酒洗）龙眼肉（四枚）用水一碗半，煎至八分，渣在煎服。弱衰之甚，多服十剂，精浓气足。

　　补阳益气丸

　　此丸大能填精益气，虽老年亦能举子，兼别有妙益。

　　人参肉苁蓉（酒洗，去鳞甲泥）白茯苓白芍药（酒洗）巴戟天当归身（酒洗）麦冬（去心。

　　各三两）大熟地（八两）山萸肉（蒸，去核）白术（土炒）淮山药（炒，各四两）川附子（一个，重一两二钱，童便制，去皮脐）鹿茸（一付，乳酥炙）紫河车（一具，首胎者佳，火焙干，捣粉入药）肉桂远志肉（制）柏子仁（炒，研去油）杜仲（盐水炒断丝）补骨脂（盐水炒）五味子枣仁（炒，去壳）炙草（各一两）砂仁（五钱，去壳炒）共为细末，炼蜜为丸如桐子大。每日空心服五钱，淡盐汤送下。

　　济阴寿子饮

</div>
    <div class="pagination">
<a href="胎产心法_page3.html">上一页</a><a href="胎产心法.html">1</a><a href="胎产心法_page2.html">2</a><a href="胎产心法_page3.html">3</a><span class="current-page">4</span><a href="胎产心法_page5.html">5</a><a href="胎产心法_page6.html">6</a><a href="胎产心法_page7.html">7</a><a href="胎产心法_page8.html">8</a><a href="胎产心法_page9.html">9</a><span>...</span><a href="胎产心法_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
