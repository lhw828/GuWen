<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 26 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 26 页/共 44 页</h1>
    <div class="content">　　六味合竹如汤，加人乳 蔗浆 梨汁 青铅之属。〔癸水之精，色黑通肾，镇坠之剂。〕此壮水、滋阴、润燥，求本之治也。《医贯》云：经言三阳结谓之嗝。三阳者，大、小肠，膀胱也。大、小肠主津液，膀胱藏津液，三阳热结，则津液燥竭，气亦耗损，以致前后闭塞，下既不通，必反于上，直犯清空，上冲吸门喉咽，所以噎塞不下，纵稍能入，反引动胃中之火，终必胃反而出也。然三阳之所以致结热，多由肾水干枯之故。盖肾主五液，司二便，肾合膀胱也。此症男子年高色欲者常患之。老人天癸已竭，只有孤阳，当以养阴为主。褚氏所谓上病疗下，须用六味丸料，大剂煎饮，久服可挽于十中、之一、二，又须宜远房帏，薄滋味也。若曰温胃，胃本不寒。若用开郁香燥之品，适以助火。若下承气，苦寒损胃则津液愈竭。无如补阴，则焰光自灭，世俗不明，余特详揭。

　　大黄 虫丸〔见虚劳。〕治胃脘停瘀成嗝，食下作痛。

　　宜去甘草。可用韭汁泛丸，一方用韭汁〔消瘀。〕牛乳〔养血润燥，〕二味和匀服。〔胃弱者勿用。〕旋复代赭汤 治积饮成嗝，肥人宜之，并治呃逆。

　　旋复花〔味咸润下，能祛痰饮，一、二钱。煎成绢滤清服。〕代赭石〔性重坠下，能镇逆气， 研细末，调服钱许。〕半夏〔治饮止呕，一、二钱。〕生姜汁〔开痰止呕，二、三小匙。〕人参〔壮胃止呕。〕可加白蜜合参、半即大半夏汤。〕原方有甘、枣。〔呕家忌甘，去之。〕人参利嗝丸〔自定义。〕治脾胃食滞成嗝，痞满不利，大便燥结。

　　人参 白芍〔恐承气太峻，故用参，芍以监之。〕大黄〔通结，九制。〕枳实 浓朴槟榔〔破滞，各等分。〕沉香〔降气减半。〕〔水泛为丸，每服钱许。白汤送下，一日三服。〕沉香降气散〔见喘门。〕治气滞成嗝。

　　宜加甘蔗浆 芦根汁 梨汁 羚羊角〔降气逆，治噎塞。〕之属。

　　竹茹汤〔见伤寒。〕治胃中积热成嗝。

　　宜加黄连〔姜汁炒。〕大田螺汁〔皆至寒清胃，数大匙。〕童便〔恐有瘀凝，童便能降火而行瘀。〕竹沥〔恐有痰滞，竹沥能除热而逐痰，各一杯。〕加金银器同煎。〔镇安逆气。〕槟黄丸 万应丸〔俱见胃脘痛。〕治虫积成嗝。

　　此七方嗝症之属实者，随其所因，选而用之。

　　脉紧而涩难治。〔见贼克之脉也。〕年满六旬者难治。〔禀浓善守禁忌，尊信医药亦有生者。〕粪如羊屎者不治。〔肠干小而不宽大者。〕口吐白沫者不治，皮肉干枯者不治。胸腹嘈痛、如刀割者死。

　　卷九·御集　嗝

　　举例

　　一 一人年二十五岁，以鼓盆之戚，悲衰过度，不能食饭，及十余日，粥亦不能食，随食随吐，二便闭塞，脉按有力。士材以酒蒸大黄加桃仁、当归、砂仁、陈皮以蜜丸与服。凡五服而下燥屎干血甚多，病若失矣，数日之间，能食倍常。

　　二 一人饮食辄吐，或兼酸水，或兼苦水，心胁作痛。余曰：此是木郁火郁之症。遵赵氏治法，用黄连少加吴茱萸，煎汤细细呷之，服加味逍遥散果效。愈后以六味加减调理之。

　　三 一妇忧怒之余，辄得噎，胸中隐隐痛。士材诊之曰：脉紧且滑，痰在上脘，用二陈汤加竹沥、姜汁，四剂病尚不减。改大半夏汤，半夏五钱，人参、白蜜各三钱，甘润水煎服。四帖胸痛乃止，又四帖而噎减，至二十剂而安。此湿痰满中，非半夏不治，若泥为燥，而以他药代之，岂能愈乎？惟痰不盛，形不肥者，不宜与服也。

　　四 一妇患嗝症，因怒、因劳即发。发时必在黄昏，既痛且吐，先吐清涎，以及午食，乃及早食，吐尽得安。日日如是，百药不效。景岳诊之，脉弦而大。曰：此经所谓下嗝症也。弦为中虚，大为阴不足，因命门气衰，则食至下焦，不能传化，故直至日夕阳衰之时，逆而还出耳。乃用八味、参、杞之属，大补阴中之阳，随手而愈。乃嘱其加意慎重，调至年余始愈。

　　卷九·御集

　　呕吐

　　呕者，有声有物；吐者，有物无声；有声无物，则为干呕；泛泛欲吐，则为恶心，东垣俱以属之脾胃，诚为至论。经言足太阴病，食则呕。又谓食则呕者，物盛满而上溢故呕。则知胃为呕吐之总司，乃脾失健运之常为本也。然所致之因不一。如经言诸逆冲上，皆属于火。又言诸呕吐酸，皆属于热。此因热之所致也。又言寒气客于肠胃，厥逆上出，故痛而呕，此因寒之所致也。又言肝所生病，胸满呕逆。又言胆液泄、则口苦。胃气逆则呕苦、名曰胆呕。此二条，乃木邪乘胃上逆之所致。又言诸阳气浮无所根据，从而呕者，此肾阴虚而孤阳上浮之所致。又《金匮》论呕家本渴，今反不渴者，以心下有支饮故也。此属痰饮之呕吐。洁古又有因气滞，因食积所致之呕吐。昔人云：吐而诸药不效，必假镇重以坠之，吐而中气久虚，必借谷食以和之，详别其因，对症用药，不胶于一定之迹，方可应无穷之变耳。

　　竹茹汤〔见伤寒。〕经云：诸逆冲上，皆属于火。宜此为主。

　　可加石斛〔清胃除热，〕苏子〔降气除呕。〕茯苓〔导气平火。〕虚者加人参〔补胃气。〕白芍〔敛逆气。〕扁豆〔下气和中。〕如行镇重，加代赭石〔 末调服。〕左金丸〔见胁痛。〕经云：诸呕吐酸，皆属于热。又云：肝所生病，为胸满呕逆。宜此为主。

　　可加白芍 木瓜〔和胃制肝。〕苏子 茯苓 橘红枇杷叶之属。

　　此二方皆挟热呕吐之良剂，投之辄效。以世人之病，因火热者甚多也。

　　橘红半夏汤《金匮》云：呕家本渴，今反不渴者，以心下有痰饮故也。宜此为主。

　　橘红〔下气清痰。〕半夏〔治饮止呕。〕生姜〔开痰止呕。〕可加茯苓。如痰饮而有火者，加黄连。〔姜汁炒。〕如呕吐因寒者，本方加砂仁、豆蔻。挟虚者再加人参。

　　此因痰饮呕吐之剂，每见今人治呕，必用半夏，不知东垣云：生姜止呕，但治表实气壅，若胃虚谷气不行，惟当补胃。仲淳谓呕吐若由火冲胃热，而不由寒湿痰壅者，切禁半夏，盖世人阴虚血少，津液不足者多，半夏辛温有毒，最损津液，故相宜者绝少也。

　　保和丸〔见泄泻。〕此方因伤食呕吐者，主此加减。

　　沉香降气散沉香 砂仁 苏子 橘红 枇杷叶 茯苓 麦冬〔皆下气降逆之品。〕挟热者加甘蔗浆芦根汁。

　　此方因气滞呕吐者，可用之。

　　呕吐大痛，色如青菜叶者死。

　　卷九·御集

　　霍乱

　　霍乱者，挥霍撩乱，起于仓卒，心腹大痛，呕吐泻痢，或憎寒壮热，头痛眩晕，先心痛，则先吐，先腹痛，则先泻，心腹俱痛，则吐泻交作。吐泻躁扰烦乱者，方为霍乱。不烦乱者，止名吐泻。经言：岁土不及，风乃大行，民病霍乱。此脾弱肝强之所致也。又言：土郁之发，民病霍乱。此郁极则发之所致也。又言：太阴所至，为中满霍乱。此湿伤之所致也。又言：热至则身热霍乱。此火热之所致也。又言：足太阴厥气上逆则霍乱。又言：清浊相干，乱于肠胃，则为霍乱。此因厥气上逆，清浊不分，饮食不节之所致。《内经》所论致病之因如此。而张戴人则谓霍乱由风、湿、 三气合邪为病。盖脾湿、土为风木所克，郁则为热乃发，发则火上炎故吐，吐者， 也。脾湿下注故泻，泻者湿也。风鱼甚故转筋，转筋者，风也。是统内经风郁湿火合发为言。惟河间则专主火热，而谓三焦为水谷传化之道路，热气甚则传化失常而吐泻霍乱。

　　火性躁动故也。俗只谓停食者，误也。转筋者，热气燥灼于筋，故筋挛而痛，并非寒也。巢氏论霍乱，谓由阴阳二气相干，乱于肠胃间，因遇饮食而变。是即《内经》厥气上逆之条也。考之《金匮》以呕吐而利，名曰霍乱。是专指内伤饮食之病。以发热恶寒，头疼身痛吐利为霍乱者，是兼表邪之所发。

　　又以热多欲饮水者为热，寒多不用水，汗出恶寒、四肢拘急，手足厥冷者为寒。辨表里寒热分治，诸论不同。自余观之。霍乱每起于夏秋之间，皆由外受暑热，内伤饮食，郁遏正气，不得宣行，陡然而发者为多，纵冬月患之，亦由夏月伏暑所致，不可泥《金匮》有属寒之条，而遂投理中、四逆等剂。

　　王宇泰云：治霍乱当从《内经》随宜施治，不可执一。余谓凡病皆然，庶不致误。

　　加减桂苓甘露饮 治中暑霍乱、齿燥、烦渴、小便短赤。

　　石膏 滑石 寒水石〔清暑除热。吐泻则脾胃大伤，石膏寒水宜酌量用。〕茯苓〔止吐定泻。〕泽泻〔和水除湿。〕原方有桂枝〔嫌其辛热。〕白术〔嫌其闭气，为霍乱家所忌，并忌温补酸收。〕猪苓〔中暑必多汗，勿过利小便，故去之。〕宜加薄荷〔辛散外邪，开气通窍。〕石斛〔清胃除热，浓肠止泻。〕扁豆〔和中消暑，化清降浊。〕橘红〔和胃调脾，理气通滞。〕引用白扁豆叶。〔捣汁一杯，和服一味，单服有神。〕有食加砂仁、谷芽。转筋加木瓜。如兼见头痛发热，恶寒无汗，〔此寒包暑症。〕加香薷、紫苏。

　　此方消暑、除湿、和中、利气为主，随兼症，加药治之。

　　香薷饮〔见暑。〕治外感风寒，内伤饮食，霍乱吐泻。

　　宜合回生散。〔藿香、橘红，和中理气，二味为主。原治中气不和，霍乱吐泻。〕此夏月解表而兼和里之剂，宜参暑门加减用之。

　　卷九·御集

　　干霍乱（俗名绞肠沙。）

　　仲淳云：干霍乱者，固猝中邪恶秽污之气，兼有停滞郁于胸腹间，欲吐不得吐，欲泻不得泻，以致肠胃绞痛异常，胸腹骤胀，遍体紫黑，其死最速。急寻头顶心红发拔去，即用盐水探吐之，大忌米饮热汤，犯之即死。宜通宜泻，忌塞忌补。

　　盐水深吐法用新汲凉水〔二、三大碗。〕入炒盐〔两许。〕恣饮，以鹅翎探喉令吐，不吐再服，如吐未尽，再吐，三吐乃止。〔经云：在上者因而越之也。〕若在下者，宜用芒硝。〔所谓引而竭之也。〕如欲吐下兼行、盐、硝并用。此救急之良方，有起死回生之功效，干霍乱者，必用之。治干霍乱，用药大法，宜开气通窍，和胃调脾为主，吐泻止后，半日饥甚，方可少与稀粥。

　　华陀危病方 治夏月过用水果，填塞至阴，抑遏肝气，霍乱转筋者。〔必验其小便清白，不渴不热者，方可作寒治之。〕吴茱萸 木瓜 食盐此舍时从症之剂也。仲淳治一妇霍乱，用砂仁〔一两。〕盐〔一撮。〕滚汤调冷定。服一剂愈。

　　云：伤冷物者，方可加吴茱萸〔钱许。〕慎勿乱投。

　　霍乱脉宜洪大，不宜迟微，或结或促，或伏或代，皆不可断以死。

　　霍乱转筋入腹，及遍身转筋者不治。

　　卷九·御集

</div>
    <div class="pagination">
<a href="顾松园医镜_page25.html">上一页</a><span>...</span><a href="顾松园医镜_page21.html">21</a><a href="顾松园医镜_page22.html">22</a><a href="顾松园医镜_page23.html">23</a><a href="顾松园医镜_page24.html">24</a><a href="顾松园医镜_page25.html">25</a><span class="current-page">26</span><a href="顾松园医镜_page27.html">27</a><a href="顾松园医镜_page28.html">28</a><a href="顾松园医镜_page29.html">29</a><a href="顾松园医镜_page30.html">30</a><a href="顾松园医镜_page31.html">31</a><span>...</span><a href="顾松园医镜_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
