<!DOCTYPE html>
<html>
<head>
    <meta charset="UTF-8">
    <title>古今医彻 - 第 4 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医彻 - 第 4 页/共 29 页</h1>
    <div class="content">　　一人年五旬余。素不谨欲。冒寒发热。他医曾与解散。及余视之。则脉微细。

　　面色通红。目赤唇焦。舌黑而枯。予曰。此真阴衰竭。水火两亏。宜以八味汤加五味子峻补方可。其家虽信。未肯轻投。余曰。不用此药。则无救矣。

　　急延吾友唐子松声验之何如。比至诊之。谓余曰。此八味汤加五味子候也。其言若合符节。遂取而进服之。果舌有微津。连剂焦枯顿释。又加人参。调理而安。后不守禁。半载后。犯房戒。用他药以殒。

　　一徽商年二十八。病后不谨发热。彼家以过啖浓味故复。医者投小柴胡汤三剂。体倦。腰胯痛。不能转侧。余诊之。脉微弱。曰此女劳复也。以七味汤加五味杜仲。连进二剂。即能转侧。又数剂。兼人参而痊。

　　六味地黄汤怀熟地（三钱） 山茱萸（一钱五分去核） 茯苓（一钱） 淮山药（一钱五分炒）

　　牡丹皮（一钱） 泽泻（一钱）

　　水煎。

　　八味地黄汤（即前方） 加熟附肉桂（各五分） 去附子名七味汤

　　卷之一　伤寒

　　内伤论

　　内伤一门。东垣先生辨之详矣。或劳役无节。或饥饱失时。或思虑过度。皆足伤其中气而发热焉。此与伤寒亦绝不相干。而治之者辄借口而妄治。

　　真大可叹矣。诊其脉。不辨其气口弦大无力也。察其症。头疼。不辨其时作时止也。恶寒不辨其得就温暖即解也。发热。不辨其四肢乏力无气以动也。不食。不辨其口淡无味也。恶风。不辨其惟恶些小贼风也。喘急。不辨其气耗而乏也。不寐。不辨其心血不足也。神昏。不辨其神气浮越也。及用药。

　　又乌信东垣补中益气汤。可止头疼。可除寒热。可进饮食。可定喘促。乌信济生归脾汤。可益心神。可调荣血。身虽大热。而投之辄应。其神妙有如是乎。彼犹且扬扬骄人曰。此太阳症也。此阳明少阳症也。汗之不愈。表未解也。下之不愈。里未清也。直至败坏。而医者病者。终不觉悟。尚忍言哉。尚忍言哉。但东垣补中益气汤。其加减法最详。独兼外感者。则慎用黄 兼停滞者。则渐进参术。惟在用之得宜耳。

　　按内伤症。必自汗。必体倦。必唇口淡白。必饮食无味。必脉大无力。纵使发热。即与补中。倘兼风食。则先与解散。而后补之。若骤补。则邪反炽而难为疗矣。此又不可不慎也。

　　补中益气汤人参 黄 （蜜炙） 白术（土炒各一钱五分） 甘草（炙五分） 当归（一钱）

　　陈皮（五分） 柴胡 升麻（各三分）

　　加姜枣水煎。空心午前服。

　　归脾汤人参 白术（土炒） 白茯神 黄 （蜜炙） 枣仁（炒研各二钱）

　　远志肉（甘草汤泡净焙） 当归（各一钱） 木香 甘草（炙各五分） 龙眼肉（二钱）

　　加姜枣水煎服

　　卷之一　伤寒

　　表症论

　　伤寒之用表药。固其常也。而余独鳃鳃慎之。何欤。盖药性有刚柔。人质有浓薄。喜用之则昌。不喜用之则危。匪细故也。即以麻黄论。味轻而浮。长于驱寒者也。而失之太热。羌活独活。利关节为最胜也。而失之过燥。如太阴之苍术。阳明之白芷。厥阴之川芎吴茱萸。少阴之细辛。太阳之 本。气味辛烈。亦复如是。故仲景立麻黄汤。润以杏仁。和以甘草。果足敌麻黄桂枝之辛热乎。易老九味羌活汤。汇诸燥味。以黄芩生地监之。寡不胜众。又岂制方之善者乎。余独不然。漫立一方以平易易之。紫苏味之辛温者也。足以去寒。防风荆芥。味之辛散者也。足以去风。柴胡性升。能除表热。葛根性润。长于解肌。广皮辛苦。能散能降。甘桔味甘。合以生姜。辛甘发散。如是而寒有不除。风有不解者乎。如是而有耗其津液。损其真阴。亡其元阳者乎。

　　若果脉紧无汗。则加麻黄羌活。脉细湿胜。则用苍术独活。如吴茱细辛白芷本之属。倘或对症。暂投则可。否则感冒轻者。禀质薄者。及病后。劳后。

　　产后。酒色后。即恶寒发热。岂可一概不审。而漫执古方以恣浪投者邪。即予所定之方。亦未必中肯綮也。

　　紫苏饮紫苏（一钱五分） 防风 荆芥 柴胡 葛根 广皮 桔梗（各一钱） 甘草（炙三分） 山楂（一钱五分）

　　加生姜三片水煎。头痛。加川芎五分。夹食。加浓朴一钱姜制。枳壳一钱麸炒。如咳嗽。去柴胡。加前胡一钱。

　　按此方虽平易。虚者犹不能当。慎勿泛用多用。得汗即止。

　　卷之一　伤寒

　　里症论

　　伤寒传里。发热口干。胸满。烦躁。甚则谵语揭衣。皆里实也。攻之无疑。又何慎焉。不知攻里之法。宜缓不宜速。宜平不宜峻。宜专不宜杂。宜升不宜降。

　　宜润不宜燥。何以言之。饮食入胃。消之者脾。腐之者中焦易易者。唯一为所阻。而藉药以化之。则不能朝饮夕效。部分有上中下。用药有深浅次第。

　　如邪在上中二焦而遽下之。成结胸痞气是也。所谓宜缓不宜速也。人之所籍以生者胃气耳。既为风寒饮食所伤。而复药以克之。是重伤也。惟用辛温苦平之剂。令其克化足矣。非比大积大聚。必得蓬术大黄等峻厉以荡之。庶胃气不大坏。而完复可俟也。所谓宜平不宜峻也。既伤于食。必审何物受伤。何药能制。如山楂制肉。莱菔制面与豆。陈皮制蛋。杏仁制粉。葛根制酒。茗制谷气之类。一物一治。用的为君。以他药佐之。庶易见功。不然泛投取应。岂可得乎。所谓宜专不宜杂也。凡物之理。有升必有降。若降令太过。则壅塞而不行。胃气喜升。葛根能鼓舞之。胆气欲升。柴胡能条达之。

　　而后加以内消之药。则升降之道得。而物易以化矣。所谓宜升不宜降也。

　　大肠主津。小肠主液。肾为胃关。又主五液。其所以能变化传导者赖此耳。

　　若辛热躁烈之药。有以竭之。则烦躁斑黄谵妄之所由作也。如平胃散中。

　　浓朴。苦温者也。同以葛根则润。青皮枳实。苦而下降也。缓以甘桔则不峻。

　　楂肉味酸。能调五味而化油腻。广皮枳壳。能理气而快膈。若妇人多怒。加香附以调之。故伤寒里药。发表在前。汗液外泄。不可又用苍术木香草果豆蔻之属。复竭其液也。观其燥结。独用胆汁蜜导。又可知矣。所谓宜润不宜燥也。

　　枳朴汤枳壳（麸炒） 浓朴（姜汁炒） 桔梗 柴胡 广皮（各一钱）

　　山楂 葛根（各一钱五分） 甘草（二分炙）

　　加砂仁生姜。水煎。如寒未除。加紫苏一钱。伤面。加卜子一钱。邪在下。加青皮枳实各一钱。去枳壳服四五剂。邪已变化。如未大便。用猪胆或蜜煎导之。

　　按上表里二法。最为稳当。惟不竭其津液也。岂待清火而后愈乎。盖寒凉一早。食便不消。其热愈炽。所谓点沸不如抽薪也。

　　卷之一　伤寒

　　热症论

　　伤寒热症烦躁口干。耳聋目昏。唇焦舌赤。甚则发斑发黄。谵语狂妄。皆火为之芩连栀柏大黄之属。非正治之药乎。然而未可以骤也。如太阳表未解而脉浮数。火郁则宜发之也。少阳寒热呕而口苦。木郁则宜达之也。阳明胃实而热者。上郁则宜夺之也。惟邪热已深。蓄而不解。脉洪且数。长而有力。上焦。凉膈散。中焦。白虎汤。三焦。黄连解毒汤。虚烦。栀子豆豉汤。斑毒。

　　三黄石膏汤。发黄。茵陈栀子汤。导赤散。皆治火之剂也。殊不知有虚火实火之分。上焦虚渴。生脉散。中焦血虚发热。症类白虎。当归补血汤。下焦真水已竭。屡清不解。六味地黄汤。仲景恐肾水干。急下以存津液。何不亟亟滋阴。尚恐不及。反用承气以下之乎。余每治伤寒发热不止。脉来虚数。大便或行或结。口燥咽干。耳聋目瞀。胸中觉饥无所胀满。即股六味地黄大剂饮之。无不应手获效。真百发百中之神剂也。若以芩连栀柏。大苦大寒。

　　反伤真气。赵氏所谓以有形之水。沃无形之火。适足以伤生耳。安见其有济也。

　　按清火。有直折。从治。升散。甘缓。壮水诸法。须看其形色脉候虚实。及进寒凉而弥甚者。不可不知变计也。东垣升阳散火。内经导火归元。固有采其微者矣。

　　凉膈散大黄 朴硝 甘草 黄芩 山栀 薄荷（各二两） 连翘（四两）

　　各为末。每服五七钱。水煎服。

</div>
    <div class="pagination">
<a href="古今医彻_page3.html">上一页</a><a href="古今医彻.html">1</a><a href="古今医彻_page2.html">2</a><a href="古今医彻_page3.html">3</a><span class="current-page">4</span><a href="古今医彻_page5.html">5</a><a href="古今医彻_page6.html">6</a><a href="古今医彻_page7.html">7</a><a href="古今医彻_page8.html">8</a><a href="古今医彻_page9.html">9</a><span>...</span><a href="古今医彻_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
