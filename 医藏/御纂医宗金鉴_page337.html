<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 337 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 337 页/共 401 页</h1>
    <div class="content">　　水轮属肾主骨


　　五轮所属部位歌
　　五轮肉血气风水肉轮两胞血轮眦气轮白睛风轮黑水轮瞳子自当知
　　【注】五轮者肉轮血轮气轮风轮水轮也谓之轮者目睛运动如轮之意也上下两胞为肉轮内外两眦为血轮白睛为气轮黑睛为风轮瞳人为水轮此明五轮之部位分属五藏也
　　五轮主五藏病歌
　　胞为脾病眦主心肺白肝黑肾瞳人五轮为病主五藏寒热虚实随证分
　　【注】胞为肉轮主脾病也内外二眦为血轮主心病也白睛为气轮主肺病也黑睛为风轮主肝病也瞳人为水轮主肾病也五轮之病五藏主之其寒热虚实当随所现之证而分之也










　　水廓属膀胱又名津液廓
　　风廓属胆又名养化廓
　　天廓属大肠又名传导廓
　　地廓属胃又名水谷廓
　　火廓属小肠又名抱阳廓
　　雷廓属命门又名关泉廓
　　泽廓属三焦又名清净廓
　　山廓属包络又名防隂廓
　　八廓部位歌
　　瞳人水廓黑睛风天廓白睛部位同内眦火雷外山泽上下胞属地廓宫
　　【注】八廓者水廓风廓天廓火廓雷廓山廓泽廓地廓也谓之廓者犹城郭卫御之义也瞳人属坎水廓也黑睛属巽风廓也白睛属干天廓也内眦大眦也属离火震雷之廓也外眦小眦也属艮山兑泽之廓也两胞属坤地廓也此明八廓以八卦立名示人六腑命门包络之部位也
　　八廓所属歌
　　津液水廓属膀胱养化风廓是胆方传导天廓大肠是水谷地廓胃家乡关泉雷廓命门主抱阳内眦火小肠外眦三焦清净泽防阴山廓包络疆
　　【注】内眦火小肠谓内眦火廓属小肠也外眦三焦清净泽谓外眦属三焦清浄泽廓也津液廓即水廓水廓属肾肾与膀胱为表里膀胱为津液之府故又名焉养化廓即风廓风廓属肝肝与胆为表里胆为少阳主长养化育故又名焉传导廓即天廓天廓属肺肺与大肠为表里大肠为传导之官故又名焉水谷廓即地廓地廓属脾脾与胃为表里胃纳水谷故又名焉抱阳廓即火廓火廓属心心与小肠为表里依附于阳故又名焉关泉廓即雷廓命门者龙雷之火故名关泉附于火廓也清净廓即泽廓三焦者阳相火也蒸化水谷为决凟之官故名清净附于火廓也会阴廓即山廓包络者阴相火也依附于心为臣使之官故名防阴附于火廓也
　　八廓主六府命门包络病歌
　　风廓属胆水膀胱大肠天廓地胃乡火廓小肠雷廓命山泽三焦包络方
　　【注】此明八廓所属也风廓即风轮也风轮属肝肝与胆为表里故轮主藏为肝病廓主府为胆病水廓即水轮也水轮属肾肾与膀胱为表里故轮主藏为肾病廓主府为膀胱病天廓即气轮也气轮属肺肺与大肠为表里故轮主藏为肺病廓主府为大肠病地廓即肉轮也肉轮属脾脾与胃为表里故轮主藏为脾病廓主府为胃病火廓雷廓泽廓山廓即血轮之部位也血轮属心心与小肠为表里故轮主藏为心病廓主府为小肠病其雷廓命门泽廓三焦山廓包络皆附于血轮者以命门三焦包络俱属相火当禀命于君火故当附焉
　　【按】眼科皆以五轮属藏配五行八廓属藏府配八卦遂使藏府混淆无所适从夫五轮既属藏八廓自应属府今改订之俾学者按轮廓之部位视之而病之在藏在府自能了然矣
　　内因为病歌
　　内障皆因伤七情喜怒忧思悲恐惊藏府内损精不注初为内障乆成风
　　【注】此明内障受病之因也障遮蔽也内障者从内而蔽也内障之病皆因七情过伤过喜伤心过怒伤肝过忧伤肺过思伤脾过悲伤心过恐伤肾过惊伤胆藏府内损精气不上注于目故初病内障乆成五风乌风緑风黑风黄风青风之患其证不红不肿瞳人色变而其光失明也
　　外因为病歌
　　外障皆因六气生暑寒燥湿火与风内热召邪乗隙入随经循系上头中
　　【注】此明外障受病之因也外障者从外而遮也风寒暑湿燥火六气也外障之病皆因六滛所感然必因其人内热外蒸腠理不宻相召外邪乘虚而入入项属太阳入靣属阳明入颊属少阳各随其经之系上头入脑中而为患于目焉其证赤痛肿涩眵泪翳膜遮睛也
　　不内外因为病歌
　　病由不内外因者饮食起居击刺成邪无定体内外障细察其因无遁情
　　【注】此明不内外因受病之因也既非外感六气又非内伤七情但因饮食不节伤饱失饥起居不慎劳役过度或遭击振或被刺损以其邪无定体故或成内障或成外障之病当细察其所因则病无遁情矣
　　内障总名歌
　　内障初患变五风黄緑黑乌青圆氷滑濇浮沉横散偃黄心黑水枣花形雷头惊振及瞳缺雀目高风胎患名二十四证为内障湏当一一辨分明
　　【注】内障初患尚未失明之证也乆而变成五风之证瞳变黄色者名曰黄风变緑白色者名曰緑风变黑色者名曰黑风变乌红色者名曰乌风变青色者名曰青风圆者圆翳也氷者氷翳也滑者滑翳也濇者濇翳也浮者浮翳也沉者沉翳也又名深翳横者横翳也又名剑翳散者散翳也偃者偃月翳也黄心者白翳黄心翳也黑水者黑水凝翳亦名黑花翳枣花者枣花翳也雷头者雷头风变内障也惊振者因惊振而成内障也胎患者胎患内障也此内障二十四证之总名也须当一一分辨明白以施治也
　　内障初患乆变五风歌
　　内障初患如好眼生花视物雾烟中隠隠似翳瞳失彩乆变黄緑黑乌青黄风雀目乆金色緑风时见花白红头旋额鼻目牵痛黑风见黑緑风同乌风亦与緑不异但痛不旋乃乌风头旋不痛青风证瞳黄黄风发脾经浅緑如白肺经发黑色黑风肾经名乌浑红心经病青是青风属肝经外因头风痛引目脑脂热注忽失明内因精伤不上注左右相渐渐盲或兼外因皆赤痛内因不足补其精【注】内障初患如同好眼但视物常见五色花飞昏而不明如在雾烟之中瞳中隠隠似翳渐无精彩射人其瞳色或变黄白緑青乌黑浑红无定乆则成五风内障之证也黄风者初病雀目日乆瞳变黄色甚而如金难治之证也緑风者初病眼前时见白花红花头旋两额侠鼻痛牵两目日乆瞳变浅緑如白之色黑风者初病与緑风相同但时见黑花日乆瞳变昏黑之色乌风者初病亦与緑风之证不异但头痛而不旋晕眼前常见乌花日乆瞳变乌带浑红之色青风者初病亦与乌风相同头虽旋晕而不痛眼前常见青花日乆瞳变青色其五风发病之源黄风则发于脾经緑风则发于肺经黑风则发于肾经乌风则发于心经青风则发于肝经然风虽有五其致病之由则有二一曰外因必因头风其痛引目上攻于脑脑脂与热合邪下注于目而致两目忽然失明也一曰内因必因内伤藏府精气不上注于目或先病左目后及于右目或先病右目后及于左目左右相两目俱损也外因证属有余多兼赤痛当以除风散热为主内因证属不足多不赤痛当以补精益气为主
　　五风初患有余歌
　　五风初患有余证除风汤内主羚羊黑苓蝎尾车前子黄芩白芍共消黄
　　除风汤方
　　羚羊角【二钱】　　　黑参【二钱】
　　茯苓【二钱】　　　　蝎尾【三分】
　　车前子【二钱】　　　黄芩【一钱】
　　白芍药【一钱】　　　芒消【一钱】
　　大黄【一钱】
　　右为粗末令匀以水二盏煎至一盏食后去滓温服
　　五风初患不足歌
　　五风初患不足证通明补肾决明参生地桔车茺芍细引经窜散少加军
　　通明补肾丸方
　　石决明【一两】　　人参【二两】
　　生地黄【二两】　　桔梗【一两】
　　车前子【一两】　　茺蔚子【二两】
　　白芍药【一两】　　细辛【半两】
　　大黄【三钱】
　　右为细末炼蜜为丸如桐子大空心茶清送下三钱
　　黄风有余歌
　　已成黄风有余证须用通脾防胃汤知母军芩茺蔚子石膏栀子黑参防
　　通脾泻胃汤方
　　知母【一钱】　　　大黄【一钱】
　　黄芩【一钱五分】　茺蔚子【一钱】
　　石膏【二钱】　　　栀子【一钱】
　　黑参【一钱】　　　防风【一钱】
　　右为粗末以水二盏煎至一盏食后去柤温服
　　黄风不足歌
　　已成黄风不足证补益脾经山药丸人参山药茯苓地泽泻防风同作圆
　　山药丸方
　　人参　　　　　山药
　　茯苓　　　　　生地黄
　　泽泻　　　　　防风【各一两】
　　右为细末炼蜜为丸如桐子大空心茶清送下三钱
　　緑风有余歌
　　已成緑风有余证羚羊角饮黑参防茯苓知母黄芩细桔梗羚羊车大黄
　　緑风羚羊饮
　　黑参【二钱】　　　防风【二钱】
　　茯苓【二钱】　　　知母【二钱】
　　黄芩【一钱】　　　细辛【一钱】
　　桔梗【二钱】　　　羚羊角【一钱】
　　车前子【一钱】　　大黄【一钱】
　　右为粗末以水二盏煎至一盏食后去柤温服
　　緑风不足歌
　　已成緑风不足证还睛丸草术参苓羌防菊地蒺蓉薯牛膝葙蒙兎贼芎
　　緑风还睛丸方
　　甘草　　　　　白术
　　人参　　　　　茯苓
　　羌活　　　　　防风
　　菊花　　　　　生地黄
</div>
    <div class="pagination">
<a href="御纂医宗金鉴_page336.html">上一页</a><span>...</span><a href="御纂医宗金鉴_page332.html">332</a><a href="御纂医宗金鉴_page333.html">333</a><a href="御纂医宗金鉴_page334.html">334</a><a href="御纂医宗金鉴_page335.html">335</a><a href="御纂医宗金鉴_page336.html">336</a><span class="current-page">337</span><a href="御纂医宗金鉴_page338.html">338</a><a href="御纂医宗金鉴_page339.html">339</a><a href="御纂医宗金鉴_page340.html">340</a><a href="御纂医宗金鉴_page341.html">341</a><a href="御纂医宗金鉴_page342.html">342</a><span>...</span><a href="御纂医宗金鉴_page338.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
