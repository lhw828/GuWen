<!DOCTYPE html>
<html>
<head>
    <meta charset="UTF-8">
    <title>寿世保元 - 第 148 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 148 页/共 201 页</h1>
    <div class="content">　　上为末。黄米糊为饼。白汤化下。或作丸黍米大。每服二三十丸。看儿大小。米汤下。

　　卷八

　　积癖

　　夫癖块者。婴儿饮食失调。三焦关格。以致停滞肠胃。不得宣通。初得为积。久则气血与痰裹积。塞于腹胁。及疟家纵饮生冷浆水。亦能成之。其症作痛。有时面黄肌瘦。倦怠无力或生潮热寒热是也。治先除去寒热。次用消坚散结。和脾益胃之剂理之。更用灸法贴药久之自然收效。

　　一论小儿腹中癖块。发热憎寒。口干小便赤。或大便稀溏。或腹胀肿满。或痰嗽喘热。

　　不思饮食。面黄肌瘦。四肢困倦等症。

　　净府汤

　　柴胡（一钱） 黄芩（八分） 半夏（姜炒八分） 人参（三分） 白术（去芦炒八分） 白茯苓（去皮二钱） 猪苓（五分） 泽泻（二钱） 三棱（煨七分） 莪术（煨七分） 山楂肉（一钱） 胡黄连（三分） 甘草（三分）

　　上锉一剂。生姜三片。枣二枚。水煎。温服。

　　一论小儿癖积。日久不消。元气虚弱。脾胃亏损。肌肉消削。肚大青筋。发热口干。肚腹胀满。

　　抑肝扶脾散

　　人参（五分） 白术（六分） 茯苓（八分） 陈皮（六分） 青皮（僵蚕炒六分） 龙胆草（酒洗八分） 白芥子（炒八分） 柴胡（三分） 山楂（八分） 神曲（炒六分） 黄连（姜炒一钱） 胡黄连（三分） 甘草（三分）

　　上锉一剂。生姜三片。枣一枚。水煎。温服。

　　黄龙丸

　　 扶沟刘小亭传。

　　雄黄（一钱半） 蜈蚣（两条砂锅内炒去头足） 芦荟（三分） 阿魏（三分） 牛黄（一分）

　　天竺黄（三分）

　　上为末。化黄蜡一两为丸。如绿豆大。先服七丸则热退。次服九丸则块消。三服十一丸则病根除。每用黄蜡煎鸡子清入药。用黄酒下。

　　肥儿丸

　　（方见诸疳） 治癖疾如神。

　　一专贴癖积气块。身体发热。口内生疳。此药用狗皮摊贴患处。每个重七钱。贴三日止热。七日觉腹微痛。十日大便下脓血为验。大有神效。忌生冷腥腻发物百日。

　　神仙化癖膏

　　真香油（二斤四两） 秦艽（五钱） 三棱（五钱） 黄丹（一斤二两水飞过炒紫色） 黄柏（五钱）

　　穿山甲（十四片） 当归（三钱） 莪术（五钱） 全蝎（十四个） 大黄（三钱） 蜈蚣（五钱）

　　木鳖子（七个）

　　上将药入油内。煎黄色为度。滤去渣。捣烂待用。油冷时。下黄丹。用文武火熬。槐柳条不住手搅。出黑烟气。滴水成珠。手试软硬。方可离火。次下五味细药。并入捣烂粗渣于内。

　　真阿魏（二两） 乳香（五钱） 没药（五钱） 麝（一钱） 皮硝（三钱风化为末）

　　调匀。以瓷器内盛之。如用。坐水中熔开。不可火上化。如有马刀 子疮。加琥珀一两在内。无有不效验者也。

　　将军百战百胜膏

　　 贴癖如神。

　　大黄 白芷（各二两） 三棱 莪术（各一两） 木鳖子（十个） 蜈蚣（十条） 穿山甲（十五片）巴豆（一百五十粒） 蓖麻子（一百五十个） 栀子（五个） 黄连（五钱） 槐柳条（三百寸）

　　香油二斤。入药。熬黑色。去渣滤净。再加黄丹一斤。熬。点水成珠。再加血竭五钱。

　　芦荟五钱。天竺黄五钱。轻粉五钱。阿魏五钱。麝香五分。黄连二钱。硼砂二钱。为末。下油为妙。

　　一治小儿发热癖疾之甚。及眼蒙方。

　　明目化癖丹

　　牛黄（一分） 片脑（一分） 熊胆（一分） 麝香（三厘） 乳香（三厘）

　　上共为细末。先将乳汁于铜勺内。炭火上滚黄色。下前药。急取出搅匀。于油单纸上。

　　丸如米粒大。男左女右。卧时点入大眼角内。合眼自化。头上汗出至胸前。第二丸汗至脐上。第三丸汗至脐下。再点二三丸。腹痛下脓血。自愈。妙不可言。

　　化癖金丹

　　 内阁秘传。

　　蟾酥（水泡） 黄蜡（各二钱） 羚羊角 牛黄（各五分） 麝香（三分） 巴豆肉（一钱）

　　砂冰片（各二分）

　　上为末。丸如菜子大。每用一粒。用扁头针在患处刺破皮入之。用膏药粘贴。一伏时揭起。其癖化脓血出尽。服调理脾胃之药而愈。

　　一论小儿患癖。年深不愈。诸医以攻克杀伐之剂。屡投不愈。以致元气耗惫。脾胃损伤血气干涸。肢体羸瘦。面色痿黄。肚大青筋。身热自汗。喘急气促。泄泻腹胀浮肿。不思饮食遂以补中益气汤久服而愈。

　　卷八

　　热症

　　小儿之病。惟热居多。夫热有虚有实。实则面红目赤。气粗口干燥渴。小便赤涩。大便坚闭。五心烦热。日夜焦啼。发壮热。宜大连翘饮主之。虚则面白眼青。气微。口中清冷。恍惚神缓。大便稀而小便频。夜则盗汗发虚热。宜惺惺散主之。其有乍冷乍热。怫郁惊惕。上盛下虚。此冷热不调候也。如热在表宜汗。在里宜下。表里俱热则宜解散。其或表里已解。

　　热又时来。此表里俱虚。气不归元。而阳浮于外。不可再服凉药。必使阳敛于内。身体自凉宜参苓白术散主之。又有潮热。则发热有时。惊热颠叫恍惚。夜热夕发旦止。余热寒邪未尽。食热肚腹先发热。疳热骨蒸盗汗。壮热一向不止。烦热心躁不安。积热颊赤口疮。

　　风热汗出身热。虚热困倦少力。客热来去不定。癖热涎嗽饮水。寒热发如疟状。血热巳午时发热疮疹热耳鼻尖冷。十六者大同而小异。诸症得之。各有所归。其间或有三两症交互者。宜随其轻重而处治之。盖小儿气禀纯阳。脏腑生热。阴阳气变。熏蒸于外。致令身热也。若肝热则两眼赤痛。流泪羞明。或生翳障。心热则口内生疮。小便赤肿。淋沥不通。肺热则鼻衄不止。大腑闭结。脾热则多涎沫。口内长流。心脾热则生重舌木舌。胃热则作口臭。肾热则耳聋。或出脓汁。此五脏所生。热各不同。是不可以概论也。大抵热则生风。风则悸矣。

　　一论小儿心经邪热。心与小肠受盛。乃水宝之处。常宜通利。壅则结。滑则利。热则涩盛则淋。平凉心火。三焦自顺。不待疾作而解。症成而疗者。疏通有之矣。一十五味加汤使用。

</div>
    <div class="pagination">
<a href="寿世保元_page147.html">上一页</a><span>...</span><a href="寿世保元_page143.html">143</a><a href="寿世保元_page144.html">144</a><a href="寿世保元_page145.html">145</a><a href="寿世保元_page146.html">146</a><a href="寿世保元_page147.html">147</a><span class="current-page">148</span><a href="寿世保元_page149.html">149</a><a href="寿世保元_page150.html">150</a><a href="寿世保元_page151.html">151</a><a href="寿世保元_page152.html">152</a><a href="寿世保元_page153.html">153</a><span>...</span><a href="寿世保元_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
