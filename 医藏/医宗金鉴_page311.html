<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 311 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 311 页/共 424 页</h1>
    <div class="content">　　【注】此证由肝、脾二经，热极生风所致，生于肋骨，延及腰胯，色赤如霞，游步如云，痛如火燎。急向赤肿周围砭出紫黑血，以瘦牛肉片贴之（羊肉片亦可），其毒即可减半。初服双解贵金丸汗之，次服化斑解毒汤，投方应病者顺；若呕哕昏溃，胸腹〔月真〕胀，遍身青紫者则为毒气内攻属逆。

　　方剂：化斑解毒汤组成：升麻石膏连翘（去心）牛蒡子（炒，研）人中黄黄连知母黑参（各一钱）竹叶二十片，水一钟，煎八分服。

　　【方歌】化斑解毒热生风，致发丹毒云片红，升膏翘蒡中黄等黄连知母黑参同。

　　又方：双解贵金丸（见肿疡门）

　　外科卷下\肋部

　　胁痈（附：疽）

　　【方歌】胁痈焮红高肿疼，疽坚塌漫冷不红，皆属肝胆怒火结迟溃败浆冷虚凶。

　　【注】此证生于软肋，有硬骨者为肋，肋下软肉处为季胁。痈疽二证，皆由肝、胆怒火凝结而成，多生于体虚之人初如梅李，渐长如碗如盆，色红，焮痛，高肿，二七溃破，脓稠为痈。若坚硬平塌，漫肿木痛，不红不热，月余溃破稀脓为疽。若失治，届期不消，攻击成脓，肿如鼓胀，破出败浆，腥臭脓者逆。痈疽二证，初肿时俱宜急服柴胡清肝汤解郁泻火；如已成者，服托里透脓汤；脓熟胀痛，俱用卧针开之；已溃，以排余脓、补气血为要。余按痈疽溃疡门治法。投补不应者，难治。

　　方剂：柴胡清肝汤（见头部鬓疽）托里透脓汤（见头部侵脑疽）

　　外科卷下\内痈部

　　肺痈

　　【方歌】肺痈肺热复伤风，肺脏生痈隐痛胸，状若伤寒燥欬甚稠浊痰涎腥臭脓。未溃射干麻黄汗，壅不得卧葶苈攻溃后脓稠能食吉，脓清兼血不食凶。

　　【注】此证系肺脏蓄热，复伤风邪，郁久成痈，以致胸内中府穴隐隐疼痛，振寒脉数，状类伤寒，咽躁不渴，欬而喘满，唾稠粘黄痰，兼臭秽脓血也。治之者于未溃时，乘脓未成，风郁于表者，法宜疏散，用射干麻黄汤以汗之如气壅喘满，身不得卧者，急服葶苈大枣汤以泻之；如欬有微热，烦满胸中，甲错，脓欲成者，宜千金苇茎汤以吐之；若吐脓腥臭，形如米粥者，宜桔梗汤以排余脓；若吐脓腥臭，欬而胸满者，宜外台桔梗白散，以开瘀塞；若咯吐脓血，兼午后身热烦躁，宜金鲤汤主之兼饮童便。若溃后胸膈胁肋，隐痛不止，口燥咽干，烦闷多渴，自汗盗汗，眠卧不得，欬吐稠痰腥臭，此系痈脓不尽，而兼里虚，宜宁肺桔梗汤主之；若痈脓已溃喘满腥臭，浊痰俱退，惟欬嗽咽干，咯吐痰血，胁肋微痛，不能久卧者，此属肺痈溃处未敛，宜紫苑茸汤清补之，渴甚去半夏加石膏服之；若痈脓溃后，欬嗽无休脓痰不尽，形气虚赢者，宜清金宁肺丸主之。凡治此证惟以身温脉细，脓血交粘，痰色鲜明，饮食甘美，脓血渐止便润者为吉；若手掌皮粗，溃后六脉洪数，气急颧红，污脓白血，懒食及大便结燥者为凶。

　　中府穴又名肺募，在乳上第三根肋骨间。

　　方剂：射干麻黄汤组成：射干（十三枚或三两）麻黄生姜（各四两）细辛紫苑款冬花（各三两）大枣（七枚）五味子半夏（洗，各半升）水煎温服。

　　【方歌】射干麻黄欬上气，肺痈喉中水鸡声，射麻生姜辛苑夏五味大枣并款冬。

　　又方：葶苈大枣汤组成：苦葶苈（轻者五钱，重者一两）大枣（去核，轻者五枚，重者十枚）以水三钟，煎至一钟，服之。

　　【方歌】葶苈大枣治肺壅，欬不得卧有痈脓，葶苈苦寒泻实热佐枣之甘和胃经。

　　又方：千金苇茎汤组成：苇茎（二升）薏苡仁（炒）瓜瓣（即冬瓜仁，各半升）桃仁（去皮、尖、炒、研，五十粒）水煎服。

　　【方歌】千金苇茎肺痈欬，微热烦满吐败浊，皮肤甲错宜苇茎薏以桃仁瓜辨合。

　　又方：桔梗汤组成：苦桔梗（一两）甘草（生，二两）水煎服。

　　【方歌】桔梗汤用排余脓，肺痈吐脓米粥形，清热解毒须甘草开湜肺气桔梗功。

　　又方：外台桔梗白散组成：苦桔梗贝母（各三分）巴豆（去皮熬，研如脂，一分）上三味为散。强人饮服半钱匕，羸者减之。病在膈上者吐脓，在膈下者泻出。若下多不止，饮冷水一杯则定。

　　【方歌】外台桔梗白散方，肺痈便秘服之良，桔梗贝母与巴豆药微方大功速强。

　　又方：金鲤汤组成：金色活鲤鱼（约四两重，一尾）贝母（二钱）先将鲤鱼连鳞剖去肚肠，勿经水气，用贝母细末掺在鱼肚内，线扎之，用上白童子便半大碗，将鱼浸童便内，重汤炖煮，鱼眼突出为度；少顷取出，去鳞骨，取净肉，浸入童便内，炖热。肉与童便作二、三次，一日食尽一枚，其功效甚捷。

　　【方歌】金鲤汤中效罕稀，法同贝母活鲤鱼，童使浸鱼重汤炖肺痈烦热善能医。

　　又方：宁肺桔梗汤组成：苦桔梗贝母（去心）当归栝蒌仁（研）生黄耆枳壳（麸炒）甘草节桑白皮（炒）防己百合（去心）薏苡（炒，各八分）五味子地骨皮知母（生）杏仁（炒，研）苦葶苈（各五分）水二钟，姜三片，煎八分，不拘时服。

　　欬甚倍加百合。身热加柴胡、黄芩。大便不利，加蜜炙大黄一钱。小水涩滞，加灯心、木通。烦躁痰血加白茅根。胸痛加人参、白芷。

　　【方歌】宁肺桔梗肺痈耆，归蒌贝壳甘桑皮，防己百合葶五味杏知苡仁地骨宜。

　　又方：紫苑茸汤组成：紫苑茸犀角（末）甘草（炙）人参（各五分）桑叶（用经霜者）款冬花百合（去心）杏仁（炒，研）阿胶（便润炒用，便燥生用）贝母（去心）半夏（制）蒲黄（生，各七分）引姜三片，水二钟，煎八分，将犀角末调入，食后服。

　　【方歌】紫苑茸汤参犀角，款冬桑叶杏百合，阿胶甘夏贝蒲黄专医肺痈不久卧。

　　又方：清金宁肺丸组成：陈皮白茯苓苦桔梗贝母（去心）人参黄芩（各五钱）麦冬（去心）地骨皮银柴胡川芎白芍（炒）胡黄连（各六钱）五味子天冬（去心）生地（酒浸，捣膏）熟地（捣膏）归身白术（炒，各一两）甘草（炙，三钱）上为细末，炼蜜为丸，如梧桐子大，每服七十丸。

　　食远白滚汤送下。

　　【方歌】清金宁肺丸肺痈，陈苓桔贝参二冬，柴芩归芍黄连草术味生熟地骨芎。

　　外科卷下\内痈部

　　大小肠痈

　　【方歌】大小肠痈因湿热，气滞瘀血注肠中，初服大黄行瘀滞脓成薏苡牡丹平。

　　【注】此二证俱由湿热气滞，凝结而成。或努力瘀血，或产后败瘀蓄积，流注于大肠、小肠之中。初起发热恶风自汗身皮甲错，关元、天枢二穴隐痛微肿，按之腹内急痛大肠痈多大便坠肿，小肠痈多小水涩滞，脉俱迟紧此时痈脓未成，宜大黄汤下之；瘀血利尽，若小水闭涩仍宜大黄汤加琥珀末、木通利之自效，若痈成日久不溃，身皮甲错，内无积聚，腹急腹痛，身无热而脉数者系肠内阴冷，不能为脓，宜薏苡附子散主之；若脉见洪数，肚脐高突，腹痛胀满不食，动转侧身则有水声便淋刺痛者，痈脓已成，宜薏苡汤主之；腹濡而痛，少腹急胀，时时下脓者，毒未解也，宜丹皮汤治之；如脓从脐出，腹胀不除，饮食减少，面白神劳，此属气血俱虚，宜八珍汤加牡丹皮、肉桂、黄耆、五味子敛而补之患者转身动作，宜徐缓而勿惊，慎之。如耽延日久因循失治，以致毒攻内藏，腹痛牵阴，肠胃受伤，或致阴器紫黑腐烂，色败无脓，每流污水，衾帏多臭，烦躁不止，身热缢干，俱属逆证。

　　关元穴又名小肠募，在脐下三寸。天枢穴又名大肠募在脐旁开二寸。

　　方剂：大黄汤组成：大黄（锉，炒）牡丹皮硝皮（研）芥子桃仁（炒，先以汤去皮、尖，双仁勿用）上各等分，共锉碎，每用五钱。水二钟，煎至一钟去渣，空心温服。以利下脓血为度，未利再服。

　　【方歌】大黄汤善治肠痈，少腹坚痛脓未成，牡丹皮与大黄妙芥子桃仁硝石灵。

　　又方：薏苡附子散组成：附子（炮，二分）败酱（五分）薏苡仁（炒，一钱）上为末，每服方寸匕，以水二合煎，顿服，小水当下。《三因》云：薏苡、附子同前，败酱用一两一分每四钱水盏半，煎七分，去渣，空心服。

　　【方歌】薏苡附子散甲错，肠痈腹胀痛脉数，附子败酱薏苡仁为末水煎空心服。

　　又方：薏苡汤组成：薏苡仁栝蒌仁（各三钱）牡丹皮桃仁（泥，各二钱）水二钟，煎至一钟，不拘时服。

　　【方歌】薏苡汤治腹水声，肠痈便淋刺痛疼，牡丹皮栝括蒌子还有桃仁薏苡仁。

　　又方：丹皮汤组成：丹皮栝蒌仁（各一钱）桃仁（泥）朴硝（各二钱）大黄（五钱）水二钟，煎一钟，去渣入硝，再煎数滚，不拘时服

　　【方歌】丹皮汤疗肠痈证，腹濡而痛时下脓，硝黄丹蒌桃仁共水煎服之有奇功。

　　又方：八珍汤（见溃疡门）

　　外科卷下\内痈部

　　胃痈

</div>
    <div class="pagination">
<a href="医宗金鉴_page310.html">上一页</a><span>...</span><a href="医宗金鉴_page306.html">306</a><a href="医宗金鉴_page307.html">307</a><a href="医宗金鉴_page308.html">308</a><a href="医宗金鉴_page309.html">309</a><a href="医宗金鉴_page310.html">310</a><span class="current-page">311</span><a href="医宗金鉴_page312.html">312</a><a href="医宗金鉴_page313.html">313</a><a href="医宗金鉴_page314.html">314</a><a href="医宗金鉴_page315.html">315</a><a href="医宗金鉴_page316.html">316</a><span>...</span><a href="医宗金鉴_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
