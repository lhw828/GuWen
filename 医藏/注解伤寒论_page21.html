<!DOCTYPE html>
<html>
<head>
    <meta charset="UTF-8">
    <title>注解伤寒论 - 第 21 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解伤寒论 - 第 21 页/共 39 页</h1>
    <div class="content">　　硬则气坚，咸味可以软之，旋复之咸，以软痞硬。虚（医统本作“怯”）则气浮，重剂可以镇之，代赭石之重，以镇虚逆。辛者散也，生姜、半夏之辛，以散虚痞。甘者缓也，人参、甘草、大枣之甘，以补胃弱。

　　上件（赵本无“件”字）七味，以水一斗，煮取六升，去滓，再煎，取三升，温服一升，日三服。

　　下后，不可更行桂枝汤。若汗出而喘，无大热者，可与麻黄杏子甘草石膏汤。（赵本有“麻黄杏子甘草石膏汤方”详见卷三）

　　前第三卷二十六证云：发汗后，不可更行桂枝汤。汗出而喘，无大热者，为与此证治法同。汗下虽殊，既不当损正气则一，邪气所传既同，遂用一法治之。经所谓若发汗、若下、若吐后（医统本有“者”字）是矣。

　　太阳病，外证未除而数下之，遂协热而利。利下不止，心下痞硬，表里不解者，桂枝人参汤主之。

　　外证未除而数下之，为重虚其里，邪热乘虚而入，里虚协热，遂利不止而心下痞。若表解而下利，心下痞者，可与泻心汤，若不下利，表不解而心下痞者，可先解表而后攻痞。以表里不解，故与桂枝人参汤和里解表。

　　桂枝人参汤方：桂枝（四两。赵本有“别切”二字，去皮。味辛热） 甘草（四两，炙。味甘平） 白术（三两。味甘平）

　　人参（三两。味甘温） 干姜（三两。味辛热）

　　表未解者，辛以散之；里不足者，甘以缓之。此以里气大虚，表里不解，故加桂枝、甘草于理中汤也。

　　上五味，以水九升，先煮四味，取五升，内桂更煮，取三升，（赵本有“去滓”二字）温服一升，日再、夜一服。

　　伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。

　　大下后，复发汗，则表里之邪当悉已。此心下痞而恶寒者，表里之邪俱不解也。因表不解而下之，为心下痞，先与桂枝汤解表，表解，乃与大黄黄连泻心汤攻痞。《内经》曰：从外之内而盛于内者，先治其外，而后调其内。

　　伤寒，发热，汗出不解，心下痞硬，呕吐而下利者，大柴胡汤主之。

　　伤寒发热，寒已成热也。汗出不解，表和而里病也。吐利，心腹濡软为里虚；呕吐而下利，心下痞硬者，是里实也，与大柴胡汤以下里热。

　　病如桂枝证，头不痛，项不强，寸脉微浮，胸中痞硬，气上冲咽喉，（赵本作“喉咽”）不得息者，此为胸有寒也，当吐之，宜瓜蒂散。

　　病如桂枝证，为发热、汗出、恶风，言邪在表也。头痛、项强，为桂枝汤证具。若头不痛，项不强，则邪不在表而传里也。浮为在表，沉为在里。今寸脉微浮，则邪不在表，亦不在里，而在胸中也。胸中与表相应，故知邪在胸中者，犹如桂枝证而寸脉微浮也。以胸中痞硬，（医统本有“气”字）上冲咽喉不得息，知寒邪客于胸中而不在表也。《千金》曰：气浮上部，填塞心胸，（医统本作“胸心”）胸中满者，吐之则愈。与瓜蒂散，以吐胸中之邪。

　　瓜蒂散方：瓜蒂（一分，熬黄。味苦寒） 赤小豆（一分。味酸温）

　　其高者越之，越以瓜蒂、豆（医统本作“香”）豉之苦；在上者涌之，以赤小豆之酸。《内经》曰：酸苦涌泄为阴。

　　上二味，各别捣筛，为散已，合治之，取一钱匕。以香豉一合，用热汤七合，煮作稀糜，去滓，取汁和散，温顿服之。不吐者，少少加，得快吐乃止。诸亡血虚家，不可与瓜蒂散。

　　病胁下素有痞，连在脐旁，痛引少腹，入阴筋者，此名脏结。死。

　　素有宿昔之积，结于胁下为痞。今因伤寒邪气入里，与宿积相助，（医统本作“合”）使脏之真（医统本作“真之”）气，结而不通，致连在脐旁，痛引少腹，入阴筋而死。

　　伤寒病，（赵本无“病”字）若吐、若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。（赵本有“白虎加人参汤方”详见卷十）

　　若吐若下后，七八日则当解，复不解，而热结在里。表热者，身热也；里热者，内热也。本因吐下后，邪气乘虚内陷为结热，若无表热而纯为里热，则邪热结而为实；此以表热未罢，时时恶风。若邪气纯在表，则恶风无时；若邪气纯在里，则更不恶风。以时时恶风，知表里俱有热也。邪热结而为实者，则无大渴；邪热散漫则渴。今虽热结在里，表里俱热，未为结实，邪气散漫，熏蒸焦膈，故大渴，舌上干燥而烦，欲饮水数升。与白虎加人参汤，散热生津。

　　伤寒无大热，口燥渴，心烦，背微恶寒者，白虎加人参汤主之。

　　无大热者，为身无大热也。口燥渴心烦者，当作阳明病；然以背微恶寒，为表未全罢，所以属太阳也。

　　背为阳，背恶寒口中和者，少阴病也，当与附子汤；今口燥而渴，背虽恶寒，此里也，则恶寒亦不至甚，故云微恶寒。与白虎汤和表散热，加人参止渴生津。

　　伤寒脉浮，发热无汗，其表不解者，（赵本无“者”字）不可与白虎汤。渴欲饮水，无表证者，白虎加人参汤主之。

　　伤寒脉浮，发热无汗，其表不解，不渴者，宜麻黄汤；渴者宜五苓散，非白虎所宜。大渴欲水，无表证者，乃可与白虎加人参汤，以散里热。临病之工，大宜精别。

　　太阳少阳并病，心下硬，颈项强而眩者，当刺大椎、肺俞、肝俞，慎勿下之。

　　心下痞硬而眩者，少阳也；颈项强者，太阳也。刺大椎、肺俞，以泻太阳之邪，以太阳脉下项挟脊故尔；肝俞以泻少阳之邪，以胆为肝之腑故尔。太阳为在表，少阳为在里，即是半表半里证。前第五（医统本作“八”）

　　证云：不可发汗，发汗则谵语。是发汗攻太阳之邪，少阳之邪益甚干胃，必发谵语。此云慎勿下之，攻少阳之邪，太阳之邪乘虚入里，必作结胸。经曰：太阳少阳并病，而反下之，成结胸。

　　太阳与少阳合病，自下利者，与黄芩汤；若呕者，黄芩加半夏生姜汤主之。

　　太阳阳明合病，自下利为在表，当与葛根汤发汗。阳明少阳合病，自下利，为在里，可与承气汤下之。此太阳少阳合病，自下利，为在半表半里，非汗下所宜，故与黄芩汤以和解半表半里之邪。呕者，胃气逆也，故加半夏、生姜，以散逆气。

　　黄芩汤方：黄芩（三两。味苦寒） 甘草（二两，炙。味甘平） 芍药（二两。味酸平） 大枣（十二枚，擘。味甘温）

　　虚而不实者，苦以坚之，酸以收之，黄芩、芍药之苦酸，以坚敛肠胃之气。弱而不足者，甘以补之，甘草、大枣之甘，以补固肠胃之弱。

　　上四味，以水一斗，煮取三升，去滓，温服一升，日再夜一服。若呕者，加半夏半升，生姜三两。（赵本无若呕者以下十二字，有“黄芩加半夏生姜汤方”详见卷十）

　　伤寒胸中有热，胃中有邪气，腹中痛，欲呕吐者，黄连汤主之。

　　湿家下后，舌上如苔者，以丹田有热，胸中（医统本作“上”）有寒，是邪气入里，而为下热上寒也；此伤寒邪气传里，而为下寒上热也。胃中有邪气，使阴阳不交，阴不得升，而独治于下，为下寒腹中痛；阳不得降而独治于上，为胸中热，欲呕吐。与黄连汤，升降阴阳之气。

　　黄连汤方：黄连（味苦寒） 甘草（炙。味甘平） 干姜（味辛热） 桂枝（去皮，各三两。味辛热） 人参（二两。

　　味甘温） 半夏（半升，洗。味辛。医统本作甘，温） 大枣（十二枚，擘。味甘温）

　　上热者，泄之以苦，黄连之苦以降阳；下寒者，散之以辛，桂、姜、半夏之辛以升阴；脾欲缓，急食甘以缓之，人参、甘草、大枣之甘以益胃。

　　上七味，以水一斗，煮取六升，去滓，温服一升，日三服，夜二服。

　　伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之。

　　伤寒与中风家，至七八日再经之时，则邪气多在里，身必不苦疼痛，今日数多，复身体疼烦，不能自转侧者，风湿相搏也。烦者风也；身疼不能自转侧者湿也。经曰：风则浮虚。《脉经》曰：脉来涩者，为病寒湿也。不呕不渴，里无邪也；脉得浮虚而涩，身有疼烦，知风湿但在经也，与桂枝附子汤，以散表中风湿。

　　若其人大便硬，（赵本注：“一云：脐下心下硬”）小便自利者，去桂枝（赵本无“枝”字）加白术汤主之。

　　桂，发汗走津液。此小便利，大便硬为津液不足，去桂加术。

　　桂枝附子汤方：桂枝（四两，去皮。味辛热） 附子（三枚，炮，去皮，破八片，赵本无“八片”二字。辛热）

　　生姜（三两，切。味辛温） 甘草（二两，炙。味甘温） 大枣（十二枚，擘。味甘温）

　　风在表者，散以桂枝、甘草之辛甘；湿在经者，逐以附子之辛热；姜、枣辛甘行荣卫，通津液，以和表也。

　　上五味，以水六升，煮取二升，去滓，分温三服。赵本有去桂加白术汤方云：附子（三枚，炮，去皮破） 白术（四两） 生姜（三两，切） 甘草（二两，炙） 大枣（十二枚，擘）

</div>
    <div class="pagination">
<a href="注解伤寒论_page20.html">上一页</a><span>...</span><a href="注解伤寒论_page16.html">16</a><a href="注解伤寒论_page17.html">17</a><a href="注解伤寒论_page18.html">18</a><a href="注解伤寒论_page19.html">19</a><a href="注解伤寒论_page20.html">20</a><span class="current-page">21</span><a href="注解伤寒论_page22.html">22</a><a href="注解伤寒论_page23.html">23</a><a href="注解伤寒论_page24.html">24</a><a href="注解伤寒论_page25.html">25</a><a href="注解伤寒论_page26.html">26</a><span>...</span><a href="注解伤寒论_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
