<!DOCTYPE html>
<html>
<head>
    <meta charset="UTF-8">
    <title>医学集成 - 第 8 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学集成 - 第 8 页/共 64 页</h1>
    <div class="content">　　天地有阴阳。日为太阳，月为少阴，此天之阴阳也。水为太阴，火为少阳，此地之阴阳也。是天非阴阳而无晦明，地非阴阳而无消长，天地非阴阳而失其清宁，万物非阴阳而无由生化。则知天地非阴阳，天地亦浑沦于无象之表；阴阳无天地，阴阳亦湮没于太极之中。此天地阴阳之道，诚万物生化之源也。

　　人身阴阳

　　人身有阴阳，即肾与命门所藏之真水真火是也。真水者，元阴也，以长以立，亦曰元精；真火者，元阳也，以生以化，亦曰元气。元精元气者，即人生化之元神也。生气通天，唯(原文为「惟」)赖乎此，至阴阳立命之基。阴本于两肾，阳根于命门。两肾犹坎外之二，分于命门之外；命门犹坎中之一，介乎两肾之中。故道家谓之丹田，梁邱子谓之子户。医者以精气含于内，谓之子宫。男女媾精，受命于中，谓之命。出入是门谓之门，故曰命门。命门者，精气之宅，水火之家，诚先天北阙，后天祖基也。人身阴阳之道，学者所当究心也。

　　病有阴阳

　　病有阴阳。如畏热为阳，怯寒为阴；在表为阳，在里为阴；上病为阳，下病为阴；饮冷为阳，饮热为阴；好动为阳，好静为阴；喜明为阳，喜暗为阴；

　　多言为阳，不语为阴；面赤为阳，面黯为阴。新病，朝急者阳邪盛，暮危者阴邪盛；久病，昼静者阳虚，夜安者阴虚。至阴中有阳，阳中有阴，尤当细察。

　　药有阴阳

　　药有阴阳，当知宜忌。

　　桂、附、干姜、吴萸、枸杞，故纸、巴戟、鹿胶、苁蓉，阳药也，阳虚寒盛，六脉微迟者宜，阴虚脉大者忌之。

　　生地、龟胶、白芍、女贞、丹皮、知柏，阴药也，阴虚热盛，六脉洪数者宜，阳虚脉细者忌之。

　　麻黄、桂枝，细辛、羌活、川芎、升麻，味辛性升，阳也，寒邪在表，内无烦渴，六脉浮紧者宜。热邪在里，大烦大渴，六脉洪滑或细数而阴虚者忌之。

　　大黄、芒硝、滑石、芩、连、石膏，味苦性降，阴也，热邪在里，烦渴胀满便结，六脉洪滑鼓指者宜。若口渴喜热饮，腹胀便不结，或衰老久病，脉微而阳虚者，虽有前证，尤宜忌之。

　　半夏、生姜止呕宜，阴虚失血者忌之。

　　乌梅、地榆止血宜，表邪未清者忌之。

　　苍朮、葛根发表宜，呕吐者忌之。

　　童便、当归血分宜，便溏者忌之。

　　香砂、枳壳气滞者宜，气弱者忌之。

　　柴胡、白芥、薄荷，入肝家，胁痛者宜，表虚汗出者忌之。

　　药性阴阳关系非小，投之一错，杀人反掌，可不畏哉。

　　阴虚证论

　　阴虚者，水亏其源。如口渴咽焦，引水自救；或躁扰狂越，欲卧泥中；或五心烦热而消瘅骨蒸；或二便秘结，而溺如浆汁；或吐血衄血，咳嗽遗精；或斑黄无汗者，由津液之枯涸；或中风瘛疭(「瘛疭」：筋脉痉挛。)者，以精血之败伤，凡此皆无根之焰。有因火不归源，皆阴不足以配阳，病在阴中之水也。王太仆云：「寒之不寒，是无水也。无水者，壮水之主，以制阳光，如六味左归饮丸之类是也。」

　　阳虚证论

　　阳虚者，火衰其本。火亏于下，则阳衰于上。或神气昏沉，或动履困倦，或头目眩晕而七窍偏废，咽喉哽噎而呕恶气短，皆上焦之阳虚也。有饮食不化而吞酸反胃，痞满膈塞而水泛为痰，皆中焦之阳虚也。有清浊不分而肠鸣滑泄，阳痿精寒而脐腹多痛，皆下焦之阳虚也。又或畏寒洒洒，火脏之阳虚，不能御寒也；肌肉鼓胀，土脏之阳虚，不能制水也；拘挛痛痹，木脏之阳虚，不能营筋也；寒嗽虚喘，身凉自汗，金脏之阳虚，不能保肺也；精遗血泄，二便失禁，腰脊如折，筋疼骨痛，水脏之阳虚，精髓内竭也。凡此皆阳虚之证也。王太仆云：「热之不热，是无火也，无火者，益火之源，以消阴翳，如八味右归饮丸之类是也。」

　　先天解说

　　两肾为先天之本，坎（&#9781；）离（&#9778；）寓焉。坎居左肾，坎中满，坎为中男，上下二爻为坤阴，中一爻为干阳，坎为水即先天真水，中一爻为阳，即先天真阳，阴中有阳，水中有火是也。离居右肾，离中虚，离为中女，上下二爻为干阳，中一爻为坤阴，离为火即先天真火，中一爻为阴即先天真阴。阳中有阴，火中有水是也。修炼家谓龙从火里出，虎向水边生，此也。

　　后天解说

　　后天脾胃，气血也，戊己也。戊为阳土，己为阴土，《快捷方式》云：刀圭足以延寿考。系道家隐语，戊字一丿，即刀字这一丿也。己字一，即刀字这一也，合而为刀。圭字两重土，即戊土己土也，合而为圭，故曰刀圭。

　　丹田解说

　　脐下寸半为气海，一寸八分为丹田。沦沦浑浑，如露珠，如水泡，顺则成人，逆则成仙。保合太和，长生不老。道家谓之婴儿，佛家谓之舍利子，医家谓之丹田。

　　五行生克

　　金、木、水、火、土为五行，金生水，水生木，木生火，火生土，土生金为五行相生。金克木，木克土，土克水，水克火，火克金为五行相克。

　　五脏六腑

　　心、肝、脾、肺、肾，为五脏。胆、胃、小肠、大肠、膀胱、三焦为六腑。

　　合心包络为十二经。

　　脏腑表里

　　心与小肠为表里，心包络与三焦为表里，肝与胆为表里，脾与胃为表里，肺与大肠为表里，肾与膀胱为表里。

　　脏腑所属

　　心与小肠属火，心为丁火，小肠为丙火；肝与胆属木，肝为乙木，胆为甲木；脾与胃属土，脾为己土，胃为戊土；肺与大肠属金，肺为辛金，大肠为庚金；肾与膀胱属水，肾为癸水，膀胱为壬水。

　　足六经辨

　　太阳膀胱，阳明胃，少阳胆，太阴脾，少阴肾，厥阴肝。

　　手六经辨

　　太阳小肠，阳明大肠，少阳三焦，太阴肺，少阴心，厥阴心包络。

　　十二经络

　　手三阳，从手至头；手三阴，从脏至手；足三阳，从头至足，足三阴，从足至腹。太阳、少阴行身之后，阳明、太阴行身之前，少阳、厥阴行身之侧。

　　足经脉长，遍络四体，手经脉短，统在足经，故伤寒外感但言足经不言手经。

　　寸关尺解

　　以掌后高骨为关，从关至鱼际，得一寸，以寸名；从关至尺泽，得一尺，以尺名。以关为间隔，尺寸不得混而为一家，合寸关尺为三部。

　　六部脉解

　　六部脉，候以寸关尺。左寸以候心，左关以候肝，左尺以候肾，右寸以候肺，右关以候脾，右尺以候命门。六部各有所属，究之精于六脉，分而不分，不分而分，斯得诀矣。

　　脉定至数

</div>
    <div class="pagination">
<a href="医学集成_page7.html">上一页</a><span>...</span><a href="医学集成_page3.html">3</a><a href="医学集成_page4.html">4</a><a href="医学集成_page5.html">5</a><a href="医学集成_page6.html">6</a><a href="医学集成_page7.html">7</a><span class="current-page">8</span><a href="医学集成_page9.html">9</a><a href="医学集成_page10.html">10</a><a href="医学集成_page11.html">11</a><a href="医学集成_page12.html">12</a><a href="医学集成_page13.html">13</a><span>...</span><a href="医学集成_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
