<!DOCTYPE html>
<html>
 <head>
  <meta charset="utf-8"/>
  <title>
   丹溪治法心要 - 第 10 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   丹溪治法心要 - 第 10 页/共 12 页
  </h1>
  <div class="content">
   经水，阴血也，阴必从阳，故其色红，禀火色也。上应于月，其行有常，名之曰：经为气之配，因气而行。成块者，气之凝；将行而痛者，气之滞；来后作痛者，气血俱虚；淡色者，亦虚血少，而有水以混之也；错经妄行者，气之乱；紫者，气之热；黑者，热之甚也。今见紫黑作痛者，成块者，率指为风冷所乘，而行温热之剂，误矣。设或有之，亦千百之中一二耳。经水黑者，水之色，紫者黑之，渐由热甚必兼水化，此亢则害，承乃制也。经候将来而作痛者，血实也，一云气滞，用桃仁、香附、黄连之类。未及期而作疼者，亦气滞也。过而作疼者，虚中有热也。四物加芩、连。一云气血虚也，八物汤加减。过期而作疼者，亦虚而有热也。不及期而来者，血热也。一云气血俱虚，四物加芩、连之类。肥人兼痰治。过期者，血少也，芎、归、参、术及痰药。经不调而血水淡白者，宜补气血，参、术、芎、归、黄 、香附、芍药，腰痛加胶珠、艾叶、玄胡索。经水过期，紫黑有块者，血热也，必作痛。

　　四物加香附、黄连之类。经水过期，淡色者，痰多也。用二陈汤加川芎、当归。经水紫色成块者，热甚也。四物汤加黄连之类。经事过期不行，杜、牛膝，捣汁大半钟，以玄胡索末一钱，香附末、枳壳末各半钱，调，早服。临经之时肚痛，用抑气散，其方以四物汤加陈皮、玄胡索、牡丹皮、甘草。如痛甚者，豆淋酒，痛少，童便煮莎，入少条芩，为丸子服。经水黑色，口渴倦怠，形短色黑，脉不匀似数，用炒黄芩三钱，甘草二钱，赤芍药、香附五钱，作丸服。又方，伏龙肝、百草霜末之，糊为丸。有痰多占住血海地位因而下多者，目必渐昏，肥人如此，用南星、香附、川芎、苍术作丸服。肥人不及日数而多者，痰多血虚有热，南星、白术、苍术、黄连、香附、川芎，末之为丸。血枯经闭者，四物汤加桃仁、红花。肥人身躯脂满经闭者，导痰汤加川芎、黄连，不可用地黄，泥膈故也，如以生姜汁炒之。交加地黄丸，治妇人经水不调，血块气痞，肚腹疼痛：生地黄（一斤） 老生姜（一斤） 玄胡索 当归 川芎 白芍药（各二两） 没药 木香（各一两） 桃仁（去皮尖） 人参（各一两半） 香附子（半斤） 上为末，先以姜汁浸地黄，姜渣以地黄汁浸，各以汁尽为度，上十一味作一处，日干为细末，醋糊为丸，空心姜汤下。月水不通：浓朴（三两） 水（三升） 煎一升分三服，空心服。经水不通，皆因寒搏于内，四物汤加蓬术，制干姜各一块，生姜三片，煎服，室女去干姜。经候多如崩者，四物汤一帖，香附末三钱，炮干姜一块，甘草少许，粟米百余粒煎，分二服，空心服。经候行先腹痛，局方七气汤送来复丹半帖。经水去多不能住者，以三补丸加莎根、龟板、金毛狗脊。经水过多：黄芩（炒） 白芍药（炒）龟板（炙各一两） 黄柏（炒三钱） 椿皮（七钱半） 香附（二钱半） 上末之 酒糊丸。经血逆行，或血腥，或唾血，或吐血，用韭菜汁服立效。一人积痰，伤经不行，夜则妄语，以：栝蒌子（一钱） 黄连（半钱） 吴茱萸（十粒） 桃仁（五个） 红曲（些少） 砂仁（三钱） 山楂（一钱），上末之，以生姜汁炊饼丸。一人阴虚，经脉久不通，小便短涩，身体疼痛，以四物汤加苍术、牛膝、陈皮、生甘草，又用苍莎丸加苍耳、酒芍为丸，煎前药吞之。因热经候先行于常时，用四物汤加芩连、香附。经行之先作痛者，小乌沉汤加枳壳、青皮、黄芩、川芎，气实者用之，上煎空心服。

　　卷七妇人科

　　胎孕（第二）

　　一妇人，但有孕至三个月左右必堕，其脉左手大而无力，重则涩，知其血少也。以其妙年，只补中气，使血自荣，时初夏，教以浓煎白术汤下黄芩末一钱，与数十帖得保全而生。因思之堕于内热而虚者，于理为多，日热日虚，当分轻重，盖孕至三月，上属相火，所以易堕，不然何以黄芩、熟艾、阿胶等为安胎药邪？妇人经候三月验胎，法川芎生末，空心浓汤调，下一匙，腹中微动是有胎。产前当清热养血，产妇胎前八九个月，因火动胎逆上作喘者，急可用条芩、香附之类为末，调下。将条芩更于水中，取沉重者用。固胎：地黄（半钱） 当归身尾 人参 白芍药 陈皮（以上各一钱） 白术（一钱半） 黄芩 川芎（各半钱） 黄连 炒柏（各少许） 甘草（三分） 桑上羊儿藤（七叶圆者，即金银藤） 糯米（十四粒），上 咀煎服。血虚不安者，用阿胶，痛者用缩砂。束胎丸，第八九个月服之：黄芩（夏一两，春秋七两，冬半两，酒炒） 陈皮（一两） 白术（二两忌火） 茯苓（七钱半，忌火） 上为末，粥丸。束胎饮：大腹皮（三钱） 人参（半钱） 陈皮（半钱） 白术（一两） 白芍药（一钱） 紫苏茎叶（一钱） 炙甘草（三分） 当归身尾（一钱） 或加枳壳、缩砂，上作一帖，入青葱五叶，黄杨树叶梢七个，煎，食前服，于第八九个月服十数帖，甚得力。或夏加黄连，冬不必加，春加川芎，或有别证以意消息之。第九个月服：黄芩（一两宜凉怯弱人不药减半用） 枳壳（炒七钱半） 白术（一两） 滑石（七钱半）临月十日前，小便少时，加此一味，上为末，粥丸，桐子大，每服三十丸，空心热汤下，不可多服。恐损元气，中加炙甘草二分煎，食前服，亦名束胎饮。达生散，九个月服起，亦不妨服三五十帖，腹不痛而易产：黄芩、人参、白术、滑石、枳壳、黄杨头、香附米、陈皮、甘草、大腹皮、紫苏、白芍药。春加川芎，气虚倍参、术，气实倍香附、陈皮，血虚倍当归、地黄，形实倍紫苏，性急倍黄连，热多倍黄芩，湿痰倍滑石加半夏，食积倍加山楂，食后易饥倍黄杨头，有热加芩，夏亦加之，有痰加半夏，腹痛加木香、官桂，监以黄芩，冬月不用芩。安胎丸，白术、黄芩、炒曲、用粥丸。黄芩安胎，乃上、中二焦药，能降火下行也；缩砂安胎治痛行气故也。产前安胎，白术、黄芩、妙药也。茺蔚子活血行气，有补阴之妙，故名曰益母草，胎前无滞，产后无虚，以其行气中有补也。妊娠四五月，忽腹绞痛，大枣十四个烧焦为末，童便调下。

　　胎动不安，或但腰痛，或胎转抢心，或下血不止，艾叶，鸡子大，酒四升，煮二升，分二服，大妙。胎动腹痛，子死不知，服此药，活则安，死则下：当归（四两） 川芎（九两） 酒（四升），煮三升服之。胎气不和上凑，心腹胀满疼痛，谓之子悬，又治临产惊恐气结，连日不下，一方，紫苏饮用：紫苏 连茎（一两） 当归（七钱） 人参 川芎白芍药 陈皮（各半两） 甘草（三钱） 大腹皮（半两） 姜（四片） 葱（七寸），煎，空心服。妊娠冲动不安，缩砂不以多少，慢火炒熟，去皮为末，热酒调下，觉腹中胎动处极热，即胎安，神效。胎死腹中，其母气绝，□□□□服之，又益母草汁服之立下。倒产子死腹中，当归末酒调服。子死腹中，母欲气绝，以伏能肝为末，水调服。又方，朱砂一两，水煎数沸，为末，酒调服立效。日月未满欲产，捣菖蒲汁二升，灌喉中。妊娠从脚连腹肿满，小便不利，微渴，猪苓五两为末，熟水服方寸匕，日三服。妊娠咳嗽，贝母炒为末，砂糖和末丸，夜含化妙。妊娠伤食，难为用药，惟木香丸、白术散稳当，须忌口。经聚而孕成者，恐有胎气不安，或腹微痛，或腰间作疼，或饮食不甘美，以安胎饮疗之：白术（一钱） 人参（半钱） 当归（一钱） 白芍药（一钱） 熟地黄（一钱） 川芎（五分） 陈皮（五分） 甘草（三分） 缩砂（二分） 紫苏（三分） 条芩（五分） 上作一帖，姜一片，水煎，食前服。此药五七个月后常服数帖，可保全产妇始终，七八个月服此药或加大腹皮、黄杨头七枚，尤妙。坐褥之月：全身当归（一钱） 川芎（一钱） 白芷（五分） 条芩（一钱） 陈皮（一钱） 香附（一钱）甘草（三分） 上煎汤，调益元散一钱，体虚人加人参一钱。子悬腹胀及肚痛胎痛，护胎紫苏饮。子肿湿多，山栀炒一合，米汤吞下。《三因方》中有鲤鱼汤，治妊娠腹大，间有水气者：白术（五两） 白芍药 当归（各三两） 茯苓（四两） 上锉，以鲤鱼一尾，修事如食法，煮取汁，去鱼不用，每服四钱，入鱼汁一盏半，姜七片，陈皮少许，煎服。初觉有娠，雄黄一两，缝绛囊带之转女为男；又方，始以弓弩 缚腰间，满二月解却，转女为男，秘法不传。胎漏属气虚、血虚、血热。妊娠安胎，大麦 二两水一盏半，煎一盏温服，分三服，或用蜜调亦可。又方，四物汤加牛膝、蓬术、炮官桂、红花等分，用水七分，煎至一半，空心服。又方，枣一个，入韶粉一指大，湿纸包煨热，空心无灰酒嚼下，一日三四枚，亦下死胎。下死胎方，以佛手散煎加麝香、当门子三粒，大黄末一钱，重者加瓦上焙虻虫、水蛭末服。子肿鲤鱼汤加参术五苓散。恶阻从痰治，多用二陈汤入白术末，水丸，随所好，汤水下。又方，香附子二钱，砂仁、茯苓、甘草各一钱，喜辛加丁香，为末干服。怀孕爱物，乃一脏之虚，假如肝脏虚，其肝止能养胎，无余用也。不能荣肝，肝虚故爱酸物。胎热将临月，以三补丸加香附炒、白芍药，炊饼丸。又抑热，以三补丸用地黄膏为丸。有孕八九月，必须顺气，枳壳、紫苏茎。一妇人年近三十，怀孕两月，病呕吐，头眩目晕，不可禁持，以参、术、芎、陈皮、茯苓之药，五七日愈沉重，脉弦，左为甚而且弱，此是恶阻病。因怒气所激，肝气既逆，又挟胎气，参术之补，大非所宜。只以茯苓汤下抑青丸二十四粒，五帖稍安，其脉略有数状，口干苦，稍食少粥则口酸，盖因膈间滞气未尽行，教以川芎、陈皮、山栀、生姜、茯苓，煎汤下抑青丸五十粒，十余帖，余证皆平，食及常时之半，食后觉易饥，盖由肝热未平，则以白汤下抑青丸二十粒，至二十日而安。脉之，两手虽平和而左弱甚，此胎必堕，此时肝气既平，参、术可用矣，遂以始之参、术等兼补之，预防堕胎以后之虚，服之一日，其胎自堕，却得平稳无事。一妇人，形瘦性急，体本无热，怀孕三月，当盛夏，渴思水，因与四物汤加黄芩、陈皮、生甘草、木通，数帖而安。其后得子，二岁顿有 疟，盖孕中药少，胎毒未消，若生疮疥，其病自痊已而验。黄芩乃安胎之圣药也，俗人不知以为寒，而不敢用，谓温药可养胎，殊不知以为产前当清热，清热则血循经不妄行，故能养胎。产前用四物汤，若血虚瘦弱之人，勿用芍药能伐肝故也，如壮盛者亦可用之。产难气血虚故也。《格致余论》甚详，《大全良方》有药可选用之。产难之由，有八九个月内不谨者，亦有气滞而不能转运者。产妇产毕须令有力，妇人坐于床上，令产妇靠定，坐三两时，待恶露尽，方可睡下，不然恶血入心即死矣。又灸法治妇产难，于妇人右脚小指尖头上，用熟艾炷如小麦，灸五壮即下。催生方，用白芷、百草霜、滑石为末，芎归汤下。亦治胞衣不下，姜汁或酒调，《妇人大全良方》别有药。易产方，用益母草，六月带根晒干为末，蜜丸，弹子大，临产时熟水化下，或熬成膏服之亦妙。催生方，白芷、百草霜等分为末，坐褥之际，白汤调服。或与益元散同服尤妙。又治横生逆产，以童便滴醋调下，更以滚汤浸之，止于一服。

　　顷刻活两人之命。又方，车前子为末，酒调服二钱。逆产子死腹中，当归末，酒调服。催生方，煎佛手散调益元散，临时服，寸金散治产难，败免笔头一枚，烧灰研细，藕汁一盏调下，立产。如产妇虚弱，恐藕汁动风，即用银盏盛，于火上顿热饮。又方，用油、蜜、小便，三味打匀，下产难。或调益母草末，尤妙。产难方，缩砂、醋煮香附、枳壳、甘草、滑石，汤调服。脉细匀者，易产；浮大缓者，气散难产。生产如拖船过堰一般。又牛膝膏、地黄膏治产难。临产下痢，栀子不以多少，烧灰细末，空心热水调一匕，甚者不过五服。当产寒月，脐下胀满，手不可犯寒，入产门故也，服仲景羊肉汤二服愈。催生方，将产时吞下马槟榔，须臾儿生，两手各掌一粒而出。世之难产者，往往见于郁闷、安逸、富贵奉养之人，贫贱者鲜有之。古方瘦胎饮一方恐非至论。予族妹，苦于难产，遇胎则触去之，予甚悯焉。视其形肥，而动于女工，知其气虚久坐，气不运而愈弱。儿在胞胎，因母气虚，不能自运耳。当补其母之气，则儿健易产。令其有孕至五六个月来告，遂于《大全良方》紫苏饮加补气药与之数十帖，因得男甚快。因以此方，随母之性禀与时令加减，服者无不应，临蓐时不觉痛，产母亦无病，因名其方曰达生散云。

　　卷七妇人科

　　产后（第三）

　　至哉坤元，万物资生，理之常也。初产之妇，好血未必亏，污血未必积，脏腑未必寒，何以药为？饮食起居，勤加调护，何病之有？或有他病，当求起病之因，病在何经，气病治气，血病治血，何《局方》不审，而海制黑神散之方哉！予每见产妇之无疾者，必教以却去黑神散与大鸡子、火盐，诸般肉食，且与白粥将理，间以些少石首鱼，煮令甘淡食之。至一月之后，方与少肉，鸡子亦须豁开煮之，大能养胃祛痰。产后调理药：当归（一钱） 川芎（一钱） 白芷官桂 莪术 牡丹皮（俱五分） 茯苓（一钱） 甘草（三分） 上煎服之，腹痛加玄胡索，发热加黄芩、柴胡，食不进加缩砂、陈皮。清魂散治产后血晕：苏木（半两） 人参（一两） 童便上三味，以水酒共煎服。产后血晕，乃虚火载血渐渐而来，用鹿角烧灰出火毒，研极细末，好酒调，灌下即醒，行血极快。又方，韭叶细切，盛于有嘴瓶中，以热醋沃之，急封其口，以嘴塞产妇鼻中，可愈目眩。产前母滞，产后母虚，产后当大补血，虽有杂证以末治之。产后，一切病不可发表。产后补虚：人参 白术（各一钱） 黄芩（半钱，一本作黄） 陈皮（五分） 川芎（五分） 炙甘草（三分） 当归身尾（五分） 有热加干姜三分，茯苓一钱。产后消血块：滑石（三钱） 没药（三钱） 麒麟竭（二钱，无麒麟竭牡丹皮代之用一钱） 上为末，醋糊丸。

　　产后恶露不下，以五灵脂为末，神曲糊丸，白术、陈皮汤下。麒麟竭、五灵脂消产后血块极好。产后恶露不尽，小腹痛，用五灵脂、香附末和醋为丸，甚者入桃仁，不去尖。产后腹痛发热，必有恶血，当去之。产后发热增损四物汤。产后七八日，因大惊恐而发热，呕逆呕吐，痰甚多，呕则汗出，八物汤加黄 ，小腹并痛加桂。产后中风，切不可作风治。产后中风，用荆芥穗、炒当归，等分为末，每服二三钱，豆淋酒下。（亦治血晕。）产后血迷血晕，服清魂散：泽兰叶 人参（各二钱半） 荆芥（一两） 川芎（半两） 甘草（二钱） 上末之，汤酒各半，调服。产后腹痛，或自利者，服青六丸，用补脾、补血药汤送下。产后泄，用白术、川芎、茯苓、干姜、黄芩、滑石、陈皮、白芍药，炒 咀，煎服。产后大发热，必用干姜，轻用茯苓淡渗其热，一应苦寒发表之药皆不可用。或曰：大热而用干姜何也？曰：此热，非有余之热也，引血药生血，勿独用，必与补阴药同用。此造化自然之妙，非天下之至神，其孰能与于此！产后发热恶寒，皆血气虚。左手脉不足，补血药多于补气药；右手脉不足，补气药多于补血药。产后恶寒发热腹痛者，当去恶血，益母草即茺蔚子治胎前产后诸病。产后，如服四物汤，勿用白芍，以其酸寒，伐生发之气也。壮盛者，亦可用。产后无乳，通草、瞿麦、桔梗、青皮、柴胡、白芷、赤芍药、天花粉、连翘、甘草，水煎，食后带饱细呷，以一手摩乳房。

　　产后恶寒，发热无乳者，无子，当消乳，麦 二两炒研末，汤调作四帖服。产后水肿，必用大补气血为主，少佐苍术、茯苓，使水自利。产后，败血乘虚流注经络，腐壤成水，四肢面目浮肿，切不可用导水气药，先用五皮散加牡丹皮三五服，次以局方调经散二三十帖，效，其血自行而肿消也。五皮散，五加皮、地骨皮、生姜皮、桑白皮、茯苓皮加牡丹皮煎服。调经散：当归 肉桂 琥珀（各一钱） 麝香 细辛（各五分） 没药（一钱） 赤芍（一钱） 上末，五分，姜汁少许，温酒调服。产后血不止，蒲黄三两，水三升，煎一升服。产后血晕，心闷气绝，红花一两，上研为末，分二服，酒二盏，煎一盏并服。口噤者，斡开灌之。产后诸风，苍耳草汁半盏，温服。牙疼亦可治。产后遍身起粟米粒，热如火，桃仁烂研腊月猪脂，敷之。产后血晕欲绝者，半夏末水丸，如大豆大，入鼻孔中即苏。下死胎及生子后胞衣未下，麝香半钱，官桂末三钱，温酒送下，须臾如手推出。一人小产，有形物未下，四物汤加硝。一妇人，年十八难产，七日后产，大便泄，口渴气喘，面红有紫斑，小腹胀，小便不通，用牛膝、桃仁、当归、红花、木通、滑石、甘草、白术、陈皮、茯苓，煎汤，调益母草膏，不减后以杜牛膝，煎浓膏一碗，饮之，至一更许，大下利一桶，小便通，而愈。口渴，四君子汤加当归、牛膝，调益母膏。一妇人，产后惊忧得病，头重，心胸觉一物重坠，惊怕，身如在波浪中恍忽不宁，用：枳实 麦芽 神曲 贝母 侯莎（各一钱半） 姜黄（一钱半） 半夏（二钱） 桃仁 牡丹皮栝蒌子（各一钱） 红花（五分） 上末之，姜饼丸。服后胸物消，惊恍未除，后用：辰砂 郁金 黄连（各三钱） 当归 远志 茯神（各二钱） 真珠 人参 生甘草 菖蒲（各一钱半） 牛黄熊胆 沉香（各一钱） 红花（五钱） 金箔（一片） 胆星（三钱） 上末之，猪心血丸。服后惊恍减，后用：枳实 半夏 姜黄 山楂 神曲 麦芽 陈皮 山栀（各五钱） 白术（一两） 上末之，姜饼丸，服此助胃消食痰，后用：牛黄（二钱） 菖蒲（二钱半） 朱砂 郁金（各三钱） 远志 琥珀（各二钱半） 珍珠 红花 沉香（各一钱） 黄连 人参 胆星（各五钱） 当归 上末之，猪心血丸。服此镇心安神，后用：干漆（三钱炒烟尽） 三棱 莪术（各七钱半） 苍术 青皮 陈皮 针沙（各一两） 浓朴 当归（各半两） 生香附（二两） 上末之，炊饼丸。设此方不曾服，倒仓后服煎药：白术（四钱） 陈皮 黄芩 白芍药 香附子（各二钱） 茯苓（一钱半） 当归 麦门冬 青皮（各一钱） 枳壳（六分） 沉香 生甘草（各五分） 上分作六帖，除胸满清热淡渗。治妇人儿枕痛，浓煎棠 子，入沙糖调服，立效。

　　胎前产后，多是血虚。一妇人年近三十余，正月间新产，左腿右手发搐，气喘不得眠，口鼻、面部黑气起，脉浮弦而沉涩，右手为甚，意其脾受湿证遂。问：怀胎时曾大渴思水否？彼云：胎三月时，尝喜汤茶水。遂以黄芩、荆芥、木香、滑石、白术、槟榔、陈皮、苍术、甘草、芍药，至四服，后加桃仁，又四服，腹有漉漉声，大便下者，视皆水晶块，大者，如鸡子黄，小者，如科斗数十枚，遂搐定喘止。遂于药中，去荆芥、槟榔、滑石，加当归身、茯苓，与其调理血脉，服至十帖而安。尝见尿胞因收生者之不谨，以致破损而得淋沥病。徐氏妇，壮年得此，因思，肌骨破伤在外者，且可补完，胞虽在腹，恐亦可治。诊其脉虚甚，因悟曰：难产之人多是血虚，难产之后，气血尤虚，因用峻补之药，以术、参为君，桃仁、陈皮、黄 、茯苓为佐，而煎以猪、羊胞中汤，于极饥时与之，每剂用一两，至一月而安。恐是气血骤长，其胞可完，若稍迟缓，恐难成功。

　　卷七妇人科

　　血气为病（第四）

　　一妇人死血，食积痰饮成块，或在两胁间动，或作腹鸣嘈杂，眩运身热，时发时止（方见第五卷块条下）。治妇人血海疼痛：当归（一钱） 甘草 木香（各五钱） 香附（二钱） 乌药（一钱半） 作一帖，水煎食前服。

　　女人血气痛，酒磨莪术服之。一妇人血块如盘，有孕难服峻剂：香附（四两） 醋煮桃仁（一两去皮尖）海石（醋煮二两） 白术（一两） 神曲糊为丸。女人血气刺心痛不可忍，木香末，酒调服。血气入脑头，旋闷不知人，苍耳嫩心，阴干为末，酒调服之。一妇人，腹中 瘕作痛者，或气攻塞用：香附（一两醋煮） 当归（一两） 白三棱（一两炮） 黑三棱（一两炮） 黑莪术（一两） 没药乳香 川芎（各五钱） 昆布 海藻（以上各一两炒） 槟榔（五钱） 青皮（一两去穣） 干漆（五钱炒尽烟） 木香 沉香 缩砂（各五钱） 上为末，米醋打糊为丸，如桐子大，每服六七十丸，空心白汤、盐汤随下，忌生冷油腻。治血气腰腹痛，当归、玄胡，等分为粗末，每服三钱，姜三片煎服。

　　治一切瘀血为病方：香附（四两醋煮） 桃仁 瓦龙子（二两，醋煮一日一夜， ） 牡丹皮 大黄（酒蒸） 当归川芎 红花（各五钱） 上为末，炊饼丸。月水不通、腹中撮痛：台乌（二两） 当归 莪术（各一两） 为末，空心酒下二钱。一妇人，两月经不行，腹痛发热，行血凉血，经行病自愈。四物汤加黄芩、红花、桃仁、香附、玄胡索之类。一妇人，年四十余，面白形瘦性急，因有大不如意，三月后，乳房下肋骨作一块，渐渐长掩心，微痛膈闷，饮食减四分之三，每早觉口苦，两手脉微而短涩，予知其月经不来矣，为之甚惧，勿与治。思至夜半，其妇尚能出外见医，梳妆言语如旧，料其尚有胃气，遂以人参、术、归、芎，佐以气药，作一大服，尽夜与四次，外以大琥珀膏贴块上，防其块长。得一月余，服补药百余帖，食及平时之半，仍用前药。又过一月，脉渐充，又与前药吞润下丸百余粒，月经行不及两日而止，涩脉减五分之四，时天气热意，其经行时必带，紫色，仍与前药加三棱，吞润下丸，以抑青丸十五粒佐之。又经一月，忽块已消及一半，月经及期，尚欠平时半日，饮食甘美如常，但食肉不觉爽快，予令止药，且待来春木旺时，再为区处。至次年六月，忽报，一夜其块又作，比旧又加指半，脉略弦，左略怯于右，至数平和。自言饱食后，则块微闷，食行却自平，予意必有动心事激之，问而果然。仍以前药加炒芩、炒连，以少木通、生姜佐之，去三棱，煎汤吞润下丸，外以琥珀膏贴之，半月经行，气块散。此是肺金，因火所烁，木稍胜土，土不能运，清浊相干，旧块轮廓尚在，皆由血气未尽复也。浊气稍留，旧块复起，补其血气，使肺不受邪，木气伏而土气正，浊气行而块散矣。一婢，性沉多忧，年四十，经不行三月矣。小腹当中一块，渐如炊饼，脉皆涩重，稍和块按则痛甚，试扪之高半寸，与千金消石丸至四五次。彼忽自言：乳头黑且有汁，恐是孕。予曰：涩脉无孕之理，又与两帖，脉稍大豁，予悟曰：大峻矣！令止药，以四物汤倍白术，以陈皮、炙甘草为佐，至三十帖，候脉充，再与硝石丸四五次，忽自言块消一晕，便令勿与。又半月，经行痛甚，下黑血近半升，内有如椒核者数十粒，而块消一半，又来索药，晓之曰：块已破，勿再攻，但守禁忌，次月经行当自消尽，已而果然。

　　卷七妇人科

　　崩漏（第五）

　　气虚、血虚、血热、血崩，东垣有治法，但不言热，其主在寒，学人宜再思之。经曰：阴虚阳搏谓之崩。观此可知矣。急则治其标，白芷汤调百草霜，甚者，棕榈皮灰极妙。后用四物汤加甘草、生姜调理。因劳者，用参、 带升补药；因寒者，干姜；因热者，黄芩。崩过多者，先用五灵末一服，当分寒热。五灵脂能行能止。一妇血崩，用白芷、香附，等分为末，作丸服。又方，用生狗头骨烧灰存性，酒调服，或入药服之。又方，五灵脂半生半熟，为末，酒调服。气虚、血虚者，皆以四物汤加参、 。漏下，乃热而虚，四物汤加黄连。治崩漏四物汤加香附、白芷、黄芩、阿胶、干姜。又有血热崩者，大剂解毒汤。

　　治血崩，四物汤调苍耳灰服之。有大惊恐而崩漏者，多因气所使而下：香附（炒至黑一钱） 白芍药（一钱炒）川芎（五分） 熟地黄（一钱） 黄 （五分） 白术（一钱） 地榆（五分） 蒲黄（五分炒） 人参（五分） 升麻（三分） 当归（一钱） 煎服。甚者，调棕毛灰一钱服。崩中血不止，生蓟根汁服半升，定止。

　　又方，香附炒焦黑色为末二两，连翘五个，烧灰为末，每服三钱，陈米汤调送局方震灵丹十数粒。又方，黄芩为末，烧秤锤淬酒调下。无故尿血，龙骨末之，酒调下方寸匕。

　　卷七妇人科

　　淋涩（第六）

　　诸淋不止，小便赤涩，疼痛转胞，用酸浆草嫩者，洗净绞汁一合，酒一合和，空心服之，甚妙。小便涩病，牛膝五两，酒三升，煮半升去滓，作三服。亦兼治血结坚痛。血淋，竹茹一握，煎汤空心温服，立效。

　　卷七妇人科

　　转胞（第七）

　　过忍小便，致令转胞，滑石末，葱头汤调下二钱。一妇人年四十，怀妊九个月转胞，小便不出三日矣。下脚急肿，不堪存活，其脉悴，右涩而左稍和，盖由鲍食，而气伤胎系，弱不能自举，而下遂压着膀胱，转在一偏，气急为其所闭，所以窍不能出也。转胞之病，大率如此，予遂制一方补血养气，既正胎系自举而不坠，方有可安之理。用人参、当归身尾、白芍药、白术、带白陈皮、炙甘草、半夏、生姜，浓煎汤，与四帖，至次早天明，以四帖药滓作一服煎，强令顿饮之，探喉令吐此药汤，小便大通黑水后、遂以此方加大腹皮、枳壳、青葱叶、缩砂仁，作二十帖与之，以防产前、产后之虚，果得就蓐平安，产后亦健。一妇人怀胎，患转胞病，两脉似涩，重则弦，左稍和，此得之忧患，涩为血少气多，弦为饮。血少则胎弱，而不能自举，气多有饮，中焦不清而隘，则胎知所避而就下，故喜坠。以四物汤加参、术、半夏、陈皮、生甘草、生姜煎，空心饮，随以指探喉中出药汁，候少顷气定又与一帖，次早亦然，至八帖安。此法恐不中，后又治数人，亦效，未知果何如也。

　　卷七妇人科

　　带下赤白（第八）

　　主湿热。赤属血，白属气、属痰。带漏，俱是胃中痰积流下，渗入膀胱，宜用升举，无人知此。肥人多是湿痰，海石、半夏、南星、苍术、炒柏、川芎、椿根皮、青黛；瘦人带病少，如有带者是热，黄柏、滑石、椿皮、川芎、海石、青黛，作丸服。又方，椒目为末，米饮调下。甚者，上必用吐，以提其气，下用二陈汤加苍术、白术，仍用瓦楞子。又云，赤白带皆属于血，但出于大肠、小肠之分。一方，黄荆子炒焦为末，米饮调，治白带，亦治心痛，罗先生法或十枣汤、或神 丸、或玉烛散，皆可用。不可峻攻。实者，可用此法；血虚者，加减四物汤；气虚者，以人参、陈皮、白术间与之；湿甚者，固肠丸：樗根白皮（二两） 炒滑石（一两） 为末，研粥为丸；相火动者，诸药中少加炒黄柏；滑者，加龙骨、赤石脂；滞者，加葵花；性躁者，加黄连。寒月少入姜附，随机应变，必须断浓味。又方用：良姜 芍药 黄连（各二钱半，烧灰） 入椿皮（一两） 上为末，粥丸，米饮下。痰气带下者，苍术、香附、滑石、蛤粉、半夏、茯苓。一妇人白带兼痛风，半夏、茯苓、川芎、陈皮、甘草、苍术，米泔浸南星、黄柏，酒洗晒干，牛膝酒洗。一妇人上有头风鼻涕，南星、苍术、酒芩、辛夷、川芎；下有白带，南星、苍术、黄柏、炒焦白术、滑石、半夏、牡蛎。粉白带方：龟板 栀子（各二两） 炒柏（一两） 白芍药（七钱半） 香附（五钱） 干姜（二钱半） 山茱萸 苦参 椿皮（各五钱） 贝母（三钱半） 上末之，酒糊丸。赤白带方：酒炙龟板（二两） 炒柏（一两） 炒姜（一钱） 栀子（二钱半） 上末之，酒糊丸，日服二次，每服七十丸。有孕白带方：苍术（三钱） 白芷（二钱） 黄连（炒一钱半） 黄芩（三钱炒）黄柏（一钱炒） 白芍药（二钱半） 椿根皮（一钱半炒） 山茱萸（一钱半）。治结痰白带以小胃丹，半饥半饱津液下数丸，候郁积开，却宜服补药：白术（一两） 黄芩（五钱） 红白葵花（半钱二） 白芍药（七钱半） 上末之，蒸饼丸，空心煎四物汤下二十丸。白带须用滑石、南星、黄柏、条芩。固肠丸，治湿气下利，大便血，白带，去胃肠陈积之候，用此以燥下湿，亦不可单用，看病作汤使椿白皮炒为末，糊丸。又方，凉而燥：椿白皮（四两） 滑石（二两） 为末粥丸。治白带因七情所伤而脉数者：黄连（五钱炒） 扁柏（五钱酒蒸） 黄柏（五钱炒） 香附（一两醋炒） 白术（一两） 白芷（二钱烧灰存性） 椿皮（二两炒） 白芍药（一两） 上粥丸服。治赤白带湿胜而下者：苍术（一两盐炒） 白芍药（一两） 枳壳（三钱） 椿白皮（三两炒） 干姜（二钱煨） 地榆（五钱） 甘草（三钱） 滑石（一两炒） 上末之，粥丸，米饮下。治妇人赤白带下，先以四物汤加减与之，次用破旧漆器烧灰存性，为末，无灰酒调五钱，空心一服止。又方，治带病年深久不瘥者：白芍药（三两） 干姜（五钱） 上炒黄色为末，空心米饮服二钱，带病漏下五色羸瘦者，烧鳖甲令黄色为末，空心米饮调二钱。一妇人体肥带下：海石（四两） 南星 黄芩 苍术 香附（各三两）白术 椿根皮 神曲（各一两半） 当归（二两） 白芷（一两二钱） 川芎（一两二钱半） 茯苓（一两半） 白芍药 黄柏（各一两） 滑石（一两半） 上末之，神曲糊丸。

　　带下病主乎湿热，白葵花治白带，赤葵花治赤带。带下病多者与久者，当于湿热药中兼用升举，性躁者加黄连。

　　卷七妇人科

　　子嗣（第九）

　　肥者不孕，因躯脂闭塞子宫而致，经事不行，用导痰之类；瘦者不孕，因子宫无血，精气不聚故也，用四物养血、养阴等药。予侄女形气俱实，得子之迟，服神仙聚宝丹，背发痈疽，证候甚危。诊其脉数大而涩，急以四物汤加减，百余帖补其阴血，幸其质浓，易于收救，质之薄者，悔将何及！

　　卷七妇人科

　　断胎法（第十）

　　用白面曲一升，无灰酒五升，煮至三升半，绢滤去滓，分三服。候前月期将来日，晚间一服，次早五更一服，天明又一服，经即行，终身绝孕矣。

　　卷七妇人科

　　妇人杂病（第十一）

　　大凡一应杂病，与男子同治。妇人阴肿，用枳实半斤，锉炒令热，故布帛裹熨，冷则易之。阴中恶疮，好硫黄末敷之极妙。湿泡可加铅粉。又方，枯矾为末敷之。男阴亦用此也。妇人隐处疼痛，炒盐以青布裹熨之。阴冷，用母丁香为末，缝纱囊如小指大，实药末，纳阴中，愈。温中药，蛇床子末，白粉少许和匀，如枣大，绵裹纳之。小便出大便，五苓散分利水谷。梦与鬼交，鹿角末酒调服。妇人发不黑，芭蕉油涂之。妇人风瘙痒瘾疹，庠不止，用苍耳、花果子为末，豆淋酒饮二三钱。《大全良方》论妇人梦与鬼交通者，由脏府虚，神不守，故鬼气得为病也。其状不欲见人，如有对语，时独言笑，时或悲泣是也。脉息迟伏，或为鸟啄，皆鬼邪为病。又脉来绵绵不知度数者，颜色不变，此亦是其候也。夫鬼无形，感而遂通。盖因心念不正，感召其鬼，附邪气而入体，与神相接，所以时见于梦。故治之之法，大抵用朱砂、麝香、雄黄、鬼箭、虎头骨，辟邪之属可愈也。

　　卷八小儿科

　　钱氏方乃小儿方之祖，其立例极好，医者能守而增损之，用无不验。治小儿杂病，其药品与大人同者多，但不可过剂耳，兹故不赘。乳下小儿，常湿热多。小儿食积痰热，伤乳为病，大概肝与脾病多。小儿易怒，故肝病最多，肝只有余，肾只不足。病因有二，曰饱曰暖。小儿冬月易受寒，夏月易受热。

　　卷八小儿科

　　初生（第一）

　　儿在胎中，口有恶物，生下啼声未出，急用绵裹指拭净后，用甘草法。小儿初生，休与乳，取甘草一指节长，炙脆以二合煎，蘸儿口中，可蚬壳止，儿当快吐胸中恶汁，待后儿饥渴更与两服，不吐尽一合止，得吐恶汁后，儿智慧无病。儿生三日开肠胃，研粳米浓水饮，如乳儿先与豆许含之，频与二豆许，六七日可与哺之。儿生下时以猪胆一个，水五升煎四升，澄清浴儿无疮疥。生下不饮乳，小便不通，乳汁三合，葱白一寸，分四破，银石器煎浓，灌之立愈。小儿生下七日，忽患脐风撮口者，百无一活。凡此时，当舌上有泡子，如粟米状，以温汤蘸帛干擦破便安，如神。生下舌有膜如榴子连于舌根，令儿语言不发，可摘断，微有血，如血不止，烧发灰渗之。又白矾灰、釜底墨，酒调敷。生十日口噤，牛黄少许细研，淡竹沥调一字，猪乳和酒滴入口中。儿生百日之内，伤风鼻塞，服药不退，乃是出浴时被风吹，所以有此，用天南星末、姜汁调，贴囟门上，鼻不塞去之。

　　卷八小儿科

　　急慢惊风（第二）

　　镇惊丸，镇惊宁神，退热化痰止嗽：珍珠（一钱） 琥珀（三钱） 金箔（十片） 胆星（五钱） 牛黄（二钱） 麝香（五分） 天竺黄 雄黄（各三钱） 辰砂（三钱半） 上末之，姜糊丸，梧子大，每服六丸，薄荷、姜蜜汤下。大天南星丸，治急慢惊风，涎潮发搐，牙关紧急，口眼相引等症：胆星（五钱） 天麻 人参 防风（各二钱半） 牛黄 乳香（各一钱） 朱砂（二钱） 全蝎（十四枚） 麝香（一钱） 脑子（五分） 炼蜜为丸，芡实大，荆芥、薄荷汤下。急慢惊风，发热口噤，手足心伏热，痰热，痰嗽，痰喘，并用涌法重剂，用瓜蒂散轻剂，用苦参、赤小豆末，复用酸齑汁调服之，后用通圣散，蜜丸服之，间以桑树上桑牛，阴干研末服，以平其风。桑牛比杨牛则色黄白者是。治小儿惊而有热者，人参、茯苓、白芍药、酒炒白术、生姜煎服。夏月加黄连、生甘草、竹叶。世有一药，通治二惊，切不可妄用。惊有二证，一者，热痰主急惊，当宜泻之；一者，脾虚乃为慢惊所主，多死，治当补脾。急者，只宜降火、下痰、养血；慢者，只用朱砂安神丸，更于血药中求之。东垣云：慢惊先实脾土，后散风邪。黑龙丸治急慢二证：胆星（一两） 礞石（一两） 辰砂（三钱） 芦荟 天竺黄（各五钱） 蜈蚣（一钱半烧灰） 僵蚕（五钱） 青黛（五钱） 上以甘草膏和丸，如鸡头大，急惊用姜蜜薄荷汤化下，慢惊用桔梗白术汤化下。小儿未盈月惊欲作，中风即死，朱砂新水调浓涂五心神验。惊风，用全蝎一个去翅足，薄荷四叶裹合，于火上炙令叶焦，同研为末，作四服，汤下。大人风涎，只作一服。胎中受惊，未满月发惊，用朱砂研细，用牛黄少许，猪乳汁调稀，抹入口中，入麝香尤妙。初惊用防风导赤散，生干地黄、川芎、木通、防风、甘草等分，用三钱，竹叶煎服。款用宁神膏：麦门冬去心（一两） 净麝香（一钱） 茯苓 朱砂（各一两） 上为末，炼蜜丸小饼子，临卧薄荷汤化下，夜一饼。老医尝言，小儿惊搐，多是热证，若便用惊风药，白附子、全蝎、僵蚕、川乌之类，便是坏证。后有医科惊药，只用导赤散加地黄、防风，进三服，导去心经邪热，其搐便止，次服宁神膏神效。治急慢惊风夺命散，痰涎潮壅滞于咽间，命在须臾，服此无不愈，神效不可尽述，用青礞石一两，入坩锅内，同焰硝一两，炭火 通红，硝尽为度，候冷，药如金色，取研为末。急惊风，痰发热者，薄荷、自然汁调服；慢惊风，脾虚者，以青州白丸子研，煎成稀糊，入蜜调下。治急慢惊风垂死者，亦可教灸法。男左女右，于大指上，半肉半甲，如箸头大，艾灸三壮。却用：辰砂薄荷 轻粉（各半钱） 全蝎（一个去翅） 巴豆（一粒去油尽） 同为末，每服半字，用米糕屑煎汤调服。如牙关紧者，挑开灌之，口吐涎痰，腹中泻即愈。吐泻后成慢惊，昏睡，手足搐搦，以金液丹五钱，青州白丸子三钱，同研为末，生姜米饮调下三分。惊风，子母俱可服四君合二陈加薄荷、天麻、细辛、全蝎。日月丹，治小儿急慢惊风：朱砂（一两） 轻粉（一两） 蜈蚣（一条） 上为末，青蒿节内虫为丸，如黍米大，每一岁一丸，乳汁送下。小儿急慢惊风，热痰壅盛发热：北薄荷叶 寒水石（各一两） 青黛 白僵蚕 辰砂（以上各一钱） 全蝎（二枚炒） 猪牙皂角（五分炒） 槐角（五分） 防风（半钱梢） 上为末，灯心汤调乳汁灌之。角弓反张，眼目直视，因惊而致，南星、半夏、竹沥、姜汁灌之，灸印堂。急慢惊风致死者，母丁香一粒口嚼细，人中白刮少许，以母中指血调，擦牙上即苏。又方，用白乌骨雄鸡血，抹唇上立苏。
  </div>
  <div class="pagination">
   <a href="丹溪治法心要_page9.html">
    上一页
   </a>
   <span>
    ...
   </span>
   <a href="丹溪治法心要_page5.html">
    5
   </a>
   <a href="丹溪治法心要_page6.html">
    6
   </a>
   <a href="丹溪治法心要_page7.html">
    7
   </a>
   <a href="丹溪治法心要_page8.html">
    8
   </a>
   <a href="丹溪治法心要_page9.html">
    9
   </a>
   <span class="current-page">
    10
   </span>
   <a href="丹溪治法心要_page11.html">
    11
   </a>
   <a href="丹溪治法心要_page12.html">
    12
   </a>
   <a href="丹溪治法心要_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
