<!DOCTYPE html>
<html>
<head>
    <meta charset="UTF-8">
    <title>何氏虚劳心传 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏虚劳心传 - 第 1 页/共 4 页</h1>
    <div class="content">何氏虚劳心传 清 何炫
　　
　　虚劳总论 
　　虚劳脉法 
　　虚劳死候 
　　虚劳所宜及养生之法 
　　虚劳所忌饮食诸物 
　　
　　虚劳选方 
　　保阴煎 
　　六味地黄丸 
　　左归丸 
　　左归饮 
　　回生丸 
　　清金散 
　　加味清宁膏 
　　噙化丸 
　　天王补心丹 
　　归脾汤 
　　逍遥散 
　　仲淳验方 
　　乳金丹 
　　坤髓膏 
　　白凤膏（自制） 
　　四圣丸 
　　卫生膏 
　　资生丸 
　　大黄虫丸 
　　獭肝散 
　　长春广嗣丹     
　　
　　治验 
　　
　　虚劳总论 
　　虚劳之症，无外邪相干，皆由内伤脏腑所致。如酒伤肺，湿热熏蒸，则肺阴消烁；色伤肾，伐真阴；怒气伤肝，郁怒则肝火内炽而灼血，大怒则肝火上冲而吐血。此五者，皆能劳其精血。《道经》云：涕、唾、精、津、汗、血、液，七般灵物总属阴。阴虚则内热生而成虚劳之症。大约酒色成劳者多，然有童子亦患此者，则由于先天禀受之不足，而禀于母气者尤多。其师尼、寡妇、室女，思欲不遂，气血郁结，以致寒热如疟，朝凉暮热，饮食不思，经期不准，或闭绝不行，成此病者甚多，多由郁火所蒸而致。方书之言虚劳，皆言气虚、血虚、阳虚、阴虚，混同立治。是以学人，漫无指归。不知气虚者，面目无神，语言轻微，四肢无力，脉来微弱；阳虚者，体冷畏寒，手足逆冷，溺清溏泄，脉沉小迟，可投温补。故谓虚劳之，可服参、 受补者，为可治，气虚阳虚之症也；虚劳之不能服参 不受补者，为不可治，血虚、阴虚之症也。虽血脱有补气之法，此指卒暴失血，素非血虚之人。如新产症之类，皆非所论于血因火燥致虚之症。夫火之所以燥者，水虚无以制之也，故经曰：一水不能胜五火。五火者，五志之火也；一水者，肾中真阴之水，即精也。人生全盛之数，前后止二十余年耳！故丹溪引日月之盈亏，以为阳常有余，阴常不足。王节斋亦以为阴虚成病，十之八九，阳虚成病，百无一二。盖以节欲少，纵欲者多耳！夫人但知纵欲劳精，孰知阴精日损，饮食无味，转劳转虚，脉从内变，色不外华，其为病也。在肾则为腰脊腿胫酸软，或攸隐而痛，为骨蒸内热盗汗，或至夜发热，为遍身骨疼，或疼痛如折，为梦遗滑泄，为耳中鸣，足心热。在心则为惊悸怔忡，为掌中干热，为虚烦无寐，为魇梦不宁，为口苦舌干，为口舌糜烂。在肺则为咳嗽多痰，或干咳少痰，为胸满气逆，或喘或促，为两颧红若脂，为鼻中气如火，为咳血衄血，甚则吐白沫，一边不能睡，咽痛喉烂，声嘶音哑。在肝则为寒热如疟，为颈项瘰 ，为胁肋作胀作疼，为两目或涩或痛，为头晕眼花，为多怒，为吐血。在脾则为饮食少思，恶心呕吐，为胀满腹痛，食不消化，为肠鸣泄泻，肌肉消瘦。皆五脏虚劳之本症。经云：治病求其本。须审其因何致损？何脏受伤？如因于色者，则知其伤在肾，纵有他经现症，亦当以补肾为主，而兼治他经之症。其因于酒者，又当以清肺为先。标本既审，而病之传变，尤宜熟察。如肾传心，心传肺，五脏相传，必侮而乘之，谓之贼克，大凶之兆。
　　经云：诸病以次传者死。谓五脏克遍也。
　　《难经》云：七传者死。诸病始于肾，而脾又传肾，谓六经已尽，一脏不可再伤也。如肾病不传心而传肺，此间一脏，以子病及母也。如不传心肺而传肝，此间二脏，以母病及子也。如不传心肺肝而传脾，此间三脏而传于己之所不胜，所谓轻而侮之也。传乘不明，岂能治病！世医不知阴虚者，多将气血阴阳模糊调治，岂不误哉？试言之，其误有七：
　　一、引火归元之误。命门之龙火，谓之真阳。如果衰弱，肾中阴盛，龙火不能安其位，浮越于上，而为上焦假热，面赤、烦躁、口渴，甚则舌苔。但口虽渴而不欲饮水，苔虽有而舌必滑软，小便清长，足冷过膝，其右尺必沉小而迟，或浮大无根，此阴盛于下，逼阳于上之假症。如夏至一阴生，水底冷而天上热也。正宜八味之属，引之归元。如冬至一阳生，而地中水暖，龙归大海也。至若虚劳症，是因肾水真阴虚热，水不摄火，火因上炎，而致面赤唇红，口鼻出血，齿痛、齿浮、齿衄，种种上焦虚热之症，虽亦龙火上炎，与浮阳上泛不同，纵有下部恶寒足冷，此因虚火上升所致，非真阳衰而然，故小便必黄赤，脉必带数，有内热的症之可据。误用桂附引火归元之法，是抱薪救火，上焦愈热，而咳嗽燥渴，咽痛喉烂诸症至矣。
　　二、理中温补之误。如果虚寒腹痛绵绵，痛无增减，喜热手按，热饮食，虚寒泄泻，水谷不化，而澄澈清冷，必有虚寒之脉症可凭，然后用之有效。今人一见胀满腹痛，食不消化，肠鸣泄泻等症，便认为虚寒，而投以白术之香燥，又济以干姜之辛热。不知虚劳之症，患在伤阴，再补其阳，则阳益亢而阴益竭，是促之也。更有见其胀满泄泻，遂引经文。清气在下则生飧泄，浊气在上则生 胀。而用补中益气，以升清降浊。误施升柴，反促阴火上逆，以致咳嗽增，吐衄至，而危亡见矣。
　　三、参、 助火之误。夫肺脉按之虚而不数，肺中不热，参 可受，故有土旺生金，弗拘保肺之说。而今火已烁金而咳矣，火蒸津液而化为浓痰矣！君相亢甚，而血随上逆矣，犹引无阳则阴无以生，虚火可补参、 之属，富贵之家，大剂投之，因之阳火愈亢而金益伤矣。
　　四、苦寒泻火之误。实火为病，可以苦寒直折之，然须热去即止，不可过用。虚火阴亏，岂知、柏苦寒之剂所可清？非惟不能清火热，抑且有损真阴，徒败胃气，食少泄多，将何疗治？甚者见其大便燥结，则用硝、黄以通之，不知肾主二便，更主精液，肾之精液即竭，自然不能濡润。滋其阴，润其燥，而便自通。彼既虚之阴，岂能胜硝、黄之攻击乎？故士材之论，人徒从其温补，岂知其深戒苦寒之不可妄用也。
　　五、二陈消痰之误。脾痰为湿痰，滑而易出，或稀如饮水，湿者燥之，半夏为正治之药。若阴水不足，阴火上升，肺受火侮，不得清肃下行，由是津液凝浊，不生血而生痰，此当以润剂滋其阴，使上逆之火，得返其宅，而痰自清矣。二陈岂可轻用哉！
　　六、辛剂发散之误。
　　世之真阴虚而发热者，十之六七，亦与外感无异。火逆冲上，则头胀微痛；火升壅肺，则有鼻塞；阴虚阳陷入里，则洒淅恶寒；阴虚阳无所附，则浮越肌表发热。但其发时，必在午后，先洒淅恶寒，少顷发热，热至鸡鸣，寅卯时盗汗出而身凉，或不微寒，而但午后发热，必现前列肾虚诸症，或兼唇红颧赤，口渴烦躁，六脉弦数，或虚数无力，此宜大剂补阴，如保阴六味之属。若认为外感，而用风药以表散之，则魄汗淋漓，诸虚蜂起。或有失血之人，表之无汗，所谓夺血者，无汗也，若强发之，血必从口鼻中出，为下厥上竭之症，难治矣。今人一见发热，便用表散，更以为邪尚未清，禁其饮食，以致胃气馁败，至于不起，能不为之寒心哉！
　　七、治疗过时之误。上古治未病，如劳神者常养其心，劳倦者常补其脾，多怒者常滋其肝血，多饮者常清其肺热，好色者峻补其肾水，及病之方萌，即为补救。今人以内热之症而忽之，虚症渐见，犹不求治，自恃饮食如常，毫不加意，迨至病日深而后求治，亦已晚矣。盖治之甚难，有三大要焉：一曰补肾水。夫肾主水，受五脏六腑之精而藏之。故五液皆归于精，而五精皆统于肾。肾有精室，是即命门，精藏于此，气化于此。精即阴中之水也，气即阴中之水火也，故命门之水火，为十二脏之化源。然火不患其衰，水则患其少。王节斋云：少年肾水正旺，似不必补，然施泄太过，岂能充满？中年欲心虽减，然少年斫丧太多，岂能复实？及至老年，天真渐绝，只有孤阳。凡人自少至老，所生疾病，大半由于真阴不足。即童子禀赋弱者，幼即填补，亦有可复之天。所以补阴之药，人生一日不可缺，况虚劳之因入房太甚而得者乎！故保阴、六味、左归之属，皆甘寒滋水添精之品，补阴以配阳，正所谓壮水之主，以制阳光也。滋其阴则火自降，譬之残灯火焰，添油则焰光自小也。然须制大剂长久服之，盖益阴之药，必无旦夕之效，以阴无速补之法也。若因于酒者，清金润荣为主，而保阴之属，仍不可废。何则？好饮之人，仍有不患虚劳者，以肾水不虚也。虚则心寡于畏，而复灼久伤之，肺焉得不病？补北方所以泻南方也。因于思虑者，清心养血为主，而保阴之属，仍不可废，所谓水壮而火熄，弗急急于泻心是也。因于劳倦者，培补脾阴为主，而佐以保阴之剂。
　　经云：于肾也。若忿怒伤肝动血，保阴六味为正治之品，盖水旺则龙火不炎，而雷火亦不炎，乃肾肝同治之法也。二曰培脾土。脾胃为后天之本。经云：安谷则昌。盖饮食多，自能化精生血。虽有邪热，药得治之，久则火自降而阴自复。若脾胃一损，则血不生，而阴不足以配阳。故越人归重脾胃，而言一损损于肺，皮聚毛落；二损损于心，血脉不能荣养脏腑；三损损于脾，饮食不为肌肤；四损损于肝，筋缓不能自收持；五损损于肾，骨痿不能起于床。从上而下者，过于胃则不治，至骨痿不能起于床者死；从下而上者，过于脾则不治，至皮聚毛落者死。所以仲景治虚劳，惟用甘药创建中气，以生血化精，为复虚劳之良法。又精不足者，补之以味。味，旨味，非独药也，五谷之味，皆味也。补以味而节其劳，则渐有余矣。
　　经云：阴阳形气俱不足者，调以甘药。盖脾胃之强弱，动关五脏，况土强则金旺，金旺则水充。又男为主。三曰慎调摄。虚劳之因于酒色者固多，其因于忧思郁怒者亦不少。如僧尼寡妇，童男室女，及不得意之人，必须消遣情怀，善于自解，非全仗草木之力也。今人患此者，徒恃药力，不知屏欲，间者有知戒酒色而不知节劳逸，能节劳逸，而于七情多所难释。不知心有妄动，气随心散，气散不聚，精随气亡。故广成子曰：必静必清，毋劳尔形，无摇尔精，乃可长生。斯言可谓虚劳调摄之良法也。今观世人之患之者多，而保之者少，以病者治之不早，医者治之不善也。故特发明阴虚成病之因，次及方书之混列，更推其真阴易虚之故，以及标本传乘并治之误，而终之以治要。其指归如是，非敢矫当世之偏，实本诸先哲及先世之发明，余生平之经验合之，以为心传云尔！
　　
　　
　　
　　虚劳脉法
　　劳极诸虚，浮软微弱（虚症宜见虚脉为顺）。土败双弦，（两手俱弦，木克土败。若左手脉细若六至以上必死。）骨蒸发热，脉数为虚，（虚数二脉，是其本象。）热而涩小，必殒其躯，（发热脉静，不可救药。）气结或代，亦死何疑！失血诸症，脉必见芤，缓小可喜，（身凉脉静易治。）数大堪忧，（身热脉大者，为难治。）
　　
　　
　　虚劳死候
　　
　　虚劳不能服参、 ，不受补者死。劳嗽声哑者死。一边不能睡者死。（皆肺败之征。）久泻及、白涎、白液、涎沫虽白，实血所化。一谓白血浅红色，而似肉，似肺者。）劳嗽久而咽痛无声，此为下传上；不嗽不疼，久而溺浊脱精，此为上传下，皆死。吐血若咳逆上气，脉数有热，不得卧者死。
　　
　　
　　虚劳所宜及养生之法
　　白花百合汤、麦冬汤，取其清肺止嗽。真玉露霜，取其消痰解热，人乳为补阴神品。童便乃精泄泻最宜求。扁豆枣汤，专补脾胃。圆眼肉汤，兼养心脾。猪脊髓、鳇鱼胶，填精益髓。（同鸡鸭诸物中煮烂尤佳，燕窝亦好。）凤头白鸭乌骨白鸡，补阴除蒸。猪肺煎白芨末，保肺止血。丸如回生六味、左归、乳金、四圣、固本之属。膏如清金、清宁、白凤、坤髓、集灵、卫生、琼玉之属。或间用汤液以治之。如内热甚，或发寒热，则用保阴六味，妇女或间用逍遥散。咳甚用清金，或间用噙化。吐血用仲淳验方。心跳善惊，虚烦无寐，则用天王补心丹，或脾胃虚弱，兼用归脾。食少便泻，量用资生。果系干血劳症，审之的确，可用大黄虫之属。传尸劳，獭肝无疑也。
　　
　　虚劳所忌饮食诸物
　　烟为辛热之魁，酒为湿热之最。凡姜、椒、芥、蒜，及一切辛热之品，热能伤阴，断不可用：肾主闭藏，肝主疏泄。二脏皆有相火，而其系上属于心，故欲心一动，相火翕起，虽不交会，精已暗耗，况近色乎？又曰：怒则气逆，甚则呕血及飧泄。又曰：忧愁则气闭不行。又曰：思则气结。又曰：烦劳太过，则气张于外，精绝于内，阳扰阴亏之故也。切忌火灸。仲景曰：微数之脉，慎不可灸。火气虽微，内攻有力，焦骨伤筋，血难复也。
　　
　　虚劳选方
　　保阴煎
　　
　　治真阴虚，相火炽而发热，其热在午后子前。（属阴分，）或皮寒骨蒸。（骨髓空虚，火焰骨唇红颧赤，口苦舌干，（皆内热之征也。）耳鸣目眩，腰膝酸软，四肢无力，倦怠嗜卧，（皆精血虚损内伤之故。）大便燥结小便黄赤。（内热。）六脉弦数，或虚或无力。（皆虚损的症，不必吐血咳嗽也。故有吐血咳嗽症，而无上文之内热虚症，脉数仍非虚劳，不可不辨。）若病久饮食少思，大便溏泄，（脾胃伤之故也。）午后洒淅恶寒，少倾发热，或至鸡鸣，寅卯时分盗汗出而解，并以此方，或六味、左归加减治之。
　　熟地（三钱至一二两） 生地（二三四钱，二地补肾阴，培其根本） 麦冬（三四五钱，清肺降山药（蒸用，三四五钱，同茯苓以补脾） 玉竹（五六钱，治虚损寒热，一切不足，用代参、） 鳖甲（退劳热在骨及阴虚寒热往来之上品） 龟甲（补肾阴，退骨蒸。二甲酥炙，各三钱至一两），加桂圆肉（十枚至三十枚），入人乳牛乳（各一杯），骨蒸内热，有汗加骨皮（二钱），无汗加丹皮（一钱五分），腰痛加枸杞（三钱至八钱）、杜仲（二钱）、余用猪腰子（一枚）、猪脊髓（五钱至八钱），五味（一分至一钱），怔忡不寐，加枣仁倍桂圆肉。咳嗽加桑白皮（蜜炙，血加藕汁一杯，或童便一杯。食少加苡仁（炒，五钱至一两）。泄泻去生地天冬乳汁，加白芍（炒，三四钱）、大枣莲肉（二三十粒）、萸肉或用石斛煎汤煎药。肺经无热，肺脉按之无力者，量加人参。
　　古方有人参固本丸，人参（二两）、二地二冬（各四两）是也。固本丸、加牛膝枸杞七味均分，即集灵膏也。
　　此方君以甘寒滋阴添精之品，所谓损其肾者，益其精也。臣以二冬，保金而滋其生化之源，恐太沉阴濡润，而又佐以甘平补脾之剂，顾其中气，备加减之法，以善其用。
　　
　　
　　虚劳选方
　　六味地黄丸
　　
　　
　　治阴虚肾水不足，发热作渴。（阴虚则发热，津液少则作渴。）气壅痰嗽，（肾虚不能纳气归龙火炎，则雷火亦发。肝血虚而为眩为花，阴虚痰火上升，故耳聋。）咽燥舌痛，齿牙不固，（喉咙、舌本，皆肾脉之所过，肾主骨，齿乃骨之余，肾之标也。精髓枯而龈骨失润，则齿动摇，譬之几败木枯则榫宽，湿则紧。）腰脊腿胫酸疼。（腰为肾之府，肾脉循内踝上 内，至股内后廉贯脊精水竭，故酸软疼痛也。）齿衄便红吐血，（凡见血为热症，由君火相火亢甚，于是煎迫而越出于诸窍之中也。）盗汗失音，（寤属阳，寐属阴，阴虚则汗从寐中盗出，闭脏失职也。肾虚脉不上循喉咙挟舌本，故失音。）水泛为痰，（阴虚火动，则水沸泛上而为痰。）小便淋闭，（淋者，淋涩而痛；闭者，不通也。肾司开合，虚则失职。《金匮》云：热在下焦者，则尿血亦令淋闭。）梦遗精滑，（阴虚而君相妄动也。）足心干热，脚跟作痛，（肾脉走足心，入跟内故也。）经水不调，血枯闭绝。（冲任二脉损伤之故也。）
　　熟地（补髓填精，用八两） 萸肉（补肾气，固元精，四两） 山药（入手太阴能润皮肤，清虚降阳中之阳，三两） 泽泻（咸渗以降阴中之阴，三两） 加麦冬、（滋燥金而清水源，六两，）五味子（上能收耗散之肺气，下能滋不足之肾水也，三两，）名八仙长寿丸。再加人参，是合生脉也。炼蜜丸如梧桐子大，空心淡盐汤下四五钱，若煎服则制小其剂。发热作渴，加鳖甲、二冬、花粉。气壅加沉香、砂仁、麦冬。痰嗽加贝母、花粉、百合、麦冬。眩晕加甘菊、钩藤、枸杞。耳鸣耳聋，加磁石、羊肾、花粉。咽燥舌痛，加二冬、元参。齿牙不固，加麋茸，猪、牛脊髓，麦冬、五味。腰痛加枸杞、杜仲。麋角，汤内镑，酒焙亦可。龟甲，汤内炙用，丸中煎膏。腿胫酸疼亦如之，再加牛膝虎胫。齿缝牙龈出血，加麦冬、童便、骨碎补，麦冬煎汤频频漱之。便血，加麦冬、龟甲，五味、白芍，不止宜补胃气，更宜加人参。溺血若痛者为血淋，加牛膝。如阴茎时举，溺管胀痛者，再加黄柏知母，不痛者为尿血，加麦冬、白芍、牛膝、降香，入童便、藕汁、人参、茅根汁（各一杯）和服。盗汗加枣仁、五味、白芍、圆肉。失音加麦冬、生鸡子、人乳、竹沥、梨汁。水泛为痰，倍茯苓。小便淋闭，俱加二冬、牛膝（此味为君）、车前。茎中痛加甘草梢。梦遗精滑，加莲须、五味、龙齿、牡蛎、鳔胶。相火盛，阳易举者，加盐炒黄柏。足心干热，加二冬、牛膝、龟甲。足跟作痛，加牛膝、鹿角、龟甲、虎胫骨。经水不调，血枯闭绝，参后归脾汤加减法。以上加减诸法，保阴左归仿此，此纯阴重味润下之方也。纯阴，肾之气；重味，肾之质；润下，肾之性。宋钱仲阳用此方治小儿齿迟语迟，脚软行迟，囟门不合，阴虚发热诸症，以皆属肾虚，缘小儿稚阳纯气，故以仲景八味丸去桂附，而但补其真阴，随手辄效。明•薛立斋因之悟大方阴虚，用丹溪补阴法不效，以此代之立效。薛氏加减之法甚多，即如本方去泽泻加黄 ，以合养血之奇。盖为发热作渴，小便不调，理无再竭，故去泽泻。又入生脉散，以生金滋水，虚则补母之义，复合异功散以崇土生金，兼母之外家而补之，更其名曰人参补气汤。加减变合无穷，真如游龙戏海之妙，举一为例，学人当善悟其法，而以意通之，则不可胜用矣。赵养葵《医贯》一书，得力于《薛氏医案》，而益阐其义，触处旁通，外邪杂病，无不贯摄，而六味之用益广。试举其阴虚诸症所用，如云：世之真阴虚而发热者，十常六七，亦与外感无异，余于阴虚发热者，见其火热面赤，口渴烦躁，与大剂六味汤服之而愈。又云：阴虚火动，则水沸泛上为痰，其痰重浊白沫，与火衰水泛为痰，纯是清水者不同。动于肾者，犹龙火之出于海，龙兴而水附；动于肝者，犹雷火之发于地，雷出而雨随。用六味汤以滋阴降火，此不治痰之标，而治痰之本，既治其本，复宜补脾以制水，方为良法。又云：咳嗽必责之肺，以治之之法，不在于肺而在于脾，而又归六味汤主之。毋徒从事于肺，以肺司出气，为气之主，肾司纳气，为气之本。又肾为肺之子，虚则补其子也。大凡阴虚咳嗽，起于房劳，火上刑金，咳则肺金必伤。余先以六味之类壮其水，使水升而火降，然后以参 救被伤之肺，兼有虚则补母之义，一举两得之法也。若不先壮水以镇火，而遽投参 以补阳，反使阳火愈旺，而金益受伤，岂药之罪哉？此所谓不识先后着者也。如火不降，则参 始终难用，治阴虚之所以难也。又云：肾水虚则有火，有火则有痰，有痰则咳嗽，咳嗽甚则喘，宜六味丸加麦冬、五味、牛膝之属，大剂重饮。盖阴症发喘，去死不远，幸几希一线牵带，在命门之根，尚尔留连。善治者，惟以助元元，接直下镇坠之药，俾其返本归元，或可回生，然亦不可太峻也。又云：阴虚喉痛，属少阴之病。少阴之火，烈如奔马，逆冲而上，到咽喉紧要之所，紧锁气郁，结而不得舒，或痛或肿，其症必内热，口干面赤，痰涎涌上，其尺脉必数而无力，须六味加麦冬五味，大剂饮之。褚氏所谓上病疗下也。又云：阴虚失血一症，分言之，则有呕血吐血，或出于胃经，或出肝经；咯血，出于肾经，或出于心包；咳血，出于肝经；唾血，出于肾经，或出胃经；衄血，出于肺经，或出胃经；痰涎血者，出于脾经。合而言之，皆属于肾。盖肾中之真水干，则真火炎，血亦随火沸腾，故错经而妄行，越出诸窍。褚氏所谓服寒凉百不一生，饮溲溺百不一死。
　　愚谓六味汤独补肾水，性不寒凉，不损脾胃，久服则水升火降而愈，又须人参补脾补胃药以收功。盖初时忌用人参者，不欲其补助阳气也，及火既归原，人参又所不禁，然亦宜同滋阴药中用之则善。又云：阴虚小便不通，因汗多，五内枯燥，膀胱原无水积，强欲通之，如向乞人而求食，其可得乎？惟六味滋水，小水自来，切忌淡味渗泄之药。又云：阴虚之人，大便闭结者，是因肾之津液亏少，惟以六味加二冬人乳牛乳，滋阴润燥，而便自如常。又云：肾为阴主藏精，阴虚则精不藏；肝为阳主疏泄，阳强则火不秘。以不秘之火，加临不藏之精，故梦交即泄。惟用六味补水，总有相火，水能滋木，水升而木火自息。沈氏谓因君心一动，相火随之，则成梦境，而气摇精泄，治法总不越补肾水，敛元精，安心神为主。余因世人喜用六味之方，而未能尽明用方之旨，故详及之。
　　
　　
　　
　　 虚劳选方
　　左归丸
　　
　　
　　治症同。
　　熟地（八两） 萸肉（蒸，四两） 枸杞（三两） 菟丝子（酒煮，焙干，三两） 牛膝（酒蒸，三之。麋角补阴，左肾血液不足者宜之。节斋云：左尺常虚，右尺常旺。若左右兼补，依旧火胜于水，只补其左制其右，庶得水火相平。余治真阴不足之症，每以麋角代之，若平人调理用之，俱酒化）
　　上用胶丸如桐子大，空心服。煎膏服亦可。如真阴失守，虚火上炎者，宜用纯阴至静之剂骨蒸，加骨皮（三两）。小水不利，加白茯苓（三两）。大便燥涩，去菟丝子，加肉苁蓉（四两）。血虚有滞者，加当归（四两）。凡五液皆生于肾，故凡属阴分之药，亦无不走于肾。有谓必须引导者，皆所见之明耳。此方壮水之主，以培左肾之元阴。凡精气大损，年力俱衰，真阴内乏，不能滋溉营卫，渐至衰羸，即从纯补，犹嫌不足，若加苓、泽渗利，未免减去补力，奏功为难，故群队补阴药中，更加龟鹿二胶，取其为血气之属，补之效捷耳。景岳云：余及中年，方悟补阴之理，因推展其义。而制左归大饮，但用六味之意，而不用六味之方，活人应手之效，不能尽述。
　　
　　
　　虚劳选方
　　左归饮
　　
　　
　　治症同熟地（二三钱至一二两） 萸肉（一二钱，畏酸少用之） 枸杞（二钱，相火盛者，去之）山药 冬（二钱）。肺热多嗽，加百合（二钱）。血少者，加当归（二钱）。血滞而热者，加丹参（二钱）。阴虚不宁者，加女贞子（二钱）。血热妄动者，加生地（二钱）。脾热易饥及多汗伤阴者，加白芍（二钱）。心热多燥者，加元参（三钱）。肾热骨蒸者，加骨皮（二钱）。津枯热渴者，加花粉（二钱）。上实下虚者，加牛膝（二钱）。以导之。本方加人参、当归，即补元煎。
　　
　　
</div>
    <div class="pagination">
<span class="current-page">1</span><a href="何氏虚劳心传_page2.html">2</a><a href="何氏虚劳心传_page3.html">3</a><a href="何氏虚劳心传_page4.html">4</a><a href="何氏虚劳心传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
