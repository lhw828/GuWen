<!DOCTYPE html>
<html>
 <head>
  <meta charset="utf-8"/>
  <title>
   证治准绳杂病 - 第 19 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳杂病 - 第 19 页/共 41 页
  </h1>
  <div class="content">
   内则手足阳明受邪，外则足太阴脾经受风寒之邪。用桂枝、甘草以却其寒邪，而缓其急搐；用黄柏之苦寒滑以泻实而润燥，急救肾水；用升麻、葛根以升阳气，行手足阳明之经，不令遏绝；更以桂枝辛热，入手阳明之经为引；用润燥复以芍药、甘草，专补脾气，使不受风寒之邪而退木邪，专益肺金也；加人参以补元气为之辅佐；加当归身去里急而和血润燥，名之曰活血通经汤。更令暖房中近火摩搓其手乃愈。《本事方》春夏服养血地黄丸、秋服羚羊角汤、冬服乌头汤。下虚则挟腰膝疼痛，防风散。

　　上虚则挟心神烦热，不得睡卧，麦门冬散、黄丸。外感风湿四肢拘挛，苍耳子捣末煎服。酒煮木瓜令烂，研作粥浆，用裹筋急处，冷即易。灸筋急不能行，内踝筋急，灸内踝四十壮，外踝筋急，灸外踝三十壮，立愈。

　　第五册　诸风门

　　眩晕

　　眩谓眼黑眩也，运如运转之运，世谓之头旋是也。《内经》论眩，皆属肝木，属上虚。丹溪论眩，主于补虚治痰降火。仲景治眩，亦以痰饮为先也。赵以德曰：丹溪先生主火而言者，道也。然道无所之而不在，道之谓何？阴阳水火是也。其顺净清谧者水之化，动扰挠乱者火之用也。脑者，地气之所生，故藏于阴，目之瞳子，亦肾水至阴所主，所以二者皆喜静谧而恶动扰，静谧则清明内持，动扰则掉扰散乱，是故脑转目眩者，皆由火也。《灵枢》曰：五脏六腑之精气，皆上注目而为之精，筋骨血气之精与脉并为目系，上属于脑，后出于项中，故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。所谓邪者。风寒湿热内外之诸邪也。

　　然诸邪昼谓以火之所成眩者何？《内经》谓诸风掉眩，皆属肝木者，是专言风邪矣。《原病式》释之曰：风火皆属阳，多为兼化，阳主乎动，两动相搏，则头目为之眩晕而旋转，火本动也，焰得风则自然旋转，于是乎掉眩掉摇也，眩昏乱旋运也，此非风邪之因火所成者欤。然风有内外，外入者、兼火化者、则如是。若内发者，尤是因火所生之风也。及诸篇中考之，有谓厥阴司天，客胜，耳鸣掉眩。厥阴之胜者亦然。此司天之气，从上受者，外入者也。又谓发生之纪，与岁木运太过，皆掉眩巅疾，善怒。肝脉太过，善忘，忽忽冒眩巅疾。又徇蒙招尤，过在足少阳、厥阴者，言目 动蒙暗也。巢氏亦谓胁下痛头眩者，肝实也。此或得于肝脏，应天气者所动，或因本脏虚实之气自动，皆名之为风，非火之烈焰，何能上于巅也。至于木郁之发，甚则耳鸣眩转，目不识人，善暴僵仆者，尤是肝木中火发之甚也。此天气内应于脏，与肝虚实之气动者，是皆名内发之风者也。又谓太阳之胜，热反上行，头项顶脑中痛，目如脱。注文谓寒气凌逼，阳不胜之，太阳之气，标在于巅，入络于脑，故病如是。谓太阳司天，善悲，时眩仆。《灵枢》谓邪在心者病亦同。二者皆是邪逼于心下，致神志不安则悲，心火不行则妄动上炎。谓太阴之复，阴气上厥，饮发于中，头项胸痛而掉螈尤甚。注文谓湿气内逆，寒气不行，太阳上留，故为是病。谓太阴在泉，病冲头痛，目似脱。注文云亦是足太阳病也。谓太阴司天，头项痛，善眩。《灵枢》谓邪在肾，颈项时眩。此皆湿邪害肾，逼太阳之气留于上而然也。至于《金匮要略》谓心下有支饮，其人苦冒眩者，亦是格其心火不行而上冲也。谓尺脉浮为伤肾，趺阳脉紧为伤脾，风寒相搏，食谷即眩。谓阳明脉迟，食难用饱，饱则发烦头眩。二者因脾胃虚而阳气不足，所以外见迟紧之脉，内受湿饮之郁，不足之微阳者，始与所郁之热，并而冲上于胸目也。用此比类言之，则眩运之病，非一邪而可终。若夫太乙天真元气，皆得胃脘之阳以行于周身，分三阴三阳之经脉。六气应天之阴阳，营运于表者，谓之六化。布五行于五脏，属之气，应地之阴阳营运于里者，谓之五阳。虽然表里固分为二，及乎一经合一脏相通气而行，则表里必似二而一，一而二者也。悉如其天之有德、有化、有用、有变于气交者，备在身形之中。经曰：成败倚伏，皆生于动，动之清静则生化治，动之躁乱则苛疾起。自此言之，掉眩由人气所动者，岂止如《金匮》所云湿饮而已。若此五阳六化妄动而病者，又可胜数哉。且夫，凡有过节，即随其所动，经脏之气而妄起，因名曰厥阳之火。厥阳之火有五，谓之五邪。五邪之变，遂胜克之病作。又或肾水不足，或精血伤败，不能制其五阳之火独光，或中土虚衰，不能堤防下气之逆，则龙雷之火得以震动于巅，诸火上至于头，重则搏击为痛，轻则旋转为眩晕矣。夫如是比类之，道在经有之，诸治病循法守度，援物比类，化之冥冥，循上及下，何必守经，不引比类，是知不明也，其此之谓欤。或曰治诸邪当何如？曰：夫火因动而起，但各从其所动之因而治之。因实热而动者，治其热。因邪搏击而动者，治其邪。因厥逆逼上者，下治所厥之邪。因阴虚而起者，补其阴，抑其阳，按而收之。因阳虚而气浮上者，则补其阳，敛其浮游之气。因五志而动者，各安其脏气以平之。因郁而发者，治其所郁之邪，开之、发之。因精血不足者补之，不已则求其属以衰之。因胜克而动者，从盛衰之气而补泻之。

　　中气虚衰而动者，补其土以安之。上焦清明之气虚，不能主持而动者，亦当补中焦之谷气，推而扬之。

　　因五脏六腑上注之精气不足而动者，察其何者之虚而补之。如是虽不专治其火，而火自息矣。凡治百病之由火而生者皆然，非唯掉眩而已。严氏云：外感六淫，内伤七情，皆能眩晕，当以脉证辨之。风则脉浮有汗，项强不仁，《局方》消风散、《本事》川芎散、羚羊角散、都梁丸、青州白丸子。寒则脉紧无汗，筋挛掣痛，不换金正气散加芎、芷、白芍药，甚则姜附汤、《济生》三五七散。暑则脉洪大而虚，自汗烦闷，黄连香薷饮、十味香薷饮、消暑丸。湿则脉细沉重，吐逆涎沫，肾着汤加川芎名除湿汤、渗湿汤、《济生》芎术散。风热，羌活汤、钩藤散。寒湿，芎术除眩汤、理中汤，仍吞来复丹，甚者养正丹。七情相干，眩晕欲倒，用十四友丸、安肾丸二药夹和，以《和剂》七气汤送下，仍间用乳香泡汤下。有气虚者，乃清气不能上升，或汗多亡阳所致。当升阳补气，黄 、人参、白术、川芎、当归、甘菊花、柴胡、升麻之类。《直指方》云：淫欲过度，肾家不能纳气归元，使诸气逆奔而上，此眩晕出于气虚也，宜益气补肾汤。有血虚者，乃因亡血过多，阳无所附而然，当益气补血芎归汤之类。《直指方》云：吐衄崩漏，肝家不能收摄荣气，使诸血失道妄行，此眩晕生于血虚也，宜补肝养荣汤。有因虚致晕，虽晕醒时面常欲近火，欲得暖手按之，盖头面乃诸阳之会，阳气不足故耳。丹溪云：一男子年七十九岁，头目昏眩而重，手足无力，吐痰口口相续，左手脉散大而缓，右手缓而脉大不及于左，重按皆无力，饮食略减而微渴，大便三四日一行。众人皆与风药，至春深必死。予曰此大虚证，当以补药作大剂服之，众怒而去。予教用人参、当归身、黄 、芍药、白术，浓煎作汤使，下连柏丸三十粒，如此者服一年半，而精力如少壮时。连柏丸，冬加干姜少许，余三时皆根据本法。连柏皆姜汁炒为细末，又以姜汁煮糊为丸。东垣云；范天 之内，素有脾胃之病，时显烦躁，胸中不利，大便不通，初冬出外晚归，为寒气怫郁，闷乱大作，火不得伸故也。医疑有热，治以疏风丸，大便行而病不减。

　　又疑药力少，复加七八十丸，下两行，前证仍不减，复添吐逆，食不能停，痰吐稠粘，涌出不止，眼黑头旋，恶心烦闷，气短促，上喘无力，不欲言，心神颠倒，兀兀不止，目不敢开，如在风云中，头苦痛如裂，身重如山，四肢厥冷，不得安卧。予谓前证乃胃气已损，复下两次，则重损其胃，而痰厥头痛作矣。制半夏白术天麻汤治之而愈。中脘伏痰，呕逆眩晕，旋复花汤主之。《金匮》方，卒呕吐，心下痞，膈间有水，眩悸者，半夏加茯苓汤主之。假令瘦人脐下有悸，吐涎沫而头眩，此水也，五苓散主之。又云：心下有支饮，（短气倚息，形如肿，为支饮）。其人苦冒眩，泽泻白术汤主之。泽泻五两，白术二两，水二升，煮一升，分温再服。痰闭不出者，吐之。青黛散搐鼻取涎，治眩神效。头风眩晕，可用独圣散吐之，吐讫可用清上辛凉之药，防风通圣散加半夏等味。仲景云：此痰结胸中而致也。大小便结滞者，微利之，河间搜风丸。体虚有寒者，温之。仲景云：风虚头重眩，苦极，不知食味，暖肌补中益精气，白术附子汤主之。肝厥，状如痫疾，不醒呕吐，醒后头虚运发热，用麻黄、钩藤皮、石膏、干葛、半夏曲、柴胡、甘草、枳壳、甘菊为粗末。每服四钱，水一钟半，生姜三片，枣一枚，同煎至八分，去渣温服。钩藤散，钩藤、陈皮、半夏、麦门冬、茯苓、石膏、人参、甘菊、防风各等分，甘草减半为粗末。每服四钱，水一钟半，生姜七片，煎八分温服。戴复庵云：有眩晕之甚，抬头则屋转，眼常黑花观见，常如有物飞动，或见物为两，宜小三五七散。或芎附汤、生料正元饮加鹿茸一钱，下灵砂丹。或用正元饮加炒川椒一十五粒，下茸朱丸。若不效则独用鹿茸一味，每服半两，用无灰酒一盏半，煎至一盏，去滓，入麝香少许服。缘鹿茸生于头，头晕而治以鹿茸，盖以类相从也。曾有头痛不愈，服茸朱丹而效。右上一条，为虚寒者设也。若实热者用之殆矣。故丹溪云：眩晕不可当者，大黄三次酒炒，干为末，茶调下，每服一钱至二钱。刘宗浓以眩晕为上实下虚所致，而又明之曰，所谓虚者，血与气也。所谓实者，痰涎风火也。是固然矣。然《针经》胃风篇云：上虚则眩。

　　又五脏生成篇云：徇蒙招尤，目瞑耳聋，下实上虚。蒙、昏冒也，招、摇掉也，瞑、黑眩也，即眩晕之证。则刘氏所称，无乃与之冰炭乎？盖知虚者正气虚，实者邪气实，邪之所凑，其气必虚，留而不去，其病为实。则虚即实，实即虚，何冰炭之有。然亦当从寸部以定虚实。上虚者，以鹿茸法治之。上实者，以酒大黄法治之。《本事方》治虚风头旋，吐痰涎不已，以养正丹主之，称其升降阴阳，补接真气，非止头旋而已。严氏云：世所谓气不归元，而用丹药镇坠、沉香降气之法。盖香窜散气，丹药助火，其不归之气，岂能因此而复耶！《内经》云：治病必求其本。气之归，求其本，而用药则善矣。

　　【诊】左手脉数热多。脉涩有死血。右手脉实痰积。脉大是久病。

　　第五册　神志门

　　癫狂痫总论

　　《素问》止言癫而不及痫。《灵枢》乃有痫 、痫厥之名。诸书有言癫狂者，有言癫痫者，有言风痫者，有言惊痫者，有分癫痫为二门者，迄无定论。究其独言癫者，祖《素问》也。

　　言癫痫、言癫狂者，祖《灵枢》也。要之癫痫狂大相径庭，非名殊而实一之谓也。《灵枢》虽编颠狂为一门，而形证两具，取治异途，较之于痫，又不侔矣。徐嗣伯云：大人曰癫，小儿曰痫，亦不然也。

　　《素问》谓癫为母腹中受惊所致，今乃曰小儿无癫可乎？痫病，大人每每有之，妇人尤多。今据经文，分辨于后。癫者，或狂或愚，或歌或笑，或悲或泣，如醉如 ，言语有头无尾，秽洁不知，积年累月不愈，俗呼心风。此志愿高硕而不遂所欲者多有之。狂者，病之发时，猖狂刚暴，如伤寒阳明大实发狂，骂詈不避亲疏，甚则登高而歌，弃衣而走，逾垣上屋，非力所能，或与人语所未尝见之事，如有邪根据附者是也。痫病，发则昏不知人，眩仆倒地，不省高下，甚而螈 抽掣，目上视，或口眼 斜，或口作六畜之声。赵以德曰：考之《内经》有痫有癫，以痫而名者，曰心脉满大，痫 筋挛。注云：心脉满大，则肝气下流，热气内抟，筋干血枯，故痫 筋挛。曰肝脉小急，痫 筋挛。注云：肝养筋脏血，肝气受病，故痫 筋挛。曰二阴急为痫厥。注云：少阴也。曰治痫惊脉。王注云：阳陵泉也，阳陵泉乃足少阳合穴也。曰厥狂颠疾，久逆之所生也。《灵枢》以痫名者，曰足少阴筋病，主痫 及痉。曰暴挛痫眩，足不任身，取天柱。以癫名者，肺脉急甚为癫疾。肾脉急甚为骨癫疾。癫狂篇则曰癫疾始生，先不乐，头重痛，视举目赤，甚作极已而烦心，候之于颜。取手太阳、阳明、太阴血变而止。治癫疾者，常与之居，察其所当取之处，病至，视之有过者泻之，置其血于瓠壶中，至其发时，血独动矣，不动，灸穷骨二十壮，穷骨者， 骨也。

　　骨癫疾者， 齿诸 分肉皆满，而骨居，汗出烦 ，呕多沃沫，气下泄，不治。筋癫疾者，身倦挛急，大刺项大经之大杼。呕多沃沫，气下泄，不治。脉癫疾者，暴仆，四肢之脉皆胀而纵。脉满，尽刺之出血；不满，灸之挟项太阳，灸带脉于腰相去三寸，诸分肉本输。呕多沃沫，气下泄，不治。癫疾发如狂者，死不治。气下泄不治者，癫本由邪入于阴，阴气满，风闭塞于下而逆上，今气下泄，则自肾间正气虚脱于下故死。癫发如狂死不治者，由心之阳，不胜其阴气之逆，神明散乱，阳气暴绝故如狂，犹灯将灭而明也。虽然未可以一概论也，盖必诊脉而后定。阴下脱者，尺脉不应。如狂者，寸脉不应。

　　若尺寸俱实，则是阴阳交错。既癫而又狂，则不可与此同语矣。何以言之？《内经》复谓阳明之厥，则癫疾欲走，腹满不得卧而妄言者。盖足阳明者，胃脉也，与足太阴脾为表里，脾为阴，胃为阳，阴脉从足而上行，阳脉从头而下行，二者有更虚更实之变，是故阳明之厥者，由太阴之脉逆上，阳明之脉不得下行而返上故曰厥，厥则蓄积于中，蓄之未甚则癫，甚则为热，热则狂而妄言也。不独阳明之厥有是证，凡足三阳之厥皆然。何则？如经所谓癫疾厥狂，久逆之所生是也。《灵枢》经脉篇言：足太阳脉所生病者，为狂癫之疾。凡经脉称是动者，为气病。

　　所生病，为血病。血者、阴也。足太阳内与肾少阴为表里，外与诸阳主气，故得为癫，亦得为狂也。

　　及考越人书于二十难曰，经言脉有阴阳，更有相乘，更相伏也。脉居阴部而反阳脉见者，为阳乘阴也；虽时沉涩而短，此谓阳中伏阴也。脉居阳部而反阴脉见者，为阴乘阳也；脉虽时浮滑而长，为阴中伏阳也。重阳者狂，重阴者癫。详《难经》之言，自阴阳相伏相乘，至于重阴重阳，皆为癫狂之病。以此诸阴阳之交错，尽能致其病，非一因而已。夫如是，始与《内经》之意合。奈何诸家之注，止从重阴重阳为癫狂，于前乘伏则勿论及。按王叔和《脉经》云，阴附阳则狂，阳附阴则癫者，则与《难经》伏匿之意，即是舍己宫观而之他邦者。何以言之？《脉经》论热病条谓，阳附阴者，腰以下至足热，腰以上寒。阴附阳者，腰以上至头热，腰以下寒。盖阴虚气不能治于内，则附阳而上升，阳无承而不下降，故上热而下寒。阳虚气不能卫于外，则下陷附于阴，故下热上寒。及用脉论癫狂，则谓心脉急甚为螈 ，肝脉微涩为螈 筋挛，脾脉急甚为螈 ，脉气弦急病在肝，少食腹满，头眩筋挛癫疾，脉大、脉坚实者癫病，脉洪大长者风眩癫疾，心气虚者精神离散，阴气衰则为癫疾，阳气衰则为狂。及定生死脉则云，诊癫病，虚则可治，实则死。

　　脉实坚者生，脉沉细小者死。脉搏大滑，久久自已，沉小急实不可治，小坚急亦不可治，脉实而紧急癫痫可治。又有论奇经之癫痫者，前部左右弹者，阳跷也，动苦腰痛癫痫，恶风偏枯，僵仆羊鸣，身强皮痹，取阳跷，在外踝上三寸直绝骨是。后部左右弹者，阴跷也，动苦癫痫寒热，皮肤强痹。从少阳斜至太阳，是阳维也，动苦癫痫，僵仆羊鸣，手足相引，甚者失音不能言，癫疾，直取客主人，两阳维脉，在外踝绝骨下二寸。从少阴斜至厥阴，是阴维也，动苦癫痫。尺寸俱浮，直下直上，此为督脉，腰背强痛，不得俯仰，大人癫病，小儿痫疾。脉来中央浮，直上下痛者，督脉也，动苦腰背膝寒，大人癫，小儿痫也。灸顶上三丸。或曰奇经之癫痫，古今所无，《脉经》独言之何也？曰，岂无所自者哉。按越人《难经》曰，奇经八脉者，不拘于十二经何也？盖经有十二，络有十五，凡二十七气，相随上下，独八脉不拘于经也。比于圣人图设沟渠，沟渠满溢，流入深湖，故圣人不能拘通也。而人脉隆盛，入于八脉，而不环周，故十二经亦不能拘之。其受邪气，蓄则肿热，砭射之也。今于冲任带且勿论，独用五脉病癫痫者，言督脉者。注云：其脉之流行，起自下极，循脊中，上行至大椎，与手足三阳脉交会，上至喑门穴与阳维会，上至百会与太阳交会，下至于鼻柱，下水沟穴与手阳明交会。据此推之，实为诸阳之海，阳脉之都纲也。病则脊强而厥。阳维、阴维者，维络一身，阳维维于阳，阴维维于阴，为病心苦痛。阳跷脉者，起于跟中，循外踝上行入风池。阴跷脉者，亦起跟中，循内踝上行至咽喉。注云：跷、 疾也，言此脉是人行走之机要，动足之所由，故曰跷脉焉。阴跷为病，阳缓而阴急。阳跷为病，阴缓而阳急。然而言二跷之所行，尚未及二脉皆上交会于目内，阳脉交于阴则目闭，阴脉交于阳则目开。若《灵枢》癫狂篇首叙目之外、内、上、下 者，正为癫则目闭，狂则目开之不同也。故大惑诸篇亦曰，卫气留于阴，不得行于阳，留于阴则阴气盛，阴气盛则阴跷满，不得入于阳则阳气虚，故目闭也。卫气不得入于阴，常留于阳，留于阳则阳气满，阳气满则阳跷盛，不得入于阴则阴气虚，故目不瞑矣。由是而推，昼夜荣卫行五十度，而寤寐之机，岂不在二脉乎。二脉者，足少阴肾之别脉也。督与肾之大络，同起于会阴，《脉经》谓阳维从少阳斜至太阳，阴维从少阴斜至厥阴，自其肾肝同在下焦，主地道资生言之。可见五脉皆是辅相天机，动用于形体之要者也，故不随十二经之环周。嗟乎，巢氏方不达王叔和之指，撰为《病源》，不复妆采，于是后失传焉，不独此也。至于圣人之旨，亦不皆及，辄立五癫之说。一曰阳癫，发如死人，遗尿，食顷乃解。二曰阴癫，初生小儿，脐疮未愈，数洗浴因此得之。

　　三曰风癫，发时眼目相引，牵纵反僵，羊鸣，食顷乃解。由热作汗出当风，因房室过度，醉饮，令人心意逼迫，短气脉悸得之。四曰湿癫，眉头痛，身重，坐热沐头，湿结脑沸未止得之。五曰马癫，发时反目口噤，手足相引，身体皆然。诸癫发则仆地吐沫无知，若强 起如狂及遗矢者难治。脉虚则可治，实则死。由是后代钱氏方论，遂增五兽所属为五脏之癫，各有其状。犬癫者，反折上窜犬吠，肝也。鸡癫者，惊跳反折鸡叫，肺也。羊癫者，目瞪吐舌，摇头羊叫，心也。

　　牛痫者，目直视，腹满牛叫，脾也。猪痫者，如尸，吐沫猪叫，肾也。却无马癫。及《三因方》论，则复有马痫者，作嘶鸣搐搦腾踊，多因挟热者，惊心动胆，摄郁涎入心之所致也。诸方皆以初因涎郁闭塞脏气不动，因之倒仆口吐涎沫也。安知口吐涎沫，岂止素积于胸中者哉。大抵癫痫之发，厥乃成。

　　厥由肾中阴火上逆，而肝从之，故作搐搦，搐搦则遍身之脂液促迫而上，随逆气吐出于口也。盖诸方不察其病源，故论如此。其源何如？大抵虽曰癫由邪入于阴，然如前所云，相乘相附，交错之变，于所病经脉，一一当较量而治。更分其有从标而得者，有从本而得者。标者，止在经脉气不通，眩晕倒仆；本者，深入两肾间动气中，当时肾受伤而虚。肾脏志，志不足则神躁扰。所以《灵枢》云其先不乐也。所谓肾间者，以肾居两旁，各有肾俞一穴，离脊中三寸，又有志室二穴。杨上善谓七节之旁，中有小心者，指此也。越人分之，左属肾，右为命门。命门者，精神之所舍，原气之所系。及论右肾之气与左肾相通，则谓之两肾间动气，是人生命也，系于生气之原，五脏六腑十二经脉之根本，呼吸之门也。夫如是者，即《内经》所谓肾治于里者是也。

　　所谓生气者，阳从阴极而生，即苍天之气，所自起之分也。故经曰：苍天之气清净则志意治，顺之则阳气固，虽有贼邪，弗能害也。或经脉引入外感，内伤深入于根本，伤其生气之原，邪正混乱，天枢不发，卫气固留于阴而不行，不行则阴气蓄满，郁极乃发，发则命门之相火自下焦逆上，填塞其音声，惟迫出其羊鸣者、一二声而已，遍身之脂液，脾之涎沫，皆迫而上胸臆流出于口，五脏六腑十二经脉筋骨肉，皆不胜其冲逆，故卒倒而不知也。食顷，火气退散乃醒，醒后若邪气从病发而散，生气得复，则颠不再作。或邪不散，仍与生气混乱，或邪虽退而生气之原尚虚，当时不治，则邪易入而复作也。

　　如此者，多成常证。故《内经》曰：癫疾者，初病岁一发，不治，月四五发也。或曰子以癫痫之疾，有由邪入两肾间而后作者，此言古今未尝闻，将有所自乎，曰方论未之考尔。《内经》既有二阴之癫，《灵枢》又有足少阴筋病之痫。二阴，非肾之经乎。肾间动气，非肾之气乎。更以胎痫言之，便可推之，肾间动气，本受父母精气，既为立命之门，安得各经引邪深入者，不止于此乎。若夫以胎始论之，则七节之旁，命门穴在其后，脐在其前，肾在两旁，胎在其中，是故子脐系以胞蒂，随母呼吸，母呼亦呼，母吸亦吸，通母之生气，食母谷气，以化育内外百骸之形者，皆是肾间动气所致也。当母受惊之邪，子在母腹，随呼吸得之，与肾间动气混在其中，虽生出腹后一二岁始发，或八九岁后发，盖小儿初生之阳，如日方升，邪不易入，故痫未发。必待复感之邪入深，与所感母腹之邪相搏而后作。夫如是，大人与小儿病此癫疾者，纵得禀质强壮，终因邪害其生命之原，难得中寿。若发频而志愚者，仅至四十阴气衰半而已。小儿质弱目瞪者，则不过岁月，远亦难出成人之年。盖肾间生命之气虚而不复，故不得寿也。诸方中所治，皆不及此何哉。李东垣昼发灸阳跷，夜发灸阴跷，为二跷能行下焦之阴阳，阴阳行则动气中之邪，因而可散故也。

　　第五册　神志门

　　癫

　　癫病，俗谓之失心风。多因抑郁不遂， 傺无聊而成。精神恍惚，言语错乱，喜怒不常，有狂之意，不如狂之甚。狂者暴病，癫则久病也。宜星香散加石菖蒲、人参各半钱，和竹沥、姜汁，下寿星丸。或以涌剂，涌去痰涎后，服宁神之剂。因惊而得者，抱胆丸。

　　思虑伤心而得者，酒调天门冬地黄膏，多服取效。有心经蓄热，发作不常，或时烦躁，鼻眼觉有热气，不能自由，有类心风，稍定复作，清心汤加石菖蒲。有病癫人，专服四七汤而愈。盖痰迷为癫，气结为痰故也。四川真蝉肚郁金七两，明矾三两，细末，薄荷丸如桐子大。每服五六十丸，汤水任下。此病由七情得之，痰涎包络心窍，此药能去郁痰。孙兆治相国寺僧充，忽患癫疾半年，名医皆不效，召孙疗之。孙曰：但有咸物，尽与食之，但待云渴，可来取药，今夜睡着，明日便愈也。至夜僧果渴，孙乃与酒一角，调药一服与之，有顷，再索酒，与之半角，其僧遂睡两昼夜，乃觉人事如故。僧谢之，问其治法，曰，众人能安神矣，而不能使神昏得睡，此乃灵苑方中朱砂酸枣仁乳香散也，人不能用耳。

　　陈良甫治一女人，眼见鬼物，言语失常，循衣直视，医用心药不效，投养正丹二帖，煎乳香汤送下，以三生饮佐之，立愈。滑伯仁治一僧，病发狂谵妄，视人皆为鬼，诊其脉累累如薏苡子，且喘且搏。

　　曰，此得之阳明胃实。《素问》云：阳明主内，其经血气俱多，甚则弃衣，升高逾垣妄骂，遂以三化汤三四下，复进以火剂即愈。一妓心 ，狂歌痛哭，裸裎妄骂，瞪视默默，脉之沉坚而结。曰，得之忧愤沉郁，食与痰交积胸中，涌之皆积痰裹血，复与火剂、清上膈而愈。一人方饭间，坐甫定，即搏炉中灰杂饭猛噬，且喃喃骂人，令左右掖而脉之，皆弦直上下行，而左手寸口尤浮滑。盖风痰留心胞证也。法当涌其痰而凝其神，涌出痰沫四五升即熟睡，次日乃寤，寤则病已去矣。徐以治神之剂调之如旧。若脉乍大乍小，乍有乍无，忽六部一息四至如常，忽如雀啄、如屋漏、如虾游鱼戏，此鬼祟之征也。宜以针灸治之。扁鹊曰：百邪所病者，针有十三穴也。凡针之体，先从鬼宫起，次针鬼信，便至鬼垒，又至鬼心，末必须并针，止五六穴即可知矣。若是邪蛊之精，便自言说，论其由来，往验有实，立得其精邪，必须尽其命求去治之。

　　男从左起针，女从右起针，若数处不言，便遍穴针也。根据诀而行，针灸等处，并宜主之，仍须根据法治之，万不失一。黄帝掌诀，别是术家秘要，缚鬼禁劫，五岳四渎，山精鬼魅，并悉禁之，有在人两手中十指节间。第一针人中，名鬼宫。（从左边下针，上边出之。）第二针手大指爪甲下，名鬼信（入肉三分。）第三针足大指爪甲下，名鬼垒。（入肉二分。）第四针掌后横纹，名鬼心。（针入半寸，即太渊穴。）第五针外踝下白肉际，足太阳，名鬼路。（火针七 三下，即申脉穴。）第六针大椎上入发际一寸，名鬼枕。（火针七 三下。）第七针耳前发际宛宛中，耳垂下五分，名鬼床。（火针七 三下。）

　　第八针承浆，名鬼市。从左出右。第九针手横纹上三寸两筋间，名鬼路。（即劳宫穴。）第十针直鼻上入发际一寸，名鬼堂。（即上星穴。火针七 三下。）十一针阴下缝，灸三壮。女人即玉门头，名鬼脏。十二针尺泽横纹外头接白肉际，名鬼臣。（即曲池穴。火针七 三下。）十三针舌头一寸，当舌中下缝，刺贯出舌上，名鬼封。仍以一板横口吻，先针头令舌不得动。已前若是手足皆相对，针两穴。若是孤穴，即单针之。秦承祖灸鬼法，以病者两手大拇指相并，用细麻绳扎缚定，以大艾炷骑缝灸之，甲及两指角肉，四处着火，一处不着即无效，灸七壮神验。

　　第五册　神志门

　　狂

　　《难经》曰：狂之始发，少卧而不饥，自高贤也，自辩智也，自贵倨也，妄笑好歌乐，妄行不休是也。《素问·病能》篇，帝曰：有病怒狂者，此病安生？岐伯曰：生于阳也。阳气者，暴折而难决，故善怒，病名曰阳厥。曰何以知之？曰阳明者常动，巨阳、少阳不动，不动而动大疾，此其候也。治之夺其食即已。夫食入于阴，长气于阳，故夺其食即已。使之服以生铁落为饮，夫生铁落者，下气疾也。（阳气怫郁而不得疏越，少阳胆木挟三焦少阳相火、巨阳阴火上行，故使人易怒如狂。其巨阳、少阳之动，脉可诊也。夺其食，不使胃火复助其邪也。饮以生铁落，金以制木也。木平则火降，故曰下气疾速。气即火也。）阳明脉解篇，帝曰：阳明病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者何也？岐伯曰：四肢者，诸阳之本也，阳盛则四肢实，实则能登高也。热盛于身，故弃衣欲走也。阳盛则使人妄言骂詈，不避亲疏，而不欲食，不欲食，故妄走也。（脉解篇云：阳明所谓病甚则欲乘高而歌，弃衣而走者，阴阳复争，而外并于阳，故使之弃衣而走也。）治法，上实者，从高抑之。生铁落饮、抱胆丸、养正丹。在上者，因而越之。瓜蒂散、来苏膏。子和治一人落马发狂，以车轴埋之地中，约高二丈许，上安中等车轮，其辋上 一穴，如作盆之状，缚病患在其上，使之伏卧，以软 衬之，又令一人于下坐，机一枚，以棒搅之，转千百遭，病患吐出青黄涎沫一二斗许，病患自言不堪，因解之，索水，与冰水饮数升而愈。阳明实则脉伏，宜下之，大承气汤、（海藏治许氏病阳厥狂怒，骂詈亲疏，或哭或歌，六脉举按无力，身表如冰石，发即叫呼声高，因不与之食，用大承气汤下之，得渣秽数升，狂稍宁，数日复发，复下，如此五七次，行大便数斗，疾瘥，身温脉生良愈。

　　此易老夺食之法也。）当归承气汤（《保命集》云：若阳狂奔走，骂詈不知亲疏，此阳有余阴不足，大黄、芒硝去胃中实热，当归补血益阴，甘草缓中，加姜枣者，胃属土，此引入胃中也。经所谓微者逆之，甚者从之，此之谓也。）以大利为度。微缓以瓜蒂散，入防风末、藜芦末吐之，其病立安。后用调心散、洗心散、凉膈散、解毒汤等调之。（子和治一人，以调胃承气大作汤，下数十行，三五日复上涌一二升，三五日复下之。凡五六十日下百余行，吐亦七八度，如吐时，暖室置火，以助其汗。

　　此三法并施例也。）郁者发之。（子和治一叟，年六十，值徭役烦扰而暴发狂，口鼻觉如虫行，两手爬搔，数年不已，诊其脉两手皆洪大如 ，断之曰，肝主谋，胆主决，徭役迫遽，财不能支，则肝屡谋而胆屡不能决，屈无所伸，怒无所泄，心火盘薄，乘阳明金，然胃本属土，而肝属木，胆属相火，火随木气而入胃，故暴发狂。乃命置燠室中涌而汗出，如此三次。《内经》曰：木郁则达之，火郁则发之，正谓此也。又以调胃承气汤半斤，用水五升，煎半沸，分作三服，大下二十行，血水与瘀血相杂而下数升，来日乃康，以通圣散调其后。）虚者补之。宁志膏、一醉膏、辰砂散。盖狂之为病少卧，少卧则卫独行阳不行阴，故阳盛阴虚。今昏其神得睡，则卫得入于阴，而阴得卫填不虚，阳无卫助不盛，故阴阳均平而愈矣。经云：悲哀动中则伤魂，魂伤则狂妄不精，不精则不正，此悲哀伤魂而狂，当以喜胜之，以温药补魂之阳。

　　（娄云：仲景防己地黄汤，《本事》惊气丸之类是也。）经云：喜乐无极则伤魄，魄伤则狂，狂者意不存人，此喜乐伤魄而狂，当以恐胜之，以凉药补魄之阴。（娄云：辰砂、郁金、白矾之类是也。）初虞世用苦参末蜜丸桐子大，每服十丸，薄荷汤化下。盖子午乃少阴君火对化，故药之味苦而气寒者，类能助水而抑火。诸躁狂越，皆属于火。故苦参一味能疗之。戴院使主治痰宁心，用辰砂妙香散，加金箔、真珠末，杂青州白丸子末，浓姜汤调下，吞十四友丸。滑石六一汤，加真珠末，白汤调下。热入血室，发狂不认人，牛黄膏主之。《金匮》云：病如狂状妄行，独语不休，无寒热，其脉浮，防己地黄汤主之。有妇人狂言叫骂、歌笑不常，似祟凭根据，一边眼与口角吊起，或作狂治，或作心风治，皆不效。乃是旧有头风疾，风痰使然。用芎辛汤加防风，数服顿愈。

　　第五册　神志门

　　痫

　　痫病与卒中、痉病相同，但痫病仆时口中作声，将醒时吐涎沫，醒后又复发，有连日发者，有一日三五发者。中风、中寒、中暑之类，则仆时无声，醒时无涎沫，醒后不复再发。痉病虽亦时发时止，然身强直反张如弓，不如痫之身软，或如猪犬牛羊之鸣也。《原病式》以由热甚而风燥为其兼化，涎溢胸膈，燥烁而螈 ，昏冒僵仆也。《三因》以惊动脏气不平，郁而生涎，闭塞诸经，厥而乃成。或在母腹中受惊，或感六气，或饮食不节，逆于脏气而成。盖忤气得之外，惊恐得之内，饮食属不内外。所因不同，治法亦异。如惊者、安神丸以平之。

　　痰者、三圣散以吐之。火者、清神汤以凉之。可下则以承气汤下之。丹溪大法，分痰与热多少治之，以黄芩、黄连、栝蒌、半夏、南星为主。有热，以凉药清其心。有痰，必用吐，吐后用东垣安神丸，及平肝之药，青黛、柴胡、川芎之类。子和法，痫病不至目瞪如愚者，用三圣散投之，更用火盆于暖室中，令汗吐下三法并行，次服通圣散，百余日愈矣。虚不禁吐下者，星香散加人参、菖蒲、茯苓、麦门冬各一钱，全蝎三个，入竹沥，下酥角丸、杨氏五痫丸、犀角丸、龙脑安神丸、参朱丸、琥珀寿星丸。或用天南星九蒸九晒为末，姜汁打糊丸如桐子大。每服二十丸，煎人参、麦门冬、茯神、菖蒲汤，入竹沥下。治法杂论云：凡病发项强直视，不省人事，此乃肝经有热也。或有切牙者，先用葶苈苦酒汤吐之，吐后可服泻青丸下之，次服加减通圣散。显切牙证，用导赤散治之则愈。如病发者，可用轻粉、白矾、代赭石发过米饮调下。经云：重剂以镇之。海藏云：治长洪伏三脉风痫、惊痫、发狂，恶人与火者，灸第三椎、第九椎，服局方妙香丸，以针穿一眼子透，冷水内浸少时，服之如本方。若治弦细缓三脉诸痫似狂者，李仲南五生丸。昼发治阳跷，（升阳汤）。夜发治阴跷。先灸两跷各二七壮，然后服前药。（凡灸痫，必须先下之，乃可灸，不然则气不通，能杀人）。平旦发者，足少阳。晨朝发者，足厥阴。日中发者，足太阳。黄昏发者，足太阴。人定发者，足阳明。半夜发者，足少阴。煎药中各加引经药。《千金》云：病先身热，螈惊啼而后发，脉浮洪者，为阳痫，病在六腑，外在肌肤，犹易治也。先身冷，不惊掣，不啼叫，病发脉沉者，为阴痫，病在五脏，内在骨髓，难治也。刘宗浓曰：阴阳痫犹急慢惊，阳痫不因吐下，由其有痰有热，客于心胃之间，因闻大惊而作，若热盛虽不闻惊亦自作也。宜用寒药以攻治之。阴痫亦本于痰热所作，医以寒凉攻下太过，损伤脾胃，变而成阴，宜用温平补胃燥痰之药治之。若曰不因坏证而有阴阳之分，则是指痰热所客表里脏腑浅深而言，痫病岂本自有阴寒者哉。病久成积，浓朴丸，从本方春秋加添外，又于一料中加人参、菖蒲、茯苓各一两五钱，和剂服之。积久生虫，妙功丸取之。

　　病愈后，痰热药中加养血宁神之药，如四物、酸枣仁、远志、麦门冬、安神丸、至宝丹，服饵不辍，仍加谨节，疾不再作矣。

　　【诊】脉洪、长、伏为风痫。弦、细、缓为诸痫。浮为阳痫。沉为阴痫。虚弦为惊。沉数为实热。沉小急实者，虚而弦急者，皆不治。

　　第五册　神志门

　　烦躁总论

　　成氏曰：烦为扰乱而烦，躁为愤激而躁，合而言之，烦躁为热也。析而言之，烦阳也，躁阴也，烦为热之轻者，躁为热之甚者。陈氏曰：内热曰烦，外热曰躁。东垣烦躁发热论，黄帝《针经》五乱篇云：气乱于心，则烦心密默，俯首静伏云云。气在于心者，取少阴心主之俞。又云：咳喘烦冤者，是肾气之逆也。又云：烦冤者，取足少阴。又云：烦冤者，取足太阴。仲景分之为二，烦也，躁也。

　　盖火入于肺则烦，入于肾则躁。俱在于肾者，以道路通于肺母也。大抵烦躁者，皆心火为病，心者君火也，火旺则金烁水亏，唯火独存，故肺肾合而为烦躁。又脾经络于心中，心经起于脾中，二经相搏，湿热生烦。夫烦者，扰扰心乱，兀兀欲吐，怔忡不安。躁者，无时而热，冷汗自出，少时则止，经云阴躁者是也。仲景以栀子色赤而味苦，入心而治烦，盐豉色黑而味咸，入肾而治躁，名栀子豉汤，乃神药也。若有宿食而烦者，栀子大黄汤主之。运气烦躁有二：一曰热助心火烦躁。经云：少阴之复，燠热内作，烦躁鼽嚏。又云：少阳之复，心热烦躁，便数憎风是也。二曰寒攻心虚烦躁。经云：岁水太过，寒气流行，邪害心火，病身热烦心躁悸，阴厥是也。先贤治烦躁俱作，有属热者，有属寒者。治独烦不躁者，多属热。唯悸而烦者，为虚寒。治独躁不烦者，多属寒。唯火邪者为热。盖烦者心中烦、胸中烦，为内热也。躁者身体手足躁扰，或裸体不欲近衣，或欲在井中，为外热也。内热者，有本之热，故多属热。外热者，多是无根之火，故属寒也。
  </div>
  <div class="pagination">
   <a href="证治准绳杂病_page18.html">
    上一页
   </a>
   <span>
    ...
   </span>
   <a href="证治准绳杂病_page14.html">
    14
   </a>
   <a href="证治准绳杂病_page15.html">
    15
   </a>
   <a href="证治准绳杂病_page16.html">
    16
   </a>
   <a href="证治准绳杂病_page17.html">
    17
   </a>
   <a href="证治准绳杂病_page18.html">
    18
   </a>
   <span class="current-page">
    19
   </span>
   <a href="证治准绳杂病_page20.html">
    20
   </a>
   <a href="证治准绳杂病_page21.html">
    21
   </a>
   <a href="证治准绳杂病_page22.html">
    22
   </a>
   <a href="证治准绳杂病_page23.html">
    23
   </a>
   <a href="证治准绳杂病_page24.html">
    24
   </a>
   <span>
    ...
   </span>
   <a href="证治准绳杂病_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
