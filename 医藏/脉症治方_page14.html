<!DOCTYPE html>
<html>
<head>
    <meta charset="UTF-8">
    <title>脉症治方 - 第 14 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脉症治方 - 第 14 页/共 33 页</h1>
    <div class="content">　　恼怒。加香附（一钱五分）、青皮（五分）、木香（三分）。

　　小便不利。加泽泻、山栀（各一钱）、木通（一钱五分）。

　　大便溏。加人参、浓朴（各一钱）、苍术、白芍药（各一钱五分）。

　　腹胀大而坚者。加萝卜子、莪术（各一钱）。

　　有痰。加半夏、茯苓（各一钱五分）。

　　有热。加黄芩、山栀、麦门冬、木通（各一钱）。

　　元气下陷。加升麻、四分、柴胡（五分）。

　　又方中满分散丸治中满气胀水肿。

　　黄芩（酒炒）黄连（姜汁炒）枳实（麸炒）半夏（姜制）白术白茯苓（不去皮）人参陈皮浓朴苍术（各一两）猪苓泽泻（去毛）姜黄干姜砂仁知母（各五钱）上为末。炊饼为丸。梧桐子大。每服百丸。滚白汤送下。

　　[卷之二　湿门] 黄胆 

　　脉脉多沉数。渴欲饮水。小便不利。皆发黄也。脉浮紧。乃因暴热入冷水。热伏胸中。

　　身面目悉如金色。名曰黄胆。脉紧数。乃饥发热。大食伤胃。食则腹满。名曰疸。阳明病脉迟者。食难用饱。饱则发烦。头眩者。小便难。欲作谷疸。脉沉弦。或紧细。因酒百脉热。当风入水。懊。心烦。足热。名曰酒疸。脉浮者。先吐之。脉沉弦者。先下之。寸脉微而弱。微则恶寒。弱则发热。当发不发。骨节疼痛。当烦不烦。而极汗出。趺阳脉缓而迟。

　　胃气反强。饱则烦满。满则发热。客热消谷。食已则饥。谷强肌瘦。名曰谷疸。尺脉紧为伤肾。跌阳脉紧为伤脾。风寒相抟。食已则眩。谷气不消。胃中浊气下流小便不通。阴被其寒。热流膀胱。身体尽黄。名曰谷疸脉浮紧。乃大热交接入水肾。气虚流湿于脾。额黑。日晡热。小腹急。足下热。大便黑。时溏。名曰女劳疸。腹如水状不治。

　　症内经曰：中央黄色。入通于脾。夫黄胆为病。肌必虚肿而色黄。盖湿热郁积于脾胃之中。

　　久而不散。故其土色形于外。盖脾主肌肉。肺主皮毛。母能令子虚。母病子亦病矣。丹溪云：不必分五疸。同是湿热。如盒曲相似。外有伤寒热。病阳内实。当下而不得下。当汗而不得汗。当分利而不得分利。故使湿热拂郁内甚。皆能令人发黄也。

　　治病虽有五。同是湿热。治宜渗湿清热。五苓散。加茵陈黄连之类。食积者。量其虚实下之。其余但利小便。小便利。则黄自退。在上者。尤宜发汗为佳。

　　方茵陈五苓散治湿热发黄白术（二钱）茯苓（一钱五分）猪苓（一钱）泽泻（一钱）桂枝（八分）茵陈（三钱）上作一服。用姜三片。枣一枚。灯心一弹丸。煎服。

　　湿甚。加苍术（二钱）、浓朴（一钱）。

　　热甚。加黄连（一钱五分）、山栀（一钱）。

　　痰甚，加半夏（一钱五分）、枳实（一钱）、或用吐法。

　　食积。加山楂、神曲、三棱、莪术（各一钱五分）、针砂枳实（各一钱共为丸妙）。

　　酒疸。加葛根、黄连（各一钱五分）、郁金、石膏（各一钱）。

　　谷疸。加浓朴、枳实、栀子（各一钱）、大黄（二钱五分）。

　　脾胃不和。黄肿。小便赤涩。加滑石（一钱五分）、浓朴、苍术、陈皮（各一钱）。

　　肾疸。目黄、小便赤涩。加黄柏、苍术（各一钱五分）、桂（五分）。

　　黄胆。脉沉细而迟。肢体逆冷。腰以上冷汗。本方。去猪苓。泽泻。加干姜、附子（各一钱五分）、甘草（五分）。

　　发黄而喘。加桑白皮、黄芩（各一钱五分）、葶苈子（炒一钱）。

　　瘀血发黄。加当归、诸黄。小便自利。不渴。加黄、桂枝、白芍药、甘草（减半余各等分），去猪苓、泽泻。

　　诸黄。小便不利而渴。加麦门冬、山栀、木通（各一钱五分）、滑石（一钱）。

　　妇人小儿诸疸同。大人加减用。

　　[卷之二　湿门] 诸痛（头心脾腹胁腰背是也）。 

　　脉诸痛脉弦紧。痛甚则沉伏。兼浮者风。兼沉者气。兼数则热。兼迟则寒。两寸弦滑。头痛。两寸浮紧。伤寒头痛。浮缓。伤风头痛。脉诀云：头痛短涩应须死。浮滑风痰病易除。

　　仲景云：头痛脉浮紧。属太阳。弦细属少阳。浮大而长。属阳明。沉属太阴。沉细属少阴。

　　沉缓属厥阴。东垣头痛论宜考。阳微阴弦。短而数者。心痛。左寸弦紧胃脘当心而痛。右寸滑而实。胃脘痰积而痛。两关弦大而芤者死血。沉细而迟者可治。浮大弦长者难治。两关脉弦为脾。疼痛必当心连于两胁。腹痛脉多。细小紧急。阴弦则腹痛。尺脉弦急。小腹痛。尺脉紧。脐下痛。两尺短涩属血虚。两尺沉微属气虚。弦为食。滑为痰。细为湿。数为热。迟为寒。细小而迟者生。浮大而疾者死。两手脉双弦者。肝气有余。两胁作痛。沉涩属郁。细紧或弦者怒气。腰痛之脉。多沉而弦。兼浮者风紧者寒。濡细为湿。实则挫闪。

　　左尺脉大为肾虚。涩为瘀血。滑疾为痰。脉促上擎者。肩背痛。寸关洪而大。沉而滑者。

　　皆主肩背痛。

　　症头痛之候。东垣论之详矣。按东垣云。东风生于春。病在肝。在颈项。故春气者病在头。又诸阳会于头面。夫风泛上受之。风寒伤于上。邪从外入。客于经络。令人振寒头痛。身重恶寒。治在风池风府。调其阴阳。不足则补。有余则泻。汗之则愈。此伤寒头痛也。头痛耳鸣。九窍不利者。肠胃之所生。气虚头痛也。心烦头痛者。病在耳。过在手。巨阳少阴。乃湿热头痛也。如气上不下。头疾颠疾。下虚上实也。过在足少阳。巨阳甚则入肾。此寒湿头痛也。如头半寒痛者。先取手少阳阳明。此偏头痛也。其真头痛者。甚则脑甚痛。

　　手足寒至节。死不治。有厥逆头痛者。所犯大寒。内至骨髓。髓者以脑为主。胸逆故令头痛。

　　齿亦痛。凡头痛皆以风药治之者。以风药能上行也。又有伤风头痛。或半边偏疼。皆因风冷所伤。遇风冷即发。其脉浮。食积痛者。因胃中有阴冷宿食不化。上攻而疼。其脉右寸紧盛气虚者。因下部气虚上攻。温温而痛。异乎邪毒所致。其脉浮。症各不同。宜详辨而治之。

　　丹溪云、心痛即胃脘痛。有热厥寒厥。大实死血食积痰虫之类。机要云：热厥心痛。身热足寒。甚则烦躁而吐。额自汗出。脉洪可汗。刺太溪昆仑寒厥。心痛手足逆。通身冷汗。便溺清利。不渴。气脉微弱。可温。术附汤。厥逆心疼者。寒邪伤心包络也。良姜菖蒲辛热之剂主之。大实心痛。卒然发痛。大便或秘。久而注闷。心腹高起。按之则痛。不能饮食。可下。煮雄丸利之。属痛者。痛则懊发作。肿聚往来。上下行痛。有休作。痛定即能食。时作时止。涎出。呕清水。面色乍青乍白乍赤。是痰者。隐然痛。而小便不利。得辛热汤则暂止也。戴氏又云。死血痛者。痛有常处。不动移者是食积痛者。痛甚欲大便。便后痛减者是。宜详审之。脾疼者。起于心口。连于两胁。呕吐不食。乃肝木火甚。乘于脾土也。亦有挟痰与火者。大抵因七情所触者多。腹痛丹溪云：有沉寒积热。死血气滞。食积虫痰之异。亦有风寒暑湿。冷热泻痢。香港脚五脏血气攻刺。积聚疝瘕淋秘。饮食客忤。等痛。必审虚实而施治也。戴氏又云：绵绵痛而无增减者寒也。时作时止者热也。脉微自汗。得食而略定者虚也。宜补。脉弦实。大痛不休者实也。宜下。或上或下或往或来。痛无定处。喜温而恶寒者气也。宜散其余。死血食积痰虫。皆与心痛相类。故不细录。宜详辨之。胁痛左属肝有余。右属肺不足。有余则乘脾土土虚则不能生金。金不足。则木无所制。而反欺土。故治必以制肝为主。丹溪云：有肝木气实火盛。有死血。有痰有郁。注云：木气实火盛者。或因怒气伤肝。肝气大逆。或风中于肝。皆使木气实生火。火盛则肝急而胁痛。死血者。因瘀血恶血。血停留于肝。归于胁下。而痛多在左。其候则自汗而痛。按之益甚。痰者。因痰积流注于厥阴之经。亦使胁下痛。肺病则咳而急引。胁下痛郁者。因谋不决。或因怒气逆于经络而不散。亦令胸胁作痛。须详别之。腰痛戴氏云：久痛不已者。肾虚也。日轻夜重者。瘀血也。遇天阴雨而痛。或久坐而痛者湿也。四肢缓。足寒逆。腰冷如冰。冷汗精滑扇痛。是湿热也。大抵因于房室过伤而肾虚者为多。盖肾虚则火旺。火旺则阴愈消。不能营养。故作痛也。久而不治。则成骨痿。盖腰者。肾之府。乃一身之大关节。故经曰转摇不能。肾将惫矣。又或六气乘虚而外入。七情感触而内伤。如恣志伤肾。郁怒伤肝。或负重损伤或行走脞闪。瘀血蓄而不行。皆使气停血滞。着而成病矣。肩背痛因风热乘肺太阴经。肺气郁甚不行。病则颊颔肿。颈项肩肘臂外后痛。汗出。小便数而欠者。皆风湿乘肺也。小便遗失者。皆肺金虚也。痛不可回顾者。此太阳经气郁而不行。以风药散之。脊背项强。腰似折。项似拔。此是太阳经不通。如身重沉沉然。此寒湿也。宜疏风。胜湿。泻火。和血。顺气。若伤湿流于关节。遍身尽痛者。治如上法。

　　治按东垣治法云：头痛之候。惟多以风药治效者何。盖高巅之上。惟风可到。故味之薄者。乃阴中之阳。自地升天者也。然亦有三阴三阳之异。故太阳头痛恶风。脉浮紧。川芎、羌活、独活、麻黄为主。少阳经头痛。脉弦细往来寒热。小柴胡为主。阳明头痛。自汗。发热恶寒。脉浮缓长实者。升麻、葛根、石膏、白芷为主。太阴头痛。必有痰体重。或腹痛为痰癖。其脉沉缓。苍术、半夏、南星为主。少阴头痛。三阴三阳。经不流行而足寒气逆而寒厥。其脉沉细。麻黄、附子、细辛为主。厥阳头项痛。或吐痰沫。厥冷。其脉浮缓。

　　吴茱汤主之。血虚头痛。川芎、当归为主。气虚头痛。人参、黄为主。气血俱虚。调中益气。少加川芎、蔓荆子、细辛、之类。又白术、半夏、天麻汤、治痰厥头痛药也。清空膏、乃风热头药也。羌活附子汤、厥阴药也。如湿气在上者。以苦药吐之。全在活法。不可执方而治。心痛丹溪云：须分新久。若明知身犯寒气。口食冷物。于初得之时。便宜温散。如草豆蔻丸之类。稍久。则成郁热。原病式中论之详矣。若欲行温散。宁无助火为病乎。故古方多以山栀为主。加热药为向导。则邪易伏。病易退。正气复而愈矣。以二陈，加川芎、苍术、干姜、焙栀子、煎服。予曾试验极妙。大实心痛者。金花丸主之。

　　或煮雄丸下之。死血痛者。桃仁承气汤下。食积痛者。备急丸主之。痰者吐之。梨芦末一钱、入暇汁半碗、探吐得痰尽为妙、属痛者。理中汤加乌梅主之。或苦楝根、锡灰、槟榔、鹤风草之类。为丸治之。脾疼者。制肝扶脾为主。越鞠二陈汤。加海石丸服效。腹痛属寒者宜温。吴茱萸、干姜之类。甚者四逆汤。属热者。清痰降火。二陈、芩连山栀、白芍药、顺气。木香槟榔、枳壳、香附、或越鞠丸，加木香、槟榔、亦可。死血者行血。川芎、当归、桃仁、红花、木香、玄胡索、甚者。桃仁承气汤、下之。

　　食积痛。宜消导之。白术白芍药、木香、砂仁、青皮、煎汤吞下保和丸。甚者。木香槟榔丸下之。痰者、二陈加枳实山栀。属痛者。苦楝根槟榔、鹤风之类。或理中汤。加乌梅亦佳。

　　其余风寒暑湿泻痢。时气。五脏攻刺。疝瘕淋秘等腹痛。自有本条。大抵腹痛宜分三阴部而治。中脘太阴。脐腹少阴。小腹厥阴。初起必推荡之。虚与久病。宜升宜消。胁痛肝木气实火盛。白芍药、当归、山栀、川芎、龙胆草、柴胡、青皮、或泻青丸、死血宜行血为主。

　　润血为佐。桃仁、红花牡丹皮、川芎、当归、香附、青皮、玄明粉、大黄润而下之。痰者。

　　二陈，加南星、白芥子、枳实、香附、川芎郁。用越鞠丸，加青皮、咳而痛。二陈加青黛、栝蒌、姜汁、右胁痛。二陈，加枳壳、片芩、贝母、两胁痛。发寒热者。小柴胡汤，加青皮、诸胁痛。必以柴胡、枳壳、青皮为主。腰痛肾虚者最多。大补阴丸。加杜仲、牛膝、枸杞子、五味子、猪脊髓丸、服。或用青娥煨肾丸、房劳精不足者。斑龙丸、痰者行痰。香附、半夏、贝母、湿者。燥湿。杜仲、苍术桑寄生、川独活、黄柏、之类。瘀血者。顺而消之。当归、杜仲、木香、桃仁、郁怒忧思而痛者。当归、贝母、香附、侧柏叶、杜仲、黄柏、大抵诸腰痛。不宜补气药。及寒凉药。亦有外感因虚而袭。如太阳少阴多中寒。阳明太阴多燥湿。少阳厥阴多风热。临症尤宜详审。腰胯痛。多是湿痰流注经络。故气不和而痛。宜苍术、黄柏、木瓜主之。肾着者。体重腰冷如冰。饮食如故。小便自利。此下伤寒湿所致。宜渗湿。兼温散理中。去人参，加苍术、茯苓主之。肩背痛或一身尽痛。皆风寒湿热乘肺也。宜通经络。益元气。散风泻火。宜羌活胜湿汤。加附子、防己主之。或粘痛汤亦好。

　　方加味芎归汤治诸头痛。根据后加减。

　　川芎（一钱）当归（一钱五分）柴胡（一钱）半夏（一钱五分）甘草（三分）防风（八分）羌活（八分）黄芩黄连（各一钱酒浸炒）上作一服。姜三片。煎。食后服。

　　太阳经头痛。加麻黄（一钱五分）、葱白（五根）、倍羌活，去黄连、少阳经头痛。倍柴胡，去羌活、黄连。

</div>
    <div class="pagination">
<a href="脉症治方_page13.html">上一页</a><span>...</span><a href="脉症治方_page9.html">9</a><a href="脉症治方_page10.html">10</a><a href="脉症治方_page11.html">11</a><a href="脉症治方_page12.html">12</a><a href="脉症治方_page13.html">13</a><span class="current-page">14</span><a href="脉症治方_page15.html">15</a><a href="脉症治方_page16.html">16</a><a href="脉症治方_page17.html">17</a><a href="脉症治方_page18.html">18</a><a href="脉症治方_page19.html">19</a><span>...</span><a href="脉症治方_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
