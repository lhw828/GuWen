<!DOCTYPE html>
<html>
 <head>
  <meta charset="utf-8"/>
  <title>
   黄帝内经素问 - 第 24 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经素问 - 第 24 页/共 26 页
  </h1>
  <div class="content">
   【也】上宫与正宫同【上见太隂则与平土运生化同辛丑辛未嵗上见之　新校正云详此不言上角上商者盖水于金木无相克罚故也】其病癃閟【癃小便不通閟大便干涩不利也】邪伤肾也【邪胜则归肾】埃昬骤雨则振拉摧拔【埃昬骤雨土之虐也振拉摧拔木之复也】眚于一【一北方也诸谓方者国郡州县境之方也新校正云按六元正纪大论云灾一宫】其主毛显狐狢变化不藏【毛显谓毛虫麋鹿麞麂猯兔虎狼显见伤于黄实兼害倮虫之长也变化谓为魅狐狸当之不藏谓害粢盛防猯兔狸狢当之所谓毛显不藏也】故乗危而行不速而至暴虐无徳灾反及之微者复微甚者复甚气之常也【通言五行气少而有胜复之大凡也乗彼孤危恃乎强盛不召而往专肆威刑怨祸自招又谁咎也假令木弱金气来乗暴虐苍卒是无徳也木被金害火必讐之金受火燔则灾及也夫如是者刑甚则复甚刑微则复微气动之常固其宜也五行之理咸迭然乎　新校正云按五运不及之详具气交变大论中】发生之纪是谓启□【物乗木气以发生而启陈其容质也是谓壬申壬午壬辰壬寅壬子壬戌之六嵗化也□古陈字】土疎泄苍气达【生气上发故土体疎泄木之专政故苍气上达达通也出也行也】阳和布化隂气廼随【少阳先生发于万物之表厥隂次随营运于万象之中也】生气淳化万物以荣【嵗木有余金不来胜生令布化故物以舒荣】其化生其气美【木化宣行则物容端美】其政散【布散生荣无所不至】其令条舒【条直也理也舒启也端直舒启万物随之发生之化无非顺理者也】其动掉巅疾【掉摇动也旋转也巅上首也疾病气也　新校正云详王不解其动之义按后敦阜之纪其动濡积并稸王注云动谓变动又坚成之纪其动暴折疡疰王注云动以生病盖谓气既变因动以生病也则木火土金水之动义皆同也又按王注脉要精微论云巅疾上巅疾也又注竒病论云巅谓上巅则头首也此注云巅上首也疾病气也气字为衍】其徳鸣靡启坼【风气所生　新校正云按六元正纪大论云其化鸣紊启拆】其变振拉摧拔【振谓振怒拉谓中折摧谓仆落拔谓出本　新校正云按六元正纪大论同】其谷麻稻【木化齐金】其畜鸡犬【齐鸡孕也】其果李桃【李齐桃实也】其色青黄白【青加于黄白自正也】其味酸甘辛【酸入于甘辛齐化也】其象春【加春之气布散阳和】其经足厥隂少阳【厥隂肝脉少阳胆脉】其藏肝脾【肝胜脾】其虫毛介【木余故毛齐介育】其物中坚外坚【中坚有核之物齐等于皮殻之类也】其病怒【木余故】太角与上商同【太过之木气与金化齐等　新校正云按太过五运独太角言与上商同余四运并不言者疑此文为衍】上征则其气逆其病吐利【上见少隂少阳则其气逆行壬子壬午嵗上见少隂壬寅壬申嵗上见少阳木余遇火故气不顺　新校正云按五运行大论云气相得而病者以下临上不当位也不云上羽者水临木为相得故也】不务其徳则收气复秋气劲切甚则肃杀清气大至草木凋零邪廼伤肝【恃已太过凌犯于土土气屯极金为复讐金行杀令故邪伤肝木也】赫曦之纪是谓蕃茂【物遇太阳则蕃而茂是谓戊辰戊寅戊子戊戌戊申戊午之嵗也　新校正云按或者云注中太阳当作太征详木土金水之太过注俱不言角宫商羽等运而水太过注云隂气大行此火太过是物遇太阳也安得谓之太征乎】隂气内化阳气外荣【隂阳之气得其序也】炎暑施化物得以昌【长气多故尔】其化长其气髙【长化行则物容大髙气达则物色明】其政动【革易其象不常也】其令鸣显【火之用而有声火之燔而有熖象无所隠则其信也显露也】其动炎灼妄扰【妄谬也扰挠也】其徳暄暑郁蒸【热化所生长于物也新校正云按六元正纪大论云其化暄嚣郁燠又作暄曜】其变炎烈沸腾【胜复之有极于是也】其谷麦豆【火齐水化也】其畜羊彘【齐孕育也　新校正云按本论上文马为火之畜今言羊者疑马字误为羊金匮真言论及藏气法时论俱作羊然本论作马当从本论之文也】其果杏栗【等实也】其色赤白【赤色加白黒自正也】其味苦辛咸【辛物兼苦与咸化齐成也】其象夏【如夏气之热也】其经手少隂太阳【少隂心脉太阳小肠脉】手厥隂少阳【厥隂心包脉少阳三焦脉】其藏心肺【心胜肺】其虫羽鳞【火余故鳞羽齐化】其物脉濡【脉火物濡水物水火齐也　新校正云详脉即络也文虽殊而义同】其病笑疟疮血流狂妄目赤【火盛故】上羽与正征同其收齐其病痓【上见太阳则天气且制故太过之火反与平火运生化同也戊辰戊戌嵗上见之若平火运同则五常之气无相凌犯故金收之气生化同等】上征而收气后也【上见少隂少阳则其生化自政金气不能与之齐化戊子戊午嵗上见少隂戊寅戊申嵗上见少阳火盛故收气后化　新校正云按气交变大论云嵗火太过上临少隂少阳火燔焫水泉涸物焦槁】暴烈其政藏气廼复时见凝惨甚则雨水霜雹切寒邪伤心也【不务其徳轻侮致之也　新校正云按气交变大论云雨冰霜寒与此互文也】敦阜之纪是谓广化【土敦故化气广被于物也是谓甲子甲戌甲申甲午甲辰甲寅之嵗也】厚徳清静顺长以盈【土性顺用无与物争故徳厚而不躁顺火之长育使万物化气盈满也】至隂内实物化充成【至隂土精气也夫万物所以化成者皆以至隂之灵气生化于中也】烟埃朦郁见于厚土【厚土山也烟埃土气也】大雨时行湿气廼用燥政廼辟【湿气用则燥政辟自然之理尔】其化圆其气丰【化气丰圆以其清静故也】其政静【静而能久故政常存】其令周备【气缓故周备】其动濡积并稸【动谓变动】其徳柔润重淖【静而柔润故厚徳常存新校正云按六元正经大论云其化柔润重泽】其变震惊飘骤崩溃【震惊雷霆之作也飘骤暴风雨至也大雨暴注则山崩土溃随水流注】其谷稷麻【土木齐化】其畜牛犬【齐孕育也】其果李【土齐木化】其色黅苍【黄色加黒苍自正也】其味甘咸酸【甘入于咸酸齐化也】其象长夏【六月之气土化同】其经足太隂阳明【太隂脾脉阳明胃脉】其藏脾肾【脾胜肾】其虫倮毛【土余故毛倮齐化】其物肌核【肌土核木化也】其病腹满四支不举【土性静故病如是　新校正云详此不云上羽上征者征羽不二亏盈以土故无他候也】大风迅至邪伤脾也【木盛奴故土脾伤】坚成之纪是谓收引【引敛也阳气收隂气用故万物收敛谓庚午庚辰庚寅庚子庚戌庚申之嵗也】天气洁地气明【秋气髙洁金气同】阳气随隂治化【阳顺隂而生化】燥行其政物以司成【燥气有化万物专司其成熟无遗略也】收气繁布化洽不终【收杀气早土之化不得终其用也　新校正云详繁字疑误】其化成其气削【减削也】其政肃【肃清也静也】其令鋭切【气用不屈劲而急】其动暴折疡疰【动以病】其徳雾露萧飋【燥之化也萧飋风声也静为雾露用则风生　新校正云按六元正纪大论徳作化】其变肃杀凋零【陨坠于欲】其谷稻黍【金火齐化也新校正云按本论上文麦为火之谷当言其谷稻麦】其畜鸡马【齐孕育也】其果桃杏【金火齐实】其色白青丹【白加于青丹自正也】其味辛酸苦【辛入酸苦齐化】其象秋【气爽清洁如秋之化】其经手太隂阳明【太隂肺脉阳明大肠脉】其藏肺肝【肺胜肝】其虫介羽【金余故介羽齐育】其物殻络【谷金络火化也】其病喘喝胷慿仰息【金气余故】上征与正商同其生齐其病欬【上见少隂少阳则天气见仰故其生化与平金嵗同庚子庚午嵗上见少隂庚寅庚申嵗上见少阳上火制金故生气与之齐化火乗金肺故病欬　新校正云详此不言上羽者水与金非相胜克故也】政暴变则名木不荣柔脆焦首长气斯救大火流炎烁且至蔓将槁邪伤肺也【变谓太甚也政太甚则生气抑故木不荣草首焦死政暴不已则火气发怒故火流炎烁至柔条蔓草脆之类皆干死也火乗金气故肺伤也】流衍之纪是谓封藏【隂气大行则天地封藏之化也谓丙寅丙子丙戌丙申丙午丙辰之嵗也】寒司物化天地严凝【隂之气也】藏政以布长令不【藏气用则长化止故令不发】其化凛其气坚【寒气及物则坚定】其政谧【谧静也】其令流注【水之象也】其动漂泄沃涌【沃沬也涌溢也】其徳凝惨寒雰【寒之化也　新校正云按六元正纪大论作其化凝惨栗冽】其变冰雪霜雹【非时而有】其谷豆稷【水齐土化】其畜彘牛【齐孕育也】其果栗【水土齐实】其色黒丹黅【黒加于丹黄自正也】其味咸苦甘【咸入于苦甘化齐焉】其象冬【气序凝肃似冬之化】其经足少隂太阳【少隂肾脉太阳膀胱脉也】其藏肾心【肾胜心】其虫鳞倮【水余故鳞倮齐育】其物濡满【濡水满土化也新校正云按土不及作肉土太过作肌此作满互相成也】其病胀【水余也】上羽而长气不化也【上见太阳则火不能布化以长养也丙辰丙戌之嵗上见天符水运也　新校正云按气交变大论云上临太阳则雨冰雪霜不时降湿气变物不云上征者运所胜也】政过则化气大举而埃昬气交大雨时降邪伤肾也【暴寒数举是谓政过火被水凌土来仇复故天地昬翳土水气交大雨斯降而邪伤肾也】故曰不恒其徳则所胜来复政恒其理则所胜同化此之谓也【不恒谓恃已有余凌犯不胜恒谓守常之化不肆威刑如是则克已之气嵗同治化也　新校正云详五运太过之説具气交变大论中】帝曰天不足西北左寒而右凉地不满东南右热而左温其故何也【面巽言也】歧伯曰隂阳之气髙下之理太少之异也【髙下谓地形太少谓隂阳之气盛衰之异今中原地形西北方髙东南方下西方凉北方寒东方温南方热气化犹然矣】东南方阳也阳者其精降于下故右热而左温【阳精下降故地以温而知之于下矣阳气生于东而盛于南故东方温而南方热气之多少明矣】西北方隂也隂者其精奉于上故左寒而右凉【隂精奉上故地以寒而知之于上矣隂气生于西而盛于北故西方凉北方寒君面巽而言臣面干而对也新校正云详天地不足隂阳之説亦具隂阳气象大论中】是以地有髙下气有温凉髙者气寒下者气热【新校正云按六元正纪大论云至髙之地冬气常在至下之地春气常在】故适寒凉者胀之温热者疮下之则胀已汗之则疮已此凑理开闭之常太少之异耳【西北东南言其大也夫以气候騐之中原地形所居者悉以居髙则寒处下则热尝试观之髙山多雪平川多雨髙山多寒平川多热则髙下寒热可征见矣中华之地凡有髙下之大者东西南北各三分也其一者自汉蜀江南至海也二者自汉江北至平遥县也三者自平遥北山北至蕃界北海也故南分大热中分寒热兼半北分大寒南北分外寒热尤极大热之分其寒微大寒之分其热微然其登渉极髙山顶则南面北面寒热悬殊荣枯倍异也又东西髙下之别亦三矣其一者自汧源县西至沙州二者自开封县西至汧源县三者自开封县东至沧海也故东分大温中分温凉兼半西分大凉大温之分其寒五分之二大凉之分其热五分之二温凉分外温凉尤极变为大暄大寒也约其大凡如此然九分之地寒极于东北热极于西南九分之地其中有髙下不同地髙处则湿下处则燥此一方之中小异也若大而言之是则髙下之有一也何者中原地形西髙北髙东下南下今百川满凑东之沧海则东南西北髙下可知一为地形髙下故寒热不同二则隂阳之气有少有多故表温凉之异尔今以气候騐之乃春气西行秋气东行冬气南行夏气北行以中分校之自开封至汧源气候正与歴候同以东行校之自开封至沧海每一百里秋气至晚一日春气发早一日西行校之自汧源县西至蕃界碛石其以南向及西北东南者每四十里春气发晚一日秋气至早一日北向及东北西南者每一十五里春气发晚一日秋气至早一日南行校之川形有北向及东北西南者每五百里　新校正云按别本作十五里阳气行晚一日隂气行早一日南向及东南西北川每一十五里热气至早一日寒气至晚一日广平之地则每五十里阳气发早一日寒气至晩一日北行校之川形有南向及东南西北者每二十五里阳气行晚一日隂气行早一日北向及东北西南川每一十五里寒气至早一日热气至晚一日广平之地则每二十里热气行晚一日寒气至早一日大率如此然髙处峻处冬气常在平处下处夏气常在观其雪零草茂则可知矣然地土固有弓形川蛇行川月形川地势不同生杀荣枯地同而天异凡此之类有离向丙向巽向乙向震向处则春气早至秋气晚至早晚校十五日有丁向坤向庚向兊向辛向干向坎向艮向处则秋气早至春气晚至早晚亦校二十日是所谓带山之地也审观向背气候可知寒凉之地凑理开少而闭多闭多则阳气不散故适寒凉腹必胀也湿热之地凑理开多而闭少开多则阳发散故往温热皮必疮也下之则中气不余故胀已汗之则阳气外泄故疮愈】帝曰其于寿夭何如【言土地居人之寿夭】歧伯曰隂精所奉其人寿阳精所降其人夭【隂精所奉髙之地也阳精所降下之地也隂方之地阳不妄泄寒气外持邪不数中而正气坚守故寿延阳方之地阳气耗散发泄无度风湿数中真气倾竭故夭折即事騐之今中原之境西北方众人寿东南方众人夭其中犹各有微甚尔此寿夭之大异也方者审之乎】帝曰善其病也治之柰何歧伯曰西北之气散而寒之东南之气收而温之所谓同病异治也【西方北方人皮肤腠理密人皆食热故宜散宜寒东方南方人皮肤踈腠理开人皆食冷故宜收宜温散谓温浴使中外条达收谓温中不解表也今土俗皆反之依而疗之则反甚矣　新校正云详分方为治亦具异法方宜论中】故曰气寒气凉治以寒凉行水渍之气温气热治以温热强其内守必同其气可使平也假者反之【寒方以寒热方以热温方以温凉方以凉是正法也是同气也行水渍之是汤漫渍也平谓平调也若西方北方有冷病假热方温方以除之东方南方有热疾须凉方寒方以疗者则反上正法以取之】帝曰善一州之气生化夀夭不同其故何也歧伯曰髙下之理地势使然也崇髙则隂气治之汚下则阳气治之阳胜者先天隂胜者后天【先天谓先天时也后天谓后天时也悉言土地生荣枯落之先后也物既有之人亦如然】此地理之常生化之道也帝曰其有夀夭乎歧伯曰髙者其气夀下者其气夭地之小大异也小者小异大者大异【大谓东南西北相逺万里许也小谓居所髙下相近二十三十里或百里许也地形髙下悬倍不相计者以近为小则十里二十里髙下平慢气相接者以逺为小则三百里二百里地气不同乃异也】故治病者必明天道地理隂阳更胜气之先后人之夀夭生化之期乃可以知人之形气矣【不明天地之气又昧隂阳之候则以夀为夭以夭为夀虽尽上圣救生之道毕经脉药石之妙犹未免世中之诬斥也】帝曰善其嵗有不病而藏气不应不用者何也歧伯曰天气制之气有所从也【从谓从事于彼不及营于私应用之】帝曰愿卒闻之歧伯曰少阳司天火气下临肺气上从白起金用草木眚火见燔焫革金且耗大暑以行欬衂鼻窒曰疡寒热胕肿【寅申之嵗候也临谓御于下从谓从事于上起谓价髙于市用谓用行刑罚也临从起用同之革谓皮革亦谓革易也金谓器属也耗谓费用也火气燔灼也曰生疮疮身疮也疡头疮也寒热谓先寒而后热则疟疾也肺为热害水日立之水守肺中故为胕肿胕肿谓肿满按之不起此天气之所生也　新校正云详注云故曰生疮疮身疮也疡头疮也今经只言曰疡疑经脱一疮字别本曰字作口】风行于地尘沙飞心痛胃脘痛厥逆鬲不通其主暴速【厥隂在泉故风行于地风淫所胜故是病生焉少阳厥隂其化急速故病气起发疾速而为故云其主暴速此也气不顺而生是也　新校正云详厥隂与少阳在泉言其主暴速其发机速故不言甚则某病也】阳明司天燥气下临肝气上从苍起木用而立土廼眚凄沧数至木伐草萎脇痛目赤掉振鼓栗筋痿不能久立【卯酉之嵗候也木用亦谓木功也凄沧大凉也此病之起天气生焉】暴热至土廼暑阳气郁发小便变寒热如疟甚则心痛火行于槁流水不冰蛰虫廼见【少隂在泉热监于地而为是也病之所有地气生焉】太阳司天寒气下临心气上从而火且明【新校正云详火且明三字当作火用二字】丹起金廼眚寒清时举胜则水冰火气髙明心热烦嗌干善渴喜悲数欠热气妄行寒廼复霜不时降善忘甚则心痛【辰戌之嵗候也寒清时举太阳之令也火气髙明谓燔焫于物也不时谓太早及偏害不循时令不普及于物也病之所起天气生焉】土廼润水丰衍寒客至沈隂化湿气变物水饮内稸中满不食皮肉苛筋脉不利甚则胕肿身后痈【太隂在泉湿监于地而为是也病之源始地气生焉　新校正云详身后痈当作身后难】厥隂司天风气下临脾气上从而土且隆黄起水廼眚土用革体重肌肉痿食减口爽风行太虚云物摇动目转耳鸣【己亥之嵗候也土隆土用革谓土气有用而革易其体亦谓土功土也云物摇动是谓风髙此病所生天之气也】火纵其暴地廼暑大热消烁赤沃下蛰虫数见流水不冰【少阳在泉火监干地而为是也病之完非地气生焉】其发机速【少阳厥隂之气变化卒急其为疾病速若发机故曰其发机速】少隂司天热气下临肺气上从白起金用草木眚喘呕寒热衂鼻窒大暑流行【子午之嵗候也热司天气故是病生天气之作也】甚则疮疡燔灼金烁石流【天之交也】地廼燥清凄沧数至脇痛善太息肃杀行草木变【变谓变易客质也脇痛太息地气生也】太隂司天湿气下临肾气上从黒起水变【新校正云详前后文此少火廼眚三字】埃冒云雨胷中不利隂痿气大衰而不起不用【新校正云详不用二字当作水用】当其时反腰脽痛动转不便也【丑未之嵗候也水变谓甘泉变咸也埃土雾也冒不分逺也云雨土化也脽谓臀肉也病之有者天气生焉】厥逆【新校正云详厥逆二字疑当连上文】地廼藏隂大寒且至蛰虫早附心下否痛地裂冰坚少腹痛时害于食乗金则止水増味廼咸行水减也【止水井泉也行水河渠流注者也止水虽长廼变常甘美而为咸味也病之有者地气生焉　新校正云详太隂司天之化不言甚则病某而云当其时又云乗金则云云者与前条互相发明也】帝曰嵗有胎孕不育治之不全何气使然岐伯曰六气五类有相胜制也同者盛之异者衰之此天地之道生化之常也故厥隂司天毛虫静羽虫育介虫不成【谓乙巳丁巳己巳辛巳癸巳乙亥丁亥巳亥辛亥癸亥之嵗也静无声也亦谓静退不先用事也羽为火虫气同地也火制金化故介虫不成谓白色冇甲之虫少孕育也】在泉毛虫育倮虫耗羽虫不育【地气制土黄倮耗损嵗乗木运其又甚也羽虫不育少阳自抑之是则五寅五申嵗也凡称不育不成皆谓少非悉无也】少隂司天羽虫静介虫育毛虫不成【谓甲子丙子戊子庚子壬子甲午丙午戊午庚午壬午之嵗也静谓胡越鷰百舌鸟之类也是嵗黒色毛虫孕育少成】在泉羽虫育介虫耗不育【地气制金白介虫不育嵗乗火运斯复甚焉是则五夘五酉嵗也新校正云详介虫耗以少隂在泉火克金也介虫不育以阳明在天自抑之也】太隂司天倮虫静鳞虫育羽虫不成【谓乙丑丁丑巳丑辛丑癸丑乙未丁未己未辛未癸未之嵗也倮虫谓人及虾蟇之类也羽虫谓青緑色者则鹦鹉防鸟翠碧鸟之类诸青緑色之有羽者也嵗乗金运其复甚焉】在泉倮虫育鳞虫【新校正云详此少一耗字】不成【地气制水黒鳞不育嵗乗土运而又甚乎是则五辰五戌嵗也】少阳司天羽虫静毛虫育倮虫不成【谓甲之日丙寅戊寅庚寅壬寅甲申丙申戊申庚申壬申之嵗也倮虫谓青緑色者也羽虫谓黒色诸有羽翼者则越鷰百舌鸟之类是也】在泉羽虫育介虫耗毛虫不育【地气制金白介耗损嵗乗火运其又甚也毛虫不育天气制之是则五巳五亥嵗也】阳明司天介虫静羽虫育介虫不成【谓乙卯丁卯巳卯辛卯癸卯乙酉丁酉巳酉辛酉癸酉嵗也羽为火虫故为肓也介虫诸有赤色甲殻者也赤介不育天气制之也】在泉介虫育毛虫耗羽虫不成【地气制木黒毛虫耗嵗乗金运损复甚焉是则五子五午嵗也羽虫不就以上见少隂也】太阳司天鳞虫静倮虫育【谓甲辰丙辰戊辰庚辰壬辰甲戌丙戌戊戌庚戌壬戌之嵗也倮虫育地气同也鳞虫静谓黄鳞不用也是嵗雷霆少举以天气抑之也　新校正云详此当云鳞虫不成】在泉鳞虫耗倮虫不育【天气制胜黄黒鳞耗是则五丑五未嵗也新校正云详此当为鳞虫育羽虫耗倮虫不育注中鳞字亦当作羽】诸乗所不成之运则甚也【乗水之运倮虫不成乗火之运介虫不成乗土之运鳞虫不成乗金之运毛虫不成乗水之运羽虫不成当是嵗者与上文同悉少能孕育也斯并运与气同者运乗其胜复遇天符及嵗防者十孕不全一二也】故气主有所制嵗立有所生地气制已胜天气制胜已天制色地制形【天气随已不胜者制之谓制其色也地气随已所胜者制之谓制其形也故又曰天制色地制形焉是以天地之间五类生化互有所胜互有所化互有所生互有所制矣】五类衰盛各随其气之所宜也【宜则蕃息】故有胎孕不育治之不全此气之常也【天地之间有生之物凡此五类也五谓毛羽倮鳞介也故曰毛虫三百六十麟为之长羽虫三百六十凤为之长倮虫三百六十人为之长鳞虫三百六十龙为之长介虫三百六十为之长凡诸有形跂行飞走喘息胎息大小髙下青黄赤白黒身被毛羽鳞介者通而言之皆谓之虫矣不具是四者皆为倮虫凡此五物皆有胎生卯生湿生化生也因人致问言及五类也】所谓中根也【生气之根本发自身形之中中根也非是五类则生气根系悉因外物以成立去之则生气絶矣】根于外者亦五【谓五味五色类也然木火土金水之形类悉假外物色藏乃能生化外物既去则生气离絶故皆是根于外也　新校正云详注中色藏二字当作已成】故生化之别有五气五味五色五类五宜也【然是二十五者根中根外悉有之五气谓臊焦香腥腐也五味谓酸苦辛咸甘也五色谓青黄赤白黒也五类有二矣其一者谓毛羽倮鳞介其二者谓燥湿液坚耎也夫如是等于万物之中互有所宜】帝曰何谓也歧伯曰根于中者命曰神机神去则机息根于外者命曰气立气止则化絶【诸有形之类根于中者生源系天其所动静皆神气为机发之主故其所为也物莫之知是以神舍去则机发动用之道息矣根于外者生源系地故其所生长化成收藏皆为造化之气所成立故其所出也亦物莫之知是以气止息则生化结成之道絶灭矣其木火土金水燥湿液坚柔虽常性不易及乎外物去生气离根化絶止则其常体性顔色皆必小变移其旧也　新校正云按六元微防大论云出入废则神机化灭升降息则气立孤危故非出入则无以生长壮老已非升降则无以生长化收藏】故各有制各有胜各有生各有成【根中根外悉如是】故曰不知年之所加气之同异不足以言生化此之谓也【新校正云按六节藏象论云不知年之所加气之盛衰虚实之所起不可以为工矣】帝曰气始而生化气散而有形气布而蕃育气终而象变其致一也【始谓始发动散谓流散于物中布谓布化于结成之形所终亟于收藏之用也故始动而生化流散而有形布化而成结终极而万象皆变也即事騐之天地之间有形之类其生也柔弱其死也坚强凡如此类皆谓变易生死之时变质是谓气之终极　新校正云按天元纪大论云物生谓之化物极谓之变又六微防大论云物之生从于化物之极由乎变变化相薄成败之所由也】然而五味所资生化有薄厚成熟有少多终始不同其故何也歧伯曰地气制之也非天不生地不长也【天地虽无情于生化而生化之气自有异同尔何者以地体之中有六入故也气有同异故有生有化有不生有不化有少生少化有广生广化矣故天地之间无必生必化必不生必不化必少生少化也必广生广化各随其气分所好所恶所异所同也】帝曰愿闻其道歧伯曰寒热燥湿不同其化也【举寒热燥湿四气不同则温清异化可知之矣】故少阳在泉寒毒不生其味辛其治苦酸其谷苍丹【己亥嵗气化也大毒者皆五行标盛暴烈之气所为也今火在地中其气正热寒毒之物气与地殊生死不同故生少也火制金气故味辛者不化也少阳之气上奉厥隂故其嵗化苦与酸也六气主嵗唯此嵗通和木火相承故无间气也苦丹地气所化酸苍天气所生矣余所生化悉有上下胜克故皆有间气矣】阳明在泉湿毒不生其味酸其气湿【新校正云详在泉云唯阳明与太隂在泉之嵗云其气湿其气热盖以湿燥未见寒温之气故再云其气也】其治辛苦甘其谷丹素【子午嵗气化也燥在地中其气凉清故湿温毒药少生化也金木相制故味酸者少化也阳明之气上奉少隂故其嵗化辛与苦也辛素地气也苦丹天气也甘间气也所以闲金火之胜克故兼治甘】太阳在泉热毒不生其味苦其治淡咸其谷黅秬【丑未嵗气化也寒在地中与热味化故其嵗物热毒不生木胜火故味当苦也太阳之气上奉太隂故其嵗化生淡咸也太隂土气上生于天气逺而髙故甘之化薄而为淡也味以淡亦属甘甘之类也淡黅天化也咸秬地化也黅黄也　新校正云详注云味故当苦当作故味苦者不化传写误也】厥隂在泉清毒不生其味甘其治酸苦其谷苍赤【寅申嵗气化也温在地中与清殊性故其嵗物清毒不生木胜其土故味甘少化也厥隂之气上合少阳所合之气既无乖忤故其治化酸与苦也酸苍地化也苦赤天化也气无胜克故不闲气以甘化也】其气专其味正【厥隂少阳在泉之嵗皆气化专一其味纯正然余嵗悉上下有胜克之气故皆有闲气闲味矣】少隂在泉寒毒不生其味辛其治辛苦甘其谷白丹【卯酉嵗气化也热在地中与寒殊化故其嵗药寒毒甚微火气烁金故味辛少化也故少隂阳明主天生地故其所治苦与辛焉苦丹为地气所育辛白为天气所生甘闲气也所以闲止克伐也】太隂在泉燥毒不生其味咸其气热其治甘咸其谷黅秬【辰戌嵗气化也地中有湿与燥不同故干毒之物不生化也土制于水故味咸少化也太隂之气上承太阳故其嵗化甘与咸也甘黅地化也咸秬天化也寒湿不为大忤故闲气同而气热者应之】化淳则咸守气专则辛化而俱治【淳和也化淳谓少阳在泉之嵗也火来居水而反能化育是水咸自守不与火争化也气专谓厥隂在泉之气也木居于水而复下化金不受害故辛复生化与咸俱王也唯此两嵗上下之气无克伐之嫌故辛得与咸同应王而生化也余嵗皆上下有胜克之变故其中间甘味兼化以缓其制抑余苦咸酸三味不同其生化也故天地之间药物辛甘者多也】故曰补上下者从之治上下者逆之以所在寒热盛衰而调之【上谓司天下谓在泉也司天地气太过则逆其味以治之司天地气不及则顺其味以和之从顺也】故曰上取下取内取外取以求其过能毒者以厚药不胜毒者以薄药此之谓也【上取谓以药制有过之气也制而不顺则吐之下取谓以迅疾之药除下病攻之不去则下之内取谓食及以药内之审其寒热而调之外取谓药熨令所病气调适也当寒反热以冷调之当热又寒以温和之上盛不已吐而脱之下盛不已下而夺之谓求得气过之道也药厚薄谓气味厚薄者也　新校正云按甲乙经云胃厚色黒大骨肉肥者皆胜毒其瘦而薄胃者皆不胜毒又按异法方宜论云西方之民陵居而多风水土刚强不衣而褐荐华食而脂肥故邪不能伤其形体其病生于内其治宜毒药】气反者病在上取之下病在下取之上病在中傍取之【下取谓寒逆于下而热攻于上不利于下气盈于上则温下以调之上取谓寒积于下温之不去阳藏不足则补其阳也傍取谓气并于左则药熨其右气并于右则熨其左以和之必随寒热为适凡是七者皆病无所逃动而必中斯为妙用矣】治热以寒温而行之治寒以热凉而行之治温以清冷而行之治清以温热而行之【气性冇刚柔刑证冇轻重方用有大小调制有寒温盛大则顺气性以取之小耎则逆气性以伐之气殊则主必不容力倍则攻之必胜是则谓汤饮调气之制也　新校正云按至真要大论云热因寒用寒因热用热必代其所主而先其所因其始则同其终则异可使破积可使溃坚可使气和可使必已者也】故消之削之吐之下之补之写之久新同法【量气盛虚而行其法病之新久无异道也】帝曰病在中而不实不坚且聚且散奈何歧伯曰悉乎哉问也无积者求其藏虚则补之【随病所在命其藏以补之】药以祛之食以随之【食以无毒之药随汤丸以迫逐之使其尽也】行水渍之和其中外可使毕已【中外通和气无流碍则释然消散真气自平】帝曰有毒无毒服有约乎歧伯曰病有久新方有大小有毒无毒固冝常制矣大毒治病十去其六【下品药毒毒之大也】常毒治病十去其七【中品药毒次于下也】小毒治病十去其八【上品药毒毒之小也】无毒治病十去其九【上品中品下品无毒药悉谓之平】谷肉果菜食养尽之无使过之伤其正也【大毒之性烈其为伤也多少毒之性和其为伤也少常毒之性减大毒之性一等加小毒之性一等所伤可知也故至约必止之以待来证尔然无毒之药性虽平和久而多之则气有偏胜则有偏絶久攻之则藏气偏弱既弱且困不可畏也故十去其九而止服至约已则以五谷五肉五果五菜随五藏冝者食之已尽其余病药食兼行亦通也　新校正云按藏气法时论云毒药攻邪五谷为养五果为助五畜为益五菜为充】不尽行复如法【法谓前四约也余病不尽然再行之毒之大小至约而止必无过也】必先嵗气无伐天和【嵗有六气分主有南靣北靣之政先知此六气所在人脉至尺寸应之太隂所在其脉沉少隂所在其脉钩厥隂所在其脉太阳所在其脉大而长阳明所在其脉短而濇少阳所在其脉大而浮如是六脉则谓天和不识不知呼为寒热攻寒令热脉不变而热疾已生制热令寒脉如故而寒病又起欲求其适安可得乎夭枉之来率由于此】无盛盛无虚虚而遗人天殃【不察虚实但思攻击而盛者转盛虚者转虚万端之病从兹而甚真气日消病势日侵殃咎之来若天之兴难可逃也悲夫】无致邪无失正絶人长命【所谓伐天和也攻虚谓实是则致邪不识藏之虚斯为失正气既失则为死之由矣】帝曰其久病者有气从不康病去而瘠柰何【从谓顺也】歧伯曰昭乎哉圣人之问也化不可代时不可违【化谓造化也代大匠斵犹伤其手况造化之气人能以力代之乎夫生长收藏各应四时之化虽巧智者亦无能先时而致之明非人力所及由是观之则物之生长收藏化必待其时也物之成败理乱亦待其时也物既有之人亦宜然或言力必可致而能代造化违四时者妄也】夫经络以通血气以从复其不足与众齐同养之和之静以待时谨守其气无使倾移其形廼彰生气以长命曰圣王故大要曰无代化无违时必养必和待其来复此之谓也帝曰善【大要上古经法也引古之要防以明时化之不可违不可以力代也】












　　黄帝内经素问卷二十
　　黄帝内经素问卷二十释文
　　气交变大论槁【芒老切】睑【音检】【音接】蠧【音妬】鹜【音木】璺【音问】谧【音蜜】五常政太论瞤【如匀切】凊【妻迳切】飋【音瑟】霒【音今】麂【音几】鉴【音坑】瞀【音冒】拉【音蜡】猯【他端切】碛【妻力切】防【音列】











　　黄帝内经素问卷二十释文
&lt;子部,医家类,黄帝内经素问　　&gt;
　　钦定四库全书
　　黄帝内经素问二十一　唐　王冰　次注
　　宋　林亿等校正
　　六元正纪大论
　　刺法论篇第七十二【亡】
　　本病论篇第七十三【亡　新校正云详此二篇亡在王注之前按病能论篇末王冰注云世本既阙第七二篇谓此二篇也而今世有素问亡篇及昭明隠防论以谓此二篇仍托名王冰为注辞理鄙陋无足取者旧本此篇名在六元正纪篇后列之为后人移于此若以尚书亡篇之名皆在前篇之末则旧本为得】
　　六元正纪大论篇第七十一
　　黄帝问曰六化六变胜复淫治甘苦辛咸酸淡先后余知之矣夫五运之化或从五气【新校正云详五气疑作天气则与下文相恊】或逆天气或从天气而逆地气或从地气而逆天气或相得或不相得余未能明其事欲通天之纪从地之理和其运调其化使上下合徳无相夺伦天地升降不失其冝五运宣行勿乖其政调之正味从逆奈何【气同谓之从气异谓之逆胜制为不相得相生为相得司天地之气更淫胜复各有主治法则欲令平调气性不违忤天地之气以致清静和平也】歧伯稽首再拜对曰昭乎哉问也此天地之纲纪变化之渊源非圣帝孰能穷其至理欤臣虽不敏请陈其道令终不灭久而不易【气主循环同于天地太过不及气序常然不言永定之制则久而更易去圣辽逺何以明之】帝曰愿夫子推而次之从其类序分其部主别其宗司昭其气数明其正化可得闻乎【部主谓分六气所部主者也宗司谓配五气运行之位也气数谓天地五运气更用之正数也正化谓嵗直气味所宜酸苦甘辛咸寒温冷热也】歧伯曰先立其年以明其气金木水火土运行之数寒暑燥湿风火临御之化则天道可见民气可调隂阳卷舒近而无惑数之可数者请遂言之【遂尽也】帝曰太阳之政奈何歧伯曰辰戌之纪也
　　太阳　太角　太隂　壬辰　壬戌　其运风　其化鸣紊启拆【新校正云按五常政大论云其徳鸣靡启拆】其变振拉摧拔【新校正云详此其运其化其变从太角等运起】其病掉目瞑【新校正云详此病证以运加同天地为言】
　　太角【初正】少徴　太宫　少商　太羽【终】
　　太阳　太徴　太隂　戊辰　戊戌同正徴【新校正云按五常政大论云赫曦之纪上羽与正徴同】其运热　其化暄暑郁燠【新校正云按五常政大论燠作蒸】其变炎烈沸腾　其病热郁
　　太徴　少宫　太商　少羽【终】少角【初】
　　太阳　太宫　太隂　　甲辰歳防【同天符】甲戌嵗防【同天符　新校正云按天元纪大论云承嵗为嵗直又六防防大论云木运临夘火运临午土运临四季金运临酉水运临子所谓嵗防气之平也王冰云嵗直亦曰嵗防此甲为太宫辰戌为四季故曰嵗防又云同天符者按本论下文云太过而加同天符是此嵗一为嵗防又为同天符也】其运隂埃【新校正云详太宫三运雨曰隂雨独此曰隂埃埃疑作雨】其化柔润重泽【新校正云按五常政大论泽作淖】其变震惊飘骤　　其病湿下重
　　太宫　少商　太羽【终】太角【初】少徴
　　太阳　太商　太隂　庚辰　庚戌　其运凉　其化雾露萧飋　其变肃杀凋零　其病燥背瞀胷满
　　太商　少羽【终】少角【初】太徴　少宫
　　太阳　太羽【新校正云按五常政大论云上羽而长气不化】太隂　丙辰天符丙戌天符【新校正云按天元纪大论云应天为天符又六防旨大论云土运之岁上见太】
　　【隂火运之岁上见少阳少隂金运之岁上见阳明木运之岁上见厥隂水运之岁上见太阳曰天与之防故曰天符又本论下文云五运同行天化者命曰天符又云临者太过不及皆曰天符】其运寒【新校正云详太羽三运此为上羽少阳少隂司天为太徴而少阳司天运言寒肃此与少隂司天运言其运寒者疑此太阳司天运合太羽当言其运寒肃少阳少隂司天运当云其运寒也】其化凝惨凓冽【新校正云按五常政大论作凝惨寒雰】其变冰雪霜雹　其病大寒留于谿谷
　　太羽【终】太角【初】少徴　太宫　少商
　　凡此太阳司天之政气化运行先天【六歩之气生长化成收藏皆先天时而应至也余岁先天同之也】天气肃地气静寒临太虚阳气不令水土合徳上应辰星镇星【明而大也】其谷黅【天地正气之所生长化成也黅黄也】其政肃其令徐寒政大举泽无阳焰则火发待时【寒甚则火鬰待四气乃发暴为炎热也】少阳中治时雨廼涯止极雨散还于太隂云朝北极湿化廼布【北极府也】泽流万物寒敷于上雷动于下寒湿之气持于气交【岁气之大体也】民病寒湿发肌肉萎足痿不收濡冩血溢【新校正云详血溢者火发待时所为之病也】初之气地气迁气廼大温【畏火致之】草廼早荣民廼厉温病廼作身热头痛呕吐肌腠疮痬【赤班也是为肤腠中疮在皮内也】二之气大凉反至民廼惨草廼遇寒火气遂抑民病气郁中满寒廼始【因凉而乂之于寒气故寒气始来近人也】三之气天政布寒气行廼降民病寒反热中痈疽注下心热瞀闷不治者死【当寒反热是反天常热起于心则神之危亟不急扶救神必消亡故治者则生不治则死】四之气风湿交争风化为雨廼长廼化廼成民病大热少气肌肉萎足萎注下赤白五之气阳复化草廼长廼化廼成民廼舒【大火临御故万物舒荣】终之气地气正湿令行隂凝太虚埃昬郊野民廼惨凄寒风以至反者孕廼死故岁冝苦以燥之温之【新校正云详故岁冝苦以燥之温之九字当在避虚邪以安其正下错简在此】必折其郁气先资其化源【化源谓九月迎而取之以补心火　新校正云详水将胜也先于九月迎取其化源先冩肾之源也盖以水王十月故先于九月迎而取之汁水所以补火也】抑其运气扶其不胜【太角岁脾不胜太徴岁肺不胜太宫岁肾不胜太商岁肝不胜太羽岁心不胜岁之冝也如此然太阳司天五岁之气通冝先助心后扶肾气】无使暴过而生其疾食歳谷以全其真避虚邪以安其正【木过则脾病生火过则肺病生土过则肾病生金过则肝病生水过则心病生天地之气过亦然也岁谷谓黄色黒色虚邪谓从冲后来之风也】适气同异多少制之同寒湿者燥热化异寒湿者燥湿化【太宫太商太羽岁同寒湿冝治以燥热化太角太徴歳异寒湿冝治以燥湿化也】故同者多之异者少之【多谓燥热少谓燥湿气用少多随其岁也】用寒逺寒用凉逺凉用温逺温用热逺热食冝同法有假者反常反是者病所谓时也【时谓春夏秋冬及闲气所在同则逺之即虽其时若六气临御假寒热温凉以除疾病者则勿逺之如太阳司天寒为病者假热以疗则热用不逺夏余气例同故曰有假反常也食同药法尔若无假反法则为病之媒非方制养生之道　新校正云按用寒逺寒及有假者反常等事下文备矣】帝曰善阳明之政柰何歧伯曰夘酉之纪也
　　阳明　少角　少隂　清热胜复同同正商【清胜少角热复清气故曰清热胜复同也余少运皆同也同正商者上见阳明主商与正商同言岁木不及也余凖此　新校正云按五常政大论云委和之纪上商与正商同】丁夘岁防　丁酉　其运风清热【不及之运常兼胜复之气言之风运气也清胜气也热复气也余少运悉同】少角【初正】太徴　少宫　太商　少羽【终】
　　阳明　少徴　少隂　寒雨胜复同同正商【新校正云按伏明之纪上商与正商同】癸夘【同岁防】癸酉【同岁防　新校正云按本论下文云不及而加同岁防此运少徴为不及下加少隂故云同岁防】其运热寒
　　少徴　太宫　少商　太羽【终】太角【初】
　　阳明　少宫　少隂　风凉胜复同　巳夘　巳酉其运雨风凉
　　少宫　太商　少羽【终】少角【初】太徴
　　阳明　少商　少隂　热寒胜复同同正商【新校正云按五常政大论云从革之纪上商与正商同】乙夘天符乙酉岁防太一天符【新校正云按天元纪大论云三合为治又六防旨大论云天符岁防曰太一天符王冰云是谓三合一者天防二者岁防三者运防或云此岁三合曰太一天符不当更曰岁防者甚不然也乙酉本为岁防又为太一天符岁防之名不可去也或云己丒己未戊午何以不连言岁防而单云太一天符曰举一隅不以三隅反举一则三者可知去之则亦太一天符不为岁防故曰不可去也】其运凉热寒少商　太羽【终】太角【初】少徴　太宫
　　阳明　少羽　少隂　风胜复同　辛夘少宫同【新校正云按五常政大论云五运不及除同正角正商正宫外癸丑癸未当云少徴与少羽同巳夘乙酉少宫与少角同乙丑乙未少商与少徴同辛夘辛酉辛巳辛亥少羽与少宫同合有十年今此论独于此言少宫同者盖以癸丑癸未丑未为土故不更同少羽己夘巳酉为金故不更同少角辛巳辛亥为太徴不更同少宫乙丑乙未下见太阳为水故不更同少徴又除此八年外只有辛夘辛酉二年为少羽同少宫也】辛酉　辛夘　其运寒风
　　少羽【终】少角【初】太徴　太宫　太商
　　凡此阳明司天之政气化运行后天【六歩之气生长化成庻务动静皆后天时而应余少岁同】天气急地气明阳专其令炎暑大行物燥以坚淳风廼治风燥横运流于气交多阳少隂云趋府湿化廼敷【府太隂之所在也】燥极而泽【燥气欲终则化为雨泽是谓三气之分也】其谷白丹【天地正气所化生也】闲谷命太者【命太者谓前文太角商等气之化者闲气化生故云间又也　新校正云按珠云岁谷与闲谷者何即在泉为岁干及在泉之左右闲者皆为岁谷其司天及运闲而化者名闲干又别有一名闲干者是也化不及即反有所胜而生者故名闲又即邪气之化又名并化之干也亦名闲又与王注颇异】其耗白甲品羽【白色甲虫多品羽干有羽羽者毛散米盛虫鸟甲兵大为火以毛竭勿】金火合徳上应太白荧惑【见大而明】其政切其令暴蛰虫廼见流水不冰民病欬嗌塞寒热发暴振凓癃閟清先而劲毛虫廼死热后而暴介虫廼殃其发躁胜复之作扰而大乱【金先胜木已承害故毛虫死火后胜金不胜故介虫主殃大而行杀羽者已亡复者后来强者又死非大乱气其何言也】清热之气持于气交初之气地气迁隂始凝气始肃水廼冰寒雨化其病中热胀面目浮肿善眠衂嚔欠呕小便黄赤甚则淋【太隂之化　新校正云详气肃水冰凝非大隂之化】二之气阳廼布民廼舒物廼生荣厉大至民善暴死【臣位君故尔】三之气天政布凉廼行燥热交合燥极而泽民病寒热【寒热疟也】四之气寒雨降病暴仆振栗谵妄少气嗌干引饮及为心痛痈肿疮疡疟寒之疾骨痿血便【骨痿无力】五之气春令反行草廼生荣民气和终之气阳气布反温蛰虫来见流水不冰民廼康平其病温【君之化也】故食岁谷以安其气食闲谷以去其邪岁宜以咸以苦以辛污之清之散之安其运气无使受邪折其郁气资其化源【化源谓六月迎而取之也　新校正云按金王七月故逆于六月冩金气】以寒热轻重少多其制同热者多天化同清者多地化【少角少徴岁同热用方多以天清之化治之少宫少商少羽岁同清用方多以地热之化治之火在地故同清者多地化金在天故同热者多天化】用凉逺凉用热逺热用寒逺寒用温逺温食冝同法有假者反之此其道也反是者乱天地之经扰隂阳之纪也帝曰善少阳之政柰何歧伯曰寅申之纪也
　　少阳　太角【新校正云按五常政大论云上徴则其气逆】厥隂　壬寅【同天符】壬申【同天符】其运风鼓【新校正云详风火合势故其运风鼓少隂司天太角运亦同】其化鸣紊啓坼【新校正云按五常政大论云其徳鸣靡啓坼】其变振拉摧拔　其病掉支脇惊骇
　　太角【初正】少徴　太宫　少商　太羽【终】
　　少阳　太徴【新校正云按五常政大论云上徴而收气后】厥隂　戊寅天符戊申天符　其运暑　其化暄嚣郁燠【新校正云按五常政大论作暄暑鬰燠此变暑为嚣者以上临少阳故也】其变炎烈沸腾　其病上热郁血溢血泄心痛
　　太徴　少宫　太商　少羽【终】少角【初】
　　少阳　太宫　厥隂　甲寅　甲申　其运隂其化柔润重泽　其变震惊飘骤　其病体重胕肿痞饮
　　太宫　少商　太羽【终】太角【初】少徴
　　少阳　太商　厥隂　庚寅　庚申　同正商【新校正云按五常政大论云坚成之纪上徴与正商同】其运凉　其化雾露清切【新校正云按五常政大论云雾露萧飋又大商三运两言萧飋独此言清切详此下如厥隂当此萧飋】其变肃杀凋零　其病肩背胸中
　　太商　少羽【终】少角【初】太徴　少宫
　　少阳　太羽　厥隂　丙寅　丙申　其运寒肃【新校正云详此运不当言寒肃以注太阳司天太羽运中】其化凝惨凓冽【新校正云按五常政大论云作凝惨寒雰】其变冰雪霜雹　其病寒浮肿
　　太羽【终】太角【初】少徴　太宫　少商
　　凡此少阳司天之政气化运行先天天气正【新校正云详少阳司天太隂司地正得天地之正又厥隂少阳司地各云得其正者以地主生荣为言也本或作天气止者少阳火之性用动躁云止义不通也】地气扰风廼暴举木偃沙飞炎火廼流隂行阳化廼时应火木同徳上应荧惑岁星【见明而大　新校正云详六气惟少阳厥隂司天司地为上下通和无相胜克故言火木同徳余气皆有胜克故言合徳】其谷丹苍其政严其令扰故风热参布云物沸腾太隂横流寒廼时至凉雨并起民病寒中外发疮疡内为泄满故圣人遇之和而不争往复之作民病寒热疟泄聋呕吐上怫肿色变初之气地气迁风胜廼摇寒廼去候廼大温草木早荣寒来不杀温病廼起其病气怫于上血溢目赤欬逆头痛血【今详字当作崩】脇满肤腠中疮【少隂之化】二之气火反郁【太隂分故尔】白埃四起云趋雨府风不胜湿廼零民廼康其病热郁于上欬逆呕吐疮发于中胷嗌不利头痛身热昬愦脓疮三之气天政布炎暑至少阳临上雨廼涯民病热中聋暝血溢脓疮欬呕衂渇嚏欠喉痹目赤善暴死四之气凉廼至炎暑闲化白露降民气和平其病满身重五之气阳廼去寒廼来雨廼降气门廼闭【新校正云按王注生气通天论气门府也所以发泄经脉荣卫之气故谓之气门】刚木早凋民避寒邪君子周宻终之气地气正风廼至万物反生霿雾以行其病开闭不禁心痛阳气不藏而欬抑其运气賛所不胜必折其郁气先取化源【化源年之前十二月迎而取之　新校正云详王注资取化源俱注云取其意有四等太阳司天取九月阳明司天取六月是二者先取在天之气也少阳司天取年前十二月太隂司天取九月是二者乃先时取在地之气也少隂司天取年前十二月厥隂司天取四月义不可觧按珠之説则不然太阳阳明之月与王注合少阳少隂俱取三月太隂取五月厥隂取年前十二月珠之义可觧王注之月疑有误也】暴过不生苛疾不起【苛重也　新校正云详此不言食岁谷闲谷者盖此岁天地气正上下通和故不言也】故岁冝咸辛冝酸渗之泄之渍之发之观气寒用以调其过同风热者多寒化异风热者少寒化【太角太徴岁同所热以寒化多之太宫太商太羽岁异风热以凉调其过也】用热逺热用温逺温用寒逺寒用凉逺凉食冝同法此其道也有假者反之反是者病之阶也帝曰善太隂之政柰何歧伯曰丒未之纪也太隂　少角　太阳　清热胜复同　同正宫【新校正云按五常政大论云委和之纪太宫与正宫同】丁丑　丁未　其运风清热少角【初正】太徴　少宫　太商　少羽【终】
　　太隂　少徴　太阳　寒胜复同　癸丑　癸未其运热寒
　　少徴　太宫　少商　太羽【终】太角
　　太隂　少宫　太阳　风清胜复同　同正宫【新校正云按五常政大论云卑监之纪上宫与正宫同】己丑太一天符　己未太一天符　其运风清
　　少宫　太商　少羽【终】少角【初】太徴
　　太隂　少商　太阳　热寒胜复同　乙丑　乙未其运凉热寒
　　少商　太羽【终】太角【初】少徴　太宫
　　太隂　少羽　太阳　风胜复同　同正宫【新校正云按五常政大论云涸流之纪上宫与正宫同或以此二岁为同岁防为平水运欲去同正宫三字者非也盖此岁有二义而辄去其一甚不可也】辛丑【同岁防】辛未【同岁防】其运寒风少羽【终】少角【初】太徴　少宫　太商
　　凡此太隂司天之政气化运行后天【万物生长化成皆后天时而生成也】隂专其政阳气退辟大风时起【新校正云详此太隂之政但以言大风时起盖厥隂为初气居木位春气正风廼来故言大风时起】天气下降地气上腾原野昬霿白埃四起云奔南极寒雨数至物成于□夏【南极府也□夏谓立秋之后一十日也】民病寒湿腹满身防愤胕肿痞逆寒厥拘急湿寒合徳黄黒埃昬流行气交上应镇星辰星【见而大明】其政肃其令寂其谷黅【正气所生成也】故隂凝于上寒积于下寒水胜火则为冰雹阳光不治杀气廼行【黄黒昬埃是谓杀气自北及西流行于东及南也】故有余冝髙不及冝下有余冝晩不及冝早土之利气之化也民气亦从之闲谷命其太也【其闲气之大者言其谷也】初之气地气迁寒廼去春气正风廼来生布万物以荣民气条舒风湿相薄雨廼后民病血溢筋络拘强闗节不利身重筋痿二之气大火正物承化民廼和其病温厉大行逺近咸若湿蒸相薄廼时降【应顺天常不愆时谓之时　新校正云详此少隂居君火之位故言大火正也】三之气天政布湿气降地气腾雨廼时降寒廼随之感于寒湿则民病身重胕肿胷腹满四之气畏火临溽蒸化地气腾天气否隔寒风晓暮蒸热相薄草木凝烟湿化不流则白露隂布以成秋令【万物得之以成】民病腠理热血暴溢疟心腹满热胪胀甚则胕肿五之气惨令已行寒露下霜廼早降草木黄落寒气及体君子周宻民病皮腠终之气寒大举湿大化霜廼积隂廼凝水坚冰阳光不治感于寒则病人闗节禁固腰脽痛寒湿推于气交而为疾也必折其郁气而取化源【九月化源迎而取之以补益也】益其岁气无使邪胜食岁谷以全其真食闲谷以保其精故岁冝以苦燥之温之甚者发之泄之不发不泄则湿气外溢肉溃皮拆而水血交流必賛其阳火令御甚寒【冬之分其用五歩量气用之也】从气异同少多其判也【通言岁运之同异也】同寒者以热化同湿者以燥化【少宫少商少羽岁同寒少宫岁又同湿湿过故冝燥寒过故冝热少角少徴岁平和防之也】异者少之同者多之用凉逺凉用寒逺寒用温逺温用热逺热食冝同法假者反之此其道也反是者病也帝曰善少隂之政柰何歧伯曰子午之纪也
　　少隂　太角【新校正云按五常政大论云上徴则其气逆】阳明　壬子壬午　其运风鼓　其化鸣紊啓拆【新校正云按五常政大论云其徳呜靡啓折】其变振拉摧拔　其病支满
　　太角【初正】少徴　太宫　少商　太羽【终】
　　少隂　太徴【新校正云按五常政大论云上徴而收气后】阳明　戊子天符戊午太一天符　其运炎暑【新校正云详太徴运太阳司天曰热少阳司天曰暑少隂司天曰炎暑兼司天之气而言运也】其化暄曜郁燠【新校正云按五常政大论作暄暑郁燠此变暑为曜者以上临少隂故也】其变炎烈沸腾　其病上热血溢
　　太徴　少宫　太商　少羽【终】少角【初】
　　少隂　太宫　阳明　甲子　甲午　其运隂雨　其化柔润时雨【新校正云按五常政大论云柔润重淖又太宫三运雨作柔润重泽此时雨二字疑误】其变震惊飘骤　其病中满身重
　　太宫　少商　太羽【终】太角【初】少徴
　　少隂　太商　阳明　庚子【同天符】庚午【同天符】同正商【新校正云按五常政大论云坚成之纪上徴与正商同】其运凉劲【新校正云详此以运合在泉故云凉劲】其化雾露萧飋　其变肃杀凋零　其病下清太商　少羽【终】少角【初】太徴　少宫
　　少隂　太羽　阳明　丙子岁防　丙午　其运寒其化凝惨凓冽【新校正云按五常政大论作凝惨寒雰】其变冰雪霜雹其病寒下
　　太羽【终】太角【初】少徴　太宫　少商
　　凡此少隂司天之政气化运行先天地气肃天气明寒交暑热加燥【新校正云详此云寒交暑者谓前岁终之气少阳今岁初之气太阳太阳寒交前岁少阳之暑也热加燥者少隂在上而阳明在下也】云驰雨府湿化廼行时廼降金火合徳上应荧惑太白【见而明大】其政明其令切其谷丹白水火寒热持于气交而为病始也热病生于上清病生于下寒热凌犯而争于中民病欬喘血溢血泄鼽目赤眦疡寒厥入胃心痛腰痛腹大嗌干肿上初之气地气迁燥将去【新校正云按阳明在泉之前岁为少阳少阳者暑暑往而阳明在地太阳初之气故上文寒交暑是暑去而寒始也此燥字乃是暑字之误也】寒廼始蛰复藏水廼冰霜复降风廼至【新校正云按王注六防旨大论云太阳居木位为寒风切列此风廼至当作风廼列】阳气郁民反周密关节禁固腰脽痛炎暑将起中外疮疡二之气阳气布风廼行春气以正万物应荣寒气时至民廼和其病淋目瞑目赤气郁于上而热三之气天政布大火行庻类蕃鲜寒气时至民病气厥心痛寒热更作欬喘目赤四之气溽暑至大雨时行寒热互至民病寒热嗌干黄瘅衂饮发五之气畏火临暑反至阳廼化万物廼生廼长荣民廼康其病温终之气燥令行余火内格肿于上欬喘甚则血溢寒气数举则霿雾翳病生皮腠内舍于脇下连少腹而作寒中地将易也【气终则迁何可长也】必抑其运气资其岁胜折其郁发先取化源【先于年前十二月迎而取之】无使暴过而生其病也食岁谷以全真气食闲谷以辟虚邪岁冝咸以耎之而调其上甚则以苦发之以酸收之而安其下甚则以苦泄之适气同异而多少之同天气者以寒清化同地气者以温热化【太角太徴岁同天气冝以寒清治之太宫太商太羽岁同地气冝以温热治之化治也】用热逺热用凉逺凉用温逺温用寒逺寒食冝同法有假则反此其道也反是者病作矣帝曰善厥隂之政柰何歧伯曰巳亥之纪也
　　厥隂　少角　少阳　清热胜复同　同正角【新校正云按五常政大论云委和之纪上角与正角同】丁巳天符　丁亥天符　其运风清热
　　少角【初正】太徴　少宫　太商　少羽【终】
　　厥隂　少徴　少阳　寒胜复同　癸巳【同岁防】癸亥【同岁防】其运热寒
　　少徴　太宫　少商　太羽【终】太角【初】
　　厥隂　少宫　少阳　风清胜复同　同正角【新校正云按五常政大论云卑监之纪上角与正角同】己巳　己亥　其运雨风清少宫　太商　少羽【终】少角【初】太徴
　　厥隂　少商　少阳　热寒胜复同　同正角【新校正云按五常政大论云从革之纪上角与正角同】乙巳　乙亥　其运凉热寒少商　太羽【终】太角【初】少徴　太宫
　　厥隂　少羽　少阳　风胜复同　辛巳　辛亥其运寒雨风
　　少羽【终】少角【初】太徴　少宫　太商
　　凡此厥隂司天之政气化运行后天诸同正岁气化运行同天【太过岁运化气行先天时不及岁化生成后天时同正岁化生成与天二十四气迟速同无先后也　新校正云详此注云同正岁与二十四气同疑非恐是与大寒日交同气候同】天气扰地气正风生髙逺炎热从之云趋府湿化廼行风火同徳上应歳星荧惑其政挠其令速其谷苍丹闲谷言太者其耗文角品羽风燥火热胜复更作蛰虫来见流水不冰热病行于下风病行于上风燥胜复形于中初之气寒始肃杀气方至民病寒于右之下二之气寒不去华雪水冰杀气施化霜廼降名草上焦寒数至阳复化民病热于中三之气天政布风廼时举民病泣出耳鸣掉四之气溽暑湿热相薄争于左之上民病黄瘅而为胕肿五之气燥湿更胜沈隂廼布寒气及体风雨廼行终之气畏火司令阳廼大化蛰虫出见流水不冰地气大发草廼生人廼舒其病温厉必折其郁气资其化源【化源四月也迎而取之】賛其运气无使邪胜歳冝以辛调上以咸调下畏火之气无妄犯之【新校正云详此运何以不言适气同异少多之制者盖厥隂之政与少阳之政同六气分政惟厥隂与少阳之政上下无克罚之异治化惟一故不再言同风热者多寒化异风热者少寒化也】用温逺温用热逺热用凉逺凉用寒逺寒食冝同法有假反常此之道也反是者病帝曰善夫子言可谓悉矣然何以明其应乎歧伯曰昭乎哉问也夫六气者行有次止有位故常以正月朔日平旦视之覩其位而知其所在矣【隂之所在天应以云阳之所在天应以清净自然分布象见不差】运有余其至先运不及其至后【先后皆寅时之先后也先则丑后后则夘初】此天之道气之常也【天道昭然当期必应见无差失是气之常】运非有余非不足是谓正歳其至当其时也【当时谓当寅之正也】帝曰胜复之气其常在也灾眚时至也柰何歧伯曰非气化者是谓灾也【十二变备矣】帝曰天地之数终始柰何歧伯曰悉乎哉问也是明道也数之始起于上而终于下岁半之前天气主之岁半之后地气主之【岁半谓立秋之日也　新校正云详初气交司在前岁大寒日岁半当在立秋前一气十五日不得云立秋日也】上下交互气交主之歳纪毕矣【交互互体也上体下体之中有二互体也】故曰位明气月可知乎所谓气也【大凢一气主六十日而有竒以立位数之位同一气则月之节气中气可知也故言天地气者以上下体言胜复者以气交言横运者以上下互皆以节气准之之灾眚变复可期矣】帝曰余司其事则而行之不合其数何也歧伯曰气用有多少化洽有盛衰衰盛多少同其化也帝曰愿闻同化何如歧伯曰风温春化同热曛昬火夏化同胜与复同燥清烟露秋化同云昬暝埃长夏化同寒气霜雪冰冬化同此天地五运六气之化更用盛衰之常也帝曰五运行同天化者命曰天符余知之矣愿闻同地化者何谓也歧伯曰太过而同天化者三不及而同天化者亦三太过而同地化者三不及而同地化者亦三此凡二十四岁也【六十年中同天地之化者凢二十四岁余悉随已多少】帝曰愿闻其所谓也歧伯曰甲辰甲戌太宫下加太隂壬寅壬申太角下加厥隂庚子庚午太商下加阳明如是者三癸巳癸亥少徴下加少阳辛丑辛未少羽下加太阳癸卯癸酉少徴下加少隂如是者三戊子戊午太徴上临少隂戊寅戊申太徴上临少阳丙辰丙戌太羽上临太阳如是者三丁巳丁亥少角上临厥隂乙夘乙酉少商上临阳明己丑己未少宫上临太隂如是者三除此二十四岁则不加不临也帝曰加者何谓歧伯曰太过而加同天符不及而加同岁防也帝曰临者何谓歧伯曰太过不及皆曰天符而变行有多少病形有防甚生死有早晏耳帝曰夫子言用寒逺寒用热逺热余未知其然也愿闻何谓逺歧伯曰热无犯热寒无犯寒从者和逆者病不可不敬畏而逺之所谓时兴六位也【四时气王之月药及食衣寒热温凉四者皆冝避之差四时同犯则以水济水以火助火病必生也】帝曰温凉何如【温凉减于寒热可轻犯之乎】歧伯曰司气以热用热无犯司气以寒用寒无犯司气以凉用凉无犯司气以温用温无犯闲气同其主无犯异其主则小犯之是谓四畏必谨察之帝曰善其犯者何如【须犯者】歧伯曰天气反时则可依则【反甚为病则可依时】及胜其主则可犯【夏热甚则可以热犯热寒气不甚则不可犯之】以平为期而不可过【气平则止过则病生过而病生与犯同也】是谓邪气反胜者【气动有胜是谓邪反胜于主不可不御也六歩之言于六位中应寒反热应热反寒应温反凉应凉反温是谓六歩之邪胜也差冬反温差夏反冷差秋反热差春反凉是谓四时之邪胜也胜则反其气以平之】故曰无失天信无逆气冝无翼其胜无賛其复是谓至治【天信谓至时必定翼賛皆佐之谨守天信是谓至真妙理也】帝曰善五运气行主岁之纪其有常数乎歧伯曰臣请次之
　　甲子　甲午岁
　　上少隂火　中太宫土运　下阳明金　热化二【新校正云详对化从标成数正化从本生数甲子之年热化七燥化九甲午之年热化二燥化四】雨化五【新校正云按本论正文云太过不及其数何始太过者其数成不及者其数生土常以生也甲年太宫土运太过故言雨化五五土数也】燥化四　所谓正化日也【正气化也】其化上咸寒中苦热下酸热所谓药食冝也【新校正云按珠云下苦热又按至真要大论云热所胜平以咸寒燥淫于内治以苦温此云下酸热疑误也】
　　乙丑　乙未岁
　　上太隂土　中少商金运　下太阳水　热化寒化胜复同　所谓邪气化日也　灾七宫【新校正云详七宫西室兊位天住司也灾之方以运之当方言】湿化五【新校正云详太隂正司于未对司于丑其化皆五以生数也不以成数者土王四季不得正方又天有九宫不可至十】清化四【新校正云按本论下文云不及者其数生乙年少商金运不及故言清化四四金生数也】寒化六【新校正云详乙丑寒化六乙未寒化一】所谓正化日也其化上苦热中酸和下甘热所谓药食冝也【新校正云按珠云上酸平下甘温又按至真要大论云湿淫所胜平以苦热寒淫于内治以甘热】丙寅　丙申岁【新校正云详丙申之岁申金生水水化之令转盛司天相火为病减半】上少阳相火　中太羽水运　下厥隂木　火化二【新校正云详丙寅火化二丙申火化七】寒化六　风化三【新校正云详丙寅风化八丙申风化三】所谓正化日也　其化上咸寒中咸温下辛温所谓药食宜也【新校正云按珠云下辛凉又按至真要大论云火淫所胜平以咸冷风淫于内治以辛凉】
  </div>
  <div class="pagination">
   <a href="黄帝内经素问_page23.html">
    上一页
   </a>
   <span>
    ...
   </span>
   <a href="黄帝内经素问_page19.html">
    19
   </a>
   <a href="黄帝内经素问_page20.html">
    20
   </a>
   <a href="黄帝内经素问_page21.html">
    21
   </a>
   <a href="黄帝内经素问_page22.html">
    22
   </a>
   <a href="黄帝内经素问_page23.html">
    23
   </a>
   <span class="current-page">
    24
   </span>
   <a href="黄帝内经素问_page25.html">
    25
   </a>
   <a href="黄帝内经素问_page26.html">
    26
   </a>
   <a href="黄帝内经素问_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
