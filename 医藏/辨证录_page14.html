<!DOCTYPE html>
<html>
<head>
    <meta charset="UTF-8">
    <title>辨证录 - 第 14 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 14 页/共 92 页</h1>
    <div class="content">　　水煎服。二剂全愈，不再发。

　　人有动则腰痛，自觉其中空虚无着者，乃肾虚腰痛也。夫肾分水火，未可以虚字一言了之。经谓诸痛皆属于火，独肾虚腰痛非火也。惟其无火，所以痛耳。治法似宜单补肾中之火，然而火非水不生，若徒补火而不补水，所谓无阴不能生阳，而痛不可遽止，必须于水中补火，水火既济，肾气足而痛自除，此即贞下起元之意也。方用补虚利腰汤：熟地（一两） 杜仲（五钱） 破故纸（一钱） 白术（五钱）

　　水煎服。连服四剂自愈。

　　熟地补肾水也，得白术则利腰脐，而熟地不腻，杜仲、破故补火以止腰痛者也，得熟地则润泽而不至干燥，调剂相宜，故取效最捷耳。

　　此症用实腰汤亦佳。

　　杜仲（一两） 白术（二两） 熟地（一两） 山茱萸（四钱） 肉桂（一钱）

　　水煎服。十剂全愈。

　　人有腰痛，日重夜轻，小水艰涩，饮食如故者，人以为肾经之虚，谁知是膀胱之水闭乎?膀胱为肾之府，火盛则水不能化，而水反转入于肾之中。膀胱太阳之经也，水火虽犯肾阴，而病终在阳而不在阴。若不治膀胱，而惟治肾，用补精填水，或用添薪益火，适足以增其肾气之旺。阴旺而阳亦旺，肾热而膀胱益热，致水不流而火愈炽。膀胱之火愈炽，必更犯于肾宫，而腰之痛何能痊乎。方用宽腰汤治之。

　　车前子（三钱） 薏仁（五钱） 白术（五钱） 茯苓（五钱） 肉桂（一分）

　　水煎服。一剂而膀胱之水大泄，二剂而腰痛顿宽也。

　　夫车前、茯苓以利膀胱之水，薏仁、白术以利腰脐之气，则膀胱与肾气内外相通。又得肉桂之气，尤易引肾气而外达于小肠，从阴器而尽泄，腰痛有不速愈哉。

　　此症用术桂加泽泻汤亦神。

　　白术（一两） 泽泻（三钱） 肉桂（五分）

　　水煎服。一剂即通。

　　人有大病之后，腰痛如折，久而成为伛偻者，此乃湿气入于肾宫，误服补肾之药而成之者也。夫腰痛明是肾虚，补肾正其所宜，何以用补肾填精之药，不受其益，而反受其损乎?不知病有不同，药有各异。大病之后，腰痛如折者，乃脾湿而非肾虚也。脾湿当去湿，而乃用熟地、山茱一派滋润之药，虽非克削之味，而湿以加湿，正其所恶，故不特无益，而反害之也。医工不悟，而以为补肾之药尚少用之也，益多加其分两，则湿以助湿，腰骨河车之路，竟成泛滥之乡矣，欲不成伛偻不可得也。方用起伛汤：薏仁（三两） 白术（二两） 黄 （一两） 防风（三分） 附子（一分）

　　水煎服。日用一剂，服一月而腰轻，服两月而腰可伸矣，服三月而全愈。

　　此方利湿而又不耗气，气旺则水湿自消，加入防风、附子于 、术之中，有鬼神不测之机，相畏而相使，建功实奇。万不可疑药剂之大，而少减其品味，使废人不得为全人也。

　　此症用 术防桂汤亦可。

　　白术（四两） 黄 （二两） 防己（一钱） 肉桂（一钱）

　　水煎服。十剂轻，二十剂愈。

　　人有跌打闪挫，以至腰折不能起床，状似伛偻者，人以为此腰痛也，而不可作腰痛治。

　　然腰已折矣，其痛自甚，何可不作腰痛治哉。或谓腰折而使之接续，其中必有瘀血在内，宜于补肾补血之中，而少加逐瘀治血之药，似未可止补其肾也，而不知不然。夫肾有补而无泻，加逐瘀之味，必转伤肾脏矣。折腰之痛，内伤肾脏，而非外伤阴血，活血之药不能入于肾之中，皆不可用，而必须独补肾也。惟是补肾之剂，小用熟地（一斤） 白术（半斤）

　　水大碗数碗，煎服。一连数剂，而腰如旧矣。

　　夫熟地原能接骨，不止补肾之功，白术善通腰脐之气，气通则接续更易，但必须多用为神耳。使加入大黄、白芍、桃仁、红花之药，则反败事。若恐其腰痛而加杜仲、破故、胡桃等品，转不能收功矣。

　　人有露宿于星月之下，感犯寒湿之气，腰痛不能转侧，人以为血凝于少阳胆经也，谁知是邪入于骨髓之内乎。夫腰乃肾堂至阴之宫也，霜露寒湿之气，乃至阴之邪也。以至阴之邪，而入至阴之络，故搐急而作痛。惟是至阴之邪，易入而难散。盖肾宜补而不宜泻，散至阴之邪，必泻至阴之真矣。然而得其法，亦正无难也。方用转腰汤：白术（一两） 杜仲（五钱） 巴戟天（五钱） 防己（五分） 肉桂（一钱） 苍术（三钱） 羌活（五分） 桃仁水煎服。一剂而痛轻，再剂而痛止也。

　　此方以白术为君者，利湿而又通其腰脐之气，得杜仲之相佐，则攻中有补，而肾气无亏。且益之巴戟、肉桂以祛其寒，苍术、防己以消其水，更得羌活、桃仁逐其瘀而行其滞，虽泻肾而实补肾也。至阴之邪既去，而至阴之真无伤，故能止痛如神耳。

　　此病用术桂防 汤亦佳。

　　白术（二两） 肉桂（三钱） 防己（一钱） 草（五钱）

　　水煎服。十剂见效。

　　卷之三

　　咽喉痛门（七则）

　　人有感冒风寒，一时咽喉肿痛，其势甚急，变成双蛾者。其症痰涎稠浊，口渴呼饮，疼痛难当，甚则勺水不能入喉，此阳火壅阻于咽喉，视其势若重，而病实轻也。夫阳火者，太阳之火也。太阳之火，即膀胱之火也，与肾经之火为表里，膀胱火动，而肾经少阴之火即来相助，故直冲于咽喉之间，而肺脾胃三经之火，亦复相随而上升，于是借三经之痰涎，尽阻塞于咽喉，结成火毒，而不可解。治法似宜连数经治矣，然而其本，实始于太阳，泄膀胱之火，而诸经之火自安矣。但咽喉之地，近于肺，太阳既假道于肺经，而肺经险要之地，即狭路之战场也，安有舍战场要地，不解其围，而先捣其本国者乎。所贵有兼治之法也。方用破隘汤：桔梗（三钱） 甘草（二钱） 柴胡（一钱） 白芍（五钱） 玄参（三钱） 麻黄（一钱）

　　天花粉（三钱） 山豆根（一钱） 水煎服。一剂而咽喉宽，再剂而双蛾尽消矣。

　　方中散太阳之邪者居其一；散各经之邪居其五，尤加意于散肺之邪者，由近以散远也。

　　此症用散蛾汤亦神效。

　　射干 枳壳 苏叶 当归（各一钱） 甘草（二钱） 桔梗（三钱） 天花粉（三钱） 山豆根（八分）

　　麻黄（五分） 水煎服。一剂即愈。

　　人有一时喉忽肿大而作痛，吐痰如涌，口渴求水，下喉少快，已而又热，呼水，咽喉长成双蛾，既大且赤，其形宛如鸡冠，此喉痹之症，即俗称为缠喉风也。乃阴阳二火并炽，一乃少阳之相火，一乃少阴之君火也。二火齐发，其势更暴。咽喉之管细小，火不得遽泄，遂遏抑于其间，初作肿而后成蛾也。蛾有二：一双蛾，一单蛾也。双蛾生两毒，两相壅挤，中间反留一线之隙可通，茶水药剂尚可下咽。若单蛾则独自成形，反塞住水谷之路，往往有勺水不能咽者，药物既不可咽，又从何路以进药食哉。法宜先用刺法，一则刺少商等穴，尚欠切近，用刀直刺其喉肿之处一分，则喉肿必少消，可用吹药以开之。吹药方：胆矾（一分） 牛黄（一分） 皂角（烧灰末，一分） 麝香（三厘） 冰片（一分）为绝细末，和匀，吹入喉中，必大吐痰而愈，然后用煎剂。方名救喉汤：射干（一钱） 山豆根（二钱） 玄参（一两） 麦冬（五钱） 甘草（一钱） 天花粉（三钱） 水煎服。一剂而全愈也。

　　若双蛾不必用刺法，竟用此方。玄参为君，实足以泻心肾君相之火，况佐之豆根、射干、天花粉之属，以祛邪而消痰，则火自归经，而咽喉之间，关门整肃矣。

　　此症用两地汤加减亦神。

　　熟地 生地 玄参（各一两） 肉桂（三分） 黄连 天花粉（各三钱） 水煎服。下喉即愈，不必二剂。

　　人有咽喉肿痛，日轻夜重，喉间亦长成蛾，宛如阳症，但不甚痛，而咽喉之际自觉一线干燥之至，饮水咽之少快，至水入腹，而腹又不安，吐涎如水甚多，将涎投入清水中，实时散化为水。人以为此喉痛而生蛾也，亦用泻火之药，不特杳无一验，且反增其重。亦有勺水不能下咽者，盖此症为阴蛾也。阴蛾则日轻而夜重，若阳蛾则日重而夜轻矣。斯少阴肾火，下无可藏之地，直奔而上炎于咽喉也。治法宜大补肾水，而加入补火之味，以引火归藏。方用引火汤：熟地（三两） 巴戟天（一两） 茯苓（五钱） 麦冬（一两） 北五味（一钱） 水煎服。一剂而火自下归，咽喉之肿痛全消，二剂即全愈。

　　方用熟地为君，大补其肾水，麦冬、五味为佐，重滋其肺余，金水相资，子母原有滂沱之乐，水旺足以制火矣。又加入巴戟之温，则水火既济，水趋下，而火已有不得不随之势，更增之茯苓之前导，则水火同趋，而共安于肾宫，不啻有琴瑟之和谐矣，何必用桂附大热之药以引火归源乎。夫桂附为引火归源之圣药，胡为弃而不用，不知此等之病，因水之不足，而火乃沸腾，今补水而仍用大热之药，虽曰引火于一时，毕竟耗水于日后，予所以不用桂附而用巴戟天，取其能引火而又能补水，则肾中无干燥之虞，而咽喉有清肃之益，此巴戟天所以胜桂附也。

　　此症用收火汤亦神效。

　　熟地（三两） 山茱萸（一两） 茯苓（五钱） 肉桂（三钱） 水煎一碗，探冷服。一剂即消。

　　人有咽喉干燥，久而疼痛，人以为肺热之故，谁知是肾水之涸竭乎。夫肺金生肾水者也，肺气清肃，自能下生肾水，惟肺气既虚，则肺中津液仅可自养，而无如肾水大耗，日来取给，则剥肤之痛，乌能免乎。譬如父母，未有不养赡其子者，而处困穷窘迫之时，则无米之炊，何能止索饭啼饥之哭。倘其子成立，自能顾家，为父母者不特可以取资，而亦可免迫索之苦；乃其子又伶仃野狼狈，不善谋生，则子贫而父母更贫，其干枯之状，有不可形容者矣，肺肾何独不然。故欲救肺之干燥，必先救肾之枯涸也。方用子母两富汤治之。

　　熟地（三两） 麦冬（三两） 水煎服。一剂而燥少止，三剂而痛少止，十剂而燥与痛尽去也。

　　熟地滋肾，救肺子之枯也，麦冬滋肺，救肾母之涸也。上下两治，肾水有润泽之欢，则肺金自无焦焚之迫，犹人子无憔悴之色，则父母自有安享之愉，此肺肾之必须兼治，而熟地、麦冬所以并用而能出奇也。

　　此症用金水汤亦佳。

　　熟地 山茱萸（各一两） 天门冬 地骨皮 丹皮（各三钱） 沙参（五钱） 水煎服。

</div>
    <div class="pagination">
<a href="辨证录_page13.html">上一页</a><span>...</span><a href="辨证录_page9.html">9</a><a href="辨证录_page10.html">10</a><a href="辨证录_page11.html">11</a><a href="辨证录_page12.html">12</a><a href="辨证录_page13.html">13</a><span class="current-page">14</span><a href="辨证录_page15.html">15</a><a href="辨证录_page16.html">16</a><a href="辨证录_page17.html">17</a><a href="辨证录_page18.html">18</a><a href="辨证录_page19.html">19</a><span>...</span><a href="辨证录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
