<!DOCTYPE html>
<html>
<head>
    <meta charset="UTF-8">
    <title>医学从众录 - 第 21 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学从众录 - 第 21 页/共 34 页</h1>
    <div class="content">　　生藕汁 生姜汁 悉尼汁 萝卜汁 甘蔗汁 白果汁 蜂蜜 竹沥上各一盏和匀，饭上蒸熟，任意食。

　　牛羊人乳汁治翻胃膈气，此证必起于肠枯血燥，大便三四日一次。粪如马栗，若如羊屎者不治，口常吐白沫者不治。

　　牛乳、羊乳、人乳，不拘分重，总宜常服，为生血润肠之妙药。

　　卷五

　　疟症

　　疟疾不离少阳。少阳为半表半里，邪居表里之界。入与阴争则寒，出与阳争则热。争则病作，息则痛止。止后其邪仍据于少阳之经。浅则一日一作，深则二日一作，更深则三日一作。虽有别经，总以少阳为主。故仲景以弦字该本症之脉，盖于治法只一小柴胡汤。热多烦渴，加知母、花粉；寒多身疼，加干姜、桂枝。治之得法。一二服可愈。

　　朱丹溪云：无汗要有汗，散邪为主，带补正；有汗要无汗，补正为主，带散邪。大抵于小柴胡汤中无汗，麻黄可加二钱，即三解汤意也。有汗，桂枝、酒芍可各加二钱，即柴胡桂枝汤意也；如三五作不休，即于前方加常山三钱，一服即愈。俗谓常山截疟，用之太早，则截住邪气而成他病。不知常山祛痰涌吐，从阴达阳之药，正所以鼓邪气外出，何截之有？余每合穿山甲、金银花三味，取其通达经络，又以人参、当归、白术、何首乌之类，择用一二两为君。于疟未出时，服之多愈。至于方书分定名色，多歧仅惑。而所应别者，如单寒无热为牡疟，宜理中汤、理阴煎加柴胡主之；单热无寒为痹疟，或先热后寒为热疟，宜白虎汤加桂枝主之；劳役饥饱过度为劳疟，宜补中益气汤加柴胡主之；受山岚瘴气为瘴疟，宜藿香正气散、平胃散加柴胡主之；久疟心腹有块者，名疟母，以鳖甲饮主之。只此数症，略宜分别，究亦不离少阳一经也。

　　若疟痢交作，只以小柴胡汤疏少阳之气，则陷者自举。加花粉三钱，滋阳明之液，则滞者自通。或即以此汤送香连丸一钱五分，挟虚者，以补中益气汤倍柴胡煎，送香连丸二钱。

　　此薛立斋先生之心法也。

　　小柴胡汤（方见《伤寒》）

　　男元犀按：凡服治疟药，宜疟未至前三时服，或煎两服。一服于疟期五鼓时服，留一服于疟未至前二时服，最妙。凡治疟药，古法必露一宿，以疟为暑邪，暑气得露而消也。又近医以初疟，忌用人参、白术、茯苓，此说本之嵩崖尊生。余虽不满，亦当从众。今即照嵩崖，去人参加青皮一钱五分。寒多加干姜、桂枝各二钱；热多加知母、花粉各二钱，或加黄连、石膏。本方去人参，加常山、草果、知母、槟榔、川贝母各二钱，名清中驱疟饮。大意以无痰不成疟，此方为治症之总方也，然亦多效。

　　鳖甲饮鳖甲（三钱，醋炙） 白术（炒） 黄 川芎 酒白芍 槟榔 草果（煨） 浓朴 陈皮 甘草（各一钱） 生姜（三片） 枣肉（三枚） 乌梅（一枚）

　　水煎服。

　　又有久疟流连不愈，及三阴疟三日一作者，当分五脏之虚，而施温补。宜以景岳何人饮、休疟饮常服。疟作之期，或加少阳药一二味，及常山、穿山甲、附子、金银花之类，以通经络。或用人参一两、生姜一两，浓煎服之。此不截之截法也。家贫者，以冬白术一二两代之；血虚者，以当归一两代之。

　　疟虽有五脏之分，而久疟证治法，只以补脾为主。盖以土为万物之母，五脏六腑皆受荫焉。况疟为少阳之邪，戊己之土，久受甲木之克，扶弱抑强之法，权实操于医者，宜于六君子汤、四君子汤、补中益气汤诸方，加之意焉。

　　何人饮何首乌（一两，不见铁或生用） 人参（二三钱或一两） 陈皮（一二钱，虚者不用） 煨生姜（二三钱）

　　水煎服。

　　休疟饮何首乌（四钱或一两） 人参（二三钱） 白术（三钱炒） 当归（三钱） 炙甘草（一钱）

　　阴阳水煎服。

　　又久疟不愈，必求之肾。如肾水不足，热多者以六味丸加味主之；肾火不足，寒多者以八味丸加味主之。

　　《高鼓峰医案》云：余治一人三阴疟不愈，令吞八味丸，服人参养荣汤，冬至日再加附子一钱，至半夜汗出而愈。（汗出者阳回之兆，亦邪解之征也。愈于冬至日者以阳生而阴退也。）

　　卷五　疟症

　　疟疾脉象

　　疟脉自弦，浮弦表邪，沉弦里邪，洪弦属热，迟弦属寒，滑弦食积。久疟之脉，微细虚弱，渐缓则愈，弦紧则殆，土败双弦，代散莫救。

　　雄黄龟酒方治三日久疟神妙。

　　用活大乌龟一个，连壳。左右肩上各攒一孔，以明雄黄九钱，研细末，每孔糁入三钱。

　　外以磁黄泥包固，勿令泄气。炭火上 存性，研细末，每服一钱，空心陈酒送下二三服，即止。

　　香橼雄黄散(《种福堂》)陈香橼一个去顶皮。大者，每只加透明雄黄三钱，研细末，糁入香橼内。炭火中 存性，再研极细末。每服七分，用软腐衣作六七包好，咽下，此日不可吃汤水，任其呕去顽痰。

　　斑蝥截疟丹（《种福堂》）

　　斑蝥 巴豆肉 朱砂（各一钱） 麝香（二分） 雄黄（一钱五分） 蟾酥（五分）

　　上用黑枣三枚，捣丸如绿豆大。贴眉心一周时，揭下投长流水中。

　　常山草果散（《种福堂》）

　　常山 草果 川乌 草乌 陈皮 甘草（各一钱，研末）

　　用绢袋盛贮，闻于鼻间，疟即止，不必煎服。

　　椒雄贴脐丸（《种福堂》）

　　胡椒 雄精上二味等分研末，将饭研烂为丸，如桐子大，外以朱砂为衣。将一丸放在脐中，外以膏药粘贴，疟即止。

　　术姜乌枣丸（《种福堂》）

　　白术（一斤） 生姜（一斤，捣出汁，拌白术渣，晒干）

　　上为细末，将黑枣一斤，煮烂，去皮核为丸。

　　桂麝椒雄膏（《种福堂》）

　　治虚寒疟，孕妇忌贴。

　　桂心（一分） 麝香（三厘） 雄黄（七厘） 川椒（七枚）

　　共研极细末，纳脐中，外以膏药贴之。

　　荸荠烧酒（《种福堂》）

　　治不论双单疟。

　　用大荸荠，将好烧酒自春浸至秋间。如疟至不贪饮食，食则胀满不下者，每日服荸荠两个，三日即愈。

　　卷五

　　痢症

　　王损庵云：痢症不外湿热二字，所受不外阳明一经。阳明为多气多血之府。湿，阴邪也，湿胜于热，则伤阳明气分，而为白痢；热，阳邪也，热胜于湿，则伤阳明血分，而为赤痢，湿热俱盛，则为赤白俱见。初病即以芍药汤主之。大意以行血则脓血自愈，调气则后重自除。真百发百中之奇方也。若发热头痛，脉浮而紧，是风寒郁而不解，内陷而为痢。宜以人参败毒散，鼓之外出。苟得微汗，其痢自松。若徒用痢门套药，杀人不少。大抵痢症渐久渐虚，而用药亦宜渐补渐调。四君子汤、六君子汤、四物汤、补中益气汤之类，煎送香连丸，是薛立斋先生治法，余遵用甚效。

　　芍药汤（方见《时方》）

</div>
    <div class="pagination">
<a href="医学从众录_page20.html">上一页</a><span>...</span><a href="医学从众录_page16.html">16</a><a href="医学从众录_page17.html">17</a><a href="医学从众录_page18.html">18</a><a href="医学从众录_page19.html">19</a><a href="医学从众录_page20.html">20</a><span class="current-page">21</span><a href="医学从众录_page22.html">22</a><a href="医学从众录_page23.html">23</a><a href="医学从众录_page24.html">24</a><a href="医学从众录_page25.html">25</a><a href="医学从众录_page26.html">26</a><span>...</span><a href="医学从众录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
