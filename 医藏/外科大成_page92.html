<!DOCTYPE html>
<html>
<head>
    <meta charset="UTF-8">
    <title>外科大成 - 第 92 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科大成 - 第 92 页/共 93 页</h1>
    <div class="content">　　卷帘疔

　　生于舌根。小如黑豆。大似葡萄。令儿舌卷喉痛。急用银钩钩破。尽净恶血。随以苦茶漱口。搽龙宫丹。冰片、硼砂、青黛、黄连、薄荷、荆芥、炒僵蚕。为细末。吹用。

　　火珠疔

　　生鼻孔内。阗塞喷火。面赤眼红。用钩钩破。用黄连膏加冰片滴鼻内。服泻金散。犀角、牛蒡子、桔梗、芍药、生地、红花、紫苏、甘草。煎服。

　　忘汲疔

　　生于眼沿。封蛤肿胀。烦热面紫。治宜挑破。用瓦葱捣烂罨之。

　　豢虎疔

　　生于耳内。于会脓之时。宜挑破。搽拔疔散。

　　燕窝疔

　　生于腋下。肿硬。面赤谵语。如在左腋潜注。则右体之痘沉伏失色。右则反之。宜银针挑破去其根。用拔疔散。服消毒饮子。牛蒡子、犀角、芍药、生地、红花、甘草、木通。茯苓、连翘、灯心。

　　水煎服。

　　注命疔

　　生两足心。于痘期里肿硬如钱如豆如椒。有紫筋直透足股。挑之去血净。用田螺水调冰片点之。次用慎火草、浸胀绿豆。捣烂敷之。

　　透肠疔

　　生肛门旁。在六七朝肿痛如锥。挑之。煎金银花防风汤冷洗之。次用轻粉、珍珠、冰片、白蔹末涂之。内服黄连解毒汤。

　　骊龙疔

　　生尿孔内。于五六朝。身热谵语。眼翻肢厥。腹胀小便闭是也。急用蟾酥、牛黄、银珠、冰片、麝香。

　　研末。次用黄连、细茶浓煎候冷。取半匙调药。用细软稻心蘸药。送于孔内。内服木通败毒散。

　　痂后痘疔。溃见筋骨者。

　　密陀僧（二钱） 赤石脂 腻粉 黄柏 杭粉（炒） 伏龙肝 血竭（各一钱） 飞丹（八分）发灰（五分） 乳香 没药（各三分） 冰片（半分） 有臭气。加阿魏（三四分）为极细末掺之。外用膏药盖之。内服人参败毒散。加穿山甲、蝉蜕、连翘。

　　痘烂身无完肤。脓水浸淫。粘拈衣被者。用茶叶拣去梗。入滚水一 。即捞起。再拣去梗。湿铺床上。上铺草纸一层。令儿卧之。一夜则脓干。此秘诀也。

　　痘烂生蛆。及夏月诸虫咬伤。臭秽不堪者。用蛇蜕一两烧存性。蝉蜕用水洗净焙之。青黛飞。各五钱。细辛二钱半。为末。每服三钱。酒下。仍以生寒水石细末掺之。则虫化为水。蝇亦不敢近。

　　蛆痘。形化气化兼之也。先哲云。蛆痘不死。以其枭毒尽化于外也。用经霜艾叶、野薄荷煎汤洗之。或紫苏、甘草煎汤洗之。或用艾熏之。其蛆自去。禁用雄黄、矾石等药。

　　痘痂不脱。久之必成瘢陷。用生蜜、苏合油二味。调匀敷痂沿处。其痛立止。其痂速脱。无苏合油以线鸡油代之。

　　痘痂落后。其面瘢或赤或黑。用四白灭瘢散。临卧搽之。至晓洗去。自然白莹。更不得早见风日。经年不灭。如疮瘢凸者。热毒未尽也。解毒防风汤。外用蚬子肉水涂之。如疮瘢凹者。脾胃虚也。人参白术散加黄主之。四白灭瘢散。搽面 效。用白芷、白附子、白僵蚕、鹰屎白、密陀僧。等分为末。清蜜水调搽。灭瘢散。治瘢黯或凸或凹者。韶粉一两轻粉一钱为末。猪骨髓熬熟调敷。

　　卷四　小儿部

　　痘后痈

　　痘痈发于收靥之后。由毒瓦斯留藏于经络虚处。或关节动处。轻者止生结核肿疖。甚者头项胸背尽皆流注。难医。由实热者。用赤芍、甘草节、连翘、桔梗之类。上引升麻、葛根。下引槟榔、牛膝。更助以贝母、忍冬、栝蒌、白芷。寒热加芩、柏。散瘀加苏木、红花。便闭加大黄。气血虚者。身凉不渴。慎用苦寒。反伤中气。兼服保元汤为要。外用马齿苋杵汁。猪脂、石蜜。共熬成膏涂之。或天麻子肉。捣松香末为膏贴之。脓者针之。

　　溃者 海巴儿掺之。干用油调。

　　射干粘子汤

　　治痘疹后。痈疽疮毒。

　　鼠粘子（二钱） 射干 升麻 甘草（各五分）水一钟。煎六分服。

　　卷四　小儿部

　　痘风疮

　　痘风疮。先则细疮作痒。次沿成片。脂水浸淫。由痘后遇风所致。宜麦饯散搽之。兼避风戒口。甚者瘙痒浸淫。肌无完肤。而成痘癞。急用十全大补汤大补气血。苦参丸清热解毒。二方合而服之。外涂灭瘢救苦散。

　　麦饯散

　　小麦一合。炒枯黄色。乘热入钵内。和硫黄四钱白砒一钱为末。搅匀待冷。加烟胶八钱川椒三钱枯矾二钱共末。和匀。先用葱汤洗净。麻油调搽。油纸盖孔。三日一换。三次愈。

　　苦参丸

　　苦参（一两） 白蒺藜 胡麻 牛蒡子（各五钱） 甘草（二钱五分）为末。酒糊为丸。竹叶汤送下。

　　灭瘢救苦散

　　密陀僧 滑石（各二两） 白芷（五钱）上为末。湿则干掺。干用白蜜调敷。

　　痘后疳蚀疮

　　毒壅肌肉。内透筋骨。外连皮肤。时痛出血。日久不瘥。宜十全大补汤搽绵茧散。

　　绵茧散

　　卷四　小儿部

　　痘后便脓

　　痘后便脓热毒入于大肠也。宜四物汤加黄芩、黄连、枳壳、荆芥穗。或黄连解毒汤加生地。

　　上痘症自有专科。因其形有外科之名。又似属外科也。采录数条。以备参考云尔。

　　卷四　小儿部

　　炼取诸药法

</div>
    <div class="pagination">
<a href="外科大成_page91.html">上一页</a><span>...</span><a href="外科大成_page87.html">87</a><a href="外科大成_page88.html">88</a><a href="外科大成_page89.html">89</a><a href="外科大成_page90.html">90</a><a href="外科大成_page91.html">91</a><span class="current-page">92</span><a href="外科大成_page93.html">93</a><a href="外科大成_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
