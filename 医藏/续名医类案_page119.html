<!DOCTYPE html>
<html>
<head>
    <meta charset="UTF-8">
    <title>续名医类案 - 第 119 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 119 页/共 160 页</h1>
    <div class="content">　　春温一症，由冬令收藏未固。昔人以冬寒内伏，藏于少阴，入春发于少阳，以春木内应肝胆也。寒邪深伏，已经化热，昔贤以黄芩汤为主方，苦寒直寝里热，热伏于阴，苦味坚阴，乃正治也。知温邪忌散，不与暴感门同法。若因外邪先受，引动在里伏热，必先辛凉以解新邪，继进苦寒以清里热。况热乃无形之气，幼医多用消滞，攻治有形，胃汁先涸，阴液劫尽者多矣。

　　备用方：黄芩汤、凉膈散、葱豉汤。新邪引动伏邪，清心凉膈散，服之亦愈。

　　风者，春月受风，其气已温。经谓春气病在头，治在上焦。肺位最高，邪必先伤，此手太阴气分先病，失治则入手厥阴心包络，血分亦伤。盖足经顺传，如太阳传阳明，人皆知之。肺病先治，逆传心包络，幼科多不知者。俗医见身热咳喘，不知肺病在上之旨矣，妄用大黄大苦沉降丸药，致脾胃阳和伤极，陡变惊痫，莫救者多矣。

　　风温肺病，治在上焦。夫风温春温忌汗，初病投剂，宜用辛凉。若杂入消导发散，不但与肺病无涉，劫尽胃汁，肺乏津液，上供头目，清窍徒为热气熏蒸，鼻干如煤，目瞑，或上窜无泪，或热深肢厥，或狂躁溺涩，胸高气促，皆是肺气不宣化之征。斯时若以肺药，少加一味清降，使药力不致直趋肠中，而上痹可开，诸窍自爽。无如城市庸医，佥云结胸，皆用连、蒌、柴、枳苦寒直降，致闭塞愈甚。若此症初因发热喘嗽，首用辛凉清通上焦，如薄荷、连翘、牛蒡、象贝、桑叶、沙参、栀皮、蒌皮、花粉。若色苍热胜烦渴，用石膏、竹叶，辛寒清散，疹症亦当宗此。若日数渐多，邪不得解，芩、连凉膈，亦可选用。至热邪逆入膻中，神昏目瞑，鼻窍无涕泪，诸窍欲闭，其势危急，必用至宝丹，或牛黄清心丸。病减后余热，只甘寒清养胃阴足矣。

　　春日暴暖急冷，先受温邪，继为冷束，咳嗽痰喘最多。辛解燥湿只用一剂，大忌绝谷。若甚者，昼夜竖抱勿倒三四日。夫轻为咳，重为喘，喘急则鼻掀胸挺。

　　备用方：苇茎汤、凉心凉膈散、凉膈散、泻白散、葶苈大枣汤、白虎汤、至宝丹、清心牛黄丸、竹叶石膏汤、喻氏清燥救肺汤。

　　夏为热病，然夏至以前，时令未为大热，故经以先夏至为病温，后夏至为病暑。二热之病，幼医易眩。夏暑发自阳明，古人以白虎汤为主方。后贤刘河间创议迥出诸家，谓温热时邪，当分三焦投药，以苦辛寒为主。

　　长夏湿令，暑必兼湿，暑伤气分，湿亦伤气，汗则耗气伤阳，胃汁大受劫烁，变病由此甚多。发泄司令，里真甚虚，张用逵云：暑病首用辛凉，继用甘寒，再用酸泄酸敛，不必用下，可称要言不烦矣。

　　夏令受热，昏迷若惊，此为暑厥，即热气闭塞孔窍所致。其邪入络，与中络同法。牛黄、至宝丹，芳香利窍可效。神苏以后，用清凉血分，如连翘心、竹叶心、元参、细生地、鲜生地、二冬之属。此症初起，大忌风药。初病暑热伤气，竹叶石膏汤，或清肺轻剂。大凡热深厥深，四肢逆冷，但看面垢齿燥，二便不通，或泻不爽为是，大忌误认伤寒也。

　　秋深初凉，稚年发热咳嗽证，与春月风温异。但温乃渐热之称，凉即渐冷之意。春月为病，犹冬藏固闭之余，秋令感伤，恰值夏月发泄之后，（徐灵胎曰：通人之言。）其体质之虚实不同，但温自上受，燥自上伤，理亦相等，均是肺气受病。世人误认暴感寒，混投三阳发散津之属，仅一二剂亦可。更有粗工，亦知热病，与泻白散，加芩、连之属，不知愈苦助燥，必增他变。当以清凉甘润之方，气燥自平而愈，慎勿用苦燥劫烁胃汁。

　　秋燥一症，气分先受，治肺为急。若延绵数十日之久，病必入血分，又非轻浮肺药可医。须审体质症端，古谓治病当活泼泼地为盘走珠耳。

　　翁姓子方数月，秋燥潮热，咳嗽如疟，幼科用发散药，二日不效。忙令禁乳，（徐灵胎曰：不禁可。）更医用泻白散加芩、连。二日，昼夜烦热，喘而不咳，下痢粘腻，药后竟痢药水，延余诊之。余曰：稚年以乳食为命，饿则胃虚气馁，肺气更不爽矣。与玉竹、甘草、炒广皮、竹叶心，一剂热缓。继与粳米、南枣、广皮、甘草、沙参，二剂与乳少进，令夜抱勿倒，三日痊愈。

　　深秋入冬，暴冷折阳，外感发热，头痛身痛，呕恶，必从太阳。若渴能饮水者，里热见症，即非纯以表散。伤寒每以风伤卫，用桂枝法，寒伤荣，用麻黄法。小儿肌疏易汗，难任麻、桂辛温，表邪太阳，治用轻则紫苏、防风一二味，身痛用羌活，然不过一剂。伤风症亦肺病为多，前、杏、枳、桔之属。辛胜即是汗药，其葱豉汤，乃通用要方。若肢冷寒战，呕吐自利，或身无热，即从中寒里症，三阴须分。但小儿科太阴中寒最多，厥阴间有。若冬令应寒，气候温暖，当藏反泄，即能致病，名曰冬温。温为欲热之渐，非比寒症得汗而解。若涉表邪一二，里热必由七八。生瘾疹丹痧，非徒风寒。或外受之邪与里邪相搏，亦令入于经络，或饮醇浓味，里热炽烈，而卫气不与荣分相和，或不正直入内侵，即有腹痛下痢诸症，其治法、按症，必以里症为主。稍由清散，误用辛温，祸不旋踵矣。

　　钱氏《直诀》云：心主惊，实则叫哭发热，饮水而搐。虚则卧而悸动不安。又视其睡，口中气昏，或合面睡，及上窜切牙，皆心热也。若心气实，则喜仰卧。

　　肝主风，实则目直，大叫呵欠，项急烦闷。虚则切牙呵欠。肝热则手寻衣领及乱捻物，肚热，饮水喘闷，目赤发搐。肝有风则目连札，得心热则发搐，或筋脉牵系而直视。风甚则身反张强直。不搐，心不受热也，当补肾治肝。

　　脾主困，实则困睡，身热饮水。虚则吐泻生风，面白腹痛，口中气冷，不思饮食，或吐清水。或呵欠多睡者，脾气虚而欲发惊也。

　　肺主喘，实则闷乱喘促，有饮水者，有不饮水者。虚则哽气，长出气。肺热则手掐眉目鼻面。肺盛复感风寒，则胸满气急，喘嗽上气。肺脏怯，则唇白闷乱，气粗喘促。哽气者难治，肺虚甚也。

　　肾主虚，无实也，惟疮疹肾实则变黑陷。兹胎禀虚怯，神气不足，目无睛光，面白颅解，此皆难育不寿。

　　或更加色欲，变症百出，愈难救疗。或目畏明下窜者，盖骨重而身缩也。切牙者，肾水虚而不能制心火也。（以上辨五脏虚实寒热。）

　　喜汗者，浓衣卧，而额汗出也。盗汗者，肌肉虚，而睡中汗出也。胃虚汗者，上至项，下至脐也。六阳虚汗者，上至头，下至项，难治。

　　夜啼者，小儿筋骨血脉未成而多哭，脾脏冷而痛也。当与温中药，或花大膏主之。若虚怯为冷所乘则唇青。

　　惊啼者，邪气乘心也，当以安神丸主之。

　　若浴后拭脐不干，风入作疮，令儿撮口甚者，是脾虚也。若频撮口，是气不和也。并舌热者，胃脏微热。

　　令舌络牵紧，时时舒热，或饮水者，脾胃虚而津液少也。黄面、惯肌瘦、五心烦热者，疳积也。大便未已而弄舌者凶。

　　解颅者，生下囟门不合也。长必多愁少笑，目白睛多，面色 白，或体消瘦，皆肾虚。胎肥者，生下丰浓，目睛粉红，大便干难，时出涎水。

　　胎热者，生下有血色，时叫哭，身热淡黄，目睛多赤，大便色黄，急欲食乳，并用浴体法主之。

　　胎怯者，生下面白，肌肉瘦弱，大便白水，身无血色，哽气多哕，亦用浴体法。

　　急欲乳不能食者，此风邪由脐而蕴热心脾，致舌浓唇燥，不能吮乳也。

　　龟胸龟背者，由儿初生下，风客于脊，入于骨髓，致成龟背。若肺热胀满，攻于胸膈，即成龟胸。并用龟尿点其骨节，自愈。（取尿法，用青莲叶，安龟在上，用镜照之，其尿自出。）

　　失音吐泻，或大便后，虽有声而不能言，又能咽物者，非失音，此肾怯不能上接于阳也。凡口噤不止，则失音语迟。

　　长大不行，行则脚软，齿久不生，生则不固，发久不生，生则不黑，皆胎弱。（以上五脏杂症主治。）

　　徐灵胎曰：幼科古人谓之哑科，以其不能言，而不知病之所在也，此特其一端耳。幼科之病，如变蒸胎惊之类，与成人异者，不可胜举。非兹妇人之与男子异者，止经产数端也。古人所以另立专科，其说精详明备。

　　自初生以致成童，其病名不啻以百计，其治法立方，种种各别。又妇人之与男子病相同者，治亦相同。兹小儿之与成人，即病相同者，治亦迥异。如伤食之症，反有用巴豆、硼砂者，其余诸症，皆用金石峻厉之药，特分两极少耳，此古人真传也。后世不敢用，而以草木和平之药治之，往往迁延而死，此医者失传之故。至于调摄之法，病家能知之者，千不得一。盖小儿纯阳之体，最宜清凉。今人非太暖，即太饱，而其尤害者，则在于有病之后，而数与之乳。乳之为物，得热则坚，纫为绵絮。况儿有病，则食乳甚稀，乳久不食，则愈充满，一与之吮，则迅疾踊出，较平日之下咽更多。前乳未消，新乳复充，填积胃口，化为顽痰，痰火相结，诸脉皆闭而死矣。譬如常人，平日食饭几何，当病危之时，其食与平日不减，安有不死者哉？然嘱病家云：乳不可食。则寻相诟曰：乳犹水也，食之何害？况儿虚如此，全赖乳养，兹复禁乳，则饿死矣。不但不肯信，反将医者诟骂。

　　其余之不当食而食，与当食而反不与之食，种种失宜，不可枚举。医者岂能坐守之，使事之合节耶？况明理之医，能知调养之法者，亦百不得一，故小儿之所以难治，非尽不能言之故也。

　　保婴汤，治小儿诸病。陈米、（清胃。）黄土、（养脾。）嫩竹叶、（清热。）莱菔子、（化积。）薄荷叶、（去风。）灯心、（降火。）麦芽。（运食。）上七味，随证所主者多用，其余次之。每服不过三钱，袋盛煮汤，任意喝饮。如便燥者，调入白蜜少许。小儿之病，多起于乳食不节，此汤调养脾胃，故可随症损益，以应诸病。若夏月泄泻，尤为妙方。即痘疹后调理，亦宜准此，不可以平淡而忽之，而从事温补，致酿别症也。

　　雄按：小儿以脾胃为后天根本，乳食不节，脾胃渐伤，吐泻乃作。久则脾土虚弱，肝木乘之，粪色渐青，面部萎白带青，手足微搐无力，神气恹恹不振，而慢脾成矣。江笔花《医镜》云：时俗所谓慢惊风，即木侮土是也。初起宜异功散，甚者加木香、玉桂。若肢冷唇白，息微，元微欲脱也，急用附子理中汤，尚可挽回。然变之速者，用药稍缓，即不济事，未可概视为慢也。雄按：《福幼编》专论此症，若果系此证，应用此药，乃谓执一方，而可通治泄泻，其祸可胜言哉。

　　天一丸，治小儿百病。灯心十斤，以米粉浆染，晒干研末，入水澄之，浮者为灯心，取出晒干，入药用二两五钱，沉者为末，米粉不用。赤白茯苓去皮苗用，茯神各五两，滑石水飞五两，猪苓去皮二两，泽泻去芦三两，五味各为细末。以潞参熬膏和丸，龙眼大，辰砂为衣，金箔包裹。每服一丸，随证用引调服。韩天爵云：小儿生理向上，本天一生水之妙，故治病以小水通利为快捷方式也。

　　程世光治宪王诞长子初生胎，不吮乳。程曰：此明难产，儿伤气也。持人参煎汤灌半匙即吮。（《江西通志》。）

　　一舟工生子，脆而无皮，程令取土数升糁其体，即成肌。（同上文。）

　　太原王相公始生，冷无气，母惊，谓已死。有邻妪徐氏者，反复谛视良久，笑曰：此俗名卧胞生，吾能治之，当活，活则当贵，但不免多病，累阿母耳。趣使治之，其法用左手掬儿，右手掴其背，余时嚏下而醒。

　　后六岁中痘，公母尝下楼谒巫，见一白衣人，长丈许，闭立凝视，若有所言，母惊仆楼下，以为不详，然竟无恙。（《眉公见闻录》。）

　　儿生堕地不啼，击水瓢迫猫令叫即啼。又俗称不啼儿为闷寂生，旁人呼其父名，父应，儿即啼。（《物理小识》。）

　　有舟人生子，身无全肤，人莫能晓。适吴门葛可久出，医众告之。可久就岸令作一坎，置儿其中，以细土隔衾覆之，且戒勿动。久之，可久回，启衾视之，已生肤矣。盖母怀娠舟中，日久不登岸，失受土气故也。

　　按：危《得效方》云：宜速用白早米粉干扑，候生皮方止。

　　小儿初生不饮乳，及不小便，用葱白一寸，四破之，以乳汁银石器煎，灌之立效。（《得效方》。）

　　小儿初生下，遍身如鱼泡，又如水晶，碎则成水流渗，用密陀僧研，绢罗内罗过，干糁，仍服苏合香丸。

　　（同上。）

　　卷二十八·小儿科

　　牙疳

　　万密斋孙周岁，生走马疳，用尿桶底白 刮下，新瓦上火焙干五分，五倍子内虫灰三分，鼠妇焙干三分，枯白矾一钱，共研末，先用蜡茶叶浸米泔水洗净，以药敷之，神效。名曰十不二散。

</div>
    <div class="pagination">
<a href="续名医类案_page118.html">上一页</a><span>...</span><a href="续名医类案_page114.html">114</a><a href="续名医类案_page115.html">115</a><a href="续名医类案_page116.html">116</a><a href="续名医类案_page117.html">117</a><a href="续名医类案_page118.html">118</a><span class="current-page">119</span><a href="续名医类案_page120.html">120</a><a href="续名医类案_page121.html">121</a><a href="续名医类案_page122.html">122</a><a href="续名医类案_page123.html">123</a><a href="续名医类案_page124.html">124</a><span>...</span><a href="续名医类案_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
