<!DOCTYPE html>
<html>
<head>
    <meta charset="UTF-8">
    <title>古今医鉴 - 第 66 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 66 页/共 102 页</h1>
    <div class="content">　　 方 调经种玉汤 （姚少参方） 凡妇人无子，多因七情所伤，致使血衰气盛，经水不调，或前或后，或多或少，或色淡如水，或紫如血块，或崩漏带下，或肚腹疼痛，或子宫虚冷，不能受孕，宜进此药而效可通神。

　　归身（酒洗，四钱） 南芎（四钱） 白芍（二钱） 熟地黄（酒洗，六钱） 白茯（去皮，三钱） 陈皮（三钱） 香附（炒，三钱） 吴茱萸（炒，四钱） 官桂（二钱） 干姜（炮，三钱） 丹皮（三钱） 玄胡索（三钱） 熟艾（二钱）

　　若过期而经水色淡者，加桂、姜、艾；如先期三五日色紫者，不必加减。

　　上锉四剂，生姜三片，水一碗半，煎一碗，空心温服。渣再煎，待经至之日服起，一日一剂，药尽则当交媾，必成孕矣。纵不成孕，经当对期，此方屡试屡验，百发百中，不可轻忽。

　　 先天归一汤 （王兵宪方）

　　人参（八钱） 白术（一两，麸炒） 白茯（去皮，一两） 甘草（四钱） 川芎（一两）当归（一两二钱） 生地（酒洗，一两） 白芍（八钱） 砂仁（七钱，炒） 香附（七钱） 陈皮（六钱） 牛膝（八钱，酒炒） 半夏（七钱，汤泡） 丹皮（七钱，去骨）

　　上十四味，均作十剂，生姜三片，水二钟，空心服。渣再煎，临卧时，经未行先服五剂，后服五剂，此药尽即效。如无他病，只照本方服之；如有他病，宜照后加减服之。经调脉和，即当妊孕。

　　如妇人子宫久冷不孕，加干姜、肉桂各五钱，何以知其冷？丈夫交会之际，当自觉之。如冷甚，灸丹田七壮，神效，穴在脐下三寸。

　　如妇人子宫太热则伤胎，加黄柏、知母、柴胡各六钱，何以知其热？亦丈夫当自觉之也。

　　如白带、白淫、白浊时下，俗云下寒，非寒也。乃妇人素虚，浊气下陷故也。故有痰者亦然，加白芷一两、升麻五钱，或倍半夏。如不能服药，灸中极七壮，极效，穴在脐下四寸。气不流通者，加木香三钱。

　　如平素虚劳盗汗，或恶寒发热，加黄 、肉桂。咳嗽，加阿胶、贝母各四钱。劳热血枯，加柴胡。鳖甲；劳甚，腰背疼者，灸膏肓二穴各七壮。

　　如饮食减少，倍白术、陈皮，加浓朴、神曲炒各五钱。肥人痰盛迷塞子宫，加南星、三棱各六钱。

　　如经水将行，小腹作痛者，有瘀血也。加桃仁、红花各四钱。如未效，去人参，加五灵脂六钱，半炒半生用，乳香三钱，如腰腿痛者，加杜仲一两二钱，羌活三钱，桃仁四钱。经行后作疼者，虚也，加熟地黄六钱，当归八钱，五味子三钱 腹胁有痞者，去牛膝，加三棱、莪术各六钱，桃仁、枳实各五钱，前五剂，加槟榔五钱。腹有鬼胎者，状如怀胎，非真胎，因气裹精而结，无血也，宜用桃仁、干漆、肉桂、麝香、水银之类丸药以去之。然后再服归一汤以候经调，仍然有子。经水前期而至者，加黄芩五钱，炒蒲黄五钱。经水过期而至，加干姜、牡丹皮各五钱。经水崩漏不止，加莲蓬壳灰五钱，白芷八钱，猪骨头灰六钱，熟艾三钱，黄芩五钱。平日有风寒湿气疼痛，加秦艽三钱，羌活七钱，乳香、没药各五钱，或加苍术；有热疼痛，加黄柏。心腹疼痛者，加大腹皮，木香各三钱，槟榔五钱。小便涩少不通，加猪苓、泽泻，亦不宜多服，恐泄肾气。室女经脉涩滞不通者，谓之天癸不调也。

　　前方内加刘寄奴六钱，不应，加卫茅三钱，神效（即鬼剪羽。）

　　 神仙附益丹 （徐宪副传）

　　香附米一斤，用童便浸透，取出，水洗净，烘干为末，再用香附四两，北艾一两，煮汁三分，醋七分，将前二味和合为丸，如桐子大。每服五七十丸，空心临卧淡醋汤送下。不惟治妇人百病，而生育之功，效如神也。

　　 济阴丸 （京师传） 常服顺气养血调经脉，除白带，益子宫，育胎孕。

　　香附米（四两一分，醋浸一分，米泔浸一分，酒浸一分，童便浸，各浸三日，焙干为末）

　　益母草（二两，忌铁器） 艾叶（一两，醋煮） 阿胶（二两，蛤粉炒） 熟地黄（二两，酒洗过，姜汁炒） 川芎（一两） 当归（一两五钱，酒洗） 白芍药（一两三钱，盐酒炒） 陈皮（一两，去皮） 白术（一两五钱，土炒） 半夏（汤泡，姜汁浸，香油炒） 白茯（一两，去皮） 甘草（炙，三钱） 条芩（一两，炒焦） 丹皮（一两，酒洗） 吴茱萸（五钱，汤泡）

　　玄胡索（四钱） 小茴（盐。酒炒） 没药（各五钱） 续断（一两，酒洗） 麦门冬（一两，去心）

　　上为细末，酒糊为丸，如梧桐子大。每服一百丸，空心米汤送下，温酒、白水亦可。

　　六味地黄丸加童便炒香附，治妇人久无孕育者，效如影响。

　　 调经汤  治月经不调者，先用此方，后经匀，服孕子方、抑气汤，效。

　　香附（便制，四两） 甘草（炙，一两） 茯神（一两五钱） 陈皮（泡去白，炒，二两）

　　上为末，每服二钱，空心用滚汤调下。

　　 助阴孕子丸  治女人欲子，当抑气以滋荣，和平而去妒。况女人性偏，古人多用热药，生子多夭。近时气运多热，惟清温生血理脾之剂，服之生子，无病多寿。

　　山茱萸（酒浸，去复选肉，二两五钱） 当归（酒洗，一两） 熟地（酒蒸，二两）

　　蛇床子（炒去壳，取净肉，二两五钱） 川芎（酒洗，一两） 白芍（酒炒，一两） 子实黄芩（酒炒，二两五钱） 丹参（酒洗，一两） 白术（炒，一两五钱） 真阿胶（蛤粉炒成珠，五钱） 小茴（炒，一两） 陈皮（炒，一两） 缩砂仁（去壳炒，五钱） 香附米（童便浸，四两，炒干微黑） 桑寄生（真者，五钱） 玄胡索（炒，七钱）

　　如素有热，加软柴胡、地骨皮、芩连（酒炒，各七钱）

　　白带，加苍术（米泔浸，去皮，盐水炒，一两五钱） 柴胡（酒炒，五钱）

　　肥盛妇人，乃脂满子宫，加半夏、南星（姜汁。矾水煮，各一两）

　　上为末，酒煮山药粉糊为丸。每日空心酒下一百丸，或清米汤下。

　　 金莲种子丹人参（三钱） 五味子（三钱） 白芨（一两） 吴茱萸（一两） 细辛（五钱） 白茯苓（一两） 牛膝（二两） 石乳香（三钱） 菖蒲（一钱） 当归（三钱，酒浸） 浓朴（一两） 羌活（三钱）

　　上为末，以枣肉为丸，梧子大。每服十五丸，无灰酒送下。日进三服，早寅中午晚酉时，面朝东吞，以壬子日服起，有孕妇服之成双胎。

　　 二益丹 （毛惟中传） 治妇人带下，暖子宫，种玉。

　　木香 丁香 沉香 麝香 砂仁 肉果 草果 吴茱萸 官桂桂心 肉桂 潮脑 当归 南星 附子 川椒 血竭 川乌 草乌 硫黄 甘松 三柰上各等分为末，炼蜜为丸，金箔为衣，如棉花子大。每一丸送至阴内，行房后用之种子，一月见效。

　　 灸法  治女人无孕，或经生子后，久不成孕，及怀孕不成。

　　用秆一条，长用十四寸，令女人仰卧舒手足，以所量秆心，自脐心直垂下尽头处，以墨点记，后以此秆心平折，横安前点处两点尽处是穴，按之自有动脉应手，各灸三七壮，炷如箸头大，神验。

　　即胞门、子户穴也。

　　卷之十二

　　妊娠

　　 论巢氏《病源》曰：妊娠一月名胎胚，足厥阴脉养之；二月名始膏，足少阳脉养之；三月名始胎，手心主脉养之；当此之时，血不流行，形象始化，未有定仪，因感而变。欲子端正庄严，常口谈正言，身行正事。欲生男，宜佩弦；欲生女，宜佩韦，施环 ；欲子美好，宜佩白玉；欲子贤能，宜看诗书，是为外象而内感者也。四月始受水精，以成其血脉，手少阳脉养之；五月始受火精，以成其气，足太阴脉养之；六月始受金精，以成其筋，足阳明脉养之；七月始受木精，以成其骨，手太阴脉养之；八月始受土精，以成肤革，手阳明脉养之；九月始受石精，以成毛发，足少阴脉养之；十月五脏六腑关节人神皆备，此其大略也。且四时之令，必始于春木，故十二经之养始于肝，所以养胎在一月二月。手心主，心包络脉也；手少阳，三焦脉也，属火而夏旺，所以养胎在五月六月。手太阴，肺脉也；手阳明，大肠脉也，属金而旺秋，所以养胎在七月八月。足少阴，肾脉也，属水而旺冬，所以养胎在九月。又况母之肾脏系于胞，是母之真气，子之所赖也。至十月儿于母腹之中，受足诸脏气脉所养，然后待时而生。此论奥微而有至理，世更有明之者，亦未过于巢氏之论矣。

　　马益卿曰：胎教产图之书，不可谓之迂而不加信，然亦不可狎犯之。方今俚俗之家，与不正之属，将息避忌，略不如仪，或药毒不消，或产于风露，无产厄而子母均安者，亦幸有之。若保胎之法，须多方预养，庶无后患。如邻家有所兴修，亦或犯其胎气，令儿破形损命。如刀犯者，形必伤；泥犯者，窍必塞；打击者，色青黯；击缚者，相拘挛。如此等验，有如指掌，不可不慎也。

　　胎化之法，有所谓转女为男者，亦皆理之自然。食牡鸡，取阳精之全于天产者；带雄黄，取阳精之全于地产者。《千金方》转女为男，丹参丸，用东门上雄鸡头。又方取雄黄一两，缝囊盛带之。《本草》丹雄鸡补虚，温中、通神、杀毒，其肝补肾，其冠血益阳。雄黄，人佩之鬼神不能近，毒物不能伤。操弓矢，借斧斤，取刚物之见于人事者，气类潜通，造化密移，必于三月兆形之先；盖方仪则未具，阳可以胜阴，变女为男，理固然也。

　　若妇人怀娠，未满三月，男女未定，形象未成，故药饵方术，可以转令生男者，理或有之。其法以斧置妊娠床下，击刃向下，勿令人知。恐不信，试定鸡抱卵时，根据此置窠下，一窠尽出雄者。又自初觉有娠，取弓弩弦缚妇人腰下，满百日去之，此紫宫玉女秘方也。

　　人具天地之性，集万物之灵，阴阳平均，气质完备，咸其自尔。然而奇偶异数，有愆有耗，刚柔异用，或强或羸，血荣气卫，不能逃于消息盈虚之理，则禀质之初，讵可一概论耶？是以附赘垂疣、骈拇枝指，休儒跛蹩，形气所赋有如此者；疮疡痈肿，聋盲喑哑，瘦瘠疲瘵，气形之病有如此者。然则胚胎造化之始，精移气变之后，保卫辅翼，固有道矣。天有五气，各有所凑；地有五味，各有所入。所凑有节适，所入有度量。凡所畏忌，悉知戒慎，资物为养者，理固然也。故寝兴以时，出处以节，可以高明，可以周密，使雾露风邪；不得投间而入。因时为养者，理宜然也。故必调喜怒，寡嗜欲，作劳不妄，而气血以之，皆所以保摄妊娠，使诸邪不得干焉。苟为不然，方授受之时，一失调养，则内不足以为中之守，外不足以为身之强，气形弗克，而疾疚因之。若食兔缺唇，食犬无声，食杂鱼而生疮癣之属，皆以食物不戒之过也。心气大惊而癫疾，肾气不足而解颅，脾胃不和而羸瘦，心气虚乏而神不足，皆由气血不调之故也。诚能推而达之，使邪气无所乘。兹乃生育相待而成者。

　　故曰天不人不因（以上四条俱载《妇人良方》）

　　脉经云：阴搏阳别谓之有子。搏者，近也。阴脉逼近于下，阳脉别出于上，阴中见阳，乃知阳施阴化，法当有子。又少阴脉动甚者，妊子也。手少阴属心，足少阴属肾，心主血，肾主精，精血交会，投识于其间，则有娠。王氏曰：太冲盛而气虚者，乳子法也。尺中之脉，按之不绝者，法妊娠也。《难经》曰：肾有两枚，左为肾，右为命门。命门者，男子以藏精，女子以系胞，若三部脉浮沉正等，按之无绝者，为有妊。初持寸脉微小，呼吸五至，三月而尺数也。脉滑疾，以手按之散者，胞已三月也。脉重手按之不散，但疾不滑者，五月也。妇人妊娠四月，欲知男女，法左疾为男，右疾为女，俱疾为生二子。又法：得太阴脉为男，太阳脉为女。太阴脉沉，太阳脉浮。又法：左手沉实为男，右手浮大为女。左右手俱沉实，猥生二男；左右手俱浮大，猥生二女。又法：尺脉左边大为男，右边大为女，左右俱大产二子，大者如实状。又法：左右俱浮大，产二男。不尔，则女作男生。左右俱沉，产二女，不尔，则男作女生。又法：遣妊妇面南行，复呼之，左回首者是男，右回首者是女，看上圊时，夫从后呼之，左回首是男，右回首是女，又妇人妊娠，其左乳房有核是男、右乳房有核是女。妇怀离经，其脉浮大，而腹痛引腰脊，即为欲生也。但离经，即腹痛也。又法欲生者，其脉离经，夜半觉，日中则生也。

　　 方 验胎散  经脉不行，已经三月者。（更看尺脉不止，则是胎也） 川芎为末，每服一钱，空心艾叶煎汤调下，觉腹内微动则有胎也。如服后一日不动非胎，必是经滞。

　　 艾醋汤  如过月难明有无，如月数未足难明，好醋 艾服半盏后，腹中番大痛，是有孕；不为痛，定无。

</div>
    <div class="pagination">
<a href="古今医鉴_page65.html">上一页</a><span>...</span><a href="古今医鉴_page61.html">61</a><a href="古今医鉴_page62.html">62</a><a href="古今医鉴_page63.html">63</a><a href="古今医鉴_page64.html">64</a><a href="古今医鉴_page65.html">65</a><span class="current-page">66</span><a href="古今医鉴_page67.html">67</a><a href="古今医鉴_page68.html">68</a><a href="古今医鉴_page69.html">69</a><a href="古今医鉴_page70.html">70</a><a href="古今医鉴_page71.html">71</a><span>...</span><a href="古今医鉴_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
