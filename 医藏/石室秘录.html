<!DOCTYPE html>
<html>
<head>
    <meta charset="UTF-8">
    <title>石室秘录 - 第 1 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石室秘录 - 第 1 页/共 31 页</h1>
    <div class="content">

　　石室秘录 清 陈士铎

　　序

　　尝稽天下事，可传而不传者，何可胜道。可传而不传，而或为人憾，或人不为憾者，何可胜道。华元化青囊书。嵇叔夜广陵散，二者之不传也，人恒憾之。吾独谓有可憾，有可不憾。今夫琴雅乐备。医，仁术也。而皆本于先王。稀生少好音声，长而玩之，自斯导养神气。宣和情志，而身则不免焉，毋乃稍远于先王之遗音乎？虽不传奚憾。华君继卢扁诸公而起，独成神奇。能使痿者振，弱者强，枯者泽，瘠者肥，危者安，殇者寿，死者生，其学祖轩黄，根于《素问》、《内经》，此诚守先王之道，以待来兹，以利泽斯民者也，不可不传也。惟不传。故憾。昔昌黎有言曰：莫为之后。虽盛而弗传。袁孝己尝从嵇生学琴矣，嵇吝勿与。是广陵散之不传，非无传人而不传也。华君授书狱。卒，狱卒疑畏、焚之，是青囊书之不传，时无传人，斯不传已。嗟乎！士生抱倜傥特达之才，一旦激于义烈，奋罔顾身，名垂宇宙，而其呕心之所着述，曾不克留后来者之一目。此其郁勃之气，固结乎古今人物，谁为之解，而谁为之释。迨越数百千年，忽有好学深思如远公陈子者，闻风而慕，诚求而得，取淹没久远之遗文，表章而出，更阐扬其所未发，谓非旷代一抒已哉。第指迷自吕祖，启函自天师，辨难参订自真人，迹近怪异，或疑其说荒渺为不可据矣。乃吾三复斯篇，立方固奇，而立论甚正。聚数贤之心思，变古今之向导，审疾疚之几微，定医治之龟鉴。自来医书亦滋多一矣，譬入龙宫，海藏珍宝杂陈，取舍安决。未若斯录，开卷了然。故诚信而刊布，以传海内，共欣赏也。方今圣人在上，恭己垂裳，过化存神。黎民固已殷动，万邦固已协和，灾疠疫尽为盛德大业之所销息，然犹朝夕干干，轸念疾苦，虑无一夫之不获而后即安。设是书梓而果行耶，家户诵，贤智神明而通变，中材亦遵守而步趋。偶试偶效，再试再效，历久历试，万不有一失焉。则所以仰佐至治者，寿世寿民，岂其微哉。夫事不能传之于先，犹能传之于后、后先不同，传则一也。华君得陈子而传矣，天师真人得华君抑又传矣。世之览者，不以为陈子所受之书，直以为华君未焚之书。

　　恍乎师友晤对，一堂须眉飞动，而耳提面命而口授也。然后信青囊一书，术足以仁民利物，究不等于广陵散之无传也。华君在天之灵，吾知其无憾也已。

　　时康熙二十八年岁次己巳仲秋上浣之吉

　　义乌后学金以谋孝芑氏敬题

　　序

　　医道大矣哉，非学博天人，非理穷幽秘，非传得异人，则不可以谈医。甚矣！医道之大而难也。

　　远公陈子，幼读班、马之书，长习黄、岐之教，且性喜好游，足迹几遍历宇内。然而见闻不广，所见者不过世上之文，所闻者不过时师之语，欲匠心自师，以求刀圭之获效，虽所在奏功，终焦劳无术，仰天而叹有以也。康熙丁卯夏秋之间，过我于玉河之西。初不知我为天上人也，与之辨难《内经》诸书，多未曾有。余出秘录示之，乃手抄行笈，慨然以着书为己任。余笑曰：君之志则大矣，而君之学则未也。远公愀然曰：我安得读尽碧落秘函以救天下哉。余乃于袖中出此书与观，目瞪口呆，不敢出一语。余乃细加指示，尽传无隐。因戒之曰：子得此书，可以着书矣。而远公犹以未足也，余又为之辨难《内经》者一月。陈子改容而谢之曰：吾今而后，不敢以着书让之后世也。余亦欣然色笑。遂将《石室秘录》令其抄录一通。存之笥中，以备着书时之考稽也。第是书奇怪，世多不识，倘以此治人之症，未免惊愕欲走。吾传之以见天地之大。何所不有。正不必执此以治天下人，使人疑惧而动其议论也。因序数语于前，以警陈子远公也。天师岐伯职拜中清殿下弘宣秘录无上天真大帝真君岐伯书于玉河之南。

　　时康熙丁卯冬至前一日也

　　序

　　嗟乎！何医道之大也、精也、神也。然大而不知其大，精而不知其精，神而不知其神，则犹之不大、不精、不神也。陈子远公，喜读岐黄之书，三十年于兹矣。于《内经》治法，实能窥奥，而叹医道之不多法门也。人之病苦患多，医之道苦患少，有以哉。丁卯仲冬，着书玉河之南，逢岐伯与余为之辨难，惊怪 异，因慨然曰：安得天上奇书秘录以活后世哉。岐伯乃传此书二十四法，远公又请，每思一法，岐伯即传之一法，思之思之，神鬼通之，非陈子之谓欤。今其书现下，皆世所未见，诚恐旨意深邃，方法过奇，虑人之不信之，又请余发明。余嘉陈子活人之心，无有尽期，乃逐门又尚论之，以见医道之大而精，精而神也。合而刊布天下，使世知天地之间，何所不有。有陈子之好善不倦，即有天上人乐为之传术无已也。吾愿天下人尽读兹编、研几深入，无再误天下人也。陈子请序书之异时云。汉长沙守张机职拜广德真人题于玉河之南。

　　时康熙丁卯冬至后十日也

　　序

　　今上戊辰二月花朝后三日，远公陈子。将岐天师《石室秘录》请序于余，余读之惊异，叹医道之神而奇也。夫医至起死奇矣，而兹编实不止此。其文肆而醇，其意深而旨，乃性天之学，非刀圭之书也。陈子学博天人，理通鬼神，人得此编之秘，何患医道之不入于化乎。而陈子不然，长跽而请予曰：习医救一人，不若救一世也；救一世，不若救万世也，亦何言大而心善乎。吾尼山立教，不过救一世为心也。己立立人，己达达人。未尝教人施德于万世。然而尼山之书，垂之至今，虽谓之救万世可也。今陈子注《素问》、《内经》，余叹其有志未逮，乃以华元化青囊术动之。陈子愀然曰：吾安得此天上奇编读之乎？余乃正襟而训之曰：予欲注《素问》乎？舍青囊术何以着书尚论为耶。陈子忧之。而余曰：无忧也，吾当召岐天师尽传之。盖青囊秘术，华君原得之岐天师者也。陈子再拜受教。余乃邀天师至燕市，而天师又邀仲景张公同游客邸，晨夕往还，罄传方法，共一百二十八门，名曰《石室秘录》，即青囊之术也。无方不神，无论不异。陈子得之，乃决奥阐幽，肆力于《素问》以大壮其文澜。而陈子尤以天师传之未尽，更求仲景张公为之发明，以补天师之所略。又请于天师召华元化，质今昔之异同，华君又罄传之毋隐。今其书具在，陈子不乐自秘，欲公之万世，不欲仅活一世之人已也。与尼山己立立人，己达达人之心，不千古相同乎。但陈子苦于客贫，不能速授梨枣，然而其言之大，其心之善，实觉覆被万世也。陈子仍存之，以待世之好善如子者斯可矣。余因陈子请序，遂题数言于前。亦以劝天下好善之君子也。积善必有余庆，吾于陈子见之，吾不愿止陈子一人见之，天下人亦可闻吾言以自勉于为善，毋让陈子独为仁人也。

　　吕道人题于燕山

　　卷一（礼集）

　　天有奇文，地有奇事，人有奇病，不可拘也。欲治其病，不可以常药治之。有正医，有反医，有顺医，有逆医，有内治；有外治，有完治，有碎治，有大治，有小治，有生治，有死治，有上治，有下治，有中治之分；有先治，有后治，有急治，有缓治，有本治，有未治之异，有一百二十八法。

　　卷一（礼集）

　　正医法

　　论肺经生痈 论久嗽服气法 论水泻论血痢 论水肿 论两胁胀满吞酸吐酸 论腰痛 论怔忡不寐

　　岐天师曰：凡人有病气喘呕咳者，乃肺病也。肺乃金脏，又娇脏也。居于心之上，瓣如莲花，色红蒂紫。咽管之下，即是肺经，司气之出入，不容食物。咽之上有会厌在，即小舌头也。会厌遮住咽门。饮食之类，始能直入食管，而下通于胃。倘人饮食之时多言，会厌不及遮咽门，设或米食之类，入于气管，则必咳不已。可见气管不容一物，可知药亦不熊直入也。治肺之法，正治甚难，当转治以脾。脾气有养，则土自生金，咳嗽自己。故五脏之中，除肺一经之外，俱可正治，独肺经不可正治。然则肺经生痈疡，何以治之耶。用元参一两，生甘草一两，金银花八两，当归二两，水煎服。（〔批〕清金消毒汤）。

　　加麦冬一两。数品中，惟麦冬乃清肺火之品，余俱入脾、入肝、入心之药，而用之者何也？盖入肝则平木，而不必肺金用力以制之，则肺金得养矣；入脾则脾土能生肺金，而肺金又得养矣；入心经则心火不凌肺金，而肺经又得养矣。虽前药乃治心、治脾、治肝之药，似乎隔一隔二隔三治法，其实乃正治肺金也。（雷公曰：我意方中加白芍三钱更妙，平肝火，使心火弱，不来克肺也。）

　　长沙守仲景张公曰：肺经固是娇脏，不可容物，然未尝不可客气。人有久嗽不已，服诸补肺之药不效者，遵岐天师之法治之，无有不愈。但止服汤药，而不以气入咽门，则肺经终难速愈。法当用女子十三岁者，呵其气而咽之。每日五更时，令女子以口哺口，尽力将脐下之气，尽送病患口中，病患咽下一口，即将女子推开，不可搂抱在怀，恐动相火也。每日止可呵一口，自然服药有功。但呵气之时，切戒不可少动欲心。一动，不特无益，而有害矣。止可一口、二口，恐女子有病也。

　　天师曰：脾经之病，如水泻，乃脾气不温。血痢，乃过于燥热，而成此症也。水泻，用白术一两，车前五钱，二味煎汤，服之立效。（〔批〕分水神丹）。血痢不同，有腹痛、不痛之分。痛者，乃火热也。用归尾一两，黄连三钱，枳壳二钱，白芍一两，广木香二钱，甘草一钱，萝卜子二钱，水煎服。（〔批〕神丹），不痛者，乃寒也。白芍三钱，当归三钱，萝卜子一钱，枳壳一钱，槟榔一钱，甘草一钱，水煎服。（〔批〕神丹。）水泻者，乃一时水气侵脾，故倾腹而出。用白术以利腰脐之气血，用车前以分消其水势，此正治之法也。

　　张公曰：白术、车前利腰脐，而消水气是矣。然而白术亦能健脾，脾健水湿自分，原不必借重车前。

　　车前能通窍而安脏气，亦不止分消已也。脏安则水湿之气自消，各有专能。

　　又能分助，所以奏效如神耳。

　　天师曰：血痢者，乃肝经来克脾土也。虽因脾土之湿，又加暑热暗侵，瓜果内伤所致。然终因肝木太旺无制，凌脾土而然也。故方用白芍、当归滋肝而平木，肝木得养，不来下克脾土，则土亦得养，而血痢自痊矣。

　　张公曰：血痢虽有痛、不痛之分，其实皆火邪而挟湿气也。论理二方俱可通治，而天师分别痛、不痛之分，乃慎之也。二方出入加减，各为神效，正不必畏首畏尾，一用之于痛，一用之于不痛也。盖火邪带湿气，居于肠脾之际，不得奔下，未有不急而后重者。妙在用当归、白芍滑而利之，则火邪利于直下，不止平肝木而救脾土也。

　　天师曰：水肿之病，亦土不能克水也。方用牵牛三钱，甘遂三钱、水煎。一服即大泻水斗余，臌胀尽消。此则直夺其水势，而土得其平成矣。（〔批〕消水神方。雷公曰，此方固神奇，俱各用三钱似太多，减去各一钱则不过猛矣，病去而不伤本。）病未尽去，可以再进，亦不失中和之道，但二味药性峻烈，过于猛矣，人疑非正治之法。然水势滔天，必开决其水口，则水旋消。此二味之中病源，妙在于猛也。第服此二味之后，切不可食盐，一食盐，则前病重犯，不可救矣。此乃不知禁忌，自犯死症，非药之故也。今人一见牵牛、甘遂，视为必死之品，过矣。水肿之病，必须以手按足面如泥者，始可用此二味正治。否则，按之不如泥，随按而皮随起者，非水也，当作气虚、肾虚治之，不可以此二味轻投以杀之也。（〔批〕何言之当也。）

　　张公曰：水肿治法甚多，独此二味奇妙通神。其次用鸡屎醴、然鸡屎醴终不若此二味之神。盖鸡屎醴有毒，而此无毒也。牵牛性虽猛，得甘遂而迟矣；甘遂性虽缓，得牵牛而快矣。两相合而两相成，实有妙用。此方盖余方也，天师取之以救天下，余何可自立而自誉之，止言其相成有如此。

　　心经之病，怔忡不寐等症，乃心血少也。方用人参三钱。丹参二钱，麦冬三钱，甘草一钱，茯神三钱，生枣仁五钱，熟枣仁五钱，菖蒲一钱，当归三钱，五味子一钱，水煎服。（〔批〕安寐丹。妙。）此方之妙，妙在生、熟枣仁各五钱，而以诸补心之药为佐使。盖枣仁乃安心上不寐之圣药，生用使其日间不卧，熟用使其夜间不醒也。日夜既安，则怔忡自定，又何必用虎睛、琥珀、丹砂之多事哉。

　　肝经之病、两胁胀满，吞酸吐酸等症，乃肝木之郁也。正治之法，方用白芍五钱，柴胡二钱，炒栀子一钱，苍术一钱，茯苓一钱，神曲五分，半夏一钱，甘草一钱，丹皮三钱，水煎服。（〔批〕气爽丹，雷公曰：此方尚可加当归三钱，以生肝血。此方之妙，妙在用白芍、丹皮、柴胡也。盖三味乃肝木专经之药，而芍药尤善平肝，不去远凌脾土。土得养而木益舒，木舒而气爽，痛自除，吐渐止也。）

　　肾经之病，如腰痛之症，用杜仲一两，破故纸五钱，各盐水炒，熟地三两，白术三两，胡桃二两、各为末，蜜为丸每日饥而服之，白滚汤送下一两、服完自愈。此方之奇，奇在白术乃脾经药也，何以为正治肾经。不知白术最利腰脐，腰脐利则水湿之气不留于肾宫，又用熟地、杜仲，纯是补水之药；而胡桃与破故纸同用，又有相济之功，补肾火以生肾水，谓非正治得乎。岐天师不讲者，未必非留以待我补。余所以又补心肝肾三法，愿人细思而用药也。

　　华君曰：是传余文也，无方。

　　孙真君曰：治肺有隔一、隔二、隔三之治，其实原正治肺经。此种议论，大开聋 。凡肺病皆宜如此治之，勿谓天师专治肺痈立论，而不通于凡治肺病也。

　　按血痢症，张公概指为火邪挟湿，此特就壮实人之血痢言之也。然内伤劳倦，与中气虚寒人，脾不摄血，往往脾湿下乘而成血痢。每以理中汤加木香、肉桂，补中益气汤加熟地、炒黑干姜治之而愈。但火邪之血，色必鲜红，脉必洪缓。口必消渴，而喜饮冷，小便必热涩而赤浊。内伤之血，色必鲜而紫暗，或微红淡白，脉必微细而迟，或浮涩而空，口不渴，即渴而喜饮热汤，小便不涩不亦，即赤而不热不浊可辨。（李子永识。）

　　昔贤论肿症，与此不符。大概以随按而起者为水肿，按肉如泥者为气虚。附之以俟临症者之自考。（李子永识。）

　　卷一（礼集）

　　反医法

　　论发狂见鬼 论发狂不见鬼 论中风堕地 论卒倒不知人。

　　天师曰：凡人有病发狂如见鬼状，或跌倒不知人，或中风不语，或自卧而跌在床下者，此皆正气虚而邪气犯之也。似宜正治邪为是，然而邪之所凑，其气必虚，不治其虚，安问其余。此所以急宜固其正气，而少佐以祛痰、祛邪之药为妙。如发狂见鬼者，乃虚也，方用人参一两，白术一两，半夏三钱，天南星三钱，附子一钱，大剂灌之，狂自定矣。（〔批〕祛狂至神丹方。妙。）或倒不知人，乃气虚也，亦用前方主之。或中风不语者，以人参一两，天南星三钱，生半夏三钱，生附子一个，名为三生饮，急灌之。又自卧跌床下者，即中风类他，又名尸厥，亦以三生饮救之。

　　发狂不知人而不见鬼者，乃热也，不可与前汤。此见鬼为虚，而非实热。方用人参，同入于祛痰、祛邪之药内，乃因其反而反治之也。

　　跌倒不知人，虽因气虚，然未有无痰而能跌倒者，既跌倒，亦未有不知人者，故必须祛痰，而佐以助正之药，此前方之所以可兼治之也。

　　中风与堕地之症。纯是气虚。气虚之人，未有不生痰者。痰重，卒中卒倒，有由来也。然则徒治其痰，而不补其气，即所以杀之也。三生饮妙在用生人参一两，同生附、半夏、南星祛邪荡涤之药，驾驭而攻之。譬如大将登坛，用虎贲之士，以扫荡群妖，必能活生人于杀人之中。若徒正治其邪，而不反治其本，则十人九死，冤鬼夜号，谁之咎欤。（〔批〕纯。）

　　张公曰：发狂见鬼，明是虚而痰中之。用半夏、南星附子以祛痰，不用人参、白术之多，何以驱驾之而成功哉。此方之妙，不特治发狂见鬼如神，而治中风不语。卒倒不知人，亦神妙之极，盖气虚而后痰中也。岐天师分析甚精，又引三生饮以治中风等症。其实前方除发狂不见鬼，不可用此方，其余无不可治，正不必又用三生饮也。然三生饮亦是奇方，亦可采用之。总之，斟酌于二方之间，无不可起生人于死人之中也。

　　发狂不见鬼。明是内热之症，岐天师不立方者，待余补之也。方用人参三钱。白芍三钱，白芥子三钱，半夏三钱，天南星二钱，黄连二钱，陈皮一钱，甘草一钱，水煎服。此方妙在用黄连。盖厥深则热亦深，去其热则厥自定。黄连入心，引诸补心之味，同群相济，或补或泻。譬如人家相争，嚷于一室，亲朋各为劝解。自然怒气平而悔心发，黄连之用于补剂之中，正此意也。

　　华君曰：是传余之文，无有他方。我尚有数语，请载于后。中风等症，非大加人参，以祛驾其邪，则痰不能开，而邪不能散。方中妙在用人参至一两，始有力量。否则，少用反为痰邪所使，又安能助制附子，以直荡群妖哉。

</div>
    <div class="pagination">
<span class="current-page">1</span><a href="石室秘录_page2.html">2</a><a href="石室秘录_page3.html">3</a><a href="石室秘录_page4.html">4</a><a href="石室秘录_page5.html">5</a><a href="石室秘录_page6.html">6</a><span>...</span><a href="石室秘录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
