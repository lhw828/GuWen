<!DOCTYPE html>
<html>
<head>
    <meta charset="UTF-8">
    <title>女科百问 - 第 2 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女科百问 - 第 2 页/共 22 页</h1>
    <div class="content">　　上为粗末。每服五钱。水二盏。姜五片。枣二枚。煎至一盏。去滓温服。不拘时。

　　温经汤。治风寒客搏经络。小腹作痛。

　　当归 川芎 白芍 官桂 丹皮 莪术(各半两) 人参 甘草 牛膝(各一两）

　　上为粗末。每服五钱。水二盏煎八分。食前服。

　　没药除痛散。逐寒邪。疗腹痛。

　　蓬莪术(炮一两) 当归(焙) 玄胡索 五灵脂 肉桂 良姜(炒) 蒲黄(炒各七钱半) 甘草 没药(各半两）

　　上为细末。每服三钱。温酒调下。

　　杨氏谓妇人每经欲行必先腹痛。令服撞气阿魏丸。酒调大圣散。下数服愈。经行不复痛矣。

　　撞气阿魏丸 大圣散(见宋局方妇人门）

　　茴香(炒香) 陈皮(去白) 青皮(去白) 川芎 丁香(皮炒) 蓬莪术(炮) 甘草 缩砂仁 肉桂(去粗皮) 白芷(炮各半两) 生姜(四两切盐半两腌一宿炒黑) 胡椒(二钱半) 阿魏(二钱半醋浸一宿以面同为糊）

　　上末阿魏糊为丸。鸡豆大。每药一斤。朱砂七钱为衣。常服一粒。嚼烂醋汤茶酒任下。

　　滋血汤。治血风虚。经候涩滞。经脉不通。四肢麻木。肌体浑身疼痛。倦怠将成痨瘵。

　　马鞭草 荆芥穗(各四两) 丹皮(一两) 赤芍 枳壳 肉桂 当归 川芎(各二两）

　　上为粗末。每服四钱。乌梅一个。水煎食前服。

　　琥珀散。治月经拥滞。心腹疼痛。及治产后恶露不快。血上抢心。迷闷不省。气绝欲死。

　　京三棱(煮) 莪术(煮) 赤芍药(煮) 刘寄奴(煮) 牡丹皮(煮) 官桂 菊花 蒲黄 熟地 当归(各一两）

　　上将前五味。用乌豆半升。生姜半斤切片。米醋四升同煮。豆腐烂为度。焙干入后五味同为末。每服二钱。温酒调下。

　　第九问 月水闭绝不通

　　答曰。夫月水不通。因风冷客于胞络。或醉后入房。或为血枯血瘕血 。或因堕坠惊恐。皆令月水不通也。病源云。血性得温宣流。得寒则涩闭。既为冷所结搏。则月水不得通行。若肠中鸣者。则月事不来。不来因冷干于胃腑。或醉入房者。则内气耗损。劳伤于肝经或吐血唾血下血。谓之脱血。使血枯于中。为积块血瘕血 。名曰血聚。使荣结于内。心主行血。堕坠惊恐。神无所倚而血散。亦令月水不通也。

　　顺荣汤。治妇人血积血块 症。腹大内有块形。筑筑作痛。久无寒热。

　　大黄(一两酒浸蒸熟锉) 当归(一两) 荜茇(半两) 鬼腰带(各一两腰带一本作箭) 枳壳(一两去穣麸炒) 赤芍药(半两) 猪牙皂角(半两火上炙者）

　　上为 咀。每服一两。纯酒二盏。煎至一盏。去滓食前温服。

　　滋血汤。治劳过度。致伤腑脏。冲任气虚。不能约制其经。血忽暴下。谓之崩中。或下鲜血。或下瘀血。或下血片。或下五色。连日不止。淋沥不断。形气羸劣。倦怠困乏。或月水闭绝。气不升降。

　　马鞭草 牛膝 荆芥穗(各四两) 丹皮 赤芍 枳壳 肉桂 当归 川芎(各二两）

　　每服四钱。乌梅一个。水煎空心服。至半月或一月。经脉自通。

　　桃仁煎丸。治血瘕血积。经候不通。

　　桃仁(去皮尖面炒黄) 大黄(湿纸裹蒸) 川朴硝(各一两) 虻虫(半两炒黄）

　　上为末。以醇醋二升半。银石器中慢火煎取一升半。下大黄桃仁虻虫等。不住手搅。欲团圆。下朴硝。更不住手搅。良久出之。丸如桐子大。前一日不用吃晚食。五更初。用温酒吞下五粒。日午取下如赤豆汁鸡肝虾麻衣。未下再服。血鲜红即止。续以调气血药补之。此千金方出。

　　万病丸(见六问中）

　　第十问 虚劳之病何以得之

　　答曰。夫有劳役之劳。有劳伤之劳。役之劳。所用太过。脏腑之气失其常度所以致疾。虚则已有所亏。劳则因有所损。其积之有渐。成之有日。岂一朝一夕而骤致哉。巢氏云。五劳六极七伤。 谓之虚劳也。今寻原指要而论之。若腹胁有块。大小成形。按之不动。推之不移。久久令人寒热如疟。咳嗽。面目浮肿。动辄微喘。日就羸瘦。此繇暴怒惊恐。气上而不下。动伤于肝。气聚而不散。结而成形。结久而变劳。又有日顿羸瘦。气短乏力。腰背牵急。膝胫酸痿。小便或赤。或白而浊。带下不禁。梦与鬼交。翕翕如热。骨肉烦疼。此繇房劳过度。精耗气竭。得之于肾。为劳尤速也。

　　柏子仁丸。治妇人血闭不通。渐成痨瘵。

　　柏子仁(别研) 当归(洗) 熟地 白茯苓 丹皮 卷柏 白芍药 石斛 巴戟(去心) 肉苁蓉(酒浸) 山药 杜仲 白薇 蒲黄 枳壳 肉桂 京三棱(煨) 莪术(煨) 覆盆子 枸杞子(各一两) 附子(炮去皮脐半两）

　　上为细末。炼蜜丸梧桐子大。每服五十丸。温酒或米饮下。空心食前。人参锉散。去热解劳。调顺经水。滋养新血。药性中和。退热。无大寒极冷之剂。

　　黄 (三分) 黄芩 赤茯苓 白术 熟地 赤芍药 麦冬(各一两) 柴胡(半两) 人参 知母当归 甘草(炙各三钱五分）

　　上并生锉如麻豆大。焙干入瓷器中收。每服四钱。水一盏半。竹叶、灯心三寸长。各七茎。同煎七分。去滓温服。不拘时候。日三服。如病退。不必服。

　　沉香煎。治暴怒惊恐气逆上而不下，动伤于肝。气聚而不散。结而成形。

　　石斛(五两) 川椒(炒去目) 附子(炮去皮脐) 秦艽(去土) 柴胡(去苗) 沉香 木香 鳖甲(醋煮刮去筋膜) 黄 槟榔(各二两）

　　上为细末。先用新枸杞十斤。洗略捶碎。法酒二斗。煮取七升。取枸杞根。别用法酒三升。洗拍令净。与酒一处。更入蜜四两。煮成膏。和前件药末。丸如桐子大。米饮下三十丸。食前日二服。一方加柴胡二两。杨氏方妇人患脾血病。时觉腹痛恶心。五心烦热。如劳之状。或进或退。经候行而食惊恐所致。令服局方四物汤加吴茱萸同煎。温服病愈。

　　逍遥散

　　四物汤加柴胡 又正方 白茯苓 白术 白芍 柴胡 当归 甘草 人参

　　每服用煨姜一块。薄荷少许。不拘时煎服。

　　胶艾汤。治劳伤气血。冲任虚损。月水过多。淋沥漏下。连日不断。腹脐疼痛。及妊娠将摄失宜。胎动不安。腹痛下坠。劳伤胞络。胎损漏血。腰痛闷乱。因损动胎上抢心。奔冲短气。因产冲任气虚。不能约制经血。淋沥不断。延引日久。渐成羸瘦。

　　熟地 白芍 当归 艾叶(微炒) 阿胶(炒黄) 芎 甘草(炙各二两）

　　上为 咀。每服四钱。水一盏酒六分。煎八分去滓。食前热服。甚者连服内补当归丸。(见五十三问）

　　第十一问 妇人卦数已尽经水当止而复行

　　答曰。经云。男子生于寅。寅为木。阳也。女生于申。申为金。阴也。寅属木。阳中有阴。男子得八数。故八岁齿更发长。骨之余生齿。男子以气为本。八八则卦数已尽。尽则阴精痿。申属金。阴中有阳。女子得七数。七岁齿更发长。血之余生发。女以血为主。七七则卦数以终。终则经水绝止。内经云。七七任脉虚。太冲脉衰少。天癸竭。地道不通。故形坏而无子也。或劳伤过度。喜怒不时。经脉虚衰之余。又为邪气攻冲。所以当止而不止也。

　　茸附养真汤。补冲任。调血气。

　　干姜(四两) 肉桂 当归 附子(炮各二两) 鹿茸(三两酒炙) 牡蛎( 二两) 防风(二两）龙骨(二两生）

　　上为 咀。每服半两。水二大盏煎至八分去滓。不拘时温服。

</div>
    <div class="pagination">
<a href="女科百问.html">上一页</a><a href="女科百问.html">1</a><span class="current-page">2</span><a href="女科百问_page3.html">3</a><a href="女科百问_page4.html">4</a><a href="女科百问_page5.html">5</a><a href="女科百问_page6.html">6</a><a href="女科百问_page7.html">7</a><span>...</span><a href="女科百问_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
