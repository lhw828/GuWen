<!DOCTYPE html>
<html>
<head>
    <meta charset="UTF-8">
    <title>医学纲目 - 第 4 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 4 页/共 379 页</h1>
    <div class="content">　　夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。藏真通于心，心藏血脉之气也。平心脉来，累累如连珠，如循琅，曰心平，夏以胃气为本。病心脉来，喘喘连属，其中微曲曰心病。死心脉来，前曲后居，如操带钩，曰心死。

　　秋胃微毛曰平，毛多胃少曰肺病，但毛无胃曰死。毛而有弦曰春病，弦甚曰今病。藏真高于肺，以行荣卫阴阳也。平肺脉来，厌厌聂聂，如落榆荚，曰肺平，秋以胃气为本。病肺脉来，不上不下，如循鸡羽，曰肺病。死肺脉来，如物之浮，如风吹毛，曰肺死。

　　冬胃微石曰平，石多胃少曰肾病，但石无胃曰死。石而有钩曰夏病，钩甚曰今病。藏真下于肾，肾藏骨髓之气也。平肾脉来，喘喘累累如钩，按之而坚，曰肾平，冬以胃气为本。

　　病肾脉来，如引葛，按之益坚，曰肾病。死肾脉来，发如夺索，辟辟如弹石，曰肾死。

　　长夏胃微弱曰平，弱多胃少曰脾病，但代无胃曰死。弱有石曰冬病，弱甚曰今病。

　　藏真濡于脾，脾藏肌肉之气也。平脾脉来，和柔相离，如鸡践地，曰脾平，长夏以胃气为本。病脾脉来，实而盈数，如鸡举足，曰脾病。死脾脉来，锐坚如乌之啄，如鸟之距，如屋之漏，如水之流，曰脾死。（以上并见《平人气象论》）真肝脉至，中外急。如循刀刃，责责然，如按琴瑟弦，色青白不泽，毛折乃死（仲景云：肝死藏，浮之弱，按之如索不来，或曲如蛇形者死）。真心脉至，坚而搏，如循薏苡子累累然，色赤黑不泽，毛折乃死（仲景云：心死藏，浮之脉实如豆麻击手，按之益躁疾者死）。

　　真肺脉至，大而虚，如以毛羽中人肤，色白赤不泽，毛折乃死（仲景云：肺死藏，浮之虚，按之弱，如葱叶下无根者死）。真肾脉至，搏而绝，如指弹石辟辟然，色黑黄不泽，毛折乃死（仲景云：肾死藏，浮之坚，按之乱如转丸，益下入尺中者死）。真脾脉至，弱而乍疏乍数，色黄青不泽，毛折乃死（仲景云：脾死藏，浮之大坚，按之中如覆杯，洁洁然如摇者死）。诸真藏脉见，皆为死不治也。黄帝曰：见真藏曰死，何也？岐伯曰：五脏者皆禀气于胃，胃者五脏之本也。脏气者，不能自致于手太阴，必因于胃气乃至于手太阴也，故五脏各以其时，自为而至于手太阴也。故邪气胜者，精气衰也。故病甚者，胃气不能与之俱至于手太阴，故真脏之气独见。独见者病胜藏也，故曰死（以上并《玉机真藏篇》）。人以水谷为本，故人绝水谷则死。脉无胃气亦死，所谓无胃气者，但得真藏脉不得胃气也（《平人气象论》）。所谓阴者，真藏也，见则为败，败必死也。所谓阳者，胃脘之阳也（《阴阳别论》）。凡持真脉之藏脉者，肝至悬绝急，十八日死。心至悬绝，九日死。肺至悬绝，十二日死。

　　肾至悬绝，七日死。脾至悬绝，四日死。（同上）〔仲〕寸脉下不至关为阳绝，尺脉上不至关为阴绝，此皆不治，决死也。若计其余命死生之期，以月节克之也（王注云：阳绝死于春夏，阴绝死于秋冬，此言甚应）。

　　〔《灵》〕：所谓五十荣者，五脏皆受气，持其脉口，数其至也。五十动而不一代者，五脏皆受气。四十动一代者，一脏无气（《脉经》云：却后四岁，春草生而死）。三十动一代者，二脏无气（《脉经》云：却后三岁，麦熟而死）。二十动一代者，三脏无气（《脉经》云：却后二岁，桑椹赤而死）。十动一代者，四脏无气（《脉经》云：岁中死，得节不动出清明日死，远不出谷雨死矣）。不满十动一代者，五脏无气（《脉经》云：却后五日死）。予之短期，要在终始。所谓五十动而不一代者，以为常也。以知五脏之期，予之短期者，乍数乍疏也。（《根结篇》）〔《难经》〕云：脉不满五十动而一止，一脏无气者，何脏也？然，人吸者，随阴入；呼者，因阳出。今吸不能至肾，至肝而还，故知一脏无气者，肾气先尽也。

　　〔仲〕：按脉之来缓而时一止复来者，名曰结，阴也。又脉来动而中止，更来小数，中有还者及动，名曰促，阳也。脉来动而中止，不能自还者，动而中止，复来如前，名曰代，阴也。得此脉者，必难治。

　　自还者，动而中止复来，数于前动也。不能自还者，动而中止，复来如前，动同而不数也。

　　〔《活》〕有结脉，有促脉，有代脉。结者，阴也，阴盛则结，脉来缓，时一止复来曰结，主胸满烦躁。促者，阳也，阳盛则促脉来数，时一止复来曰促，主积聚气痞，忧思所成。

　　大抵结促之脉，虽时一止，为病脉，非死脉也。唯代脉者，真死矣。往来缓动，中止不能自还，因而复动，名曰代也，代者，死也。仲景伤寒脉结代，心动悸，炙甘草汤主之。

　　〔《脉》〕热病脉四至，三日死。脉四至者，平人一至，病患脉四至也。热病脉五至，一日死。时一大至，半日死。忽忽闷乱者，死。热病脉六至，半日死。忽忽疾大至，有顷死。

　　热病脉四损，三日死。所谓四损者，平人四至，病患脉一至，名曰四损。热病脉五损，一日死。所谓五损者，平人脉五至，病患脉一至，名曰五损。热病脉六损，一时死。所谓六损者，平人脉六至，病患脉一至，名曰六损。若绝不至，良久乃至，立死。

　　〔《脉》〕平人不病，脉来如屋漏雀啄者，死（此脾真藏脉也。王注云：屋漏者，其来既绝而止，时时复起而不相连属也。雀啄者，如啄米甚数频来是也）。脉来如弹石，去如解索者，死（此肾真藏脉也。王注云：弹石者，辟辟急也。解索者，动数而随散乱无复次第也）。

　　病患脉如虾之游，如鱼之翔者，死（王注云：虾游者，冉冉而起，寻复退没不知所至，久乃复起，起辄迟而没去速者是也。鱼翔者，似鱼不行，而但掉尾动头身摇而久住者是也）。脉如转豆者，死。脉如偃刀者，死。脉涌涌不去者，死。脉忽去忽来暂止复来者，死。脉分绝者，死（转豆者，心真脏脉。偃刀者，肝真脏脉。忽去忽来者，脾真脏脉也）。三部脉如釜中汤沸，朝得暮死，半夜得日中死，日中得半夜死。

　　〔《难》〕寸口脉平而死者，何谓也？然，诸十二经脉者，皆系于生气之原。所谓生气之原者，谓十二经之根本也，谓肾间动气也，此五脏六腑之本，十二经脉之根，呼吸之门，三焦之原，一名守邪之神。故气者，人之根本也，根绝则茎叶枯矣。寸口脉平死者，生气独绝于内也。（《八难》谓两手寸关尺脉皆平而难也）〔《素》〕五脏相通，移皆有次，五脏有病，则各传其所胜。不治，法三月若六月，若三日若六日，传五脏而当死。风者，百病之长也。今风寒客于人，使人毫毛毕直，皮肤闭而为热，当是之时，可汗而发也。或痹不仁肿痛，当是之时，可汤熨及火灸，刺而去之。弗治，病入舍于肺，名曰肺痹，发咳上气。弗治，肺即传而行之肝，病名曰肝痹，一名曰厥，胁痛出食，当是之时，可按若刺耳。弗治，肝传之脾，病名曰脾风，发瘅，腹中热，烦心，出黄，当此之时，可按可药可浴（王注云：出黄谓黄色出于便泻之所是也）。弗治，脾传之肾，病名曰疝瘕，少腹冤热而痛，出白，一名曰蛊，当此之时，可按可药。弗治，肾传之心，病筋脉相引而急，病名曰，当此之时，可灸可药。弗治，满十日者法当死。肾因传之心，心即复反传而行之肺，发寒热，法当三岁死，此病之次也。然其卒发者，不必治于传，或其传化有不以次，不以次入者，忧恐悲喜怒，令不得以其次，故令人有大病矣。因而喜大虚则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣，此其道也。故病有五，五五二十五变，及其传化。传，乘之名也。（《玉机真藏论》）上邪初入表，盖传之缓者也。

　　夫病传者，心病先心痛，一日而咳（心火传肺金也）。三日胁支痛（肺金传肝木也），五日闭塞不通，身痛体重（肝木传肺金也），三日不已死，冬夜半，夏日中。肺病喘咳，三日而胁支满痛（肺金传肝木也），一日身重体痛，五日而胀（肝木一日传脾土，脾五日传胃也）。十日不已死，冬日入，夏日出。肝病头目眩，胁支满，三日体重身痛，五日而胀（肝木三日传脾土，脾五日传胃也），三日腰脊少腹痛，胫酸（脾胃土传肾水也），三日不已死，冬日入，夏早食。脾病身痛体重，一日而胀，（脾自传胃），二日少腹腰脊痛，胫酸。三日背KT筋痛，小便闭（脾土三日传肾水，肾三日传膀胱也），十日不已死，冬人定，夏晏食。肾病少腹腰脊痛，酸，三日背KT筋痛，小便闭（肾传膀胱也）。三日腹胀（膀胱水传小肠火也），三日两胁支痛（小肠传心也，两胁恐错），二日不已死，冬大晨，夏晏晡。胃病胀满，五日少腹腰脊痛，酸（胃土传肾水也）。三日背KT筋痛，小便闭（肾传膀胱也）。五日身体重（膀胱水传心火，身体重亦错简），六日不已死，冬夜半后，夏日。膀胱病小便闭，五日少腹胀腰脊痛，酸（膀胱传肾也）。一日腹胀（肾水传小肠火也），二日身体痛（小肠传心也，身体痛亦错简）。二日不已死，冬鸡鸣，夏下晡。诸病以次是（《灵枢》无“是”字）。相传如是者，皆有死期。不可刺，间一脏止（《灵枢》无止字）。及至三四脏者，乃可刺也。（《标本病传论》）上《灵枢》谓之大气入脏，盖传之急者也。王注云：有缓传者，有急传者，缓者或一岁、二岁、三岁而死，其次或三月若六月而死。急者一日、二日、三日、四日或五、六日而死，则此类也。王氏此言，甚能推展经意，然不能验日数者，但验病之次传。如心先病心痛，次传于肺，或咳或喘。次传于肝，或胁痛，或头眩。次传于脾胃，或闭塞不通，或身痛体重，或胀或泄。次传于肾膀胱，或少腹腰脊痛，胫酸，或背KT筋痛，小便闭。如此曰必死无疑，累验有准。邻人赵氏，始肝病胁痛半载，次传之脾，腹胀而死。又卜叔英嫂氏，始肺病咳喘，次传之肝，头眩不寐。次传之脾，腹胀而死。又杨白鹿师，始脾病腹痛，次传之膀胱，小便淋闭。次传之心，胸痹痛，通身青脉而死矣，盖心主血脉故也。

　　〔《难》〕经言七传者，死；间脏者，生，何谓也？然，七传者，传其所胜也。间脏者，传其子也。何以言之。假令心病传于肺，肺传于肝，肝传于脾，脾传于肾，肾传于心，一脏不再伤，故言七传者，死也。间脏者，传其所生也，假令心病传脾，脾传肺，肺传肾，肾传肝，肝传心，是母子自相传，周而复始，如环之无端，故言生也。（《五十三难》）经言者，《素问》《灵枢》二经之病传论所言也。七传当作次传，次传者，死，即《素》《灵》二经病传论言诸病以次相传，皆有死期，不可刺者是也。心火传所胜之肺金，肺金传所胜之肝木，故曰传其所胜也。间脏者，生，即《素》《灵》二经病传论言间一脏及至三四脏乃可刺者是也。盖心病本传肺，肺本传肝，肝本传脾。今心病间肺一脏传肝，或间肺肝二脏传脾，肝木生心火，心火生脾土，故曰传其所生也。《难经》诸证，惟吕广释七传为次传，为得经旨，虞庶父非是注而穿凿释之，实秦越人吕广之罪人也。

　　〔《活》〕伤寒入里，见标脉则生，假令胃病下之，脉浮而汗出是也。杂病出表，见标脉则死，假令脾病补之，脉弦而面青者是也。

　　〔《素》〕九候之脉，皆沉细悬绝者为阴，主冬，故以夜半死。盛躁喘数者为阳，主夏，故以日中死。寒热病者，以平旦死。热中及热病者，以日中死。病风者，以日夕死。病水者，以夜半死。脉乍疏乍数乍迟乍疾者，日乘四季死（《三部九候论》）。肝见庚辛死，心见壬癸死，脾见甲乙死，肺见丙丁死，肾见戊己死，是谓真藏见皆死（《平人气象论》）。五脏受气于其所生，传之于其所胜，气舍于其所生，死于其所不胜。病之且死，必先传行，至其所不胜，病乃死。此言气之逆行也，故死。（同下）肝受气于心，传之于脾，气舍于肾，至肺而死。

　　缓者，秋死；急者，庚辛日及日晡死是也。

　　心受气于脾，传之于肺，气舍于肝，至肾而死。

　　缓者，冬死；急者，壬癸日及夜半死也。

　　脾受气于肺，传之于肾，气舍于心，至肝而死。

　　缓者，春死；急者，甲乙日及朝死也。

　　肺受气于肾，传之于肝，气舍于脾，至心而死。

　　缓者，夏死；急者，丙丁日及日中死也。

　　肾受气于肝，传之于心，气舍于肺，至脾而死。

　　缓者，长夏死；急者，戊己日及戌辰丑未死也。

　　此皆逆死也，一日一夜五分之，此所以占死生之早暮也。（《玉机真藏论》《甲乙经》“死生”作“死者”。一日一夜五分之，谓朝主肝，昼主心，辰戌丑未主脾，晡主肺，夜主肾也）大骨枯槁，大肉陷下，胸中气满，喘息不便，其气动形，期六月死。真脏脉见，乃予之期日。（王注云：皮肤干着，骨间肉陷，谓人骨枯槁，大肉陷下也。真脏脉形见前按脉条）大骨枯槁，大肉陷下，胸中气满，喘息不便，内痛引肩项，期一月死。真脏见，乃予之期日。

　　大骨枯槁，大肉陷下，胸中气满，喘息不便，内痛引肩项，身热，脱肉破，真脏见，十月之内死。（王注云：谓肘膝后肉也如块者。，渠损切）大骨枯槁，大肉陷下，肩髓内消，动作益衰，真脏未见，期一岁死。见其真脏，乃予之期日（王注云：肩髓内消，谓缺盆深也。动作衰，谓交接微也）。

　　大骨枯槁，大肉陷下，胸中气满，腹内痛，心中不便，肩项身热，破脱肉，目眶陷，真脏见，目不见人，立死。其见人者，至其所不胜之时则死。急虚身中卒至，五脏绝闭，脉道不通，气不往来，譬于堕溺，不可为期。其脉绝不来，若人一息五六至，其形肉不脱，真脏虽不见，犹死也。（林注云：一息当作一呼。以上并《玉机真脏论》）〔《灵》〕是故怵惕思虑者则伤神，神伤则恐惧，流淫而不止。因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。（《本神篇》。下同）心怵惕思虑则伤神，神伤则恐惧自失，破脱肉，毛悴色夭，死于冬。

　　脾忧愁而不解则伤意，意伤则乱，四肢不举，毛悴色夭，死于春。

　　肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。

　　肺喜乐无极则伤魄，魄伤则狂，狂者意不存人，皮革焦，毛悴色夭，死于夏。

　　肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。

　　恐惧而不解则伤精，精伤则骨酸痿厥，精时自下，是故五脏主藏精者也，不可伤，伤则失守而阴虚，阴虚则无气，无气则死矣。

　　〔《素》〕瞳子高者，太阳不足。戴眼者，太阳已绝。此决死生之要，不可不察。（《三部九候论》。下同）足太阳气绝者，其足不可屈仲，死必戴眼。太阳之脉，其终也，戴眼反折螈，其色白，绝汗乃出，出则死矣。（《诊要经终篇》。下同。凡痫亦戴眼，灸昆仑穴，即随下不戴也。若灸昆仑仍眼戴不下者，是为太阳终也。王注：绝汗谓出汗如珠不流复旋干也）少阳终者，耳聋，百节皆纵，目HT绝系，绝系一日半死。其死也色先青白，乃死矣。（HT音琼。王注云：目HT，谓直视如惊貌）阳明终者，口目作动，善惊妄言，色黄，其上下经盛不仁，则终矣。（王注云：经盛谓面目颈额足跗腕胫皆躁盛而动也。不仁谓不知善恶也）少阴终者，面黑齿长而垢，腹胀闭，上下不通而终矣。（面黑者手少阴绝，齿长者足少阴绝）太阴终者，腹胀闭不得息，善噫善呕，呕则逆，逆则面赤，不逆则上下不通，不通则面黑，皮毛焦而终矣。

　　厥阴终者，中热嗌干，善溺心烦，甚则舌卷卵上缩而终矣。此十二经之所败也。

　　〔《灵》〕手太阴气绝，则皮毛焦。太阴者，行气温于皮毛者也。故气不荣则皮毛焦，皮毛焦则津液去皮节，津液去皮节者，则爪枯毛折，毛折者则毛先死。丙笃丁死，火胜金也。

　　（《经脉篇》。下同）手少阴气绝，则脉不通，脉不通则血不流，血不流则髦色不泽，故其面黑如漆柴者，血先死。壬笃癸死，水胜火也。

　　足太阴气绝者，则脉不荣肌肉，唇舌者，肌肉之本也。脉不荣则肌肉软，肌肉软则舌痿，人中满，人中满则唇反，唇反者肉先死。甲笃乙死，木胜土也。

　　足少阴气绝则骨枯，少阴者，冬脉也，伏行而濡骨髓者也，故骨不濡则肉不能着也。骨肉不相亲，则肉软却，肉软却故齿长而垢，发无泽，发无泽者骨先死。戊笃己死，土胜水也。

　　足厥阳气绝，则筋绝。厥阴者，肝脉也。肝者筋之合也，筋者聚于阴器而脉络于舌本，故脉弗荣则筋急，筋急则引舌与卵，故唇青舌卷卵宿，则筋先死。庚笃辛死，金胜木也。

　　五阴气俱绝则目系转，转则目运。目运者为志先死，志先死则远一日半死矣。六阳气绝则阴与阳相离，离则腠理发泄，绝汗乃出，故旦占夕死，夕占旦死。

　　仲：脉浮而洪，身汗如油，喘不休，水浆不下，体形不仁，乍静乍乱者，此为命门绝也，又未知何脏先受其灾。若汗出发润，喘不休者，此为肺先绝也。阳反独留，形体如烟煤，直视摇头者，此为心绝也。唇吻反青，四肢汗出者，此为肝绝也。环口黧黑，柔汗发黄者，此为脾绝也。溲便遗屎，狂言，目反直视者，此为肾绝也。又未知何脏阴阳相绝，若阳气前绝，阴气后竭者，其人死身色必青；阴气前绝，阳气后竭者，其人死身色必黄，腋下温，心下热也。六腑气绝于外者，手足寒，上气脚缩。五脏气绝于内者，利不禁，下甚，手足不仁。

　　〔《脉》〕病患肝绝，八日死。何以知之？面青但欲伏眠，目视而不见人，汗出如水不止（一云：二日死也）。病患胆绝，七日死，何以知之？眉为之倾。病患筋绝，九日死，何以知之？手足爪甲青，呼骂不休（一云：八日死）。病患心绝，一日死，何以知之？肩息回视立死（一云：目停停二日死）。病患肠绝，六日死，何以知之？发直如干麻，不得屈伸，自汗不止（一云：小肠绝）。病患脾绝，十二日死，何以知之？口冷足肿，腹热胪胀，泄利不觉，出无时度（一云：五日死）。病患胃绝，五日死，何以知之？脊痛腰中重，不可反复（一曰：腓肠平，九日死）。病患肉绝，六日死，何以知之？耳干舌背肿，溺血，大便赤泄（一曰：足肿九日死）。病患肺绝，三日死，何以知之？口张，但气出而不还（一曰：鼻口虚张短气）。病患大肠绝不治，何以知之？泄痢无度，痢绝则死。病患肾绝，四日死，何以知之？齿为暴枯，面为正黑，目中黄色，腰中欲折，自汗出如流水（一云：人中平七日死）。病患骨绝，齿黄落，十日死。诸浮脉无根者，皆死。以上五脏六腑为根也。

　　〔扁鹊、华佗〕病患五脏已夺，神明不守，声嘶者，死。病患循衣缝，谵语者，不可治（阳明绝）。病患阴阳俱绝，掣衣掇空，妄言者，死。病患妄语错乱及不能语者，不治，热病者可治（以上三条皆阳明绝）。病患阴阳俱绝，失音不能言者，三日半死。病患卧遗尿不觉者死（阳明绝）。病患尸臭者，不可治。病患面晃白直视肩息者，一日死（胆肺绝）。病患阴结阳绝，目精KTKT者死。病患阴阳绝竭，目眶陷者，死。病患目系倾者，七日死。病患口如鱼口，不能复闭，而气出多不反者死。病患口张者，三日死。病患唇青，人中反者，死（脾肝绝，下同）。病患唇反，人中满者，死。病患唇口忽干者，不治（未详）。病患唇肿齿焦者，死（肝肾绝）。病患阴阳俱竭，其齿如熟小豆，其脉者，死。病患齿忽变黑者，十三日死（少阴绝）。病患舌卷卵缩者，必死（厥阴绝）。病患汗出不流，舌卷黑者，死（太阴厥阴绝）。病患发直者，十五日死（少阴绝）。病患发如干麻，善怒者，死（少阴绝）。病患发与眉冲起者，死（同上）。病患爪甲青者，死。病患爪甲白者，不治。病患手足爪甲下肉黑者，八日死。病患荣卫竭绝，面浮肿者，死。病患卒肿，其面苍黑者死。病患手掌肿无文者，死。病患脐肿反出者，死（脐反出者此为脾先绝）。病患阴囊茎俱肿者，死，病患脉绝，口张足肿，五日死。病患足跗上肿，两膝大如斗者，十日死。

</div>
    <div class="pagination">
<a href="医学纲目_page3.html">上一页</a><a href="医学纲目.html">1</a><a href="医学纲目_page2.html">2</a><a href="医学纲目_page3.html">3</a><span class="current-page">4</span><a href="医学纲目_page5.html">5</a><a href="医学纲目_page6.html">6</a><a href="医学纲目_page7.html">7</a><a href="医学纲目_page8.html">8</a><a href="医学纲目_page9.html">9</a><span>...</span><a href="医学纲目_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
