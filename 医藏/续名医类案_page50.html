<!DOCTYPE html>
<html>
<head>
    <meta charset="UTF-8">
    <title>续名医类案 - 第 50 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 50 页/共 160 页</h1>
    <div class="content">　　今兼治药，必三十剂乃可。与生熟地、天麦冬、沙参、枸杞子、蒌仁、米仁，四剂肿渐消，谵亦止。十剂便清肿退，可卧矣。惟仰卧及侧向右则喘嗽不宁，又三十剂已能应酬宾客。但卧仍宜向左，乃加熟地至一两，入五味三分，蛤蚧一具，一剂而安，四剂全愈。

　　吴性全幼即病喘，儿医与枳、桔、橘、半、桑、杏、前、苏之属，伤其肺气，遂成痼疾。每发必沉绵床第，淹旬浃月。年十七，余诊之，令服重剂肝肾药，加沙参、蒌仁、麦冬之类。自是发渐轻，或数月一次，仍以前方加减，不过数剂即霍然，近则终年亦罕作。余治喘多矣，多以此法取效。盖虚喘者十之九，实喘者十之一也。

　　金太孺人四旬之外病喘，以攻伐之过，坐致痼疾，已近七旬。忽一医与三子汤加葶苈，服下胁痛，厥逆欲脱，余以大剂杞子、地黄，入川楝一枚得瘳。兰亭其四君也，亦病喘，面色 白，发必数日卧床，与以滋水生肝养金之剂，后发渐少而轻，自言得狗宝服之而愈。此症凡遇面夭白，皮急，痰腥秽，而小便点滴者，不可治。

　　盖症非肺痈，而肺叶坏也。肺为水源，既败则小便必少耳。

　　张司阍年六十余，嗜饮病喘，吐痰无算，动则 ，抬肩倚息。或与杏仁、枳壳、苏子、前胡之类，十余剂喘益甚，枯瘠如鬼，辞不治矣。余与二地、二冬、米仁、蒌仁、沙参、杞子、枳 子、女贞子等，八剂全愈。

　　戒其勿饮，初稍节，久仍纵恣，年余复作。左脉如按琴瑟弦，此真脏见也，不与药，月余而殁。

　　张友樵治一酒客，夏月痰喘气喘，夜不得卧，服凉药及开气药不效。有议用《金匮》麦冬汤者。张诊之，右寸数实，此肺实非肺虚也，投以人参则立毙矣。遂用葶苈五钱，焙研，滑石五钱，煎服立愈。明年复感客邪，壅塞肺气，喘咳复作，医以葶苈进不效，反烦闷汗泄。张诊其右寸浮数，口渴恶热，冷汗自出，喘急烦闷，曰：此热邪内壅肺气郁极，是以逼汗外越，非气虚自汗也。服葶苈反烦闷者，肺热极盛，与苦寒相格拒也。夫肺苦气上逆，本宜苦以泄之，而肺欲散，又当急食辛以散之。与麻杏甘石汤，一剂肺气得通，喘止汗敛，诸症悉平。

　　杏仁煎：杏仁一斤，去皮、尖，捣熬作酪，白蜜五合，酥油五合，以牛乳煎成者，生姜汁三合，以水三升，内杏仁酪煎搅可减半，入姜汁煎如稀糖，入酥蜜煎令如稠糖。每服一匙，日三服，夜一服，渐加至二匙。一方加贝母八合，别筛末，苏子汁一升，以七小合苏子研和，水滤取汁。一方加生地汁三升、麦冬五合。王晋三曰：此润剂也，治劳役表疏，寒袭于肺，上气干咳，肺痿 哑。群复滑润之品，仍无肠泄之虞。

　　杏仁入肺，功专降逆定喘，臣以蜂蜜之利，酥油之滑，即佐以姜汁之上升，皆同气相求者。逼留中焦，和脾胃，生肺津，而干咳自止。加苏子、贝母者，降气分之火。加地黄、麦冬者，清血分之火。审证取舍，惟学人裁之。

　　黄锦芳治祝某病喘咳，日夜不宁，寒热交作，两边头痛，二便不通，两肩频耸，上气奔迫。脉则两尺甚弱，两寸甚洪，乃气上升而不下降之候。用五味三十粒，故纸六分，沉香三分，远志肉五分，以安右部之肾；龙骨一钱，牛膝一钱，车前四分，龟板一钱，以安左部之肾。使左右二肾之气皆归原宅而不上奔，故服一剂而喘咳除，头痛寒热俱去。又服一剂而二便俱通，遂愈。

　　卷十四

　　呃逆

　　朱丹溪治超越陈氏，二十余岁，因饱后奔走数里，遂患哕病。但食物连哕百余声，半日不止，饮酒与汤则不作，至晚发热，如此者三月。脉涩数，以血入气中治之，用桃仁承气汤加红花煎服，下污血数次即减。再用木香和中丸加丁香服之，十月而愈。

　　一人病后呃逆不止，声闻邻家，或令取刀豆子烧存性，白汤调服二钱，即瘥，盖取其下气归元而逆自止也。

　　（《本草纲目》。）

　　邃 治一人伤寒，阳明内实，地道不通发呃，其脉长而实，以大承气汤下之而愈。

　　一人伤寒，七日热退而呃声不绝，六脉沉细无力，倦甚，以补中益气汤加附子，日进三服而安。

　　一人酒色过伤，医作外感治，发汗过多，绝食日久，致血气两虚，相火冲上，呃逆五六日不止。治以半夏、黄连以泻逆气，归、芍、生地、知母以养阴，炒柏以泻冲火，二三剂而愈。

　　陈三农治一人，患温热病十余日，身热面红，舌燥黑，呃逆日夜不止者三日。众医以脉迟无力，欲用丁附回阳热剂。陈以手按其胸腹，痛不可近，曰：脉微迟非元气虚，由邪热内实，壅滞其脉而然也。用解毒承气汤，入甘遂末三分，下咽而燥热，片时去黑粪三四升，热退呃止而安。

　　一人患温热病，大便不通，用下药粪去而呃大作。众尤下药之过。曰：此燥粪在肠胃，遏气于下，粪去而郁气暴升，故奔迫而作呃耳。以枳壳饮之而安。

　　一人呃逆连声，脉来有力。正邪相争，肝木受邪。自思金能克木，用铁二斤，烧红水淬饮之即愈。

　　一妇患时疫，饮水过多，心下坚痞，咳逆倚息，短气不卧，诸药无效。作停饮治之，进以五苓散一剂而安。

　　（以上皆《大还》。）

　　卢不远治陈孟抒室人，因怒发呃三日夜。召诊，以来迟意甚不怿。脉之曰：固来迟，然效极速。果一剂而愈。此盖肝郁甚怒弗畅，气将入胃而不能，故发呃。今不治呃，用柴胡等条达木郁，郁解即止，暴病气全，故易愈也。

　　吴孚先治袁氏女，陡发呃症。有用丁香、柿蒂者，有补之泻之，有灸之者，俱不效。乃与柴胡、桔梗等味开提之，不三剂而愈。良由郁怒，肝木不舒，上乘于胃，故作呃，经曰木郁则达之谓也。

　　喻嘉言治王岵翁，有脾约症，得苁蓉、胡麻、首乌、山药等润剂即解。冬尽偶饱食，当风而吐，胃气大伤，微似发热，左关脉甚大。自云初觉中脘不舒，今则气反攻左，初饮梨汁不投，今服蔗汁稍定。喻曰：此虚风之候也，以胃中空虚若谷，风自内生，左投肝木，而从其类，是以气攻左，而左脉即为之大且劲。经云：风淫于内，治以甘寒。梨蔗皆甘寒，而一效一不效者，乃胃中气虚已极，不奈梨性之达下，而喜蔗性之和中也。遂以甘寒定方，人参、竹沥、麦冬、生地之属。众议除参不用，服后腹内呱呱有声，呕出黄痰少许，胸中遂快，次早大便亦通，症似向安。然本胃经受病，而胃脉反和，惟心肾肝肺之脉不安，其故口中味淡，汤饮不肯下行。

　　此中央气弱，不能四迄转达也。宜急用四君子汤之理胃气，则中央之枢转有力，而四畔之机关尽利，喉管之水气不逆，而口中之淡味亦除矣。不信，别召二医，一谓中风，一谓伤寒。微用表剂，即汗出沾濡，气高神荡，呃逆不休矣。再投黄连一剂，则脉乱如沸羹，频转频歇，神昏身强，年寿黑滞，气出顺而入必哕，昼夜万三千五百息，即哕亦如之。二医卸祸，谓喻前议四君，今始可用。喻曰：气已出而不入，再加参、术之腻阻，气立断矣，惟仲景旋复代赭一方，可收神功于百一。进一剂而哕势稍减，二剂加代赭至五钱，哕遂大减，连连进粥，神清色亮，脉复体轻。再用参、苓、麦冬、木瓜、甘草，平调二日，康复如初。

　　张三锡治一老人，偶伤饮食，消导未减。或误与润肠丸，二服下清水，胀痛转甚。或复投巴豆丸，二服至呃逆不止。用大剂六君子汤二帖，至五帖全止，补养而愈。

　　一老人深秋患痢，发呃逆呕吐。黄柏炒燥研末，陈米饭为丸小菀豆大，每服三十丸，人参、白术、茯苓三味浓煎汤下，连服三剂即愈。切不可下丁香等热药。

　　陈良甫治一人痢疾，呃逆不止，六脉沉弱。诸医药灼艾皆无效，乃投退阴散两服愈。又尝治许主簿，痢疾呃逆不止，诸药无效。灸期门穴，不三壮而愈。（《良方》。）

　　王叔权治一男子，忽气出不绝声，病数日矣。以手按其膻中而应微，以冷针频频刺之而愈。初不之灸，何其神也。（《资生经》。）

　　陈霞山治一人，咳逆上气，体重气短，胀满坐不得卧，常作水鸡声。用白前汤：白前二两，紫菀、半夏各三两，大戟一两，水一斗，煮三升，分三服。（水肿大实之治。）

　　薛立斋治一妇人痢后呕哕，（即呃逆也。）服降火化痰等剂愈甚，脉洪大，按之虚细，作渴饮汤，诸药到口即呕。此脾胃虚寒，不能司纳，以参、术、炮姜末各一钱，以饭作丸，米饮不时送三五粒，至三两余，闻药不呕。

　　乃以六君加炮姜，三十余剂。

　　一妇人患症同前，饮食少思，胸腹膨胀，大便不实。所见之症，悉属虚寒假实，遂朝用补中益气汤加炮姜、木香，夕用六君子汤送四神丸，渐愈。又用八味丸料，煎送四神丸而痊。

　　一妇人因怒呕哕，时或昏愦口噤，时或举体内动，其面色或青或赤。此肝火炽甚，脾土受侮，用小柴胡汤加山栀、钩藤治之渐愈。又用加味归脾、逍遥二药，调理而痊。

　　缪仲淳治高存之邻人卖腐者，伤寒微哕，两日夜不省人事。其子乞方，问之曰：汝父当时曾头身热乎？曰：然。曰：曾服汗药乎？曰：未也。曾吐下乎？ 曰：未也。因索伤寒书检之，其方类用干姜、柿蒂、丁香及附子等温热之药，（检方云云者，盖示人以病系阳明热呕，以上诸药均不可用，非临阵看兵书也。）末条仅载白虎汤一方。缪思之，曰：伤寒头痛口渴身热，本属阳明热邪传里，故身凉发哕，（传里身凉，亦是金针。）未经汗吐下，邪何从而出？但其人年老多作劳，故于白虎汤中加人参三钱，二剂立愈。

　　马元仪治葛怀，年六旬外，下痢呃逆，两足微冷，或以痢治之转剧。诊之，两脉虚微，此中气挟寒下痢，当大剂温补，以恢复元气。时有言下痢多由湿热在胃，不行清理，而反温补恐未合。曰：湿热伤者，其脉必实，其腹结痛，且无呃逆足冷之症。此由年高气弱，火衰于下，气虚于中，因之升降失常，而输泄无度。温补非治痢也，阳回则痢自止耳，若必俟痢止而后补之晚矣。遂与人参四两，合附桂理中汤，连投四大剂而瘥。

　　陆圣修年逾六旬，呃逆泄泻，面赤如妆，足冷如冰，两脉沉微。曰：人身之中，赖元气以充养，今因泄泻而气衰于下，复因呃逆而气伤于上，上下交征，年高气弱，何以当此？所幸者犹未喘与汗，尚可挽也。与附子理中汤，大培火土，加丁香以暖胃止呃，盖一法而升降之道备焉。降者以肾中阳旺，则气不上僭，而下收崇土之功，升者以脾中阳旺，则气不下陷，而中守之营运有职，则饮食自然变化精液，而泄泻安有不愈乎？朱氏子未第时，患腹胀食少，倦怠自汗，呃逆口干。脉之，左得弦急，右见虚微，此中虚肝盛，得之烦劳且怒也。烦劳则气分驰而脾胃损，郁怒则肝木横肆而脾胃伤，由是汗出不止，脾虚而腠理不固也。口中干燥者，脾虚而精液不升也；腹胀者，气虚而传化失常也；食少者，胃阳不化，健运失职也；呃逆者，五阳不布，阴气用事也。当用桂附理中汤，大培中土，土旺则不受制于木，且能生肺以制木也。服四剂，脉渐起，胀渐平。因停药数日，胀如故，与大剂桂附理中汤，少加沉香以和胃气而行肝气，调理一月而安。（病本多项，因呃逆为病之最，故入此。）

　　老仆王忠妇呕逆呃气，几无宁刻。脉之，右寸独大，余脉虚微。此中州土败，水气不行，五阳不布，浊阴上逆也。与五苓散一剂。此肝邪挟水气上逆也，五苓利水，中有桂以制肝，故速愈。服后一时许吐逆顿止，再与附桂理中汤连服之，明日两脉向和，呃逆亦止。微觉倦怠，与加桂理中汤，四五剂而安。

　　张意田治董友之母，年将七旬，病已八日。脉之，软缓而迟滞，发热日晡益甚，舌苔黄浓，大便不行，（便知非丁香、柿蒂症。）畏寒呃逆。阅诸方咸以老年正气虚，用丁香柿蒂与补阴之剂。夫脉来迟滞，畏寒，阳邪入里也；舌苔黄浓，日晡热盛，阳明实也。此乃表症未解，而陷里之热急，致气机逆窒而发呃，法当下之，毋以年高为虚也。与小承气，服后大便转矢气，兼有心烦不宁之状。与一剂，临晚下黑屎数枚，二更战栗壮热，四更大汗，天明又便黑矢，然后呃止神清而睡。此实呃之症也，宜审之。

　　朱丹溪治一中年妇人病哕，以四物汤加和白陈皮、留尖桃仁、生甘草、酒红花，浓煎入驴尿饮，以防其或生虫也。与数十帖而呃逆除矣。

　　楼全善治其兄，九月得滞下，每夜五十余行，呕逆食不下，五六日后加呃逆，与丁香一粒，噙之立止。但少时又至，遂用黄连泻心汤加竹沥引之。此实中挟虚之症，得黄连泻心，实症除而虚症未已，故得补敛而安。

　　若施之纯实之症则危矣。呃虽少止，滞下未安，若此十余日，（痢久故可用涩。）遂空心用御米壳些少涩其滑，日间用参、术、陈皮之类补其虚。自服御米壳之后，呃声渐轻，滞下亦收而安。

　　沈明生治唐玉如，夏间患血淋，数日淋止发呃，举体振动，声大且长。或与开胃消痰益剧，勺粒不入，已两日夕。又欲进丁香、柿蒂且加姜、桂、参、 。诊之，乃阴衰火炎症也。盖劳役而兼房帏，时际炎敲，水不制火，血虚而气上冲，是以胀满不食，呃逆不已。今六部脉洪数，颜如煤 ，大便六七日不行，小水滴沥不快。经云：诸逆冲上，皆属于火。先哲云：呃满须看前后部。肾虚不能纳气归元，故呃声长大从丹田出，丁香、柿蒂可妄投耶？乃先用胆导得垢数枚，觉两足微暖，此逆气下达也。即以六味汤料稍减山药、萸肉，入黄连、栀子、车前、牛膝，薄暮煎服，不夜分呃全愈矣。明晨进粥，滞色渐清。夫呃症有寒热之分，呃声有上下之别。

　　今以劳剧之体，血淋后见之，是不由胃而由于肾也。六脉洪数，大小便不利，是不由于寒而由于热也。真水耗于平日，火症萃于一时，虚则肝肾不能纳气，自下焦上逆为声，非中焦热邪之比。其腰疼颜黑俱属可虞，幸得两足温，得补而哕止，乃壮水制阳光之明验，亦坎离既济之隹征也。根据方调理半月全瘳。

　　娄东吴大令梅顿先生弟也，丁未夏，归自烟台，炎风烈日不无感受，萑符不靖不无惊恐。舟中兼有当夕者，至中途疲 殊甚，急棹抵吴门。或谓憔悴之体，竟应投补。沈见脉数未平，气口独盛，以为虚中有实热，初用薷、芩等剂，溯其源也。继用劫利等剂，导其流也。宿垢既除，旋培元气，元气渐复，行且勿药矣。因设酬劳之宴，劳倦惫甚，其夕神昏肢倦，俄而发呃。沈曰：劳复发呃，当施温补无疑，第虚气上逆，其势方张，恐汤药未能即降，须艾 佐之为妙。一友于期门穴一壮即缓，三壮全除，调补而瘥。

　　魏玉横曰：祖姓人年近七旬，素有胃痛病。于二月间忽发呃，昼夜不绝声者十余日，胃亦痛，食入即呕。

　　或与二陈汤加丁香、藿香等，病转剧。脉之，两手皆洪数，两寸溢而鼓，时见歇止，乃厥阴之火上冲而然。与杞子、米仁各一两，沙参五钱，麦冬三钱，酒连四分，二剂而愈。后半年病复作，以贫乏无力再药而死。此贫亦为不治之一也，哀哉！

　　卷十五

</div>
    <div class="pagination">
<a href="续名医类案_page49.html">上一页</a><span>...</span><a href="续名医类案_page45.html">45</a><a href="续名医类案_page46.html">46</a><a href="续名医类案_page47.html">47</a><a href="续名医类案_page48.html">48</a><a href="续名医类案_page49.html">49</a><span class="current-page">50</span><a href="续名医类案_page51.html">51</a><a href="续名医类案_page52.html">52</a><a href="续名医类案_page53.html">53</a><a href="续名医类案_page54.html">54</a><a href="续名医类案_page55.html">55</a><span>...</span><a href="续名医类案_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
