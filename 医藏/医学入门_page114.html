<!DOCTYPE html>
<html>
<head>
    <meta charset="UTF-8">
    <title>医学入门 - 第 114 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 114 页/共 202 页</h1>
    <div class="content">　　凡饮食不能洁齿，臭腐之气淹渍日久，兼之风热上攻，齿龈有孔生虫，蚀一齿尽，又度其余，至如疳 ，皆其种类，必杀虫而后痛止，神功丸取牙虫。

　　牙宣之因只有二，牙缝流血，风热者，消风散加芒硝，内服外擦；肾虚炎者，四物汤加升麻，或牡丹皮、知母、黄柏；阴虚气郁者，四物汤加香附、侧柏叶、牛膝，外敷绿袍散，或香盐散常擦。变骨蚀风，出血骨露者，玉池散。疳 出血多者，用生竹茹二两，醋煮含之。

　　走马疳参小儿方（溺白散）。

　　外治必兼辛温药，牙痛本因湿热，标被风冷所郁，故内服辛凉以治其本，外宜辛温以治其标，通用擦牙方、谢传失笑散、肾虚胃热方、风虫牙疼方、延平方、劫痛方、乌须固齿方、消齿壅法、取牙不犯手方。

　　擦牙选须擦牙床。

　　凡遇日月蚀未平时，勿进饮食，误食多患齿疾。养生家晨兴叩齿，永无齿疾。以上五岳并咽喉，谓之杂科。

　　痛风痛风历节分怯勇，形怯瘦者，多内因血虚有火；形肥勇者，多外因风湿生痰。以其循历遍身，曰历节风。甚如虎咬，曰白虎风。痛必夜甚者，血行于阴也。

　　痛多兼肿或不肿。

　　痛多痰火，肿多风湿。然痰火虽内因六欲七情，或病后亡津，血热已自沸滕，亦必略感外邪，而后发动，骨节痛极，久则手足蜷挛；风湿虽外因涉冷从湿，当风取凉，然亦必血热而后凝滞污浊，所以作痛，甚则身体块瘰。痰火、风湿全者，古龙虎丹主之。

　　详分上下与周身，伤寒周身节痛，乃风寒侵入肌骨。杂病周身痛者，乃风痰壅滞，二陈汤加南星、羌活、苍术、白芷、酒芩、竹沥、姜汁，或挟瘀血者，再加桃仁、红花；湿痰瘀血，周身两胁走痛者，控涎丹加桃仁泥为丸，或小胃丹下之。如半身不遂，及左右手足蜷挛者，乌头汤微汗之。虚者，地仙丹（详中风门）。上体痛者，宜祛风热豁痰，二陈汤主之。痰热客太阳，颈项强，动则微痛者，加酒芩、羌活、红花。湿痰钻注肢节痛者，加二术、威灵仙、干姜、黄柏、羌活、白芍；结阳肢肿者，倍加黄芩。湿痰横行，手臂痛，加南星、苍术、酒芩、香附、威灵仙；臂重难举者，加二术、羌活、桂枝、威灵仙、黄芩；臂软难举者，加南星、枳实、木香、姜黄。如臂痛不能举，或连指掌肿痛者，舒经汤。肩忽痛者，小柴胡汤去半夏，加防风、当归、生地、大黄、黄连、滑石。肩背痛，因食积者，单龟板为丸，姜汤下。肩腿痛者，用龟板一两，侧柏叶、香附各五钱，白芥子、凌霄花各一钱半，为末，酒糊丸，四物汤加甘草、陈皮煎汤下。背心常一片冰冷者，导痰汤合苏子降气汤。下体痛者，宜流湿行气，四物汤主之。阴虚臀尖痛者，膀胱有火，加知母、黄柏及桂少许；有痰合二陈汤加泽泻、前胡，木香为引；痛甚，加乳香、没药；热者，合大承气汤下之。两腿痛者，加牛膝、陈皮，吞加味三妙丸；两腿痛甚，素虚性急，或痢后血流经络作痛者，加桃仁、牛膝、陈皮、甘草、姜汁，煎熟调潜行散。如两腿间，忽一二点痛入骨不可忍者，用芫花根为末，醋调敷痛处，以帕紧扎，产后有此疾者亦宜。两足痛者，当归拈痛汤。凡痛风丸散佐使，在上，加羌活、威灵仙；在下，加牛膝、防己、木通、黄柏；在手臂，加桂枝，引至痛处。如遍身痛者，则问所起处加之。

　　风毒髓痛共一种。

　　痛风，百节酸疼无定处，久则变成风毒，痛入骨髓，不移其处，虎骨散、麝香丸。如赤肿灼热者，败毒散；肢节肿痛，挟湿热者，麻黄赤芍汤主之。

　　湿痛如脱风汗黄，外因湿证，肿满身痛如脱者，除湿汤；寒湿者，附子六物汤、捉虎丸；湿热者，五苓散加苍术、防风、羌活、白芷、黄柏、竹沥、姜汁；走注者，四妙散；肢节肿、脉滑者，加南星、木香、槟榔、苍术、黄柏、防己。湿气背伛偻，足挛成废者，用甘遂一钱为末，入猪腰内煨食之，上吐下泻。风证黄汗出，面微红，掣痛热者，防风通圣散，或小续命汤去附子，加羌活、黄芩；虚者，乌药顺气散、独活寄生汤。上体，金枣丹；下体，换腿丸。风中肩背，太阳气郁不可回顾，或肺气郁热，小便数而欠伸，宜通气防风汤、羌活胜湿汤。风湿相搏痛者，甜瓜子丸、神仙飞步丹、龙虎丹、活络丹、乳香黑虎丹、活血应痛丸。风湿毒生疮，单苍耳加羌活、防风十分之二为末，蜜丸梧子大，每百丸酒下，或单丸一斤，加四物汤料各五钱，防风、羌活各三钱，川乌一钱半，为末蜜丸，空心茶、酒任下。风寒湿热成痹，臂髀腰脚骨热肿痛，行步艰难者，二妙苍柏散等分，加虎胫骨减半，为末，水调服。

　　暑热烦疼寒掣（骨）髓。

　　暑湿相搏，面赤尿赤者，五苓散合败毒散，加当归、赤芍，或复元通圣散。结阳肢肿，热毒流注，大便闭者，犀角汤。寒证肢节掣痛，小筋急痹者，五积散合顺元散，加麝一厘。鹤膝痛者，五积散加松节、杉节；骨髓痛者，虎骨散。

　　七情刺痛食停痰，内因七情，肢节胸胁刺痛，初必眩晕自汗，二陈汤加香附、枳壳、木香。如腰背气动发痛者，枳甘散、流气饮子，俱加葱白煎服，后卧少时。如思虑伤心，痛从背起至胸胁者，用人参四分，木通二分，煎汤，吞当归龙荟丸。饮食积痛风。初必胸满呕吐，二陈汤加乌药、枳壳，或单苍耳丸。因食浓味，积痰脾胃，髀枢左右发痛一点，延及膝肿大，恶寒夜剧者，潜行散为主，加甘草梢、苍术、犀角、川芎、陈皮、牛膝、木通、白芍，入姜汁煎服，病稍减，去犀角，加牛膝、龟板、归身尾，冬月加桂，夏加黄芩。又有遍身游走，痒痛状如虫啮，遇痒而进饮食，则虫亦餍饫其间，庶不致频频啮也，宜麝香丸。留饮四肢历节，气短脉沉，久则令人骨节蹉跌，恐为癫痫，宜导痰汤加减。痰饮者，古半硝丸。气短倦怠者，六君子汤加南星。酒湿痛者，用黄柏、威灵仙各五分，苍术二钱，陈皮、芍药各一钱，甘草三分，羌活二分，水煎服。

　　血气虚劳不荣（养关节腠）理。

　　血虚，四物汤加龟板、秦艽；有火者，调潜行散；有瘀血者，加大黄、桃仁、红花微利之；性急发热者，加酒芩、黄柏；肢节肿痛，脉涩者，加桃仁；历年不愈者，倍加木通。出汗或发红丹即愈，若不愈者，痛风丸、二妙苍柏散、三妙丸。气虚，历节痛如捶锻者，四君子汤加桂、附、白芍。血气俱虚，挟痰火者，八物汤加羌活、防风、黄柏、龟板。劳伤者，趁痛散、血风丸、劫劳散；阴虚者，虎潜丸、补阴丸。

　　治外流湿与疏风，痛风，因外风热、风湿得者，初起与伤寒相似，宜分表里治之。表证，九味羌活汤。气虚表实，骨节痛者，六一散加香附、黄芩，水煎或姜汁糊丸服。里证，五积交加散加大黄。痰湿热者，导水丸。病愈后，大便闭稍虚者，麻子仁丸。骤痛不可忍者，用枫寄生焙干浸酒，常服微醉。通用史国公浸酒方，万应膏。

　　调内活血和气尔。

　　属内因者，宜消瘀血，养新血，兼理痰火，则血自活，气自和，痛无不止。又不愈者，间用升降之剂，或专养血补脾。如久病及亡血、产后病此者，俱不宜纯用风药燥血。

　　痹风（附麻木）

　　五痹皮脉肌筋骨，痹者，气闭塞不通流也，或痛痒，或麻痹，或手足缓弱，与痿相类。但痿属内因，血虚火盛，肺焦而成；痹属风寒湿三气侵入而成，然外邪非气血虚则不入，此所以痹久亦能成痿。又痹为中风之一，但纯乎中风则阳受之，痹兼风寒湿三气，则阴受之，所以为病更重。观宋明医钱仲阳，自患周痹偏废，不能全愈可见。

　　上多风湿下寒湿。

　　经言：春为筋痹，夏为脉痹，仲夏为肌肉痹，秋为皮痹，冬为骨痹。言皮、脉、肌、筋、骨，各以时而受风寒湿之邪也。大概风湿多侵乎上，肩背麻木，手腕硬痛；寒湿多侵乎下，脚腿木重；若上下俱得，身如板挟，脚如石坠。须分风寒湿多少治之。风多，痛走不定；寒多，掣痛周身拘急，手足冷痹，与痛风无异；湿多，浮肿，重着一外不移。风多，乌药顺气散、三痹汤、越婢汤、单 丸。

　　寒多，五积散，加天麻、附子，或蠲痹汤。寒湿，五积交加散。湿多，川芎茯苓汤、当归拈痛汤、防己黄汤、羌活胜湿汤、续断丸。又冷痹，身寒不热，腰脚沉冷，即寒痹之甚者，三痹汤合三五七散，或舒经汤、附子理中汤。又热痹，或湿生热，或风寒郁热，身上发鼠走，唇口反纵，肌肉变色，宣明升麻汤。风寒湿热痹，二炒苍柏散等分，加虎胫骨、防风减半，水煎服。

　　皮顽脉涩证多烦，肌肉不仁筋骨屈。

　　风寒湿三邪交侵，在皮则顽不自觉，遇寒则急，遇热则纵，应乎肺，其证气喘烦满；在脉则血滞，六脉涩而紧，面无色，应乎心，其证心烦上气，嗌干善噫；在肌肉则四肢不仁，应乎脾，其证怠惰呕吐；在筋则屈而不伸，应乎肝，其证夜卧多惊，溺涩，小腹痛。在骨则重不能举，尻以代踵，脊以代头，应乎肾，其证心腹胀满。初入皮肤血脉，邪轻易治；留连筋骨，久而不痛不仁者难治；久久不愈，五痹复感三邪，入五脏，卧不起床，泻多食少，亦如中风入脏者死。

　　祛邪后分气血痰，初起强硬作痛者，宜疏风豁痰；沉重者，宜流湿行气。久病，须分气血虚实，痰瘀多少治之。气虚痹者，关节不充，一身如从水中出，阳虚阴盛也，四君子汤加肉桂、生附，或川附丸。血虚痹者，皮肤不仁，济生防风汤，或黄 建中汤去饴加桂枝。挟瘀血者，四物汤加桃仁、红花、竹沥、姜汁。挟痰者，手足痹麻，多睡眩晕，济生茯苓汤，或二陈汤加竹沥、姜汁。肾脂枯涸不行，髓少筋弱，冻栗挛急者，十全大补汤、地仙丹。通用五痹汤，擦痹法。

　　补早反令经络郁。

　　初病骤用参、 、归、地，则气血滞而邪郁经络不散。虚者，乌头粥、行湿流气散主之。

　　麻属气虚木痰瘀，此概言之耳。有因虚而风寒湿三气乘之，麻木并作者；有气血俱虚，但麻而不木者。盖麻犹痹也，虽不知痛痒，尚觉气微流行，在手多兼风湿，在足多兼寒湿。木则非惟不知痛痒，气亦不觉流行，常木为瘀血碍气，间木为湿痰。总皆经络凝滞，血脉不贯，谓之不仁，或兼虚火，则肌肉 动，不可误作风治。周身掣痛麻木者，谓之周痹，乃肝气不行也，宜先汗后补，黄 汤。开目麻木暂退，闭目甚者，升阳和中汤。皮肤麻木者，补气汤。手足麻，气虚者，补中益气汤去当归、陈皮，加五味子、白芍、生甘草。虚甚挟风者，补中益气汤正料，加乌药、附子、羌活、防风、天麻。十指麻木，胃有湿痰死血者，二陈汤加二术、红花、桃仁，少加附子以行经。左手脚腿偏麻疼痛，右口角并眼牵引侧视者，表有风也，宜天麻黄 汤。两腿麻木者，导气汤。两脚麻木如火热者，三妙丸。

　　治同痹风戒酒醋。

　　凡味酸伤筋则缓，味咸伤骨则痿，令人发热，变为痛痹、麻木等证。慎疾者，须戒鱼腥、面酱、酒醋。肉属阳助火，但可量吃，若浓味过多，下必遗溺，上必痞闷，先用二陈汤加芍药、黄连降火，然后用本证药。

　　斑疹（附赤、白游风）

　　斑疹属火有二因，斑属三焦无根之火，疹属心火，其上侵于肺则一也。外因初起，头疼身大热。

　　口知味者，忌大汗下，宜解肌微汗，有自吐泻者即愈。内因头或微疼，但手心热，脾胃虚者，宜大补以降其火；体壮者，宜清肺以化其痰。

　　斑势掀发如锦纹；有色痕而无头粒，重者红如锦绣成片，多发在胸腹。伤寒误温、误下，心火所主。杂病全是风热挟痰，手少阳相火自里发外，治宜安里药多，发表药少。外感者，败毒散加紫草，或升麻葛根汤加玄参。咽痛者，玄参升麻汤。狂言或见血者，阳毒升麻汤。渴者，化斑汤。便闭者，防风通圣散微利之；便不甚闭，去硝、黄；身疼，加苍术、羌活；痰嗽加半夏。热甚者，黑奴丸。斑烂者，黑膏。内伤发斑。轻如蚊迹、疹子者，多在手足，初起无头疼身热，乃胃虚火游于外，宜调中益气汤、黄 建中汤。内伤痰热，上攻头面者，升麻葛根汤，加玄参、贝母、黄芩、生地、麦门冬。内伤挟外感者，调中疏邪汤、参苏饮。

　　疹隐皮痒无肿痛，疹有头粒，或如粟米，或如蚊虫咬迹微红，或随出随没，或没而又出。红沥隐隐皮肤表分，欲出不出，但作搔痒，全无肿痛，名曰瘾疹，当春发，在伤寒最重，即温毒也，升麻葛根汤加牛蒡子、荆芥、防风，或鼠粘汤。

　　出如粟米赤白分。

　　赤疹，因天热燥气乘之，稍凉则消，川芎茶调散、人参羌活散、胡麻散。里热者，解毒汤。白疹，因天寒冷气折之，稍暖则消，惺惺散。里虚者，理中汤。似赤似白，微黄隐于肌肉之间，四肢重着，此风热挟湿也。多因浴后感风，与汗出解衣而得，宜消风散；寒，加官桂；暑，加黄芩、柴胡；湿，加苍术、茯苓。如肢体不仁者，黄连橘皮汤。遍身疹多，痛极者，古苦皂丸。又有斑疹并出者，不可概用风药，恐变痰嗽渴呕疮疹。面生紫赤瘾疹、雀子斑、汗斑，皆此类之缓者。

　　五色血毒风火炽，疹色赤者，又名丹疹，或遍五色，因血盛热毒蓄于命门，被风毒逐动相火，则发满遍身，甚则肌烂。寒月，升麻葛根汤；暑月，人参羌活散。热，加黄芩、玄参；冷，加黄、白芷（详小儿门）。外治土朱散，浮萍汤。

　　黑而入腹最伤人；凡斑疹赤色身暖，自胸腹散四肢者，吉；黑色身凉，自四肢入腹者，死。旧分瘾疹、丹疹各类，今合一，以其因治同也。

　　赤白游风属肝火，面皮、颈项、身体皮肉变色，赤者，谓之赤癜；白者，谓之白癜。乃肝风搏于皮肤，血气不和所生。赤属血，血热者，九味羌活汤加金银花、连翘，或四物汤加柴胡、山栀、牡丹皮。虚者，逍遥散加山栀，或肾气丸。白属气，热者，败毒散，或小柴胡汤加防风、连翘。虚者，补中益气汤加羌活、防风。如果系风毒者，胡麻散、单苍耳丸、单浮萍丸。此疾久者，只宜滋养气血，则火自息，风自定，痒自止。若用祛风辛苦之剂，则肝血愈燥，风火愈炽，元气愈虚，变为难治。

　　虚痒不止血难匀。

　　身上虚痒，血不荣于腠理故也，宜四物汤加黄芩，入紫浮萍末调服，或单凌霄花为末，酒调服。遍身及头上，风屑痒者，单苦参丸，或薄荷、蝉蜕等分，为末，酒调服。

　　以上斑瘾、丹疹、癜、癣，大同小异，诸方通用。

　　外集·卷四　杂病分类

　　外感

　　咳嗽咳嗽须分痰与声，痰声俱有肺脾经；咳因气动为声，嗽乃血化为痰，肺气动则咳，脾湿动则嗽，脾肺俱动，则咳嗽俱作。然以肺为主，故多言咳，则包嗽在其中。

</div>
    <div class="pagination">
<a href="医学入门_page113.html">上一页</a><span>...</span><a href="医学入门_page109.html">109</a><a href="医学入门_page110.html">110</a><a href="医学入门_page111.html">111</a><a href="医学入门_page112.html">112</a><a href="医学入门_page113.html">113</a><span class="current-page">114</span><a href="医学入门_page115.html">115</a><a href="医学入门_page116.html">116</a><a href="医学入门_page117.html">117</a><a href="医学入门_page118.html">118</a><a href="医学入门_page119.html">119</a><span>...</span><a href="医学入门_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
