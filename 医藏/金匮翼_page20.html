<!DOCTYPE html>
<html>
<head>
    <meta charset="UTF-8">
    <title>金匮翼 - 第 20 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮翼 - 第 20 页/共 42 页</h1>
    <div class="content">　　即温白丸减去川椒，加下药：羌活、三棱、甘遂、杏仁、防风（各一两五钱） 威灵仙（一两）
　　卷五
　　头痛统论
　　头，象天，六腑清阳之气，五脏精华之血，皆会于此。然天气所发，六淫之邪，人气所变，五贼之逆，皆能相害。或蔽复其清明，或瘀塞其经络，因与真气相薄而为痛也。因风而痛者，抽掣恶风，有汗而痛。因暑热而痛者，或有汗、或无汗，则皆恶热而痛。因湿而痛者，痛而头重，遇天阴尤甚。因痰饮而痛者，亦头昏重而痛，愦愦欲吐。因寒而痛者。恶寒而脉绌急。气虚而痛者，遇劳则痛甚，其脉大。血虚而痛者，善惊惕，其脉芤。
　　东垣治头痛，大率皆以酒芩、酒连、酒柏加风剂，如清空膏、安神散、清上泻火汤之类，但杂用羌、防、升、柴、 、蔓等药，殊欠纪律，学人师其意可也，《元珠》茶调散，简要可用。
　　治头风久痛，须加芎、归、红花少许，非独治风，兼和血止痛也。细茶最能清上风热，久痛以之作引弥佳。东垣、谦甫常用之。
　　许学士荆芥散，独用荆芥治风， 石膏治热，何等简要。东垣清空膏诸方，盖师其意而扩充之。
　　风痰头痛，多兼呕逆眩晕，若用风药，其痰愈逆，其痛益甚。《和剂》玉壶丸，乃是的药。东垣变为白术半夏天麻汤，则兼气虚而言之耳。
　　肾厥头痛、肝厥头痛，《本事方》论之最详。
　　玉真丸，硫黄、半夏，温降之力弥大，石膏、硝石，寒下之能甚长。夫阴气上逆，其来最暴，治以纯阳，必多格柜，故须膏、硝为之佐使，令其相入而不觉其相倾耳。黑锡丹亦见此意。
　　茸珠丹有二方，一用朱砂、鹿茸二味为丸。盖亦补虚坠浮之意。一用朱砂同草乌、瞿麦、黄药子火 ，独取朱砂为末作丸。此不特朱砂经火有毒，即草乌之辛散，瞿麦、黄药子之苦降，并已成灰，吹去不用，而顾需其相济，讵可得耶。
　　搐鼻诸方，《本事》独用辛温，东垣、河间并用辛凉。夫久畜之风，多化为热，而闭郁之气，非温不通，随病斟酌，从少从多，则贤者之责也。
　　头痛饼子，有用五倍子、全蝎、土狗各七个，醋和作饼者。用南星、川芎等分同连须葱白捣烂作饼者。有用蓖麻子、乳香者。有用大黄、芒硝同井底泥捣贴者。然外治之药，无论邪之寒热，并宜辛温开达，徒用苦寒，郁闭益甚，苟非热极，不可轻用。
　　头痛之因，非止一端，有风、有寒、有湿、有热、有兼气。兼气者，如火与湿合，《内经》所谓少阳司天之政，二之气，其热郁于上，头痛、呕吐、昏愦是也。有火胜水复者，《内经》所云岁金不及，炎火乃行，复则阴厥，且格阳反上行，头脑户痛，延及脑顶，发热是也。
　　有胃实者，经所谓头痛耳鸣，九窍不利，肠胃之所生是也。有肾厥者，经所谓头痛巅疾，下虚上实，过在足少阴巨阳，甚则入肾是也。有心热者，经所谓心烦头痛，病在膈中，过在手巨阳少阴是也。有痰饮者，其病在脾，东垣所谓太阴痰厥，头痛眼黑，呕吐闷乱，亦湿胜也。有内风者，风从火化，其病在肝，不特厥阴之脉与督脉上会于巅，盖即肝脏冲逆之气，亦能上至巅顶也。又有真气不守，厥而上行，天门真痛，上引泥丸，名真头痛，多不可治。古方云：与黑锡丹，灸百会穴，猛进参、附、乌、沉，或有可生。然天柱折者，亦难为力矣。
　　
　　卷五　头痛统论
　　风头痛
　　风头痛者，风气客于诸阳，诸阳之脉，皆上于头，风气随经上入，或偏或正，或入脑中，稽而不行，与真气相击则痛。经云：风气循风府而上，则为脑风是也。其挟寒挟热，则随症审而治之。
　　
　　经验治头痛、风热痛不可忍者方
　　（《元珠》名茶调散）小川芎（一两） 香白芷（五钱） 细芽茶（三钱） 片黄芩（二两，酒拌炒，再拌再炒，如是三次，不可令焦） 荆芥穗（四钱） 薄荷叶（三钱）上细末，每服二三钱，茶清调下。一方有菊花、防风、僵蚕。
　　
　　石膏散
　　石膏（二两，炭火烧，研细末） 川芎（一两） 炙甘草（半两）上为末，每服一钱，葱白、好茶同煎汤调下，食后日二服。
　　
　　一方
　　：决明子作枕，去头风、明目佳。
　　
　　《本事》白附散
　　 治风寒客于头中，疼痛牵引两目，遂至失明。
　　白附子（一两） 麻黄 川乌 南星（各半两） 全蝎（五个） 干姜 朱砂 麝香（各二钱半）上为细末，酒调一匙服，略睡少时效。
　　
　　三五七散
　　 治风寒入脑，头痛恶寒目眩。
　　防风（二两） 茱萸 炮姜 茯苓（各一两五钱） 细辛 炮附子（各七钱五分）上为细末，每服二钱，温酒调下。（《局方》。）
　　芎辛汤
　　 治风寒湿在脑，头痛眩晕呕吐。
　　川芎（三钱） 细辛 白术（各一钱半） 甘草（一钱）上锉作一帖，入生姜五片，芽茶少许，水煎服。（《济生》）东垣云：高巅之上，惟风可到，故味之薄者，自地升天者也。所以头痛皆用风药治之。
　　然患痛人，血必不活，而风药最能燥血，故有愈治而愈甚者。此其要尤在养血，不可不审也。
　　
　　卷五　头痛统论
　　热厥头痛
　　热厥头痛者，胃热气盛，不能下行也。其证头中热痛，虽严寒犹喜风寒，微来暖处，或见烟火，则痛复作，其脉数或大者是也。
　　
　　小清空膏
　　片芩细切，酒拌匀，晒干为末，茶清调下。
　　
　　治热厥头痛方
　　大黄酒炒三次为末，茶清调服。
　　热气在头，以风药引之，则热弥盛而痛益甚。大黄苦寒泻热，得酒则能上行泻脑热。昔人所谓鸟巢高巅，射而去之是也。茶性清上，故诸头痛药中多加用之。
　　
　　（新定）
　　生地（三钱） 知母（酒炒） 黄芩（酒炒，各一钱） 薄荷 黑山栀 甘菊 甘草 荆芥（各五分） 红花（三分）上作一服，水煎食远服。便闭加酒炒大黄一钱五分。此方治头痛烦热，喜见风寒，稍近烟火，则痛复作，或便闭不通者，往往取效。古法动作辄头重痛，热气潮者属胃。丹溪云：头痛如破，酒炒大黄半两，茶清煎服。
　　
　　卷五　头痛统论
　　湿热头痛
　　湿热头痛者，湿与热合，交蒸互郁，其气上行，与清阳之气相搏，则作痛也。东垣云：诸湿热头痛，清空膏主之。又云：湿热在头而头痛者，必用苦吐之，或用搐鼻药。
　　
　　清空膏
　　 疗风湿热头痛，上壅损目，及脑痛年深不止。
　　羌活 防风（各一两） 柴胡（七钱） 川芎（五钱） 炙草（一两半） 黄连（一两，炒） 黄芩（三两，一半酒制，一半炒）上为细末，每服二钱，入茶少许，汤调如膏，抹在口内，少用白汤送下，临卧。
　　
　　搐鼻散
　　青黛 石膏 芒硝 郁金 薄荷 牙皂上为末搐鼻。东垣白芷散，有白芷，无牙皂、青黛。
　　又头重如山者，湿气在头也。用：
　　红豆散
　　红豆（十粒） 麻黄 瓜蒂（各五分） 连翘 羌活（各三钱，烧）上为末搐鼻。
　　
　　透顶散
　　（《本事》）细辛（表白者，三茎） 瓜蒂（七个） 丁香（三粒） 糯米（七粒） 冰片 麝香（各一黑豆大）上为极细末，每一大豆许，患人随左右搐之。良久出涎一升许则安。此药性味，视前搐鼻散稍温也，当随证审而用之。
　　
　　子和神芎丸
　　 治湿热壅滞头目，赤肿疼痛，大小便闭涩。
　　大黄 黄芩（各二两） 牵牛（生） 滑石（各四两） 黄连 薄荷叶 川芎（各半两）上为末，滴水为丸，梧子大，每服五十丸，食后温水送下。
　　
　　卷五　头痛统论
　　寒湿头痛
　　（一门，鹤年补集。）头痛由于湿热上壅者颇多，然亦有因寒湿者。《金匮》所云：头痛鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈。愚以为《本事》透顶散，正治寒湿头痛之剂，否则丁香、细辛，治湿热头痛，无乃以火救火欤。
　　
　　卷五　头痛统论
　　痰厥头痛
　　痰厥头痛者，病从脾而之胃也。夫脾主为胃行其津液者也，脾病则胃中津液不得宣行，积而为痰，随阳明之经上攻头脑而作痛也。其证头重闷乱，眩晕不休，兀兀欲吐者是也。
　　
　　半夏白术天麻汤
　　 治太阴痰厥头痛，眼黑头旋，恶心烦乱，肢冷身重。
　　半夏 陈皮（去白） 麦芽（各七钱半） 神曲 白术（五钱，炒） 黄 （炙） 苍术（米泔浸） 天麻 茯苓 人参 泽泻（各五钱半） 黄柏（二分，酒洗） 干姜（三分）稍热服食前。一方加生姜一片。
　　《外台》云：头痛非冷非风，此膈有痰也。浓煎茶啜一二升探吐之，吐已复吐，候苦汁出乃止，不损人，待渴自止妙。
　　
　　茶调散
　　（子和）瓜蒂、好茶二味，等分为末，每二钱，齑汁调，空心服之取吐。
　　
　　半夏茯苓汤
　　 治热痰呕逆头痛。
　　半夏（二钱） 赤苓（一钱） 陈皮（去白） 甘草（各五分） 黄芩（五分） 生姜（三片），煎作一服。
　　头痛连眼痛，此风痰上攻，用雨前茶、川芎、白芷、防风、天台乌药、细辛、当归为末，汤调服。
　　
　　防风饮子
　　 疗风痰气，发即头旋，呕吐不食。
　　防风 人参 橘皮（各二两） 白术 茯苓（各三两） 生姜（四两）上锉碎，以水六升，煮取三升，去滓分温四服，一日服尽。忌醋、桃、李、雀肉、蒜、面。
</div>
    <div class="pagination">
<a href="金匮翼_page19.html">上一页</a><span>...</span><a href="金匮翼_page15.html">15</a><a href="金匮翼_page16.html">16</a><a href="金匮翼_page17.html">17</a><a href="金匮翼_page18.html">18</a><a href="金匮翼_page19.html">19</a><span class="current-page">20</span><a href="金匮翼_page21.html">21</a><a href="金匮翼_page22.html">22</a><a href="金匮翼_page23.html">23</a><a href="金匮翼_page24.html">24</a><a href="金匮翼_page25.html">25</a><span>...</span><a href="金匮翼_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
