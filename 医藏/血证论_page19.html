<!DOCTYPE html>
<html>
<head>
    <meta charset="UTF-8">
    <title>血证论 - 第 19 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>血证论 - 第 19 页/共 26 页</h1>
    <div class="content">　　生脉散

　　人参（三钱）麦门冬（三钱）五味子（七粒）人参生肺津。麦冬清肺火。五味敛肺气。合之酸甘化阴。以清润肺金。是清燥救肺汤之先声。

　　保元汤

　　人参（三钱）黄（三钱）黑枣（三钱）炙甘草（二钱）煨姜（三片）草与黑枣。大补中土。再加煨姜以温之。黄以鼓之。人参以滋之。总使土气冲和。上生肺金。肺阳布护。

　　阴翳自消。一切寒怯虚悸之症自除。此为温补肺阳法。与上滋肺阴法。为一寒一热之对子。

　　六君子汤

　　人参（三钱）白术（三钱）云苓（三钱）甘草（二钱）陈皮（三钱）半夏（三钱）四君子。补胃和中。加陈皮半夏以除痰气。肺之所以有痰饮者。皆胃中之水不行。故尔冲逆。治胃中即是治肺。

　　天王补心丹

　　当归（三钱）熟地黄（五钱）生地黄（三钱）远志（一钱）人参（三钱）丹参（三钱）天门冬（三钱）麦门冬（三钱）元参（三钱）桔梗（钱半）酸枣仁（三钱）柏子仁（三钱）云茯苓（三钱）五味子（一钱）陈修园曰。心字篆文。只是一倒火耳。火不欲炎上。故以生熟地补水。使水上交于心。以元参丹参二冬。

　　使火下交于肾。又佐参苓以和心气。当归以生心血。枣仁以安心神。远志以宣其滞。五味以收其散。更假桔梗之浮为向导。心得所养。而何有健忘怔忡津液干枯舌疮秘结之苦哉。

　　朱砂安神丸

　　朱砂（一钱）黄连（三钱）生地（三钱）当归（三钱）甘草（二钱）朱砂之重以镇怯。黄连之苦以清热。当归之辛以嘘血。更取甘草之甘。以制黄连之太过。地黄之润。以助当归所不及。合之养血清火。安镇心神。怔忡昏烦不寐之症。可以治之。

　　人参养荣汤

　　人参（三钱）黄（三钱炙）白术（三钱）甘草（钱半）当归（三钱）熟地（四钱）大枣（三钱）生姜（三片）远志（一钱）桂心（一钱）陈皮（二钱）白芍（三钱）云苓（三钱）五味子（一钱）此方即中焦取汁。奉心化赤以为血之义。参术草大枣。大补中焦。中焦谷化则汁益生。故加陈皮以化谷。中焦水停则谷不化。故加姜苓以别水。水谷既化。中焦之汁自生矣。再用归地多汁以引其汁。凡系妇人催乳。用此足矣。若必令其奉心化血。则宜芍味以敛之。使荣行脉中。而不外散。加桂心远志。启导心火。以助其化赤之令。补中者。开血之源也。导心者。化血之功也。敛脉者。成血之用也。此心火不足之治法。与炙甘草汤建中汤相近。

　　归脾汤

　　白术（三钱）黄（三钱）茯神（三钱）人参（三钱）远志（钱半）木香（一钱）甘草（二钱炙）枣仁（三钱）当归（三钱）桂圆（五枚去壳）心主生血。脾主统血。养荣汤。以治心为主。归脾汤。以治脾为主。心血生于脾。故养荣汤补脾以益心。脾土生于火。故归脾汤导心火以生脾。总使脾气充足。能摄血而不渗也。

　　养真汤

　　人参（三钱）白术（三钱）云苓（三钱）甘草（钱半）山药（三钱）莲米（三钱）麦冬（三钱）五味（八分）黄（三钱）白芍（三钱）煎去头煎。只服二三煎。取燥气尽去。遂成甘淡之味。盖土本无味。无味即为淡。淡即土之正味也。此方取淡以养脾。深得其旨。

　　小建中汤

　　桂枝（二钱）白芍（四钱）甘草（二钱）红枣（三枚生姜（三片）饴糖（一两）虚劳里急诸不足者。五脏阴精阳气俱不足也。故用姜桂辛温以生阳。用芍饴酸甘以生阴。大枣甘草纯甘以补中。使中宫创建。则阳气化而上行。阴气化而下降。细按此方。乃建胃滋脾。以阳生阴之法。归脾汤从此方重浊处套出。补中汤从此方轻清处套出。

　　正元汤

　　人参（附子汁煮）黄（川芎酒煮）山药（干姜煮）白术（陈皮煎）云苓（肉桂煮）甘草（乌药煮各等分）六药为末。盐汤下。取火烈之品。法平和之药。雄烈之味既去。诚为温补少火之驯剂。

　　白凤膏

　　平胃散（四两）人参（一两）茯苓（一两）上三味为末。纳枣内。入鸭腹中。陈酒煮烂。食鸭肉。将枣阴干。随用参汤白汤化服。鸭乃血肉之品。其性滋阴。酒为五谷之精。其性和阳。合诸药养脾胃。大收纯和之效。

　　桂枝甘草龙骨牡蛎汤

　　桂枝（三钱）甘草（二钱）龙骨（三钱）牡蛎（三钱）肝寒魂怯。用辛温镇补之品。以扶肝而敛魂。心阳上越。肾阳下泄。此方皆可用之。

　　滑氏补肝散

　　枣仁（三钱）熟地（四钱）白术（三钱）当归（三钱）山茱萸（三钱）山药（三钱）川芎（一钱）木瓜（一钱）独活（一钱）五味子（五分）肝体阴而用阳。此以酸甘补肝体。以辛甘补肝用。加独活者。假风药以张其气也。欲其气之鼓荡者。则用独活。欲其气之温敛者。则用巴戟。欲其气之清平者。则用桑寄生。欲其气之疏达者。则用柴胡白头翁。诸药皆治风之品。轻重不同。在人用之得宜。

　　炙甘草汤

　　（一名复脉汤）人参（二钱）地黄（二两六钱）麦冬（八钱）阿胶（二钱）芝麻（五钱）炙草（四钱）大枣（三枚）桂枝（三钱）生姜（三钱）清酒（一两）此方为补血之大剂。乡先辈杨西山言。此方亟戒加减。惜未能言明其义。余按此方。即中焦受气取汁。

　　变化而赤。是为血之义。姜枣参草。中焦取汁。桂枝入心化气。变化而赤。然桂性辛烈能伤血。故重使生地麦冬芝麻。以清润之。使桂枝雄烈之气。变为柔和。生血而不伤血。又得阿胶潜伏血脉。使输于血海。

　　下藏于肝。合观此方。生血之源。导血之流。真补血之第一方。未可轻议加减也。时方养荣汤。亦从此套出。第养荣汤较温。此方多用生地麦冬。则变为平剂。专滋生血脉。若催乳则无须桂枝。若去桂加枣仁远志。则更不辛烈。若加丹皮桃仁。则能清心化血。加山栀。又是清心凉血之剂。加五味。则兼敛肺金。此虽加减。而仍不失仲景遗意。又何不可。

　　大补阴丸

　　熟地（八钱）知母（三钱）黄柏（三钱）龟板（四钱）苦寒之品。能大伐生气。亦能大培生气。盖阴虚火旺者。非此不足以泻火滋阴。夫人之生气。根于肾中。

　　此气全赖水阴含之。若水阴不足。则阳气亢烈。烦逆痿热。方用知柏折其亢。龟板潜其阳。熟地滋其阴。

　　阴足阳秘。而生气不泄矣。

　　四物汤

　　（为生血和血之通剂）生地（四钱）白芍（三钱）川芎（二钱）当归（三钱）

　　四君子汤

　　人参（三钱）白术（四钱）云苓（四钱）甘草（二钱）

　　异功散

　　即四君汤。加陈皮二钱。

　　八珍汤

　　即上二方合用也。气血双补之平剂。

　　十全大补汤

　　即八珍汤。加黄肉桂。为温补气血之大剂。

　　当归补血汤

　　黄（一两）当归（五钱）此方以气统血。气行则血行。外充皮肤。则盗汗身热自除。内摄脾元。则下血崩漏能止。

　　柴胡清骨散

　　柴胡（三钱）青蒿（三钱）秦艽（三钱）白芍（三钱）丹皮（三钱）地骨皮（三钱）鳖甲（三钱）知母（三钱）黄芩（二钱）甘草（一钱）童便（少许）胡黄连（一钱）肝为藏血之脏。又司相火。血足则火温而不烈。游行三焦。达于腠理。莫不得其温养之功。若血虚火旺。

</div>
    <div class="pagination">
<a href="血证论_page18.html">上一页</a><span>...</span><a href="血证论_page14.html">14</a><a href="血证论_page15.html">15</a><a href="血证论_page16.html">16</a><a href="血证论_page17.html">17</a><a href="血证论_page18.html">18</a><span class="current-page">19</span><a href="血证论_page20.html">20</a><a href="血证论_page21.html">21</a><a href="血证论_page22.html">22</a><a href="血证论_page23.html">23</a><a href="血证论_page24.html">24</a><span>...</span><a href="血证论_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
