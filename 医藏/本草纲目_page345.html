<!DOCTYPE html>
<html>
<head>
    <meta charset="UTF-8">
    <title>本草纲目 - 第 345 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 345 页/共 603 页</h1>
    <div class="content">　　【气味】苦，寒，无毒。

　　【主治】水痢，头风身痒（《唐本》）。

　　根

　　【主治】消积，治反胃（时珍）。

　　茎、叶

　　【主治】煮汁，洗漆疮（时珍。出《肘后》）。

　　果部第三十卷　果之二

　　庵罗果

　　（宋《开宝》）【释名】庵摩罗迦果（出佛书）、香盖。

　　时珍曰：庵罗，梵音二合者也。庵摩罗，梵音三合者也。华言清净是也。

　　【集解】志曰：庵罗果，树生，若林檎而极大。

　　宗 曰：西洛甚多，梨之类也。其状似梨，先诸梨熟，七夕前后已堪啖。色黄如鹅梨，才熟便松软，入药亦希。

　　时珍曰：按：《一统志》云：庵罗果俗名香盖，乃果中极品。种出西域，亦柰类也。叶似茶叶，实似北梨，五、六月熟，多食亦无害。今安南诸地亦有之。

　　【气味】甘，温，无毒。士良曰：酸，微寒。

　　志曰：动风疾。凡天行病及食饱后，俱不可食。同大蒜、辛物食，令人患黄病。

　　【主治】食之止渴（《开宝》）。主妇人经脉不通，丈夫营卫中血脉不行。久食，令人不饥（士良）。

　　叶

　　【主治】渴疾，煎汤饮（士良）。

　　果部第三十卷　果之二

　　柰

　　（《别录》下品）【释名】频婆（音波）。

　　时珍曰：篆文柰字，象子缀于木之形。梵言谓之频婆，今北人亦呼之，犹云端好也。

　　【集解】弘景曰：柰，江南虽有，而北国最丰。作脯食之，不宜人。林檎相似而小，俱不益人。

　　士良曰：此有三种：大而长者为柰，圆者为林檎，皆夏熟；小者味涩为 ，秋熟，一名楸子。

　　时珍曰：柰与林檎，一类二种也。树、实皆似林檎而大，西土最多，可栽可压。有白、赤、青三色。白者为素柰，赤者为丹柰，亦曰朱柰，青者为绿柰，皆夏熟。凉州有冬柰，冬熟，子带碧色。孔氏《六帖》言：凉州白柰，大如兔头。《西京杂记》言：上林苑紫柰，大如升，核紫花青。其汁如漆，着衣不可浣，名脂衣柰。此皆异种也。郭义恭《广志》云：西方例多柰，家家收切，曝干为脯，数十百斛，以为蓄积，谓之频婆粮。亦取柰汁为豉用。其法：取熟柰纳瓮中，勿令蝇入；六、七日待烂，以酒腌，痛拌令如粥状，下水更拌，滤去皮子；良久，去清汁，倾布上，以灰在下引汁尽，划开，晒干，为末，调物甘酸得所也。刘熙《释名》载：柰油，以柰捣汁涂缯上，曝燥取下，色如油也。今关西人以赤柰、楸子取汁涂器中，曝干，名果单是矣。味甘酸，可以馈远。杜恕《笃论》云：日给之花似柰，柰实而日给零落，虚伪与真实相似也。则日给乃柰之不实者。而《王羲之帖》云：来禽、日给，皆囊盛为佳果。则又似指柰为日给矣。木槿花亦名日及，或同名耳。

　　实

　　【气味】苦，寒，有小毒。多食令人肺壅、胪胀，有病患尤甚（《别录》）。

　　思邈曰：酸、苦，寒，涩，无毒。

　　时珍曰：案：《正要》云：频婆：甘，无毒。

　　【主治】补中焦诸不足气，和脾。治猝食饱气壅不通者，捣汁服（孟诜）。益心气，耐饥

　　果部第三十卷　果之二

　　林檎

　　（宋《开宝》）【校正】并入《拾遗》文林郎果。

　　【释名】来禽（《法帖》）、文林郎果。

　　《藏器》曰：文林郎生渤海间。云其树从河中浮来，有文林郎拾得种之，因以为名。

　　曰：文林郎，南人呼为 是矣。

　　时珍曰：案：洪玉父云：此果味甘，能来众禽于林，故有林禽、来禽之名。又唐高宗时，纪王李谨得五色林檎似朱柰以贡。帝大悦，赐谨为文林郎。人因呼林檎为文林郎果。又《述征记》云：林檎实佳美。其 微大而状丑，有毛而香，关辅乃有，江南甚希。据此，则林檎是文林郎，非 也。

　　【集解】志曰：林檎，在处有之。树似柰，皆二月开粉红花。子亦如柰而差圆，六月、七月熟。

　　颂曰：亦有甘、酢二种：甘者，早熟而味脆美；酢者，差晚，须烂熟乃堪啖。今医家干之入治伤寒药，谓之林檎散。

　　时珍曰：林檎，即柰之小而圆者。其味酢者，即楸子也。其类有金林檎、红林檎、水林檎、蜜林檎、黑林檎，皆以色味立名。黑者色似紫柰。有冬月再实者。林檎熟时，晒干研末点汤服甚美，谓之林檎 。僧赞宁《物类相感志》云：林檎树生毛虫，埋蚕蛾于下，或以洗鱼水浇之即止。皆物性之妙也。

　　【气味】酸、甘，温，无毒。

　　思邈曰：酸、苦，平，涩，无毒。多食令人百脉弱。

　　志曰：多食发热及冷痰涩气，令人好唾，或生疮疖，闭百脉。其子食之，令人烦心。

　　【主治】下气消痰，治霍乱肚痛（大明）。消渴者，宜食之（苏颂）。疗水谷痢、泄精（孟诜）。小儿闪癖（时珍）。

　　【附方】旧三。

　　水痢不止：林檎（半熟者）十枚。水二升，煎一升，并林檎食之。（《食医心镜》）小儿下痢：林檎、构子同杵汁，任意服之。（《子母秘录》）小儿闪癖，头发竖黄，瘰 瘦弱者：干林檎脯研末，和醋敷之。（同上）

　　东行根

　　【主治】白虫、蛔虫，消渴好唾（孟诜）。

　　果部第三十卷　果之二

　　柿

</div>
    <div class="pagination">
<a href="本草纲目_page344.html">上一页</a><span>...</span><a href="本草纲目_page340.html">340</a><a href="本草纲目_page341.html">341</a><a href="本草纲目_page342.html">342</a><a href="本草纲目_page343.html">343</a><a href="本草纲目_page344.html">344</a><span class="current-page">345</span><a href="本草纲目_page346.html">346</a><a href="本草纲目_page347.html">347</a><a href="本草纲目_page348.html">348</a><a href="本草纲目_page349.html">349</a><a href="本草纲目_page350.html">350</a><span>...</span><a href="本草纲目_page346.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
