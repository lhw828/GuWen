<!DOCTYPE html>
<html>
<head>
    <meta charset="UTF-8">
    <title>古今医统大全 - 第 388 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 388 页/共 402 页</h1>
    <div class="content">　　
　　卷之九十七
　　造淡豆豉法
　　大黑豆不拘多少，甑蒸香熟为度，取出摊置笊篮中，乘温热放在无风处，四围上下用黄荆叶或青穣紧护之，数日取开，豆上生黄衣已遍，取出晒一日。次日温水洗过，或用紫苏叶切碎和之，烈日曝十分干，瓷器收贮密封。
　　
　　卷之九十七
　　江西淡豆豉法
　　六月六日用黑豆水浸一宿，蒸熟摊席上，以簸扁盖之。三日一看，黄衣遍，晒干，簸去其黄衣，再用水拌得所，入瓶内筑实，桑叶塞口，泥封口。日中晒七日，开曝一时，又以水拌入瓶内，如此七次再蒸，映去火气仍入瓶筑实，泥封则成矣。桑白皮（二寸半）、土瓜根（三寸）、大枣（七枚）同研为细膏，早起化汤洗面及手，大去皱纹。
　　又法以黑豆煮烂，捞起铺楼板上，三寸浓，干草密盖二七 干尽起黄衣，揭去草取豆饼，干七日然后用。
　　六月六日五更时，用河水洗去黄衣，乘温入木桶内 之， 五日取出晒极干，再以净器贮之任用。
　　
　　卷之九十七
　　造楂糕法
　　用大山楂蒸熟，杵去子，加锭粳米粉，砂糖量加，捣和成剂作饼子。不拘寺壬意当果子食之，能去积、消食、消痰饮。
　　
　　卷之九十七
　　造枯蒌饼法
　　用黄熟栝蒌取穣和子，置石臼中。用蛤蜊蚬壳 如粉，和入栝蒌穣中得斫。连子捣成饼，晒半干，细切过，复捣匀作饼子。晒干收用，或为散为丸。止嗽清痰，其功甚速于仁也。
　　
　　卷之九十七
　　取清明水制明目膏法
　　先清明节制下眼药，诸剂按清明交接时刻，取东方上井泉水煮药煎膏，如紫金锭、黄连膏、碧云膏之类，诚心精制，无不神效。有节日不暇制药，只按节汲水，贮净瓶中，密封瓶口，涂以泥头，埋净地中。暇日取清明水修制，是亦同也。
　　
　　卷之九十七
　　收青鱼胆法
　　腊月取青鱼胆，用鸭嘴胆矾为末，装入鱼胆内，悬风处干。每遇喉痹、咽痛、单双乳蛾，取胆矾为末，用芦管吹半分许入喉即愈。
　　
　　卷之九十七
　　制旱莲椹子膏
　　四月桑椹黑熟。先采旱莲草不拘多少，用大者去根、茎、叶，洗净晒干。用瓷樽微撒盐腌半日。晒干入甑内，蒸熟曝干捣末，或三五升。然后取桑椹汁和之，作饼暴干，再研细末。每晨用酒调三钱空心服。大固精神，滋阴补肾，黑须发尤效。若修补丸中，任意加入。
　　
　　卷之九十八　通用诸方
　　药品类第一
　　医如制敌之将，药如退敌之兵。医之用药，犹将之用兵也。善制胜者，炼兵于平时；善养生者，蓄药于未病。故曰：治不忘乱，安不忘危，有备无患，此之谓也。孟子曰：七年之病，求三年之艾。苟为不蓄，终身不得。韩昌黎曰：玉札丹砂，青芝赤箭，牛溲马勃，败鼓之皮，俱收并蓄，待用无遗者，医师之良也。凡人之有生也，内犯七情，外触六气，虽大圣大贤，不能必其无病。故神农氏尝药品以疗之。为医流者，固当并蓄而无遗也。君子有志养生者，不可不知药之性而蓄焉，收焉，以应仓卒之索，亦济利之一端也。盈天地间无物而非药，亦无适而非医。故药者，非徒泥药之为药，亦非徒泥于市肆而求之，家园玩植花卉、菜果，莫不为之药焉。《素问》曰：静则神全。《史记》曰：若言药也，即起居言语莫不为之药焉。予故图花药园亭，及集仁道杂着之类，以辅医统，庶为一隅之举，而有见于医药之佐者，又所以却病养生，则无适而非医药，随在而各充其用也。园亭玩适，则有花卉之药也；饥饱适宜，则有饮食之药也；嗜欲中节，则有起居之药也；寒温通所，则有衣服之药也；至论清谈，则有言语之药也；人事交接，则有杂着之药也。春甫之所以集附十篇，亦未必无小补云尔。
　　
　　卷之九十八　通用诸方
　　药品类第一
　　　r花药园图　ps127a118.bmp　r今世士大夫人家多植花卉，其中杂植药品，仓卒可以救人，何其方便。如葵花可以催生止痢，菊花可以明目清心，罂粟可以止泻宁嗽，芙蓉可以消毒溃坚。诸如此类，不可胜纪。凡园中与花卉并植，一则可以清玩，次则可以捐 ，急救博施，惠而不费，济人利物，不亦仁乎？春甫记。
　　紫苏 与苋菜同时下子，一畦两傍，沿边可撒苏子，中间尽撒菜子。菜出而苏亦长，粪菜则及其苏。盛长时连根收之，每茎作一束。如欲收子，先剪取叶，仍留茎，带子收。
　　【治病】凡遇外感风寒，以紫苏叶一味煎汤，热服二碗，则周身通快。孕妇腹痛，用茎叶各半煎汤，服一盏即止。
　　萱花（一名宜男花，一名忘忧草） 其草严冬用稻草覆其根，则来春易发。春上分栽，叶可煮食。妇人怀孕二三个月内，宜置萱花于绛囊，佩身左，则生男，故曰宜男。
　　【治病】以其根磨醋服，立止心痛。嫩叶可作菜食，利胸膈，消痞闷。
　　玉簪花 栽植之时亦如萱花。
　　【治病】其根捣汁，吞入喉，治骨哽。吞时不可沾牙，沾牙即落。
　　葵花 正月下子，粪土盖二寸浓，五月开花收之，十月收子。开黄花，其叶有叉者，为蜀葵。隔年八九月种子，次年易长，便开花。正月种者，当年不能开花。
　　【治病】其花赤者，治赤痢；白者，治白痢。蜀葵能催生，无花时取子一合，半生半炒，研末，酒调服，立产。经水不通者，服之亦通。
　　菊花 夏间分栽，不宜太密，密则花头小。宜栽黄白二种，可入药，秋后开花者尤佳。家庭中植之，甚有逸趣，且兆吉祥。以其晚节凌霜之操，非群花之可得而斑也。种菊花有六要：一要向阳，遮护冰雪，冬养其根，春苗乃茁；二要高其畦，宽其沟，岁易其地，加新土，去旧土；三要治其苗，用小竹扦立其傍，以草宽缚之，其茎不曲，法云：未种菊，先扦竹；四要培干土于久雨，防烂其根；五要削榜枝以植正干；六要朝灌清水沃其根，而后用粪浇培以浓本。
　　【治病】明目清心之要药。用干菊花筑枕，大能聪明耳目。
　　芙蓉花 与菊同时分植，叶盛时从下剪，逐渐收之。
　　【治病】其叶鲜捣，敷金疮肿毒，实时消散。外科铁箍散用之为君。
　　罂粟花（一名亚芙蓉） 九月九日或中秋夜种之，花必大，子必满。种讫以竹帚扫之，花乃千瓣。两手重叠撒种，则重叠开花。
　　【治病】粟子或壳，作散或入汤用，止久泻久嗽，其效如神。
　　百合花 春取根，大者擘瓣，五寸地一科种之。先掘深五六寸，着鸡粪一层，次加土，然后以瓣安土上，盖之。二三月锄之，灌清粪。逾二年如盏大，煮熟食之，补人。红花者，名山丹，不堪食。
　　【治病】其根擘破，用沸汤中炸过，晒干收贮入药。能补肺止嗽，治肺痈咳吐脓血。
　　百部 最宜多种。取其汗浣衣，自然洁白，胜用皂角碱水之类，仍不生虱子为佳。
　　【治病】用竹刀劈开，去皮心。砂锅煮烂，淡食之，治嗽顺气，清肺火；空心食之，补肾杀蛔虫。
　　草决明（北方名望江南） 春取子，畦中种，上粪下水。叶生时可食，明目。花阴干亦可食。至秋成嫩荚，点荼食尤妙。古诗云：雨中百草秋烂死，阶下决明颜色鲜。
　　【治病】决明子微炒，研细入药，明目止泪，除昏退翳必用之药。
　　小茴香 宜广种。其性清香，烹饪用之良。
　　【治病】凡下部气痛腰疼、冷气痛，并宜服之。
　　川芎 宜多种。叶名蘼芜，清香可爱。川芎煎茶饮之，清头目，去头风。
　　【治病】详见《本草》。
　　蕲艾 宜多种。五月五日收之梁间，经年久者尤良。
　　【治病】煎汤洗，诸风湿热疮毒，灸火必用之。
　　泽兰叶（一名醒头香） 春分种，多用水濯，近泽畔尤发。生叶可食。头发炽结，有此草可解，故名醒头香。
　　【治病】产后恶血凝滞不行者，用茎叶煎酒服，即通瘀血，且痛止气和。药方中多用之，市肆中鲜有真者。
　　虎掌草 石砌花盆栽之有生意。叶浓如钱，形如虎掌，蔓延若虎须。窗草石栽于庭，能避百邪。
　　【治病】小儿口干舌尽，捣烂以帛裹，揩之愈。
　　慎火草（俗名挂壁青） 用盆栽置房屋上，能避火，故名慎火。四季长青可爱。
　　【治病】将茎叶烂捣，敷火丹、亦游火疹极效。
　　地肤草（一名铁扫帚） 此草一种一干而百枝，叶细而青俊可玩，秋后结子，名地肤子。霜后叶调，枝梗可为扫帚，故名铁扫帚。
　　【治病】采嫩枝叶捣汁，空心饮之治血淋。无叶用子煎汤服。孕妇子淋，小便不通，用地肤草一味最效。
　　莲花（一名荷花） 春取藕梢，头插积泥池中，至夏便发荷叶。若种莲子，卒难长生，且不成藕。五六月初开花，蕊名曰菡萏，其花心收之名曰佛座须。周濂溪《爱莲说》云：出淤泥而不染，濯清涟而不妖。中通外直，不蔓不枝，香远益清，亭亭净直，此所谓莲花之君子者也。大夫之庭不可无之。
　　【治病】其叶鲜捣煎汤，止吐血。四生丸、枳术丸皆用其叶。花心大能涩精补肾。荷叶收干者，烧灰存性，止诸失血，十灰散中用之。
　　千瓣石榴花 家庭植之，最宜供玩，有明目之祥。五月五日戴之，一岁无暗目之病。
　　【治病】其花瓣塞鼻中，止衄。
　　紫威花 类萱花，其花上有黑点子，不可去之。收其花阴干入药。
　　【治病】花能治妇人经水不通。
　　鸡冠花 秋后收子。春间种，与苋菜子同时撒捣。如立而撒子，则高株始开花；若坐而撒子，则低株矮如扇；或女人裙撒子，亦如之；以手撒子，花细如指。子名青葙子，白者入药。
　　【治病】子能明目。花用煎汤，洗痔最效。
　　石菖蒲 用石泉及天雨水，不可用河水、井水。如无油腻尘垢，不必易水。夜移露天，旦则收之，不可见日晒，自然青久鲜明。此草生于山涧石溜之间，并不见日。歌云：上品九节通仙灵，此物舜廊当共登。人家有此亦清气不俗，又能避邪。
　　【治病】根阴干，通心窍，令人不忘，聪明耳目，利诸郁。读书人用之，日记千言。
　　芸草（《本草》名芸薹） 书多名芸香，北京甚奇之，名香菜。贵人肴馔杂少许，取其清香。茎叶类醒头香。古人用以收书，不生蠹鱼。今人鲜用之，故书箧中每为蠹鱼之害。
　　【治病】连根捣烂，敷乳痈最效。又敷风火丹毒，破产后血积 瘕。
　　枸杞 取其根连茎，锉之四寸许，束如羹碗大，以草索束之，每畦分作四五行，如韭畦。
　　掘坑深七八寸，令宽可容束，中安粪及土，每坑相去三寸。粪毕下束，竖立种之，别和粪土壅之与坑平，然后灌水。不久自生大科，生叶甚肥嫩，其叶如剪韭法，滚水炸，油盐拌食作菜，能明目清心。子名枸杞子，生甘肃州者，大补精髓。南方生者，其味苦辛，止去湿热而已，滋补少功。根名地骨皮。
　　【治病】见《本草》。
　　白扁豆 清明前取水浸豆，将发芽下土种之。白者良，煮食止泻理胃。其花煎汤服，解宿酲。其荚半嫩摘下，以线穿过，通风处阴干，勿日晒，其色不改，冬月煮熟如鲜。
　　【治病】详见《本草》。
　　黄精（土名野生姜） 择叶参差者为真。劈破长二寸许种之，过一年后极稠，子亦得。
　　取根净洗，用砂锅煮熟，晒干，仍蒸过，才不麻辣。九蒸九晒者尤妙，作果食之，甘美。
　　【治病】补精髓，滋阴补肾。黑髭发，美颜容，久服轻身延年。
　　商陆 取根白者切如枣大，带皮肥地种之，其大如瓠，蒸熟食之佳。
　　【治病】其根烂捣，洗澄粉收之。空心蜜水调服，利水止泻，止淋消肿。
　　地黄 三月初种，宜沙软地。取根断寸许，种畦中，上粪下水。一年后满畦，摘去傍叶，粪土壅之。若取根种，肥士盖二三寸浓，仍用经冬烂穣草覆之。候芽出，以火烧其草，令烧去其苗，再生者叶盛而根大。自春至秋，五六耘之，勿锄。八九月收根，春不用再种，有余根明年自发，但耨耘而已。
　　生姜 亦如地黄种法。二三月取小块有芽，种畦中，一尺许阔，畦沟要深尺许。出苗时要搭日蓬遮盖，怕日怕水。傍根既生，可以取出母姜，秋后又收其新者。
　　薯蓣 取根白色，上有如米白粒者，预收作种。掘大坑，下铺砖，砖上填沙，沙上加粪土，四傍高尺许，以子种之。搭架以引其蔓，一年可掘取用。
　　【治病】见《本草》。
　　牛膝 秋取其子，至春如种菜法。宜湿肥地，水粪灌之。苗生可食。剪苗了，即上粪。根入药，秋成先收其子，后锄其根。
　　【治病】取根生捣，酒煎服，破血，下胎产后瘀血。治喉痹、乳蛾，用鲜汁，入明矾末少许，漱喉吐痰而愈。
</div>
    <div class="pagination">
<a href="古今医统大全_page387.html">上一页</a><span>...</span><a href="古今医统大全_page383.html">383</a><a href="古今医统大全_page384.html">384</a><a href="古今医统大全_page385.html">385</a><a href="古今医统大全_page386.html">386</a><a href="古今医统大全_page387.html">387</a><span class="current-page">388</span><a href="古今医统大全_page389.html">389</a><a href="古今医统大全_page390.html">390</a><a href="古今医统大全_page391.html">391</a><a href="古今医统大全_page392.html">392</a><a href="古今医统大全_page393.html">393</a><span>...</span><a href="古今医统大全_page389.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
