<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 2 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 2 页/共 44 页</h1>
    <div class="content">　　麦门冬 〔甘微寒，入心、肺、胃三经。忌鲫鱼。去心用。〕退肺中伏火，〔色白性寒，故清肺多功。〕清心内烦热，〔如盛热得凉风，炎蒸若失。〕止渴益精，宁嗽除喘。〔金不燥则不渴，金生水则益精，火不乘金，而咳喘俱宁。〕主妄行之血，〔心主血，心清则血不妄行。〕除虚劳之热，〔阴虚则热，养阴则热自除。〕能止呕吐，〔胃热不上冲也。〕善疔痿 。〔清肺胃之热，痿 治本之道也。〕治经水干枯及乳汁不下。〔内热既除，精血自生。〕润肺除热、清心，为心肺虚热之神品。以甘先入脾胃，故又为阳明之正药。本经谓其主羸弱者胃病则脾无所禀，而肌肉不生。《别录》谓其疗身重目黄，心下支满，能消谷调中者。盖脾胃之热去，则湿除而诸症愈，脾胃安而能食，肥健矣。

　　虚寒泄泻者忌之。

　　天门冬 〔甘苦寒，入肺肾、二经。忌鲤鱼，去心用。色白而甘多者佳。〕止嗽消痰，而喘促得宁；除烦解渴而诸血可止。〔阴虚火动，上炎灼肺，而为咳、为喘、为烦渴，煎熬津液而为痰，水不制火而为血妄行。清热保肺，而滋肾阴，故诸症自平。〕养肌肤，〔肺主皮毛，肺喜清润，则肌肤得养而滑泽。又伏热在中，饮食不泽肌肤，热清而肌肤得养。〕去寒热，〔补阴之力也。〕强骨髓，〔肾为作强之官，而主骨。湿热下注，使人骨痿。苦能软坚，寒能除热，热去则湿除，肾得滋补，而髓满骨强矣。〕疔疗痈。〔治肺痿、肺痈者，清金降火润燥之功。〕善杀三，〔虚而内热，三虫生焉，补虚去热。三虫杀矣。〕能利二便，〔肺清肃而气化及州都，性寒润而利大肠。〕润燥滋阴，清金降火。又下通于肾，为肺肾虚热之要药。

　　性寒而滑，若脾胃虚而泄泻恶食者，人非所宜；即有前症，当同米仁、山药、白芍、甘、茯用，或用麦冬代之，盖阴虚之人脾胃久弱故也。

　　葳蕤 〔甘平，入肺、脾、肝、肾四经。蜜水拌蒸。〕补中益气，〔味甘归脾，脾主中焦，故补中。脾为后天生气之源，故益气。〕润肺止咳，养肝而理目痛 烂泪出，〔血虚火炎所致。

　　又云：头痛不安，加而用之，总借其滋补，则火自降也。〕益肾而除虚热腰痛茎寒。〔阴精不足，则为发热，为腰痛，上盛下虚，则阴茎中寒。补肾则皆疗。〕滋益阴精，与地黄同功；增长阳气，与人参同力。润而不滑，和而不偏，譬诸盛德之人，无往不利。时珍每用治虚损寒热劳疟，及一切不足之症，用代参、 ，不寒不热，大有殊功。

　　玄参 〔苦咸微寒，入肾经。反藜芦，忌铜器。蒸晒。〕补肾益精，退热明目，理虚劳骨蒸，〔壮水之效。〕解伤寒斑毒。〔散火之功。〕止烦渴，利咽喉，〔俱滋阴降火之力。〕能散瘰 ，可消肿毒。〔寒能解热，咸能软坚。〕色黑味咸。益阴除热，乃肾经君药也。《活人书》治伤寒汗下后，毒不散及心下懊 ，烦不得眠，心神颠倒欲绝者，俱用玄参，治胸中氤氲之气，无根之火，此为圣药。

　　性寒而滑，脾虚泄泻者忌之。

　　沙参 〔甘苦微寒，入肺经〕清肺火，治久咳，肺痿须用，〔清肺之功。〕寒热能除，〔补阴之效。〕兼治身痒，复医疮癣。〔肺主皮毛，清肺热则自安。〕沙参甘寒体轻，专清肺热，补阴而制阳。人参甘温体重，专益肺气，补阳而生阴。又云：沙参能补五脏之阴，人参能补五脏之阳，然亦须本脏药同用之。

　　寒客肺经而嗽者勿服。

　　贝母 〔辛苦微寒，入心、肺二经。反乌头。去心研，川者佳。〕下气消痰，止咳定喘，疗痰红吐衄之血；〔皆清金润肺之功。〕散胸中郁结之气，〔辛主散也。〕兼治淋沥，〔清心家之烦热，则小肠热亦解。〕复理喉痹，〔散结除热清心之功。〕乳难可通，〔肝、胃二经之气结滞，则乳不通。辛能散结通滞。〕外科亦简。〔取其散结除热，以消痈肿，痰症尤宜。〕辛宜归肺，苦宜归心。大抵心清气降，肺赖以宁，且润而化痰，故多功于西方。

　　贝母治肺经燥痰。若脾经湿痰及寒痰，食积痰，并禁用之。

　　知母 〔苦寒，入肺、胃、肾三经。去毛。上行、酒焙，下行、盐水焙。〕泻肺火，疔喉中腥臭痰嗽；滋肾水，治命门相火有余。〔故阳强不痿者，每同黄柏、天冬、甘草、车前治之有效。〕消肢体浮肿，〔诸病浮肿，皆属于火。能泻肺、胃、膀胱、肾家诸经之火，而又能利水，浮肿自消矣。〕除伤寒烦躁。〔烦躁不眠者，肺热则烦，肾热则躁，胃不和则不卧也。〕善止消渴，能医色疸。〔皆清热滋阴之效。〕主泻肾家之火，而又最能清肺、胃之热。

　　阴寒之品。久服则令人泄。故肾虚阳痿，脾虚溏泄，不思食、不化食者，皆不可用。

　　天花粉 〔甘苦微寒，入心、肺二经。反乌头。〕生津止渴，除烦消痰，利膈清心。除肠胃痼热，而疔诸疽，〔纯阴清寒，故除热疗疽。〕消扑损瘀血，而通月经。〔非若桃仁、姜黄之能直行血分；热清则血不瘀，而经自通。〕治耳鸣猝聋、〔清痰降火之功。〕能散肿排脓。实名栝蒌。〔捣烂〕涤痰结而疗胸痹，止消渴，〔又治伤寒结胸，皆取其下气降火消痰之功。且又能洗涤胸膈中垢腻郁热，为治消渴之神药。〕润肺燥而除咳嗽，利咽喉。〔肺受火逼，失降下之令，则生痰咳嗽。今得甘缓润下之助，则痰自降，宜其为治咳之要药。利咽喉者，清润之力也。〕能利大肠，〔 末服之，可治久痢。〕又消肿毒。子名栝蒌仁，〔炒研用。〕润肺化燥痰。天花粉为润燥止渴，消痰解热之品，微苦降火，甘不伤胃，作粉食之，大宜虚弱人。

　　脾胃虚寒作泻者，仍宜忌之。

　　百部 〔甘苦微寒，入肺经。言微温误也。〕主咳嗽上气，〔清热润肺下降之功。〕治传尸骨蒸。

　　〔传尸劳有虫，其性善杀虫。能治骨蒸，则性微寒可知。〕杀蛔虫、寸白，除蝇、虱、蛀虫。〔烧烟熏之，辟蝇去虱，杀树木蛀虫。〕祛虫蚕咬毒，治疥疮疡。〔俱浸酒服之。〕清热润肺，性善杀虫。

　　脾胃虚人，须兼保脾胃药同用，恐其伤胃滑肠耳。

　　款冬花 〔辛甘温。入肺经。蜜水焙。〕化痰则喘嗽无忧，〔又能降气。〕润肺则痈痿有赖。

　　〔辛苦能润。〕辛温开豁，而又能降下，并不助火，无分寒热虚实，皆可施用。为治嗽要药。

　　紫菀 〔辛苦温，入肺经，蜜水焙。〕疗肺病咳喘，〔苦能下气，辛能散邪。〕治胸中结气。〔亦辛之力。〕冬花、紫菀皆辛温暂用之品。阴虚肺热者不宜专用、多用，须二冬、桑皮共之。

　　郁金 〔辛苦寒，入心、肺、胃、肝四经。折之光明脆彻，苦中带甘味者真，但难得耳。〕治血气心腹之痛，〔以其为血分之气药。故治血积气壅有神。〕止大怒气逆之血。〔气降则血归经。〕能开郁滞，故为调逆气、行瘀血之要药。

　　阴虚火炎失血，非关气逆呕吐者用亦无功。

　　桔梗 〔辛苦甘平，入肺经。〕除风热而清头目，通鼻塞；〔入肺，开发和解之功，〕治肺痈而止咽疼，理痰嗽。〔辛苦清肺，甘平泻火。〕止胸胁刺痛，〔辛散、苦泄、甘和，则邪解而气和，痛自止矣。〕定痢疾腹疼。〔因肺气郁在大肠之间，桔梗能开提之也。〕肺经要药，为舟楫之剂，能引诸药上至高之分。

　　凡病气逆上升，及攻补下焦药中勿入。

　　茅根 〔甘寒，入肺、胃二经，捣碎。〕凉金定喘，疗诸失血；〔甘寒，能除内热，则血不妄行。性又入血消瘀，故血闭而寒热者宜之。〕利水通淋，能祛黄胆。〔内热解则便自利，淋自愈。治黄胆者除热利水之功也。〕中寒者勿用。

　　芦根 〔甘寒，入胃经。捣碎。〕治消渴呕逆，除噎膈反胃。〔皆除热降火之功。〕可清烦热，能止便频。〔热甚则小便频数，火性急速故也。〕独入阳明，清热下降。笋性更佳，能解河 毒。

　　呕吐因寒者勿服。

　　石斛 〔甘平，入脾、胃、心、肾四经。酒拌蒸。形长细坚，味甘不苦者为真，不宜入丸。〕清胃生肌，逐皮肤虚热，〔清胃中之虚热，则胃气平而肌肉生，皮肤虚热，岂有不除。〕补肾益力，疗腰脚软弱，〔入肾壮筋骨之效。〕浓肠止泻。〔益脾胃去湿热之功。〕安神定惊。〔则入心矣。〕勿误用木斛，大苦损人。

　　白芍药 〔苦酸平微寒，入肺、脾、肝三经。反藜芦。酒焙。〕安脾而止中满腹痛泻痢不和；〔理中气则脾实而中满消，脾和而腹痛止，中气不下陷，而又使肝邪不敢犯。则泻痢除。〕敛肺而止胀逆喘咳，腠理不固；〔敛逆气则火不上炎。而肺急胀喘咳逆俱平；收阴气则津不外泄，而腠理自固。〕制肝而主血热目疾胁下作痛。〔制肝则气得平，肝火不旺，而肝血不热。目疾胁痛之患除矣。〕赤者专行恶血，〔白补而赤泻。白收而赤散故也。〕兼消痈肿，〔行血凉血之功也。〕专入脾经血分，能泻肝家火邪，故功用颇多，一言以蔽之，曰敛气凉血而已矣。同白术则补脾，同人参则补气，同黄连止泻痢，同炙甘草止腹痛，惟治血虚腹痛有效。仲淳云：脾虚中满，夜剧昼静，属脾阴虚也。同山药、茯苓、莲肉、扁豆、石斛、枣仁用，为补脾阴之药。

　　凡腹中疼痛，中满作泄，及肠胃中觉冷者忌之。赤者破血，凡血虚诸症，及产后恶露已行，痈疽已溃，勿用。

　　当归 〔辛甘大温，入心、肝、脾三经，酒洗去芦。入止血药中醋炒。〕去瘀生新，〔辛以散之润之，温以通之畅之，则瘀自行，甘以补之，则新自生。〕舒筋润肠。〔筋得血养，而舒，肠得滑剂而润。

　　〕温中止心腹之痛，〔寒则血凝气滞而痛，得温则血行而痛止，且归为血中气药也。〕养营疗肢节之疼。

　　〔和血活血之功。〕女科沥血崩中，〔归为血药，故补女子诸不足〕外科排脓止痛。〔亦和血活血之功，肿疡忌当归者，以辛温活血恐其散大也，已溃则补血而生肌肉矣。金疮及破伤风，俱活血补血为要，故咸补之。〕心主血，脾统血，肝藏血，归为血药，故入三经，为活血之要药。全和血，身补血，头止血，尾破血，能引诸血，各归其所当归之经故名当归。

　　性能滑肠，泄泻者禁用，呕家咳家血热家并禁。

　　丹参 〔苦平入心经。反藜芦。〕养血安神，〔心血有养，则神自安。〕调经治疝。

　　〔养血则经水调，活血则疝痛止。〕去瘀血，生新血，安生胎，落死胎。女科恒用，外科亦宜。

　　〔有消肿，排脓止痛，生肌长肉之功。〕色赤、味苦，为心经血分之药。古称丹参一味与四物同功。

　　虽能补血，长于行血，妊娠无故勿服。

　　远志 〔辛苦温，入心、肾二经，杀附子毒，甘草汤浸去水用。〕定心神而止惊悸，补肾气而治健忘。〔肾藏精与志，志伤则善忘其前言。治健忘者，强志益精之功也。〕散心下郁气，疗一切痈毒。〔皆辛散苦泄温畅之力。〕心肾并补，为二经气分之药。

　　若心家有实火，应用黄连、生地者，禁与参、术补气等药同用。

　　秦艽 〔辛苦平，入胃、大肠、肝三经。〕祛风除湿，而疗肢节疼痛，养血荣筋，而治通身挛急。〔长于养血，所谓治风先治血，血行风自灭，又能泄热利水，而去湿热。〕能理黄胆。可解酒毒。〔去阳明湿热之功也。〕下部虚寒人，及小便不禁，大便滑者忌用。

　　续断 〔辛苦微温，入肝、肾二经，酒焙。〕补劳伤而续筋骨。〔理肝肾之功。〕破瘀结而利关节。〔通宣血脉之力。〕益气力，止腰痛，〔补肾之效。〕胎产必收，〔以其胎前能保，产后能行，且又止崩中漏血。〕外科亦宜。〔以其有消肿止痛生肌之功。〕补而不滞，行而不泻，故女科外科，取用宏多。同归、膝、元胡用，则行血理伤；同地、冬、枸杞、杜仲、五味、山萸、参、 用，则止崩漏补不足。

　　茅草根似续断，误用令人筋软。

　　牛膝 〔甘酸平，入肝、肾二经。〕壮筋骨而理腰膝软弱，〔峻补肝、肾精血之功。〕治痹症而解四肢拘挛。〔补血则筋舒，行血则痛止，正旺血行邪自除矣。〕益精止腰脊之痛，填髓去脑中之疼。

　　〔热多则阴分伤也。〕善疗五淋，〔小肠有气，则小便胀，有血则淋，有热则痛，故便淋或尿血，茎中痛甚者用之，取其性下行，逐恶血也。〕破 结，更主通经，堕胎，理拆伤。又能消痈散肿，〔皆行血逐瘀之功。〕肝、肾二经之药。大抵酒蒸则能补精血，生用则能祛恶血。

　　善引诸药下行，上焦药中勿入，血崩不止者，切戒用之。

　　何首乌 〔苦涩微温。入肝、肾二经。选大者赤白合用，泔浸，黑豆拌蒸，晒九天。〕养血益肝，而疗风疾；〔如头面风疮，半体无汗，遍身瘙痒，大风疠疾诸病，皆取其活血治风之功。〕固精益肾，而能续嗣。〔涩能敛精。〕强筋壮骨，黑发悦颜，〔精血充足之征。〕止肠风下血，治女人崩带；〔益血而涩又能收敛也。〕疗阴伤久疟，〔养血益肝之效〕。及疥癣满身。〔赤者能消肿毒，外科呼为红内消，又名疮帚。〕入肝而兼入肾，为益血祛风之上药。

　　与萝卜同食，能令须发早白，犯铁器损人。

</div>
    <div class="pagination">
<a href="顾松园医镜.html">上一页</a><a href="顾松园医镜.html">1</a><span class="current-page">2</span><a href="顾松园医镜_page3.html">3</a><a href="顾松园医镜_page4.html">4</a><a href="顾松园医镜_page5.html">5</a><a href="顾松园医镜_page6.html">6</a><a href="顾松园医镜_page7.html">7</a><span>...</span><a href="顾松园医镜_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
