<!DOCTYPE html>
<html>
<head>
    <meta charset="UTF-8">
    <title>景岳全书 - 第 173 页/共 321 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景岳全书 - 第 173 页/共 321 页</h1>
    <div class="content">　　补阴益气煎此补中益气汤之变方也。治劳倦伤阴，精不化气，或阴虚内乏，以致外感不解，寒热疟，阴虚便结不通等证。凡属阴气不足而虚邪外侵者，用此升散，无不神效。

　　人参（一、二、三钱）当归（二、三钱）山药（酒炒，二、三钱）熟地（三、五钱或一、二两）

　　陈皮（一钱）炙甘草（一钱）升麻（三、五分，火浮于上者，去此不必用）柴胡（一、二钱，如无外邪者，不必用）

　　水二钟，加生姜三、五、七片，煎八分，食远温服。

　　举元煎治气虚下陷，血崩血脱，亡阳垂危等证，有不利于归、熟等剂，而但宜补气者，以此主之。

　　人参黄（炙，各三、五钱）炙甘草（一、二钱）升麻（五、七分，炒用）白术（炒，一、二钱）

　　水一钟半，煎七、八分，温服。如兼阳气虚寒者，桂、附、干姜随宜佐用。如兼滑脱者，加乌梅二个，或文蛤七、八分。

　　两仪膏治精气大亏，诸药不应，或以克伐太过，耗损真阴。凡虚在阳分而气不化精者，宜参术膏；若虚在阴分而精不化气者，莫妙于此。其有未至大病而素觉阴虚者，用以调元，尤称神妙。

　　人参（半斤或四两）大熟地（一斤）

　　上二味，用好甜水或长流水十五碗，浸一宿，以桑柴文武火煎取浓汁。若味有未尽，再用水数碗煎取汁，并熬稍浓，乃入瓷罐，重汤熬成膏，入真白蜜四两或半斤收之，每以白汤点服。若劳损咳嗽多痰，加贝母四两亦可。

　　贞元饮治气短似喘，呼吸促急，提不能升，咽不能降，气道噎塞，势剧垂危者。常人但知为气急，其病在上，而不知元海无根，亏损肝肾，此子午不交，气脱证也，尤为妇人血海常亏者最多此证，宜急用此饮以济之，缓之，敢云神剂。凡诊此证，脉必微细无神，若微而兼紧，尤为可畏。倘庸众不知，妄云痰逆气滞，用牛黄、苏合及青、陈、枳壳破气等剂，则速其危矣。

　　熟地黄（七、八钱，甚者一、二两）炙甘草（一、二、三钱）当归（二、三钱）

　　水二钟，煎八分，温服。如兼呕恶或恶寒者，加煨姜三、五片；如气虚脉微至极者，急加人参随宜；如肝肾阴虚，手足厥冷，加肉桂一钱。

　　当归地黄饮治肾虚腰膝疼痛等证。

　　当归（二、三钱）熟地（三、五钱）山药（二钱）杜仲（二钱）牛膝（一钱半）山茱萸（一钱）炙甘草（八分）

　　水二钟，煎八分，食远服。如下部虚寒，加肉桂一、二钱，甚者仍加附子；如多带浊，去牛膝，加金樱子二钱，或加故纸一钱；如气虚者，加人参一、二钱，枸杞二、三钱。

　　济川煎凡病涉虚损，而大便闭结不通，则硝、黄攻击等剂必不可用；若势有不得不通者，宜此主之。此用通于补之剂也，最妙最妙。

　　当归（三、五钱）牛膝（二钱）肉苁蓉（酒洗去咸，二、三钱）泽泻（一钱半）升麻（五、七分或一钱）枳壳（一钱，虚甚者不必用）

　　水一钟半，煎七、八分，食前服。如气虚者，但加人参无碍；如有火，加黄芩；如肾虚，加熟地。

　　地黄醴治男妇精血不足，营卫不充等患，宜制此常用之。

　　大怀熟（取味极甘者，烘、晒干以去水气，八两）沉香（一钱，或白檀三分亦可）枸杞（用极肥者，亦烘、晒以去润气，四两）

　　上约每药一斤，可用高烧酒十斤浸之，不必煮，但浸十日之外，即可用矣。凡服此者，不得过饮。服完又加酒六七斤，再浸半月，仍可用。

　　归肾丸治肾水真阴不足，精衰血少，腰酸脚软，形容憔悴，遗泄阳衰等证。此左归、右归二丸之次者也。

　　熟地（八两）山药（四两）山茱萸（肉四两）茯苓（四两）当归（三两）枸杞（四两）杜仲（盐水炒，四两）菟丝子（制，四两）

　　炼蜜同熟地膏为丸，桐子大。每服百余丸，饥时，或滚水或淡盐汤送下。

　　赞化血余丹此药大补气血，故能乌须发，壮形体，其于培元赞育之功，有不可尽述者。

　　血余（八两）熟地（八两，蒸捣）枸杞当归鹿角胶（炒珠）菟丝子（制）杜仲（盐水炒）

　　巴戟（肉，酒浸，剥，炒干）小茴香（略炒）白茯苓（乳拌蒸熟）肉苁蓉（酒洗，去鳞甲）

　　胡桃肉（各四两）何首乌（小黑豆汁拌蒸七次，如无黑豆，或人乳、牛乳拌蒸俱妙，四两）人参（随便用，无亦可）

　　上炼蜜丸服。每食前用滚白汤送下二、三钱许。精滑者，加白术、山药各三两；便溏者，去苁蓉，加补骨脂酒炒四两；阳虚者，加附子、肉桂。

　　养元粉大能实脾养胃气。

　　糯米（一升，水浸一宿，沥干，漫火炒熟）山药（炒）芡实（炒）莲肉（各三两）川椒（去目及闭口者，炒出汗，取红末二、三钱）

　　上为末。每日饥时，以滚水一碗，入白糖三匙化开，入药末一、二两调服之。或加四君、山楂肉各一、二两更妙。

　　玄武豆羊腰子（五十个）枸杞（二斤）补骨脂（一斤）大茴香（六两）小茴香（六两）肉苁蓉（十二两，大便滑者去之）青盐（八两，如无苁蓉，此宜十二两）大黑豆（一斗，圆净者，淘洗净）

　　上用甜水二斗，以砂锅煮前药七味，至半干，去药渣，入黑豆，匀火煮干为度。如有余汁，俱宜拌渗于内。取出用新布摊晾晒干，瓷瓶收贮。日服之，其效无穷。如无砂锅，即铁锅亦可。若阳虚，加制附子一、二两更妙。

　　蟠桃果治遗精虚弱，补脾滋肾最佳。

　　芡实（一斤，炒）莲肉（去心，一斤）胶枣肉（一斤）熟地（一斤）胡桃肉（去皮，二斤）

　　上以猪腰六个，掺大茴香蒸极熟，去筋膜，同前药末捣成饼。每日服二个，空心食前用滚白汤或好酒一、二钟下。此方凡人参、制附子俱可随意加用。

　　王母桃培补脾肾，功力最胜。

　　白术（用冬术腿片味甘者佳，苦者勿用。以米泔浸一宿，切片，炒）大怀熟（蒸捣，上二味等分）何首乌（九蒸）巴戟（甘草汤浸，剥，炒）枸杞子（上三味减半）

　　上为末，炼蜜捣丸，龙眼大。每用三、四丸，饥时嚼服，滚汤送下。或加人参，其功尤大。

　　休疟饮此止疟最妙之剂也。若汗散既多，元气不复，或以衰老，或以弱质，而疟有不能止者，俱宜用此，此化暴善后之第一方也。其有他证，加减俱宜如法。

　　人参白术（炒）当归（各三、四钱）何首乌（制，五钱）炙甘草（八分）

　　水一钟半，煎七分，食远服。渣再煎。或用阴阳水各一钟，煎一钟，亦如之。俱露一宿，次早温服一钟，饭后食远再服一钟。如阳虚多寒，宜温中散寒者，加干姜、肉桂之类，甚者，或加制附子；如阴虚多热，烦渴喜冷，宜滋阴清火者，加麦冬、生地、芍药，甚者加知母，或加黄芩；如肾阴不足，水不制火，虚烦虚馁，腰脚软，或脾虚痞闷者，加熟地、枸杞、山药、杜仲之类，以滋脾肾之真阴；如邪有未净而留连难愈者，于此方加柴胡、麻黄、细辛、紫苏之属，自无不可；如气血多滞者，或用酒、水各一钟，煎服，或服药后饮酒数杯亦可。

　　卷之五十一德集·新方八阵

　　和阵

　　金水六君煎治肺肾虚寒，水泛为痰，或年迈阴虚，血气不足，外受风寒，咳嗽呕恶，多痰喘急等证，神效。

　　当归（二钱）熟地（三、五钱）陈皮（一钱半）半夏（二钱）茯苓（二钱）炙甘草（一钱）

　　水二钟，生姜三、五、七片，煎七、八分，食远温服。如大便不实而多湿者，去当归，加山药；如痰盛气滞，胸胁不快者，加白芥子七、八分；如阴寒盛而嗽不愈者，加细辛五、七分；如兼表邪寒热者，加柴胡一、二钱。

　　六安煎治风寒咳嗽，及非风初感，痰滞气逆等证。

</div>
    <div class="pagination">
<a href="景岳全书_page172.html">上一页</a><span>...</span><a href="景岳全书_page168.html">168</a><a href="景岳全书_page169.html">169</a><a href="景岳全书_page170.html">170</a><a href="景岳全书_page171.html">171</a><a href="景岳全书_page172.html">172</a><span class="current-page">173</span><a href="景岳全书_page174.html">174</a><a href="景岳全书_page175.html">175</a><a href="景岳全书_page176.html">176</a><a href="景岳全书_page177.html">177</a><a href="景岳全书_page178.html">178</a><span>...</span><a href="景岳全书_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
