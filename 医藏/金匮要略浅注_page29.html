<!DOCTYPE html>
<html>
<head>
    <meta charset="UTF-8">
    <title>金匮要略浅注 - 第 29 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略浅注 - 第 29 页/共 44 页</h1>
    <div class="content">　　或问衄皆在阳。是已。然所谓尺脉浮。目睛晕黄者。非阴中事乎。曰、前所谓尺脉浮。目睛晕黄者。言火自阴中出。非言衄自阴中来也。此所谓太阳阳明者。言衄所从出之路也。谁谓病之在阳者。不即为阴之所迫而然耶。

　　衄家。（为阴血已亡。）不可（再）汗。（以重竭其阴。若）汗出必额上陷。（中之）脉（为热所烁而）紧急。（目得血而能视。血亡则目）直视不能 （阳归于阴则卧。

　　阳亢则）不得眠。

　　此言衄家当以发汗为戒也。知所戒。则知所治矣。况泻心汤黄土汤皆衄证之的方乎。

　　高士宗云、欲辨衄之重轻。须察衄之冷热。衄出觉热者。乃阳明络脉之血。轻也。

　　治宜凉血滋阴。衄出觉冷者。乃阳明经脉之血。重也。治宜温经助阳。要言不烦。特附录于此。

　　男（元犀）按、泻心汤。即凉血之剂。黄土汤。即温经之剂。但后人多用滋阴。究不若养阴引阳之为得矣。

　　病患面无色。（便知其血气衰而不华于面也。身）无寒热。（便知其外无病而内自亏也。然内经云。察色按脉。当别阴阳。今按其脉。沉为肾。弦为肝。其）脉沉弦（并见）者（是龙雷之火迅发。血随上溢而为）衄。（若察其面无色。按其）脉浮弱。（浮为阴虚。弱为阳弱。浮弱之极）手按之（即）绝者。（阳不下交于阴。则阴失阳而脱陷。所以）下血。（若察其面无色。按其脉浮弱。而竟见）烦咳者。（曷故。盖日月出矣。爝火无光。此为胸中之阳不宣。而阴火乘之。乘于心则烦。乘于肺则咳。咳则气逆于上。而血随之。可以）必（其）吐血。

　　合参此条面无色三字是主。盖人身中阴阳相杂。而阴实统于阳。血者阴也。故阳能统阴。则血无妄出。今面无色。知其阳和不足。阳和不足。则阴火乘之。假令脉平。则如平人无事。尚可支持而度日也。今观其面。既已无色。察其证。又无表邪之寒热。而诊其脉。何以忽见此沉弦之象。当知沉为肾。弦为肝。沉弦并见。为肝肾之气不靖。龙雷之火肆逆于上。逼血奔于清道。则为衄矣。若面无色。其脉不为沉而为浮。不为弦而为弱。浮为阴虚。弱为阳弱。极其虚弱之象。以手按之即绝。此为阴阳两虚。而阳为阴主。若虚在下焦之阴。无元阳以维之。而血下漏矣。面无色。脉浮弱。按之绝者。忽见烦咳证。烦属心。咳属肺。心肺病。而胸中之阳。不能以御阴火。血随虚火涌于浊道。

　　则从口出矣。以上三条。皆起于真阳不足。血无所统。故治血之良法。大概苦寒不如甘温。补肾必兼补脾。所以黄土汤原治先便后血之证。其方下小注云。亦主吐衄。此即金针之度也。余每用此方。以干姜易附子。以赤石脂一斤代黄土。取效更捷。甚者加干侧柏四两。鲜竹茹六斤。

　　夫（人卒然）吐血。（血后不咳。其证顺而易愈。若）咳逆上气。（则阴虚而阳无附丽矣。若）其脉数而（身）有热。（夜间）不得卧者。（是既耗之阴。而从独胜之阳。

　　有不尽不已之势。主）死。

　　此言血后真阴亏而难复也。若用滋润之剂。恐阴云四合。龙雷之火愈升。若用辛温之方。又恐孤阳独胜。而燎原之势莫当。师所以定其死而不出方也。余于死证中觅一生路。用二加龙骨汤加阿胶。愈者颇多。

　　（吐血。有不尽由于气虚不摄者。亦有不尽由于阴虚火盛者。）夫（不有）酒客（热积于胃。而上熏于肺者乎。熏于肺。则肺为热伤。未有不）咳者。（咳则击动络脉。）

　　必致吐血。此（与上言吐血分途。以其）因极饮过度所致也。

　　此言酒客吐血。专主湿热而言。凡湿热盛者。皆可作酒客观也。师未出方。余用泻心汤及猪苓汤。或五苓散去桂加知母石膏竹茹多效。

　　寸口脉（轻按）弦而（重按）大。弦则为（阳气微而递）减。大则为（外盛而中）

　　芤。减则（阳不自振。）为（诸）寒。芤则（阴不守中。）为（中）虚。虚寒相搏。此名为革。（革脉不易明。以弦减芤虚二脉形容之。则不易明者。明矣。见此脉者。）妇人则（不能安胎而）半产（不能调经而）漏下。男子则亡血。

　　此因上二节一言阴虚。一言阳盛。恐人误走滋阴泻火一路。故于此节急提出虚寒失血之证。以见阳虚阴必走也。可见古人立言精密。

　　（上言衄家不可汗。虑其亡阴。然而不止亡其阴也。凡）亡血（者。既亡其阴。）不可发其表。（更伤其阳。若服表药。令其）汗出。（阳不外固。）即寒栗（阴不内守。

　　）而（动）振。

　　此遥承上节衄后复汗为竭其阴。此则并亡其阳也。

　　（试言瘀血之证）病患（血瘀。则气为之不利而）胸满（血瘀不荣于唇。则）唇痿。

　　（血瘀而色应于舌。则）舌青（血瘀而气不化液。则）口燥。但欲漱水。（而）不欲咽。

　　（上虽燥而中无热也。病非外感。则身）无寒热。脉微大来迟。（以血积经隧。则脉涩不利也。）腹（本）不满。（而）其人（竟自）言我满。（外无形而内有滞。知其血积在阴。而非气壅在阳也。此）为有瘀血。

　　病者如有热状。烦满。口干燥而渴。（既现如此之热状。应见数大之热脉。乃）其脉反无热。此（非阳之外扰。）为阴（之内）伏。（阴者何。）是（即）瘀血也。（瘀属有形。）当下之。

　　此二节。辨瘀血之见证也。

　　徐忠可云、仲景论妇人有瘀血。以其证唇口干燥。故知之。则此所谓唇痿口燥。

　　即口干燥。足证瘀血无疑矣。然前一证言漱水不欲咽。后一证又言渴。可知瘀血证。不甚。则但漱水。甚则亦有渴者。盖痰久而热郁也。

　　（试为惊者出其方。）火邪者。（所包者广。不止以火逼劫亡阳惊狂一证。然举其方治。可以启其悟机。但认得火邪为主。即以）桂枝去芍药加蜀漆牡蛎龙骨救逆汤主之。

　　此为惊证出其方也。以火邪二字为主。而其方不过举以示其概也。

　　徐忠可云、惊悸似属神明边病。然仲景以此冠于吐衄下血及瘀血之上。可知此方重在治其瘀结。以复其阳。而无取乎镇坠。故治惊全以宣阳散结宁心去逆为主。至于悸。

　　则又专责之痰。而以半夏麻黄发其阳。化其痰为主。谓结邪不去。则惊无由安。而正阳不发。则悸邪不去也。

　　桂枝去芍药加蜀漆牡蛎龙骨救逆汤方桂枝（三两去皮） 甘草（二两炙） 龙骨（四两） 牡蛎（五两） 生姜（三两）

　　大枣（十二枚） 蜀漆（三两洗去腥）

　　上为末。以水一斗二升。先煮蜀漆减二升。纳诸药。煮取三升。去滓。温服一升。

　　（为悸者出其方。）心下悸者。半夏麻黄丸主之。

　　此为悸证出其方也。但悸病有心包血虚火旺者。有肾水虚而不交于心者。有肾邪凌心者。有心脏自虚者。有痰饮所致者。此则别无虚证。惟饮气之为病欤。

　　半夏麻黄丸方半夏 麻黄（各等分）

　　上二味末之。炼蜜和丸小豆大。饮服三丸。日三服。

　　（为吐血不止者出其方。凡吐血者。热伤阳络。当清其热。劳伤阳络。当理其损。

　　今）吐血（服诸寒凉止血之药而）不止者。（是热伏阴分。必用温散之品。宣发其热。

　　则阴分之血。不为热所逼而自止。以）柏叶汤主之。

　　此为吐血不止者出其方也。吐血无止法。强止之。则停瘀而变证百出。惟导其归经。

　　是第一法。详于时方妙用三字经实在易三书。不赘。又徐氏谓此方有用柏叶一把。干姜三片。阿胶一挺合煮。入马通汁一升服。无马通以童便代之。存参。

　　柏叶汤方柏叶 干姜（各三两） 艾（三把）

　　上三味。水五升。取马通汁一升合煮。取一升。分温再服。千金加阿胶三两亦佳。

　　（为先便后血者出其方。凡）下血。先便后血。此远血也。（以）黄土汤主之。

　　尤在泾云、下血先便后血者。以脾虚气寒。失其统御之权。以致胞中血海之血。不从冲脉而上行。外达渗漏于下而失守也。脾去肛门远。故曰远血。

　　高士宗云、大便下血。或在粪前。或在粪后。但粪从肠内出。血从肠外出。肠外出者。从肛门之宗眼出也。此胞中血海之血。不从冲脉而上行外达。反渗漏于下。用力大便。血随便出矣。

</div>
    <div class="pagination">
<a href="金匮要略浅注_page28.html">上一页</a><span>...</span><a href="金匮要略浅注_page24.html">24</a><a href="金匮要略浅注_page25.html">25</a><a href="金匮要略浅注_page26.html">26</a><a href="金匮要略浅注_page27.html">27</a><a href="金匮要略浅注_page28.html">28</a><span class="current-page">29</span><a href="金匮要略浅注_page30.html">30</a><a href="金匮要略浅注_page31.html">31</a><a href="金匮要略浅注_page32.html">32</a><a href="金匮要略浅注_page33.html">33</a><a href="金匮要略浅注_page34.html">34</a><span>...</span><a href="金匮要略浅注_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
