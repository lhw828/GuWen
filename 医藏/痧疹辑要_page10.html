<!DOCTYPE html>
<html>
<head>
    <meta charset="UTF-8">
    <title>痧疹辑要 - 第 10 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痧疹辑要 - 第 10 页/共 20 页</h1>
    <div class="content">　　治温热时行，表里实热，及心火亢盛，目赤便秘，胃热发斑。

　　大黄（酒浸，二两）芒硝（一两）连翘（一两）黄芩（一两）甘草（炙，六钱）山栀（八钱）薄荷（七钱）为散，每服四五钱，加竹叶十五片，水煎温，日三夜二服，得下热退为度。（世本无竹叶，有姜一片，枣一枚，葱一茎。）硝黄得枳朴之重着，则下热承之而顺下；得芩栀翘薄之轻扬，则上热抑之而下清。此承气、凉膈之所攸分也。用甘草者，即调胃承气之义也。《局方》专主温热时行，故用竹叶。若治感冒之证，从世本用葱白姜枣可也。

　　咳嗽麻疹干咳连声不断，是火邪凌烁肺金所致。然咳则毛窍开而麻易出。故未出之先最喜咳甚，发透其咳自己。若出尽及没后而咳仍不止者，清咽滋肺汤（方见前）。咳嗽多痰，去麦冬，加橘皮、茯苓。其有感触风寒，咳嗽烦闷，呕逆清水，眼赤咽痛，口舌生疮者，甘桔汤加芩连。没后见者，人参白虎汤去知母易麦冬，以滋化之。

　　甘桔汤

　　治麻疹咽痛，口舌生疮。

　　甘草桔梗山豆根玄参鼠粘子荆芥（等分）麦门冬（倍用）水煎，温服。

　　人参白虎汤

　　治热病舌干大渴，发热背寒。

　　人参（一钱）石膏（八钱，生用，碎）知母（三钱）粳米（半合）甘草（一钱，炙）水煎，温，分三服，一日尽饮之。

　　汗麻发之际，常宜微汗，微汗则肌腠疏豁而邪易透。不可复用升发，升发恐汗大泄，不无亡阳之虑。其有隐陷不透之坏证，用权升发得大汗而解者，此特语其变也。若壮热无汗而皮肤干燥者，必风寒壅滞难出，多成内攻之候，或腹胀痛，或发喘促，宜与葛根解肌汤（方见前）。冬月越脾、三拗选用，但不可过剂。亦有因热极火郁，皮肤干燥而难出者，必致唇舌燥裂，二便秘涩，壮热昏沉，或身体胀痛，喘促痰鸣，无论何时，急宜白虎汤（方见前）加玄参、牛蒡、芥、栀、竹叶之类。大抵麻证常以微汗为顺，若始终无汗，虽没后不无余咎。其治总不逾上法也。

　　越脾汤

　　治风水恶寒，一身悉肿，脉浮不渴，续自汗出，无大热者。

　　麻黄（去节）甘草（炙）石膏生姜大枣水煎，温服。

　　三拗汤

　　治风寒伤肺而咳，误行敛肺而壅嗽喘急。

　　麻黄（不去节）甘草（生）杏仁（连皮尖）更加荆芥、桔梗，名加味三拗汤。

　　嚏麻疹初起而多嚏者，是内火因风邪激搏而然。正出时有嚏者，其候必轻。如没后尚有嚏者，邪热尽解，可无余患矣。如嚏而多涕者，浊壅得泄，肺气自清，最为吉兆。若无嚏而鼻塞不通，必有风邪留滞，宜辛凉之剂以透达者。

　　呕吐麻之初起，吐泻交作者顺，干霍乱者逆，欲吐不吐者危。呕吐是胃中热邪不得发泄而作，葛根解肌汤（方见前）。正出及正没时见者，消毒饮（方见前）加枳实、黄连。多痰者更加贝母、栝蒌根。若没后而呕者，脾胃虚而热滞也，石斛清胃散。其有呕而吐蛔者，胃中痰热胶固，虫无所养而上窜也，能食即定。如蛔出多而不能食，为胃败不治。

　　石斛清胃散

　　治麻后呕吐，胃虚不食热滞。

　　石斛茯苓橘皮生姜（一片）葱白（一茎）水煎，温服。血热者加紫草、连翘。

　　泄泻泄泻为麻疹之常候，热邪得以开泄也。发热时，泻而黄赤稠粘，小水短涩者，属热，四苓散加木通、滑石。已出，人参白虎汤（方见前）去知母易麦冬。其证必多发渴，渴甚不止，热甚不退，虽数剂无妨。如泻下清稀白沫，腹疼喜得温按者，属寒，胃苓汤去苍术加煨姜。泻利窘迫而腹痛胀满，或嗳气如败卵者，为饮食停滞，枳壳汤加楂、檗、木通。大抵麻疹泄泻属热者多，属寒者少。辨治宜早，不可令其泻久，泻久则正气下陷，或成肿满，或变下利，并宜枳实、理中之类，以理脾胃为主。麻后泻利不止，口渴目闭，四肢不温者不治。呕吐不食，洞泄不知者不治。

　　四苓散

　　治小便赤涩胀痛，及温热时行烦渴。

　　白术（生）茯苓猪苓（各二钱）泽泻（三钱）水煎服。

　　胃苓汤

　　治饮食停积，浮肿泄泻，脉证俱实者。

　　浓朴（去皮，姜汁炒）苍术（泔浸，去皮，麻油拌，炒黄）茯苓猪苓甘草（炙）白术（生）陈皮（泡去浮白）泽泻桂平胃本平胃气之墩阜，若因脾土之虚不能消运，又须稍借参苓，如养胃之类。然复有土衰不能分利而成肿胀，且气雍不胜参术，难合理中者，乃合五苓以健运水土，与正气散之假苏、藿以散客邪，两不移易之定例也。

　　枳壳汤

　　治痘疹误服参，腹胀喘急。

　　枳壳浓朴（去皮，姜沙炒）陈皮（泡去浮白）甘草（炙）水煎服。

　　目麻疹发热之时，眼光如水而多眵泪，或白睛微红，此正候也。若没后犹见红赤，为肺经风热未尽，泻白散加荆芥、薄荷、玄参、牛蒡。闭不欲开，更加连翘、木通。赤而肿痛者，风热上壅也，导赤散加荆、蒡、玄参。若为风热所侵，而眼眶赤烂者，柴胡饮子。急须治之，否则为终身痼疾。

　　泻白散

　　治肺热咳，手足心热。

　　桑根皮（姜汁和蜜炙）地骨皮（各一两）甘草（炙，五钱）为散，每服四五钱，入粳米百粒，竹叶一把，水煎服。加橘红、桔梗名加味泻白散。有热更加知母、黄芩。

　　如有客邪禁用。或问：地骨皮三焦气分药，泻白用之何义？答言：三焦属肾，实则泻其子也。

　　导赤散

　　治小肠实热，小便赤涩。

　　生地黄（五钱）木通甘草梢（生，各一钱）竹叶（一握）上四味水煎，热服。溺血加辰砂五分。（一方多灯草，一方多车前。）

　　柴胡饮子

　　治风热眼眶赤烂。

　　柴胡羌活赤芍药桔梗荆芥生地（各一钱）甘草（炙，五分）水煎，热服。

　　发不出初起发热咳嗽，浑身胀痛，有似伤寒之候。惟干咳连声，目赤多泪，呕恶便溏，确为麻疹之验。

　　若将发之际，或为风寒暴袭，或因肢体坦露，寒郁热邪不能外出，此全盛之势未萌，与出后没早不同。如气粗喘促，腹中胀痛，烦扰不宁，而不得出，急与麻杏甘石汤或越脾汤（方见前）去枣，重用石膏。轻则升麻汤，以升发之。若因触犯雾露风寒，隐现不能发出，以新猪矢冲汤，隔簟蒸之，冷则更添滚者。并取猪矢烧灰，葱白汤下二三钱。乃痘疮黑陷，用烧人矢之变法。即烧人矢亦能发之。仍不出者，神丹不能复图矣。

　　麻杏甘石汤

　　治发汗后，汗出而喘，无大热者。

　　麻黄（去节）杏仁（泡，去皮尖，捣碎）甘草石膏此麻黄汤去桂而兼越脾之意，专去上焦湿热痰气。与苓桂术甘汤互发。彼借苓术，专祛心下之支饮；此借石膏，专祛膈上之湿热也。

　　升麻汤

　　（一名升麻葛根汤）治阳明经邪发热及痘疹初起。

　　升麻（一钱）葛根白芍（各钱半）甘草（炙，八分）上四味，水煎温服。

</div>
    <div class="pagination">
<a href="痧疹辑要_page9.html">上一页</a><span>...</span><a href="痧疹辑要_page5.html">5</a><a href="痧疹辑要_page6.html">6</a><a href="痧疹辑要_page7.html">7</a><a href="痧疹辑要_page8.html">8</a><a href="痧疹辑要_page9.html">9</a><span class="current-page">10</span><a href="痧疹辑要_page11.html">11</a><a href="痧疹辑要_page12.html">12</a><a href="痧疹辑要_page13.html">13</a><a href="痧疹辑要_page14.html">14</a><a href="痧疹辑要_page15.html">15</a><span>...</span><a href="痧疹辑要_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
