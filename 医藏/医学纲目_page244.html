<!DOCTYPE html>
<html>
<head>
    <meta charset="UTF-8">
    <title>医学纲目 - 第 244 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 244 页/共 379 页</h1>
    <div class="content">　　卷之二十七肺大肠部鼻塞

　　鼻渊

　　（谓鼻出浊涕）胆移热于脑，则辛鼻渊。鼻渊者，浊涕不止也，传为衄蔑瞑目。（全文见诊病传变又脉解精微论云：泣涕者脑也，故脑渗为涕。）〔罗〕鼻中诸病胆移热于脑，则辛鼻渊，浊涕不止。如涌泉不藏，久而不已，必成衄血之疾，

　　防风汤

　　主之。

　　防风（去芦，一两半）黄芩人参甘草（炙）川芎麦门冬（去心。各一两）上细末，每服一钱，沸汤点服，食后服，日三。

　　〔丹〕治鼻渊。

　　南星半夏苍术白芷神曲酒芩辛夷荆芥尝治一中年男子，右鼻管流浊涕，有秽气、脉弦小，右寸滑，左手寸涩。先灸上星、三里、合谷，次以酒芩二两，苍术、半夏各一两，辛夷、细辛、川芎、白芷、石膏、人参、葛根各半两，分七帖服之，全愈。此乃湿热痰积之疾也。

　　〔仲〕肺中寒者吐浊涕。

　　〔无〕

　　苍耳散

　　治鼻流浊涕不止，名曰鼻渊。

　　辛夷仁（半两）苍耳子（炒，二钱半）香白芷（一两）薄荷叶（五分）上为末，每服二钱，用葱、茶清食后调服。

　　严云：

　　辛夷散

　　治鼻内壅塞，涕出不已，或气息不通，或不闻香臭。

　　辛夷仁细辛（去土叶）本（去芦）升麻川芎白芷木通（去节）防风甘草上为末，每服二钱，食后茶清调服。

　　运气鼻渊皆属热。经云：少阴之复、甚则入肺，咳而鼻渊，治以苦寒是也。

　　〔《撮》〕鼻流清涕浊涕：上星（灸二七壮，清补浊泻。）〔《集》〕又法：上星人中风府（不愈，再取后穴。）百会风池风门大椎。

　　鼻流臭秽：上星曲差（灸之）合谷（不愈，取后穴。）人中迎香

　　卷之二十七肺大肠部鼻塞

　　鼻鼽

　　（谓鼻出清涕）〔丹〕肥人鼻流清涕，乃饮食痰积也。

　　苍术片芩南星川芎白芷辛夷甘草上或末或丸皆可，白汤下。

　　〔《本》〕治鼻塞清涕出，脑冷所致。

　　通草辛夷（各半两）细辛甘遂桂心芎附子（各一两）上细末，蜜丸，绵裹纳鼻中，密封，勿令气泄，丸如麻子稍加大，微觉少痛，效。捣姜为丸，即愈。

　　〔无〕

　　辛夷散

　　治鼻塞脑冷，清涕不已。

　　细辛川椒干姜川芎吴茱萸辛夷附子（各三分）皂角屑（半两）桂心（一两）猪油（六两）上煎猪脂成膏先一宿，以苦酒浸前八味，取入油煎附子黄色止，以锦裹塞鼻孔中。

　　运气鼻鼽有二：一曰火攻肺虚鼻鼽。经云：少阴司天，热气下临，肺气上从，鼽衄鼻窒。又云：少阴司天，热淫所胜，民病鼽衄嚏呕。又云：少阳司天，火淫所胜，甚则鼽衄。又云：少阳之复，烦躁鼽嚏。又云：少阴司天，客胜则鼽嚏。又云：岁金不及，炎火乃行，民病鼽嚏。又云：金不及曰从革，从革之纪，其病嚏咳鼽衄，治以诸寒是也。

　　二曰金助肺实鼻鼽。经云：阳明所至为鼽嚏，治以温剂是也。

　　针灸鼻鼽独取足太阳。经云：足太阳之别，名曰飞阳，去踝七寸，别走少阴，实则鼽窒头背痛，取之所别是也。

　　〔《甲》〕鼻鼽不利，窒气塞，僻，多涕，鼽衄有痈，迎香主之。鼻鼽不得息，不收涕，不知香臭，及衄不止，水沟主之。

　　卷之二十七肺大肠部鼻塞

　　鼻肉

　　〔无〕

　　羊肺散

　　治肺虚壅鼻生肉，不闻香臭。

　　羊肺（一具）白术（四两）苁蓉木通干姜川芎（各一两，俱为末）上五味，为细末，以水量打稀稠得所，灌肺中，煮熟焙干，细研为末。食后米饮服二钱。

　　〔世〕肉因胃中有食积，热痰流注，治本，当消食积。

　　蝴蝶矾（二钱）细辛（一钱）白芷（五分）上为末，以绵裹药纳鼻中，频频换。又方，蝴蝶矾三分，虢丹一分，细辛一钱，如此法塞鼻。《三因方》单用枯矾末，面脂用绵裹少许，纳鼻中，数日肉与药消落。

　　上鼻中用此药塞，更以星、半、苍术、酒芩、连、神曲、辛夷、细辛、白芷、甘草，消痰积之药服之为效也。

　　〔世〕

　　辛夷膏

　　治鼻生肉，窒塞不通，有时疼痛。

　　辛夷叶（二两）细辛木通木香白芷杏仁（汤浸去皮尖，研，各半两）上用羊髓、猪脂二两和药，于石器内慢火熬成膏，取赤黄色，放冷，入龙脑、麝香各一钱，为丸，绵裹塞鼻中，数日内脱落，即愈。（此方有理。）〔罗〕

　　轻黄散

　　治鼻中肉。

　　轻粉杏仁（汤浸，去皮尖及双仁。各一钱）雄黄（半两）麝香（少许）上四味，用净乳钵内先研杏仁如泥，后入雄黄、麝香同研极细匀，瓷合盖定，每有患者，不拘远近，夜卧用筋点粳米大在鼻中肉上，隔一日夜卧点一次，半月见效。

</div>
    <div class="pagination">
<a href="医学纲目_page243.html">上一页</a><span>...</span><a href="医学纲目_page239.html">239</a><a href="医学纲目_page240.html">240</a><a href="医学纲目_page241.html">241</a><a href="医学纲目_page242.html">242</a><a href="医学纲目_page243.html">243</a><span class="current-page">244</span><a href="医学纲目_page245.html">245</a><a href="医学纲目_page246.html">246</a><a href="医学纲目_page247.html">247</a><a href="医学纲目_page248.html">248</a><a href="医学纲目_page249.html">249</a><span>...</span><a href="医学纲目_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
