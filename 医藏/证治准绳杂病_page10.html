<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 10 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 10 页/共 41 页</h1>
    <div class="content">　　娄全善治浦江吴辉妻，孕时足肿，七月初旬产，后二月洗浴即气喘，但坐不得卧者五个月，恶风得暖稍宽，两关脉动，尺寸皆虚，百药不效，用牡丹皮、桃仁、桂枝、茯苓、干姜、枳实、浓朴、桑白皮、紫苏、五味子、栝蒌仁煎汤服之即宽，二三服得卧，其痰如失盖作污血感寒治之也。若伤咸冷冻饮料食而喘者，宜见HT 丸。

　　【诊】喘者，肺主气，形寒饮冷则伤肺，故其气逆而上行，冲急喝喝而息数，张口抬肩，摇身滚肚，是为喘也。喘逆上气，脉数有热，不得卧者，难治。上气面浮肿，肩息，脉浮大者危。上气喘息低昂，脉滑、手足温者生。脉涩、四肢寒者死。

　　右寸沉实而紧，为肺感寒邪，亦有六部俱伏者，宜发散，则热退而喘定。右寸沉实为肺实，左尺大为肾虚。

　　第二册　诸气门

　　短气

　　短气者，气短而不能相续，似喘而非喘，若有气上冲，而实非气上冲也。似喘而不摇肩，似呻吟而无痛。《金匮》云：平人无寒热，短气不足以息者实也。（丹溪治白云许先生脾疼胯疼短气，用大吐大下者二十余日，凡吐胶痰一大桶，如烂鱼肠或如 油条者数碗而安。）

　　仲景论短气皆属饮。《金匮》云：夫短气有微饮，当从小便去之，苓桂术甘汤主之，肾气丸亦主之。又云：咳逆倚息，短气，不得卧，其形如肿，谓之支饮。又云：支饮亦喘而不得卧，加短气，其脉平也。又云：膈上有留饮，其人气短而渴，四肢历节痛，脉沉者，有留饮。又云：肺饮不弦，但苦喘短气，其治法，危急者，小青龙汤。胀满者，浓朴大黄汤。冒眩者，苓桂术甘汤，及泽泻汤。不得息，葶苈大枣汤。吐下不愈者，木防己汤之类是也。

　　【胸痹】胸中气塞，短气，茯苓杏仁甘草汤主之，橘枳姜汤亦主之。胸痹，喘息咳唾，胸背痛，短气，栝蒌薤白半夏汤主之。

　　【磨积】孙兆正元散，治气不接续气短，兼治滑泄及小便数，蓬莪术一两，金铃子去核二钱半，为末，入硼砂一钱，拣过研细和匀，每服二钱，盐汤或温酒调下，空心服。

　　【补虚】东垣云：胸满少气短气者，肺主诸气，五脏之气皆不足，而阳道不行也。气短小便利者，四君子汤去茯苓，加黄 以补之，如腹中气不转者，更加甘草一半。肺气短促或不足者，加人参、白芍药，中焦用白芍药，则脾中阳升，使肝胆之邪不敢犯之。如衣薄而短气，则添衣，于无风处居止，气尚短，则以沸汤一碗，熏其口鼻，即不短也。

　　如浓衣于不通风处居止而气短，则宜减衣，摩汗孔令合，于漫风处居止。如久居高屋，或天寒阴湿所遏，令气短者，亦如前法熏之。如居周密小室，或大热而处寒凉气短，则就风日。凡短气，皆宜食滋味汤饮，令胃气调和。戴复庵云：短乏者，下气不接上，呼吸不来，语言无力，宜补虚，四柱饮，木香减半，加黄 、山药各一钱。若不胜热药及痰多之人，当易熟附子作生附，在人活法，余皆仿此。药轻病重，四柱饮不足取效，宜于本方去木香，加炒川椒十五粒，更不效，则用椒附汤。上焦干燥，不胜热药者，宜于椒附汤中加人参一钱，寻常病当用姜附，而或上盛燥热不可服者，唯此最良。气短乏力之人，于进药之外，选一盛壮男子吸自己之气，嘘入病患口中，如此数次，亦可为药力一助，此法不特可治虚乏，寻常气暴逆致呃者，用之良验。

　　【针灸】《灵枢》云：短气，息短不属，动作气索，补足少阴，去血络。

　　【诊】寸口脉沉，胸中短气。阳脉微而紧，紧则为寒，微则为虚，微紧相搏，则为短气。

　　第二册　诸气门

　　少气

　　少气者，气少不足以言也。《素问》云：三阳绝，三阴微，是为少气。又云：怯然少气者，是水道不行，形气消索也。又云：言而微，终日乃复言者，此夺气也。

　　其治法则生脉散、独参汤之属是也。运气少气有二：一曰火热。经云：火郁之发，民病少气。又云：少阴之复，少气骨痿。又云：少阳之复，少气脉痿。治以诸寒是也。二曰风湿。经云：太阳司天之政，四之气，风湿交争，风化为雨，民病大热少气是也。针灸少气有三：一曰补肺。经云：肺脏气，气不足则息微少气，补其经隧，无出其气。又云：肺虚则少气不能报息，耳聋嗌干，取其经太阴、足太阳之外，厥阴内血者是也。二曰补肾。经云：少气，身漯漯也，言吸吸也，骨酸体重，懈惰不能动，补足少阴是也。三曰补气海。经云：膻中者，为气之海，其输上在于柱骨之上下，前在于人迎；气海不足，则气少不足以言，审守其输，调其虚实。所谓柱骨之上者，盖天容穴也。人迎者，结喉两旁之脉动处也。乃取天容、人迎二穴补之也。

　　【诊】鱼际络青短者，少气也。脾脉搏坚而长，其色黄，当病少气。一呼脉一动，一吸脉一动，曰少气。尺坚大脉小甚少气， 有加立死。（谓尺内坚而脉反小，而少气 加也。）

　　第三册　诸呕逆门

　　呕吐膈气总论

　　《洁古家珍》，吐证有三，气、积、寒也。皆从三焦论之，上焦在胃口，上通于天气，主内而不出。中焦在中脘，上通天气，下通地气，主腐熟水谷。下焦在脐下，下通于地气，主出而不纳。是故上焦吐者，皆从于气。气者、天之阳也。其脉浮而洪。其症食已暴吐，渴欲饮水，大便燥结，气上冲胸而发痛。其治当降气和中。中焦吐者，皆从于积，有阴有阳，食与气相假为积而痛。其脉浮而弦。其证或先痛而后吐，或先吐而后痛。法当以小毒药去其积，槟榔、木香和其气。下焦吐者，皆从于寒，地道也，其脉大而迟。其证朝食暮吐，暮食朝吐，小便清利，大便秘而不通。

　　治法宜毒药通其闭塞，温其寒气，大便渐通，复以中焦药和之，不令大腑秘结而自愈也。《此事难知》，问呕吐哕，胃所主，各有经乎？答曰：胃者总司也，内有太阳、阳明、少阳三经之别，以其气血多少，而为声物有无之不同。即吐属太阳，有物无声，乃血病也。有食入即吐，食已则吐，食久则吐之别。呕属阳明，有物有声，气血俱病也。仲景云：呕多虽有阳明证，不可下，哕属少阳，无物有声，乃气病也。（此以干呕为哕也。）医家大法：食刹则吐为之呕，生姜半夏汤。食入则吐为之暴吐，生姜橘皮汤。食已则吐为之呕吐，橘皮半夏汤。食久则吐为之反胃，水煮金花丸。食再则吐为之翻胃，易老紫沉丸。旦食不能暮食。则吐、食不下，脉实而滑，半夏生姜大黄汤下之。洁古论吐分三焦，其说盖本于黄帝，所谓气为上膈，食饮入而远出为下膈，食时乃反出之。其上焦食已暴吐者，今世谓之呕吐也。中下二焦食久而吐，食再而吐者，今世谓之膈气反胃也。分呕吐、膈气为二门。赵以德云：夫阴阳气血，随处有定分，独脾胃得之，则法天地人而三才之道备。故胃有上、中、下三脘，上脘法天为阳，下脘法地为阴，中脘法气交之分。阳清而阴浊，故阳所司者气，阴所司者血。然阳中亦有阴，阴中亦有阳，于是上脘气多血少，则体干道之变化动也。下脘血多气少，则体坤道之资生静也。中脘气血相半，故运上下动静升降之气行。由是物之入胃，各从其类聚。水饮者，物之清。谷食者，物之浊。然清中有浊，浊中有清，故饮之清者，必先上输于司气之肺，而后四布为津为液。清中之浊者，则下输膀胱为便溺出焉。食之清者，亦必先淫精于司血之心肝，以养筋骨经脉，更化荣卫，流注百骸。浊中之浊者，则自下脘变糟粕，传送下大肠出焉。若邪在上脘之阳则气停，气停则水积，故饮之清浊混乱，则为痰、为饮、为涎、为唾、变而成呕。邪在下脘之阴则血滞，血滞则谷不消，故食之清浊不分，而为噎塞、为痞满、为痛为胀、变而成吐。邪在中脘之气交者，尽有二脘之病。是故呕从气病，法天之阳，动而有声，与饮俱出，犹雷震必雨注也。吐从血病，法地之阴，静而无声，与食俱出，象万物之吐出于地也。气血俱病，法阴阳之气交，则呕吐并作，饮食皆出。然在上脘，非不吐食也，设阳中之阴亦病，则食入即吐，不得纳于胃也。非若中脘之食已而后吐，下脘之食久而方出。其下脘，非不呕也，设阴中之阳亦病，则吐与呕齐作，然呕少于吐，不若上脘之呕多于吐也。

　　第三册　诸呕逆门

　　呕吐

　　东垣曰：夫呕、吐、哕者，皆属于胃，胃者总司也，以其气血多少为异耳。且如呕者、阳明也，阳明多血多气，故有声有物，气血俱病也。仲景云：呕多虽有阳明症，慎不可下。孙真人曰：呕家多服生姜，乃呕吐之圣药也。气逆者必散之，故以生姜为主。吐者、太阳也，太阳多血少气，故有物无声，乃血病也。有食入则吐，有食已则吐，以陈皮去白主之。哕者、少阳也，少阳多气少血，故有声无物，乃气病也。以姜制半夏为主。故朱奉议治呕、吐、哕，以生姜、半夏、陈皮之类是也。

　　究三者之源，皆因脾气虚弱，或因寒气客胃，加之饮食所伤而致也。宜以丁香、藿香、半夏、茯苓、陈皮、生姜之类主之。若但有内伤而有此疾，宜察其虚实，使内消之，痰饮者必下之，当分其经，对证用药，不可乱也。《金匮》方，诸呕吐，谷不得下者，小半夏汤主之。又云：呕家本渴，渴者为欲解，今反不渴，心下有支饮故也，小半夏汤主之。用半夏一升，生姜半斤，水七升，煮取一升半，分温再服。又云：卒呕吐，心下痞，有水眩悸者，小半夏加茯苓汤主之。即前方加茯苓四两也。然则生姜、半夏固通治呕吐之正剂矣，然东垣云：辛药生姜之类治呕吐，但治上焦气壅表实之病。若胃虚谷气不行，胸中闭塞而呕者，唯宜益胃推扬谷气而已，勿作表实用辛药泻之。故服小半夏汤不愈者，服大半夏汤立愈，此仲景心法也。寒而呕吐，则喜热恶寒，四肢凄清，或先觉咽酸，脉弱小而滑，因胃虚伤寒饮食，或伤寒汗下过多，胃中虚冷所致，当以刚壮温之，宜二陈汤加丁香十粒，或理中汤加枳实半钱，或丁香吴茱萸汤、藿香安胃散、铁刷汤，不效则温中汤，甚则附子理中汤，或治中汤加丁香，并须冷服。盖冷遇冷则相入，庶不吐出。（罗谦甫云：诸药不愈者，红豆丸神效。）曾有患人用附子理中汤、四逆汤加丁香，到口即吐，后去干姜，只参、附加丁、木二香，煎熟，更磨入沉香，立吐定。盖虚寒痰气凝结，丁、附既温，佐以沉、木香则通，干姜、白术则泥耳。热呕，食少则出，喜冷恶热，烦躁引饮，脉数而洪，宜二陈汤加黄连、炒栀子、枇杷叶、竹茹、干葛、生姜，入芦根汁服。《金匮》方，呕而发热者，小柴胡汤主之。洁古用小柴胡汤加青黛，以姜汁打糊丸，名清镇丸，治呕吐脉弦头痛，盖本诸此。胃热而吐者，闻谷气即呕，药下亦呕，或伤寒未解，胸中有热，关脉洪者是也，并用芦根汁。《金匮》方，呕吐而病在膈上，后思水，解，急与之，思水者，猪苓散主之。呕而胸满者，吴茱萸汤主之。呕而渴，煮枇杷叶汁饮之。呕而肠鸣，心下痞者，半夏泻心汤主之。气呕吐，胸满膈胀，关格不通，不食常饱，食则常气逆而吐，此因盛怒中饮食而然，宜二陈汤加枳实、木香各半钱，或吴茱萸汤，不效则丁沉透膈汤，及五膈宽中汤。食呕吐，多因七情而得，有外感邪气，并饮食不节而生，大概治以理中为先，二陈汤加枳实一钱，或加南星七分，沉香、木香各四分亦好，或只服枳南汤，或导痰汤。又有中脘伏痰，遇冷即发，俗谓之冷痫，或服新法半夏汤，或挝脾汤。有痰饮，粥药到咽即吐，人皆谓其番胃，非也，此乃痰气结在咽膈之间，宜先以姜苏汤下灵砂丹，俟药可进，则以顺气之药继之。外有吐泻及痢疾，或腹冷痛，进热药太骤，以致呕逆，宜二陈汤加砂仁、白豆蔻各半钱，沉香少许。呕吐诸药不效，当借镇重之药以坠其逆气，宜姜苏汤下灵砂丹百粒，俟药得止，却以养正丹、半硫丸导之。呕吐津液既去，其口必渴，不可因渴而遽以为热。若阴虚邪气逆上，窒塞呕哕，不足之病，此地道不通也。正当用生地黄、当归、桃仁、红花之类，和血、凉血、润血，兼用甘草以补其气，微加大黄、芒硝以通其闭，大便利，邪气去，则气逆呕哕自不见矣。复有胸中虚热，谷气久虚，发而为呕哕者，但得五谷之阴以和之，则呕哕自止。

　　【漏气】身背皆热，肘臂牵痛，其气不续，膈间厌闷，食入即先呕而后下，名曰漏气。

　　此因上焦伤风，闭其腠理，经气失道，邪气内着，麦门冬汤主之。

　　【走哺】下焦实热，大小便不通，气逆不续，呕逆不禁，名曰走哺。人参汤主之。

　　【吐食】上焦气热上冲，食已暴吐，脉浮而洪，宜先降气和中，以桔梗汤调木香散二钱，隔夜空腹服之，三服后，气渐下，吐渐去，然后去木香散，加芍药二两，黄 一两半，同煎服之，病愈则止。如大腑燥结，食不尽下，以大承气汤去芒硝微下之，少利为度，再服前药补之。如大便复结，又根据前微下之。《保命集》用荆黄汤调槟榔散。

　　中焦吐食，由食积与寒气相格，故吐而疼，宜服紫沉丸。《金匮》大黄甘草汤，治食已即吐，又治吐水。吐食而脉弦者，由肝胜于脾而吐，乃由脾胃之虚，宜治风安胃，金花丸、青镇丸主之。《金匮》茯苓泽泻汤，治胃反吐而渴欲饮水者。

　　【干呕】《金匮》方，干呕哕，若手足厥者，陈皮汤主之。卒干呕不息，取甘蔗汁温服半升，日三，或入生姜汁。捣葛根绞取汁服。

　　【恶心】恶心干呕，欲吐不吐，心下映漾，人如畏船，宜大半夏汤，或小半夏茯苓汤，或理中汤、治中汤皆可用。《金匮》方，病患胸中似喘不喘，似呕不呕，似哕不哕，彻心中愦愦然无奈者，生姜半夏汤主之。胃气虚弱，身重有痰，恶心欲吐，是邪气羁绊于脾胃之间，当先实其脾胃，茯苓半夏汤主之。旧有风证，不敢见风，眼涩眼黑，胸中有痰，恶心兀兀欲吐，但遇风觉皮肉紧，手足难举动，重如石，若在暖室，少出微汗，其证随减，再遇风，病复如是，柴胡半夏汤主之。仲景云：病患欲吐者，不可下之，又用大黄甘草治食已即吐何也？曰欲吐者，其病在上，因而越之可也。而逆之使下，则必抑塞愦乱而益以甚，故禁之。若既已吐矣，吐而不已有升无降，则当逆而折之，引令下行，无速于大黄者也，故不禁也。兵法曰：避其锐，击其惰，此之谓也。丹溪泥之，而曰凡病呕吐，切不可下，固矣夫。

　　【呕苦】经云：善呕，呕有苦，长太息，邪在胆，逆在胃。胆液泄则口苦，胃气逆则呕苦，故曰呕胆。取三里，以下胃气逆，则刺少阳血络，以闭胆逆，却调虚实，以去其邪。又云：口苦呕宿汁，取阳陵泉，为胃主呕而胆汁苦，故独取胆与胃也。

　　阳明在泉，燥淫所胜，病善呕，呕有苦。又云：阳明之胜，呕苦，治以苦温、辛温。

　　是运气呕苦，皆属燥也。

　　【吐酸】（吞酸附）东垣曰：病机云，诸呕吐酸，皆属于热。辨云，此上焦受外来客邪也，胃气不受外邪故呕。《伤寒论》云：呕家虽有阳明证，不可攻之，是未传入里，三阴不受邪也，亦可见此症在外也，仲景以生姜、半夏治之。孙真人云：呕家多用生姜，是呕家圣药。以杂病论之。呕吐酸水者，甚则酸水浸其心，不任其苦，其次则吐出酸水，令上下牙酸涩不能相对，以大辛热剂疗之必减。吐酸，呕出酸水也。酸味者收气也，西方肺金旺也。寒水乃金之子，子能令母实，故用大咸热之剂，泻其子，以辛热为之佐，以泻肺之实。以病机之法作热攻之者误矣，盖杂病醋心，浊气不降，欲为中满，寒药岂能治之乎。丹溪曰：或问吞酸，《素问》明以为热，东垣又以为寒，何也？曰吐酸与吞酸不同，吐酸似吐出酸水如醋，平时津液随上升之气郁而成积，成积既久，湿中生热，故从木化，遂作酸味，非热而何。其有郁积之久，不能自涌而出，伏于肺胃之间，咯不得上，咽不得下，肌表得风寒则内热愈郁而酸味刺心，肌表温暖腠理开发，或得香热汤丸，津液得行亦可暂解，非寒而何。《素问》言热者，言其本也。东垣言寒者，言其末也。但东垣不言外得风寒，而作收气立说，欲泻肺金之实。又谓寒药不可治酸，而用安胃汤、加减二陈汤，俱犯丁香，且无治热湿郁积之法，为未合经意。予尝治吞酸，用黄连、茱萸各制炒，随时令迭为佐使，苍术、茯苓为辅，汤浸蒸饼为小丸吞之，仍教以 食蔬果自养，则病易安。中脘有饮则嘈，有宿食则酸，故常嗳宿腐，气逆，咽酸水；亦有每晨吐清酸水数口，日间无事者；亦有膈间常如酸折，皆饮食伤于中脘所致。生料平胃散加神曲、麦芽各一钱，或八味平胃散，有热则咽醋丸。膈间停饮积久，必吐酸水，神术丸。酒癖停饮吐酸水，干姜丸。风痰眩冒，头痛恶心，吐酸水，半夏、南星、白附生为末，滴水丸桐子大，以生面为衣，阴干。每服十丸至二十丸，姜汤送下。参萸丸，可治吞酸，亦可治自利。酸心，用槟榔四两，陈皮二两，末之。空心生蜜汤下方寸匕。

　　【呕清水】经云：太阴之复，呕而密默，唾吐清液，治以甘热。是呕水属湿，一味苍术丸主之。《金匮》方，心胸中有停痰宿水，自吐出水后，心胸间虚，气满不能食，茯苓饮主之。能消痰气，令能食。又云：渴欲饮水，水入则吐者，名曰水逆，五苓散主之。

　　《千金方》治痰饮，水吐无时节者，其原因冷冻饮料过度，遂令脾胃气羸，不能消于饮食，饮食入胃则皆变成冷水，反吐不停者，赤石脂散主之。赤石脂捣筛服方寸匕，酒饮时稍加至三匕，服尽一斤，终身不吐痰水，又不下利。

　　【吐涎沫】《金匮》方，干呕吐逆，吐涎沫，半夏干姜散主之。半夏、干姜各等分，杵为散，取方寸匕，浆水一升半，煎至七合，顿服之。干呕，吐涎沫，头痛者，吴茱萸汤主之。

　　妇人吐涎沫，医反下之，心下即痞，当先治其吐涎沫，小青龙汤主之；涎沫止，乃治痞，泻心汤主之。

　　【呕脓】仲景云：呕家有痈脓，不可治呕，脓尽自愈。《仁斋直指》以地黄丸汤主之。

　　【呕虫】仲景以吐蛔为胃中冷之故，则成蛔厥，宜理中汤加炒川椒五粒，槟榔半钱，吞乌梅丸。胃咳之状，咳而呕，呕甚则长虫出，亦用乌梅丸。取胃三里。有呕吐诸药不止，别无他证，乃蛔在胸膈作呕，见药则动，动则不纳药，药出而蛔不出，虽非吐蛔之比，亦宜用吐蛔药，或于治呕药中入炒川椒十粒，蛔见椒则头伏故也。

　　【诊】形状如新卧起。阳紧阴数，其人食已即吐。阳浮而数，亦为吐。（或浮大，皆阳偏胜阴不能配之也，为格，主吐逆，无阴和之。）寸紧尺涩，其人胸满不能食而吐。寸口脉数，其人则吐。寸口脉细而数，数则为热，细则为寒，数为呕吐。《金匮》问数为热，当消谷引食，而反吐者，何也？曰以发其汗，令阳微，膈气虚脉乃数，数为客热，不能消谷，胃中虚冷故吐也。趺阳脉微而涩，（微则不利，涩则吐逆，谷不得入。）或浮而涩，（浮则虚，虚伤脾，脾伤则不磨，朝食暮吐名反胃。）寸口脉微而数，（微则血虚，血虚则胃中寒。）脉紧而涩者，难治。关上脉浮大，风在胃中，心下澹澹，食欲呕。关上脉微浮，积热在胃中，呕吐蛔虫。

　　关上脉紧而滑者，蛔动。脉紧而滑者，吐逆。脉小弱而涩，胃反。浮而洪为气。浮而匿为积。沉而迟为寒。趺阳脉浮，胃虚，呕而不食，恐怖者难治，宽缓生。（寒气在上，阴气在下，二气并争，但出不入。）先呕却渴，此为欲解；先渴却呕，为水停心下，属饮。脉弱而呕，小便复利，身有微热，见厥者死。呕吐大痛，色如青菜叶者死。

　　第三册　诸呕逆门

　　胃反

　　《金匮要略》云：发汗令阳微，膈气虚，脉乃数，数为客热，不能消谷，胃中虚冷，其气无余，朝食暮吐，变为胃反。又云：趺阳脉浮而涩，浮则为虚，涩则伤脾，脾伤则不磨，朝食暮吐，暮食朝吐，宿食不化，名曰胃反。《伤寒论》太阳病，吐后汗出，不恶寒发热，关脉细数，欲食冷食，朝食暮吐。注以晨食入胃，胃虚不能克化，至暮胃气行里，与邪相搏，则食反出也。《巢氏病源》亦曰：荣卫俱虚，血气不足，停水积饮在胃脘，即脏冷，脏冷则脾不磨，而宿食不化，其气逆而成反胃，则朝食暮吐，甚则食已即吐。王太仆注《内经》亦曰：食不得入，是有火也；食入反出，是无火也。由是后世悉以胃虚为寒，而惟用辛香大热之剂以复其阳。虽有脉数，为邪热不杀谷者，亦用之。殊不思壮火散气，其大热之药，果能复气乎。丹溪谓膈噎反胃之病，得之七情六淫，遂有火热炎上之化，多升少降，津液不布，积而为痰为饮，被劫时暂得快，七情饮食不节，其证复作，前药再行，积成其热，血液衰耗，胃脘干槁，其槁在上，近咽之下，水饮可行，食物难入，入亦不多，名之曰噎。其槁在下，与胃为近，食虽可入，难尽入胃，良久复出，名之曰膈，亦曰反胃。大便秘少若羊矢。然必外避六淫，内节七情，饮食自养，滋血生津，以润肠胃，则金无畏火之炎，肾有生水之渐，气清血和则脾气健运，而食消磨传送行矣。此论膈噎之久病者也。然而亦有病未久，而食入即反出之不已与膈噎形状同者，何以言之？《内经》谓厥阴之复，呕吐，饮食不入，入而复出，甚则入脾，食痹而吐。王注食痹者，食已心下痛，阴阴然不可忍也，吐出乃止，此胃气逆而不下行也。又胃脉 散，当病食痹。又肺病传之肝，曰肝痹，胁痛出食。与夫《金匮要略》复有肝中寒、心中风、厥阴之为病，三者皆食入则吐，则必又从其病由之邪而治也。大抵反胃亦必如前条治吐，分气、积、寒三法可也。奈后世概用调气之剂，制一方名十膈散，治十般膈气，今人守之为良方，略古圣贤而勿论。夫治病之道，非中其邪，而病岂能愈乎。予试以昔尝求邪而得验者明之。一男子壮年，食后必吐出数口，却不尽出，膈上时作声，面色如平人，知其病不在脾胃而在膈间，问其得病之由，乃因大怒未止，辄吃面，实时有此证。料之以怒甚则血菀于上，积在膈间，有碍气之升降，津液因聚为痰为饮，与气相搏而动，故作声也。用二陈汤加香附、韭汁、莱菔子服二日，以瓜蒂散、酸浆吐之，再一日又吐，痰中见血一盏，次日复吐，见血一钟，其病即愈。一中年人中脘作痛，食已则吐，面紫霜色，两关脉涩，知其血病也。问之乃云跌仆后中脘即痛，投以生新推陈血剂，吐出停血碗许，则痛不作而食亦不出矣。

　　咽喉闭塞，胸膈膨满，似属气滞，暂宜香砂宽中丸，开导结散而已。然服耗气药过多，中气不运而致者，当补气而使自运，补气运脾汤。李绛疗反胃呕吐无常，粥饮入口即吐，困倦无力垂死者，以上党人参三大两，劈破，水一大升，煮取四合，热顿服。大便燥结如羊矢，闭久不通，似属血热，止可清热润养，小着汤丸，累累加之，关扃自透。（滋血润肠汤，姜汁炙大黄，人参利膈丸，玄明粉少加甘草。）然服通利药过多，致血液耗竭而愈结者，当补血润血而使自行。有因火逆冲上，食不得入，其脉洪大有力而数者，滋阴清膈散，加枇杷叶二钱，芦根一两。或痰饮阻滞而脉结涩者，二陈汤入竹沥、姜汁。痰多，食饮才下，便为痰涎裹住不得下者，以来复丹控其痰涎，自制涤痰丸，半夏曲、枯矾、皂角火炙刮去皮弦子、玄明粉、白茯苓、枳壳各等分，霞天膏和丸。

　　有因脾胃阳火内衰，其脉沉微而迟者，以辛香之药温其气，却宜丁沉透膈汤、五膈宽中散、嘉禾散之类，仍以益阴之药佐之。瘀血在膈间，阻碍气道而成者居多，以代抵当丸作芥子大，取三钱，去枕仰卧，细细咽之，令其搜逐停积，至天明利下恶物，却好将息自愈。五灵脂治净为细末，黄犬胆汁和丸，如龙眼大。每服一丸，好酒半盏温服，不过三服效，亦行瘀血之剂也。亦有虫者，以秦川剪红丸取之，此丸亦取瘀血。《本事方》芫花丸，治积聚停饮痰水生虫，久则成反胃及变为胃痈。其说在《灵枢》及《巢氏病源》。有实积而无内热者，古方浓朴丸、万病紫菀丸，当如方服之，能取下虫物。治反胃，用新汲水一大碗，留半碗，将半碗水内细细浇香油，铺满水面上，然后将益元散一贴，轻轻铺满香油面上，须臾自然沉水底，此即阴阳升降之道也。用匙搅匀服，却将所留水半碗荡药碗漱口令净，吐既止，却进末子凉膈散，通其大小便，未效再进一帖益元及凉膈即效也。此方极验。童便（降火）、竹沥（行痰）、韭汁（行血）、人乳汁、牛乳汁（补虚润燥）、芦根汁（止呕）、茅根汁（凉血）、姜汁（佐竹沥行痰）、甘蔗汁（和胃）、驴尿（杀虫）、仍入烧酒、米醋、蜜各少许和匀，隔汤顿温服。自制通肠丸，大黄（酒浸）、滑石（飞研），各二两，陈皮（去白）、浓朴（姜制），各一两半，人参、当归、贯众（去毛）、干漆（炒烟尽），各一两，木香、槟榔各七钱半，三棱（煨）、蓬术（煨）、川芎、薄荷、玄明粉、雄黄、桃仁泥、甘草各五钱，俱各另取细末，用竹沥、童便、韭汁、人乳、驴尿、芦根汁、茅根汁、甘蔗汁、烧酒、米醋、蜜各二杯，姜汁一杯，隔汤煮浓，和丸如芥子大。每服三钱，去枕仰卧，唾津咽下，通利止后服。服此丸及前诸汁后，得药不反，切不可便与粥饭及诸饮食，每日用人参五钱，陈皮二钱，作汤细啜，以扶胃气，觉稍安，渐渐加人参，旬日半月间，方可小试陈仓米饮及糜粥。仓廪未固，不宜便贮米谷，常见即食粥饭者，遂致不救。又有反胃，因叫呼极力，破损气喉，气喉破漏，气壅胃管，胃受气亦致反胃，法在不治，或用牛喉管焙燥服之。张子和十膈五噎浪分支派 ，病派之分，自巢氏始，病失其本，亦自巢氏始，何则？老子曰：少则得，多则惑。且俗谓噎食一症，在《内经》原无多语，惟曰三阳结谓之膈。三阳者，大肠、小肠、膀胱也。结谓结热也。小肠结热则血脉燥，大肠结热则后不圊，膀胱结热则津液涸，三阳俱结则前后秘涩。下既不通，必反上行，此所以噎食不下，纵下而复出也。谓胃为水谷之海，日受其新，以易其陈，一日一便，乃常度也。今病噎者，三五七日不便，乖其度也。岂非三阳俱结于下，大肠枯涸，所食之物为咽所拒，纵入太仓，还出喉咙，此阳火不下推而上行也。经曰：少阳所至，为呕，涌溢食不下。又气厥论云：肝移寒于心，为狂，膈中。注阳与寒相搏，故膈食而中不通，此膈热与寒为之也，非独专于寒也。六节藏象云：人迎四盛以上为格阳。王太仆云：阳盛之极，故膈拒而食不入。《正理论》云：格则吐逆，故膈亦当为格，后世强分为五噎，后又别为十膈五噎，其派既多，其惑滋甚，人之溢食，初未必遽然也。初或伤酒食，或胃热欲吐，或胃风欲吐，医氏不察本原，火里烧姜，汤中煮桂，丁香未已，豆蔻继之，荜茇未已，胡椒继之。虽曰和胃，胃本不寒。虽曰补胃，胃本不虚。设如伤饮，止可逐饮。设如伤食，止可逐食。岂可言虚，便将热补。素热之人，三阳必结，三阳既结，食必上潮。医者犹云胃寒不纳，烧针着艾，三阳转结。分明一句，到了难从。不过抽薪退热，最为紧要。扬汤止沸，愈急愈增。岁月弥深，为医所误。

</div>
    <div class="pagination">
<a href="证治准绳杂病_page9.html">上一页</a><span>...</span><a href="证治准绳杂病_page5.html">5</a><a href="证治准绳杂病_page6.html">6</a><a href="证治准绳杂病_page7.html">7</a><a href="证治准绳杂病_page8.html">8</a><a href="证治准绳杂病_page9.html">9</a><span class="current-page">10</span><a href="证治准绳杂病_page11.html">11</a><a href="证治准绳杂病_page12.html">12</a><a href="证治准绳杂病_page13.html">13</a><a href="证治准绳杂病_page14.html">14</a><a href="证治准绳杂病_page15.html">15</a><span>...</span><a href="证治准绳杂病_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
