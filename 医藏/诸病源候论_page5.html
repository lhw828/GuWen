<!DOCTYPE html>
<html>
<head>
    <meta charset="UTF-8">
    <title>诸病源候论 - 第 5 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 5 页/共 129 页</h1>
    <div class="content">　　三十九、风冷失声候

　　风冷失声者，由风冷之气，客于会厌，伤于悬痈之所为也。声气通发，事因关户。会厌是音声之户，悬痈是音声之关。风冷客于关户之间，所以失声也。

　　卷之二　风病诸候下（凡三十论）

　　四十、中冷声嘶候

　　中冷声嘶者，风冷伤于肺之所为也。肺主气，五脏同受气于肺，而五脏有五声，皆禀气而通之。气为阳，若温暖则阳气和宣，其声通畅。风冷为阴，阴邪搏于阳气，使气道不调流，所以声嘶也。

　　卷之二　风病诸候下（凡三十论）

　　四十一、头面风候

　　头面风者，是体虚，诸阳经脉为风所乘也。诸阳经脉，上走于头面，运动劳役，阳气发泄，腠理开而受风，谓之首风。病状，头面多汗，恶风，病甚则头痛。又，新沐中风，则为首风。又，新沐头未干，不可以卧，使头重身热，反得风则烦闷。

　　诊其脉，寸口阴阳表里互相乘。如风在首，久不瘥，则风入脑，变为头眩。其汤熨针石，别有正方，补养宣导，今附于后。

　　《养生方》云：饱食仰卧，久成气病头风。

　　又云：饱食沐发，作头风。

　　又云：夏不用露面卧，露下堕面上，令面皮浓，喜成癣。一云作面风。

　　又云：人常须日已没食讫，食讫即更不须饮酒，终天不干呕。诸热食腻物，不饮冷醋浆，喜失声失咽。热食枕手卧，久成头风目涩。

　　《养生方·导引法》云：一手拓颐，向上极势，一手向后长舒急努，四方显手掌，一时俱极势，四七。左右换手皆然。拓颐，手两向共头欹侧，转身二七。去臂膊风、头风，眠睡。

　　又云：解发，东向坐，握固不息一通，举手左右导引，手掩两耳。以手复捋头五，通脉也。治头风，令发不白。

　　又云：端坐伸腰，左右倾侧，闭目，以鼻纳气，自极七息止。除头风。

　　又云：头痛，以鼻纳气，徐吐出气，三十过休。

　　又云：抱两膝，自弃于地，不息八通。治胸中上至头诸病，耳目鼻喉痛。

　　又云：欲治头痛，偃卧闭气，令鼻极乃息，汗出乃止。

　　又云：叉两手头后，极势，振摇二七，手掌翻覆安之七，头欲得向后仰之，一时一势，欲得倚斜四角，急挽之，三七。去头掖膊肘风。

　　卷之二　风病诸候下（凡三十论）

　　四十二、风头眩候

　　风头眩者，由血气虚，风邪入脑，而引目系故也。五脏六腑之精气，皆上注于目，血气与脉并于上系，上属于脑，后出于项中。逢身之虚，则为风邪所伤，入脑则脑转而目系急，目系急故成眩也。

　　诊其脉，洪大而长者，风眩。又得阳维浮者，暂起目眩也。风眩久不瘥，则变为癫疾。

　　其汤熨针石，别有正方，补养宣导，今附于后。

　　《养生方·导引法》云：以两手抱右膝，着膺，除风眩。

　　又云：以两手承辘轳倒悬，令脚反在其上元。愈头眩风癫。坐地，舒两脚，以绳绊之，大绳绊讫，拖辘轳上来下去，以两手挽绳，使脚上头下，使离地，自极十二通。愈头眩风癫。久行，身卧空中，而不堕落。

　　又云：一手长舒，令掌仰；一手捉颐，挽之向外。一时极势，二七。左右亦然。手不动，两向侧，极势，急挽之，二七。去颈骨急强、头风脑旋、喉痹，膊内冷注、偏风。

　　又云：凡人常觉脊背倔强，不问时节，缩咽膊内，仰面，努膊井向上，头左右两向挪之，左右三七，一住，待血行气动住，然始更用，初缓后急，不得先急后缓。若无病患，常欲得旦起、午时、日没三辰，如用，辰别二七。除寒热病，脊腰颈项痛、风痹、口内生疮、牙齿风、头眩，众病尽除。

　　又云：坐地，交叉两脚，以两手从曲脚中入，低头，叉手项上。治久寒不能自温，耳不闻声。

　　又云：脚着项上，不息十二通，愈大寒不觉暖热，久顽冷患，耳聋目眩病。久行即成法，法身五六，不能变也。

　　又云：低头，不息六通。治耳聋、目癫眩、咽喉不利。

　　又云：伏，前，侧牢，不息六通。愈耳聋目眩。随左右聋伏，并两膝，耳着地，牢，强意多用力至大极。愈耳聋目眩病。久行不已，耳闻十方，亦能倒头，则不眩也。八件有此术，亦在病疾难为。

　　卷之二　风病诸候下（凡三十论）

　　四十三、风癫候

　　风癫者，由血气虚，邪入于阴经故也。人有血气少，则心虚而精神离散，魂魄妄行，因为风邪所伤，故邪入于阴，则为癫疾。又人在胎，其母卒大惊，精气并居，令子发癫。其发则仆地，吐涎沫，无所觉是也。原其癫病，皆由风邪故也。其汤熨针石，别有正方，补养宣导，今附于后。

　　《养生方》云：夫人见十步直墙，勿顺墙而卧，风利吹人，必发癫痫及体重。人卧春夏向东，秋冬向西，此是常法。

　　《养生方·导引法》云：还向反望，不息七通。治咳逆、胸中病、寒热癫疾、喉不利、咽干咽寒。

　　又云：以两手承辘轳倒悬，令脚反在上元。愈头眩风癫。坐地，舒两脚，以绳绊之，以大绳绊讫，拖辘轳上来下去，以两手挽绳，使脚上头下，使离地，自极十二通。

　　愈头眩风癫。久行，身卧空中，而不坠落。

　　卷之二　风病诸候下（凡三十论）

　　四十四、五癫病候

　　五癫者，一曰阳癫，发如死人，遗尿，食顷乃解；二曰阴癫，初生小时，脐疮未愈，数洗浴，因此得之；三曰风癫，发时眼目相引，牵纵反强，羊鸣，食顷方解。由热作汗出当风，因房室过度，醉饮，令心意逼迫，短气脉悸得之；四曰湿癫，眉头痛，身重。坐热沐头，湿结，脑沸未止得之；五曰马癫，发作时时，反目口噤，手足相引，身体皆热。

　　诊其脉，心脉微涩，并脾脉紧而疾者，为癫脉也。肾脉急甚，为骨癫疾。脉洪大而长者，癫疾；脉浮大附阴者，癫疾；脉来牢者，癫疾。三部脉紧急者可治；发则仆地，吐沫无知，若强 ，起如狂，及遗粪者，难治。脉虚则可治，实则死。脉紧弦实牢者生，脉沉细小者死。脉搏大滑，久久自已。其脉沉小急疾，不治；小牢急，亦不可治。

　　卷之二　风病诸候下（凡三十论）

　　四十五、风狂病候

　　狂病者，由风邪入并于阳所为也。风邪入血，使人阴阳二气虚实不调，若一实一虚，则令血气相并。气并于阳，则为狂发，或欲走，或自高贤，称神圣是也。又肝藏魂，悲哀动中则伤魂，魂伤则狂忘不精明，不敢正当人，阴缩而挛筋，两胁骨不举。毛瘁色夭，死于秋。

　　皆由血气虚，受风邪，致令阴阳气相并所致，故名风狂。

　　卷之二　风病诸候下（凡三十论）

　　四十六、风邪候

</div>
    <div class="pagination">
<a href="诸病源候论_page4.html">上一页</a><a href="诸病源候论.html">1</a><a href="诸病源候论_page2.html">2</a><a href="诸病源候论_page3.html">3</a><a href="诸病源候论_page4.html">4</a><span class="current-page">5</span><a href="诸病源候论_page6.html">6</a><a href="诸病源候论_page7.html">7</a><a href="诸病源候论_page8.html">8</a><a href="诸病源候论_page9.html">9</a><a href="诸病源候论_page10.html">10</a><span>...</span><a href="诸病源候论_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
