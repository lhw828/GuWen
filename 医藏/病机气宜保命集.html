<!DOCTYPE html>
<html>
 <head>
  <meta charset="utf-8"/>
  <title>
   病机气宜保命集 - 第 1 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   病机气宜保命集 - 第 1 页/共 10 页
  </h1>
  <div class="content">
   钦定四库全书　　　　　子部五
　　保命集　　　　　　　　医家类
　　提要
　　【臣】等谨案保命集三卷金张元素撰元素字洁古易州人八歳应童子举二十七试进士以犯庙讳下第乃去而学医精通其术因抒所心得述为此书凡分三十二门首原道原脉摄生隂阳诸论次及处方用药次第加减君臣佐使之法于医理精蕴阐发极为深至其书初罕传播金末杨威始得其本刋行之而题为河间刘完素所着明初宁王权重刋亦沿其误并伪撰完素序文词调于卷首以附防之至李时珍作本草纲目始纠其谬而定为出于元素之手于序例中辨之甚明考李濓医史称完素尝病伤寒八日头痛脉呕逆不食元素往候令服某药完素大服如其言遂愈元素自此显名是其造诣深邃足以自成一家原不必托完素以为重今特为改正其伪托之序亦并从删削焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　保命集原序
　　天兴末予北渡寓东原之长清一日过前太医王庆先家于几案间得一书曰素问病机气宜保命集试阅之廼刘髙尚守真先生之遗书藁也其文则出自内经中摭其要而述之者朱涂墨注凡三卷分三十二门门有资次合理契经如原道则本性命之源论脉则尽死生之说摄生则语存神养气之理隂阳则讲抱元守一之妙病机则终始有条有例治病之法尽于此矣本草则驱用有佐有使处方之法尽于此矣至于解伤寒论气宜论曲尽前圣意读之使人廓然有所醒悟恍然有所发明使六脉十二经五脏六腑三焦四肢目前可得而推见之也后二十三论随论出证随证出方先后加减用药次第悉皆蕴奥精妙入神尝试用之一一皆中真良医也虽古人不是过也虽轩岐复生不废此书也然先生有序序已行藏言幼年已有直格宣明原病式三书虽义理精确犹有不尽圣理处今是书也复出与前三书相为表里非曰后之医者镜欤至如平昔不治医书者得之随例验证度已处药则思亦过半矣予谓是书虽在农夫工贩缁衣黄冠儒宗人人家置一本可也若已有病寻阅病源不至乱投汤剂况医家者流哉惜哉先生卒书不世传使先生之道窃入小人口以为已书者有之予悯先生道屏翳于茨荆棘中故存心精校今数年矣命工镂板拟广世传使先生之道出于茒茨荆棘中亦起世膏肓之一端也嵗辛亥正月望日大卤杨威序







　　钦定四库全书
　　保命集卷上
　　金　张元素　撰
　　原道第一
　　经曰观天之道执天之行尽矣盖天一而地二北辨而南交入精神之运以行矣拟之于象则水火也画之于卦则坎离也两者相须弥满六合物物得之况于人乎盖精神生于道者也是以上古真人把握万象仰观日月呼吸元气运气流精脱骨换形执天机而行六气分地纪而运五行食乳饮血省约俭育日夜流光独立守神肌肉若一故能夀比天地无有终时此其道生之要也夫道者能却老而全形身安而无疾夫水火用法象也坎离交言变也万亿之书故以水为命以火为性土为人人为主性命者也是以主性命者在乎人去性命者亦在乎人何则脩短夀夭皆自人为故经曰精神内守病安从来又曰务快其心逆于生乐所以然者性命在乎人故人受天地之气以化生性命也是知形者生之舎也气者生之元也神者生之制也形以气充气耗形病神依气位气纳神存修真之士法于隂阳和于术数持满御神专气抱一以神为车以气为马神气相合可以长生故曰精有主气有元呼吸元气合于自然此之谓也智者明乎此理吹嘘呼吸吐故纳新熊经鸟伸导引按蹻所以调其气也平气定息握固凝想神宫内视五脏昭彻所以守其气也法则天地顺理隂阳交媾坎离济用水火所以交其气也神水华池含虚皷漱通行荣衞入于元宫溉五脏也服气于朝闭息于暮阳不欲迭隂不欲覆链隂阳也以至起居适早晏出处协时令忍怒以全隂抑喜以全阳泥丸欲多栉天皷欲常鸣形欲常鉴津欲常咽体欲常运食欲常少眼者身之鉴也常居欲频修耳者体之牖也城郭欲频治面者神之庭也神不欲覆髪者脑之华也脑不欲减体者精之元也精不欲竭眀者身之寳也眀不欲耗补防六腑陶链五精可以固形可以全生此皆修真之要道也故修真之要者水火欲其相济土金欲其相养是以全生之术形气贵乎安安则有伦而不乱精身贵乎保保则有要而不耗故保而养之初不离于形气精神及其至也可以通神明之出神明之出皆在于心独不观心为君主之官得所养则血脉之气王而不衰生之本无得而摇也神之变无得而测也肾为作强之官得所养则骨髓之气荣而不枯蛰封藏之本无得而倾也精之处无得而夺也夫一身之间心居而守正肾下而立始精神之居此宫不可太劳亦不可太竭故精太劳则竭其属在肾可以专啬之也神太用则劳其藏在心静以养之唯静专然后可以内守故昧者不知于此欲拂自然之理谬为求补之术是以伪胜真以人助天其可得乎
　　原脉第二
　　道之浑沦莫知其源然至道无言非立言无以眀其理大象无形非立象无以测其奥道象之妙非言不明尝试原之脉者何也非气非血动而不息荣行脉中衞行脉外经曰脉者血之府也自素问而下迄至于今经所不载无传记而莫闻其名焉然而机奥妙圣意幽微虽英俊明哲之士非轻易可得而悟也夫脉者果何物乎脉者有三名一曰命之本二曰气之神三曰形之道经所谓天和者是也至于折一支瞽二目亦不为害生而脉不可须臾失失则絶命害生矣经曰春【一曰长】夏洪【一口钩】秋毛【一曰濇】冬石【一曰沉】此言正脉同天真造化之元气也廵于春夏秋冬木火金水之位生长收藏叅和相应故禀二仪而生不离于气故脉有生死之验经曰脉者血之腑也如世之京都州县有公府廨署也国因置者所以禁小人为非道也公府不立则善者无以伸其枉恶者无以罚其罪邪正混同贤愚杂处而乱之根也经曰五运隂阳者天地之道也万物之纲纪变化之父母生杀之本始神明之府也既隂阳为神明之府脉为血之府而明可见焉血之无脉不得循其经络部分周流于身滂流奔廹或散或聚气之无脉不能行其筋骨臓腑上下或暴或蹶故经曰出入废则神机化灭升降息则气立孤危故气化则物生气变则物易气盛则物壮气弱则物衰气絶则物死气正则物和气乱则物病皆随气之盛衰而为变化也脉字者从肉从永从从血四肢百骸得此真元之气血肉筋骨发荣茂可以倚凭而能生长也长久永固之道故从肉从水者是也从从血者廵之如水分流而布遍周身无所不通也释名曰脉幕也如幔幕之遮覆也幕络一体之形导太一真元之气也元气者在气非寒非热非暖非凉在脉者非长非钩非濇非沉不为气而浮沉不为血而流停乃冲和自然之气也故春温夏热秋凉冬寒所以然者为元气动而不息廵于四方木火金水之位温凉寒暑之化生生相续新新不停日月更出四序迭迁脉不为息故人有身形之后五藏既生身中元气即生焉故春夏洪秋毛冬石此四时之气也而脉者乃在其中矣道德经曰视之不见聴之不闻搏之不得迎之不见其首随之不见其后此如脉之谓也又云埏埴以为器当其无有器之用故有之以为利无之以为用又曰吾不知其名字之曰道强为之名曰大斯立脉之名之本意也故道者万物之奥脉者百骸之灵奥灵之妙其道乃同元气者无器不有无所不至血因此而行气因此而生故荣行脉中衞行脉外瞻之在前忽焉在后而不匮者皆由于脉也分而言之曰气曰血曰脉统而言之惟脉运行血气而已故经曰血气者人之神不可不谨养也隂阳别论曰所谓阳者胃脘之阳也此阳者言脉也胃者土也脉乃天真造化之元气也若土无气何以生长收藏若气无土何以养化万物是无生灭也以平人之气常禀于胃正理论曰谷入于胃脉道乃生隂阳交防胃和脉行人禀天地之故春胃微曰平但而无胃曰死夏胃微钩曰平但钩而无胃曰死长夏微耎曰平但弱而无胃曰死秋胃微毛曰平但毛而无胃曰死冬胃微石曰平但石而无胃曰死隂者真藏也见则为败败则必死五藏为隂肝脉至中而无外急如循刀刃责责然如按琴弦心脉至坚而抟如循薏苡仁累累然肺脉至大而虚如毛羽中人皮肤肾脉至抟而絶如以指弹石辟辟然脾脉弱而乍数乍踈夫如此脉者皆为藏脉而独见而无胃脉五藏皆至悬絶而死故经曰别于阳者知病忌时别于隂者知生死之期故人性躁急懁促迟缓耎弱长短大小皮坚肉厚各随其状而脉应之常以一息四至为准者言呼出心与肺吸入肾与肝五者胃兼主四旁在呼吸之间也数则为热迟则为寒如天之春秋二分隂阳两停昼夜各得五十度自此添一遭则热减一遭则寒脉之妙道从此可知矣或如散叶或如然薪或如丸泥或如丝缕或如涌泉或如土頽或如偃刀或如转索或如游鱼假使千变万化若失常者乃真元之气离絶五臓六腑不相管辖如丧家之狗元气散失而命絶矣经曰积阳为天积隂为地阳化气隂成形此言一气判而清浊分也元气者天地之本天和者血气之根华陀云脉者谓血气之先也孔子曰天不言而四时行焉百物生焉而脉亦如之又经曰自古通天者生之本皆通乎天气也通天者谓通元气天真也然形体者假天地之气而生故奉生之气通计于天禀受隂阳而为根本天地合气命之曰人天气不絶真灵内属动静变化悉与天通易云乾坤成列而易立乎其中矣故天地之体得易而后生天地之化得易而后成故阳用事则春生夏长隂用事则秋收冬藏寒往则暑来暑往则寒来始而终之终而复始天地之化也而易也黙然于其间而使其四序各因时而成功至于寒不陵暑暑不夺寒无愆阳伏隂之变而不至于大肃大温故万物各得其冲气之和然后不为过而皆中节也道徳经曰万物负隂而抱阳冲气以为和百姓日用而不知斯脉之道也故脉不得独浮沉独大小独盛衰独隂阳须可沉中有浮浮中有沉大中有小小中有大盛中有衰衰中有盛隂中有阳阳中有隂充塞一身之中盈溢百骸之内无经络不有无气血不至养筋骨毛髪坚壮腻泽非心非肾非肝非脾五藏之盛真气固密不为邪伤若忧愁思虑饥饱劳逸风寒暑大惊卒恐真气耗乱血气分离为病之本噫夫万物之中五常皆备审脉之道而何独无五常备邪夫仁固衞一身充盈五藏四肢百骸皆得荣养无冲和之气独真藏脉见则死矣生则不见死则脉见好生恶死此仁之谓也分布躯体和调气血贵之在头目耳鼻贱之在蹠臋隂纂不得上而有不得下而无无所不施无所不至此义之谓也长人脉长短人脉短肥人脉沉瘦人脉浮大人脉壮小人脉弱若长人短短人长肥人浮瘦人沉大人弱小人壮夫如此者皆不中理而为病此礼之谓也见在寸则上病见在闗则中病见在尺则下病五藏有疾各有部分而脉出见不为潜藏伏匿一一得察有余不足而愈其病此智之谓也春夏洪秋毛冬石太阳之至其脉沉太隂之至其脉大而长少隂之至其脉钩阳明之至其脉濇而短少阳之至其脉浮厥隂之至其脉四序不失其期六气为常准者此信之谓也非探赜索隠钩深致逺学贯天人旁通物理者未能达于此矣
　　摄生论第三
　　论曰内经谓法于隂阳和于术数饮食有节起居有常不妄作劳故能形与神俱而尽终其天年度百嵗乃去今时之人不然也以酒为浆以妄为常醉以入房以欲竭其精以耗散其真不知持满不时御神务快其心逆于生乐起居无节故半百而衰也且饮食起居乃人生日用之法纵恣不能知节而欲传精神服天气者不亦难乎又经曰饮食自倍肠胃乃伤起居如惊神气乃浮是以圣人春木旺以膏香助脾夏火旺以膏臊助肺金用事膳膏腥以助肝水用事膳膏膻以助心所谓因其不胜而助之也故食饮之常保其生之要者五谷五果五畜五菜也脾胃待此而仓廪备三焦待此而道路通荣衞待此以清以浊筋骨待此以柔以正故经云盖五味相济斯无五宫之伤所以养其形也虽五味为之养形若味过于酸肝气以津脾气乃絶味过于醎大骨气劳短肌心气抑味过于甘心气喘满色黑肾气不冲味过于苦脾气不濡胃气乃厚味过于辛筋骨沮弛精神乃失所谓失五味之常而损其形也王注曰味有伦缘脏有偏絶此之谓也饮食者养其形起居者调其神是以圣人春三月夜卧早起被发缓形见于发生之时且曰以使志生夏三月夜卧早起无厌于日见于蕃秀之时且曰使志无怒使气得泄秋三月早卧早起与鸡俱兴见于容平之时收敛神气且曰使志安宁以应秋气冬三月早卧晩起去寒就温见于闭藏之时且曰使志若伏若匿若有私意若已有得此顺生长收藏之道春夏养阳秋冬养隂顺四时起居法所以调其神也经所谓逆于春气则少阳不生肝气内变逆于夏气则太阳不长心气内涸逆于秋气则太隂不收肺气焦满逆于冬气则少隂不藏肾气独沉此失四时之气所以伤其神也智者顺四时不逆隂阳之道而不失五味损益之理故形与神俱久矣乃尽其天年而去与夫务快其心逆于生乐者何足与语此道哉故圣人行之贤者佩之岂虚语哉
　　隂阳论第四
　　论曰天地者隂阳之本也隂阳者天地之道也万物之纲纪变化之父母生杀之本始神明之府也故隂阳不测谓之神神用无方谓之圣傥不如此以为天自运乎地自处乎岂足以语造化之全功哉大哉乾元万物资始至哉坤元万物资生所以天为阳地为隂水为隂火为阳隂阳者男女之血气水火者隂阳之徴兆惟水火既济血气变革然后刚柔有体而形质立焉经所谓天覆地载万物悉备莫贵于人人禀天地之气生四时之法成故人生于地悬命于天人生有形不离隂阳盖人居天之下地之上气交之中不明隂阳而望延年未之有也何则苍天之气不得无常也气之不袭是谓非常非常则变矣王注曰且苍天布气尚不越于五行人在气中岂不应于天道左传曰违天不祥系辞云一隂一阳之谓道老子曰万物负隂而抱阳故偏隂阳谓之疾夫言一身之中外为阳内为隂气为阳血为隂背为阳腹为隂府为阳藏为隂肝心脾肺肾五藏皆为隂胆胃大小肠膀胱三焦六府皆为阳盖阳中有隂隂中有阳岂偏枯而为道哉经所谓治心病必求其本者是明隂阳之大体水火之髙下盛衰之补防逺近之大小隂阳之变通夫如是唯达道人可知也
　　察色论第五
　　论曰声合五音色合五行声色符同然后定立藏府之荣枯若滋荣者其气生如翠羽鸡冠蟹腹豕膏乌羽是也枯夭者其气败如草兹衅血枳实枯骨如炲是也至如青赤见于春赤黄见于夏黄白见于长夏白黒见于秋黑青见于冬是谓五藏之生者以五行之相继也得肝脉色见青白心脉色见赤黒脾脉色见黄青肺脉色见白赤肾脉色见黑黄是谓真藏之见者以五行之相尅也若乃肺风而眉白心风而口赤肝风而目青脾风而鼻黄肾风而肌黒以风善行数变故尔肝热而左颊赤肺热而右颊赤心热而顔赤脾热而鼻赤肾热而頥赤以诸热皆属火故尔以至青黑为痛黄白为热青白为寒以九气不同故尔鼻青为腹水黑为水气白为无血黄为胃寒赤为有风鲜明为留饮而五色取决于此故尔然审病者又皆以贞脾为本盖贞脾之黄是谓天之气五色又明病虽久而面黄必生者以其真气外荣也此数者虽皆成法然自非心清见晓于冥冥不能至于此故五色微诊可以目察尤难难经曰望而知之谓之神为见五色于外故决死生也
　　伤寒论第六
　　论曰夫热病者皆伤寒之类也或愈或死止于六七日间若两感于寒者必不免于死经所谓人之伤于寒者则为病热热虽甚不死盖伤寒者非杂病所比非仲景孰能明此故张先公深得机之理趣达六经之标本知汗下之浅深若投汤剂正与不正祸福影响何暇数日哉然仲景分三百九十七法一百一十三方其证有六其治有四经云一日巨阳受之其脉尺寸俱浮二日阳明受之其脉尺寸俱长三日少阳受之其脉尺寸俱至四日太隂受之其脉尺寸俱沉细五日少隂受之其脉尺寸俱微缓六日厥隂受之其脉尺寸俱沉濇其太阳病者标本不同标热本寒从标太阳发热从本则膀胱恶寒若头项痛腰脊强太阳经病也故宜发汗其阳明病者虽从中气标阳本实从标则肌实从本则讝语若身热目痛鼻干不得卧阳明经病故宜解肌太阳传阳明非表里之传若讝语从本为实故宜下便王注曰以阳感热其少阳病者标阳本火从标则发热从本则恶寒前有阳明后有太隂若胷脇痛而耳聋往来寒热少阳经病故宜和解其太隂病者标隂本温从标则身目黄从本则腹胀满若腹满而嗌干太隂经病故宜泄满下湿从其本治其少隂病者标隂本热从标则爪甲青而身冷从本则脉沈实而发渴若口燥舌干而渴少隂经病故宜温标下本其厥隂病者故厥隂之中气宜温也若烦满囊缩厥隂经病故为热宜苦辛下之故经所谓知标知本万举万当不知标本是谓妄行又曰各通其藏乃惧汗泄非宜此之谓也故明斯六经之标本乃为治伤寒之规矩此所谓证有六也且如发汗桂枝麻黄之辈在皮者汗而发之葛根升麻之辈因其轻而扬之法也承气陷胷之辈下者引而竭之法也防心十枣之辈中满泄之法也蒂栀防者髙者因而越之法也故明此四治之轻重可为了伤寒之绳墨此之谓其治有四也若明六经四法岂有发黄生斑畜血之坏证结胷痞气之药过难经所谓未满三日可汗而已其满三日可泄而已故仲景曰太阳病脉浮无汗身疼痛八九日不解表证仍在当发其汗宜麻黄汤主之少隂病得之三二日口燥咽干者急宜大承气汤下之孰敢执于三四日汗泄之定法也是以圣人书不尽言言不尽意説其大槩此之谓也经所谓发表不逺热攻里不逺寒余自制双解通圣辛凉之剂不遵仲景法桂枝麻黄发表之药非余自衒理在其中矣故此一时彼一时奈五运六气有所更世态居民有所变天以常火人以常动动则属阳静则属隂内外皆扰故不可峻用辛温大热之剂纵获一效其祸数作岂晓辛凉之剂以葱白盐豉大能开发欝结不惟中病令汗而愈免致辛热之药攻表不中其病转甚发惊狂衂血斑出皆属热药所致故善用药者须知寒凉之味况兼应三才造化通塞之理也故经所谓不知年之所加气之盛衰虚实之所起不可以为功矣大抵杂病者气之常也随方而异其治不同卒病者气之异也其治则同其愈则异昔黄帝兴四方之问岐伯举四治之能故伤寒之法备矣哉大矣哉若视深渊如迎浮云莫知其际是以知发表攻里之药性察标本虚实之并传量老少壮弱之所宜劳逸缓急之禀性切脉明隂阳之分部详证知邪气之浅深故可言防通之法矣内经曰谨熟隂阳无与众谋此之谓也
　　病机论第七
　　论曰察病机之要理施品味之性用然后明病之本焉故治病不求其本无以去深藏之大患故掉收引膹欝肿胀诸痛痒疮皆根于内夫百病之生也皆生于风寒暑热燥火以知化之变也经言盛者防之虚者补之余锡以方士而方士用之尚未能十全余欲令要道必行桴鼔相应犹拔刺雪汚工神圣可得备闻灵枢经曰刺深而犹可拔汚深而犹可雪庄子曰雪犹洗也岐伯曰审察病机无失气宜此之谓也黄帝曰愿闻病机何如岐伯对曰
　　诸风掉皆属于肝【少虑无怒】风胜则动肝者罢极之本魂之居也其华在其充在筋以生血气其味酸其色苍为将军之官谋虑出焉此为隂中之少阳通于春气其脉王注曰肝有二布叶一小叶如木甲拆之状故经所谓其用为动乃木之为动火太过之政亦为动盖火木之主暴速所以掉也掉摇也昏乱也旋运皆生风故也是以风火皆属阳阳主动其为病也胃脘当心痛上支两脇隔咽不通食饮不下甚则耳鸣转目不识人善暴强仆里剥臑戾脇痛呕泄甚则掉颠疾两脇下痛引小腹令人善怒也虚则目防防无所见耳无所闻善恐如人将捕之凡病肝木风疾者以热为本以风为标故火本不燔遇风烈乃焰肝本不甚热因金衰而旺肺金不胜心火木来侮于金故诸病作矣其为治也燥胜风王注曰风自木生燥为金化风余则制之以燥肝胜则治以清凉清凉之气金之气也木气之下金气承之又曰风滛于内治以辛凉肝欲散急食辛以散之故木主生荣而主春其性温故风火则反凉而毁折是兼金化制其木也故风病过急而反中外燥澁是反并金化也故非为金制其本是甚则如此中风偏枯者由心火暴甚而水衰不能制则火实尅金金不能平木则肝木胜而兼于火热则卒暴强仆凡治消瘅仆击偏枯痿厥气满发肥实膏梁之疾也故此藏气平则敷和太过则发生不及则委和
　　诸痛痒疮疡皆属于心【静则神明】热胜则肿心者生之本神之变也其华在面其充在血脉为阳中之太阳通于夏气其脉钩其味苦其色赤为君主之官神明出焉此为阳中之阳也王注曰心形如未敷莲花中有七空以导引天真之气神明之窟也经所谓其用为燥火性燥动其明于外热甚火赫烁石流金火之变也燔焫山川旋反屋宇火之灾眚也故火非同水水智而火愚其性暴速其为病也当胷中热嗌干右胠满皮肤痛寒热咳嗽喘唾血血泄鼽衂呕溺色变甚则疮痒胕肿肩背臑缺盆中痛疡疹身热惊惑恶寒战栗谵妄悲忘衂蔑语笑疮疡血流狂妄目赤胷中痛脇支满脇下痛背膺肩甲间痛两臂痛虚则胷腹大脇下与腰背相引而痛其为治也以寒胜热王注曰小热之气凉以和之大热之气寒以取之甚热之气汗以发之发之不尽逆制之制之不尽求其属以衰之又曰用水之主以制阳光经曰气有多少病有盛衰治有缓急方有大小此之谓也是以热淫于内治以咸寒佐以甘苦以酸收之以苦发之心欲耎急食咸以耎之君火之下隂精承之火气之下水气承之是故火主暴虐故燥万物者莫熯乎火夏月火热极甚则天气薰蒸而万物反润以水出液林木津流及体热极而反汗液出是火极而反兼水化俗以难辨认是作非不治已极反攻王气是不明标本但随兼化之虚象妄为其治反助其病而害于生命多矣故此藏平则升明太过则赫曦不及则伏明王注曰百端之起皆自心生
　　诸湿肿满皆属脾土【味和气化】湿胜则濡泄脾者仓廪之官本营之居也名曰器能化糟粕转味而出入者也其华在唇其充在肌其味甘其色黄故为仓廪之官又名谏议之官五味出焉此至隂之类通于土气为隂中之至隂也其脉缓王注曰脾形象马蹄内包胃脘象土形也其用为化兼四气聚散复形羣品以生灌溉肝心肺肾不主于时寄王四季经所谓善不可见恶不可见也其变骤注其灾霖溃其为病也胕肿骨痛隂痹按之不得腰脊头颈痛时大便难隂气不用饮不欲食咳唾则有血积饮痞膈中满霍乱吐下为善肌肉痿足不收行脇嗔呕吐泄注下王注曰脾热之生虚则腹满肠鸣飱泄食不化者有胃之寒者有胃之热者色白澄彻清冷皆属于寒色黄水赤浑浊皆属于热故仲景曰邪热不杀谷水性疾速此之谓也其为治也风胜湿湿自土生风为木化土余则制之以风脾盛治之以燥故湿伤肉湿胜则濡泄甚则水闭胕肿王注曰湿为水水盛则肿水下形肉已消又曰湿气为淫皆为肿满但除其湿肿满自衰若湿气在上以苦吐之湿气在下以苦泄之以淡渗之治湿之法不下小便非其治也故湿淫所胜平以苦热佐以酸辛以苦燥之以淡泄之若湿上甚而热治以苦温佐以甘辛以汗为故而止湿淫于内治以苦热佐以酸淡以苦燥之以淡泄之脾苦湿急食苦以燥之又曰土气之下木气承之本草曰燥可去湿桑白皮赤小豆之属王注曰半身以上湿气有余火气复欝所以明其热能生湿经所谓风寒在下燥热在上湿气在中火游行其间是以热之用矣故土主湿霒云而静热极甚则飘骤散落是反兼风木制其土也若脾甚土自邕燥去其湿以寒除热脾土气衰以甘缓之所以燥泄积饮痞膈肿满湿热干痼消渴慎不可以温药补之故积温成热性之温乃胜气之药也故此藏喜新而恶陈常令滋泽无使干涸土平则备化大过则敦阜不及则卑滥
　　诸气膹欝病委皆属于肺金【歩淸气利】燥胜则干肺者气之本魄之处也其华在毛其充在皮其味辛其色白而为相傅之官治节出焉为阳中之少阳通于秋气其脉毛王注曰肺之形象人肩二布叶一小叶中有二十四空行列以布分诸藏清浊之气经所谓其用为固其变肃杀其眚苍落其为病也骨节内变左胠脇痛寒清于中感而疟太凉单咳腹中鸣注泄鹜溏咳逆心脇满引小腹善暴痛不可反侧嗌干面尘色恶腰痛丈夫防疝妇人少腹痛浮虚骩尻隂股髀腨胻是病皴揭实则喘欬逆气肩背痛汗出尻隂股膝髀虚则少气不能报息耳聋嗌干其为治也热胜燥燥自金生热为火化金余则治之以火肺胜则治之以苦又曰金气之下火气承之燥淫于内治以苦温佐以甘辛以苦下之若肺气上逆急食苦以泄之王注曰制燥之胜必以苦温故受干病生焉是以金主于秋而属隂其气凉凉极天气清明而万物反燥故燥苦火是金极而反兼火化也故病血液衰也燥金之化极甚则烦热气欝痿弱而手足无力不能收持也凡有声之痛应金之气故此藏平气则审平太过则坚成不及则不从革
　　诸寒热皆属于肾水【能养动耗】寒胜则浮肾者主蛰封藏之本精之处也其华在发其充在骨其味醎其色黒为作强之官伎巧出焉为隂中之隂通于冬气其脉石王注曰肾藏有二形如豇豆相并而曲附于膂筋外有脂褁里白表黑主藏精故仙经曰心为君火肾为相火是言在肾属火而不属水也经所谓膻中者臣使之官喜乐出焉故膻中者在乳之间下合在于肾是火居水位得升则喜乐出焉虽君相二火之气论其五行造化之理同为热也故左肾属水男子以藏精女子以系胞右肾属火游行三焦兴衰之道由于此故七节之傍中有小心是言命门相火也经所谓其变凝冽其眚氷雹其为病也寒客心痛腰腿痛大闗节不利屈身不便若厥逆痞坚腹满寐汗实则腹胫肿喘咳身重汗出憎风虚则胷中痛大小腹痛清厥意不乐王注曰大小腹大小肠也此所谓左肾水发痛也若夫右肾命门相火之为病少气疮疡疥癣痈肿脇满胷背首面四肢浮肿腹胀呕逆瘛疭骨痛节有动注下温疟腹中暴痛血溢流注精液目赤心热甚则瞀昧暴痛瞀闷懊憹呕疮疡惊燥喉痹耳鸣呕涌暴注瞤瘛暴死瘤气结核丹熛皆相火热之胜也其为治也寒胜热燥胜寒若热淫于内治以咸寒火所胜平以咸冷故相火之下水气承之如寒淫于内治以甘热佐以苦辛寒淫所胜平以辛热又曰肾苦燥急食辛以润之肾欲坚食苦以坚之故水本寒寒急则水氷如地而能载物水发而雹雪是水寒亢极反似尅水之土化是谓兼化也所谓寒病极者反肾满也左肾不足济之以水右肾不足济之以火故此藏水平则静顺不及则涸流太过则流衍
　　诸厥固泄皆属于下厥谓气逆固为禁固气则肝肾失守失守则不能禁固出入无度燥湿不恒故气下则愈也经所谓厥气上行满脉去形
　　诸疟喘呕逆皆属于上肺者臓之长也为心之华盖故肺热叶焦发痿躄是气欝不利病喘息而呕也呕谓呕酸水火气炎上之象也胃膈热甚则为呕也若衰火之炎痿躄则愈利肺之气喘息自调也道路开通吐呕则除凡病呕涌溢食皆属之火也王注曰内路呕逆食不得入是有火也经所谓三阳有余则为痿易王注曰易有变易常用自痿弱无力也故此者热之明矣
　　诸热瞀瘛皆属于火热气甚则浊乱昏昧也瞀示乃昏也经所谓病筋脉相引而急名曰瘛者故俗为之搐是也热胜风搏并于经络故风主动而不宁风火相乗是以热瞀瘛而生矣治法祛风涤热之剂折其火势热瘛可立愈若妄加灼火或饮以发表之药则取死不旋踵诸禁鼓如丧神守皆属于火禁栗惊惑如丧神守悸动怔忪皆热之内作故治当以制火剂其神守血荣而愈也
　　诸痉项强皆属于湿寒湿同性水火同居故足太阳膀胱经属水而位下所以湿可伤也其脉起目内眦上额交于巅上其支别从巅入络于脑还出则下项故主项强太阳表中风加之以湿客于经中内挟寒湿则筋脉抽急故痉项强不柔和此太阳伤食当详有汗无汗治以流湿祛风缓发表而愈也
　　诸逆冲上皆属于火冲攻也火气炎上故呕涌溢食不下也
　　诸胀腹大皆属于热肺主于气贵乎通畅若热甚则欝于内故肺胀而腹大是以火主长而髙茂形见彰显升明舒叶皆肿之相也热去则见白利也
　　诸燥狂越皆属于火胃实则四肢实而能登髙也故四肢者诸阳之本经所谓隂不胜阳则脉流薄疾病乃狂是以阳盛则使人妄言骂詈不避亲踈神明之乱也故上善若水下愚若火此之谓也治之以补隂防阳夺其食则病已
　　诸暴强直皆属于风暴虐而害也强劲有力而不能和柔也乃厥隂风木势甚而成此王注曰阳欝于内而隂行于外千金曰强直为风治以防火补金木能自平也诸病有声鼓之如鼔皆属于热腹胀大而鼓之有声如鼓者热气甚则然也经所谓热胜则肿此之类也是以热气内欝不散而聚所以扣之如鼓也诸腹胀大皆为里证何以明之仲景曰少隂病腹胀不大便者急下之宜大承气汤所谓土胜坚水则干急与大承气汤下之以救肾水故知无寒其热明矣
　　诸病胕肿疼酸惊骇皆属于火胕肿热胜内则阳气滞故也疼酸由火实制金不能平木则木旺而为酸酸者肝之味也故经所谓二阳一隂发病主惊骇王注曰肝主惊然肝主之原其本也自心火甚则善惊所以惊则心动而不宁也故火衰木平治之本也
　　诸转反戾水液浑浊皆属于热热气燥烁于筋故筋转而痛应风属于肝也甚则吐不止暍热之气加之以泄湿胜也若三气杂乃为霍乱故仲景曰呕吐而利若为霍乱故有干霍乱有湿霍乱得其吐利邪其得出名曰湿霍乱也十存八九若不得吐利挥霍撩乱邪无出名曰干霍乱十无一生者皆以冐暑中热饮食不节寒热气不调清浊相干隂阳乖隔则为此病若妄言寒者大误矣故热则小便浑而不清寒则洁而不浊故井水煎汤沸则自然浑浊也
　　诸病水液澄彻清冷皆属于寒水液为病寒也故水清净其气寒冷水谷不化而吐利其色白腥秽传化失常食已不饥虽有邪热不杀谷而不饥者无倦而常好动其便色黄而酸王注曰寒者上下所出及吐出溺出也又法曰小寒之气温以和之
　　诸呕吐酸暴注下廹皆属于热流而不腐动而不蠧吐呕吐酸者胃膈热甚则欝滞于气物不化而为酸也酸者肝木之味或言吐酸为寒者误也暴注者是注泄也乃肠胃热而传化失常经所谓清气在下则生飱泄下廹者后重里急窘廹急痛也火性急速而能造物故也俗云虚坐努责而痛也
　　诸澁枯涸干劲皴揭皆属于燥澁枯者水液气衰少血不荣于皮肉气不通利故皮肤皴揭而澁也及甚则麻痹不仁涸干者水少火多系辞云燥万物者莫熯乎火故火极热甚水溢干而不润于身皮肤乃啓裂手足有如斧伤而深三二分者冬月甚而夏月衰故法曰寒能收敛收敛则燥澁皴揭热能纵缓则滋荣润泽皆属燥金之化也王注曰物之生滑利物之死枯澁其为治也宜开通道路养隂退阳凉药调之荣血通流麻木不仁澁涸干劲皴揭皆得其所慎无服乌附之药经所谓金木水火土运行之数寒暑燥湿火风临御之化则失道可见民病可调凡受诸病者皆归于五行六气胜复盛衰之道矣王注曰人生有形不能无患既有其患亦常有逃生化出隂阳者也故曰谨守病机各司其属有者求之无者求之盛者责之虚者责之必先五胜疎其血气令得调逹而致和平此之谓也
　　气宜论第八
　　论曰治病必明六化分治五味五色所主五藏所宜五行之运行数六气之临御化然后明隂阳三才之数故数之可数者人中之隂阳也然所合之数可得见也夫隂阳者数之可卜推之可万故天地隂阳者不以数推以象之谓也经曰丹天之气经于牛女戌分黅天之气经于心尾已分苍天之气经于危室栁鬼素天之气经于亢氐毕天之气经于张翼娄胃所谓戊巳分者奎壁角轸则天地之门户也是以将前三数与天象俱眀终始之六气所司之髙下在泉浅深之胜复左右之间同与不同三纪太过不及之理故可分天地之化产民病之气宜矣经所谓太阳司天之政故嵗宜苦以燥之温之阳眀司天之政故宜以苦辛汗之清之散之又宜以醎少阳司天之政故嵗宜以醎宜辛宜酸渗之泄之渍之发之观气寒温以调其气太隂司天之政故宜以苦燥之湿之甚者发之泄之不发不泄则湿气外溢肉溃皮坼而水血交流少隂司天之政故嵗宜醎以耎之而调其上甚则以苦发之以酸收之而安其下甚则以苦泄之厥隂司天之政故嵗宜以辛调之以醎润之人必折其欝气先资其化源是以迎而夺之主气之法也故云六气有余用热逺热用温逺温用寒逺寒用凉逺凉食宜同法此其道也故王注曰夏寒甚则可以热犯热寒不甚则不可犯也若有表证若有里证故法云发表不逺热攻里不逺寒不发不攻而犯寒犯热使寒热内贼其病益甚故无者生之有者甚之所以不逺热则热至不逺寒则寒至其寒至则坚痞腹痛急下利之病生矣热至则身热吐下霍乱痈疽疮疡瞀昏欝注下瞤瘛肿胀吐呕鼽血衂血头痛骨节变肉痛血溢泄淋閟之病生矣王注曰食已不饥吐利腥秽亦寒之疾也暴暗冐昧目不识人躁扰狂越谵妄骂詈惊癎亦热之病也故经所谓无失天信无逆气宜无翼其胜无赞其复是谓至也傥不知斯寒热内贼失气之宜因不知四时五行因加相胜释邪攻正絶人长命术不通经为粗工之戒是以六气上司九宫中司九元下司九宣三数俱眀各分主客胜复淫治尅伐主病嵗物气味之厚薄故经所谓气味有厚薄性用有躁静治保有多少力化有浅深故少阳在泉寒毒不生太阳在泉热毒不生故其气专其味正少隂在泉寒毒不生太隂在泉燥毒不生此所谓天化地产故天地气合气合六节分而万物化生矣经所谓谨气宜无失病机病机者寒暑燥湿风金木水火土万病悉自此而生矣故谨察病机之本得治之要者乃能愈疾亦常有不明六气五行之所宜气味之厚薄所用人身为病之所由而能必获其效者尠矣哉
　　本草论第九
　　论曰流变在乎病主治在乎物制用在乎人三者并明则可以语七方十剂宣通补防轻重澁滑燥湿是十剂也大小缓急竒偶复是七方也是以制方之体欲成七方十剂之用者必本于气味生成而成方焉其寒热温凉四气者生乎天酸苦辛醎甘淡六味者成乎地气味生成而隂阳造化之机存焉是以一物之中气味兼有一药之内理性不无故有形者谓之味无形者谓之气若有形以无形之治喘急昏昧乃生无形以有形之治开肠洞泄乃起经所谓隂味出下窍阳气出上窍王注曰味有质故下流便防之窍气无形故上出呼吸之门故阳为气隂为味味归形形归气气归精精归化精食气形食味王注曰气化则精生味化则形长是以有生之大形精为本故地产养形形不足温之以气天产养精精不足补之以味形精交养充实不亏虽有苛疾弗能为害故温之以气者是温之以肺补之以味者是补之以肾是以惟人万物之灵备万物之养饮和食徳以化津液以淫筋脉以行荣衞故经所谓隂之所生本在五味气味合而服之以补精益气所以为全生之术故五谷五畜五菜五果甘苦酸辛醎此为补养之要也何则谷入于口而聚于胃胃为水谷之海喜谷而恶药药之所入不若谷气之先达故治病之法必以谷气为先是以圣人论真邪之气者谓汗生于谷不归于药石辨死生之者谓安谷则生过期不惟数于五藏凡明胃气为本以此知五味能养形也虽毒药攻邪如国之用兵盖出于不得已也是以圣人发表不逺热攻里不逺寒辛甘发散为阳酸苦涌泄为隂故辛散酸收甘缓苦坚醎耎随五藏之病证施药性之品味然后分竒偶大小缓急之制也故竒偶者七方四制之法四制者大小缓急也经谓气有多少病有盛衰治有缓急方有大小故大小者君一臣二竒之制也君二臣四偶之制也君二臣三竒之制也君二臣六偶之制也又曰竒方云君一臣二君二臣三偶方云君二臣四君二臣六所以七方者四制之法竒偶四制何以明之假令小承气调胃承气为竒之小方也大承气抵当汤为竒之大方也所谓因其攻下而为之用者如此桂枝麻黄为偶之小方葛根青龙为偶之大方所谓因其发而用之者如此经所谓近者竒之逺者偶之身之表者为逺身之里者为近汗者不以竒下者不以偶不以者不用也故补上治上制以缓补下治下制以急急则气味厚缓则气味薄故味厚者为隂薄是隂之阳为味不纯粹者也故味所厚则泄之以下味所薄则通气者也王注曰味厚则泄薄则通气气厚者为阳薄者为阳之隂故附子干姜味甘温大热为纯阳之药为气厚者也丁香木香味辛温平薄为阳之隂气不纯粹者也故气所厚则发热气所薄则发泄经曰薄则发泄厚则发热王注曰隂气润下故味薄则发泄阳气炎上故气厚则发热味薄为隂少故通泄气薄为阳少故汗出是以论气味之薄厚合竒偶之大小肾肝位逺数多则其气缓不能速达于下必大剂而数少取其迅急可以走下也心肺位近数少则其气急不能发散于上必小剂而数多取其气易散可以补上也王注曰肺服九心服七脾服五肝服三肾服一乃五藏生成之常数也若竒之不去则偶之是谓重方也偶之不去则反佐以取之是谓寒热温凉反从其病也王注曰是以圣人反其佐以同其气令声气应合复令寒热参合使其终异而始同燥润而败坚刚强必折柔脆自消尔故逆者正治从者反治从少从多观其可也假令仲景曰少隂病下利而脉微者与白通汤利不止厥逆无脉者干呕烦者白通加猪胆人尿王注曰若调寒热之逆冷热必行则热物冷服下泄之后冷体既消热性便发由是病气随愈呕哕皆除情且不违而致大益此加人尿猪胆汁醎苦寒物于白通汤热剂中要其气相从可去格拒之寒也经所谓热因寒用寒因热用塞因塞用通因通用必伏其所主而先其所因其始则同其终则异可使破积可使溃坚可使气和可使必已此之谓也若病所逺而中道气味之者食而过之无越其制度王注曰假如病在肾而心之气味饲而冷是仍急过之不饲以气味肾药凌心心腹益衰与上下逺近例同是以圣人治上不犯下治下不犯上和中上下俱无犯故经所谓诛罚无过命曰大惑此之谓也有中外不相及其治其主病皆论标本不令妄攻也故从所来者为本从所感者为标是以内者内调外者外治内者调之不言其治外者治之不言其调经所谓上淫于下所胜平之外淫于内所胜治之此之谓也若从内之外盛于外先调其内而后治其外从外之内而盛于内者先治其外而后调其内王注曰皆谓先除其根柢后削其枝条也是故病发有余本而标之后治其本故仲景曰伤寒医下之续得下利清谷身疼痛者急当救里身疼痛清便自调者急当救表救里四逆汤救表宜桂枝汤故里不足必先救之清便自调知里气已调然后急与桂枝汤以救表是谓病发本而标之先治其本后治其标此以寒为本也故知标本者万举万全不知标本者是谓妄行此之谓也虽本草曰上药一百二十种为君应天中药一百二十种为臣应人下药一百二十五种为使应地若治病者特谓此三品之説未也经所谓有毒无毒所治为主适其小大为治也故主病者为之君佐君者为之臣应臣者为之使非上中下三品之谓也王注曰但能破积愈疾解急脱死则为良方非必要以先毒为是后毒为非有毒为是无毒为非必量病轻重大小之治也帝曰三品何谓也岐伯曰所以明善恶之殊贯也是以圣人有毒无毒服自有约故病有新久方有大小有毒无毒宜合常制矣大毒治病十去其六常毒治病十去其七小毒治病十去其八无毒治病十去其九谷肉果菜食养尽之无使过之伤其正也不尽行复如法王注曰法谓前四约也余病不尽须再行之毒之小大如约而止必无太过矣是以上古圣人谓重身之毒有故无殒衰其大半而止故药之性味本以药治疾诚能处以中庸以疾适当且如半而止之亦何疑于攻治哉此之谓也故非调气而得者治之柰何有毒无毒何先何后愿闻其道王注曰夫病生类其有四焉一者始因气动而内有所成为积聚症瘕瘤气瘿起结核癫癎之类是也二者始因气动而外有所成谓痈肿疮疡痂疥疽痔掉瘛浮肿目赤熛胗胕肿痛痒之类是也三者不因气动而生病于内为留饮澼食饥饱劳损宿食霍乱悲恐喜怒想慕忧结之类是也四者不因气动而病生于外为瘴气贼魅蛊毒蜚尸鬼击冲薄坠堕风寒暑湿斫射刺割捶扑之类是也如此四类者有独治内而可愈大小承气陷胷抵当汤三花神祐藏用之类是也有兼治内而愈者大小柴胡通圣洗心凉膈黄连解毒之类是也有独治外而愈者善应膏拔毒散防眼药生肌之类是也有兼治外而愈者拨云散苦参散千金内托散之类是也有先治内后治外而愈者熛胗丹毒疮疡疹麸豆之类悉因三焦相火热甚于内必先疎啓其中凉苦寒之剂荡涤藏府或以砭射敷扫涂抹于外者是也有先治其外后治其内而愈者伤寒刺割破伤皆因风寒之邪从外之内先以发散其外发之不已量其浅深峻泄之有齐毒而攻击者暴病大小便不利胎死坚积满胀之类是也有复无毒而调引者痰滞气痞胃虚脾弱气不往来以通经利其气之药之类是也凡此之类方中所施或胜或复寒者热之热者寒之温者清之散者收之抑者折之燥者润之急者缓之刚者耎之衰者补之强者防之坚者削之留者攻之客者除之劳者温之温养也结者散之燥者濡之损者温之温补也逸者行之劳者动之惊者平之平常也常见常闻上之吐之下之泄之磨之火灸之浴薄之劫之燔针劫刺其下开之发之适可为度各安其气必清必净则病气衰去归其所宗此治之大体也是以圣人法无定体体变布施药不执方合宜而用故论言治寒以热治热以寒而方士不能废绳墨而更其道也有病热者寒之而热有病寒者热之而寒二者皆在新病复起柰何治诸寒而热者取之以隂热而寒者取之以阳所谓求其属也王注曰谓治之而病不衰退反因热寒而随生寒热病之新者也谓其益火之原以消隂翳用水之主以制阳光故曰求其属也夫取心者不必齐以热取肾者不必齐以寒但益心之阳寒亦通行若强肾之隂热之犹可此论五味所归五藏寒热温凉之主也呜呼圣人之道久塞而后之人独不能之也王注曰言少可以贯多举浅可以料大何法之眀也如此故非圣人之道孰能至于是邪是以治病之本须明气味之厚薄七方十剂之法也方有七剂有十故方不七不足以尽方之变剂不十不足以尽剂之用方不对病非方也剂不蠲疾非剂也今列而论之七方者
　　大小缓急竒偶复
　　大方之説有二一则病有兼证而邪不专不可以一二味治之宜君一臣三佐九之类是也二则治肾肝在下而逺者宜分两多而顿服之是也
　　小方之説有二一则病无兼证邪气专一可以君一臣二小方之治也二则治心肺在上而廹者宜分两微而频频少服之亦为小方之治也
　　缓方之説有五有甘以缓之为缓方者为糖蜜甘草之类取其恋膈也有丸以缓之为缓方者盖丸之比汤散药力宣行迟故也有品味羣众之缓方者盖药味众多各不能骋其性也有无毒治病之缓方者盖药性无毒则功自缓也有气味俱薄之缓方者药气味薄则常补于上比至其下药力既已衰为补上治上之法也
　　急方之説有四有急病急攻之急方者如腹心暴痛前后闭塞之类是也有急风荡涤之用急方者谓中风不省口噤是也取汤剂荡涤取其易散而施功速者是也有药有毒之急方者如上涌下泄夺其病之大势者是也有气味厚之急方者药之气味厚者直趋于下而力不衰也谓补下治下之法也
　　竒方之説有二有古之单行之竒方者为独一物是也有病近而宜用竒方者为君一臣二君二臣三数合于阳也故宜下不宜汗也
　　偶方之説有二有两味相配而为偶方者盖两方相合者是也有病逺而宜用偶方者君二臣四君二臣六数合于隂也故宜汗不宜下
　　复方之説有二有二三方相合之为复方者如桂枝二越婢汤一之类是也有分两匀同之复方者如胃风汤各等分之类是也又曰重复之复二三方相合而用也反复之复谓竒之不去则偶之是也
　　十剂者
　　宣通补防轻重澁滑燥湿
　　宣者宣欝欝而不散为壅必宣剂以散之如痞满不通之类是也本草曰宣可去壅必宣剂以散之如姜橘之属攻其里则宣者上也泄者下也涌剂则瓜蒂栀防之类是也发汗通表亦同
　　通留而不行为滞必通剂以行之如水病痰癖之类也本草曰通可去滞通草防己之属攻其环则通者行也甘遂滑石茯苓芫花大防牵牛木通之类是也
　　补不足为弱必补剂以扶之如气形羸弱之类是也本草曰补可去弱人参羊肉之属攻其里则补养也经所谓言而微终日乃复言者此夺气也故形不足温之以气精不足补之以味是以膏粱理疾药石蠲疾五谷五畜能补善养也
　　防有余为闭必泄剂以逐之如腹胀脾约之类是也本草曰泄可去闭即葶苈大黄之属经谓浊气在上则生腹胀故气不施化而欝闭不通所以葶苈大黄味苦大寒专能泄热去湿下气仲景曰跌阳脉浮而澁浮则胃强澁则小便数浮澁相搏大便难其脾为约故约束津液不得四布苦寒之剂通寒润燥而能泄胃强也轻实则气壅欲其扬也如汗不发而腠宻邪胜而中蕴必轻剂以扬之本草曰轻可去实麻黄葛根之属经所谓邪在皮者汗而发之其实者散而泄之王注曰阳实则发散重怯则气浮欲其镇也如防神守而惊悸气上厥以颠疾必重剂以镇之本草曰重可去怯即磁石铁粉之属经所谓厥成为颠疾故惊乃平之所以镇涎也故使其物体之重则下涎而用之也
　　澁滑则气脱欲其收敛也如开肠洞泄便溺遗失必澁剂以收之本草曰澁可去脱则牡蛎龙骨之属如宁神宁圣散之类是也
　　滑澁则气着欲其利也如便难内闭必滑剂以利之本草曰滑可去着即冬葵榆皮之属滑能养窍故润利也燥湿气淫胜肿满脾湿必燥剂以除之本草曰燥可去湿即桑白皮赤小豆之属所谓湿甚于上以苦泄之以淡渗之是也
　　湿津耗为枯五藏痿弱荣衞涸流必湿剂以润之本草曰湿可去枯即紫石英之属故痿弱者用之王注曰心热盛则火独光火炎上肾之脉常不行令火盛而上炎用事故肾脉亦随火炎烁而逆上行也隂气厥逆火复内焰隂上隔阳下不守位心气通脉故生脉痿是故腕枢纽如折去而不相提挈胫筋纵缓而不能任用故也可下数百行而愈
　　故此十剂七方者乃太古先师设绳墨而取曲直何叔世方士出规矩以为方圆王注曰呜呼人之死者但曰命不谓方士愚昧而杀之邪是以物各有性谓物之性有尽也制而用之将使之无尽物之用有穷也变而通之将使之无穷夫惟性无尽用无穷故施于品剂以佐使斯人其功用亦不可一而足也于是有因其性而为用者有因其所胜为制者有气同则相求者有气相尅则相制者有气余而补不足者有气相感则以意使者有质同而性异者有名异而实同者故蛇之性窜而引药蝉之性脱而退翳防饮血而用以治血防善穿而用以治漏所谓因其性而为用者如此弩牙速产以机发而不括也杵糠下噎以杵筑下也谓因其用而为使者如此萍不沈水可以胜酒独活不摇风可以治其风所谓因其所胜而为之用制也如此麻木谷而治风豆水谷而治水所谓气相同则相求者如此牛土畜乳可以止渴疾豕水畜心可以镇恍惚所谓因其气相尅则相制也如此熊肉振羸兔肝明视所谓因其气有余补不足也如此鲤之治水鹜之利水所谓因其气相感则以意使者如此蜂蜜成于蜂蜜温而蜂寒油本生于麻麻温而油寒兹同质而异性也蘼芜生于芎防蓬蔂生于覆盆兹名异而实同者也所以如此之类不可胜举故天地赋形不离隂阳形色自然皆有法象毛羽之类生于阳而属于隂鳞介之类生于隂而属于阳空青法木色青而主肝丹砂法火色赤而主心云母法金色白而主肺磁石法水色黒而主肾黄石脂法土色黄而主脾故触类而长之莫不有自然之理也欲为医者上知天文下知地理中知人事三者俱明然后可以愈人之疾病不然则如无目夜游无足登陟动致颠陨而欲愈疾者未之有也故治病者必明天地之理道隂阳更胜之先后人之夀夭生化之期乃可以知人之形气矣王注曰不明天地之理又昧隂阳之则以夀为夭以夭为夀虽尽上圣救生之道心明经脉药石之妙犹未免世中之诬斥也明乎医者幸详究焉














　　保命集卷上
&lt;子部,医家类,病机气宜保命集&gt;
　　钦定四库全书
　　保命集卷中
  </div>
  <div class="pagination">
   <span class="current-page">
    1
   </span>
   <a href="病机气宜保命集_page2.html">
    2
   </a>
   <a href="病机气宜保命集_page3.html">
    3
   </a>
   <a href="病机气宜保命集_page4.html">
    4
   </a>
   <a href="病机气宜保命集_page5.html">
    5
   </a>
   <a href="病机气宜保命集_page6.html">
    6
   </a>
   <a href="病机气宜保命集_page7.html">
    7
   </a>
   <a href="病机气宜保命集_page8.html">
    8
   </a>
   <a href="病机气宜保命集_page9.html">
    9
   </a>
   <a href="病机气宜保命集_page10.html">
    10
   </a>
   <a href="病机气宜保命集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
