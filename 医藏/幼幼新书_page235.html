<!DOCTYPE html>
<html>
<head>
    <meta charset="UTF-8">
    <title>幼幼新书 - 第 235 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 235 页/共 309 页</h1>
    <div class="content">　　《圣惠》治小儿水气肿满，小便涩。

　　狸豆根汤方狸豆根 桑根白皮 车前草（各半两） 葵子 赤小豆（各半合）上件药细锉和匀。每取一分，以水一小盏，煎至五分，去滓，分为二服，日三、四服。随儿大小以意加减。

　　《圣惠》治小儿水气肿满，小便不利，脐腹妨闷，喘促。

　　猪苓散方猪苓（去黑皮） 桑根白皮（锉） 赤茯苓 海蛤（细研） 甜葶苈（隔纸炒令紫色。各一分）上件药捣，粗罗为散。每服一钱，以水一小盏，煎至五分，去滓温服，日三、四服。更随儿大小以意加减。

　　《圣惠》治小儿水气，遍身肿满，喘促，小便不利。

　　桑根白皮散方桑根白皮（锉） 射干 赤茯苓 黄芩 木通（锉） 泽漆 汉防己 泽泻（各十两）上件药捣，细罗为散。每服以煮赤小豆汤调下半钱，日三、四服。看儿大小加减服之。

　　《圣惠》治小儿水气，面目肿，小便涩，心腹胀满方。

　　赤茯苓 杏仁（汤浸去皮尖、双仁，麸炒微黄） 汉防己 陈橘皮（汤浸去白瓤，焙） 紫苏子（微炒） 甜葶苈（隔纸炒令紫色。各半两）上件药捣，罗为末，炼蜜和丸如绿豆大。每服煎桑根白皮汤下十丸，日三服。五岁以下减丸服之。

　　《圣惠》治小儿水气，通身肿满，心腹妨闷，坐卧不安，宜服甜葶苈丸方甜葶苈（隔纸炒令紫色） 牵牛子（微炒） 雄雀粪（各半两） 大戟（一分） 腻粉（一钱，研入） 巴豆（十粒，去皮心，别纸装，压去油）上件药捣，罗为末，都研令匀，用枣瓤和丸如绿豆大。每服以温茶下一丸，日二服。五岁以上加丸服之。

　　《圣惠》治小儿水气，遍身肿满，大小便难，喘促不得睡卧，宜服甘遂散方甘遂（煨令微黄） 槟榔 川大黄（锉碎，微炒） 甜葶苈（隔纸炒令紫色。各一分） 牵牛子（半两，微炒）上件药捣，细罗为散。每服以温水调下一字，以利为效。随儿大小以意加减。

　　《圣惠》治小儿水气，四肢浮肿，腹胁妨闷，宜服木香散方木香 赤茯苓（各一分） 牵牛子（三分，微炒） 鳖甲（涂醋炙令黄，去裙 ） 川大黄（锉碎，微炒。各半两）上件药捣，细罗为散。每服以温水调下半钱，以利为度。随儿大小加减服之。

　　《圣惠》又方槟榔（一分） 郁李仁（半两，汤浸去皮，微炒）上件药捣，罗为末，以大麦面一两和作饼子， 灰火内煨熟。量儿大小与吃，即得通利气下也，以温水下之。

　　《圣惠》治小儿水气，腹肚虚胀，头面浮肿，小便不利。

　　郁李仁粥方粟米（一分） 郁李仁（汤浸去皮尖，微炒） 桑根白皮（锉。各一两）上件药捣碎，每服半两。以水一大盏，煎至七分，去滓，下米作粥，入少许生姜汁，任意食之。

　　《惠眼观证》治水气肿满，黄胆。

　　中庸饮子方海金砂 续随子（各一分） 生姜 中庸（樟柳根是也，各一两） 蜜（二两）上五味细研，罨一宿，以次日五更时用绢帛滤汁，只作一服，温暖吃尽，食前。逼下黄水，乃服匀气药补，后用樟柳根煮粥吃。

　　《圣惠》灸法：小儿水气，四肢尽肿及腹大，灸脐上一寸，三壮，炷如小麦大，分水穴也。

　　卷第三十二

　　中恶第四《巢氏病源》小儿中恶候：小儿中恶者，是鬼邪之气卒中于人也。无问大小，若阴阳顺理，荣卫平调，神守强则邪不干正。若精气衰弱，则鬼毒恶气中之。其状先无他病，卒然心腹刺痛，闷乱欲死是也。凡中恶腹大而满，脉紧大而浮者死，紧细而微者生。余势不尽，停滞脏腑之间，更发后，变为疰也。

　　《葛氏肘后》救卒死，或先病痛，或常居寝卧奄忽而绝，皆是中恶，救之方。

　　上取葱黄心刺其鼻，男左女右，入七、八寸。小儿量度之。若使目中血出佳。扁鹊法同。是后穴耳条中。

　　葛言此云刺鼻，故别为一法。

　　《葛氏肘后》又方上令二人以衣壅口，吹其两耳，极则易人。可以筒吹之，并捧其肩上，侧身远之，莫临死人上。

　　《葛氏肘后》又方上以葱叶针耳、耳中、鼻中，血出者莫怪，无血难治，有血是候。时当捧两手忽放之，须臾，死人自当举手捞人，言痛乃止。又男刺左鼻，女刺右鼻中，令入七、八寸余大效。小儿量度之。亦治自缢死。此与扁鹊方同。

　　《葛氏肘后》又方上以绵渍好酒中，须臾置死人鼻中，手按令汁入鼻中，并持其手足，莫令惊。

　　《葛氏肘后》又方上视其上唇里弦有儿如黍米大，以针决去之。

　　《葛氏肘后》又方上以小便灌其面，数回即能语，此扁鹊法。

　　《葛氏肘后》又方上末皂荚如大豆，吹其两鼻中，嚏则气通矣。

　　《葛氏肘后》又方上割雄鸡头取血，以涂其面，干复途，并以灰营死人二周。

　　《葛氏肘后》又方上以管吹下部，令数人互吹之，气通则活。

　　《葛氏肘后》又方上破白犬以拓心上，无白犬小鸡亦佳。

　　《葛氏肘后》又方上取雄鸡，就死人口断其头，以热血沥口中，并以竹筒吹其下部，极则易人，气通下则火。

　　《葛氏肘后》又方上取牛马粪尚湿者，绞取汁，灌其口中令入喉。若口已噤者，以物强拨之。若不可强者，乃扣齿下。若无新者，以人溺解，干者绞取汁。此扁鹊法。

　　《千金》治卒忤方。此病即今人所谓中恶者与卒死，鬼击亦相类为治。皆参取而用之。

　　上盐八合，以水三升煮取一升半，二服得吐即愈。《备急方》云：治鬼击，若小便不通，笔头七枚烧作灰末和服之，即通。

　　《外台》《古今录验》黄帝护命千金丸 疗羸瘦历年，胸满结疹，饮食变吐，宿食不下，中风鬼疰疾瘦方。

　　野葛（七寸，炙） 斑蝥（二十枚去足、翅，熬） 雄黄 雌黄 丹砂（各研） 瓜丁 鬼臼 矾石（泥裹烧半日）沙参 莽草（炙） 椒（去目汗。各一两） 地胆（十五枚，去足、翅，熬）上十二味捣、下筛，蜜和捣三十杵为丸如梧子大。服五丸，日二。卒中恶气绝不知人，服如小豆二丸，老小半之。牛马所抵践痈肿，若虫毒所啮，取一丸，着掌中唾和，涂疮中毒上，立愈。正月日，以酒率家中大小各一丸，一岁不病。若伤寒身热，服一丸。若欲视病，服一丸。病者共卧不恐。忌生血物。

　　《圣惠》治小儿中恶，腹心坚胀，疼痛，颜色青黑，大便不通。

　　桃奴散方桃奴（五枚） 甘草（一分，炙微赤，锉） 麝香（一钱，细研） 杏仁（二十枚，汤浸去皮尖、双仁，麸炒微黄）桔梗（去芦头） 赤芍药 黄芩 柴胡（去苗） 川升麻 川大黄（锉，微炒） 鬼臼（去毛。各半两）上件药捣，粗罗为散。每服一钱，以水一小盏，煎至五分去滓，不计时候温服，以利为度。量儿大小，以意加减。

　　《圣惠》治小儿中恶，心坚强，卒痛欲困。

　　鬼箭羽散方鬼箭羽 真珠（末，各一分） 羚羊角（屑） 桔梗（去芦头） 川朴硝 川升麻 赤芍药 柴胡（去苗） 黄芩（各半两） 桃仁（十枚，汤浸去皮尖、双仁，麸炒微黄） 川大黄（一两，锉，微炒）上件药捣，粗罗为散。每服一钱，以水一小盏，煎至五分去滓，不计时候温服。量儿大小，以意加减。

　　《圣惠》治小儿中恶，心痛，辟除邪气。

　　雄黄丸方雄黄（细研） 真珠（末。各半两） 麝香 牛黄（各细研，一钱） 巴豆（二十枚，去皮心，研，纸裹压出油）上件药都研令匀，入枣瓤及炼蜜和丸如粟米大。每服以薄荷汤下三丸。量儿大小加减服之。

　　《婴孺》治小儿中恶，心腹坚强，卒痛欲困。

　　鬼箭羽汤方鬼箭羽（二分） 朱砂（一分） 羚羊角（屑） 桔梗 鬼臼 朴硝（汤成下。各四分） 升麻 芍药 柴胡（各五分） 黄芩（六分） 大黄（八分） 桃仁（四十二个，碎，去皮尖）上以水四升，煮一升二合。二岁儿为四分。更量儿大小与服之。

　　《葛氏肘后》灸法：以绳围其死人肘腕，男左女右毕，伸绳从背上大椎度以下，又从此灸横行各半绳，此法三灸各三即起，又令爪其病患人中，不醒不起者，卷其手，灸下文头，随年壮。又灸鼻中三壮也。又灸颐下宛宛中，名承浆穴，十壮，大效。又灸两足大指、爪甲聚毛中七壮。此华佗法，一云三七壮。又灸脐中百壮也。

　　卷第三十二

　　卒死第五《巢氏病源》小儿卒死候：小儿卒死者，是三虚而遇贼风，故无病仓卒而死也。三虚者：乘年之衰一也，逢月之空二也，失时之和三也。有人因此三虚，复为贼风所伤。使阴气偏竭于内，阳气阻隔于外，而气壅闭，阴阳不通，故暴绝而死也。若腑脏未竭，良久乃苏，亦有兼挟鬼神气者，皆须邪退乃生也。此中客忤及中恶，卒死而邪气不尽，停滞心腹久乃发动，多变成疰也。

　　茅先生：卒死候，眼合哜齿，遍身如绵软，面青黑，口鼻冷。此候因本生下而遍身热，或因有驾患，医人一向退热，不曾下得惊积及奶积，遂积聚被邪气至此候。

　　上前件三个候都来，一般只是要辨元初受患根源。所治者，急下夺命散与吐下风涎，（方见急慢惊风门中）。醒后便下匀气散（方见胃气不和门中）二服补。除后，下朱砂膏、（方见惊积门中）。镇心丸与服。（方见一切惊门中）。如有伏热来时，即下大附子散，与调理三、五日安乐。（方见慢惊风门中。）前件三个形候，只是此一般调理。上件疾见鸦声上啼、偏搐、汗如珠、不得睡、眼障泪出，死候不治。

</div>
    <div class="pagination">
<a href="幼幼新书_page234.html">上一页</a><span>...</span><a href="幼幼新书_page230.html">230</a><a href="幼幼新书_page231.html">231</a><a href="幼幼新书_page232.html">232</a><a href="幼幼新书_page233.html">233</a><a href="幼幼新书_page234.html">234</a><span class="current-page">235</span><a href="幼幼新书_page236.html">236</a><a href="幼幼新书_page237.html">237</a><a href="幼幼新书_page238.html">238</a><a href="幼幼新书_page239.html">239</a><a href="幼幼新书_page240.html">240</a><span>...</span><a href="幼幼新书_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
