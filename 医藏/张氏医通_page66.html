<!DOCTYPE html>
<html>
<head>
    <meta charset="UTF-8">
    <title>张氏医通 - 第 66 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 66 页/共 199 页</h1>
    <div class="content">　　因他证

　　因他证而害及目。所致不同。如伤寒阳证热郁。蒸损瞳神。内证也。热盛血滞。赤痛泪涩者。

　　外证也。阴证脱阳目盲。内证也。服姜、附温热之剂多而火燥赤涩者。外证也。疟疾之热损瞳神。

　　内证也。火滞于血而赤涩。外证也。泻利后昏眇。为谷气乏。气伤不能发生。内证也。山岚瘴气目昏者。邪气蒙蔽正气。外证也。蛊胀中满赤痛者。阴虚难制阳邪。内证也。气证多郁。弱证多昏花。皆内证也。痰证之腻沫。火证之赤涩。皆外证也。当寻其源而治之。

　　卷八　七窍门上

　　时复证

　　目病不治。忍待自愈。或失其宜。有犯禁戒。伤其脉络。遂至深入。又不治之。致搏夹不得发散。至其年月如期而发。当验其形证丝脉。别何部分。然后治之。

　　卷八　七窍门下

　　耳

　　（耳鸣 耳肿痛 耳疹 耳中痒 耳脓 耵聍 虫入耳中）

　　经云。肾气通于耳。肾和则耳能闻五音矣。 蒙招尤。目冥耳聋。下虚上实。过在足少阳厥阴。甚则入肝。所谓耳鸣者。阳气万物盛上而跃。故耳鸣也。所谓浮为聋者。皆在气也。赵以德曰。耳者肾之窍。足少阴经之所主。然心亦寄窍于耳。在十二经脉中。除足太阳。手厥阴外。其余十经脉络。皆入于耳中。盖肾治内之阴。心治外之阳。合天地之道。精气无不变通。故清净精明之气上走空窍。耳受之而听斯聪矣。灵枢云。肾气通于耳。肾和则耳闻五音矣。五脏不和。则七窍不通。故凡一经一络。有虚实之气入于耳中者。皆足以乱主窍之精明。而兼至聋聩。此言暴病者也。若夫久聋者。于肾亦有虚实之异。左肾为阴。主精。右肾为阳。主气。精不足。气有余。

　　则聋为虚。其人瘦而色黑。筋骨健壮。此精气俱有余。固藏闭塞。是聋为实。乃高寿之兆也。此皆禀赋使然。不须治之。又有乍聋者。经云。不知调阴阳七损八益之道。早丧之节也。其年五十体重。耳目不聪明矣。此亦无治也。惟暴聋之病。与阴阳隔绝之未甚。经脉欲行而未通。冲击其中。鼓动听户。随其气之微甚而作嘈嘈风雨诸声者。则可随其邪以为治。外此又有耳触风邪。与气相击。其声嘈嘈。眼如见火。谓之虚鸣。热气乘虚。随脉入耳。

　　聚热不散。脓汁出焉。谓之脓耳。人耳间有津液。轻则不能为害。若风热搏之。津液结硬。成核塞耳。亦令暴聋。谓之耵耳。前是数者。肾脉可推。风则浮而盛。热则洪而实。虚则涩而濡风为之疏散。热为之疏利。虚为之调养。邪气并退。然后以通脉调气安肾之剂治之。罗谦甫云。夫暴聋者。由肾虚风邪所乘。搏于经络。随其血脉上入耳。正气与邪气相搏。故卒聋也。风虚耳聋。

　　排风汤、桂辛散。肾脏风虚。黄 丸。兼气虚。去附子加肉桂、人参。肝肾虚火。姜蝎散。风热耳聋。犀角饮子。厥聋。经云。暴厥而聋。偏闭塞不通。内气暴薄也。复元通气散去白牵牛。加全蝎、石菖蒲、川芎、生姜、葱白。吞养正丹凡治耳聋。皆当调气。肝气逆则头痛耳聋颊肿。四物汤加肉桂吞龙荟丸降火。及复元通气散调气。耳聋有湿痰者。滚痰丸下之。耳聋面颊黑者。为精脱肾虚。烧肾散。耳聋多恐者。为肝虚。温胆汤下养正丹。外治。用通神散、蓖麻丸。一方。

　　用地龙三枚。盐少许。同入葱管内。化水滴耳中。三五日效。一法。用磁石豆大一块。鲮鲤甲三片。烧存性。绵裹塞耳中。口衔生铁少许。觉耳中如风雨声即愈。

　　耳鸣 经云。耳者。宗脉之所聚也。故胃中空则宗脉虚。虚则下溜。脉有所竭。故耳鸣。又云。液脱者。脑髓消。筋酸耳数鸣。凡此皆耳鸣之属虚者也。经云。太阳所谓耳鸣者。阳气万物。

　　盛上而跃。故耳鸣也。又云。厥阴之脉。耳鸣头眩。又云。少阳所至为耳鸣。治以凉寒。凡此皆耳鸣之属实者也。王汝明曰。耳鸣如蝉。或左或右。或时闭塞。世人多作肾虚治不效。殊不知此是痰火上升。郁于耳中而鸣。郁甚则闭塞矣。若平昔饮酒浓味。上焦素有痰火。清痰降火为主。大抵此证先因痰火在上。又感恼怒而得。怒则气上。少阳之火客于耳也。若肾虚而鸣者。其鸣不甚。其人多欲。当见虚劳等证。喻嘉言曰。凡治高年肾气逆上而耳鸣。当以磁石为主。以其重能达下。但性主下吸。不能制肝木之上吸。更以地黄、龟胶群阴之药辅之。五味、山萸之酸以收之。令阴气自旺于本宫。不上触于阳窍。由是空旷无碍。岂更艰于远听哉。丹溪取通圣散治饮酒过度而耳鸣。亦无确见。惟滚痰丸一方。少壮用之多效。以黄芩、大黄、沉香之苦最能下气。礞石之重坠。大约与磁石相仿也。薛立斋云。若血虚有火。用四物加山栀、柴胡。

　　若中气虚弱。补中益气加山栀、丹皮。若因怒便聋。而或耳鸣。属肝胆气实。小柴胡加芎、归、山栀。若午前甚者。阳气实热也。小柴胡加黄连、山栀。午后甚者。阴血虚也。四物加白术、茯苓。若肾虚火动。耳中哄哄然。是无阴也。加减八味丸。肾虚耳中潮声蝉声。无休止时。妨害听闻者。当坠气补肾。正元散下黑锡丹。间进安肾丸。肾脏虚风耳鸣。夜间睡着如擂战鼓。四肢掣痛。耳内觉有风吹奇痒。黄 丸、四生散选用。

　　耳肿痛属少阳相火。犀角饮子加脑、麝为丸。经云。少阳之胜耳痛。治以辛寒是也。耳内痛生疮。用鼠粘子、连翘、归、芍、芩、连、甘、桔、生地、桃仁、黄 、柴胡、草龙胆之类。耳湿肿痛。用凉膈散加羌、防、荆芥。外用龙骨、黄丹等分。枯矾减半。加麝少许吹入。或龙骨、黄丹、干胭脂为末亦佳。或用五倍子烧灰。同枯矾吹之。

　　耳疹 耳疹属少阳三焦。或足厥阴肝经血虚风热。或怒动肝火而致。若发热 痛。属三焦厥阴风热。用柴胡清肝散、栀子清肝散之类。慎不可专治其外复伤气血也。有因肾虚风热作痒。挖伤成疮者。六味丸加白蒺藜。

　　耳中痒。肾家有风。四生散。每作时服二三剂即瘥。

　　耳脓者湿热聚于耳中也。复元通气散如前加减。外以五倍子、全蝎、枯矾为末。入麝少许吹入。或橘皮烧灰存性。入麝少许。先以绵拭耳内。脓净吹之。如壮盛之人。积热上攻。耳中出脓水不瘥。凉膈散泻之。

　　耳中耵聍。耳鸣耳聋。内有污血。外用莱菔捣汁。研麝少许滴入。余法与耳聋相参治之。

　　虫入耳中。将生姜擦猫鼻。其尿即出。取尿滴耳中。虫即出。或用炒芝麻枕之。虫亦出。耳中有物不可出。以弓弦或钱串绳。剪令头散蘸好胶着耳中。使其物粘之。徐徐引出效。薛立斋治一男子。每交接。耳中痒痛或水出。以银簪探之。甚喜阴凉。此肾经虚火。用加减八味丸而愈。

　　又治一妇因怒发。每经行。两耳出脓。两太阳作痛。以手按之痛稍止。怒则胸胁乳房胀痛。

　　或寒热往来。小便频数。或小腹胀闷。皆属肝火血虚。加味逍遥散十剂。诸证悉退。以补中益气加五味而痊。

　　卷八　七窍门下

　　鼻

　　（鼻 鼻鼽 鼻渊 鼻 肉 鼻疮 鼻疳蚀 鼻痛 鼻赤 鼻紫黑）

　　经曰。肺开窍于鼻。肺气通于鼻。肺和则鼻能知臭香矣。五气入臭。藏于心肺。心肺有病。

　　而臭为之不利也。西方白色。入通于肺。开窍于鼻。藏精于肺。肺主臭。在藏为肺。在窍为鼻。

　　阳明之脉。挟鼻络目。胆移热于脑。则辛 鼻渊。

　　经云。其宗气走于鼻而为臭。夫宗气者。胃中生发之气也。因饥饱劳役损其脾胃则营运之气不能上升。邪塞孔窍。

　　故鼻不利而不闻香臭也。丽泽通气汤。时值寒月。必须发散。或加麻黄、细辛之类于升麻汤内。

　　春夏可用葱白、白芷之属。佐以枯芩、苏叶。多加桔梗为舟楫。庶或成功。已经发散。未得全开。

　　脉洪有力。口干鼻燥者。君以辛凉清之。酒芩、栀子、薄荷之属。仍佐荆、防、升、芷。不可骤用寒凉也。丹溪云。鼻为肺窍。肺家有病。而鼻为之不利也。有寒有热。暴起为寒。久郁成热。

　　寒伤皮毛。气不得利而壅塞。热壅清道。气不宣通。先以葱白、白芷、香豉、羌、防、紫苏、细辛、辛荑之属表散。后以酒炒芩、连、姜汁炒黑山栀、生甘草、石膏、薄荷、川椒之属清火自愈。

　　近世以辛荑仁治鼻塞不闻香臭。无问新久寒热。一概用之。殊不知肺胃阳气虚衰。不能上透于脑。

　　致浊阴之气。上乾清阳之位而窒塞者。固宜辛荑之辛温香窜以通达之。若湿热上蒸。蕴酿为火而窒塞者。非山栀仁之轻浮清燥不能开发也。至于风寒暴窒。重则丽泽通气。轻则葱白、香豉、细辛、羌活、薄荷、荆芥之属。随寒热轻重而施。可不审权度而混治哉。王汝言曰。鼻塞不闻香臭。

　　或遇冬月多塞。或略感风寒便塞。不时举发者。世俗皆以为肺寒。而用解表通利辛温之药不效。

　　殊不知此是肺经素有火邪。火郁甚。故遇寒便塞。遇感便发也。治当清肺降火为主。而佐以通利之剂。若如常鼻塞不闻香臭者。再审其平素。只作肺热治之。清金泻火消痰。或丸药噙化。或末药轻调。缓服久服。无不效也。若其平素原无鼻塞旧证。一时偶感风寒而致窒塞声重。或流清涕者。作风寒治。薛立斋云。前证若因饥饱劳役所伤。脾胃生发之气不能上升。邪害孔窍。故不利而不闻香臭。宜养脾胃。使阳气上行。则鼻通矣。补中益气加辛荑、山栀。

　　鼻 肺气注于鼻。上荣头面。若风寒客于头脑。则气不通。久而郁热。搏于津液。浓涕结聚。则鼻不闻香臭。遂成 。芎 散。外用千金搐鼻法。或瓜蒂、黄连、赤小豆为散。入龙脑少许。吹鼻中。水出郁火即通。不应。非火也。乃湿也。瓜蒂、藜芦、皂荚为散。入麝、脑少许。吹鼻中去水以散其湿。

　　鼻鼽 鼻出清涕也。风寒伤皮毛。则腠理郁闭。宜疏风清肺。香苏散加川芎、蜀椒、细辛、辣桂、诃子。不应。非风也。乃寒也。辛夷散去木通、防风、升麻。 本。加桂、附、蔓荆、诃子、白术。如血与涕俱出。谓之鼽衄。宜和营降火。当归内补建中汤加香豉、童便最捷。后以六味合生脉调之。鼻塞脑冷清涕出。千金通草辛荑搐鼻法。鼽鼻鼻中 肉不得息。用矾石藜芦散吹之鼻渊 鼻出浊涕。即今之脑漏是也。经云。胆移热于脑。则辛 鼻渊传为衄 瞑目。要皆阳明伏火所致。宜风药散之。辛荑散加苍耳、薄荷。夏月。加黄芩、石膏。不应。非火也。膈上有浊痰。湿热也。双解散加辛荑。鼻渊鼻鼽。当□寒热。若涕浓而臭者为渊。属热。清凉之药散之。

　　若涕清而不臭者为鼽。属虚寒。辛温之剂调之。鼻中时时流臭黄水。甚者脑亦时痛。俗名控脑砂。

　　用丝瓜藤近根三五尺许。烧存性。为细末。酒调服即愈。鼻渊脑漏。用生附子为末。煨葱涎。和如泥。夜间涂涌泉穴。一方。以老少年阴干。有嘴壶内烧烟。以壶嘴向鼻熏之。左漏熏右。右漏熏左。一方。以石首鱼脑 过。和生白矾、脑麝搐之。一法。用白鲞头一枚。炙燥为末。放火在有嘴壶内。盖好。以嘴向鼻。吸烟熏之。分七日熏。烧完即愈。

　　鼻 肉 上焦积热郁久而生。有诸中而形诸外。必内服清火利膈药。宜凉膈散加减。须断酒浓味。韩氏云。富贵人鼻中肉赘。臭不可近。痛不可摇。束手待毙者。但以白矾末。加阿魏、脑、麝少许。吹其上。顷之。化水而消。内服胜湿泻肺之药。此浓味拥热。蒸于肺门。如雨霁之地。

　　突生芝菌也。 肉与鼻痔大同小异。痛极而不下垂者为 肉。此血热胜也。阿魏为血积之向导。白矾为涤垢之专药。兼脑、麝以开结利窍也。鼻痔则有物下垂而不痛。乃湿热胜也。胃中有食积热痰流注。内服星、半、苍术、酒洗芩、连、神曲、辛荑、细辛、白芷、甘草。消痰积之药。外用胆矾、枯矾、辛荑仁、细辛、杏仁为散。入脑、麝少许。雄黑狗胆。

　　或猪脂和研。绵裹内鼻中。频换自消。鼻中生疮。用雄黄、白矾、瓜蒂、细辛为散搐鼻。若鼻中窒塞不通。用苦丁香、母丁香、赤小豆。为散吹鼻中。皆外治良法也。

　　鼻疮 内服甘露饮加犀角、胡连、柴胡。虚。加人参。外用黄柏、苦参、槟榔为末。猪脂调敷。或青黛、槐花、杏仁、轻粉、枯矾研敷。

　　鼻疳蚀 内用椿根、葱白、豆豉、川椒。以清泔水三升。和醋一杯煎成。入盐少许服。有恶物下即效。外用草乌烧灰。麝香等分。研极细。以少许敷疮上。

</div>
    <div class="pagination">
<a href="张氏医通_page65.html">上一页</a><span>...</span><a href="张氏医通_page61.html">61</a><a href="张氏医通_page62.html">62</a><a href="张氏医通_page63.html">63</a><a href="张氏医通_page64.html">64</a><a href="张氏医通_page65.html">65</a><span class="current-page">66</span><a href="张氏医通_page67.html">67</a><a href="张氏医通_page68.html">68</a><a href="张氏医通_page69.html">69</a><a href="张氏医通_page70.html">70</a><a href="张氏医通_page71.html">71</a><span>...</span><a href="张氏医通_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
