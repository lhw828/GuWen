<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 3 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 3 页/共 41 页</h1>
    <div class="content">　　地本乎形，故先伤皮肉筋骨血脉。有饮食之湿，酒水乳酪之类是也。胃为水谷之海，故伤于脾胃。有汗液之湿，汗液亦气也，止感于外。有人气之湿，太阴湿土之所化也，乃动于中。治天之湿，当同司天法，湿上甚而热者，平以苦温，佐以甘辛，以汗为效而止。如《金匮要略》诸条之谓，风湿相搏，身上疼痛者是也。治地之湿，当同在泉法，湿淫于内，治以苦热，佐以酸淡，以苦燥之，以淡泄之。治饮食之湿，在中夺之，在上吐之，在下引而竭之。汗液之湿，同司天者治。虽人气属太阴脾土所化之湿者，在气交之分也，与前四治有同有异。何者？土兼四气，寒热温凉，升降浮沉，备在其中。脾胃者，阴阳异位，更实更虚，更逆更从，是故阳盛则木胜，合为风湿；至阳盛则火胜，合为湿热，阴盛则金胜，合为燥湿；至阴盛则水胜，合为阴湿。为兼四气，故淫 上下中外，无处不到。大率在上则病呕吐，头重胸满，在外则身重肿，在下则足胫 肿，在中腹胀中满痞塞，当分上下中外而治，随其所兼寒热温凉以为佐使。至若先因乘克，以致脾虚津积而成湿者，则先治胜克之邪。或脾胃本自虚而生湿者，则用补虚为主。或郁热而成湿者，则以发热为要。或脾胃之湿淫 流于四脏，筋骨皮肉血脉之间者，大概湿主乎痞塞，以致所受之脏，涩不得通疏，本脏之病因而发焉。其筋骨皮肉血脉受之则发为痿痹，缓弱痛重，不任为用，所治之药，各有所入，能入于此者，不能入于彼，且湿淫为病，《内经》所论，叠出于各篇，本草治湿，亦不一而见，凡切于治功者，便是要药。今丹溪书乃止归重苍术一味，岂理也哉。伤湿为病，发热恶寒，身重自汗，骨节疼痛，小便秘涩，大便多泄，腰脚痹冷，皆因坐卧卑湿，或冒雨露，或着湿衣所致，并除湿汤。具前诸症，而腰痛特甚，不可转侧，如缠五六贯重者。湿气入肾，肾主水，水流湿，从其类也。

　　肾着汤、渗湿汤。小便秘，大便溏，雨淫腹疾故也。五苓散吞戊己丸。戊己属土，土克水，因以得名。五苓乃湿家要药，所谓治湿不利小便，非其治也。伤湿而兼感风者，既有前项证，而又恶风不欲去衣被，或额上微汗，或身体微肿，汗渍衣湿，当风坐卧，多有此证。宜除湿汤、桂枝汤各半帖和服，令微发汗。若大发其汗，则风去湿在。已得汗而发热不去者，败毒散加苍术一钱，防己半钱。伤湿又兼感寒，有前诸症，但无汗惨惨烦痛，宜五积散和除湿汤半帖，和五苓散半帖。伤湿而兼感风寒者，汗出身重，恶风喘满，骨节烦疼，状如历节风，脐下连脚冷痹不能屈伸，所谓风寒湿合而成痹。宜防己黄 汤，或五痹汤。若因浴出，未解裙衫，身上未干，忽尔熟睡，攻及肾经，外肾肿痛，腰背挛曲，只以五苓散一帖，入真坏少许，下青木香丸，如此三服，脏腑才过，肿消腰直，其痛自止。湿热相搏者，清热渗湿汤。

　　其证肩背沉重疼痛，上热胸膈不利，及遍身疼痛者，拈痛汤。酒面乳酪停滞不能运化，而湿自内盛者，除湿散及苍白二陈汤，加消息之药燥之。

　　第一册　诸伤门

　　伤燥

　　《内经》曰：诸燥枯涸，干劲皴揭，皆属于燥。乃阳明燥金肺与大肠之气也。燥之为病，皆属燥金之化，然能令金燥者火也，故曰燥万物者，莫 乎火。夫金为阴之主，为水之源，而受燥气，寒水生化之源竭绝于上，而不能灌溉周身，营养百骸，色干而无润泽皮肤，滋生毫毛者，有自来矣。或大病而克伐太过，或吐利而亡津液，或预防养生误饵金石之药，或房劳致虚，补虚燥剂，食味过浓，辛热太多，醇酒炙肉，皆能偏助狂火而损害真阴。阴中伏火，日渐煎熬，血液衰耗，使燥热转甚为诸病。在外则皮肤皴揭，在上则咽鼻焦干，在中则水液衰少而烦渴，在下则肠胃枯涸，津不润而便难，在手足则痿弱无力，在脉则细涩而微，此皆阴血为火热所伤也。治法当以甘寒滋润之剂，甘能生血，寒能胜热，阴得滋而火杀，液得润而燥除，源泉下降，精血上荣，如是则气液宣通，内神茂而外色泽矣。滋燥养荣汤、大补地黄丸、清凉饮子、导滞通幽汤、润肠丸、八正散，皆燥病中随症酌用之方药也。

　　第一册　诸伤门

　　伤饮食

　　东垣曰：阴阳应象论云：水谷之寒热，感则害人六腑。痹论云：阴气者，静则神脏，躁则消亡。饮食自倍，肠胃乃伤。此乃混言之也。分之为二，饮也，食也。

　　饮者水也，无形之气也。因而大饮则气逆，形寒饮冷则伤肺，肺病则为喘咳，为肿，为水泻。轻则当发汗、利小便，使上下分消其湿，解酲汤、五苓散、生姜、半夏、枳实、白术之类是也。如重而蓄积为满者，芫花、大戟、甘遂、牵牛之属利下之，此其大法也。食者物也，有形之血也。如生气通天论云：因而饱食，筋脉横解，肠为痔。又云：食伤太阴厥阴，寸口大于人迎两倍三倍者，或呕吐，或痞满，或下利肠 ，当分寒热轻重治之。轻则内消，重则除下。如伤寒物者，半夏、神曲、干姜、三棱、广术、巴豆之类主之。如伤热物者，枳实、白术、青皮、陈皮、麦 、黄连、大黄之类主之。亦有宜吐者，阴阳应象论云：在上者因而越之。瓜蒂散之属主之。然而不可过剂，过则反伤脾胃。盖先因饮食自伤，又加之以药过，故肠胃复伤，而气不能化，食愈难消矣，渐至羸困。故五常政大论云：大毒治病，十去其六，小毒治病，十去其七，常毒治病，十去其八，无毒治病，十去其九，不可过之。此圣人之深戒也。伤食之证，胸膈痞塞，吐逆咽酸，噫败卵臭，畏食头痛，发热恶寒，病似伤寒，但气口大于人迎数倍，身不痛耳。内无热与伤冷物者，治中汤加砂仁一钱，下红丸子、小七香丸。内有热与伤热物者，上二黄丸、枳术导滞丸、通用保和丸、枳术丸、曲 枳术丸、木香枳术丸、槟榔丸、木香槟榔丸。伤肉食湿面辛辣浓味之物，填塞闷乱，胸膈不快，三黄枳术丸。伤湿面，心腹满闷，肢体沉重，除湿益气丸。伤热食，痞闷兀兀欲吐，烦乱不安，上二黄丸。伤湿热之物，不得旋化，而作痞满，闷乱不安，枳术导滞丸。伤蟹，紫苏丁香汤。伤豆粉湿面油腻之物，白术丸。食狗肉不消，心下坚，或腹胀口干，发热妄语，煮芦根汁饮之。食鱼脍及生肉在胸膈不化，必成 瘕，捣马鞭草汁及生姜汁饮之。伤冷食，半夏枳术丸，小便淋加泽泻，寒热不调，每服加上二黄丸十丸，或用木香干姜枳术丸、丁香烂饭丸。

　　张仲景治宿食在上脘，以瓜蒂散吐之，不即下之。凡脉浮而大，按之反涩，尺中亦微而涩，或数而滑，或紧如转索无常，及下利不欲食者，皆宿食也。皆用大承气汤下之。其人热，其伤物亦热者，宜之。其人寒，其伤物亦寒者，不宜也。戴云：伤食腹痛胀满，大便不通者，遂成食积，小七香丸一帖，用水一盏，姜三片，煎八分去滓，吞感应丸，此下伤冷之方也。大抵气口脉紧盛者宜下。尺脉绝者宜吐。经曰：气口脉盛伤于食，心胃满而口无味。口与气口同，口曰坤者，口乃脾之候，故胃伤而气口紧盛。夫伤有多少，有轻重，如气口一盛，得脉六至，则伤于厥阴，乃伤之轻也，枳术丸之类主之。气口二盛，脉得七至，则伤于少阴，乃伤之重也，雄黄圣饼子、木香槟榔丸、枳壳丸之类主之。气口三盛，脉得八至九至，则伤太阴，填塞闷乱，则心胃大痛，备急丸、神保丸、消积丸之类主之。兀兀欲吐不已，俗呼食迷风是也。经曰：上部有脉，下部无脉，其人当吐不吐者死，瓜蒂散主之。如不能吐，是无治也。经曰：其高者因而越之，此之谓也。或曰盛食填塞胸中痞乱，两寸脉当用事，今反两尺脉不见，其理安在？曰：胸中有食，是木郁宜达，故探吐之。食者物也，物者坤土也，是足太阴之号也。胸中者肺也，为物所塞，肺者手太阴金也，金主杀伐，与坤土俱在手上，而旺于天。金能克木，故肝木发生之气伏于地下，非木郁而何。吐去上焦阴土之物，木得舒畅则郁结去矣。食塞于上，脉绝于下，若不明天地之道，无由达此至理。水火者，阴阳之征兆，天地之别名也。故独阳不生，独阴不长。天之用在于地下，则万物生长。地之用在于天上，则万物收藏。此乃天地交而万物通也，此天地相根之道也。故阳火之根本于地下，阴水之源本于天上，故曰水出高源。故人五脏主有形之物，物者阴也，阴者水也，右三部脉主之，偏见于寸口，食塞于上，是绝五脏之源，源绝则水不下流，两尺脉之绝，此其理也，何疑之有。然必视所伤之物冷热，随证加减，如伤冷物一分，热物二分，则用寒药二停，热药一停，随时消息。经云：必先岁气，无伐天和，此之谓也。既有三阴可下之法，亦必有三阴可补之法。故曰内伤三阴可用温剂。若饮冷内伤，虽云损胃，未知色脉，各在何经。若面色青黑，脉浮沉不一，弦而弱者，伤在厥阴。若面色红赤，脉浮沉不一，细而微者，伤在少阴。若面色黄洁，脉浮沉不一，缓而迟者，伤在太阴也。伤在厥阴肝之经，当归四逆汤加吴茱萸、生姜汤之类主之。伤在少阴肾之经，通脉四逆汤主之。伤在太阴脾之经，理中丸汤主之。大便 者宜汤，结者宜丸。凡诸脾脉微洪，伤苦涩物。经曰：咸胜苦。微弦，伤冷硬物。经云：温以克之。

　　微涩，伤辛辣物。经云：苦胜辛。微滑，伤腥咸物。经云：甘胜咸。弦紧，伤酸硬物。经云：辛胜酸。洪缓，伤甜烂物。经云：酸胜甘。微迟，伤冷痰积聚恶物，温胃化痰。单伏主物不消化，曲 、三棱、广术之类。浮洪而数，皆中酒，葛根、陈皮、茯苓。伤食作泻不止，于应服药中，加肉豆蔻、益智仁以收固之。伤食兼感风寒，其证与前同，但添身疼，气口人迎俱盛，俗谓夹食伤寒，宜生料五积散，或养胃汤、香苏饮、和解饮。

　　【伤酒】恶心呕逆，吐出宿酒，昏冒眩晕，头痛如破，宜冲和汤、半夏茯苓汤，或理中汤加干葛七分，或用末子理中汤和缩脾饮。酒渴，缩脾汤，或煎干葛汤调五苓散。久困于酒，遂成酒积，腹痛泄泻，或暴饮有灰酒亦能致然，并宜酒煮黄连丸。

　　多饮结成酒癖，腹中有块，随气上下，冲和汤加蓬术半钱。酒停胸膈为痰饮者，枳实半夏汤加神曲、麦芽各半钱，冲和汤加半夏一钱，茯苓七分。解酒毒无如枝矩子之妙，一名枳 ，一名木蜜，俗呼癞汉指头，北人名曰烂瓜，江南谓之白石树，杭州货卖名蜜屈立，诗所谓南山有枸是也。树形似白杨，其子着枝端，如小指，长数寸，屈曲相连，春生秋熟，经霜后取食如饧美。以此木作屋柱，令一室之酒味皆淡薄。赵以德治酒人发热，用枝矩子而愈，即此也。东垣云：酒者大热有毒，气味俱阳，乃无形之物也。若伤之，止当发散，汗出则愈矣。其次莫如利小便，乃上下分消其湿。今之病酒者，往往服酒症丸，大热之药下之，又有用牵牛、大黄下之者，是无形元气受病，反下有形阴血，乖误甚矣。酒性大热巳伤元气，而复重泻之，亦损肾水真阴，及有形血气，俱为不足，如此则阴血愈虚，真水愈弱，阳毒之热大旺，反增其阴火，是以元气消铄，折人长命，不然则虚损之病成矣。酒疸下之，久则为黑疸，慎不可犯，宜以葛花解酲汤主之。海藏云：治酒病宜发汗，若利小便，炎焰不肯下行，故曰火郁则发之。以辛温散之，是从其体性也。是知利小便，则湿去热不去。若动大便，尤为疏陋。盖大便者，有形质之物，酒者无形之水，从汗发之，是为近理。湿热俱去，故治以苦温，发其火也；佐以苦寒，除其湿也。按酒之为物，气热而质湿，饮之而昏醉狂易者热也，宜以汗去之。既醒则热去而湿留，止宜利小便而已。二者宜酌而用之，大抵葛花解酲汤备矣。

　　第一册　诸伤门

　　伤劳倦

　　东垣曰：调经篇云：阴虚生内热。岐伯曰：有所劳倦，形气衰少，谷气不盛，上焦不行，下脘不通，而胃气热，热气熏胸中，故内热。举痛论云：劳则气耗，劳则喘且汗出，内外皆越，故气耗矣。夫喜怒不节，起居不时，有所劳伤，皆损其气，气衰则火旺，火旺则乘其脾土，脾主四肢，故困热无气以动，懒于语言，动作喘乏，表热自汗，心烦不安。当病之时，宜安心静坐，以养其气，以甘寒泻其热火，以酸味收其散气，以甘温补其中气。经言劳者温之，损者温之是也。《金匮要略》云：平人脉大为劳，脉极虚亦为劳矣。夫劳之为病，其脉浮大，手足烦热，春夏剧，秋冬瘥，（脉大者，热邪也。极热者，气损也。春夏剧者，时助邪也。秋冬差者，时胜邪也）

　　以黄 建中汤治之，此亦温之之意也。盖人受水谷之气以生，所谓清气、营气、运气、卫气、春升之气，皆胃气之别名也。夫胃气为水谷之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏，阴阳揆度以为常也。若阴阳失节，寒温不适，脾胃乃伤。喜怒忧恐，损耗元气。脾胃气衰，元气不足，而心火独盛。心火者、阴火也，起于下焦，其系系于心，心不主令，相火代之。相火包络之火，元气之贼也。火与元气不两立，一胜则一负，脾胃气虚则下流肝肾，阴火得以乘其土位，故脾证始得则气高而喘，身热而烦，其脉洪大而头痛，或渴不止，其皮肤不任风寒而生寒热。盖阴火上冲则气高喘而烦热，为头痛，为渴而脉洪。脾胃之气下流，使谷气不得升浮，是春生之令不行，则无阳以护其荣卫，使不任风寒，乃生寒热，此皆脾胃之气不足所致也。然与外感风寒之证颇同而实异。内伤脾胃，乃伤其气；外感风寒，乃伤其形。伤其外则有余，有余者泻之；伤其内则不足，不足者补之。汗之、下之、吐之、克之之类，皆泻也；温之、和之、调之、养之之类，皆补也。内伤不足之病，苟误认作外感有余之证，而反泻之，则虚其虚也。实实虚虚，如此死者，医杀之耳。然则奈何，唯当以辛甘温剂补其中而升其阳，甘寒以泻其火则愈矣。经曰：劳者温之，损者温之。又曰：温能除大热。

　　大忌苦寒之药，损其脾胃，今立补中益气汤主之。夫脾胃虚者，因饮食劳倦，心火亢甚，而乘其土位。其次肺气受邪，须用黄 最多，人参、甘草次之。脾胃一虚，肺气先绝，故用黄 以益皮毛而闭腠理，不令自汗，损其元气。上喘气短，人参以补之。心火乘脾，须炙甘草之甘以泻火热，而补脾胃中元气。若脾胃急痛，并大虚腹中急缩者，宜多用之。经曰：急者缓之。白术苦甘温，除胃中热，利腰脐间血。

　　胃中清气在下，必加升麻、柴胡以引之，引黄 、甘草甘温之气味上升，能补卫气之散解，而实其表也。又缓带脉之缩急。二味苦平，味之薄者，阴中之阳，引清气上升也。气乱于胸中，为清浊相干，用去白陈皮以理之。又能助阳气上升，以散滞气，助诸甘辛为用。脾胃气虚不能升浮，为阴火伤其生发之气，荣血大亏，荣气不营，阴火炽盛，是血中伏火日渐熬煎，血气日减。心包与心主血，血减则心无所养，致使心乱而烦，病名曰 。 者、心惑而烦闷不安也，故加辛甘微温之剂生阳气，阳生则阴长，故血虚以人参补之，更以当归和之，少加黄柏以救肾水，能泻阴中之伏火。如烦犹不止，少加生地黄补肾水，水旺而心火自降。如气浮心乱，以朱砂安神丸镇固之则愈。以手扪之而肌表热者，表证也。只服补中益气汤一二服，得微汗则已。非正发汗，乃阴阳气和自然汗出也。若更烦乱，如腹中或周身有刺痛，皆血涩不足，加当归身五分或一钱。如精神短少，加人参五分，五味子十二个。头痛加蔓荆子三分，痛甚加川芎五分，顶痛脑痛加 本五分、细辛三分，诸头痛并用此四味足矣。若头上有热，则此不能治，别以清空膏主之。如头痛有痰，沉重懒倦者，乃太阴痰厥头痛，加半夏五分，生姜三分。耳鸣目黄，颊颔肿，颈肩 肘臂外后廉痛，面赤，脉洪大者，以羌活二钱，防风、 本各七分，甘草五分，通其经血。加黄芩、黄连各三分，消其肿。人参五分、黄 七分，益元气而泻火邪，另作一服与之。嗌痛颔肿，脉洪大面赤者，加黄芩、甘草各三分，桔梗七分。口干嗌干，加葛根五分，升引胃气上行以润之。久病痰嗽，肺中伏火，去人参，初病勿去之。冬月或春寒或秋凉时，各宜加不去根节麻黄半钱。如春令大温，只加佛耳草、款冬花各五分。夏月病嗽，加五味子三、五枚，去心麦门冬五分。如舌上白滑胎者，是胸中有寒，勿用之。夏月不嗽，亦加人参二分或三分，并五味子、麦门冬各等分，救肺受火邪也。食不下，乃胸中胃上有寒，或气涩滞，加青皮、木香各三分，陈皮五分，此三味为定法。如冬月加益智仁、草豆蔻仁各五分。如夏月加黄芩、黄连各五分。

　　如秋月加槟榔、草豆蔻、白豆蔻、缩砂各五分。如春初犹寒，少加辛热之剂，以补春气之不足，为风药之佐，益智、草豆蔻可也。心下痞，夯闷，加芍药、黄连各一钱。如痞腹胀，加枳实、木香、缩砂仁各三分，浓朴七分。如天寒，少加干姜或肉桂。心下痞，觉中寒，加附子、黄连各一钱。不能食而心下痞，加生姜、陈皮各一钱。能食而心下痞，加黄连五分、枳实三分。脉缓有痰而痞，加半夏、黄连各一钱。

　　脉弦四肢满，便难而心下痞，加柴胡七分、黄连五分、甘草三分。胸中气壅滞，加青皮二分。如气促少气去之。腹中痛者，加白芍药五分、炙甘草三分。如恶寒冷痛者，加桂心三分。如恶热喜寒而腹痛者，于已加白芍药、甘草二味中，更加生黄芩三二分。如夏月腹痛而不恶热者亦然，治时热也。如天凉时恶热而痛，于已加白芍药、甘草、黄芩中，更少加桂。如天寒时腹痛，去芍药，味酸而寒故也，加益智仁三分，或加半夏五分、生姜三片。如腹中痛，恶寒而脉弦者，是木来克土也，小建中汤主之。盖芍药味酸，于土中泻木为君。如脉沉细腹中痛，以理中汤主之。干姜辛热，于土中泻水以为主也。如脉缓体重节痛，腹胀自利，米谷不化，是湿胜也，平胃散主之。胁下痛或胁下缩急，俱加柴胡三分，甚则五分，甘草三分。脐下痛加真熟地黄五分，其痛立止。如不已者，乃大寒也，更加肉桂三二分。《内经》所说少腹痛皆寒证，从复法相报中来也。经云：大胜必大复，从热病中变而作也。非伤寒厥阴之证，乃下焦血结膀胱也，仲景以抵当汤并丸主之。身有疼痛者湿，若身重者亦湿，加去桂五苓一钱。如风湿相搏，一身尽痛，加羌活七分，防风、 本根各半钱，升麻、苍术各一钱，勿用五苓，所以然者，为风药已能胜湿，故别作一服与之。

　　如病去勿再服，以诸风药损人元气，而益其病故也。小便遗失，肺金虚也。宜安卧养气，以黄 、人参之类补之。不愈则是有热也，加黄柏、生地黄各五分，切禁劳役。如卧而多惊，小便淋者，邪在少阳、厥阴，宜太阳经所加之药，更添柴胡五分。

　　如淋加泽泻五分，此下焦风寒合病也。经云：肾肝之病同一治。为俱在下焦，非风药行经则不可，乃受客邪之湿热也，宜升举发散以除之。大便秘涩，加当归稍一钱，大黄酒洗煨五分或一钱。闭涩不行者，煎成正药，先用清者一口，调玄明粉五分或一钱，得行则止。此病不宜下，下之恐变凶证也。脚膝痿软，行步乏力或痛，乃肾肝伏热，加黄柏五分，空心服。不已，更加汉防己五分。脉缓，显沉困怠惰无力者，加苍术、泽泻、人参、白术、茯苓、五味子各五分。上一方加减，是饮食劳倦，喜怒不节，始病热中，则可用之。若末传寒中，则不可用也。盖甘酸适足益其气耳，如黄 、人参、甘草、芍药、五味之类是也。

　　【内伤始为热中病似外感阳证】头痛大作，四肢疰闷，气高而喘，身热而烦，上气鼻息不调，四肢困倦不收，无气以动，无气以言，或烦躁闷乱，心烦不安，或渴不止。病久者，邪气在血脉中，有湿故不渴。如病渴，是心火炎上克肺金，故渴。

　　或表虚不任风寒，目不欲开，恶食，口不知味，右手气口脉大于左手人迎三倍，其气口脉急大而数，时一代而涩。涩是肺之本脉。代是无气不相接，乃脾胃不足之脉。

　　大是洪大，洪大而数，乃心脉刑肺。急是弦急，乃肝木挟心火克肺金也。其右关脾脉比五脉独大而数，数中时显一代，此不甚劳役，是饮食不时，寒温失所，则无右关胃脉损弱，隐而不见，惟内显脾脉如此也。治用补中益气汤。

　　【内伤末传寒中病似外感阴证】腹胀，胃脘当心痛，上支两胁，隔噎不通，或涎唾，或清涕，或多溺，足下痛，不能任身履地，骨乏无力，喜唾，两丸多冷，阴阴作痛，或妄见鬼状梦亡人，腰背胛眼脊膂皆痛，不渴不泻，脉盛大以涩，名曰寒中。治用神圣复气汤、白术附子汤、草豆蔻丸。

　　【似外感阳明中热证】有天气大热时劳役得病，或路途劳役，或田野中劳役，或身体怯弱食少劳役，或长斋久素胃气久虚劳役。其病肌体壮热，躁热闷乱，大恶热，渴饮水，此与阳明伤寒热白虎汤证相似，鼻口中气短促上喘，此乃脾胃久虚，元气不足之证，身亦疼痛，至日西作，必谵语热渴闷不止，脉洪大空虚或微弱。白虎汤证，其脉洪大有力，与此内伤中热不同，治用清暑益气汤。饥困劳役之后，肌热躁热，困渴引饮，目赤面红，昼夜不息，其脉大而虚，重按全无。经曰：脉虚则血虚，血虚则发热，证象白虎，惟脉不长实为辨也。误服白虎汤必危，宜黄 当归补血汤。

　　【似外感恶风寒证】有因劳役坐卧阴凉处后，病表虚不任风寒，少气短促，懒言语，困弱无力。此因劳役辛苦，肾中阴火沸腾，后因脱衣或沐浴，歇息于阴凉处，其阴火不行，还归皮肤，腠理极虚无阳，被风与阴凉所遏，以此表虚不任风寒，与外感恶风相似。不可同外感治，宜用补中益气汤。

　　【内伤似外感杂证】饮食失节，劳役所伤，脾胃中州变寒，走痛而发黄，治用小建中汤，或理中汤，或大建中汤，选而用之。

　　【劳倦所伤虚中有寒】理中丸。心肺在膈上为阳，肾肝在膈下为阴，此上下脏也。脾胃属土，处在中州，在五脏曰孤脏。在三焦曰中焦。因中焦治在中，一有不调，此丸专主，故名曰理中丸。人参味甘温，《内经》曰：脾欲缓，急食甘以缓之。

　　缓中益脾，必以甘为主，是以人参为君。白术味甘温，《内经》曰：脾恶湿，甘胜湿。温中胜湿，必以甘为助，是以白术为臣。甘草味甘平，《内经》曰：五味所入，甘先入脾。脾不足者以甘补之，补中助脾必须甘剂，是以甘草为佐。干姜味辛热，喜温而恶寒者胃也，寒则中焦不治。《内经》曰：寒淫所胜，平以辛热。散寒温胃，必先辛剂，是以干姜为使。脾胃居中，病则邪气上下左右无所不之，故有诸加减焉。

　　若脐下筑者，肾气动也，去白术加桂。气壅而不泻，则筑然动也，白术味甘补气，去白术则气易散。桂辛热，肾气动者，欲作奔豚也，必服辛热以散之，故加桂以散肾气，泄奔豚气。吐多者，去白术加生姜。气上逆则吐多，术甘而壅，非气逆者之所宜。《千金》曰：呕家多服生姜，以其辛散，故吐多者加之。下多者还用白术，气泄而不收则下多，术甘壅补，使正气收而不下泄也。或曰湿胜则濡泄，术专除湿，故下多者加之。悸者加茯苓，饮聚则悸，茯苓味甘，渗泄伏水，是所宜也。渴欲得水者倍加术，津液不足则渴，术甘以补津液，故加之。腹中痛者加人参，虚则痛，经曰：补可以去弱，人参、羊肉之属是也。寒多者加干姜，以辛热能散寒也。腹满者去白术，加附子。《内经》曰：甘者令人中满，术甘壅补，于腹中满者则去之。附子味辛热，气壅郁腹为之满，以热胜寒，以辛散满，故加附子。经曰：热者寒之，寒者热之，此之谓也。建中汤，《内经》曰：肝生于左，肺生于右，心位在上，肾处在下，左右上下四脏居焉。脾者土也，应中央，处四脏之中州，治中焦，生育荣卫，通行津液，一有不调，则荣卫失所育，津液失所行，必以此汤温中益脾，是以建中名之焉。胶饴味甘温，甘草味甘平，脾欲缓，急食甘以缓之。建脾者，必以甘为主，故以胶饴为君，而甘草为臣。桂辛热，散也、润也，荣卫不足，润而散之。芍药味酸，微寒，收也、泄也，津液不通，收而行之。是以桂、芍药为佐。生姜味辛温，大枣味甘温，胃者卫之源，脾者荣之本。《灵枢经》云：荣出中焦，卫出上焦是也。

　　卫为阳，不足者益之必以辛；荣为阴，不足者补之必以甘。甘辛相合，脾胃建而荣卫通，是以姜枣为使也。呕家不用此汤，以味甜故也。《宝鉴》育气汤、参术调中汤、养胃进食丸、宽中进食丸、和中丸、安胃丸、补中丸、加减平胃散、嘉禾散、白术散、缓中丸、沉香鳖甲散、十华散、沉香温脾汤、浓朴温中汤、双和汤、小沉香丸、木香分气丸、木香饼子。

　　【劳倦所伤虚中有热】《金匮要略》云：夫男子平人脉大者为劳，极虚亦为劳。

　　男子面色薄者，主渴及亡血，卒喘悸，脉浮者，里虚也。男子脉虚沉弦，无寒热，气促里急，小便不利，面色白，时目眩，兼衄，少腹满，此为劳使之然。劳之为病，其脉浮大，手足烦，春夏剧，秋冬瘥，阴寒精自出，酸削不能行。男子脉微弱而涩，为无子，精清冷。夫失精家，少腹弦急，阴头寒，目瞑发落，脉极虚芤迟，为清谷亡血失精也。调中益气汤，治因饥饱劳役损伤脾胃，元气不足，其脉弦，或洪缓，按之无力中之下时一涩。其证身体沉重，四肢困倦，百节烦疼，胸满短气，膈咽不通，心烦不安，耳聋耳鸣，目有瘀肉，热壅如火，视物昏花，口中沃沫，饮食失味，忽肥忽瘦，怠惰嗜卧，溺色变赤，或清利而数，或上饮下便，或时餐泄，腹中虚痛，不思饮食。《内经》云：劳则气耗，热则伤气。以黄 、甘草之甘泻热为主，以白芍药、五味子之酸，能收耗散之气。又曰：劳者温之，损者温之。以人参甘温补气不足，当归辛温补血不足，故以为臣。白术、橘皮甘苦温，除胃中客热，以养胃气为佐。升麻、柴胡苦平，味之薄者，阴中之阳，为脾胃之气下溜，上气不足，故从阴引阳以补之。又以行阳明之经为使也。如时显热躁，是下元阴火蒸蒸然发也，加真生地黄二分，黄柏三分。如大便虚坐不得，或大便了而不了，腹中常逼迫，血虚、血涩也，加当归身五分。如身体沉重，虽小便数多，亦加茯苓五分，苍术一钱，泽泻五分，黄柏三分。（时暂从权而祛湿也，不可常用。兼足太阴已病，其脉亦络于心中，故显湿热相合而烦乱）如胃气不和，加汤洗半夏半钱，生姜三片。有嗽者加生地黄三分，以制半夏之毒。痰厥头痛，非半夏不能除，此足太阴经邪所作也。如无以上证，只服黄一钱，人参三钱，甘草五分，橘皮酒洗三分，柴胡二分，升麻二分，苍术五分，黄柏酒洗二分。上件锉如麻豆大，根据前煎服。如秋冬之月，胃脉四道为冲脉所逆，并胁下少阳脉二道而反上行，病名曰厥逆。《内经》曰：逆气上行，满脉去形。明七神昏绝，离去其形而死矣。其证气上冲咽不得息，而喘息有音，不得卧，加吴茱萸半钱或一钱半，汤洗去苦，观厥气多少而用之。如夏月有此证，为大热也。盖此病随四时为寒热温凉也。宜以酒黄连、酒黄柏、酒知母各等分，为细末，熟汤为丸，如梧桐子大。每服二百丸，白汤送下，空心服，仍多服热汤，服毕少时，便以美饮食压之，不令胃中停留，直至下元，以泻冲脉之邪也。大抵治饮食劳倦所得之病，乃虚劳七损证也，当用温平甘多辛少之药治之，是其本法也。如时上见寒热病，四时也，又或将理不如法，或酒食过多，或辛热之食作病，或寒冷之食作病，或居大热大寒之处益其病，当临时制宜，暂用大寒大热治法而取效，此从权也。不可以得效之故而久用之，必致夭横矣。《灵枢经》曰：从下上者引而去之，上气不足，推而扬之。盖上气者，心肺上焦之气，阳病在阴，从阴引阳，宜以入肾肝下焦之药，引甘多辛少之药，使升发脾胃之气，又从而去其邪气于腠理皮毛也。又云：视前痛者当先取之，是先以缪刺泻其经络之壅者，为血凝而不流，故先去之，而后治他病。

　　《宝鉴》桂枝加龙骨牡蛎汤、黄 建中汤、人参黄 散、续断汤、柴胡散、秦艽鳖甲散、人参地骨皮散、地仙散、当归补血汤、犀角紫河车丸、人参柴胡散、清神甘露丸、双和散、四君子汤、猪肚丸、酸枣仁丸、定志丸、麦煎散、独圣散。

　　饮食不节，劳役所伤，腹胁满闷，短气，遇春则口淡无味，遇夏虽热，犹有恶寒，饥则常如饱，不喜食冷物，升阳顺气汤主之。脾胃不足之证，须用升麻、柴胡苦平味之薄者，阴中之阳，引脾胃中清气行于阳道及诸经，生发阴阳之气，以滋春气之和也。又引黄 、人参、甘草甘温之气味上行，充实腠理，使阳气得卫外而为固也。凡治脾胃之药，多以升阳补气名之者，此也。饥饱劳役，胃气不足，脾气下溜，气短无力，不能寒热，早饭后转增昏闷，须要眠睡，怠惰四肢不收，懒倦动作，五心烦热，升阳补气汤主之。如腹胀及窄狭，加浓朴。如腹中似硬，加砂仁。

　　脾胃虚弱，气促气弱，精神短少，衄血吐血，门冬清肺饮、大阿胶丸。痰喘，人参清镇丸。劳风，心脾壅滞，痰涎盛多，喉中不利，涕唾稠粘，嗌塞吐逆，不思饮食，或时昏愦，皂角化痰丸。病久厌厌不能食，而脏腑或结或溏，此胃气虚弱也，白术和胃丸。《明医杂着》云：东垣论饮食劳倦，为内伤不足之证，治用补中益气汤。

　　《溯洄集》中，又论不足之中，又当分别饮食伤为有余，劳倦伤为不足。予谓伤饮食而留积不化，以致宿食郁热，热发于外，此为有余之证，法当消导，东垣自有枳术丸等治法，具于饮食门矣。其补中益气方论，却谓人因伤饥失饱，致损脾胃、非有积滞者也，故只宜用补药。盖脾胃全赖饮食之养，今因饥饱不时，失其所养，则脾胃虚矣。又脾主四肢，若劳力辛苦，伤其四肢，则根本竭矣。或专因饮食不调，或专因劳力过度，或饮食不调之后加之劳力，或劳力过度之后继以不调，故皆谓之内伤元气不足之证，而宜用补药也。但须于此四者之间，审察明白，为略加减，则无不效矣。

　　第一册　诸伤门

　　虚劳

　　《素问》云：脉虚、气虚、尺虚，是谓重虚。所谓气虚者，言无常也；尺虚者，行步 然；脉虚者，不象阴也。又云：脉细，皮寒，气少，泄利前后，饮食不入，是谓五虚。五虚死，浆粥入胃泄注止，则虚可活。治用黄 建中汤、理中汤之类。

　　此《素问》但言虚而无劳瘵之名，然其因则固屡言之矣。凡外感六淫，内伤七情，其邪展转乘于五脏，遂至大骨枯槁，大肉陷下，各见所合衰惫之证，真脏脉见则有死期。又如二阳之病，则传为风消、息贲。三阳之病，传为索泽，瘅成为消中。大肠移热于胃，胃移热于胆，则皆善食而瘦。尝贵后贱，病从内生，名曰脱营。尝富后贫，名曰失精。暴乐暴喜，始乐后苦，皆伤精气。精气竭绝，形体毁沮，离绝菀结，喜怒忧恐，五脏空虚，血气离守。《灵枢》曰：怵惕思虑则伤神，神伤则恐惧自失，破 脱肉，毛瘁色夭，死于冬。又诸热病在肤肉脉筋骨之间者，各客于所合之本脏不得，客于所不胜。及考医和视晋平公之疾曰：是近女室晦，女阳物而晦时，淫则生内热或蛊之疾，非鬼非食，疾不可为也。至汉张仲景《金匮要略》明立虚劳门，于是巢元方撰《病源候论》遂有虚劳，有蒸病，有注病，皆由此而推之者也。虚劳者，五劳、六极、七伤是也。五劳者，志劳、思劳、心劳、忧劳、瘦劳。六极者，气极、血极、筋极、骨极、肌极、精极。七伤者，曰阴寒、曰阴痿、曰里急、曰精连连，曰精少、阴下湿、曰精清、曰小便苦数，临事不举。又曰：大饱伤脾，大怒气逆伤肝，强力举重、久坐湿地伤肾，形寒饮冷伤肺，忧愁思虑伤心，风雨寒暑伤形，大恐惧不节伤志。蒸有五，骨蒸、脉蒸、皮蒸、肉蒸、内蒸。又有二十三蒸，胞、玉房、脑、髓、骨、血、脉、肝、心、脾、肺、肾、膀胱、胆、胃、三焦、小肠、肉、肤、皮、气各有一蒸，其状遍身发热，多因热病愈后，食牛肉，或饮酒，或房欲而成注者。注之为言住也，邪气居人身内，生既连滞停住，死又注易傍人也，即所谓传尸。已别立门外。今以虚劳骨蒸合为一门，而列古明医治法于后。《金匮》云：五劳虚极羸瘦，腹满不能饮食，食伤，忧伤，饮伤，房室伤，饥伤，劳伤，经络荣卫气伤，内有干血，肌肤甲错，两目黯黑，缓中补虚，大黄 虫丸主之。按虚劳发热，未有不由瘀血者，而瘀血未有不由内伤者，人之饮食起居，一失其节，皆能成伤，此亦可以睹矣。故以润剂治干，以蠕动HT血之物行死血，死血既去，病根已划，而后可从事乎滋补之剂，仲景为万古医方之祖，有以哉。又有陈大夫传仲景百劳丸，可与 虫丸互用。《活法机要》云：虚损之疾，寒热因虚而感也。感寒则损阳，阳虚则阴盛，故损则自上而下，治之宜以辛甘淡，过于胃则不可治也。感热则损阴，阴虚则阳盛，故损则自下而上，治之宜以苦酸咸，过于脾则不可治也。自上而损者，一损损于肺，故皮聚而毛落。

　　二损损于心，故血脉虚弱，不能荣于脏腑，妇人则月水不通。三损损于胃，故饮食不为肌肤也。自下而损者，一损损于肾，故骨痿不起于床。二损损于肝，故筋缓不能自收持。三损损于脾，故饮食不能消克也。故心肺损则色弊，肝肾损则形痿，脾胃损则谷不化也。治肺损皮聚而毛落，宜益气，四君子汤。治心肺虚损，皮聚毛落，血脉虚耗，妇人月水愆期，宜益气和血，八物汤。治心肺损及胃，损饮食，不为肌肤，宜益气和血，调饮食，十全散。治肾损，骨痿不能起于床，宜益精补肾，金刚丸。治肾肝损，骨痿不能起于床，宜益精。筋缓不能自收时，宜缓中牛膝丸。治肝肾损及脾，食谷不化，宜益精缓中消谷，煨肾丸。如阳盛阴虚，肝肾不足，房室虚损，形瘦无力，面多青黄而无常色，宜荣血养肾，地黄丸。如阳盛阴虚，心肺不足，及男子妇人面无血色，食少嗜卧，肢体困倦，宜八味丸。

　　如形体瘦弱，无力多困，未知阴阳先损，夏月宜地黄丸，春秋宜肾气丸，冬月宜八味丸。病久虚弱，厌厌不能食，和中丸。肝劳，尽力谋虑而成。虚寒则口苦骨疼，筋挛烦闷，宜续断汤，灸肝俞。实热则关格牢涩不通，眼目赤涩，烦闷热壅，毛悴色夭，宜羚羊角散。心劳，曲运神机而成。虚寒则惊悸恍惚，神志不定，宜远志饮子、酸枣仁汤。实热则口舌生疮，大小便秘涩，宜黄芩汤。脾劳，意外致思而成。

　　虚寒则气胀咽满，食不下，噫气，宜白术汤、生嘉禾散、大建脾散。实热则四肢不和，胀满气急不安，宜小甘露饮。肺劳，预事而忧所成。虚寒则心腹冷气，胸满背痛，吐逆，宜温肺汤。实热则气喘，面目苦肿，宜二母汤。肾劳，矜持志节所成。

　　虚寒则遗精白浊，腰脊如折，宜羊肾丸。实热则小便黄赤涩痛，阴生疮，宜地黄丸。

　　肝伤筋极，虚则手足拘挛，腹痛，指甲痛，转筋，宜木瓜散，当归、枸杞、续断。

</div>
    <div class="pagination">
<a href="证治准绳杂病_page2.html">上一页</a><a href="证治准绳杂病.html">1</a><a href="证治准绳杂病_page2.html">2</a><span class="current-page">3</span><a href="证治准绳杂病_page4.html">4</a><a href="证治准绳杂病_page5.html">5</a><a href="证治准绳杂病_page6.html">6</a><a href="证治准绳杂病_page7.html">7</a><a href="证治准绳杂病_page8.html">8</a><span>...</span><a href="证治准绳杂病_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
