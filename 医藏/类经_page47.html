<!DOCTYPE html>
<html>
<head>
    <meta charset="UTF-8">
    <title>类经 - 第 47 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 47 页/共 96 页</h1>
    <div class="content">　　帝曰：冬取井荥何也？岐伯曰：冬者水始治，肾方闭，阳气衰，少阴气坚盛。巨阳伏沉，阳脉乃去，（井应冬，荥应春也。冬属水，水主肾，水王于冬，其气闭藏也。少阴，肾也；巨阳，膀胱也；二经表里，阴气方盛，所以阳脉衰去。）

　　故取井以下阴逆，取荥以实阳气。（取井以下阴逆，抑有余也；取荥以实阳气，扶不足也。）故曰冬取井荥，春不鼽衄。

　　此之谓也。（皇甫士安云：是为初冬之治变。鼽音求。）

　　春取络脉，夏取分腠，秋取气口，冬取经输，（《灵枢·寒热病篇》。春夏之取，与前四时气篇、水热穴论皆同。秋取气口者，手太阴肺脉应秋金也。冬取经输者，经穴通藏气，藏主冬也。）凡此四时，各以时为齐。（齐义见下文。）络脉治皮肤，分腠治肌肉，气口治筋脉，经输治骨髓。

　　（络脉浮浅，故治皮肤；分腠有理，故治肌肉；气口者脉之大会，故治筋脉；经输连脏，故治骨髓。按：此言经输者，总言经穴也，非上文经俞之谓。盖彼以五输言，故云秋取经俞，冬取井荥；此以内外言，故云络脉治皮肤，经输治骨髓也。当解其意。）

　　春气在毛，夏气在皮肤，秋气在分肉，冬气在筋骨，（《灵枢·终始篇》）。此言病气之中人，随时气而为深浅也。按：《四时刺逆从论》曰：春气在经脉，夏气在孙络，长夏气在肌肉，秋气在皮肤，冬气在骨髓中。与本篇若异者何也？盖本篇言病邪之应时令，有表有里。四时刺逆从论言人气之合天地，有升有降。义本不同，非矛盾也。详见下章。）刺此病者，各以其时为齐。（齐，剂同，药曰药剂，针曰砭剂也。春夏阳气在上，故取毫毛皮肤，则浅其针；秋冬阳气在下，故取分肉筋骨，则深其针，是以时为齐也。）故刺肥人者，以秋冬之齐；刺瘦人者，以春夏之齐。（此又于四时之中，而言肥瘦之异也。肥人肉浓，浅之则不及，故宜秋冬之齐。瘦人肉薄，深之则太过，故宜春夏之齐也。）

　　二十卷　针刺类

　　十九、刺分四时逆则为害

　　（《素问·诊要经终论》《四时刺逆从论》）

　　黄帝问曰：诊要何如？（《素问·诊要经终篇》）岐伯对曰：正月二月，天气始方，地气始发，人气在肝。（方，谓气方升也，岁方首也，人事方与也。发，万物发生也。肝属木，气应春，故人气在肝。）三月四月，天气正方，地气定发，人气在脾。（正方，谓时气正升，岁事正新也。定发，专于发生也。此时天地之气，自下而升，土居升降之中而脾应之，故人气在脾。）五月六月，天气盛，地气高，人气在头。（盛夏阳升之极，故人气应之在头。）七月八月，阴气始杀，人气在肺。（气升则物生，气降则物死。此时天气渐降，清秋当令，阴气始杀，万物人气自头而降，肺金应之，故人气在肺。）九月十月，阴气始冰，地气始闭，人气在心。（自秋入冬，阴气始凝，心气始闭，阳气在中，故人气在心。）十一月十二月，冰复，地气合，人气在肾。（复言其重，寒凝之甚也。斯时阳气深伏于下，故人气在肾。）

　　故春刺散俞，及与分理，血出而止，甚者传气，间者环也。（按：《四时刺逆从论》曰：春气在经脉。此散俞者，即诸经之散穴也，义如下文。分理，肌肉分理也。春宜疏达，故欲血出而止。传，布散也。环，周也。病甚者针宜久留，故必待其传气。病稍间者，但候其气行一周于身，约二刻许，可止针也。）夏刺络俞，见血而止，尽气闭环，痛病必下。

　　（络俞，谓诸经浮络之穴，以夏气在孙络也。夏宜宣泄，故必见血而止。尽气，尽去其邪血邪气也。闭环，谓去针闭穴，须气行一周之顷也。凡有痛病，必退下矣。）秋刺皮肤循理，上下同法，神变而止。（循理，循分肉之理也。上言手经，下言足经，刺皆同法。秋气在皮肤，邪犹未深，故但察其神气变易，异于未刺之前，可止针矣。）冬刺俞窍于分理，甚者直下，间在散下。（孔穴之深者曰窍。冬气在骨髓中，故当深取俞窍于分理间也。甚者直下，察邪所在而直取其深处也。

　　间者散下，或左右上下，散布其针而稍宜缓也。）春夏秋冬，各有所刺，法其所在。（上文十二月言气之升降，此四季言气之深浅，故各有所刺，法其所在。）

　　春刺夏分，脉乱气微，入淫骨髓，病不能愈，令人不嗜食，又且少气；（此下言四时之误刺也。春刺孙络，是春刺夏分也。夏应心，心主脉，故脉乱气微。肾水受气于夏，肾主骨，故入淫于骨髓。心火微则胃土失其所养，故不嗜食。不嗜食，故少气也。）春刺秋分，筋挛逆气，环为咳嗽，病不愈，令人时惊，又且哭；（春刺皮肤，是刺秋分也。肝木受气于秋，肝主筋，故筋挛也。逆气者，肝气上逆也。环，周也。秋应肺，故气周及肺，为咳嗽也。肝主惊，故时惊。肺主悲忧，故又且哭。）春刺冬分，邪气着藏，令人胀病不愈，又且欲言语。（春刺骨髓，是春刺冬分也。冬应肾，肾伤则邪气内侵而着藏，故令人胀。火受气于冬，心属火而主言，故且欲言语也。）夏刺春分，病不愈，令人解惰；（夏刺经俞，是夏刺春分也。肝应春，其主筋，伤其肝气，故令人筋力解惰。）夏刺秋分，病不愈，令人心中欲无言，惕惕如人将捕之；（夏刺秋分，伤其肺也，肺气不足，故令人欲无言。惕惕如人将捕之者，恐也，恐为肾之志，肺金受伤，病及其子，故亦虚而恐也。）夏刺冬分，病不愈，令人少气，时欲怒。（夏伤其肾，则精虚不能化气，故令人少气。水亏则木失所养而肝气强急，故时欲怒也。）秋刺春分，病不已，令人惕然欲有所为，起而忘之；（秋刺春分，伤肝气也。心失其母则神有不足，故令人惕然，且善忘也。）秋刺夏分，病不已，令人益嗜卧，又且善寐；（秋刺夏分，则心气少而脾气孤。脾虚则倦而嗜卧，心虚则神不安而善梦。）秋刺冬分，病不已，令人洒洒时寒。（秋刺冬分，误伤肾阴，则精气耗散，故令人洒洒寒栗也。）冬刺春分，病不已，令人欲卧不能眠，眠而有见；（肝藏魂，肝气受伤则神魂散乱，故令人欲卧不能眠，或眠而有见，谓怪异等物也。）冬刺夏分，病不愈，气上，发为诸痹；（心应夏，其主血脉，脉伤则邪气乘虚客之，故发为诸痹。）冬刺秋分，病不已，令人善渴。（刺伤肺金，必亏肾水，故令人善渴。）

　　凡刺胸腹者，必避五脏。（此下言刺害也。五脏伤则五神去，神去则死矣，故凡刺胸腹者必避五脏。）中心者环死，中脾者五日死，中肾者七日死，中肺者五日死。（环，周一日也。此节止言四脏，独不及肝，必脱简耳。按：刺禁论所言五脏死期，尤为详悉，但与本节稍有不同，见本类后六十四。）中膈者皆为伤中，其病虽愈，不过一岁必死。（膈膜，前齐鸠尾，后齐十一椎。心肺居于膈上，肝肾居于膈下，脾居在下，近于膈间。膈者，所以隔清浊、分上下而限五脏也。

　　五脏之气，分主四季，若伤其膈，则脏气阴阳相乱，是为伤中，故不出一年死。）刺避五脏者，知逆从也。所谓从者，膈与脾肾之处，不知者反之。（膈连胸胁四周，脾居于中，肾着于脊，知而避之者为从，不知者为逆，是谓反也。）

　　刺胸腹者，必以布HT 着之，乃从单布上刺，（此下言刺法也。胸腹虚浅近脏，故必以布HT 着之而后刺，所以护心腹，慎风寒也。HT 音皎，布也。着音灼，被服也。）刺之不愈复刺。（以平为期也。）刺针必肃，（敬谨毋忽也。）刺肿摇针，（摇大其窍，泻之速也。）经刺勿摇，（恐泄其气也。）此刺之道也。

　　是故春气在经脉，夏气在孙络，长夏气在肌肉，秋气在皮肤，冬气在骨髓中（《素问·四时刺逆从论》）。）帝曰：余愿闻其故。岐伯曰：春者，天气始开，地气始泄，冻解冰释，水行经通，故人气在脉。（春时天地气动，水泉流行，故人气亦在经脉。）夏者经满气溢，入孙络受血，皮肤充实。（夏时气盛，故溢入孙络而充皮肤，所以人气在孙络。）长夏者，经络皆盛，内溢肌中。（六月建未，是为长夏土胜之时，经络皆盛，所以人气在肌肉中。）秋者，天气始收，腠理闭塞，皮肤引急。（秋气始收，腠理始闭，所以人气在皮肤。）冬者盖藏，血气在中，内着骨髓，通于五脏。（冬气伏藏，内通五脏，所以人气在骨髓中。）是故邪气者，常随四时之气血而入客也，至其变化，不可为度，然必从其经气，辟除其邪，除其邪则乱气不生。（时气迁变，病必随之。察病气，从经气，以辟除其邪，邪去气调，故不致生乱矣。）

　　帝曰：逆四时而生乱气奈何？（此下言刺逆四时也。）岐伯曰：春刺络脉，血气外溢，令人少气；（此春刺夏分也。

　　夏气未至，先夺于外，故令血气外溢而少气血。）春刺肌肉，血气环逆，令人上气；（此春刺长夏也。春时木王，土气本虚，复刺肌肉，重伤脾元，血气环周皆逆，不相营运，故为喘满上气。按：本篇与前诊要经终论者义同文异，但彼分四时，此分五时，故有刺肌肉之谓。然本篇春夏冬三时，皆关刺秋分皮肤等义。意者以长夏近秋，故取肌肉，即所以刺秋分也。后仿此。）春刺筋骨，血气内着，令人腹胀。（此春刺冬分也。春气发越，而复深取筋骨以伤其阴，故血气内着，令人腹胀。）夏刺经脉，血气乃竭，令人解 ；（误刺经脉，所以血气内竭。解 者，形迹困倦，莫可名之之谓。 音迹。）

　　夏刺肌肉，血气内却，令人善恐；（长夏未至而先夺其气，所以血气却弱，故令人善恐。）夏刺筋骨，血气上逆，令人善怒。（夏刺冬分，则阴虚于内，阳胜于外，故令人血气逆而善怒。）秋刺经脉，血气上逆，令人善忘；（心主脉，误刺经脉则心气虚，故令人善忘。）秋刺络脉，气不卫外，令人卧不欲动；（秋时收敛，气已去络而复刺之，则气虚不能卫外。气属阳，阳虚故卧不欲动。）秋刺筋骨，血气内散，令人寒栗。（秋气未至筋骨而深刺之，则血气内散而中气虚，所以寒栗。）

　　冬刺经脉，血气皆脱，令人目不明；（诸脉者皆属于目，冬刺经脉，预夺之也，故令人血气脱而目不明。）冬刺络脉，内气外泄，留为大痹；（当阳气伏藏之时，而刺其阳分，则阳气外泄。阳虚阴胜，故留为大痹。）冬刺肌肉，阳气竭绝，令人善忘。（冬时刺其夏之气，故阳气竭绝。阳气者精则养神，阳虚则神衰，所以善忘。）凡此四时刺者，大逆之病，不可不从也，反之则生乱气，相淫病焉。（刺失四时，是为大逆，此时气之不可不从也。若反而为之，必生乱气，故相淫为病。）

　　凡刺不知四时之经，病之所生，以从为逆，正气内乱，与精相搏，必审九候，正气不乱，精气不转。（薄，邪正相迫也。

　　九候各有其部，必审明病之所在，从而刺之，庶正气不乱，精气不致转变矣。）

　　帝曰：善。刺五脏，中心一日死，其动为噫；中肝五日死，其动为语；中肺三日死，其动为咳；中肾六日死，其动为嚏欠；中脾十日死，其动为吞。（此节义与刺禁论同，但多一欠字，详见本类后六十四。）刺伤人五脏必死，其动则根据其脏之所变候，知其死也。（动，变动也。见其变动之候，则识其伤在某脏，故可知其死期。）

　　二十卷　针刺类

　　二十、肥瘦婴壮逆顺之刺

　　（《灵枢·逆顺肥瘦篇》全）

　　黄帝问于岐伯曰：余闻针道于夫子众多毕悉矣，夫子之道，应若失而据未有坚然者也，夫子之问学熟乎？将审察于物而心生之乎？（应若失而据未有坚然者，言随应而解，若无坚据之难破者也。）岐伯曰：圣人之为道者，上合于天，下合于地，中合于人事，必有明法，以起度数法式检押，乃后可传焉。故匠人不能释尺寸而意短长，废绳墨而起平水也；工人不能置规而为圆，去矩而为方。知用此者，固自然之物，易用之 ，逆顺之常也。（检押，规则也。有法有则以防其错乱，乃可传于后世焉。物之平者，莫过于水，故曰平水。此言圣人之道，合于三才，工匠之巧，成于规矩，固皆出于自然之理。知自然之妙者，是谓易用之 ，逆顺之常也。）黄帝曰：愿闻自然奈何？岐伯曰：临深决水，不用功力而水可竭也，循掘决冲而经可通也，此言气之滑涩，血之清浊，行之逆顺也。（水有通塞，气有滑涩，血有清浊，行有逆顺。决水通经，皆因其势而利导之耳。宜通宜塞，必顺其宜，是得自然之道也。）黄帝曰：愿闻人之白黑肥瘦小长，各有数乎？（人之形质不同，刺法亦有异也。）岐伯曰：年质壮大，血气充盈，肤革坚固，因加以邪，刺此者深而留之，此肥人也。

　　（年大者气血正盛，故与肥壮之人同其法。）广肩腋项，肉薄浓皮而黑色，唇临临然，其血黑以浊，其气涩以迟，其为人也，贪于取与，刺此者深而留之，多益其数也。（临临，下垂貌，唇浓质浊之谓。多益其数，即久留也。）黄帝曰：刺瘦人奈何？岐伯曰：瘦人者皮薄色少，肉廉廉然，薄唇轻言，其血清气滑，易脱于气，易损于血，刺此者浅而疾之。（廉，薄也。薄唇轻言，肉瘦气少也。若此者，刺不宜过，恐其脱损气血，故必浅入其针而速去之也。）黄帝曰：刺常人奈何？岐伯曰：视其白黑，各为调之。其端正敦浓者，其血气和调，刺此者无失常数也。（常人者，不瘦不肥之人也。视其白黑者，白色多清，宜同瘦人，黑色多浊，宜同肥人，而调其数也。其端正敦浓者，是即常人之度，当调以常数。《经水篇》曰：足阳明刺深六分，留十呼。足太阳深五分，留七呼。足少阳深四分，留五呼。足太阴深三分，留四呼。足少阴深二分，留三呼。足厥阴深一分，留二呼。手之阴阳，其受气之道近，其气之来疾，其刺深者皆无过二分，其留皆无过一呼。

　　其少长大小肥瘦，以心撩之。此即常数之谓，而用当酌其宜也。）黄帝曰：刺壮士真骨者奈何？岐伯曰：刺壮士真骨，坚肉缓节监监然。此人重则气涩血浊，刺此者深而留之，多益其数；劲则气滑血清，刺此者浅而疾之。（壮士之骨多坚刚，故曰真骨。监监，坚固貌。壮士之辨有二：若坚肉缓节、不好动而安重者，必气涩血浊，此宜深刺久留，同肥人之数也；若劲急易发者，必气滑血清，此宜浅刺疾去之，同瘦人之数也。）黄帝曰：刺婴儿奈何？岐伯曰：婴儿者，其肉脆血少气弱，刺此者以毫针，浅刺而疾发针，日再可也。（婴儿血少气弱，故但宜毫针。以浅而速，若邪有未尽，宁日加再刺，不可深而久也。）黄帝曰：临深决水奈何？岐伯曰：血清气浊，疾泻之则气竭焉。（浊当作滑。血清气滑者，犹临深决水，泄之最易，宜从缓治可也。若疾泻之，必致真气皆竭矣。）黄帝曰：循掘决冲奈何？岐伯曰：血浊气涩，疾泻之则经可通也。（血浊气涩者，犹循掘决冲，必借人力，但疾泻之，其经可通也。）黄帝曰：脉行之逆顺奈何？岐伯曰：手之三阴，从脏走手；手之三阳，从手走头。足之三阳，从头走足；足之三阴，从足走腹。（手之三阴从脏走手者，太阴肺经，从脏出中腑，而走大指之少商；少阴心经，从脏出极泉，而走小指之少冲；厥阴心主经，从脏出天池，而走中指之中冲也。

　　手之三阳从手走头者，阳明大肠经，从次指商阳而走头之迎香；太阳小肠经，从小指少泽而走头之听宫；少阳三焦经，从名指关冲而走头之丝竹空也。足之三阳从头走足者，太阳膀胱经，从头之睛明而走足小趾之至阴；阳明胃经，从头之承泣而走足次趾之厉兑；少阳胆经，从头之瞳子 而走足四趾之窍阴也。足之三阴从足走腹者，太阴脾经，从大趾隐白走腹而上于大包；少阴肾经，从足心涌泉走腹而上于俞府；厥阴肝经，从足大趾大敦而走腹之期门也。凡手之三阴，自脏走手为顺，自手而脏则逆；手之三阳，自手走头为顺，自头而手则逆。足之三阴，自足走腹为顺，自腹而足则逆；足之三阳，自头走足为顺，自足而头则逆。此经之所以有逆顺，而刺之所以有迎随也。）黄帝曰：少阴之脉独下行何也？（足之三阴，从足走腹，皆自下而上；独少阴之脉若有下行者，乃冲脉也。详如下文。）岐伯曰：不然。夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精。（冲脉起于胞中，为十二经精血之海，故五脏六腑皆禀焉。其上行者，输在于大抒，足太阳经也，故出于颃颡，主渗灌诸阳之精。）其下者，注少阴之大络，出于气街，循阴股内廉，入 中，伏行 骨内，下至内踝之后属而别，其下者并于少阴之经渗三阴；（其下行者，并少阴之大络，出阳明之气街，由股入足，至内踝之后属。其别而下者，自少阴以渗及肝脾二经，是为三阴，此其所以下行也。 音干，胫骨也。）

　　其前者伏行出跗属下，循跗入大趾间，渗诸络而温肌肉。（跗属，足掌属也。渗诸络而温肌肉，动输篇作注诸络以温足胫。

　　上三节与动输篇大同，详经络类十三。）故别络结则跗上不动，不动则厥，厥则寒矣。（冲脉为十二经之海，故能温肌肉，温足胫，皆冲脉之气也。若冲脉之络因邪而结，则跗上之经不动而为厥为寒者，亦冲脉之所致也。）黄帝曰：何以明之？岐伯曰：以言导之，切而验之，其非必动，然后乃可明逆顺之行也。（何以明者，恐人因厥而疑畏也。故必先导以言，次切其脉，其有素所必动而今则非者，如冲阳太溪太冲等脉，当动不动，乃可知其不动者为逆，动者为顺，而其厥逆微甚可以明矣。）黄帝曰：窘乎哉圣人之为道也！明于日月，微于毫厘，其非夫子，孰能道之也？

　　二十卷　针刺类

　　二十一、血络之刺其应有异

　　（《灵枢·血络论》全）

　　黄帝曰：愿闻其奇邪而不在经者。岐伯曰：血络是也。（奇邪，即缪刺论所谓奇病也。在络不在经，行无常处，故曰奇邪。）黄帝曰：刺血络而仆者何也？血出而射者何也？血少黑而浊者何也？血出清而半为汁者何也？发针而肿者何也？血出若多若少而面色苍苍者何也？发针而面色不变而烦 者何也？多出血而不动摇者何也？愿闻其故。（ ，母本切，闷乱也。）岐伯曰：脉气盛而血虚者，刺之则脱气，脱气则仆。（气虽盛而血则虚者，若泻其气，则阴阳俱脱，故为仆倒。）

　　血气俱盛而阴气多者，其血滑，刺之则射。（血出而能射者，阴中之气使之也，故曰血气俱盛。）阳气蓄积，久留而不泻者，其血黑以浊，故不能射。（阳气久留不泻，则阳邪日盛，阴血日枯，故血黑以浊，所出不多，不能射也。）新饮而液渗于络，而未合和于血也，故血出而汁别焉。（新饮入胃，未及变化而渗于络，故血汁相半。）其不新饮者，身中有水，久则为肿，阴气积于阳，其气因于络，故刺之血未出而气先行，故肿。（水在肌表而因于络，阴气积于阳分也；刺之血未出而气先行，阴滞于阳而不易散也，所以为肿。）阴阳之气，其新相得而未和合，因而泻之，则阴阳俱脱，表里相离，故脱色而苍苍然。（新相得而未和合者，言血气初调，营卫甫定也。当此之时，根本未固，而妄施以泻，则阴阳表里俱致脱离，而衰危之色故见于面也。）刺之血出多、色不变而烦 者，刺络而虚经，虚经之属于阴者阴脱，故烦 。（取血者，刺其络也。若出血过多，必虚及于经。经之属阴者主脏，脏虚则阴脱，故为烦 。）阴阳相得而合为痹者，此为内溢于经，外注于络，如是者阴阳俱有余，虽多出血而弗能虚也。（阴阳相得，言表里之邪相合也。经络之病俱有余，虽多出血，皆邪气耳，故弗能虚。）黄帝曰：相之奈何？岐伯曰：血脉者，盛坚横以赤，上下无常处，小者如针，大者如筋，则而泻之万全也，故无失数矣；失数而反，各如其度。（相，视也。视其血络盛而且坚及横以赤者，或上或下、或小或大者，皆当因其微甚则而泻之，泻有则度，故可万全无失于刺络之术数矣。若失其数而反其法，则为仆为脱为虚为肿等证，各如刺度以相应也。）黄帝曰：针入而肉着者何也？岐伯曰：热气因于针则针热，热则肉着于针，故坚焉。（肉着者，吸着于针也。针入而热，肉必附之，故紧涩难转，而坚不可拔也。）

　　二十卷　针刺类

　　二十二、行针血气六不同

　　（《灵枢·行针篇》全）

　　黄帝问于岐伯曰：余闻九针于夫子，而行之于百姓，百姓之血气各不同形，或神动而气先针行，或气与针相逢，或针已出气独行，或数刺乃知，或发针而气逆，或数刺病益剧，凡此六者，各不同形，愿闻其方。（言受针之人，有此六者之异。）岐伯曰：重阳之人，其神易动，其气易往也。黄帝曰：何谓重阳之人？岐伯曰：重阳之人， 高高，言语善疾，举足善高，心肺之脏气有余，阳气滑盛而扬，故神动而气先行。（重阳之人，阳胜者也。 ，明盛貌。高高，不屈之谓。

　　心肺为二阳之脏，阳气滑盛而扬，故神易于动，气先针而行也。 ，郝、枵二音，又呼木切。）黄帝曰：重阳之人而神不先行者何也？岐伯曰：此人颇有阴者也。黄帝曰：何以知其颇有阴也？岐伯曰：多阳者多喜，多阴者多怒，数怒者易解，故曰颇有阴，其阴阳之离合难，故其神不能先行也。（光明爽朗，阳之德也。沉滞抑郁，阴之性也。故多阳则多喜，多阴则多怒。然数怒者，颇有阴也。易解者，本乎阳也。阳中有阴，未免阳为阴累，故其离合难而神不能先行也。）黄帝曰：其气与针相逢奈何？岐伯曰：阴阳和调而血气淖泽滑利，故针入而气出，疾而相逢也。（相逢者，针入气即至，言其应之速也。淖，乃到切。）黄帝曰：针已出而气独行者，何气使然？岐伯曰：其阴气多而阳气少，阴气沉而阳气浮者内藏，故针已出，气乃随其后，故独行也。（阴性迟缓，其气内藏，故阴多于阳者，其针已出，气乃随后而独行也。）黄帝曰：数刺乃知，何气使然？岐伯曰：此人之多阴而少阳，其气沉而气往难，故数刺乃知也。（此亦阴滞，故气往为难。往，至也。

　　较之上节，则此为更甚耳。）黄帝曰：针入而气逆者，何气使然？岐伯曰：其气逆与其数刺病益甚者，非阴阳之气浮沉之势也，此皆粗之所败，工之所失，其形气无过焉。（逆从弗失，何至气逆？补泻得宜，何以病益甚？凡若此者，乃医之所败所失，非阴阳表里形气之过也。）

　　二十卷　针刺类

　　二十三、持针纵舍屈折少阴无俞

　　（《灵枢·邪客篇》）

　　黄帝问于岐伯曰：余愿闻持针之数，内针之理，纵舍之意， 皮开腠理奈何？脉之屈折出入之处，焉至而出？焉至而止？焉至而徐？焉至而疾？焉至而入？六腑之输于身者，余愿尽闻。少叙别离之处，离而入阴，别而入阳，此何道而从行？愿尽闻其方。岐伯曰：帝之所问，针道毕矣。黄帝曰：愿卒闻之。（出、止、徐、疾、入，即五输之义。别离之处，言经络之支别离合也。 音旱。）岐伯曰：手太阴之脉，出于大指之端，内屈循白肉际，至本节之后太渊留以澹，外屈上于本节之下，内屈与阴诸络会于鱼际，数脉并注，其气滑利，伏行壅骨之下，外屈出于寸口而行，上至于肘内廉，入于大筋之下，内屈上行 阴，入腋下，内屈走肺，此顺行逆数之屈折也。（此下二节，皆言五 之屈折也。大指之端，少商井也。内屈循白肉际至本节之后，太渊 也。凡人身经脉阴阳，以紫白肉际为界，紫者在外属阳分，白者在内属阴分，大概皆然。澹，水摇貌。脉至太渊而动，故曰留以澹也。从此外屈上于本节之下，内屈与诸阴络会于鱼际荥也。诸阴皆会于此，故数脉并注。其气滑利，伏行掌后高骨之下，外屈出寸口而行经渠经也。上至肘内廉，入于大筋之下，尺泽合也。乃由此内屈 阴，入腋走肺。然肺经之脉从脏走手为顺，此则从手数至脏，故为顺行逆数之屈折。）心主之脉，出于中指之端，内屈循中指内廉以上留于掌中，伏行两骨之间，外屈出两筋之间，骨肉之际，其气滑利，上二寸外屈出行两筋之间，上至肘内廉，入于小筋之下，留两骨之会，上入于胸中，内络于心脉。（中指之端，中冲井也。内屈循中指以上掌中，劳宫荥也。伏行两骨之间，外屈出两筋之间，骨肉之际，大陵 也。其气滑利，上二寸外屈出行两筋之间，间使经也。上至肘内廉，入于小筋之下，留两骨之会者，曲泽合也。由此上入胸中，内络于心脉，乃手厥阴经顺行逆数之屈折。按：本篇于十二经之屈折，独言手太阴、心主二经者，盖欲引正下文少阴无 之义，故单以膈上二经为言耳。诸经屈折详义，已具经脉、本输等篇，故此不必再详也。）黄帝曰：手少阴之脉独无 何也？岐伯曰：少阴心脉也，心者五脏六腑之大主也，精神之所舍也，其脏坚固，邪弗能容也，容之则心伤，心伤则神去，神去则死矣。故诸邪之在于心者，皆在于心之包络，包络者心主之脉也，故独无 焉。（手少阴，心经也。手厥阴，心包络经也。经虽分二，脏实一原，但包络在外，为心之卫；心为五脏六腑之大主，乃精神之所居，其脏坚固，邪不可伤，伤及于心，无不死者。故凡诸邪之在心者，皆在心外之包络耳。然心为君主之官，而包络亦心所主，故称为心主。凡治病者，但治包络之 ，即所以治心也，故少阴一经所以独无 焉。详义出《本输篇》，见经络类十六。）黄帝曰：少阴独无 者，不病乎？岐伯曰：其外经病而脏不病，故独取其经于掌后锐骨之端。其余脉出入屈折，其行之徐疾，皆如手少阴心主之脉行也。故本 者，皆因其气之虚实徐疾以取之。是谓因冲而泻，因衰而补，如是者，邪气得去，真气坚固，是谓因天之序。（凡脏腑经络，有是脏则有是经，脏居于内，经行于外。心脏坚固居内，邪弗能容，而经则不能无病，故少阴经病者，当取掌后锐骨之端，即神门 也。其余脉之出入屈折徐疾，皆如手少阴心主之脉行者，言少阴心主之 ，其行相似，故曰本 者，言少阴本经之 ，非上文皆在心包之谓也。然则邪在心包藏者，当治心主之 ；邪在少阴经者，当治本经之 。因其虚实以取之，则邪气去而真气固，乃不失诸经天畀之序也。按：《本输篇》所载五脏五 ，六腑六 ，独手少阴经无 ，故此篇特以为问，正欲明心为大主、无容邪伤之义。然既曰无 ，而此节复言取其经于掌后锐骨之端，及如心主脉行本 等义。可见心脏无病，则治脏无 ；少阴经有病，则治经有 。故《甲乙经》备载少阴之 ，云少冲为井，少府为荥，神门为 ，灵道为经，少海为合，于十二经之 始全，其义盖本诸此。）黄帝曰：持针纵舍奈何？（纵言从缓，舍言弗用也。）岐伯曰：必先明知十二经脉之本末，皮肤之寒热，脉之盛衰滑涩。（明此数者，则针之当用不当用，其纵舍可知矣。）其脉滑而盛者病日进，虚而细者久以持，大以涩者为痛痹，（此言病气之盛及元气之虚者，皆难取速效，当从缓治以渐除之者也。）

　　阴阳如一者病难治，（表里俱伤、血气皆败者，是为阴阳如一，刺之必反甚，当舍而勿针也。）其本末尚热者病尚在，（胸腹脏腑为本，经络四肢为末，尚热者，余邪未尽也，宜从缓治。）其热以衰者其病亦去矣。（可舍针也。）持其尺，察其肉之坚脆大小滑涩寒温燥湿，因视目之五色，以知五脏而决死生。视其血脉，察其色，以知其寒热痛痹。（持尺视目义，俱详脉色类。轻重死生于此可决，皆纵舍之道也。）黄帝曰：持针纵舍，余未得其意也。（不惟病形轻重有纵舍，而持针之际，其进止退留亦有纵舍，未得其详，因而复问。）岐伯曰：持针之道，欲端以正，安以静，先知虚实而行疾徐，左手执骨，右手循之，无与肉果，泻欲端以正，补必闭肤，辅针导气，邪得淫 ，真气得居。（持针之道，宜审而慎，必从和缓从容，庶可无误。故欲端以正，安以静，先知病之虚实，以施疾徐之法，左手执之，右手循之，必中其穴，无中其肉而与肉果。果即裹也。泻者欲端以正，补去必闭其肤，以手辅针，导引其气，必使邪气淫 而散，真气得复而居，然后可以去针，此持针纵舍之道也。）黄帝曰：捍皮开腠理奈何？ ，说文：忮也。谓恐刺伤其皮而开腠理，则奈之何也。）岐伯曰：因其分肉，左别其肤，微内而徐端之，适神不散，邪气得去。（凡用针者，必因其分肉之理，左手循别其肌肤，右手微内而徐端之，则自然从容中 ，神不散而邪气去，皮腠亦无伤也。）

</div>
    <div class="pagination">
<a href="类经_page46.html">上一页</a><span>...</span><a href="类经_page42.html">42</a><a href="类经_page43.html">43</a><a href="类经_page44.html">44</a><a href="类经_page45.html">45</a><a href="类经_page46.html">46</a><span class="current-page">47</span><a href="类经_page48.html">48</a><a href="类经_page49.html">49</a><a href="类经_page50.html">50</a><a href="类经_page51.html">51</a><a href="类经_page52.html">52</a><span>...</span><a href="类经_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
