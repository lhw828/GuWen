<!DOCTYPE html>
<html>
<head>
    <meta charset="UTF-8">
    <title>医学摘粹 - 第 7 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学摘粹 - 第 7 页/共 64 页</h1>
    <div class="content">　　少阴病二三日，咽痛者，可与甘草汤。不瘥，与桔梗汤。

　　甘草汤甘草（六钱） 水三杯，煎一杯，分两次服。按少阴水旺，君相皆腾，二火逆冲，故用甘草泄热而缓急迫也。

　　桔梗汤桔梗（三钱） 甘草（六钱） 水三杯，煎一杯，分两次服。按加桔梗者，降逆而开结滞也。

　　少阴病，咽中痛，半夏散及汤主之。

　　半夏散及汤半夏 桂枝 甘草（各等分） 为末，白饮和服三钱，日三服。不能服散者，水煮七沸，入散三钱，更煎三沸，少冷，少少咽之。按浊阴上逆，冲击咽喉，因而作痛。故用桂枝、半夏降其冲气，甘草缓其迫急也。

　　少阴病，咽中伤生疮，不能语言，声不出者，苦酒汤主之。

　　苦酒汤半夏 鸡子（一枚去黄） 半夏洗，枣核大七枚，切作十四片，着苦酒中，以鸡子壳置刀环中，安火上，令三沸，去滓，少少含咽之，不瘥再服（苦酒即醋也）。按寒水下旺，火盛咽伤，故生疮不能语言，金被火刑，故声不出。故用苦酒败结而消肿，半夏降逆而驱浊，鸡子白清肺而发声也。

　　少阴病下利，咽痛，胸满心烦者，猪肤汤主之。

　　猪肤汤猪肤（四两） 水七杯，煎三杯，入白蜜七钱，米粉四钱，熬香，分二三服（猪肤即猪皮）。按寒水侮土，肝脾郁陷，胆胃俱逆，相火炎升。故用猪肤、白蜜清金而止痛，润燥而除烦，白粉收泄利而涩滑溏也。

　　少阴病，四逆，其人或咳或悸，或小便不利，或腹中痛，或泄利下重者，四逆散主之。

　　四逆散甘草（一两） 枳实（一两） 柴胡（一两） 芍药（一两） 上为末，白饮和服，日二三服。咳者加五味子、干姜各五钱，并主下利。悸者，加桂枝五钱。小便不利者，加茯苓五钱。腹中痛者，加炮附子一枚。泄利下重者，先以水煮薤白，去滓，以散纳汤中，再煮，温服。按此证，总缘土郁而木贼，故用甘草、枳实培土而泄滞，柴胡、芍药疏木而清风也。

　　伤寒脉微而厥，至七八日肤冷，其人躁无暂安时者，此为脏厥，非为蛔厥也。蛔厥者，其人当吐蛔，令病者静而复时烦，此为脏寒，蛔上入其膈，故烦，须臾复止，得食而呕，又烦者，蛔闻食臭出，其人当自吐蛔。蛔厥者，乌梅丸主之。

　　乌梅丸（又主久利方）

　　乌梅（九十三枚） 细辛（六钱） 干姜（一两） 黄连（一两六钱） 蜀椒（四钱炒） 当归（四钱） 桂枝（六钱） 附子（六钱） 人参（六钱） 黄柏（六钱） 各研末，以苦酒浸乌梅一宿，去核，饭上蒸之，捣成泥，和药令相得，入炼蜜，共捣千下，丸如桐子大，先饮食，白饮和服十丸，日三服，渐加至二十丸。按蛔厥，因脏寒不能安蛔，故用姜辛杀蛔止呕而降气冲，人参桂归补中疏木而润风燥，椒附暖水而温下寒，连柏泄火而清上热也。

　　大病瘥后，喜睡，久不了了者，胃上有寒，当以丸药温之，宜理中丸。

　　理中丸（方见霍乱）

　　伤寒解后，虚羸少气，气逆欲吐者，竹叶石膏汤主之。

　　竹叶石膏汤石膏（八钱） 半夏（二钱） 人参（一钱三分） 甘草（一钱炙） 麦冬（三钱）

　　粳米（四钱） 竹叶（十片） 水三杯，煎一杯半，去滓，纳米，煮半熟，汤成去米，温服，日三服。按火金不降，肺热郁生，故用石膏清金而润燥，参甘粳米半夏补中而降逆也。

　　大病瘥后，劳复者，枳实栀子汤主之。若有宿食者，加大黄如博棋子五六枚。

　　枳实栀子豉汤枳实（二钱） 栀子（五枚） 豆豉（一撮） 先以清浆水三杯，空煮至二杯，纳枳实、栀子，煎至一杯，纳豉煮五六沸，服。覆有微汗。若有宿食，纳大黄一钱五分。浆水，即淘米之泔水。

　　按劳复证，浊阴凝聚，清气堙郁，里热重生，壅闷又作，缘其中气新虚，易于感伤，故用枳实泄其壅满，栀子清其郁热，香豉散其滞气也。

　　伤寒阴阳易之为病，其人身体重，少气，少腹里急，或引阴中筋挛，热上冲胸，头重不欲举，眼中生花，膝胫拘急者，烧 散主之。

　　烧 散裆上取妇人 ，近前阴处，剪烧灰为末，水和服一二钱，小便利，阴头微肿则愈。

　　妇人病，取男子 。按伤寒新瘥，男女交感，阴邪传染，是谓阴阳易。故用烧 散，同气感召，阴寒下泄，则复其和平之旧矣。

　　伤寒证辨

　　表热里热阴热阳热

　　发热翕翕无停止时，外覆之表热也。发热蒸蒸如炊笼，内越之里热也。表热尿白，里热尿赤。表热无汗，宜麻黄汤，有汗宜桂枝汤。里热轻者，宜凉膈散，重者宜三承气汤。发热兼口燥舌干烦渴者，为阳经之热，真热也，宜白虎等汤。发热兼厥冷下利清谷者，为阴经之热，假热也，宜四逆等汤。

　　伤寒证辨

　　恶寒背恶寒

　　发热恶寒，发于阳表也。有汗宜桂枝汤，无汗宜麻黄汤。无热恶寒，发于阴里也。有汗宜桂枝加附子汤，无汗宜麻黄附子细辛汤。背恶寒，口中不燥而和，属少阴，宜附子汤。背恶寒，口中燥而渴，属阳明，宜白虎加人参汤。

　　伤寒证辨

　　恶风

　　风寒二者，大率多相因，而少相离。有寒时不皆无风，有风时不皆无寒，故三阳俱有恶寒恶风同见也。恶风与恶寒，均属表病，法当从表。然风属阳，寒属阴，故三阴经证，有恶寒而无恶风也。

　　伤寒证辨

　　头痛

　　三阳经头痛，身皆发热，法当从三阳治。若不大便，小便赤，为里热已实，宜承气汤下之。若小便清白，即不大便，为里热未实，表尚未清，法当先从表治也。厥阴头痛，多厥而无热，呕吐涎沫，是厥阴挟寒邪上逆也，宜吴茱萸汤，温而降之。三阴经，无头痛，惟厥阴经有头痛，以其脉与督脉上会于巅也。三阴经，无发热，厥阴，少阴亦有发热，谓之反发热，以其脏有相火，阴盛格阳于外也。

　　伤寒证辨

　　项强

　　项强太阳病也，项背强，太阳阳明病也。脉浮无汗，是从伤寒传来，宜葛根汤。脉浮有汗，是从中风传来，宜桂枝加葛根汤。脉沉，邪已入里，宜栝蒌桂枝汤。结胸项强，背反张，有汗如柔痉之状，宜大陷胸丸。但见太阳少阳并病之项强，不可汗下，宜柴胡去半夏加栝蒌主之。

　　伤寒证辨

　　身痛

　　未汗身痛属表实，宜麻黄汤。汗后身痛属表虚，宜桂枝新加汤。身痛尺脉迟，是血少营气不足，虽未经汗，亦不可发汗，宜建中汤加黄 治之。身痛见少阴沉脉，四肢厥冷，宜附子汤。身痛见厥阴厥逆，汗出不止，下利清谷，宜四逆汤。一身尽痛，不能转侧，掣引烦痛，是风湿病、宜桂枝附子汤。

　　伤寒证辨

　　烦躁不眠懊

　　身为热动而不安，谓之躁。心为热扰而不宁，谓之烦。烦则扰于内属阳，躁则动于外属阴。若懊 心中，反复颠倒，烦不得眠。不与躁同见者，皆无冷病，惟躁则不然，当分表里阴阳取治。故太阳有不汗出之烦躁，谓之在表，大青龙证也。阳明有心下硬之烦躁，谓之在阳，白虎汤证也。三阴有吐利手足厥之烦躁，谓之在阴，四逆辈证也。诸烦无论汗吐下之前后，但大便不硬者，以竹叶石膏、温胆、栀子豉等汤主治。便硬者，量其热之浅深，以白虎、三承气汤主治。躁同三阴证见者，便属阴寒，宜四逆、理中、吴茱萸汤主治。

　　伤寒证辨

　　自汗头汗

　　自汗在太阳，谓之风邪，桂枝汤证也。在阳明，谓之热越，白虎汤证也。若大热蒸蒸，汗出过多，宜用调胃承气汤急下其热，以救其津也。若更兼发热，下利不休，内外两脱属凶。如头汗出，剂颈而还，则为热不得外越，是以上蒸于首也。或因黄郁未发，或因湿家误下，或因水结胸蒸，或因火劫热迫，或因阳明蓄血，或因热入血室，当分门施治。

　　伤寒证辨

</div>
    <div class="pagination">
<a href="医学摘粹_page6.html">上一页</a><span>...</span><a href="医学摘粹_page2.html">2</a><a href="医学摘粹_page3.html">3</a><a href="医学摘粹_page4.html">4</a><a href="医学摘粹_page5.html">5</a><a href="医学摘粹_page6.html">6</a><span class="current-page">7</span><a href="医学摘粹_page8.html">8</a><a href="医学摘粹_page9.html">9</a><a href="医学摘粹_page10.html">10</a><a href="医学摘粹_page11.html">11</a><a href="医学摘粹_page12.html">12</a><span>...</span><a href="医学摘粹_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
