<!DOCTYPE html>
<html>
<head>
    <meta charset="UTF-8">
    <title>明医指掌 - 第 11 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明医指掌 - 第 11 页/共 81 页</h1>
    <div class="content">　　草豆蔻（湿面裹，煨，去皮取仁，一两） 大麦 面（炒黄色，半两） 神曲（炒黄，半两） 白术（炒，一两） 黄芩（半两，去皮） 枳实（麸炒黄色，一两） 半夏（汤泡七次，晒干，半两） 橘皮（一钱） 青皮（二钱） 干生姜（二钱） 炒盐（半钱）

　　上为极细末，汤浸蒸饼丸，如绿豆大一倍，每服五十丸，白汤下。量所伤多少加减服之。（如冬月用，别作一药，不用黄芩。）岁火不及，又伤冷物，加以温剂，是其治也。然有热物伤者，从权以寒药治之，随时之宜，不可不知也。

　　理中汤（方见中寒条。）

　　四逆汤（方见中寒条。）

　　达按：经云：诸痛皆因于气，诸病皆生于气。诚哉斯言！是气也，常则为气，导引血液，升降三焦，周流四体。变则为火，有升无降，燔灼中外，以致血液停留，为痰为积。充乎脏腑，溢乎经络，胶乎咽膈，为咳呕、为痞塞、为胀满，为疼痛之所由也。凡遇气动痛作之时，非辛温消散不可。然必详其所起之因，触动何脏之令，于辛温药中，加以苦寒之药尤佳。如：喜动心火，加黄连。怒动肝火，加柴胡。悲动肺火，加黄芩。恐动肾火，加黄柏。思动脾火，加芍药之类是也。

　　卷三

　　诸血证二

　　【歌】血是人身水谷精，生于脾胃统于心。动言视听皆资用，脉络形容足壮神。阳火煎熬偏易耗，阴精有质故难成。虚劳咳咯真阴损，吐衄多因火载升。男子便红缘湿火，女人血热病崩淋。脉芤而涩知无血，色夺神枯是损阴。血热血寒虚与实，临时诊候细详情。若缘蓄血生潮热，药剂斟量及早行。血因脱损焦姜补，燕地归芎信有灵。

　　【论】夫血者，水谷之精也。和调于五脏，洒陈于六腑，乃能入于脉也。源源而来，生化于脾，总统于心，藏于肝，宣布于肺，灌溉一身。故目得之而能视，耳得之而能听，掌得之而能摄，足得之而能履，脏得之而能液，腑得之而能气。所以，视、听、言、动、脏、腑、脉络，靡不由于血之运用也，故曰：血者，神气也。持之则存，失之则亡，血盛则形盛，血弱则神衰，神静则阴生，形役则阳亢。注之于脉，少则涩，充则实，故阳生阴长，取汁变化而为血。《内经》所谓：脉者，血之府也。生化旺，则诸经恃此而长养，衰耗竭，则百脉由此而空虚，可不谨养哉？盖血属阴，难成而易亏。由乎人之节欲者少，不能谨养，以致阳火滋甚，日渐煎熬，真阴内损，而吐衄，血妄行于上，便溺，血渗泄于下，而精神内损，百病由此而生焉。

　　【脉】诸证见血，皆见芤涩。随其上下，以验所出。大凡失血，脉贵沉细。设见洪大，后必难治。

　　四物汤补血之要药。

　　当归（二钱，分三，治血中主药也，通肝经，全能活血，各归其经也）

　　熟地黄（一钱，血中血药也，通肾经，能生真阴之虚也）

　　川芎（一钱半，血中气药也，通肝经，能行血滞于气也）

　　白芍药（一钱半，阴分药也，通脾经，能治血虚腹痛也）

　　上锉，一剂，水煎服。

　　经脉不行，加红花、苏木。妊妇动胎，加艾叶、香附、苏梗。血痢，加阿胶、艾叶。口干烦渴，加麦冬、乌梅、干葛。便秘，加桃仁、大黄。大渴烦躁，加人参、麦冬、知母、石膏。五心烦热，加黄芩、柴胡、地骨皮、百合，虚烦不睡，加淡竹叶、石膏、人参。怔忡恍惚，加远志、枣仁。

　　咳血

　　咳血者，火乘金位，肺络受伤，故血从嗽而出也。丹溪云：先痰嗽而后见红者，多是痰积生热，以降痰火为急，宜煎桔梗、枳壳、黄芩、橘红，送下天门冬丸。先见红而后痰嗽者，多是阴虚火动，痰不下降，宜以四物汤加痰药、火药。

　　天门冬丸治咯血、吐血，润肺止嗽。

　　天门冬（一两） 阿胶（炮，五钱） 甘草（五钱） 贝母（去心，五钱） 白茯苓（五钱） 杏仁（五钱）

　　上为细末，蜜丸，如弹子大，噙化。

　　咯血

　　咯血者，痰中咯出血疙瘩也。

　　按：薛立斋云：此证多因心气虚耗，不能主血，血不归经，停留于内，故得咯而出。其证面色萎黄，五心烦热是也。若郁热甚者，生地黄散。咯血及痰中血丝者，四物汤加竹沥、姜汁、牛膝、童便、青黛。虚嗽咯血者，太平丸。劳瘵咯血者，详本条内。

　　生地黄散治痰火郁结，衄血、咯血、吐血，阴虚阳亢。

　　枸杞子（五分） 软柴胡（五分） 黄连（炒，五分） 地骨皮（五分） 天门冬（五分） 白芍药（五分） 甘草（炒，五分） 黄芩（炒，五分） 黄 （五分） 生地黄（五分） 熟地黄（五分）

　　太平丸（方见虚劳门。）

　　吐血

　　吐血者，呕出全血是也。

　　达按：经云：心主血，而不能藏，夜则复归于肝。肝藏血，而不能主，昼则听令于心。心为君，肝为相，君火一动，相火从之，相火一动，六经之火从之。火动，则血随以动，火升，则血随以升。善调摄者，寡欲节劳，常使君火不动，相火隐伏。火伏，则血随以伏矣，何病之有？惟不知命者，不自量其血气之强弱，本元之虚实，奔走道路而不惮其劳，纵情女色而强努其力，以有限之精神，而供无穷之作用。六经受伤，血液流迸，聚于两胁胸臆之间，乘火而升。其伤重者，从夹脊而上，如潮涌至，势不可遏，法当从其出，不可强为之御也。

　　盖所出之血，皆败血也，纵能止之，亦不归经，久当复出，故不可御。必服以消血之药，佐以润下之剂，使其败血下行，乃服止血之剂，以杜其根，服补血之剂，以还其元，庶可以收全功也。

　　花蕊石散（方见劳瘵条。）

　　四生丸治吐血、衄血，阳乘于阴者。

　　生荷叶 生艾叶 生柏叶 生地黄（各等分）

　　上研，为丸，如鸡子大，每服一丸，水煎服。

　　麦门冬饮子治气虚吐血，或血虚不能摄血者。

　　麦冬（去心，一钱） 黄 （蜜炙，一钱） 当归身（五分） 人参（五分） 生地黄（五分） 五味子（十粒，杵）

　　上锉，一剂，水煎服。

　　血不止加阿胶、炒蒲黄、白茅花。兼痰加贝母、桔梗。

　　丹溪方治呕血，衄血，一切火载血升，上行之证。

　　四物加山栀、童便、姜汁，或用韭汁，童便相和饮之。

　　衄血

　　衄血，鼻中出血也。夫气血调和，则循环经络。若劳伤元气，阴虚火动，气逆于肺，则血随鼻而衄也，犀角地黄汤主之。经云：诸见血，身热，脉大者难治，是火邪胜也。身凉，脉静者易治，是正气复也。

　　犀角地黄汤治热郁不解，泛行经络，或流肠胃，随气涌泄，以致衄血，吐血，或为便血，或为蓄血等证。

　　犀角（上） 生地黄（中） 芍药（中） 丹皮（下）

　　上锉，水煎温服。

　　若活血，加桃仁、红花。若止血，加黄连、山栀。止衄，加黄芩、茅花。破瘀血，加桃仁、大黄，用此者，恐桃仁承气太峻故也。如吐、衄血甚，不止者，用茅根、侧柏、藕三味捣汁，磨京墨入本方调服即止。鼻衄不止者，外用劫法：用水纸搭在鼻冲，随用山栀炒黑，牡蛎、龙骨火 ，京墨、百草霜共为细末，加血余烧灰各等分，用茅花水湿蘸药，入鼻中即止。如无茅花，将纸捻水湿蘸前药末入鼻中，甚妙。

　　便血

　　便血者，大便血也。多因饮食起居，或六淫七情致伤，令元气亏损，阳络外伤而然也。若膏粱积热者，加味清胃散。大肠风热者，四物加侧柏、荆芥、秦艽、枳壳、丹皮、柴胡。阴结者，平胃地榆汤。

</div>
    <div class="pagination">
<a href="明医指掌_page10.html">上一页</a><span>...</span><a href="明医指掌_page6.html">6</a><a href="明医指掌_page7.html">7</a><a href="明医指掌_page8.html">8</a><a href="明医指掌_page9.html">9</a><a href="明医指掌_page10.html">10</a><span class="current-page">11</span><a href="明医指掌_page12.html">12</a><a href="明医指掌_page13.html">13</a><a href="明医指掌_page14.html">14</a><a href="明医指掌_page15.html">15</a><a href="明医指掌_page16.html">16</a><span>...</span><a href="明医指掌_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
