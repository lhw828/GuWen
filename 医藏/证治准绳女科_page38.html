<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 38 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 38 页/共 133 页</h1>
    <div class="content">　　或痰涎上涌，手足逆冷。或难产、产后不省，喘急。

　　用好人参二两或三四两，加炮姜五钱，水煎徐徐服。盖人参性寒，故以姜佐之，如不应，急加附子。

　　卷之二　杂症门上

　　颠狂

　　〔大〕夫妇人颠狂病者，由血气虚，受风邪所为也。人禀阴阳之气而生，而风邪入并于阴则为颠，入并于阳则为狂。阴之与阳，有虚有实，随其虚时，为邪所并则发也。颠者卒发，意不乐，直视仆地，吐涎沫，口 目急，手足撩戾，无所觉知，良久乃苏。狂者少卧不饥，自高贤也，自辨智也，自贵倨也，妄笑好歌乐，妄行不休，故曰颠狂也。

　　《素问》云：阳厥狂怒，饮以铁落。狂怒出于肝经，肝属木，铁落，金也，以金制木之意。

　　予尝治一女人眼见鬼物，言语失常，循衣直视。众医多用心药治之无效。予投养正丹二帖，煎乳香汤送下，以三生饮佐之立愈。又一男子亦曾病此证，亦用此药收效。且养正丹与《百一方》抱胆丸无异，抱胆丸内无硫黄，有乳香也。

　　〔薛〕刘宗浓先生云：有在母腹中受惊者，或有闻大惊而得者。盖惊则神不守舍，舍空则痰涎归之。或饮食失节，胃气有伤，痰停胸膈而作，当寻火、寻痰、固元气。若顽痰胶固上膈，必先用吐法，若在肠胃，亦须下之。窃谓此证，若因元气虚弱，或痰盛发热等，皆是虚象，如慢惊证，无风可祛，无痰可逐，但补脾胃，生气健旺，神智自清，痰涎自化。若误用辛散祛逐脑麝之剂，必为败证。一妇人素清苦，因惊而颠，或用风痰等药愈甚。余用参、 、归、术浓煎，佐以姜汁、竹沥，服三斤余方愈。

　　防风散 治妇人风邪颠狂，或啼泣不止，或歌笑无度，或心神恐惧，或言语失常。

　　防风 茯神（去木） 独活 人参 远志（去心） 龙齿（研） 菖蒲（去毛）

　　石膏 牡蛎（各一两） 秦艽 禹余粮 桂心（各半两） 甘草（七钱半） 蛇蜕（一尺，炙）

　　上为粗末，每服三钱，水一盏半，煎七分，去滓温服。

　　又方 羚羊角（屑） 人参 生干地黄（各七钱半） 独活 远志（去心） 菖蒲（去毛）

　　防风（各半两） 茯神（去木） 石膏 麦门冬（去心） 龙齿（别研） 白鲜皮（各一两）

　　上为粗末，每服三钱，水煎，温服无时。

　　牛黄清心丸亦可用。（方见杂病中风。）

　　余详杂病本门。

　　卷之二　杂症门上

　　血风烦闷

　　〔大〕妇人血风烦闷者，由腑脏劳伤，血气虚而风邪入之，搏于血脉，使气不通而痞涩，则生于热，或肢节烦疼，口干少卧，皆因虚弱而气血壅滞，故烦闷也。

　　〔薛〕前证多属肝脾血虚发热，宜参照前寒热方论主治。

　　酸枣仁散 治妇人血风烦闷，四肢疼痛，心神多躁，饮食减少，并皆治之。

　　酸枣仁 赤芍药 赤茯苓（去皮） 当归（去芦） 红花子 生干地黄 羚羊角（屑，各七钱半）

　　防风（去叉） 羌活（去芦） 牛膝（酒浸） 芎 桂心 地骨皮 麦门冬（去心）

　　甘草（各半两，炙）

　　上为 咀，每服八钱，水一中盏半，生姜七片，薄荷七叶，煎至一大盏，去滓温服，不拘时。

　　紫石英散 治妇人血风烦闷，心神恍惚，睡卧不安。

　　紫石英（一两） 茯神（去木） 麦门冬（去心） 人参（去芦） 远志（去心） 酸枣仁当归（去芦） 黄芩（各七钱半） 羚羊角（屑） 防风（去芦） 黄 （各半两） 甘草（炙，二钱半）

　　上为 咀，每服五钱，水一中盏半，生姜五片，枣二枚，煎至一大盏，去滓温服，不拘时。

　　当归散 治妇人血风潮热。

　　当归（去芦，二两） 芍药 玄胡索 熟地黄（各一两） 大黄（蒸，七钱半） 桂心（半两）

　　甘草（炙，二钱半）

　　上为细末，每服一钱，水一盏，入干胭脂一钱，同煎至六分，去滓，食后温服。

　　赤芍药散 治妇人气血不和，心胸烦闷，不思饮食，四肢少力，头目昏眩，身体疼痛。

　　牡丹皮 白茯苓 赤芍药 白芷 甘草（各二两） 柴胡（一两半）

　　上为细末，每服二钱，水一盏，生姜一片，枣一枚，同煎至七分，温服，食后、临卧。

　　卷之二　杂症门上

　　血风攻脾不能食

　　〔大〕脾属于土，脾为中州，意智之脏也。其肝、心、肺、肾、皆受脾之精气以荣养焉。脾与胃为表里，脾主化谷纳食，胃为水谷之海，故经言四时皆以胃气为本也。妇人气血不调，脏腑劳损，风邪冷气，蕴蓄在内，攻于脾胃，脾胃既虚，为邪所乘，则不能消任五谷，故不能食也。

　　〔薛〕经云：胃乃脾之刚，脾乃胃之柔。伤胃则脾无所禀受，伤脾则不能为胃运化，是以脾胃为之表里，藉饮食以滋养百脉者也。窃谓前证若饮食所伤，六君子汤。（杂病虚劳。）劳役所伤，补中益气汤。（杂病伤劳倦。）若风寒所伤，用人参理中汤。（杂病霍乱。）木旺乘土，六君加柴胡。呕吐腹痛或大便不实，前汤加木香。胸膈虚痞，或肚腹不利，六君子汤。郁怒伤损肝脾，归脾汤。（杂病健忘。）命门火衰，八味丸。（杂病虚劳。）仍审诸经错杂之邪而治之。假如不能食而肌肉削，乃脾胃经本病，右关脉缓而弱，乃脾胃之本脉。若见弦紧，或四肢满，闭淋溲便难，转筋，此肝之脾胃病也。若兼洪大，或肌热烦热面赤，此心之脾胃病也。

　　若兼浮涩，或气短喘急，咳嗽痰盛，此肺之脾胃病也。若兼沉细，或善恐善欠，此肾之脾胃病也。各当于本经药中，加兼证之药，此东垣先生之治法也。一妇人停食饱闷，或用人参养胃汤、木香槟榔丸而泄泻吐痰，腹中成块。又与二陈、黄连、浓朴，反加腹胀不食。余以为脾胃气虚，不能消磨，用补中益气加茯苓、半夏，五十余剂，脾胃健而诸证痊。一妇人饮食，每用碗许，若稍加非大便不实，必吞酸嗳腐，或用二陈、黄连、枳实，反加内热作呕。余曰：此末传寒中。不信，仍作火治，虚证悉至，月经不止。余用六君加炮姜、木香数剂，诸证渐退，又以补中益气加炮姜、木香、茯苓、半夏数剂全愈。

　　后因饮食劳倦；兼以怒气，饮食顿少，元气顿怯，仍用前药，更加发热，脉洪大，按之而虚，两尺如无，此命门火衰，用补中益气加姜、桂及八味丸兼服两月余，诸证寻愈。此证若因中气虚弱，用人参理中汤，或六君子加木香、炮姜。不应，用左金丸，（两胁胀痛。）或越鞠丸。（杂病郁。）虚寒加附子理中汤，（中寒。）无有不愈。一妇人饮食后或腹胀，或吞酸，自服枳术丸，饮食日少，胸膈痞满，腿内酸痛，畏见风寒。或用养胃汤，腿痛浮肿益盛，月经不行。余以为郁结所伤，脾虚湿热下注。侵晨用四君子、芎、归、二陈，午后以前汤送越鞠丸，诸证渐愈。又用归脾、八珍二汤，兼服两月余而经行。一妇人胸满少食，或腹胀吞酸，或经候不调，此中气虚而不能施化也。用补中益气加砂仁、香附、煨姜而饮食进，更以六君、芎，归、贝母、桔梗而经自调。一妇人年三十余，忽不进食，日饮清茶水果三年余矣。余谓脾气郁结，用归脾加吴茱萸四剂，遂饮食如常。若人脾肾虚而不饮食，当以四神丸治之。一妇人不进饮食二年矣，日饮清茶果品之类，肝脾二脉弦浮，按之微而结滞。余谓肝脾气郁，用六君、木香、吴茱，下痰积甚多，饮食顿进，形体始瘦，卧床月余，仍服六君之类而康。

　　草豆蔻散 治妇人血风冷气攻脾胃，呕逆不纳饮食。

　　草豆蔻（去皮） 白茯苓（去皮） 枇杷叶（炙）

　　半夏（汤洗七次，切作片，各七钱半） 高良姜 白术（去芦） 缩砂仁 桂心 木香青橘皮（去白） 甘草（炙，各半两） 人参（去芦，一两）

　　上 咀，每服五钱，水一中盏半，生姜七片，煎至一大盏，去滓温服，不拘时候。

　　诃梨勒散 治妇人血风，气攻脾胃，腹胁妨闷，四肢烦疼，或时痰逆，不下饮食诃梨勒皮 陈橘皮（各一两，去白） 半夏（汤洗七次，切片） 人参（去芦） 桂心白术（去芦） 细辛（去苗土） 当归（炒，去芦） 甘草（炙，各半两） 藿香 赤茯苓（去皮）

　　芎（各七钱半）

　　上制，煎服法同前。

　　神曲丸 治妇人血风气攻脾胃，腹胁胀满，不思饮食。

</div>
    <div class="pagination">
<a href="证治准绳女科_page37.html">上一页</a><span>...</span><a href="证治准绳女科_page33.html">33</a><a href="证治准绳女科_page34.html">34</a><a href="证治准绳女科_page35.html">35</a><a href="证治准绳女科_page36.html">36</a><a href="证治准绳女科_page37.html">37</a><span class="current-page">38</span><a href="证治准绳女科_page39.html">39</a><a href="证治准绳女科_page40.html">40</a><a href="证治准绳女科_page41.html">41</a><a href="证治准绳女科_page42.html">42</a><a href="证治准绳女科_page43.html">43</a><span>...</span><a href="证治准绳女科_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
