<!DOCTYPE html>
<html>
<head>
    <meta charset="UTF-8">
    <title>类经 - 第 64 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 64 页/共 96 页</h1>
    <div class="content">　　初之气，地气迁，寒乃去，春气至，风乃来，生布万物以荣，民气条舒，风湿相薄，雨乃后；（客主之气，皆厥阴风木用事，故寒去物荣。以太阴湿土司天，故风湿相薄。风胜湿，故雨乃后时而至。地气迁，义见前。）民病血溢，筋络拘强，关节不利，身重筋痿。（风病在筋，湿病在肉，故为此诸证。血溢者，风伤于肝也。）

　　二之气，大火正，物承化，民乃和；（客主之气，皆少阴君火用事，故大火气正，物承其化，民亦和也。）其病温厉大行，远近咸若，湿蒸相薄，雨乃时降。（火盛气热，故民病温厉。以太阴司天，故湿蒸相薄。时雨应期，故曰时降。）

　　三之气，天政布，湿气降，地气腾，雨乃时降，寒乃随之；（太阴司天，湿土用事，故湿气降，地气腾而为雨。三气之后，则太阳在泉，故寒乃随之。）感于寒湿，则民病重 肿，胸腹满。（寒凝湿滞，故其为病如此。）

　　四之气，畏火临，溽蒸化，地气腾，天气痞隔，寒风晓暮，蒸热相薄，草木凝烟，湿化不流，则白露阴布，以成秋令；（少阳相火用事，其气尤烈，故曰畏火。以下凡言畏火者，皆相火也。客以相火，主以湿土火土合气溽蒸上腾，故天气否隔。然太阳在泉，故寒风随发于朝暮。以湿遇火，故湿化不流，惟白露阴布，以成秋令也。）民病腠理热，血暴溢，疟，心腹满热胪胀，甚则 肿。（湿热并行，故为是病。胪，皮也，一曰腹前曰胪。 肿，肉浮肿也。胪，闾、卢二音。

　　音附。）

　　五之气，惨令已行，寒露下，霜乃早降，草木黄落；（客主之气，皆阳明燥金用事，故其政令如此。）寒气及体，君子周密，民病皮腠。（皮腠属金，气求同类也。）

　　终之气，寒大举，湿大化，霜乃积，阴乃凝，水坚冰，阳光不治；（在泉客主之气，皆太阳寒水用事，故其政令如此。）

　　感于寒，则病患关节禁固，腰 痛。（关节在骨，腰 属肾与膀胱，皆寒求同类为病。）

　　寒湿持于气交而为疾也，必折其郁气而取化源，（以上十年，上湿下寒，故寒湿持于气交。然太阴司天则水郁，太阳在泉则火郁，郁气化源详义，见前太阳之政。又如《补遗本病篇》曰：丑未之岁，少阳升天，主窒天蓬，胜之不前。厥阴降地，主窒地晶，胜而不前。故刺法论于火欲升而天蓬窒抑之，君火相火同刺包络之荣。木欲降而地晶窒抑之，当刺手太阴之所出，手阳明之所入。王氏曰：化源九月，迎而取之，以补益也。是皆折郁气、取化源之义。）益其岁气，无使邪胜，（太阴司天，丑未不及之岁也，故当益其岁气。）食岁谷以全其真，食间谷以保其精。（岁谷，即上文 玄谷也。间谷，义见前阳明之政。）故岁宜以苦燥之温之，甚者发之泄之。不发不泄，则湿气外溢 ，肉溃皮拆而水血交流。（以苦燥之温之，苦从火化，燥以治湿，温以治寒也。发之泄之，发散可以逐寒，渗泄可以去湿也。）必赞其阳火，令御甚寒，（岁气阴寒，故当扶阳。）从气异同，少多其判也，同寒者以热化，同湿者以燥化，（以上十年，运之与气，有与在泉同寒者，当多用热化之品以治之，如少商少羽岁是也；有与司天同湿者，当多用燥化之品以 治之，如少宫岁是也。其少角少征岁，当稍从和平以处之也。）异者少之，同者多之。（虽以热以燥，各有分治，然或少或多，当因运气异同，随其宜而酌之。）

　　用凉远凉，用寒远寒，用温远温，用热远热，食宜同法，假者反之，此其道也，反是者病也。（详义见前太阳阳明之政。）

　　帝曰：善。少阴之政奈何？岐伯曰：子午之纪也。

　　壬子 壬午岁上少阴火，（司天。）中太角木运，（中运。）下阳明金。（在泉。）其运风鼓，其化鸣紊启拆，（此壬年太角之正化。《五常政大论》云：其德鸣靡启拆。）其变振拉摧拔，（太角之变也。）其病支满。（肝木强也。）热化二，（司天。）风化八，（中运。）清化四，（在泉。）正化度也。其化上咸寒，（咸寒从水化，治司天之君火也。）中酸凉，（酸从木气，太角宜凉也。）

　　下酸温，（酸本从木，以治阳明何也？盖燥金在泉，金病在肺，《藏气法时论》曰：肺欲收，急食酸以收之，用酸补之。《至真要大论》曰：金位之主，其补以酸。又曰：阳明之客，以酸补之。此以阳明居少阴之下，其气不足，故宜治之如此。

　　下文同。 《玄珠》云：下苦热。）药食宜也。

　　太角（初正） 少征 太宫 少商 太羽（终）

　　戊子（天符。） 戊午岁（太乙天符。）

　　上少阴火，中太征火运，下阳明金。其运炎暑，其化暄曜郁燠，（此戊年太征之正化。《五常政大论》曰：其德暄暑郁蒸。按：太征运，遇太阳司天曰热，少阳司天曰暑，少阴司天曰炎暑，皆兼司天之气而言运也。）其变炎烈沸腾，（太征之变也。）其病上热血溢。（阳火盛也。）热化七，（司天中运同。）清化九，（在泉。）正化度也。其化上咸寒，中甘寒，下酸温，药食宜也。（中甘寒，治太征之火也。上下同前。《玄珠》云：下苦热。）

　　太征 少宫 太商 少羽（终） 少角（初）

　　甲子 甲午岁上少阴火，中太宫土运 ，下阳明金。其运阴雨，其化柔润时雨，（此甲年太宫之正化。《五常政大论》曰：其德柔润重淖。）其变震惊飘骤，（太宫之变也。）其病中满身重。（土湿之滞也。）热化二，（司天。按：《新校正》云：详对化从标成数，正化从本生数。甲子之年，热化七，燥化九，甲午之年，热化二，燥化四。其义未然，愚按在后。）雨化五，（中运。）燥化四，（在泉。）所谓正化日也。其化上咸寒，中苦热，下酸热，所谓药食宜也。（中苦热，治太宫湿胜也。下酸热，与前后四运稍异，然彼言温，此言热，亦不相远。《玄珠》云：下苦热。）

　　太宫 少商 太羽（终 ）太角（初） 少征庚子 庚午岁（俱同天符。）

　　上少阴火，中太商金运 ，下阳明金。同正商。（本年金运太过，而君火司天制之，则金得其平，所谓坚成之纪，上征与正商同也。）其运凉劲，其化雾露萧 ，（此庚年太商之正化。运与在泉同其气，故曰凉劲。）其变肃杀凋零，（太商之变也。）其病下清。（下清，二便清泄，及下体清冷也，金 气之病。）热化七，（司天。）清化九，（中运。）燥化九，（在泉。）所谓正化日也。其化上咸寒，中辛温，下酸温，所谓药食宜也。（中辛温，辛以从金，温以治寒也。上下同前。《玄珠》云：下苦热。）

　　太商 少羽（终） 少角（初） 太征 少宫丙子（岁会。） 丙午岁上少阴火，中太羽水运，下阳明金。其运寒，其化凝惨栗冽，（此丙年太羽之正化。《五常正大论》曰：其德凝惨寒氛。）其变冰雪霜雹，（太羽之变也。）其病寒下。（寒下，中寒下利，腹足清冷也。）热化二，（司天。）寒化六，（中运。）

　　清化四，（在泉。）正化度也。其化上咸寒，中咸热，下酸温，药食宜也。（中太羽，故治宜咸热。上下同前。 《玄珠》云：下苦热。）

　　太羽（终） 太角（初） 少征 太宫 少商凡此少阴司天之政，气化营运先天。（此总结子午年少阴司天六气之化也。先天义见前。）地气肃，天气明，寒交暑，热加燥，（阳明燥金在泉，故地气肃。少阴君火司天，故天气明。金寒而燥，火暑而热，以下临上曰交，以上临下曰加。）

　　云驰雨府，湿化乃行，时雨乃降。（此即阳明司天，燥极而泽之义。）金火合德，上应荧惑、太白。（上火下金，二气合德，其星当明也。）其政明，其令切，（火明金切。）其谷丹白。（丹应司天，白应在泉。）水火寒热，持于气交而为病始也，热病生于上，清病生于下，寒热凌犯而争于中，（少阴司天，阳明在泉，上火下金，故水火寒热，持于气交之中而为病如此。）

　　民病咳喘，血溢血泄鼽嚏，目赤 疡，寒厥入胃，心痛腰痛，腹大嗌干肿上。（火为热，金为寒，故热病见于上，寒病见于下。）

　　初之气，地气迁，燥将去，（初气太阳用事，上年己亥，少阳终之气至此已尽，当云热将去，燥字误也。地气迁义见前。）寒乃始，蛰复藏，水乃冰，霜复降，风乃至，阳气郁；（寒水之气客于春前，故其为候如此。 ）民反周密，关节禁固，腰 痛，炎暑将起，中外疮疡。（此皆寒气之病。然少阴君火司天，又值二之主气，故炎暑将起，中外疮疡。 音谁，尻臀也。）

　　二之气，阳气布，风乃行，春气以正，万物应荣，寒气时至，民乃和；（风木之客，加于君火之主，故阳布风行，春气正，万物荣也。司天君火未盛，故寒气时至。木火应时，故民气和。）其病淋，目瞑目赤，气郁于上而热。（君火为病也。）

　　三之气，天政布，大火行，庶类蕃鲜，寒气时至；（客气君火司天，加于相火之主，故大火行，庶类蕃鲜。火极水复，热极寒生，故寒气时至。）民病气厥心痛，寒热更作，咳喘目赤。（二火交炽，故病如此。）

　　四之气，溽暑至，大雨时行，寒热互至；（客主之气皆湿土用事，故为溽暑大雨等候。）民病寒热，嗌干黄瘅，鼽衄饮发。（湿热之病也。）

　　五之气，畏火临，暑反正，阳乃化，万物乃生乃长乃荣，民乃康，（畏火，相火也。时当秋收而阳气化，故万物荣，民乃康。）其病温。（时寒气热，阳邪胜也。）

　　终之气，燥令行，余火内格，肿于上，咳喘，甚则血溢，寒气数举，则雾 翳，（燥金之客，加于寒水之主，金气收，故五气之余火内格。而为病如此。格，拒也。寒气举，雾 翳，皆金水之化。）病生皮腠，内舍于胁，下连少腹而作寒中，地将易也。（病生皮腠，金之合也。内舍于胁、下连少腹，金乘木也。金性寒，故寒中。在泉气终，故地将易。）

　　必抑其运气，资其岁胜，（以上子午十年，运气太过，必抑有余，欲得其平；岁有所胜，必资不足，无令受伤也。）

　　折其郁发，先取化源，无使暴过而生其病也。（本年少阴司天则金郁，阳明在泉则木郁，郁气化源义，见前太阳之政。又如《本病篇》曰：子午之岁，太阴升天，主窒天冲，胜之不前。太阳降地，主窒地阜。胜之不入。故刺法论于土欲升而天冲窒抑之，当刺足太阴之俞。水欲降而地阜窒抑之，当刺足太阴之所出，足阳明之所入。王氏曰：先于年前十二月迎而取之。是皆折郁气、取化源之义。）食岁谷以全真气，食间谷以避虚邪。（岁谷，即上文丹白谷也。间谷，义 见前阳明之政。）岁宜咸而软之，而调其上，（咸从水化，故能调在上之君火。）甚则以苦发之，以酸收之，而安其下，（苦发之，可以散火。酸收之，可以补金。平其上之君火，则下之燥金得安矣。）甚则以苦泄之，（热燥甚者，非苦寒泄之不可。愚按：五味之属，如《阴阳应象大论》曰火生苦，《金匮真言论》曰其味苦，其类火，是分五行之味，苦从火化也。故在本篇如太阳太阴阳明等政，云以苦燥之温之及以苦发之者，皆用苦之阳也。又《阴阳应象大论》及《至真要大论》，皆云酸苦涌泄为阴，是言气味之效，苦从阴用也。故本节云以苦泄之，《至真要大论》云湿司于地、热反胜之、治以苦冷、湿化于天、热反胜之、治以苦寒者，皆用苦之阴也。再如《宣明五气篇》及《五味篇》，俱云苦走骨。夫北方生寒，在体为骨，是骨本属阴，而苦则走之，岂非阴乎？可见苦味一也，而有从阴从阳、苦热苦寒之不同，何可不辨？今有谓苦属火而讳其寒者，有但知苦寒而忘其热者，皆不明气味变通之理耳。举此一端，则五味之性可类见矣。又如《藏气法时论》云粳米牛肉枣葵皆甘、麦羊肉杏薤皆苦之类，是于饮食常味之中，又各有辨。味变之理如此，不得其精，不足以言气味也。）

　　适气同异而多少之，同天气者以寒清化，同地气者以温热化。（言以上十年运之与气，有与司天同热者，当以寒清所化之品治之，如太角太征岁是也。有与在泉同寒者，当以温热所化之品治之，如太羽太宫太商岁是也。当各因其同异，而制为之多少耳。）用热远热，用凉远凉，用温远温，用寒远寒，食宜同法，有假则反，此其道也，反是者病作矣。（详义见前太阳阳明之政。）

　　帝曰：善。厥阴之政奈何？岐伯曰：巳亥之纪也。

　　丁巳 丁亥岁（俱天符。）

　　上厥阴木，（司天。）中少角木运，（中运。）下少阳相火。（在泉。）同正角。（本年木运不及，得司天厥阴之助，所谓委和之纪，上角与正角同也。）其运风清热。（风为中运少角之气，清为胜风之气，热为复清之气。）清化热化胜复同，邪气化度也。（详同前。）灾三宫。（三，东方震宫也。木气不及，故灾及之。）风化三，（司天与运同。）火化七，（在泉。）

　　正化度也。其化上辛凉，（辛凉从金化，治风木在上也。）中辛和，（木运不及，而得司天之助，故宜辛宜和。）下咸寒，（咸寒从水化，治相火在下也。）药食宜也。

　　少角（初正） 太征 少宫 太商 少羽（终）

　　癸巳 癸亥岁（俱同岁会。）

　　上厥阴木，中少征火运 ，下少阳相火，其运热寒雨。（热为运气，寒为胜气，雨为复气。）寒化雨化胜复同，邪气化度也。灾九宫。（九为离宫，火运不及，故灾及之。）风化八，（司天。）火化二，（运与在泉同。）正化度也。其化上辛凉，中咸和，下咸寒，药食宜也。（中运少征，得天地之生助，故宜咸和。上下同前。）

　　少征 太宫 少商 太羽（终） 太角（初）

　　己巳 己亥岁上厥阴木，中少宫土运，下少阳相火。同正角。（本年土运不及，风木司天胜之，则木兼土化，所谓卑监之纪，上角与正角同也。）其运雨风清，（雨为运气，风为胜气，清为复气。）风化清化胜复同，所谓邪气化日也。灾五宫。（五，中宫也。土运不及，故灾及之。）风化三，（司天。）湿化五，（中运。）火化七，（在泉。）所谓正化日也。其化上辛凉，中甘和，下咸寒，所谓药食宜也。（中运少宫不及，故宜甘和。上下同前。）

　　少宫 太商 少羽（终） 少角（初） 太征乙巳 乙亥岁上厥阴木，中少商金运 ，下少阳相火。同正角。（本年金运不及，而厥阴司天，木无所制，则木得其政，所谓从革之纪，上角与正角同也。）其运凉热寒，）凉为运气，热为胜气，寒为复气。）热化寒化胜复同，邪气化日也。灾七宫。（七，兑宫也。金运不及，故灾及之。）风化八，（司天。）清化四，（中运。）火化二，（在泉。）正化度也。其化上辛凉，中酸和，下咸寒，药食宜也。（中运少商不及，故宜治以酸和。上下同前。以酸治金义，见前少阴之政壬子壬午岁。）

　　少商 太羽（终） 太角（初） 少征 太宫辛巳 辛亥岁上厥阴木，中少羽水运 ，下少阳相火。其运寒雨风。（寒为运气，雨为胜气，风为复气。）雨化风化胜复同，邪气化度也。灾一宫。（一，坎宫也。水运不及，故灾及之。）风化三，（司天。）寒化一，（中运 。）火化七，（在泉。）正化度也。

　　其化上辛凉，中苦和，下咸寒，药食宜也。（中苦和，苦从火化，以温少羽之寒也。上下同前。）

　　少羽（终） 少角（初） 太征 少宫 太商（愚按：上文六十年气化之数，有言生数者，有言成数者。《新校正》注云：详对化从标成数，正化从本生数。谓如甲子年司天热化七，在泉燥化九，俱从对化也。甲午年司天热化二，在泉燥化四，俱从正化也。六十年司天在泉正对，皆同此意。似乎近理，今诸家多宗之，而实有未必然者。何也？如少阴司天，子午年也，固可以子午分正对矣。然少阴司天则阳明在泉，阳明用事则气属卯酉也，又安得以子午之气，言在泉之正对耶？且凡司天有余，则在泉必不足，司天不足，则在泉必有余，气本不同。若以司天从对化之成数，而言在泉亦成数，司天从正化之生数，而言在泉亦生数，则上有余下亦有余，上不足下亦不足，是未求上下不同之义耳。故以司天言正对则可，以在泉言正对则不合矣。且内经诸篇并无正对之说，惟本篇后文曰：太过者其数成，不及者其数生。此但欲因生成之数，以明气化之微甚耳。故其言生者不言成，言成者不言生，皆各有深意存焉，似不可以强分也。然欲明各年生成之义者，但当以上中下三气合而观之，以察其盛衰之象，庶得本经之意。但正化对化之义亦不可不知，今并附图说于《图翼》二卷，以备明者参正。）

　　凡此厥阴司天之政，气化营运后天。（此总结巳亥年厥阴司天六气之化也。后天义见前。）诸同正岁，气化营运同天。

　　（诸同正岁者，其气正，其生长化收藏皆与天气相合，故曰营运同天。此虽以上文丁巳丁亥、己巳己亥、乙巳乙亥六气为言，然六十年之气，亦莫不皆然。）天气扰，地气正，（风木司天，故天气扰。相火在泉，土得温养，故地气正。）风生高远，炎热从之，云趋雨府，湿化乃行。（木在上，故风生高远。火在下，故炎热从之。上气得温，故云雨作，湿化行。）

</div>
    <div class="pagination">
<a href="类经_page63.html">上一页</a><span>...</span><a href="类经_page59.html">59</a><a href="类经_page60.html">60</a><a href="类经_page61.html">61</a><a href="类经_page62.html">62</a><a href="类经_page63.html">63</a><span class="current-page">64</span><a href="类经_page65.html">65</a><a href="类经_page66.html">66</a><a href="类经_page67.html">67</a><a href="类经_page68.html">68</a><a href="类经_page69.html">69</a><span>...</span><a href="类经_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
