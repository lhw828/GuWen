<!DOCTYPE html>
<html>
<head>
    <meta charset="UTF-8">
    <title>古今医鉴 - 第 13 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 13 页/共 102 页</h1>
    <div class="content">　　一伤暑与伤寒，俱有发热，当明辨之。盖寒伤形，暑伤气。伤暑则恶寒而脉紧，伤暑则恶热而脉虚微，以此为异。经云：脉盛身寒，得之伤寒。脉虚身热，得之伤暑，治宜小柴胡汤加石膏、知母，或人参白虎汤主之。天时淫雨，湿令并行，苍术白虎汤主之。若元气素弱而伤重者，用清暑益气汤。

　　一行人或农夫于日中劳役得之者，名曰中热。其病必苦头痛，发燥热恶热，扪之肌肤大热，大渴引饮，汗大泄，无气以动，乃为天热外伤肺气也，宜人参白虎汤主之。

　　一人避暑热于深堂大厦而得之者，名曰中热。其病必头痛恶寒，身形拘急，肢节痛而烦心，肌肤大热无汗。为房室之阴寒所遏，使周身阳气不得伸越，宜用辛温之剂以解表散寒，五积散主之。

　　一外不受寒，止是内伤瓜果、冰水冷物，腹痛泄泻，或霍乱吐逆，宜缩脾饮主之。或理中汤加神曲，麦芽、苍术、砂仁，此专治内温中消食也。

　　一吐泻脉沉微，不可用凉药，宜附子大顺散主之，或附子理中汤加炒白芍药。

　　一夏月多食冷物，及过饮茶汤水湿，致伤脾胃，吐泻霍乱，故治暑药多用温脾、消食、渗湿、利小便之药，医者要识此意。

　　一发热恶寒，身体疼痛，小便涩，洒然毛耸，手足逆冷，小有劳，身即热，口开，前板齿燥，脉弦细虚迟，表里中 也，用补中益气汤加香薷、白扁豆；热加黄芩。

　　 方治暑风卒倒法 凡人中暑，先触心经，一时昏迷，切不可饮冷水，并卧湿地。其法先以热汤灌，或童便灌，及用青布蘸热汤熨脐中、气海，续续令暖气透彻脐腹，候其苏醒，然后进药。若旅途中卒然晕倒，急扶在阴凉处，掬路中热土作窝于脐上，令人溺其内即苏。却灌以人尿，或搅地浆饮半碗，或车轮土五钱，冷水调，澄清服，皆可。

　　 香薷饮  治脏腑冷热不调，饮食不节，或食腥脍生冷过度，起居不时，或露卧湿地，或当风取凉，而风冷之气，归于三焦，传于脾胃。脾胃得冷，不能克化水谷，致令真邪相干，心腹疼痛，霍乱气逆。先心痛，则先吐，先腹痛则先利；心腹齐痛，吐利并作。或憎寒壮热，或头痛眩晕，或转筋拘急，或四肢厥逆，烦闷昏塞，燥乱欲死，并能治之。

　　香薷（四钱） 浓朴（二钱，姜炒） 白扁豆（二钱）

　　上锉一剂，水煎冷服。

　　挟风搐搦不省人事，加黄连、羌活。小便涩浊，加茵陈、车前。霍乱吐利，加木瓜、薷香、姜汁。脏腑积热便血，加枳壳、黄连、赤芍药、乌梅。小便血，加瞿麦、车前子。壮热大渴，五心烦热，加麦门冬，淡竹叶、茅根、灯心。香港脚作痛，行步艰辛，加羌活、独活、苍术、木瓜、枳壳、陈皮、半夏。挟痰，加南星、半夏。

　　 二香散 〔批〕（按此方祛暑和中之剂）

　　治四时感冒寒暑，呕吐泄泻，腹痛瘴气，饮冷当风，头疼身热，伤食不化，及南方风土，暑月伤风、伤寒，悉以此药解表发散。

　　香薷（二钱） 浓朴（一钱，姜炒） 扁豆（一钱） 紫苏（一钱） 香附（二钱） 陈皮（一钱） 苍术（一钱） 甘草（五分）

　　上锉一剂，葱姜煎服，加木瓜一钱更妙。

　　 五苓散  治中暑伤寒湿热，表里未解，头疼发热，口燥咽干，烦渴及饮水不止，小便赤涩，霍乱吐泻，心神恍惚，腹中气块，黄胆发渴等症。

　　猪苓（二钱五分） 泽泻（二钱五分） 白术（二钱五分） 茯苓（一钱五分） 肉桂（三分）

　　上锉一剂，水煎温服。或用滑石同为末，每服二钱，白沸汤调下尤妙。本方去桂，名四苓散。加茵陈，名茵陈五苓散。加辰砂，名辰砂五苓散。一方加大黄治初利，亦治积聚、食黄、酒疸，量人虚实用之，阳毒，加升麻、芍药，去桂。狂言妄语，加辰砂、酸枣仁。头痛目眩，加川芎、羌活。咳嗽，加桔梗，杏仁。心气不定，加人参、麦门冬。痰多，加陈皮、半夏。喘急，加马兜铃、桑白皮。气块，加三棱、蓬术。心热，加黄连、石莲肉。身疼拘急，加麻黄。口干嗳水，加乌梅、干葛。眼黄酒疸及五疸，加茵陈、木通、滑石、栀子。鼻衄，加栀子、乌梅。伏暑鼻衄，加茅根，煎调百草霜末。五心热如劳，加柴胡、桔梗。有痰有热，加桑白皮、人参、前胡。水肿，加甜葶苈、木通、滑石、木香。疝气，加吴茱萸、枳壳、小茴香、川楝子、肉桂。霍乱转筋，加藿香、木瓜。女子血，加桃仁，丹皮。呕吐，去桂，加半夏、姜汁。

　　 益元散 （一名六一散）〔批〕（按此方祛暑利水之剂）治中暑身热呕吐，烦躁不宁，小水赤黄，大便泄泻，善解暑毒。凡盛暑之时，虽不病，亦宜散。

　　白滑石（六两，水飞） 大粉草（一两，微炒）

　　上为细末，每服三钱，加蜜少许，热汤冷水任下。

　　 清暑益气汤  治长夏湿热蒸人，人感之，四肢困倦，精神短少，懒于动作，胸满气促，肢节疼痛。或气高而喘，身热而烦，心下痞闷，小便黄而数，大便溏而频，饮食不思，身汗体重，或汗少者，血先病而气未病也。其脉中得洪缓，若湿热相搏，必加之以迟迟。病虽互换少瘥，其因不出于暑湿二气也。宜以清燥之药治之，此汤为的。

　　黄 （炒，一钱） 苍术（炒，一钱半） 升麻（一钱） 人参（五分） 白术（五分）

　　陈皮（五分） 神曲（五分） 泽泻（五分） 甘草（炙，三分） 黄柏（酒炒，三分） 当归（三分） 青皮（三分） 麦门冬（三分） 干葛（三分） 五味子（十粒）

　　上锉一剂，水煎温服。

　　 清暑和中散 （介石伯传） 治中暑诸证。

　　黄连（酒炒，一两） 香薷（浮穗，二两） 浓朴（一两） 白扁豆（炒，四钱） 猪苓（一两五钱） 泽泻（一两五钱） 白术（七钱） 赤茯苓（去皮，七钱） 木通（去皮，一两）

　　滑石（一两五钱） 枳壳（炒，一两） 车前子（炒，一两） 陈皮（去白，七钱） 砂仁（炒，一两） 木香（三钱） 草果仁（一两五钱） 甘草（炙，三钱） 小茴香（炒，五钱）

　　上为细末，每服一、二匙，随病用引。伏暑，冷水调下。腹痛，酒调下。呕吐泄泻，霍乱转筋，百沸汤调，热服出汗。

　　呕吐甚而不止者，百沸汤和姜汁调下。伤寒作疟者，葱白汤调下取汗。

　　 清暑六和汤 〔批〕（按此方清暑养元气，除温热之剂） 治心脾不调，气不升降，霍乱转筋，呕吐泄泻，寒热交作，痰喘咳嗽，胸膈痞满，头目昏痛，肢体浮肿，嗜卧倦怠，小便赤涩，并阴阳不分，冒暑伏热。烦闷。或成痢下，中酒烦渴，畏食，妇人妊娠产后，皆可服。

　　砂仁（五分） 半夏（汤泡，五分） 杏仁（泡，五分） 人参（去芦，五分） 赤茯苓（五分） 藿香（一钱） 白扁豆（姜炒，一钱） 木瓜（一钱） 香薷（二钱） 浓朴（姜炒，二钱） 黄连（麸炒，一钱）

　　上锉一剂，生姜三片，枣二枚，水煎服。

　　 生脉散  夏月服之，能生津液，通血脉，止烦渴，养元气，健脾胃，益精神。

　　人参（去芦） 五味子（去梗） 麦门冬（去心）

　　上煎汤代茶，此一盏，可当茶三盏。

　　 千里水葫芦 （秘方） 治路上行人暑热作渴，茶水不便，用此药备之，俟渴时，即用一丸噙化。止渴生津，化痰宁嗽。

　　硼砂 柿霜 乌梅肉 薄荷叶 白砂糖上等分，捣烂为丸。每用一丸噙化。

　　 水葫芦丸 〔批〕（按此方养气清热，生津止渴之剂） 治冒暑毒，解烦渴，生津液。

　　川百药煎（三两） 麦门冬（去心） 乌梅肉 白梅肉 干葛 甘草（各五钱） 人参（去芦，二钱）

　　上为细末，面糊为丸，如芡实大。每用一丸噙化。夏月出行，一丸可度一日。

　　卷之四

　　中湿

　　 脉经云：脉浮而缓，湿在表也。脉沉而缓，湿在里也。或弦而缓，或缓而浮，皆风湿相搏也。又曰：或涩或细，或缓或濡，皆可得而断。

　　 证夫湿之为病，所感不同。有从外感而得之者，有从内伤而得之者。若居处卑湿之地，与夫道途冲斥风雨，或动作辛苦之人，汗出沾衣，皆湿从外感者也。或恣饮酒浆醺酩，多食柑橘瓜果之类，皆湿从内伤也。湿之中人，入皮肤为顽麻，入气血为倦怠，入肺为喘满，入脾为湿痰肿胀，入肝为胁满而肢节不利，入肾则腰疼胯痛，身如板夹，脚如砂坠，入腑则麻木不仁，入脏则舒伸不得，而肢体强硬。又云：湿本土气，火热能生湿土，故夏月则万物湿润，秋凉则万物干燥。湿病本不自生，因热而怫郁，不能宣行水道，故脾滞而生湿也。

　　 治因湿生痰，故用二陈汤加羌活、防风、酒炒黄芩，去风行湿，盖风能胜湿故也。大抵宜发汗及利小便，使上下分消其湿，是其治也。

　　 方 独活寄生汤 〔批〕（按此方补虚除湿之剂）

　　治肾气虚弱，坐卧湿地，腰背拘急，筋挛骨痛。或当风取凉过度，风邪流入脚膝，为偏枯冷痹，缓弱疼痛。或腰痛牵引，行步艰辛，及白虎历节风。

　　独活（一两五钱） 桑寄生（三两，如无，以续断代之） 当归（一两五钱） 川芎（一两五钱） 白芍（一两五钱） 熟地黄（一两） 人参（一两，去芦） 茯苓（一两） 牛膝（酒浸，一两） 杜仲（酒炒，一两） 秦艽（去芦，一两） 细辛（一两） 防风（去芦，一两）

</div>
    <div class="pagination">
<a href="古今医鉴_page12.html">上一页</a><span>...</span><a href="古今医鉴_page8.html">8</a><a href="古今医鉴_page9.html">9</a><a href="古今医鉴_page10.html">10</a><a href="古今医鉴_page11.html">11</a><a href="古今医鉴_page12.html">12</a><span class="current-page">13</span><a href="古今医鉴_page14.html">14</a><a href="古今医鉴_page15.html">15</a><a href="古今医鉴_page16.html">16</a><a href="古今医鉴_page17.html">17</a><a href="古今医鉴_page18.html">18</a><span>...</span><a href="古今医鉴_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
