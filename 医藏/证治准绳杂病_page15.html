<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 15 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 15 页/共 41 页</h1>
    <div class="content">　　或问腹痛何由而生？曰邪正相搏，是以作痛。夫经脉者，乃天真流行出入，脏腑之道路也。所以水谷之精悍为荣卫，行于脉之内外，而统大其用，是故行六气，运五行，调和五脏，洒陈六腑，法四时升降浮沉之气，以生长化收藏。其正经之别脉，络在内者，分守脏腑部位，各司其属，与之出纳气血。凡是荣卫之妙用者，皆天真也。故经曰：血气，人之神，不可不谨养，养之则邪弗能伤矣。失之则荣气散解，而诸邪皆得从其脏腑所虚之舍而入客焉。入客则气停液聚，为积为痰，血凝不行，或瘀或蓄，脉络皆满，邪正相搏，真气迫促，故作痛也。脾胃内舍心腹，心肺内舍胸膺、两胁，肝内舍 胁、小腹，肾内舍小腹、腰脊，大小肠、冲任皆在小腹，此脏腑所通之部位也。曰举痛论叙腹痛一十四条，属热者止一条，余皆属寒。

　　后世方论，因尽作风冷客之攻击而作痛。今子乃云诸邪何哉？曰方论不会通诸篇之旨，因不解篇末，复谓百病皆生于气，列九气之状，其间虽不言痛，必亦为或有作痛者故也。不然，何乃出于诸痛篇之末耶。试以《灵枢》百病始生篇观之，其旨则显然矣。所论邪有三部，风雨伤于上，清湿伤于下，伤于上者，病从外入内，从上下也。次第传入，舍于输之时，六经不通，或着络脉，或着经脉，或着输脉，或着伏冲之脉，或着肠胃之膜原，皆得成积而痛。伤于下者，病起于足，故积之始生，得寒乃生，厥乃成积。厥气生足 ， 生胫寒，胫寒则血脉凝涩，血脉凝涩则寒气上入于肠胃，入于肠胃则 胀，肠外之汁沫迫聚不得散，日以成积。伤于脏者，病起于阴，故卒然多食饮，则肠满，起居不节，用力过度，则络脉伤、阳络伤则血外溢，血外溢则衄血。阴络伤则血内溢，血内溢则后血。肠胃之络伤，则血溢于肠外，肠外有寒，汁沫与血相搏，则并合凝聚不得散而积成矣。卒然外中于寒，若内伤于忧怒，则气上逆，气上逆则六输不通，温气不行，凝血蕴裹而不散，津液涩渗，着而不去，而积皆成矣。自今观之，此篇所谓成积作痛，未至于 瘕结块之积，乃汁沫聚而不散之积也。与举痛论所谓血气稽留不得行而成积同也。岂七情叙于篇末者之不同然于作痛乎。然推原二篇之意，百病始生篇在乎三部之邪会而为痛，故相连而为言。举痛论在乎其邪各自为病，所以独引寒淫一者，亦为寒邪之能闭塞阳气最甚故也。用是为例，其他则可自此而推之矣。至如七情之气逆，即伤其荣卫而不行，荣卫不行则液聚血凝，及饮食用力过度者亦然，皆不待与寒相会，始成积作痛也。且如诸篇有言，胃气实而血虚，其脉软散者，当病食痹，谓食则痛也；有言岁土太过，湿淫所胜，大腹、小腹痛者；有言冲脉之病，其气溢于大肠，而着于膏肓之原，在脐下，故环脐而痛；有言脾传之肾，少腹冤热而痛；有言肝热病者，腹痛身热；有言肾虚者，亦大腹、小腹痛；有言厥阴之厥，小腹肿胀；太阴厥逆，心痛引背；有言六气司上下之胜之复等邪，各随其所入之部分而痛，岂非诸邪各有自径入作痛，初无与寒相关者耶。

　　《难经》云：脐上牢若痛，心内证也。脐下牢若痛，肾内证也。脐右牢若痛，肺内证也。脐左牢若痛，肝内证也。方论之未备者，不独此而已。至若厥心痛，五邪相乘者，亦不能推及四脏，与之无异，岂五五二十五阳之相移，独心而已哉。更于五脏之疝，不干涉于睾丸，止在腹中痛者，犹未明也。止知诸脉急者为疝，未知脉滑微有热者，亦病疝也。其详备见疝条。且刘河间尝解急脉之意，急脉固是寒之象，然寒脉当短小而迟，非急数而洪也。由紧脉主痛，急而为痛甚，所以痛而脉有紧急者，脉为心之所养也。凡六气为病，则心神不宁，而紧急不得舒缓，故脉亦从之而见也。欲知何气之为病者，适其紧急相兼之脉而可知也。如紧急洪数，则为热痛之类也。此论可谓善推脉理病情者也。曰诸邪之作痛则闻命矣，然其邪之博也，奈何以治？将亦有所守要约之方乎。曰自博而求约，何患约之无其道，不自博而从事于约，约必失其道，失其道，宁无实实虚虚、诛伐无过之患乎。然其道要在于审经脉气血之虚实，辨六淫五邪之有无兼气，于是择至真大要诸治法中，并五郁者之所当施，而后选其经，分祛邪补正，适所宜之药，配君臣佐使以为方。夫如是而约之，则犹约囊也，不切中其病矣。东垣云：夫心胃痛及腹中诸痛，皆因劳力过甚，饮食失节，中气不足，寒邪乘虚而入客之，故卒然而作大痛。经言得炅则止，炅者，热也。以热治寒，治之正也。

　　然腹痛有部分，脏腑有高下，治之者亦宜分之。如厥心痛者，乃寒邪客于心包络也，前人以良姜、菖蒲大辛热之味，末之，酒调服，其痛立止，此直折之耳。真心痛者，寒邪伤其君也，手足青至节，甚则旦发夕死，夕发旦死。中脘痛者、太阴也，理中、建中、草豆蔻丸之类主之。脐腹痛者、少阴也，四逆姜附、御寒汤之类主之。少腹痛者、厥阴也，正阳散、回阳丹、当归四逆汤之类主之。杂证而痛者，苦楝汤、酒煮当归丸、丁香楝实丸之类主之。是随高下治之也。更循各脏部分穴俞而灸刺之，如厥心痛者，痛如针刺其心，甚者，脾之痛也。取之然谷、太溪，余脏皆然。如腹中不和而痛者，甘草芍药汤主之。如伤寒误下，传太阴腹满而痛者，桂枝加芍药汤主之。痛甚者，桂枝加大黄汤主之。夏月肌热恶热，脉洪疾而痛者，黄芩芍药汤主之。又有诸虫痛者，如心腹懊 ，作痛聚往来上下行，痛有休止，腹热善渴涎出，面色乍青乍白乍赤，呕吐水者，蛔咬也。以手紧按而坚持之，无令得脱，以针刺之，久持之，虫不动，乃出针也。或《局方》化虫丸，及诸虫之药，量虚实用之，不可一例治也。海藏云：秋腹痛，肌寒恶寒，脉沉微，足太阴、足少阴主之，桂枝芍药汤。中脘痛、太阴也，理中、建中、黄 汤之类。脐腹痛、少阴也，四逆、真武、附子汤之类。小腹痛、厥阴也，重则正阳散、回阳丹之类，轻则当归四逆汤之类。太阴传少阴痛甚者，当变下利而止。夏腹痛，肌热恶热，脉洪疾，手太阴、足阳明主之，芍药黄芩汤，治腹痛脉洪数。肚腹痛者，芍药甘草汤主之。稼穑作甘，甘者己也。曲直作酸，酸者甲也。甲己化土，此仲景妙方也。脉缓伤水，加桂枝、生姜。脉洪伤金，加黄芩、大枣。脉涩伤血，加当归。脉弦伤气，加芍药。脉迟伤火，加干姜。丹溪云：有寒、有热、有食积、有湿痰、有死血。绵绵痛而无增减，欲得热手按，及喜热食，其脉迟者，寒也。当用香砂理中汤，或治中汤、小建中汤、五积散等药。若冷痛用温药不效，痛愈甚，大便不甚通，当微利之，用藿香正气散，每服加官桂、木香、枳壳各半钱，吞下来复丹，或用苏感丸，不利，则量虚实用神保丸。时痛时止，热手按而不散，其脉洪大而数者，热也。宜二陈平胃、炒芩、连，或四顺清凉饮、黄连解毒汤、神芎丸、金花丸之类。若腹中常觉有热而痛，此为积热，宜调胃承气汤。感暑而痛，或泄利并作，其脉必虚豁，宜十味香薷饮、六和汤。感湿而痛，小便不利，大便溏泄，其脉必细，宜胃苓汤。痰积作痛，或时眩晕，或呕冷涎，或下白积，或小便不利，或得辛辣热汤则暂止，其脉必滑，宜二陈加行气之剂，及星半安中汤。食积作痛，痛甚欲大便，利后痛减，其脉必弦，或沉滑，宜二陈平胃加山楂、神曲、麦芽、砂仁、草果，温中丸、枳术丸、保和丸、木香槟榔丸之类。酒积腹痛，用三棱、蓬术、香附、官桂、苍术、浓朴、陈皮、甘草、茯苓、木香、槟榔主之。多年败田螺壳， 存性，加三倍于木香槟榔丸中，更加山茵陈等分，其效甚速。气滞作痛，痛则腹胀，其脉必沉，宜木香顺气散。死血作痛，痛有常处而不移，其脉必涩或芤，宜桃仁承气汤。虚者加归、地蜜丸服，以缓除之。或用牡丹皮、江西红曲、麦芽、香附、川通草、穿山甲、番降香、红花、苏木、山楂、玄胡索、桃仁泥，酒、童便各一钟，煎至一钟，入韭汁服。七情内结，或寒气外攻，积聚坚牢如杯，心腹绞痛，不能饮食，时发时止，发即欲死，宜七气汤。腹痛有作止者，有块耕起往来者，吐清水者，皆是虫痛。

　　或以鸡汁吞万应丸下之，或以椒汤吞乌梅丸安之。《金匮要略》问曰：病腹痛有虫，其脉何以别之？师曰：腹中痛，其脉当沉，若弦，反洪大，故有蛔虫。关上脉紧而滑者，蛔毒。脉沉而滑者，寸白。肘后粗以下三四寸热者，肠中有虫。脾胃虚而心火乘之，不能滋荣上焦元气，遇冬肾与膀胱之寒水旺时，子能令母实，致肺金大肠相辅而来克心乘脾胃，此大复其雠也。经曰：大胜必大复，故皮毛血脉分肉之间，元气已绝于外，又大寒大燥二气并乘之，则苦恶风寒，耳鸣，及腰背相引胸中而痛，鼻息不通，不闻香臭，额寒脑痛，目时眩，目不欲开，腹中为寒水反乘，痰唾涎沫，食入反出，腹中常痛，及心胃痛，胁下急缩，有时而痛，腹不能努，大便多泻而少秘，下气不绝或肠鸣，此脾胃虚之极也。胸中气乱，心烦不安，而为霍乱之渐，膈咽不通，噎塞极则有声喘喝闭塞，或日阳中，或暖房内稍缓，口吸风寒则复作，四肢厥冷，身体沉重，不能转侧，不可回顾，小便溲而时燥，以草豆蔻丸主之。此主秋冬寒凉大复气之药也。复气乘冬足太阳寒气、足少阴肾水之旺，子能令母实。手太阴肺实，反来侮土，火木受邪，腰背胸膈闭塞疼痛，善嚏，口中涎，目中泣，鼻中流浊涕不止，或有 肉，不闻香臭，咳嗽痰沫，上热如火，下寒如水，头作阵痛，目中流火，视物KT KT ，耳鸣耳聋，头并口鼻或恶风寒喜日阳，夜卧不安。常觉痰塞膈咽不通，口无滋味，两胁缩急而痛。牙齿动摇，不能嚼物，腰脐间及尻臀膝足寒冷，阴汗，前阴冷，行步欹侧，起居艰难，掌中寒，风痹麻木，小便数而昼多，夜频而少。气短喘喝，少气不足以息，卒遗失无度。妇人白带，阴户中大痛，牵心而痛，黧黑失色。男子控睾牵心，阴阴而痛，面如赭色，食少，大小便不调。烦心霍乱，逆气里急，而腹皮色白，后出余气，腹不能努或肠鸣，膝下筋急，肩胛大痛。此皆寒水来复火土之雠也。以神圣复气汤主之。

　　季秋心腹中大痛，烦躁，冷汗自出，宜益智和中丸。季秋客寒犯胃，心胃大痛不可忍者，麻黄草豆蔻丸。脾胃虚寒心腹满，及秋冬客寒犯胃，时作疼痛，宜浓朴汤。为戊火已衰，不能运化，又加客气聚为满痛，散以辛热，佐以苦甘温，以淡泄之，扶持胃气，以期平也。腹痛或大便利，或用手重按痛处不痛者为虚，宜于以上治寒痛方中选用之。无寒者，芍药甘草汤。仲景云：虚劳，里急腹中痛，小建中汤主之。此补例也，温例也。痛而秘者，浓朴三物汤主之。此泻例也，寒例也。三阴受邪，于心脐少三腹疼痛气风等证，当归丸主之。失笑散，治心腹痛效。心痛门有刘寄奴玄胡索方，亦治腹痛，皆通理气血之剂也。有全不喜食，其人本体素怯弱，而又加以腹冷疼者，养胃汤，以人参、白术、苍术，仍加桂、茱萸各半钱，木香三分，应腹冷痛，或心脾疼者，加生姜，均治之。诸寒作痛，得炅则止者，熨之。用熟艾半斤，以白纸一张，铺于腹上，纸上摊艾令匀，又以憨葱数枝，批作两半片，铺于艾上，再用白纸一张覆之，以慢火熨斗熨之，冷则易之，觉腹中热、腹皮暖不禁，以帛三搭多缝带系之，待冷方解。一法用盐炒，布裹熨痛处，神效。

　　腹痛证治，上条列之详矣。但有因别病而致痛者，不可不明。且如疝致腹痛，必是睾丸肿疼牵引而痛，或边有一条冲腹而痛。霍乱腹痛，必吐利兼作，甚有不呕不利，四肢厥冷痛极者，名干霍乱，又名搅肠沙。急用樟木煎汤大吐之；或用白矾末一钱，清汤调服探吐之；或用台芎为末，每一钱许入姜汁半盏，热汤调服。甚者面青昏倒不省人事，急以鼠矢一合，研为细末，滚汤调，澄清，通口服之。或刺委中并十指出血。肠内生痈，亦常腹痛，但小便数似淋，脉滑数，身甲错，腹皮急，按之濡，如肿状，或绕脐生疮，治法见本门。凡此数证，要当审辨，随其所因而施治，毋苟且而误人也。

　　【少腹痛】伤寒蓄血在下焦，宜抵当丸、桃仁承气之类。若因气郁而痛，以青皮主之。寒者，以桂枝、吴茱萸温之。（苦练丸、酒煮当归丸。）若因疝、奔豚、症聚者，更检本门施治。若身甲错，腹皮急，按之濡，如肿状，或绕脐生疮者，小肠痈也。急宜下之，或以云母膏、太乙膏作丸服。

　　【诊】脉多细小紧急。滑为痰。弦为食。阴弦或紧，或尺紧而实，或伏者，可下。细小迟者生。

　　坚大疾者，数而紧者，浮大而长者死。痛而喘，脐下或大痛，人中黑色者，不治。

　　第四册　诸痛门

　　胁痛

　　或问胁痛从肝治，复有可言者乎？曰肝病内舍 胁而胁痛也，则何异于心肺内舍膺胁而痛者哉。

　　若谓肝实病而 胁痛也，则何异于肝木不及、阳明所胜之 胁痛者哉。若谓由是厥阴肝经所过而痛也，则何异于足少阳、手心主所过而胁痛者哉。若谓独经脉挟邪而痛也，则何异于经筋所过而痛者哉。岂执一说而可已乎。非察色按脉，遍识各经气变，虽在一病之中，而辨其异状者，卒不能也。且夫左右者，阴阳之道路也。是故肝生于左，肺脏于右，所以左属肝。肝脏血，肝阳也，血阴也，乃外阳而内阴也。上属肺，肺主气，肺阴也，气阳也，外阴而内阳也。由阴阳互脏，其左胁多因留血作痛，右胁悉是痰积作痛，其两胁之病，又可一概而言乎。若论其致病之邪，凡外之六淫，内之七情，劳役饮食，皆足以致痰气积血之病。虽然痰气固亦有流注于左者，然必与血相搏而痛，不似右胁之痛无关于血也。戴云：伤寒胁痛属少阳经，合用小柴胡汤。痛甚而不大便者，于内加枳壳。若寻常胁痛，不系正伤寒时，身体带微热者，《本事方》中枳壳煮散，用枳壳、桔梗、细辛、川芎、防风各四分，干葛钱半，甘草一钱。若只是胁痛，别无杂证，其痛在左，为肝经受邪，宜用川芎、枳壳、甘草。其痛在右，为肝经移病于肺，宜用片姜黄、枳壳、桂心、甘草。此二方出严氏《济生续集》，加减在人。

　　又有肝胆经停痰伏饮，或一边胁痛，宜用严氏导痰汤。痰结成癖，间进半硫丸。盖枳壳乃治胁痛的剂，所以诸方中皆不可少。曾见潘子先说，有人胁痛，下青龙汤痛止，兼嗽得可，此其痛必在右胁故也。灼然知是寒气作痛，枳实理中汤为宜。挟外感风寒，有表证，宜芎葛汤。中脘不快，腹胁胀满，香橘汤。腹胁疼痛，气促喘急，分气紫苏饮。悲哀伤肝，气引两胁疼痛，枳壳煮散。右胁痛，推气散。左胁痛，枳芎散，或柴胡疏肝散。死血者，日轻夜重，或午后热，脉短涩或芤，桃仁承气汤加鳖甲、青皮、柴胡、芎、归之属。若跌扑胁痛者，亦是死血，宜复元活血汤、破血散瘀汤。怒气者，脉弦实有力，大剂香附合芎归之属。痰饮停伏者，脉沉弦滑，导痰汤加白芥子。戴云：停饮胁痛，《本事方》面丸最佳。食积痛，凡痛有一条扛起者是也。用保和丸，或吴茱萸炒黄连，神曲、麦芽、山楂、蓬术、三棱、青皮。发寒热胁痛，觉有积块，当归龙荟丸。经云：肝病者，两胁下痛引少腹，善怒。又云：肝气实则怒，左关必弦实鼓击，独大于诸脉，知肝火盛也。龙荟丸治肝实胁痛，其人气收者，善怒是也。甚则用姜汁吞下。经云：风木淫胜，治以辛凉是也。

　　因惊伤肝胁痛，桂枝散。仲景云：胁下偏痛发热，其脉弦紧，此寒也。以温药下之，宜大黄附子汤。

　　煮黄丸，治胁下 癖痛如神。控涎丹，治一身气痛及胁走痛。痰挟死血，加桃仁泥。凡胁有痰流注，二陈加南星、川芎、苍术，实者控涎丹下之。枳实散，攻中有补，虚人可用。戴云：曾有人胁痛连膈，进诸气药，并自大便导之，其痛殊甚，后用辛热补剂，下黑锡丹方愈。此乃虚冷作痛，愈疏而愈虚耳。

　　肝气不足，两胁下满，筋急，不得太息，四肢厥冷，发抢心腹痛，目不明了，爪甲枯，口面青，宜补肝汤。左胁偏痛久，宿食不消，并目KT KT昏风泪出，见物不审，而逆风寒偏甚，宜补肝散。肝虚寒，胁下痛，胀满气急，目昏浊，视物不明，其脉迟弱者，宜槟榔汤。肝气虚，视物不明，两胁胀满，筋脉拘急，面色青，小腹痛，用山茱萸、当归、山药、黄 、五味子、木瓜、川芎各一两半，熟地黄、白术各一两，独活、酸枣仁各四铢为末。

　　每三钱匕，枣二枚，水一盏，煎取八分，空心服。房劳过多，肾虚羸怯之人，胸膈之间多有隐隐微痛，此肾虚不能约气，气虚不能生血之故。气与血犹水也，盛则流畅，少则壅滞。故气血不虚则不滞，既虚则鲜有不滞者，所以作痛。宜用破故纸之类补肾，芎、归之类和血，若作寻常胁痛治，即殆矣。一人六月途行，受热过劳，性又躁暴，忽左胁痛，皮肤上一片红如碗大，发水泡疮三五点，脉七至而弦，夜重于昼，医作肝经郁火治之，以黄连、青皮、香附、川芎、柴胡之类，进一服，其夜痛极，且增热。

　　次早视之，皮肤上红大如盘，水泡疮又加至三十余粒，医教以水调白矾末敷，仍于前药加青黛、龙胆草进之，夜痛益甚，胁中如钩摘之状。次早视之，红已及半身矣，水泡又增至百数。乃载以询黄古潭，为订一方，以大栝蒌一枚，重一二两者，连皮捣烂，加粉草二钱，红花五分，进药少顷即得睡，比觉已不痛矣。盖病势已急，而时医执寻常泻肝正治之剂，又多苦寒，愈资其燥，故病转增剧。水泡疮发于外者，肝郁既久，不得发越，乃侮所不胜，故皮腠为之溃也。栝蒌味甘寒，经云泄其肝者缓其中，且其为物，柔而滑润，于郁不逆，甘缓润下，又如油之洗物，未尝不洁，此其所以奏效之捷也欤。《九灵山房集》云：里钟姓者，一男子病胁痛，众医以为痈也。投诸香姜桂之属益甚。项彦章诊其脉告曰，此肾邪病，法当先温利而后竭之，投神保丸下黑溲痛止，即令更服神芎丸，或疑其太过，彦章曰向用神保丸，以肾邪透膜，非全蝎不能引导，然巴豆性热，非得芒硝、大黄荡涤之，后遇热必再作，乃大泄数出病已。彦章所以知男子之病者，以阳脉弦，阴脉微涩，弦者，痛也。涩者，肾邪有余也。肾邪上薄于胁不能下，且肾方恶燥，今以燥热发之，非得利不愈。经曰：痛随利减，殆谓此也。云中秦文山掌教平湖，与家兄同官，每患胁痛，遇劳忍饿则发，介家兄书来求方，予为处以人参、黄 、白术、当归、川芎、地黄、牛膝、木瓜、山茱萸、石斛、薏苡仁、酸枣仁、柏子仁、桃仁之属，令常服之。后来谢云，自服药后，积久之疾，一朝而愈，不复发矣。闻魏昆溟吏部，亦以劳饿得胁痛，无大病也。而医者投以枳壳、青皮破气之药，痛愈甚，不数日而殒。予故着之以为世戒。

　　【诊】合腋张胁者肺下，肺下则居贲迫肺，善胁下痛。青色粗理者肝大，肝大则逼胃迫咽，则苦膈中，且胁下痛。凡胁骨偏举者，肝偏倾，肝偏倾则胁下痛。揭唇者脾高，脾高则 引季胁而痛。

　　寸口脉弦者，即胁下拘急而痛，其人啬啬恶寒也。脉双弦，是两手俱弦也。沉涩是郁，细紧或弦者怒气。

　　第四册　诸痛门

　　腰痛

　　六元正纪论云：太阳所至为腰痛。又云：巨阳即太阳也，虚则头项腰背痛。足太阳膀胱之脉所过，还出别下项，循肩膊内，挟脊抵腰中。故为病项如拔，挟脊痛，腰似折，髀不可以曲，是经气虚则邪客之，痛病生矣。夫邪者，是风热湿燥寒皆能为病。大抵寒湿多而风热少。然有房室劳伤，肾虚腰痛者，是阳气虚弱不能运动故也。经云：腰者肾之腑，转摇不能，肾将惫矣。宜肾气丸、茴香丸之类，以补阳之不足也。膏粱之人，久服汤药，醉以入房，损其真气，则肾气热，肾气热则腰脊痛而不能举，久则髓减骨枯，发为骨痿。宜六味地黄丸、滋肾丸、封髓丹之类，以补阴之不足也。《灵枢》云：腰痛，上寒取足太阴、阳明，上热取足厥阴，不可俯仰取足少阳。盖足之三阳，从头走足，足之三阴，从足走腹，经所过处，皆能为痛。治之者当审其何经，所过分野，循其空穴而刺之，审何寒热而药之。假令足太阳令人腰痛引项脊尻背如重状，刺其 中太阳二经出血，余皆仿此。彼执一方治诸腰痛者，固不通矣。有风、有湿、有寒、有热、有挫闪、有瘀血、有滞气、有痰积、皆标也。肾虚其本也。风伤肾而痛，其脉必带浮，或左或右，痛无常处，牵引两足，宜五积散，每服加防风半钱，全蝎三个。小续命汤、独活寄生汤皆可选用。（《三因方》小续命汤加炒去皮桃仁，治风腰痛最妙。）仍吞三仙丹。杜仲姜汁炒研末，每一钱，温酒调，空心服，治肾气腰痛，兼治风冷为患，名杜仲酒。《三因》又有牛膝酒，治肾伤风毒，攻刺腰痛不可忍者。伤湿而痛，如坐水中，盖肾属水，久坐水湿处，或为雨露所着，两水相得，以致腰痛，其脉必带缓，遇天阴或久坐必发，身体必带沉重，宜渗湿汤主之。不效，宜肾着汤，或生附汤。风湿腰痛，独活寄生汤。寒湿腰痛，五积散加桃仁、川芎、肉桂汤，麻黄苍术汤，并摩腰膏。湿热腰痛，苍术汤、独活汤、羌活汤。东垣云：如身重腰沉沉然，乃经中有湿热也。于羌活胜湿汤中加黄柏一钱，附子五分，苍术二钱。感寒而痛者，腰间如冰，其脉必紧，见热则减，见寒则增，宜五积散去桔梗，加吴茱萸半钱，或姜附汤加辣桂、杜仲，外用摩腰膏。伤热而痛者，脉必洪数而滑，发渴便闭，宜甘豆汤加续断、天麻，间服败毒散。若因闪挫，或 扑伤损而痛者，宜乳香趁痛散，及黑神散，和复元通气散，酒调下。不效，则必有恶血停滞，宜先用酒调下苏合香丸，仍以五积散加桃仁、大黄、苏木各一钱，当归倍原数。若因劳役负重而痛，宜和气饮，或普贤正气散，或十补汤下青娥丸。挫闪腰痛，不能转侧，用陈久神曲一大块，烧通红淬老酒，去曲，以酒通口吞青娥丸，仰卧片时。未效再服，不用丸亦得。

　　又方，以茴香根同红曲擂烂，好热酒调服。东垣云：打扑伤损，从高坠下，恶血在太阳经中，令人腰脊痛，或胫 臂膊中痛不可忍，鼻壅塞不通，地龙汤主之。橘核酒、熟大黄汤。丹溪治徐质夫年六十，因坠马腰痛，不可转侧，六脉散大，重取则弦小而长稍坚。此虽有恶血，未可驱逐，且以补接为先。

　　遂令煎苏木、人参、黄 、川芎、当归、陈皮、木通、甘草，服至半月，饮食渐进，遂与前药调下自然铜等药，一月而安。瘀血为病，其脉必涩，转侧若锥刀之刺，大便黑，小便赤黄或黑，日轻夜重，名沥血腰痛。宜调荣活络饮，或桃仁酒调黑神散，或四物汤加桃仁、红花之类。丹溪用补阴丸中加桃仁、红花主之。气滞而痛，其脉必沉，宜人参顺气散，或乌药顺气散，加五加皮、木香，入少甘草煎汤调下。或用降真香、檀香、沉香共一两重，煎汤空心服。痰注而痛，其脉必滑或伏，宜二陈汤加南星、香附、乌药、枳壳主之。食积腰腿痛，用龟板（酒炙、）柏叶（酒制、）香附（五钱、）辣芥子、凌霄花（一钱五分，）酒糊丸，煎四物汤加陈皮、甘草一分吞下。食积痰积，如气实脉有力者，宜下之。威灵仙治痛之要药，为细末，每服二钱，猪腰子一只批开，掺药在内，湿纸包煨熟，五更细嚼，热酒下，以微利为度。《本事方》治五般腰痛，用胡桃肉五个，去皮壳，研为膏，五灵脂、黑牵牛（炒）、白牵牛、（炒）各三钱，狗脊（微炒）半两，萆（炒）三钱，没药三十文，巴豆五粒，用湿纸包煨，取肉去油，上为末。入前胡桃膏，醋糊丸如桐子大。每服十五丸，风腰疼，豆淋无灰酒下。气腰疼，煨葱白酒下。血腰疼、当归酒下。打扑腰疼，苏木酒下。张子和治赵进道病腰疼一年不愈，诊其两手脉沉重有力，以通经散（陈皮、当归、甘遂为末，每三钱，临卧温酒调下。）下五七行，次以杜仲，去粗皮细切，炒断丝为末。每服三钱，猪腰子一枚，薄批五七片，先以椒盐淹去腥水，掺药在内，裹以荷叶，以湿纸数重封，文武火烧熟，临卧细嚼，温酒送下。每旦以无比山药丸一服，数日而愈。治腰痛牵引足膝脚 ，屡用神效。杜仲，姜汁炒去丝，续断、黑牵牛、破故纸、桃仁炒去皮尖、玄胡索各等分，为细末。酒煮面糊胡桃肉，和丸如桐子大。

　　每服五七十丸，食前温酒、白汤任下。（以上俱用下药，实者宜之。）腰胯连脚膝晓夜疼痛，宜虎骨散、补骨脂丸、百倍丸、养肾散、选而用之。大抵诸腰痛皆起肾虚，既挟邪气，则须除其邪。如无外邪积滞而自痛，则惟补肾而已。腰肢痿弱，身体疲倦，脚膝酸软，脉或洪或细而皆无力，痛亦攸攸隐隐而不甚，是其候也。亦分寒热二证，脉细而无力，怯怯短气，小便清利，是为阳虚。宜肾气丸、茴香丸、鹿茸、羊肾之属，或以大建中汤加川椒十粒，吞下腰肾丸，及生料鹿茸丸之类。仍以茴香炒研末，破开猪腰子，作薄片勿令断，层层掺药末，水纸裹煨熟，细嚼酒咽。此皆所以补阳之不足也。其脉洪而无力，小便黄赤，虚火时炎，是谓阴虚。东垣所谓膏粱之人，久服汤药，醉以入房，损其真气，则肾气热，肾气热则腰脊痛而不能举，久则髓减骨枯，发为骨痿。宜六味丸、滋肾丸、封髓丹、补阴丸之类。以补阴之不足也。杨仁斋云：经云，腰者肾之腑，转摇不能，肾将惫矣。审如是则病在少阴，必究其受病之源，而处之为得。虽然宗筋聚于阴器，肝者肾之同系也。五脏皆取气于谷，脾者肾之仓廪也。郁怒伤肝则诸筋纵弛，忧思伤脾则胃气不行，二者又能为腰痛之冠，故并及之。郁怒伤肝发为腰痛，宜调肝散主之。忧思伤脾发为腰痛，宜沉香降气汤和调气散，姜、枣煎主之。煨肾丸，治肝肾损及脾损，谷不化，腰痛不起者神效。又有沮锉失志伤肾而痛者，和剂七气汤，多加白茯苓，少加乳香、沉香主之。疟痢后腰痛，及妇人月经后腰痛，俱属虚，宜补。于补气血药中，加杜仲、侧柏叶主之。丹溪云：久腰痛，必用官桂开之方止，腹胁痛亦然。橘香丸，治腰痛经久不瘥，亦用官桂开之之意也。

　　【肾着】肾着为病，其体重，腰冷如冰，饮食如故，小便自利，腰以下冷痛，如带五千钱，治宜流湿，兼用温散，肾着汤。

　　【腰胯痛】腰痛，足太阳膀胱经也。胯痛，足少阳胆经之所过也。若因伤于寒湿，流注经络，结滞骨节，气血不和，而致腰胯痛者，宜除湿丹，或渗湿汤加芍药、青皮、苍术、槟榔。有痰积郁滞经络，流搏瘀血，内亦作痛，用导痰汤加槟榔、青皮、芍药，实者禹攻散。湿执腰胯作疼，宜清湿散。

　　【腰软】丹溪以为肾肝伏热，治宜黄柏防己。

　　【诊】大者肾虚。涩为瘀血。缓为寒湿。或滑或伏为痰。尺沉为腰背痛。尺脉沉而弦，沉为滞，弦为虚。沉弦而紧，为寒。沉弦而浮，为风。沉弦而涩细，为湿。沉弦而实，闪肭。肾惫及盛怒伤志，则腰失强不能转摇而死。（经云：肾者腰之腑，转摇不能，肾将惫矣。得强者生，失强者死。又云：肾盛怒而不止则伤志，志伤则善忘其前言，腰脊不可以俯仰屈伸，毛悴色夭，死于季夏是也。）

　　第四册　诸痛门

　　脊痛脊强

　　《内经》刺灸脊痛脊强有三法：其一取督脉。经云：督脉之别，名曰长强，别走太阳。实则脊强，取之所别也。其二取足太阳。经曰：厥挟脊而痛至顶，头沉沉然，目KT KT 然，腰脊强，取足太阳 中血络是也。其三取小肠。经云：小腹控睾，引腰脊，上冲心，邪在小肠，取之肓原以散之，刺太阴以予之，取厥阴以下之，取巨虚下廉以去之是也。脊痛项强，腰似折，项似拔，冲头痛，乃足太阳经不行也。羌活胜湿汤主之。打扑伤损，从高坠下，恶血在太阳经中，腰脊痛不可忍，地龙汤主之。

　　第四册　诸痛门

　　肩背痛

　　肩背分野属肺。经云：西风生于秋，病在肺， 在肩背，故秋气者病在肩背。又云：肺病者喘咳逆气，肩背痛汗出。又云：秋肺太过为病，在外则令人逆气，背痛愠愠然。又云：肺手太阴之脉，气盛有余则肩背痛，风寒汗出；气虚则肩背痛寒，少气不足以息。此肺金自病也。经云：岁火太过，民病肩背热。又云：少阴司天，热淫所胜，病肩背 缺盆中痛，此肺金受火邪而病也。经云：邪在肾，则病肩背颈项痛，取之涌泉、昆仑，视有血者尽取之。是肾气逆上而痛也。东垣云：肩背痛不可回顾，此手太阳气郁而不行，以风药散之。《脉经》云：风寒汗出肩背痛中风，小便数而欠者，风热乘其肺，使肺气郁甚也。当泻风热以通气，防风汤主之。按风寒汗出而肩背痛，小便数者，既以泻风热之药，通肺气之壅，则寒热气不足以息而肩背痛，小便遗失者，当以人参、黄 之属，补肺气之虚，不言可知也。湿热相搏，肩背沉重而疼者，当归拈痛汤。当肩背一片冷痛，背膂疼痛，古方用神保丸愈者，此有积气故也。其人素有痰饮，流注肩背作痛，宜星香散，或导痰汤下五套丸。有肾气不循故道，气逆挟脊而上，致肩背作痛，宜和气饮加盐炒小茴香半钱，炒川椒十粒。或看书对奕久坐而致脊背疼者，补中益气汤，或八物汤加黄 。有素虚人及病后心膈间痛，或牵引乳胁，或走注肩背，此乃元气上逆，当引使归元，不可复下疏刷之剂，愈刷愈痛，发汗人患此者众，惟宜温补。拘于气无补法之说误矣。汗者心之液，阳受气于胸中，汗过多则心液耗，阳气不足，故致疼也。丹溪治一男子忽患背胛缝有一线疼起，上跨肩至胸前侧胁而止，其痛昼夜不息，不可忍。其脉弦而数，重取豁大，左大于右。夫胛、小肠经也，胸胁、胆经也。此必思虑伤心，心脏未病而腑先病，故痛从背胛起，及虑不能决，又归之胆，故痛至胸胁而止。乃小肠火乘胆木，子来乘母，是为实邪。询之果因谋事不遂而病。以人参四钱，木通二钱，煎汤下龙荟丸，数服而愈。

　　【诊】脉洪大，洪为热，大为风。脉促上击者，肩背痛。脉沉而滑者，背膂痛。

　　第四册　诸痛门

　　臂痛

　　臂痛有六道经络，究其痛在何经络之间，以行本经药行其气血，血气通则愈矣。以两手伸直，其臂贴身垂下，大指居前，小指居后而定之。则其臂 之前廉痛者，属阳明经，以升麻、白芷、干葛行之；后廉痛者，属太阳经，以 本、羌活行之；外廉痛者，属少阳经，以柴胡行之；内廉痛者，属厥阴经，以柴胡、青皮行之；内前廉痛者，属太阴经，以升麻、白芷、葱白行之；内后廉痛者，属少阴经，以细辛、独活行之。并用针灸法，视其何经而取之。臂为风寒湿所搏，或饮液流入，或因提挈重物，皆致臂痛。有肿者，有不肿者。除饮证外，其余诸痛，并可五积散，及乌药顺气散，或蠲痹汤。

　　若坐卧为风湿所搏，或睡后手在被外为寒邪所袭，遂令臂痛。宜五积散及蠲痹汤、乌药顺气散。审知是湿，蠲痹汤每服加苍术三匙，防己四分，或用五痹汤。

　　曾有挈重伤筋，以致臂痛，宜琥珀散、劫劳散，或和气饮，每服加白姜黄半钱，以姜黄能入臂故也。

　　痰饮流入四肢，令人肩背酸疼，两手软痹，医误以为风，则非其治。宜导痰汤加木香、姜黄各半钱，如未效，轻者指迷茯苓丸，重者控涎丹。（控涎丹加去油木鳖子一两，桂五钱，治臂痛。每服二十丸，加至三十丸。）外有血虚不荣于筋而致臂痛，宜蠲痹汤、四物汤各半帖，和匀煎服。有气血凝滞经络不行而致臂痛，宜舒筋汤。治臂痛，半夏一钱，陈皮半钱，茯苓五分，苍术二钱，威灵仙五分，酒芩、白术、南星、香附各一钱，甘草少许。红花、神曲炒为末。姜黄四两，甘草、羌活各一两，白术二两。

　　茯苓丸，治臂痛如神。赤茯苓、防风、细辛、白术、泽泻、官桂各半两，栝蒌根、紫菀、附子、黄 、芍药、甘草炙各七钱半，生地黄、牛膝、（酒浸）山芋、独活、半夏、（酒浸）山茱萸各二钱半，为细末，炼蜜丸如桐子大。每服十丸，温酒下。

　　【手气手肿痛】或掌指连臂膊痛，宜五痹汤、蠲痹汤。薄桂味淡，能横行手臂，令他药至痛处。

　　白姜黄能引至手臂尤妙。

　　第四册　诸痛门

　　身体痛

</div>
    <div class="pagination">
<a href="证治准绳杂病_page14.html">上一页</a><span>...</span><a href="证治准绳杂病_page10.html">10</a><a href="证治准绳杂病_page11.html">11</a><a href="证治准绳杂病_page12.html">12</a><a href="证治准绳杂病_page13.html">13</a><a href="证治准绳杂病_page14.html">14</a><span class="current-page">15</span><a href="证治准绳杂病_page16.html">16</a><a href="证治准绳杂病_page17.html">17</a><a href="证治准绳杂病_page18.html">18</a><a href="证治准绳杂病_page19.html">19</a><a href="证治准绳杂病_page20.html">20</a><span>...</span><a href="证治准绳杂病_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
