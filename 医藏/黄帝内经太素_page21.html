<!DOCTYPE html>
<html>
<head>
    <meta charset="UTF-8">
    <title>黄帝内经太素 - 第 21 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经太素 - 第 21 页/共 37 页</h1>
    <div class="content">　　视之无有反其真。（视邪气无有，反其真气乃止也。平按：反其真《甲乙》作乃自真道四字。）

　　刺诸阳分肉间。（刺大邪所在也。）凡刺小邪曰以大，补其不足乃无害，（小邪，虚邪也，行补为难也，故曰大补，使其实也。平按：小邪下《甲乙》有用员针三字，补下有益字。）视其所在迎之界，远近尽至不得外，（界，畔际也。视虚实畔界，量真气远近，须引至虚中令实，不得外而不至也。平按：注须下原不缺，袁刻误空四格。）侵而行之乃自费。（侵，过也。补须实，知即止，补过即损正气。费，损也。平按：费《甲乙》作贵，注云：一作费。）刺分肉之间也。（刺小邪所在也。）凡刺热邪越而沧，出游不归乃无病，为开道乎，（刺热之道，泻越走气，□觉沧然，热气不归，病则愈也。平按：热邪下《甲乙》有用 针三字。沧《灵枢》作苍，开道作开通。

　　注走气，袁刻缺走字。觉上原缺一字，谨拟作便。）辟门户，使邪得出疾乃已。（辟，开也。平按：辟《甲乙》作 。）凡刺寒邪日以温，徐往疾去致其神，门户已闭气不分，虚实得调真气存。

　　（刺寒之道，日日使温，徐往而入，得温气已，去疾而出针，以致神气为意也。平按：寒邪下《甲乙》有用豪针三字，疾去《灵枢》作徐来。）黄帝曰：官针奈何？岐伯曰：刺痈者用铍针，刺大者用锋针，刺小者用员利针，刺热者用 针，刺寒者用豪针。（刺五邪者，九针之中，用此五针，是所宜也。平按：《甲乙》无此一段。）

　　请言解论，与天地相应，四时相副，人参天地，故可为解。（人法天地，故可为解。人应天地之数，故请言之。）下有渐洳，上生苇蒲，此所以知形气之多少也。（洳，汝据反。渐洳，润湿之气也。见苇蒲之茂悴，知渐洳之多少；观人形之强弱，识血气之盛衰。）阴阳者，寒暑也，热则滋而在上，根 少汁。人气在外，皮肤缓，腠理开，血气泄，汗大泄，肉淖泽。（春夏，阳而暑也，草木阳气，滋其枝叶，根茎少汁也。 ，茎也。有本 为叶者，非也。人亦如之，气溢于外，皮腠开凑，大汗泄出，血气内竭。平按：《灵枢》、《甲乙》滋下有雨字。 《甲乙》作茎，注云：《灵枢》作 。）寒则地冻水冰，人气在中，皮肤致，腠理闭，汗不出，血气强，肉坚涩。（秋冬，阴而寒也，阳气下降，寒气在地，地冻水冰，人气亦然，暖气入脏，阴气在于皮肤，故腠理闭塞，血□□□肉坚涩也。平按：以下从残篇中检出补入。）当是之时，善行水者，不能往冰；善穿地者，不能凿冻；善用针者，亦不能取四厥；而脉 结坚搏不往来者，亦未可即柔。（水之性流，故谓之往，言水可往而冰不可流。人之在冬□□冷脉□肉□故不行针也□之凿者发寒之□□□而针伤肌破肉，更增他病，可不哀欤！四厥四肢□冬也。平按：穿地《甲乙》作穷地，四厥作四逆。

　　而脉 结《灵枢》、《甲乙》作血脉凝结。《甲乙》未可作不可。）故行水者，必待天温冰释冻解，而水可行，地可穿也。人脉犹是也，治厥者，必先熨调和其经，常与腋、肘与脚、项与脊以调之，火气通，血脉乃行，然后视其病，脉淖泽者刺而平之，（若行水穿地者，必待春夏也。冬月用针者，须姜椒桂酒之巾，熨令经脉淖泽调适，然后可行针。凡两掌、两腋、两肘、两脚 膝、项之与脊、□之□□经脉所行要处，熨通脉道也。平按：《甲乙》冻解上有穷地者必待五字，而字下无水可行三字，穿作穷，熨下有火以二字。常《灵枢》、《甲乙》作掌，据本注亦宜作掌，恐传抄之误。以调之《甲乙》作以调其气。火气通《灵枢》作火气已通，《甲乙》作大道已通。）坚紧者破而散之，气下乃止，此所以解结者也。（病之坚紧，因适破散□□□□因□□经。平按：散之《甲乙》作决之。）用针之类，在于调气，（气之不调则病，故疗病者在于调气也。）气积于胃，以通营卫，各行其道。（胃受水谷，以生于气，故水谷之气积于此也。卫气起胃之□□，营气起于胃之内口，营行于脉中，卫行脉外，今用针调于胃气，通于营卫，使各行其道也。）宗气留于海，其下者注于气街，（谷入于胃，其气清者上注于肺，浊者下流于胃，胃之气上出于口，以为噫气，肺之宗气留积气海，乃胸间动气也。动气下者，注于气街，生肺脉者也。平按：《甲乙》留于海作留积在海。）其上者走于息道。（肺之清气积于海者，走于息道，以为呼吸也。平按：《甲乙》作上行者注于息道。）故厥在于足，宗气不下，脉中之血 而止，弗之火调，弗能取之。（厥，谓逆冷。胸之动气，不循脉行下至于足，故曰 而止也。冬日不用火调，不可取也。平按： 而止《灵枢》、《甲乙》作凝而留止。《甲乙》弗能取之作针弗能取。）用针者，必先察其经络之实虚，切如循之，按而弹之，视其变动者，乃后取而下之。（用针之法，必先察经络虚实，实则切循其脉，虎则按其所针之处，以手弹之，视其变动，然后取而下之也。平按：切如循之《灵枢》、《甲乙》作切而循之。变动《灵枢》、《甲乙》作应动。取下《灵枢》有之字。）六经调者，谓之不病，虽病，谓之自已也。（三阳三阴六经相得，不可有病，虽客邪为病，必当自已也。）一经上实下虚而不通者，此必有横络盛加于大经，令之不通，视而泻之，此所谓解结者也。（一经，十二经中随是何经也。大经随身上下，故为从也。络脉旁引，故为横也。正经上实下虚者，必是横络受邪，盛加大经以为病者，必视泻之，故为解结也。平按：《甲乙》泻之下有通而决之四字。）

　　上寒下热，先刺其项太阳，久留之已，则熨项与肩胛，令热下合乃止，所谓推而上之者也。（上寒，腰以上寒。下热，腰以下热。项太阳之太阳脉也。久留针者，推别热而使之上也。热既聚于肩项，须令和之，故熨使下也。推热令上，故曰推而上之也。平按：已则熨《灵枢》作已刺则熨，《甲乙》作已刺则火熨。下合，合字《甲乙》注云：一本作冷。）上热下寒，视其虚脉而陷下于经络者取之，气下乃止，此所谓引而下之者也。（腰以上热，腰以下冷，视腰以下有虚脉陷于余经及络者，久留针使气下乃止，故曰引而下之者也。平按：陷下《灵枢》作陷之。）大热遍身，狂而妄见妄闻妄言，视足阳明及大络取之，（足阳明主气，其气强盛，狂妄见闻及妄言多因此脉，故取阳明正经及络以去之也。平按：狂而妄见妄闻妄言《甲乙》作故狂言而妄见妄闻。）虚者补之，血实者泻之，因令偃卧，居其头前，以两手四指侠按颈动脉久持之，卷而切推，下至缺盆中，复上如前，热去乃止，所谓推而散之者也。（□足阳明上实下虚为狂等病□补下虚经也。上之血络盛而实者，可刺去血以泻之。因令偃卧，以手按人迎之脉□下至缺盆中，复上来去，使热气泄尽，乃可休止，故曰推而散之也。有本为腹上如前，恐错也。平按：血实者《灵枢》作血而实者，《甲乙》作血如实者。因令偃卧《灵枢》作因其偃卧。侠按颈动脉，《灵枢》侠作挟，《甲乙》作按其颈动脉。复上《灵枢》、《甲乙》作复止。）黄帝曰：有一脉生数十病者，或痛、或痈、或寒热、或痒痹、或不仁，变化无穷，其故何也？岐伯曰：此皆邪气之所生也。（上经十二经脉，生病各异。此言一脉生数十种病，变化无穷者，十二经生病，非无有□至于变化，亦不可穷，故欲取者，甚须审察，不可轻然以定是非也。平按：《灵枢》或寒热作或寒或热，或痒痹作或痒或痹。）

　　卷第二十三·九针之三

　　量缪刺

　　平按：此篇自篇首至末，见《素问》卷十八第六十三《缪刺论》篇，又见《甲乙经》卷五第三。

　　黄帝问岐伯曰：余闻缪刺，未得意也，何谓缪刺？岐伯曰：夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳更盛，五脏乃伤，此邪之从皮毛而入极于五脏之次也，（此阴阳二邪俱盛，从于皮毛，至于五脏，故以五脏为次也。平按：《甲乙》无“留而不去入舍于孙脉”九字。阴阳更盛《素问》、《甲乙》作阴阳俱感。）如此则治其经焉。今邪客于皮毛，入舍于孙络，留而不去，闭塞不通，不得入于经，流溢于大络，而生奇病焉。（平按：《素问》新校正云：全元起云：大络，十五络也。）夫邪客大络者，左注右，右注左，上下与经相干，布于四末，其气无常处，不入于经输，命曰缪刺。（如此至经，可疗经之脉输。若邪客皮毛孙络，溢于大络，而生奇病，左右相注，与经相干，乃至于布四末，其气居无常处而不入经，可以缪刺之。平按：输《素问》、《甲乙》作俞。命曰《甲乙》作名曰。注生奇病，生字袁刻作主。）黄帝曰：愿闻缪刺，以左取右，以右取左，为之奈何？其与巨刺，何以别之？（此问缪刺、巨刺之异。平按：《甲乙》无愿闻缪刺，为之奈何二句。《素问》无为之二字。）岐伯曰：邪客于经也，左盛则右病，右盛则左病，（先言巨刺也。邪气中乎经也，左箱邪气有盛，则刺右之盛经。以刺左右大经，故曰巨刺。巨，大也。）病亦有易移者，左病未已而右脉先病，如此者必巨刺之，必中其中经，非络脉也。（左箱病已，右箱次病，名后病。今左箱病之未已，即右箱病起，故曰先病，名曰易移，如此之类，可巨刺之。平按：病亦有易移者《素问》作亦有移易者，注云：《甲乙》作病易且移。今本《甲乙》作亦有易且移者。左病未已《素问》、《甲乙》作左痛未已。必中其中经《素问》、《甲乙》作必中其经。）故络病者，其痛与经脉缪处，故名曰缪刺矣。（痛病在于左右大络，异于经络，故名缪。缪，异也。平按：《甲乙》注云：巨刺者刺其经，缪刺者刺其络。）黄帝曰：愿闻缪刺奈何？取之如何？（以上请广言缪刺也。平按：注以上恐系以下传抄之讹。）岐伯曰：邪客于足少阴之络，令人卒心痛暴胀，胸胁支满，（足少阴直脉，从肾上入肺中，支者，从肝出络心，注胸中，故卒心痛也。从肾而上，故暴胀也。注于胸中，胸胁支满也。以足少阴大钟之络旁经而上，故少阴脉行处，络为病也。平按：《甲乙》支作反。）毋积者，刺然骨之前出其血，如食顷而已，左取右，右取左，病新发者五日已。（聚，阳病也。积，阴病也。其所发之病，未积之时，刺然骨前出血也。然骨在足内踝下大骨，刺此大骨之前络脉也。

　　平按：出其血《素问》、《甲乙》无其字。《素问》左取右上有不已二字，五日上有取字，病新发袁刻作新病发。）邪客于手少阳之络，令人喉痹舌卷，口干烦心，臂内廉痛，手不及头，刺小趾次指爪甲上内去端如韭叶各一 ，壮者立已，老者有顷已，左取右，右取左，此新病数日者也。（手少阳外关之络，从外关上绕臂内廉，上注胸，合心主之脉，胸中之气上熏，故喉痹舌卷、口干烦心、臂内廉痛、手不上头也。老者气血衰，故有顷已也。平按：手少阳《甲乙》作手少阴，注云：“一作阳。”烦心《素问》、《甲乙》作心烦。小指《素问》、《甲乙》作手中指，《素问》王注云：“谓关冲穴，少阳之井也。”新校正云：“关冲穴出手小指次指之端，今言中指者，误也。”注外关袁刻误作外开，《甲乙经》：外关，手少阳络，在腕后二寸陷者中，别走心者。）邪客于足厥阴之络，令人卒疝暴痛，刺足大趾爪甲上与肉交者各一 ，男子立已，女子有顷乃已，左取右，右取左。（足厥阴亟沟之络，其别者循胫上鼻结于茎，故病卒疝暴痛也。疝痛者，阴之病也。女子阴气不胜于阳，故有顷已也。平按：注亟沟，查足厥阴无亟沟，《甲乙经》云：“蠡沟，足厥阴之络，在足内踝上五寸，别走少阳。”亟沟恐系蠡沟传抄之讹。又注循胫上鼻，《素问》王注作循胫上睾，鼻恐系睾字传抄之误。又注故病袁刻误作故痛。）邪客于足太阳之络，令人头项痛肩痛，刺足小趾爪甲上与肉交者各一 ，立已，不已，刺外踝下三 ，左取右，右取左。足太阳支正之络，别者上走肘络肩 ，故头项痛也。足小趾甲上与肉交处，此络所出处也。外踝下，亦此络行处也。平按：右取左下《素问》、《甲乙》有如食顷已四字。）邪客于手阳明之络，令人气满胸中，喘息而支 ，胸中热，刺手大指次指爪甲上去端如韭叶各一 ，左取右，右取左，如食顷已。（手阳明偏历之络，其支者，上臂垂肩 上曲颊。不言至于胸 ，而言胸痛者，手阳明之正，膺乳别上入柱骨下，走大肠属于肺，故胸满喘息支 胸热也。以此推之，正别脉者皆为络。平按：注柱骨《甲乙》作巨骨，在肩端上行两叉骨间陷者中，手阳明跷脉之会。）

　　邪客于臂掌之间，不可得屈，刺其踝后，先以指按之痛，乃刺之，以月死生为 数，月生一日一，二日二 ，十六日十四 。（腕前为掌，腕后为臂，手外踝后，是手阳明脉所行之处，有脉见者是手阳明络，臂掌不得屈者，取此络也。平按：二日二 下《素问》、《甲乙》有十五日十五六字。）邪客于阳跷，令人目痛从内 始，刺外踝之下半寸所合各二 ，左刺右，右刺左，如行十里顷而已。（阳跷从足上行，至目内 ，故目痛刺足外踝之下中脉所生络也。平按：注中脉当系申脉传写之讹，《素问》王注：“谓申脉穴，阳跷之所生也。”《甲乙经》：申脉，阳跷所生，在足外踝下陷者中。别本亦作中。）人有所堕坠，恶血在内，腹中满胀，不得前后，先饮利药，此上伤厥阴之脉，下伤少阴之络，刺足内踝之下，然骨之前血脉出血，刺足跗上动脉，不已，刺三毛上各一 ，见血立已，左刺右，右刺左。（人有堕伤，恶血在腹中，不得大小便者，可饮破血之汤，利而出之。

　　若不愈者，可刺足内踝之下，大骨之前，足少阴之络，又取三毛厥阴之络。平按：恶血在内《素问》作恶血留内，《甲乙》作恶血留于内。血脉出血，《素问》新校正疑血脉脉字是络字之误。刺足跗上，《甲乙》无足字。左刺右，右刺左《甲乙》刺作取。）善悲善惊不乐，刺如右方。（厥阴之脉入眼，故伤厥阴，虚而善悲及不乐也。志主惊惧，故伤少阴之脉，令人惊喜。俱用前方，刺三处也。平按：善悲善惊《素问》作善悲惊，《甲乙》作善惊善悲。）邪客于手阳明之络，令人耳聋时不闻，刺手大指次指爪甲上去端如韭叶各一 ，立闻，不已，刺中指爪甲上与肉交者，立闻，其不时闻者，不可刺也。（手阳明偏历之络，别者入耳会于宗脉，故邪客令人耳聋也。不时间者，病成不可疗。平按：时不闻《素问》、《甲乙》闻下有音字。刺中指爪甲上《素问》王注疑是小指爪甲上，新校正以王氏之说非是，详《素问》注中。）耳中生风者，亦刺之如此数，左刺右，右刺左。（人觉耳中有风出者，是邪客手阳明络，故用方同之。平按：生风袁刻误作出风。左刺右，右刺左，《甲乙》刺作取。）痹往来行无常处者，在分肉间，痛而刺之，以月死生为数。（有痹往来手阳明络分肉间，为痛痹也。从月一日至十五日，为月生也。从十六日至三十日，为月死也。平按：痹上《素问》、《甲乙》有凡字。往来行《甲乙》作行往来。）用针者，随气盛衰，以为数，针过其月数则脱气，不及月数则气不泻，左刺右，右刺左，病已止，不已，复刺如法，（用针之数，随气盛衰，盛则益数，衰则减数，辄过其数，必即脱气，不增其数，邪气不泻，增减病仍不愈，刺如前法也。平按：月数《素问》、《甲乙》作日数。病已止不已《甲乙》作病如故三字。）月生一日一 ，二日二 ，十五日十五 ，十六日十四 。（月生气血渐增，故其 从增至十五日也。十六日后月减，人气渐衰，故从十四 减至月尽，名曰月死也。平按：《素问》二 下，有渐多之三字；十四 下，有渐少之三字。）邪客于足阳明之络，令人鼽衄下齿寒，刺中指爪甲上与肉交者各一 ，左刺右，右刺左。（足阳明丰隆之络，别者上络颈，合诸经之气，下络喉嗌，故从鼽入于下齿，所以邪客令人鼽衄下齿冷也。手阳明经入下齿中，足阳明经入上齿中，不入下齿。

　　今言齿寒者，足阳明络入下齿也。又寻络之生病处，不是大络行处者，乃是大络支分小络发病者也。

　　平按：《素问》络作经，下齿作上齿，中趾作中趾次趾，王注谓中趾当是大趾传写之误。《甲乙经》注云：“《素问》注云：刺大趾次趾。”新校正云：“按《甲乙经》云刺足中趾爪甲上，无次趾二字，盖以大趾次趾为中趾义，与王注同。”平按：缪刺乃刺络所生病，故上文经云：络病者，其痛与经脉缪处，故名曰缪刺。王氏以足阳明之络作经，故下齿亦作上齿，复以中趾为大趾次趾之误，谓宜刺厉兑穴，是直以络病为经病矣，不若杨注为允。）邪客于足少阳之络，令人胁痛咳汗出，刺足小趾次趾爪甲上与肉交者各一 ，不得息立已，汗出立止，咳者温衣饮食，一日已，左刺右，右刺左，病立已，不已，复刺之如法。（又足少阳光明之络，去足踝五寸，别走厥阴，下络足跗，不至于胁。足少阳正别者，入季胁之间，循胸里属胆，散之上肝贯心，上挟咽，故胁痛也。贯心上肺，故咳也。贯心，故汗出也。与肉交处刺络邪客处不得息者，亦肺病也。肺以恶寒，故刺出血已，须温衣暖饮食也。平按：胁痛下《素问》、《甲乙》有不得息三字。《甲乙》无次趾二字。）邪客于足少阴之络，令人咽痛不可内食，无故善怒，气上走贲上，刺足下中央之脉各三 ，凡六刺，立已，左刺右，右刺左。（足少阴大钟之络，别者旁经上走心包，故咽痛不能内食也。少阴正经，直者上贯肝膈，络既旁经而上，故善怒气走贲上也。贲，膈也。足下中央有涌泉穴，少阴脉也。

　　平按：《素问》咽作嗌。贲《素问》王注谓气奔，新校正引《难经》谓胃为贲门，杨玄操云：贲，膈也。与此注同，《素问》王注非是。注足下袁刻误作足上。）邪客于足太阴之络，令人腰痛引少腹控 ，（足太阴公孙之络，别者入络肠胃。足太阴别，上至髀合于阳明，与别俱行，上络于咽，贯舌中。故舌中央脉者，即足太阴别脉者也。此络既言至髀上行，则贯腰入少腹过 ，所以腰痛引少腹控 者也。平按：《素问》此节上有嗌中肿至左刺右右刺左二十九字，本书在后邪客于手足少阴太阴之上，王氏以为错简而迁于此节之上。）不可以仰息，刺其腰尻之解，两胂之上，以月死生为 数，发针立已，左刺右，右刺左。（尻解之两胂上，此络之腰刺也。胂，以真反。平按：仰息袁刻误作作息。以月上《素问》、《甲乙》有是腰俞三字，新校正云：全元起本旧无此三字。）邪客于足太阳之络，令人拘挛背急，引胁而痛，内引心而痛，（足太阳飞扬之络，去踝七寸，别走少阳，不至腰 。足太阳正别，入 中，其一道下尻五寸，别入于肛，属于膀胱，散之肾，从膂当心入散，直者从膂上于项，复属太阳，故邪客拘挛背急引胁引心痛。平按：内引心而痛，《素问》无此五字，新校正云全元起本及《甲乙经》均有此五字，据此则本书与全本同。）

　　刺之从项始，数脊椎挟背疾按之，应手而痛，刺之旁，三 立已。（脊有二十一椎，以两手挟脊当椎按之，痛处即是足太阳络，其输两旁，各刺三 也。平按：应手而痛刺之，《素问》而痛作如痛，《甲乙》刺之作刺入。）邪客于足少阳之络，令人留于枢中痛，髀不举，刺枢中以豪针，寒则久留针，以月死生为 数，立已。（又足少阳光明之络，去踝五寸，别走少阴，不至枢中。足少阳正别，绕髀入毛际，合厥阴，别者入季肋间，故髀枢中久痛及髀不举也。留，停久也。豪针，如毫毛也，如虫虻喙也，静以徐往，微养之久留，以取痛痹也。平按：不举《素问》作不可举，《甲乙》作不得气。为 数，《素问》无 字。）治诸经刺之所过者不痛，则缪刺之。（刺十二经所过之处不痛者，病在于络，故缪刺也。平按：《甲乙》诸经上无治字。不痛《素问》、《甲乙》作不病。）

　　耳聋，刺手阳明，不已，刺其通脉出耳前者。（巨刺手阳明并商阳等穴，不已，巨刺手太阳出走耳听会之穴也。平按：《甲乙》通脉作过脉。）齿 ，刺手阳明，不已，刺其脉入齿中者，立已。

　　（刺手阳明输三间等穴，不已，刺手阳明兑端穴。平按：刺手阳明下《甲乙》有立已二字。《素问》齿中下无者字。注兑端穴，查《甲乙经》手阳明无兑端穴，惟手三里穴在曲池下二寸，按之肉起兑肉之端，兑端恐即手三里穴。）邪客于五脏之间，其病也，脉引而痛，时来时止，视其病脉，缪刺之，于手足爪甲上，视其脉，出其血，间日一刺，一刺不已，五刺已。（五脏之脉，引而有痛，视其左右病脉所在，可缪刺之。手足爪甲上，十二经脉井之络脉，故取之也。亦是取经井以疗络病也。平按：病脉，脉字《素问》无。）缪传刺上齿。（足阳明络，左病右痛，右病左痛，可刺上齿足阳明络。平按：《素问》刺作引。）齿唇寒痛，视其手背脉血者去之，足阳明中指爪甲上一 ，手大指次指爪甲上各一 ，立已，左取右，右取左。（手阳明脉，入下齿中，还出挟口交人中，足阳明脉，入上齿中，还出挟口环唇，下交承浆，故取手阳明血络，以去齿唇痛也。足中趾爪甲上，足阳明络，故亦取之。手大指次指爪甲上，亦是手阳明络，故亦取之。皆视其病左右，缪刺之。平按：齿唇寒痛《甲乙》无痛字，注云：“《素》多一痛字。”足阳明上《甲乙》有刺字。）嗌中肿，不能内唾，时不能出唾者，缪刺然骨之前出血，立已，左刺右，右刺左。

　　（足少阴经，出然骨而上肺中，循喉咙，挟舌本，故嗌中肿，刺然骨前络脉也。平按：《素问》此节在邪客于足太阴之络之上，唾者下无缪字。《甲乙》左刺右右刺左，刺作取。）邪客于手足少阴太阴足阳明络，此五络皆会于耳中，上络左角，（手少阴、足少阴、手太阴、足太阴、足阳明，此五经脉，手少阴通里，入心中，系舌本，孙络至耳中。足少阴经至舌本，皮部络入耳也。手太阴正别，从喉咙，亦孙络入耳中。足太阴经，连舌本下，散舌下，亦皮部络入耳中。足阳明经，上耳前，过客主人前，亦皮部络入耳中。此之五络，入于耳中，相会通已，上络于左角。左角，阳也。）

　　五络俱竭，令人身脉皆动而形无知也，其状如尸厥，（此之五络，为身纲纪，故此脉绝，诸脉乱动，形不知人，与尸厥死之相似，非尸厥也。平按：其状若尸厥《素问》、《甲乙》作“其状若尸，或曰尸厥”。）刺足大趾内侧甲下去端如韭叶，此刺足太阴隐白穴也。平按：甲下《素问》、《甲乙》作爪甲上。）后刺足心，（刺足少阴涌泉穴也。）后刺足中趾甲上各一 ，（刺足阳明厉兑穴也。平按：中趾下《素问》、《甲乙》有爪字。）后刺手大指之内去端如韭叶，（刺手太阴少商穴也。平按：之内《素问》作内侧。）后刺少阴兑骨之端各一 ，立已，（刺手少阴神门穴也。此前五刺，皆中其经穴，以调络病。平按：此节上《素问》有后刺手心主五字，王注谓中冲穴，新校正谓《甲乙》不刺手心主，此五络亦不及手心主，王氏相随注之，非是。）不已，以竹筒吹其两耳， 其左角之发方寸燔治，饮以美酒一杯，不能饮者灌之，立止。（ ，耻历反，除也。耳中，五络会处也。左角，五络络处也。平按：《甲乙》耳下有中字， 作剔。《素问》竹筒作竹管，方寸作方一寸。）凡刺之数，必先视其经脉，切而顺之，审其虚实而调之，不调者经刺之，（不调者，偏有虚实也。偏有虚实者，可从经穴调其气也。平按：切而顺之，顺《素问》作从，《甲乙》作循。）有痛而经不病者缪刺之，（循经候之不见有病，仍有痛者，此病有异处，故左痛刺右等，名曰缪刺。）因视皮部有血络者尽取之，此缪刺之数也。（缪刺之处皮部络邪血，皆刺去之，名曰缪刺之法。数，法也。平按：因《甲乙》作目。《素问》因视下有其字，《甲乙》同。）

　　卷第二十三·九针之三

　　量气刺

　　平按：此篇自篇首至末，见《灵枢》卷十第六十七《行针》篇。自或神动而气先针行至末，又见《甲乙经》卷一第十六。

　　黄帝问于岐伯曰：余闻九针于夫子而行之百姓，百姓之血气各不同形，或神动而气先针行，或气与针相逢，或针已出气独行，或数刺乃知，或发针而气逆，或数刺病益剧，凡此六者，各不同形，愿闻其方。岐伯曰：重阳之人，其神易动，其气易往也。（夫为针之法，以调气为本，故此六者，问气之行也。平按：《甲乙》无黄帝问至各不同形二十八字，病亦剧作病益甚，重阳之人作重阳之盛人。）黄帝曰：何谓重阳之人？岐伯曰：重阳之人， 蒿蒿，言语善疾，举足善高，（重阳之人，谓阳有余也。 ，相传许娇反。 蒿蒿，言其人疏 也。平按： 《甲乙》作矫矫。蒿蒿《灵枢》作高高。注 袁刻作恍。）心肺之脏气有余，阳气滑盛而扬，故神动而气先行。（五脏阴阳者，心肺为阳，肝脾肾为阴，故心肺有余为重阳也。重阳之人，其神才动，其气即行，以阳气多也，故见持针欲刺，神动其气即行，不待针入，其人与之刺微为易也。）黄帝曰：重阳之人而神不先行者，何也？（自有重阳，要待针入，其气方行，故须问之。平按：《甲乙》无此一节。）岐伯曰：此人颇有阴者。黄帝曰：何以知其颇有阴也？岐伯曰：多阳者多喜，多阴者多怒，数怒者易解，故曰颇有阴，其阴阳之合难，故其神不能先行也。（欲知重阳仍有阴者，候之可知。但人多阳者其心多喜，多阴者多怒，仍有数怒易解，即是重阳有阴人也。重阳有阴人，其气不得先针行。平按：合上《灵枢》、《甲乙》有离字。）黄帝曰：其气与针相逢奈何？岐伯曰：阴阳和调而血气淖泽滑利，针入而气出，疾而相逢也。（阴阳和平之人，以其气和，故针入即气应相逢者也。）黄帝曰：针以出而气独行者，何气使然？岐伯曰：其阴气多而阳气少，阴气沉而阳气浮，沉者藏，故针以出，气乃随其后，故独行也。（多阴少阳之人，阴气深而内藏，故出针后，气独行也。

　　平按：《灵枢》针以出作针已出，阳气浮沉者藏作阳气浮者内藏，《甲乙》同。）黄帝曰：数刺乃知者，何气使然？岐伯曰：此人多阴而少阳，其气沉而气注难，故数刺乃知也。（知者，病愈也。其人阴多阳少，其气难宣，故数刺方愈也。平按：气注难《灵枢》、《甲乙》作气往难，据上文经云其气易往，恐系往字传写之误。）黄帝曰：针入而逆者，何气使然？岐伯曰：其气逆，与其数刺病益甚者，非阴阳之气、浮沉之势也，此皆粗之所败，工之所失，其形气无过焉。（刺之令人气逆，又刺之病甚者，皆是医士不知气之浮沉，非是阴阳形气之过也。）

　　卷第二十三·九针之三

　　量顺刺

　　平按：此篇自篇首至末，见《灵枢》卷八第五十五《逆顺》篇。自刺法曰无刺 之热至不治已病，见《甲乙经》卷五第一。自伯高曰兵法无迎逄逄之气至与脉相逆者，又见日本《医心方》卷一。

　　黄帝问伯高曰：余闻气有逆顺，脉有盛衰，刺有大约，可得闻乎？（设此三问，为调气之要也。）伯高对曰：气之逆顺者，所以应天下阴阳四时五行也。（一，知逆顺，谓知四时五行逆顺之气，根据而刺也。平按：《灵枢》天下作天地。）脉之盛衰者，所以候血气之虚实有余不足。（二，知候脉，谓候寸口人迎血气虚实也。）刺之大约者，必明知病之可刺，与其未可刺，与其已不可刺也。三知刺法，谓知此病可刺、此未可刺、此不可刺也。约，法也。黄帝曰：候之奈何？伯高曰：兵法：无迎逄逄之气，（逄，蒲东反，兵气盛也。平按：《医心方》兵法下有曰字。）无击堂堂之陈。刺法曰：无刺 之热，（ ，呼笃反，热炽盛也。堂堂，兵盛貌。兵之气色盛者，未可即击，待其衰然后击之。刺法亦尔，邪气盛者，消息按摩，折其大气，然后刺之，故曰无刺 热也。）无刺漉漉之汗，（漉漉者，血气泄甚大虚，故不可刺之也。）无刺浑浑之脉，（浑浑，浊乱也。凡候脉浊乱者，莫知所病，故不可刺也。）无刺病与脉相逆者。（形病脉不病，脉病形不病，名曰相反。逆，反也。）黄帝曰：候其可刺奈何？伯高曰：上工，刺其未生者也；（内外二邪虽有，未起病形，刺之以为上工也。）其次，刺其未盛者也；（已成微病，未为盛者，刺之以为上工者也。平按：未盛《甲乙》作未成。）其次，刺其已衰者；（病虽已衰，未即能愈，刺之以为中工者也。）下工，刺其方袭也，与其形之盛者也，与其病之与脉相逆者也。（方，正方。袭，重也。正病重叠，病形复盛，病脉相反，刺之以为下工者也。）故曰：方其盛也，勿敢毁伤，刺其已衰，事必大昌。（言工有损益也。）故曰：上工治不病，不治已病。此之谓也。（不病，未病之病也。已病，已成病也。

　　平按：治不病《灵枢》、《甲乙》作未病。《甲乙》无此之谓也四字。）

　　卷第二十三·九针之三

　　疽痈逆顺刺

　　平按：此篇自篇首至末，见《灵枢》卷九第六十《玉版》篇。自黄帝曰病生之时至末，又见《甲乙经》卷十一第九。

　　黄帝曰：余以少针为细物也，夫子乃上合之于天，下合之于地，中合之于人，余以为过针之意矣，愿闻其说。（九针微细之道，以合三才之大，余恐太过也。物，道也。平按：少针《灵枢》作小针，乃下有言字。）岐伯曰：何物大于针者乎？夫大于针者，唯五兵者焉。五兵者，死备也，非生之备也。且夫人者，天地之镇塞也，其可不参乎？夫治人者，亦唯针焉。夫针与五兵，其孰小乎？（夫人之为天地镇塞，贵莫大焉。兵有五者，一弓、二 、三矛、四戈、五戟，死之之具也。九针虽小，生人之器也，圣人用之，理于百姓，孰为小道？故大之无外，小之无内，细入无间，令人久寿者，其惟九针乎。平按：非生之备也《灵枢》作非生之具。天地之镇塞也，《灵枢》无塞字。注五兵，《周礼·夏官》司兵掌五兵，郑司农云：“五兵者，戈、 、戟、酋矛、夷矛。”又步卒之五兵，无夷矛而有弓矢。与此略异。）黄帝曰：病生之时，有喜怒不测，饮食不节，阴气不足，阳气有余，营气不行，乃发为疽痈。（痈生所由，凡有四种。测，度也。喜怒无度，争气聚，生痈一也。饮食不根据节度，纵情不择寒温，为痈二也。脏阴气虚，腑阳气实，阳气实盛，生痈三也。邪客于血，聚而不行，生痈四也。痈疽一也，痈之久者败骨，名曰疽也。平按：《灵枢》、《甲乙》病生之时作生病之时。）阴阳气不通，两热相薄，乃化为脓，针小能取之乎？（以下言生脓所由也。邪客于皮肤之中，寒温二气不和，内外两热相击，腐肉故生于脓，恐小针不能取之。平按：不通上《灵枢》无气字。《甲乙》两热作而热。）岐伯曰：圣人不能使化者，为邪之不可留也。故两军相当，旗帜相望，白刃陈于中野者，此非一日之谋也。能使其人，令行禁止，卒无白刃之难者，非一日之务也，须久之方得也。（平按：《灵枢》邪之作之邪，须久之方得也作须臾之得也。自圣人不能使化者至须久之方得也，《甲乙》无此一段。）夫至使身被痈疽之病、脓血之聚者，不亦离道远乎？夫痈疽之生也，脓血之成也，不从天下，不从地出，积微之所生也。故圣人之治，自于未有形也，愚者遭其已成也。（帜，昌志反，幡也。圣人不能使身化为病者，以圣人理之未乱，其邪不可留于身也。故譬白刃陈于中野，谋之在久，士卒无难，习之日远，痈疽不生，调中多日，故身遭痈疽之病，去和性之道远矣。

　　夫积石成山，积水成川，积罪成祸，积气成痈，非从天下地出，皆由不去脆微，故得斯患也。圣人不尔，于国理之未乱，于身约之于未病，不同愚人，渴而掘井，斗方铸兵也。平按：《甲乙》无不从天下不从地出八字，积微作积聚。故圣人之治自于未有形也《灵枢》作故圣人自治于未有形也，《甲乙》作自治于未形。注白刃，袁刻刃字作仞。圣人不尔，尔误作亦。斗方铸兵，方作而。）

　　黄帝曰：其以有形不子遭，脓以成不子见，为之奈何？（遭，逢也。子，百姓，帝以百姓如子者也。言不逢者，痈之有形，百姓不能逢知也，痈之有脓，百姓亦不见，为之奈何也。平按：“其以有形不子遭，脓以成不子见”《灵枢》作“其已形不予遭，脓已成不予见”，《甲乙》作“其已有形，脓已成”。）岐伯曰：脓以成，十死一生，（痈生于节、背及腹内，脓成不可疗，故十死一生。平按：以《灵枢》、《甲乙》作已。）故圣人不使以成而明为良方，（故圣人明为良方，痈微之时疗之，弗使成也。平按：不使以成《灵枢》作弗使已成。）着之竹帛，使能者踵之，传之后世，无有终时者，为其不遭子也。（着之竹帛，为于百姓不能逢知痈疽者。平按：踵之《灵枢》作踵而，子作予。自上文故圣人不使至遭子也《甲乙》无。）黄帝曰：其以有脓血而后遭子，可造以小针治乎？（痈之生于背及节与腹内，已有脓血后，百姓逢知，小针可得疗否也。平按：其以有脓血，《灵枢》以作已，《甲乙》作已成二字。而后遭子《灵枢》作而后遭乎，《甲乙》无此四字。可造《灵枢》作不导之三字，《甲乙》无造字。）岐伯曰：以小治小者其功小，以大治大者多害，故其以成脓者，其唯砭石排锋之所取也。（以小针疗痈之小，难瘥，故曰其功小也。以大针疗脓成大，伤以处多，故得出脓。害，伤也。是以脓成唯须砭 也。平按：“以大治大多害”《甲乙》作“以大治大者其功大，以小治大者多害大”。以成脓者《灵枢》、《甲乙》作已成脓血者。砭石《灵枢》、《甲乙》作砭石。 《灵枢》、《甲乙》作铍。注难瘥袁刻作难愈。）黄帝曰：多害者，其不可全乎？（多害者，砭 之伤，即至死也。）岐伯曰：其在逆顺焉。（逆者多伤至死，顺者出脓得生也。）黄帝曰：愿闻逆顺。岐伯曰：以为伤者，白眼青黑，眼小，是一逆也；内药而呕，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此者，为顺矣。（先有五伤，后行 者，为逆也。先无五伤，脓成行 ，为顺也。嘶，先妻反，声破也。平按：白眼《甲乙》作白睛。欧《灵枢》、《甲乙》作呕，“除此”下有“五”字。）

　　卷第二十三·九针之三

　　量络刺

　　平按：此篇自篇首至末，见《灵枢》卷六第三十九《血络论》篇，又见《甲乙经》卷一第十四。

　　黄帝曰：愿闻奇邪而不在经者。岐伯曰：血络是也。（邪在血络奇络之中，故曰奇邪也。平按：经者下《甲乙》有何也二字。）黄帝曰：刺血络而仆者，何也？血出而射者，何也？血出黑而浊者，何也？血清半为汁者，何也？发针而肿者，何也？血出多若少而面色苍苍然者，何也？发针面色不变而烦闷者，何也？多出血而不动摇者，何也？愿闻其故。（刺络有此八种之异，请解所以也。平按：《灵枢》血出黑作血少黑。血清半为汁者《灵枢》、《甲乙》作血出清而半为汁者。血出多若少《灵枢》、《甲乙》作若多若少。烦闷《灵枢》作烦 。多出血《甲乙》作出血多。）岐伯曰：脉气盛而血虚者，刺之则脱气，脱气则仆。（脉中气多血少，血持于气，刺之气血俱出，其血先虚而复脱气，气血俱夺，故仆也。平按：盛《灵枢》、《甲乙》作甚。）血气俱盛而阴气多者，其血滑，刺之则射之。（阳气多者其血滑，刺之血射。此为阴气多者，阴多为涩，故阴字错也。平按：射下《灵枢》、《甲乙》无之字。）阳气蓄积，久留而不泻者，其血黑以浊，故不能射。（热气久留痈蒸，故血黑而浊也。平按：蓄积《灵枢》作畜积，《甲乙》作积蓄。）新饮而液渗于络，而未合和血也，故血出而汁别焉。其不新饮者，身中有水，久则为肿。

　　（新水未变为血，所以别行。旧水留而不泻，以为水肿。平按：未合和血《甲乙》作未和合于血。）

　　阴气积于阳，则其气因于络，故刺之血未出而气先行，故肿。（阴气久积阳络之中，刺之阴血涩而未行，阳气先行，故肿。）阴阳之气，新相得而未和合，因而泻，则阴阳俱脱，表里相离，故脱色面苍然。（得，遇也。阴阳成和则表里相持，未合刺之，故俱脱离，所以脱色面色青。平按：泻下《灵枢》、《甲乙》有之字。《甲乙》写作泻。苍然《灵枢》作苍苍然。注成袁刻作咸，亦通。）

　　刺之血多、色不变而烦闷者，刺络中虚经，虚经之属于阴者阴脱，故烦闷。（刺络血者，邪尽血变。血多其色不变，其心闷者，以其刺属脏虚经，阴气有脱，致使心闷也。平按：血多《灵枢》作血出多。《甲乙》无血多色三字。中虚经《灵枢》、《甲乙》作而虚经。）阴阳相得而合为痹者，此为内溢于经，外注于络，如是者阴阳俱有余，虽多出血，弗能虚也。（阴阳相共受邪为痹，是为阴阳俱盛，故出血不虚也。平按：外注于络，《甲乙》外上有而字。）黄帝曰：相之奈何？岐伯曰：血脉盛者，坚横以赤，上下无处，小者如针，大者如 ，即而泻之万全。（相，候也。

　　阴阳俱盛，其候如何？阴阳内经盛溢，必注于络，故候坚横盛络泻之，万全者也。平按：《灵枢》、《甲乙》无处作无常处，如 作如筋。即而泻之《甲乙》作刺而泻之。）地无失数，失数而反，各如其度。（数，理也。若失理而反取者，各如前之度。平按：地《灵枢》、《甲乙》作故。反《甲乙》作返。）黄帝曰：针入如肉着者，何也？岐伯曰：热气因于针则针热，热则肉着针，故坚焉。（肤肌气热，故令针热，则肉着转之为难，可动针久留，热去针寒，自然相离也。平按：针入如肉着者《灵枢》作针入而肉着者，《甲乙》作针入肉着。注肉着袁刻误作内着。）

　　卷第二十三·九针之三

　　杂刺

　　平按：此篇自篇首至人迎候阳，见《灵枢》卷四第十九《四时气》篇。自刺家不诊至末，见《素问》卷十四第五十五《长刺节论》篇。又自篇首至必深以留之，见《甲乙经》卷五第一。自风水肤胀至尽取之，见《甲乙经》卷八第四。自飧泄至热行乃止，见《甲乙经》卷十一第四。自温疟至五十九刺，见《甲乙经》卷七第五。自转筋于阳至皆卒针，见《甲乙经》卷十一第四。自徒水至百三十五日，见《甲乙经》卷八第四。自着痹至取其里骨，见《甲乙经》卷十第一。自为 胀中至虚补之，见《甲乙经》卷九第七。自疠风者至无食他食，见《甲乙经》卷十一第九。自腹中常鸣至三里，见《甲乙经》卷九第七。自少腹控皋至以调之，见《甲乙经》卷九第八。自善呕至以去其邪，见《甲乙经》卷九第五。自饮食不下至则散而去之，见《甲乙经》卷九第七。自少腹病肿至取三里，见《甲乙经》卷九第九。自治痈肿者至为故止，见《甲乙经》卷十一第九。自病在小腹至炅病已也，见《甲乙经》卷九第九。自病在筋至骨热病已，见《甲乙经》卷十第一。自病在诸阳脉至病已止，见《甲乙经》卷十一第二。自病风至百日而已，见《甲乙经》卷七第一中篇。自病大风至末，见《甲乙经》卷十第二。

　　黄帝问于岐伯曰：夫四时之气，各不同形，百病之起，皆有所生，灸刺之道，何者可宝？（一则四时不同，二则生病有异，灸刺总而要之，何者为贵？平按：《灵枢》宝作定，下同，注云：一本作宝。）岐伯对曰：四时之气，各有所在，灸刺之道，得气穴为宝。（灸刺所贵，以得于四时之气也。平按：《甲乙》气穴上无得字。）故春取经血脉分肉之间，甚者深刺之，间者浅取之；（春时人气在脉，谓在经络之脉，分肉之间，故春取经血脉分肉之间也。平按：《甲乙》“故春取经血脉分肉之间”作“故春刺络脉诸荥大经分肉之间”，深刺作深取。）夏取盛经孙络，取分间绝皮肤；（夏时人气，经满气溢，孙络受血，皮肤充实，故夏取盛经孙络，又取分腠以绝皮肤也。平按：《甲乙》络上无孙字，夏作长夏。分间袁刻作分肉。）秋取经输，邪气在腑，取之合；（秋时天气始收，腠理闭塞，皮肤引急，故秋取脏相之输，以泻阴邪，取腑经之合，以泻阳邪也。平按：输《灵枢》作，《甲乙》作俞。《灵枢》无气字。）冬取井荥，必深以留之。（冬时盖藏，血气在中，内着骨髓，通于五脏，故取井以下阴气逆，取荥以实阳气也。平按：《甲乙》冬取井荥作冬取井诸俞之分，必深作欲深。）风水肤胀，为五十九 ，腹皮之血者，尽取之。（以下杂刺。有此风水刺，一也。风水及肤脉，刺水穴为五十九 ，又尽刺去腹皮络血也。平按：《灵枢》风水上有“温疟汗不出为五十九 ”十字，本书在后，水作 ，五十九 作五十七 ，《甲乙》注云：“《灵枢》作五十七刺。”腹皮《灵枢》、《甲乙》作取皮肤三字。）飧泄，补三阴之上，补阴之陵泉，皆久留之，热行乃止。（飧泄刺，二也。飧泄病虚冷，皆补足三阴，上取关元等，下取阴陵泉也。

</div>
    <div class="pagination">
<a href="黄帝内经太素_page20.html">上一页</a><span>...</span><a href="黄帝内经太素_page16.html">16</a><a href="黄帝内经太素_page17.html">17</a><a href="黄帝内经太素_page18.html">18</a><a href="黄帝内经太素_page19.html">19</a><a href="黄帝内经太素_page20.html">20</a><span class="current-page">21</span><a href="黄帝内经太素_page22.html">22</a><a href="黄帝内经太素_page23.html">23</a><a href="黄帝内经太素_page24.html">24</a><a href="黄帝内经太素_page25.html">25</a><a href="黄帝内经太素_page26.html">26</a><span>...</span><a href="黄帝内经太素_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
