<!DOCTYPE html>
<html>
<head>
    <meta charset="UTF-8">
    <title>证治准绳 - 第 162 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 162 页/共 348 页</h1>
    <div class="content">　　右防咀每服五钱水盏半加人参三分煎至七分热服
　　柴胡散　治妇人寒热体瘦肢节疼痛口干心烦不欲饮食北柴胡　赤茯苓　黄耆　白术【各一钱】麦门冬【三钱】鼈甲【醋炙二钱】人参　地骨皮　枳殻【麸炒】生地黄　桑白皮　赤芍药　桔梗　甘草【各半钱】
　　右作一服水二钟生姜三片煎至一钟不拘时服
　　桃仁丸　治妇人头目昏重心神烦闷或时寒热肢节疼痛不欲饮食
　　桃仁【汤浸去皮尖双仁麸炒防黄】芎防　白术　柴胡【去苗】人参【去芦】生地黄　酸枣仁【防炒各一两】赤茯苓　诃黎勒皮【各七钱半】枳殻【麸炒防黄去穰】赤芍药【各半两】
　　右为末炼蜜和捣三二百杵丸如梧桐子大毎以生姜荆芥薄荷汤下三十丸
　　青蒿散　治男子妇人肢体倦疼虚劳寒热用青蒿八丸月间将成实时采去枝梗以蒿用童便浸三日晒干为末每服二钱乌梅一个煎七分服　右三方热多者宜之
　　师尼寡妇异乎妻妾之治罗刘宋禇澄疗师尼寡妇别制方者盖有谓也此二种寡居独隂无阳欲心萌而多不遂是以隂阳交争乍寒乍热全类温疟乆则为劳尝读史记仓公传载济北王侍人韩女病腰背痛寒热众医皆以为寒热病治之不瘥仓公曰此病得之欲男子不可得也众曰何以知欲男子不可得仓公曰诊其脉肝脉出寸口是以知之盖男子以精为主妇人以血为主男子精盛以思室妇人血盛以懐胎夫肝摄血者也是厥隂肝脉出寸口上鱼际则隂盛可知故知禇氏之言信有谓矣
　　大师尼寡妇与室女出嫁愆期者多因欲心而未遂恹恹成病乍寒乍热久则为劳又有经闭白淫痰逆头风膈气痞闷面防瘦瘠等证皆寡妇之病也　薛前证若肝脉出鱼际用小柴胡加生地黄送下生地黄丸久而血虚佐以四物汤　若兼怒动肝火而寒热者佐以加味逍遥散　若兼亏损肝经而寒热者佐以八珍汤　若兼亏损元气而寒热者佐以补中益气汤　若兼郁伤脾气而寒热者佐以济生归脾汤　一妇人因夫经商久不归发寒热月经旬日方止服降火凉血药反潮热内热自汗盗汗月经频数余曰热汗气血虚也经频肝脾虚也用归脾汤六味丸而愈尝治兼证既愈而寒热不衰当仍用夲证药　一妇人年三十有七早孀居两腿骨作痛晡热体倦月经不调或发寒热数年矣一日颈项两侧结核两脇胀痛此系肝经郁火而成也先用小柴胡汤合四物数剂肝症顿愈又用加味逍遥散加泽兰乳香没药三十剂血症渐愈再用加味归脾汤年余而安　一孀妇两腿作痛或用除湿化痰等药遍身作痛而无定处此血症也不信乃服流气饮之类而殁　一放出宫人年四十余臀腿内股作痛晡热口干月经不调此系肝经血少不能养经络而然也宜加味逍遥散加泽兰叶五十帖诸症稍缓又以归脾汤二百余剂而痊　一放出宫人臀腿肿痛内热晡热恶寒体倦咳嗽胸痞月经过期而少彼以为气毒流注服清热理气之剂益甚此肝经瘀血停留所致盖肝经上贯鬲布脇肋循喉咙下循腘内臁绕隂器抵少腹主治之法但当补其所不胜而制其所胜补者脾也制者肝也经曰虚即补之实即防之此定法也彼不信仍服前药遂致不起
　　夲生地黄丸　许学士治一尼患恶风体倦乍寒乍热面赤心悸或时自汗是时疫气大行医见其寒热作伤寒治之用大小柴胡汤杂进数日病急召予诊之三部无寒邪脉但厥隂长而上鱼际宜服抑隂等药故制此方
　　生地黄【二两】柴胡　秦艽　黄芩【各半两】芍药【一两】
　　右为细末炼蜜丸如桐子大每服三十丸用乌梅汤吞下日三服不拘时
　　恶寒
　　大妇人恶寒者亦有隂阳二证发热而恶寒者发于阳也无热而恶寒者发扵隂也发于阳者宜解表脉必浮数发于隂者宜温里脉必沈细又有汗后利后恶寒及背恶寒已上疾证方治并载百问不复防引仆尝治一妇人但恶寒别无他证六脉平静遂用败毒散而安此药能去表中风邪故也经云恶寒家慎不可过当覆衣被及近火气寒热相薄脉道沈伏愈令病人寒不可遏但去被撤火兼以和表之药自然不恶寒矣妇人恶寒尤不可近火寒气入腹血窒结聚针药所不能治矣薛前证若怠惰嗜卧洒淅恶寒乃阳不能升发用升阳益胃汤若劳伤形气而恶寒乃无阳以防卫用补中益气汤若饮食伤脾胃而恶寒乃元气虚损用六君子汤若加烦躁妄言或欲饮水仍进前剂但加姜桂若体倦烦渇头痛自汗用补中益气汤加五味麦门东垣云昼则发热恶寒是隂气上溢于阳分也夜则恶寒是隂血自旺于隂分也海藏云六月大热之气反得大寒之证当舍时从证治以姜桂之类丹溪云久病恶寒乃痰郁于脾抑遏阳气不得外泄治当解鬰
　　证治凖绳卷五十八
<子部,医家类,证治准绳>
　　钦定四库全书
　　证治准绳卷五十九
　　明　王肯堂　撰
　　女科
　　杂症门
　　中风
　　药隐云妇人中风角弓反张风痹手足不随偏枯口噤口眼防斜风头痛血风心神惊悸癫狂骨节风血风走注瘙痒瘾疹风痰诸证虽各有方论亦要先明其大体察脉之虚实辨证之冷热相人强弱入脏入腑在络在经首以方调治末要猛速用药今之治法先宜顺气然后治风万不失一盖有中风中寒中暍中痰中气皆能令人涎潮昏塞所谓朱紫相凌玉石不分医者不可不详而究之如中风若作中气治之十愈八九中气若作中风治之十无一生所以疑惑之间不问中风中气首以苏合香丸五积散加麝煎如中痰则有参苏饮如中寒则有理中汤如中暍则有白虎汤如的然是中风有三生饮木香煮散排风续命风引大小竹沥大八风汤辨其冷热虚实而投之未有不安者也然此疾积袭之乆非一日所能致今人服药三五服便责无効其责医者亦速矣正宜大剂乆服方有其効孟子曰七年之病求三年之艾也　大夫中风者虚风中于人也风是四时八方之气常以冬至之日自坎而起候其八方之风从其乡来者主长养万物若不从其乡来者名为虚贼风害万物人体虚者则中之当时虽不即发停在肌肤后或重伤于风前后重沓因体虚则发入脏腑俞俞皆在背中风多在俞入随所中之俞而乃发病妇人血气虚损故令中风也当察口眼开阖以别重轻涎沫有无以明证治如眼开口闭手足不开涎不作声者可治如眼闭口开声如鼾睡遗尿不觉者死　按卒仆暴厥之证不论男子妇人是风是寒是气是食是痰是湿但要分得闭与脱二证明白如牙闗紧闭两手握固即是闭证宜苏合香丸三生饮之类开之若口开手撒即是脱证宜用大剂黄芪人参煎浓汤灌之虽曰在法不治亦十救五六若误服苏合香丸之类即不可救矣盖斩闗夺门之药原为闭证设若施之脱证是人既入井而又下之石也　薛中风者即内经所谓偏枯风痱风懿风痹是也而有中腑中脏中血脉之分焉夫中腑者为在表中脏者为在里中血脉者为在中在表者宜微汗在里者宜微下在中者宜调荣中腑者多着四肢如手足拘急不仁恶风寒此数者病浅皆易治用加减续命汤之类中脏者多滞九窍如眼瞀者中于肝舌不能言者中于心唇缓便秘者中于脾鼻塞者中于肺耳聋者中于肾此数者病深多难治中血脉者外无六经之证内无便溺之阻肢不能举口不能言用大秦艽汤主之中腑者多兼中脏如左闗脉浮面目青左脇偏痛筋脉拘急目瞤头目手足不收坐踞不得此中胆兼中肝也用犀角散之类如左寸脉浮洪面舌赤汗多恶风心神颠倒言语謇涩舌强口干忪悸恍惚此中小肠兼中心也用麻黄散之类如右闗脉浮缓或浮大面唇黄汗多恶风口防语涩身重怠惰嗜卧肌肤不仁皮肉瞤动腹膨不食此中胃兼中脾也用防风散之类如右寸脉浮濇而短面色白鼻流清涕多喘胸中冒闷短气自汗声嘶四肢痿弱此中大肠兼中肺也用五味子汤之类如左尺脉浮滑面目黧黒腰脊痛引小腹不能俛仰两耳虚鸣骨节疼痛足痿善恐此中膀胱兼中肾也用独活散之类此皆言真中风也而有气血之分焉盖气虚而中者由元气虚而贼风袭之则右手足不仁用六君子汤加钓藤姜汁竹沥血虚而中者由隂血虚而贼风袭之则左手足不仁用四物汤加钓藤竹沥姜汁气血俱虚而中者则左右手足皆不仁也用八珍汤加钓藤姜汁竹沥其与中风相类者则有中寒中湿中火中气食厥劳伤房劳等证如中于寒者谓冬月卒中寒气昏胃口噤肢挛恶寒脉浮紧用麻黄桂枝理中汤之类中于暑者谓夏月卒冐炎暑昏冒痿厥吐泻喘满用十味香薷饮之类中于湿者丹溪所谓东南之人多因湿土生痰痰生热热生风也用清燥汤之类加竹沥姜汁中于火者河间所谓非肝木之风内中六淫之邪外侵良由五志过极火盛水衰热气拂郁昏冒而卒仆也用六味丸四君子独参汤之类内有恚怒伤肝火动上炎者用柴胡汤之类中于气者由七情过极气厥昏冒或牙闗紧急用苏合香丸之类误作风治者死食厥者过于饮食胃气自伤不能运化故昏冒也用六君子加木香劳伤者过于劳役耗损元气脾胃虚衰不任风寒故昏冒也用补中益气汤房劳者因肾虚精耗气不归源故昏冒也用六味丸此皆类中风者也夫内经主于风河间主于火东垣主于气丹溪主于湿愚之斯论僣补前人之阙也若夫地之南此人之虚实固有不同其男子女人大略相似当与后论防看通变治之【内方并见杂病中风】靳阁老夫人先胸脇胀痛后四肢不收自汗如水小便自遗大便不实口紧目瞤饮食颇进十余日矣或以为中脏公甚忧余曰非也若风既中脏真气既脱恶证既见祸在反掌焉能延之乃候其色面目俱赤面时或青诊其脉左三部洪数惟肝尤甚余曰胸乳胀痛肝经血虚肝气痞塞也四肢不收肝经血虚不能养筋也自汗不止肝经风热津液妄泄也小便自遗肝经热甚隂挺失职也大便不实肝木炽甚克脾土也遂用犀角散四剂诸证顿愈又用加味逍遥散调理而安后因郁怒前证复作兼发热呕吐饮食少思月经不止此木盛尅土而脾不能摄血也用加味归脾汤为主佐以加味逍遥散调补肝脾之气清和脾肝之血而愈后每遇怒或睡中手足抽搐复用前药即愈　大防朱云溪母于九月内忽仆地痰昧不省人事唇口防斜左目紧小或用痰血之剂其势稍缓至次年四月初其病复作仍进前药埶亦渐缓至六月终病乃大作小便自遗或谓风中于脏以为不治余诊之左闗洪而数此属肝火血燥也遂用六味丸加五味子麦门芎归一剂而饮食顿进小便顿调随用补中益气加茯苓山栀钓藤丹皮而安至十月复以伤食腹痛作泻左目仍小两闗尺脉洪鼓指余以六君加木香吴茱升麻柴胡一剂而痛泻俱缓复以六君加肉果故纸一剂诸脉顿平痛泻俱止余谓左闗洪由肝火血燥故左目小右关洪由肝邪乗脾故唇口防邪腹痛作泻二尺鼓指由元气下陷设以目紧口防误作风中投以风药以腹痛泄泻误作积滞投以峻剂复耗元气为害甚矣后以阳虚恶寒围火过热致痰喘误服寒剂而卒　一妇人因怒仆地语言謇澁口眼防斜四肢拘急汗出遗尿六脉洪大肝脉尤甚皆由肝火炽甚盖肝主小便因热甚而自遗也用加味逍遥散加钓藤及六味丸寻愈　一老妇两臂不遂语言謇澁服袪风之药反致筋挛骨痛余谓此肝火血虚所致用八珎汤补气血用地黄丸补肾水佐以排风汤年余而愈　一妇人经行口眼歪斜痰涎壅盛此血虚而肝火动用加味逍遥散加丹皮治之寻愈后因饮食停滞日吐痰涎此脾气虚不能摄涎归经也用六君子二十余剂而安　一妇人因怒口眼防斜痰涎上涌口噤发搐此脾肺气虚而肝木旺用六君子加木香钓藤柴胡治之渐愈又用加味归脾汤调理而安　一产妇勤于女工忽仆地牙闗急痰喘气粗四肢不遂此气血虚而发痉朝用补中益气加茯苓半夏夕用八珍加半夏各三十余剂不应此气血之未服药之未及也仍用前二汤又五十余剂寻愈　一妇人素性急患肝风之证常服搜风顺气丸秦艽汤之类后因大怒吐血唇口牵紧小便频数或时自遗余以为肝火旺而血妄行遂用小柴胡汤加山栀牡丹皮渐愈五年之后又大怒吐血误服降火袪风化痰之剂大便频数胸满少食用清气化痰之剂呕而不食头晕口干不时吐痰用导痰降火之类痰出如涌四肢常冷余曰呕而不食胃气虚弱也头晕口干中气不能上升也痰出如涌脾气不能摄涎也四肢逆冷脾气不能运行也用补中益气加茯苓半夏治之诸症渐愈又用加味归脾汤兼服而安陈癸丑春有一妇人年四十二三其证语言气短足
　　弱行得数步则口若含霜七十日内三次经行则口冷头目晕足冷则透心冷痛毎行则口中冷气不相续有时鼻中热面赤翕然而热身体不仁不能行步手足不随不能俛仰冷痹骨痛有时悲伤梦与前夫相随则上气奄然而极心惊志意不定恍惚多忘却能食如此仅一年许医者投热药则面翕然而热气满胸中咽中窒塞闷絶投冷药则泻又一医者以十全汤服之则发烦躁心惊而跳一医以双和汤服之觉面上与腹中如火燂心愈惊欲吐不吐大便秘里急后重求仆诊之六脉缓喜见于春此是可治之疾未供药间忽然吐泻泻后觉肛门如火虽泻却不多仆且与兪山人降气汤八服次日诊之脉差有力云服药后觉鼻热心烦闷齿噤与参苏饮八服黄连丸一两越三日云服药后如故与茯苓补心汤服皆无効仆以脉证详之只是排风汤甚对或曰何以知之一能食饮此风饥也二七十日三次经行此是荣经有风血得风散也三头目晕此肝风也四面赤翕然而热悲伤此心风也五身体不仁不能行步梦与前夫相随此脾风也六手足不随腰痛难俛仰冷痹骨疼此肾风也因令人心惊恍惚多忘真排风汤证也或曰风脉当浮今脉缓微弱恐非风也予曰风无一定之脉大抵此证虚肾生风然排风汤药品有十全大补汤料亦有平补之资却不僣燥供十服越三日云服有効脉亦差胜只是腹中如烟生微热大便秘此真是风症再与排风汤服加牛黄清心丸皂角丸助之越三日云服前药大烦躁发热诸证悉除只是足弱不能支时与秘传降气汤十服诸证悉退只是梦里虚惊大便滑泄频数脉尚弱与五积散加人参盐煎兼感应丸即愈但头痛重不能乆立乆坐再与排风汤脱然而安矣　缪安人年六十忽中风不省人事无汗有痰众医为不可治召仆诊之脉浮缓脾脉溢闗此真风脉先以参苏饮六服寛气下痰次以木香煮散而愈马观文夫人于七月间病气弱倦怠四肢厥逆恶寒
　　有汗少饮食一医谓伏暑一医谓虚寒治皆无効召仆诊之六脉虽弱而两闗差甚焉问是何证仆曰六脉虽弱而闗独甚此中焦寒也中焦脾也脾胃既寒不但有此证必有腹痛吐泻今四肢厥冷脾属四肢是脾胃虚冷无疑焉曰未见腹痛吐泻之证合用何治仆曰宜附子理中汤未服药间旋即腹痛而泻莫不神之即投此药而瘥
　　防风散　治妇人中风言语謇澁四肢拘急身体壮热头疼目心胸不利　防风【去芦一两】石膏【二两半】麻黄【去节】汉防己【去皮各七钱半】细辛【去苗】黄芩　川升麻　当归【去芦】桂心　芎防　赤茯苓【去皮】甘草【炙】羌活【去芦各半两】
　　右为粗散毎服八钱水一中盏半煎至一大盏去滓入淡竹沥一合更煎一两沸温服不拘时
　　芎防散　治妇人卒中风四肢不仁善笑不息　芎防【一两半】石膏【二两半】当归【去芦炒】麻黄【去节】秦艽【去芦】干姜【炮】桂心【各一两】杏仁【二十枚麸炒】黄芩【一两】　研为粗末每服
　　八钱水一中盏半煎至一大盏去滓温服不拘时候日进二三服
　　附子散　治妇人中风筋脉拘急四肢疼痛言语謇澁心胸不利　附子【炮去皮脐】细辛【各七钱半】当归【去芦炒】芎防前胡【去芦】枳殻【麸炒去瓤】黄芩　白藓皮　茯神【去木】羌活【去芦】杏仁【麸炒】汉防己【去皮】甘草【炙】麻黄【去莭】桂心【各一两】
　　右为粗末每服五钱水一中盏半生姜五片煎至一大盏去滓不拘时服
　　羌活散　治妇人中风筋脉拘急肢莭痠疼言语謇澁头目不利　羌活【去芦】天麻【各一两】芎防　酸枣仁【各七钱半微炒】蔓荆子　白附子【炮】栢子仁　牛膝【酒浸】桂心薏苡仁　当归【去芦炒】麢羊角【屑】乌蛇肉【酒拌炒令黄】蝉殻【炒各半两】麝香【另研一钱半】　研为细末入研麝香匀
　　每服一钱荳淋酒调下无时
　　南星散　治妇人中风牙闗紧急四肢强直心胸痰涎咽膈不利　天南星【生姜制】麻黄　半夏【汤洗七次姜制】赤箭【各半两】川乌头【炮去皮脐】桂心　蝎稍【各二钱半生用】麝香【半钱研】
　　右为细末入研麝香令匀毎服一钱豆淋酒调下日进二服不拘时候
　　木香煮散　治左瘫右痪并素有风湿诸药不効常服调气进食寛中　羌活　麻黄【去莭各一两】防风【七钱半】白术　陈皮　黑附子【炮】南木香　防榔　牛膝大川乌【炮】草豆蔲【连皮煨】杏仁【去皮麸炒】人参　白茯苓川芎　当归　甘草　桂心【各半两】　为防咀每
　　服四钱水一大盏半生姜五片煎至八分去滓热服大便不通加大黄心腹胀加苦葶苈滑石膈上壅滞咳嗽气促加半夏川升麻天门冬知母　此古方专主妇人中风故收之率用麻黄桂心非真中外邪不宜轻用以薛氏法调之为善其余证治方药详见杂病本门男妇初无二治也
　　角弓反张大夫妇人角弓反张者是体虚受风风入诸阳之经人之隂阳经络周环于身风乗虚入于诸阳之经则腰背反折挛急如角弓之状宜服小续命汤薛仲景先生云太阳病发汗太多致痉风病下之则痉三因方云气血内虚风寒湿热所中则痉以风能散气故有汗而不恶寒曰柔痉寒能涩血故无汗而恶寒曰刚痉非专于风湿因内虚发汗亡血筋无所荣而然乃虚象也窃谓伤寒汗下过度与产妇溃疡等病及因尅伐之剂伤损气血而变若金衰木旺先用泻青丸【幼科肝脏】后用异功散【幼科吐泻】肾水虚用六味丸【杂病虚劳】肝火旺先用加味小柴胡汤【热入血室】次用加味四物汤发热用加味逍遥散若木侮脾土用补中益气汤【杂病伤劳倦】加芍药山栀脾经郁结用加味归脾汤【杂病健忘】脾土湿热用大承气汤【伤寒胃实】大凡病后气血虚弱用参术浓煎佐以姜汁竹沥时时用之如不应用十全大补汤【杂病虚劳】更不应加附子或用参附汤缓则不救【人参一两附子二钱水煎服】
　　白僵蚕散　治妇人中风角弓反张口噤不能言皮肤顽麻筋脉抽掣　白僵蚕【一两炒】麝香【二钱半另研】乌蛇肉【炒令黄】蝉殻【炒】桑螵蛸【炒】犀角屑　天麻　独活【去芦】天南星【炮】川乌头【炮去皮脐】白附子【炮】硃砂【另研水飞】防风【去芦各半两】　研为细末入研药令匀每服二钱
　　温酒调下不拘时日三服
　　羚羊角散　治妇人中风角弓反张筋脉拘急言语謇涩心神烦闷　羚羊角【屑】鹿角胶【捣碎炒令黄燥】赤箭　酸枣仁【炒】薏苡仁【各一两】白附子【炮】芎防　当归【炒去芦】人参【去芦各七钱半】羌活【去芦】白藓皮　地骨皮　柏子仁蔓荆子　犀角屑【各半两】牛黄【另研】麝香【各二钱半另研】
　　右为细末入研药令匀每服一钱煎薄荷汤调下日进三服无时
　　紫汤　治妇人中风腰脊反张如弓之状
　　鸡粪白【一合炒微黄】大荳【二合炒熟】防风【一两去芦】　研为麄末
　　每服五钱酒水各一中盏煎至六分去滓温服不拘时候
　　乌蛇丸　治妇人中风角弓反张或身体强直牙闗紧急　乌蛇肉【酒浸】犀角屑　白附子【炮】天麻【各一两】半夏【汤洗七遍生姜制】天南星【炮】麻黄【去莭】桂心　独活【去芦】白僵蚕【炒】晚蚕沙【炒】干蝎【微炒各半两】麝香【二钱半另细】　研为
　　细末入研麝令匀炼蜜和捣二三百下丸如梧桐子大每服三十丸豆淋酒送下日二服无时
　　余并详杂病痉门
　　口噤夫妇人中风口噤者是体虚受风风入颔頬夹口之筋也手三阳之筋结入于颔頬足阳明之筋上夹于口而风挟冷乗虚入其筋则筋挛故引牙闗急而口噤也　薛前证若风邪客于手足阳门经口眼防斜用秦艽升麻汤【杂病中风】若风热伤气用省风汤【杂病中风】当与后方同用　一妇人因怒经事淋沥半月方竭遇怒其经即至甚则口噤筋挛鼻衂头痛痰痉搐搦瞳子上视此肝火炽甚以小柴胡汤【伤寒少阳】加熟地山栀钩藤治之后不复发　一妇人素隂虚患遍身瘙痒误服袪风之药口噤抽搐肝脉洪数余曰肝血为隂为水肝气为阳为火此乃肝经血虚火盛耳宜助隂血抑肝火用四物麦门五味子柴胡山栀生甘草热搐顿止又以八珍黄芪麦门五味钩藤炙草调理而愈
　　天南星散　治妇人中风口噤四肢拘急或痰气上壅天南星【姜汁炒黄】白附子【炮】黑附子【炮】乌蛇肉【酒炙】全蝎【炒等分】　研为细末毎服半钱以生姜汁温酒调不
　　拘时拗开口灌之
　　走马散　治妇人中风口噤四肢强直　附子【炮去皮脐】天麻【各半两】桂心　石膏【研如麯】麻黄【去莭】川乌头【炮去皮脐】天南星【炮】蝎稍【各二钱半】麝【另研细半钱】研为细末入麝香研令
　　匀每服二钱豆淋酒调下不拘时斡开口灌之
　　乌蛇散　治妇人中风口噤　乌蛇肉【酒浸】干蝎【炒】白僵蚕【炒】天南星【炮】天麻【各　半两】腻粉【半钱另研】　研为细
　　末入腻粉研匀毎服二钱生姜酒调下斡开口灌之
　　白术酒　治妇人中风口噤言语不得　白术【剉】黑豆【各三两炒熟】　以黄酒四升煎至二升去滓分四服斡
　　开口灌之
　　治妇人中风口噤舌夲缩语言难　芥子【一升】　细研以醋三升煎至一升涂頬颔下効
　　不语巢氏论曰脾脉络胃夹咽连舌本散舌下心之别脉系舌本今心脾二脏受风邪故舌强不得语也喉咙者气之所以上下也会厌者音声之戸舌者声之机唇者声之扇风寒客于防厌之间故卒然无音皆由风邪所伤故谓之中风失音不语经云醉卧当风使人发瘖不能言也　薛前证若因痰迷心窍当清心火若因湿痰舌强当清脾热若因风热牙闗紧急当清肝火若因风痰塞喉当导痰涎若因虚火上炎当在水之主若因气虚厥逆当益火之源若因肾虚舌瘖而不语当补肾气　一妇人因怒仆地痰涌不语灌牛黄清心丸稍苏用神仙解语汤加山栀柴胡桔梗渐愈又用六君柴胡山栀枳殻而愈　一妇人忽然不语半年矣诸药不应两尺浮数先用六味丸料加肉桂数剂稍愈乃以地黄饮子二十余剂而痊男子多有此证亦以此药治之【诸方并见杂症中风】
　　神仙解语丹　治心脾经受风言语謇澁舌强不转涎唾溢盛及疗淫邪隂神内郁塞心脉闭滞暴不能言　白附子【炮】石菖蒲【去毛】逺志【去心甘草水煮十沸】天麻　全蝎【酒炒】羌活　白僵蚕【炒】南星【牛胆酿如无只煨各一两】木香【半两】
　　右为细末水煮麯糊丸如梧桐子大量入辰砂为衣毎服二十丸至三十丸生薄荷汤吞下无时
　　防风汤　治中风内虚脚弱语謇　石斛【一两半酒炒】干地黄　杜仲【去粗皮切姜汁炒】丹参【各一两二钱半】防风　川芎麦门冬【去心】桂心　川独活【各一两】　　防咀毎服五
　　钱水一盏半枣二枚煎至八分去滓温服
　　竹沥汤　治中风入肝脾经年四肢不遂舌强语謇葳灵仙　附子【炮】苦梗　蔓荆子　防风　枳殻【去穰麸炒】川芎　当归【各等分】　为防咀毎服四钱水一
　　盏竹沥半杯姜三片煎至八分温服一日四服忌茶
　　地黄饮子等方详杂病本门
　　风痹手足不随夫妇人风痹者由风寒湿三气合而为痹风多者为风痹其状肌肤尽痛诸阳之经皆起于手足而循行于身体风寒之气客于肌肤始为痹复伤阳经随其虚处而停滞与血气相血气行则迟缓故风痹而复手足不随也　薛经云邪之所凑其气必虚前证若风邪淫旺或怒动肝火血燥筋挛用加味逍遥散脾肺气虚肌肤不仁手足麻木用三痹汤若肾水亏损不能滋养筋骨或肝脾血虚而筋痿痹用六味丸服燥药而筋挛者用四物生甘草气血俱虚用八珎汤何医林集要等方新刋丹溪心法附录云若人大拇指麻木不仁或手足少力或肌肉微掣三年内必有大风之证宜先服八风汤天麻丸防风通圣散以预防之殊不知河间云风者病之末也所以中风有瘫痪者非谓肝木之风内中亦非六淫之邪外袭良由五志过极心火炽盛肾水虚衰不能制之则隂虚阳实而热气怫郁心神昏愦筋骨无用而卒倒无知也治当以固元气为主若遽服八风等药则反伤元气适足以招风取中　一妇人因怒吐痰胸满服二陈顺气化痰之剂半身不遂内热口干形气殊倦余视之乃肝火炽盛而侮脾土也用逍遥散补中益气汤六味地黄丸喜其慎疾年余而愈一孀妇胸脇胀痛内热晡热月经不调肢体痠麻不时吐痰或用清气化痰药喉间不利白带腹胀又用清热理气药胸膈不寛肢体时麻余曰此本郁怒伤肝脾前药伤甚耳朝用归脾汤以解欝结生脾气夕用加味逍遥散以生肝血清肝火百余剂而愈后因怒肢体复麻用补中益气加山栀茯苓半夏而痊后复怒病再作月经如注脉浮洪而数此肝火伤脾不能摄血所致也用六君芎归炮姜一剂而血止用补中益气加炮姜茯苓半夏四剂而胃醒更用归脾汤逍遥散调理而痊　一妇人头晕吐痰用化痰理气药肢体或麻服袪风化痰药肢体常麻手足或冷或热此脾土虚而不能生肺金用补中益气加茯苓半夏炮姜二十余剂脾气渐复诸证稍愈更用加味逍遥散三十余剂而愈后因怒吐痰自服清气化痰丸饮食不进吐痰甚多胸脇胀满余用六君子倍加参术少加木香数剂而康
　　三痹汤　治血气凝滞手足拘挛风痹气痹等疾　川续防　杜仲【剉姜汁炒去丝】防风【去芦】桂心　华隂细辛　人参【去芦】白茯苓【去皮】当归【去芦】白芍药　甘草【炙各一两】秦艽【去芦】生地黄　川芎　川独活【各半两去芦】黄芪【去芦】川牛膝【酒浸各一两】　为防咀或为末毎服八钱水二盏生姜五片
　　枣一枚煎至一杯去滓热服无时候但腹稍空服有人病左臂不随后已痊平而手指不便无力试诸药不効服此药一料而愈
　　独活汤　治妇人风痹手足不随身体疼痛言语謇澁筋脉拘急并宜服之　独活【去芦】桑寄生　牛膝【酒浸】秦艽【去芦】赤茯苓【去皮】桂心　防风【去芦】附子【炮去皮脐】当归【炒去芦】生干地黄【各一两】杜仲【剉炒去丝】细辛【去苗】芎防　赤芍药【各七钱半】甘草【炙半两】　为防咀毎服八钱水一中盏
　　半煎至一大盏去滓温服无时
　　乌蛇散　治妇人风痹手足顽麻筋脉搐搦口眼不正言语謇澁　乌蛇肉【酒拌炒】土蜂儿【炒】天南星【炮】天雄【炮去皮脐】赤箭　麻黄【去莭】薏苡仁　芎防【各一两】羚羊角屑　干蝎【微炒】桑螵蛸【微妙】桂心　硃砂【研水飞各半两】当归【炒去芦】酸枣仁【炒】栢子仁【各七钱半】　研为细末入硃砂
　　药研匀每服一钱食前温酒调下
　　东垣羌活汤　治湿热身重或晕麻木小便赤澁下焦痿软不能行履　羌活　防风　柴胡【各一钱】藁本独活　茯苓　泽泻　猪苓　黄芪【炒】甘草【炙】陈皮　黄蘖【酒炒黒】黄连【炒】苍术　升麻　川芎【各五分】
　　右水煎服
　　甘草附子汤　治风湿相骨节烦疼不时抽痛不能伸屈抑之则痛剧汗出短气小便不利恶风不欲去衣或微肿痛　甘草【炙一两】附子【一枚重一两三四钱者方是炮去皮尖不真不効】白术【炒一两】桂枝【二两】　每一服五钱水煎
　　八珎汤　治肝脾气血俱虚不能养筋以致筋挛骨痛或不能行履或发热晡热往来等证
　　加味逍遥散　治肝经风热血燥筋挛肢体不遂内热晡热等证【八珎方见杂病虚劳本方见本科调经】
　　自汗药隐老人云寻古治中风方续命排风越婢等悉能除去而千金多用麻黄令人不得虑虚凡以风邪不得汗则不能泄也然此治中风无汗者为宜若治自汗者更用麻黄则津液转使脱泄反为大害中风自汗仲景虽处以桂枝汤至于不住发搐口眼瞤动遍身汗出者岂胜对治当此之时独活汤续命煮散复荣卫却风邪不可阙也　薛前证若腠理不固而自汗者用桂枝汤或防风白术牡蛎汤若过服风药而自汗者用白术防风汤若阳气虚弱而自汗者用芪附汤若兼盗汗用补中益气汤送六味丸如不应用当归六黄汤
　　独活汤　治风虚昏愦不自知觉手足瘈疭坐卧不能或发寒热血虚不能服发汗药及中风自汗尤宜服之　川独活　羌活　人参　防风　当归【五味各去芦】细辛【去苗】茯神【去木】半夏【汤洗七次切片子】桂心　白薇　逺志【去心】菖蒲　川芎【各半两】甘草【七钱半炙】　为防咀毎服八钱
　　水一盏半姜五片煎七分去滓温服不拘时候
　　续命煮散　治风气留滞心中昏愦四肢无力口眼瞤动有时搐搦亡失津液渴欲引饮此能扶荣卫去虚风中风自汗及产后中风自汗尤宜服之　防风独活　当归　人参　细辛　葛根　芍药　川芎　甘草　熟地黄　半夏　逺志【去心】荆芥穗【各半两】桂心【七钱半】　为防咀每服五钱水一杯生姜三
　　大片煎至七分去滓温服不拘时汗多不止者加牡蛎粉一分半
　　补遗防风白术牡蛎散　治中风自汗不止　白术牡蛎【煅】防风【各等分】　研为末酒调下米饮亦可日
　　三服汗即止如不止可服黄芪建中汤
　　贼风偏枯药老人云偏枯者其状半身不随肌肉枯瘦骨间疼痛神智如常名曰偏枯也原其疾之由皆因隂阳偏亏脏腑怯弱经络空虚血气不足当风冲坐风邪乗虚而入内经云汗出偏沮使人偏枯详其义理如树木或有一邉津液不防注而先枯槁然后被风所害人之身体或有一邉血气不能荣养而先枯槁然后被风所苦其理显然王子亨云舟行于水人处于风水能泛舟而亦能覆舟风能养体而亦能害体盖谓船漏水入体漏风伤古人有云医风先医血血行风自灭是也治之先宜养血然后驱风无不愈者宜用大八风汤増损茵芋酒续断汤　大贼风偏枯者是体偏虚受风风客于半身也人有劳伤血气半身偏虚者风乗虚入客于半体名为偏风也其风邪入深真气去邪气留发为偏枯此由血气衰损为风所客令血气不相周荣于肌故令偏枯也　薛医风先医血此论得之大抵此证多因胎前产后失于调养以致精血干涸肝木枯槁治法当滋其化源考之生气通天论曰风客淫气精乃亡邪伤肝也隂阳应象大论曰风气通于肝风抟则热盛热盛则水干水干则气不荣故精乃亡此风病之所由作也一妇人性善怒常自汗月经先期余以为肝火血热不
　　信乃泛用降火之剂反致月经过期复因劳怒口噤呻吟肢体不遂六脉洪大面目赤色用八珍麦门五味子山栀丹皮数剂渐愈兼用逍遥散六味丸各三十余剂全愈
　　大八风汤　治中风偏枯失音半身不遂时复恍惚当归【去芦】杏仁【麸炒】甘草【炙】桂心　干姜【炮各二两】五味子升麻【各半两】川乌头【炮去皮脐】黄芩　芍药　独活
　　防风【各去芦】川芎　麻黄【去莭】秦艽　人参【各去芦】石斛【去根切酒浸炒】茯神【去木】石膏　黄耆【去芦】紫苑【各一两】大豆【三两去皮炒】　为防咀毎服五钱水二盏酒一合煎至一
　　杯去滓温服恍惚者不用酒煎　一方无茯神有逺志赤茯苓
　　増损茵芋酒　治半身不遂肌肉干燥渐渐细瘦或时防痛病名偏枯　茵芋叶　川乌头【炮去皮尖】石楠叶防风　川椒【炒出汗】女萎　附子【炮】北细辛　独活卷栢　肉桂　天雄【炮去皮】秦艽　防己【各一两】踯
　　躅花【炒】当归　生干地黄【各二两】芍药【一两】　为防咀
　　酒二斗渍之冬七日夏三日春秋各五日初服一合渐増之以知为度令酒气相续
　　续断汤　治偏枯少血　当归【三两去芦】陈皮【去白】芍药　细辛【各一两去苗】生干地黄【二两】　为防咀毎服五钱水二
　　盏煎至八分去滓温服脏寒多利者入熟附子一两和前药服之
　　补遗全生虎骨散　治半身不遂肌肉干瘦忌用麻黄发汗恐津液枯竭惟当润筋养血消风　当归【二两】赤芍药　续断【酒浸炒】白术　藁本　虎骨【炙各五两】乌蛇肉【炙半两】　研为末毎服二钱酒调下骨痛加生地
　　一两自利加天雄半两
　　虎胫骨酒　治中风偏枯四肢不随一切风痹筋脉挛拳　石斛　石楠叶　防风　虎胫骨【炙】当归　茵芋叶　杜仲【酒炒】牛膝【酒浸炒】续断【酒浸炒】芎防　巴防【去心】狗脊【去毛各一两】　以浄绢囊盛药用酒一斗渍十
　　日毎服一盏温饮
　　偏风口防　夫妇人偏风口防者是体虚受风风入于夹口之筋也足阳明之筋上夹于口其筋偏虚风因虚而乗之使其筋偏急不调故令口防僻也　薛一妇人懐抱郁结筋挛骨痛喉间似有一核服乌药顺气等药口眼歪斜臂难伸举痰涎愈多内热晡热食少体倦余以为郁火伤脾血燥生风用加味归脾汤二十剂形体渐健饮食渐进又用加味逍遥散十余剂痰热少退喉核少消更用升阳益胃汤数剂诸证渐愈但臂不能伸此肝经血少而筋挛耳用六味地黄丸以滋肾水生肝血而愈
</div>
    <div class="pagination">
<a href="证治准绳_page161.html">上一页</a><span>...</span><a href="证治准绳_page157.html">157</a><a href="证治准绳_page158.html">158</a><a href="证治准绳_page159.html">159</a><a href="证治准绳_page160.html">160</a><a href="证治准绳_page161.html">161</a><span class="current-page">162</span><a href="证治准绳_page163.html">163</a><a href="证治准绳_page164.html">164</a><a href="证治准绳_page165.html">165</a><a href="证治准绳_page166.html">166</a><a href="证治准绳_page167.html">167</a><span>...</span><a href="证治准绳_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
