<!DOCTYPE html>
<html>
<head>
    <meta charset="UTF-8">
    <title>胎产心法 - 第 7 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 7 页/共 49 页</h1>
    <div class="content">　　治妊妇恶阻，呕吐不食，头晕不敢行步。

　　苦柚皮（不拘多少）上一味浓煎汤，饮数盏即愈。吐甚者，加姜汁。

　　[卷之上] 胞漏并小产论 

　　凡妊娠经水，壅之以养胎，蓄之以为乳。其冲任气虚不能约制，故月水时下，名曰胞漏，血尽子死。

　　然亦有妊妇血盛，月信常来而胎不动，俗呼狗儿胎也。若以漏胎治之，则胎必堕。若不以漏胎治之，其胎未必堕。亦有脉见滑数，而别无风热病，经脉如常，但较前略少，此因胎小血盛有余而然，俟迟至三四月外，儿大能饮，经脉自止。今常见怀胎七八月而生子者，人但以血止为度，谓之不足月，然其受胎于未止之前，至此而足月，人实不知也。又有壮盛孕妇，按月去血点滴，若无腰酸胎动，不须服药。此血气强盛，孕至四五月后自然经止。如孕妇虚羸，腰常酸痛并胎动，而按月下血点滴，或下血不止，此非血有余，乃胎漏也，宜服加味补中安胎饮。又云胎漏多因于血热，然亦有气虚血少，服凉药而下血益甚、食少体倦者，此脾气虚而不能摄血也，宜归脾等方加减，当以脉候察之。

　　凡堕胎之病多在三五七月，如前次三月曾堕，后必如期乘其所虚而亦堕，必预服尊生安胎饮，或胎元饮加减用之，或泰山磐石散、安胎万全神应散等方，对证择用以预防之。须常服，过七月可无患矣。更宜戒房欲、气恼、劳役、爆炙诸食。又有受孕一月即堕者，人皆不觉，止知其为按月经行，不知暗堕于中矣。凡人经尽，初交得孕后，最宜将息绝欲。若再交接以扰子宫，其胎或一月、三五月必堕。试思驴马有孕，牡者近则踢之，名曰护胎，所以绝无小产之患，人可不慎欤。至若劳、怒、举重亦堕，洗下体则窍开亦堕。今之无子者，大半一月堕胎，非尽不受孕也。至于顿仆伤动胎气，宜服胶艾安胎散。三四月前胎未成形，名曰堕胎。至五六月后胎已成形，名曰半产。俗人均曰小产，总属妊妇气血虚弱，胎元不固。盖气虚则提摄不固，血弱则灌溉不周，多致小产。况妇人肾以系胞，而腰为肾之府，腰痛则堕，不可不防。凡治胎漏者，当预培其根，宜用千金保孕丸。又有止漏绝神丹，治漏胎甚效。大凡孕妇暴下水者，其胎必堕。若徐徐下水，可用补气安胎药治之。有胎漏黄浆，或如豆汁，胎动腹痛，乃肝脾湿热，用升阳除湿汤。《大全》治用黄一两，川芎一钱，糯米一合煎服。要知小产与大产不同，大产如果熟自脱，小产如生采之，破其皮壳，断其根蒂，忽略成病者不少，因而致死者恒多。然此证始因敛血以成胎，继因精血以长养，终因精血不足而萎堕，故瘀血甚少。倘有腹痛成块有形，多属血虚气逆，惟有先用生化汤去瘀生新为妙，后须大加温补。

　　若但知消瘀破滞，则逆气愈攻而愈升，多致不救，戒之戒之。妊妇三月后，尺脉或涩或微弱，胎必不固，惟脉洪盛者，胎不堕耳。所以《脉诀》内云：胎脉弦牢滑利安，沉细而微归泉路。正此之谓也。虽半产皆气血不足，然有禀质偏阴偏阳、或寒或热之异，自当凭脉调治。如阴虚内热，而用艾、附、白术、砂仁温暖之剂，则阴道愈消，如草木之无雨露，自然枯萎。如阳虚内寒，而用芩、芍凉血之剂，则脾胃虚寒，气血亦弱，犹果实春夏易生，秋冬少结也。总之，三月以前宜养脾胃，四月以后宜壮腰肾，补血顺气，佐以清热，此大法也。

　　加味补中安胎饮

　　凡孕妇元气壮盛，受胎后尚有经来几点，乃血气盛故耳。若不腰痛腿酸，不必服药。如虚羸孕妇，下血不止，或按月去血点滴，名曰胎漏，多因劳而气血两虚，或喜食爆炙热物过多而致，宜谨房事，并服补药以保全也。

　　人参（一钱）白术（土炒）当归（酒洗。各二钱）川芎黄芩（各八分）紫苏陈皮砂仁（碎）炙草（各四分）姜一片，水煎服，渣再煎。

　　归脾汤

　　（附加味归脾汤，济生归脾汤）治心脾郁结，经闭发热。并治脾虚不能摄血，致血妄行，及经带胎漏等证。由于劳伤心脾，发热体倦，食少不眠，怔忡惊悸等证。

　　人参白术（土炒）茯神枣仁（炒）龙眼肉（各二钱）黄（一钱五分，炙）归身（酒洗）远志肉（甘草水制。各一钱）木香炙草（各五分）姜枣引，水煎服。加柴胡、栀子，名加味归脾汤。柴胡易丹皮，名济生归脾汤。

　　尊生安胎饮

　　治血虚有火，曾三个月堕胎，宜服此方。并预防五月、七月之堕，亦治胎动胎漏。

　　归身（酒洗）白芍（酒炒）熟地生地砂仁阿胶（炒珠。各一钱）杜仲（盐水炒去丝）白术（土炒。各二钱）条芩（一钱五分）续断肉（八分，酒制）川芎陈皮苏梗（各五分）水煎服。见血，加炒地榆、炒薄黄各一钱。腹痛或下坠，砂仁、白芍、熟地倍加分两服之。用枣肉为丸服亦可。

　　景岳胎元饮

　　治妇人冲任失守，胎元不安、不固，随证加减，或间日、或二三日服一二剂。

　　人参（随宜）当归（酒洗）杜仲（盐水炒断丝）白芍（酒炒。各二钱）熟地（二三钱）白术（一钱五分，土炒）陈皮（七分，无滞者不必用）炙草（一钱）水二钟，煎七分，食远服。如下元不固而多遗浊者，加炒山药、炒补骨脂、五味之类。如气分虚甚者，倍白术，加炙黄，但、术气浮，能滞胃口，倘胸膈有饱闷不快者，须甚用之。如虚而兼寒多呕者，加炮姜七八分或一二钱。如虚而兼热者，加酒炒黄芩一钱五分，或加生地二钱，去杜仲。如阴虚小腹作痛，加枸杞二钱。如多怒气逆者，加制香附无妨，或砂仁亦妙。如有所触而动血者，加制续断肉、炒阿胶各一二钱。如呕吐不止，加制半夏一二钱，生姜三五片。

　　泰山磐石散

　　治妇人血气两虚，或肥而不实，或瘦而血热，或肝脾素虚，倦怠少食，屡有堕胎之患。此方平和，兼养脾胃气血。觉有热者，倍黄芩，少用砂仁。觉胃弱者，多用砂仁，少加黄芩。更宜戒欲事、恼怒，远酒、醋、辛热之物，可永保无堕。

　　人参黄（蜜炙）当归（酒洗）川续断（制）黄芩（各一钱）白术（二钱，土炒）川芎白芍（酒炒）熟地（各八分）砂仁炙草（各五分）糯米（一撮）水一钟半，煎七分，食远服。但觉有孕，三五日常用一服，四月之后方无虞也。如伤五七月胎，即服过七月之后方妙。徐东皋曰：妇人凡怀胎二三个月，惯要堕落，名曰小产。此由体虚，气血两弱，脏腑火多，血分受热而然。医家又谓安胎宜用艾、附、砂仁热补，犹增祸患而速其堕矣。殊不知血气清和，无火煎烁，则胎自安而固。气虚则提不住，血热则溢妄行，欲其不堕得乎？香附虽云快气开郁，多用则损正气；砂仁快脾气，多用亦耗正气。况香燥之品，性伤气血，求以安胎，适又损胎而反堕也。

　　今惟泰山磐石散、千金保孕丸二方能夺化工之妙，百发百效，万无一失，故表出以为好生君子共知也。

　　安胎万全神应散

　　治孕妇三月前后，或经恼怒，或行走失足跌损伤胎，腹痛腰胀，一服即安。虽见血，一二日未离宫者，加一剂自安。倘先三四五月内已经半产过者，将及前月份略觉腰骨酸胀，忙服一剂即安。万全秘传，验过多人。

　　当归（酒洗）白术（土炒）条芩（酒炒。各一钱）熟地（八分，姜汁再浸）白芍（炒）杜仲（盐水炒去丝）阿胶（蛤粉炒成珠）茯苓嫩黄（蜜炙。各七分）川芎（六分）砂仁（五分，连壳碎）炙草（三分）酒水各一碗，煎八分，空心服。如急痛，将铜锅煎一钟，即服立止。胸前作胀，加紫苏、陈皮各六分。白带或红多，加蒲黄、炒阿胶、炒地榆各一钱，艾叶七分。

　　见红，加制续断肉一钱，糯米一百粒。

　　凤衣散

　　治三五七月小产。

　　用头生鸡子抱出小鸡之蛋壳，阴阳瓦焙黄，研末。如前次小产在何月份，至时预先以无灰酒冲服，可免小产。

　　苎根汤

　　治孕妇受胎数月后胎动、漏胎及子悬证。

　　野苎麻根，孕一月用一寸，加金银煎汤，服之立安。

　　胶艾安胎散

　　治孕妇顿扑动胎，下血不止。

　　人参条芩阿胶（蛤粉炒成珠。各一钱）白术（一钱五分，土炒）当归（酒洗）熟地（各二钱）川芎艾叶（各八分）陈皮紫苏炙草（各四分）姜一片，大枣二枚，水煎服。

　　增损八物汤

　　治妊娠漏胎，气血两虚，胎中有热，下元不固者。

　　人参白术（土炒）归身（酒洗）白芍熟地艾叶条芩黄柏知母阿胶（蒲黄炒成珠，去蒲黄不用）炙草（各等分）姜枣引，水煎食远服。兼用杜仲丸。

　　止漏绝神丹

　　治胎漏下血，安胎更妙。

　　白术（五钱，土炒）熟地（一两）三七根末（三钱）水煎服。此方妙在三七末，乃止血神品，故用之奏效。

　　千金保孕丸

　　（见本卷安胎门，附杜仲丸下。）

　　生化汤

　　（见下卷生化汤论后。） 

　　[卷之上] 诸痛论（附孕痈） 

　　妊娠头痛，多因血虚有火，用四物汤加减。若宿有偏正头风，宜川芎茶调散。

　　若外感头痛，加味芎归汤。

　　妊娠心腹痛，或宿有冷痞痰饮结聚，或新触风寒，邪正相击并于气，随气上下，上冲于心则病心痛，下击于腹则病腹痛，痛不已则胎动不安。如伤心真心痛，则旦发夕死，夕发旦死。如伤心支络，则乍安乍作，《医通》用正气散加减。《尊生》治心痛，用定痛延胡散。《医通》又曰：胸腹膨满，按之而痛，乃饮食停滞，用人参养胃汤。按之不痛，乃脾胃受伤，以六君补之。腹中满痛叉心，不得饮食，千金芩术芍药汤。如不时腹痛，名曰胎痛，有血虚、有气滞二因，然血虚居多，用熟地三钱，当归一钱，煎汤治之。不应，加参、术、陈皮。丹溪用四物去川芎，倍加熟地。《医通》用四物加香附为末，紫苏汤下。

</div>
    <div class="pagination">
<a href="胎产心法_page6.html">上一页</a><span>...</span><a href="胎产心法_page2.html">2</a><a href="胎产心法_page3.html">3</a><a href="胎产心法_page4.html">4</a><a href="胎产心法_page5.html">5</a><a href="胎产心法_page6.html">6</a><span class="current-page">7</span><a href="胎产心法_page8.html">8</a><a href="胎产心法_page9.html">9</a><a href="胎产心法_page10.html">10</a><a href="胎产心法_page11.html">11</a><a href="胎产心法_page12.html">12</a><span>...</span><a href="胎产心法_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
