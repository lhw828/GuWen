<!DOCTYPE html>
<html>
<head>
    <meta charset="UTF-8">
    <title>本草崇原 - 第 2 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草崇原 - 第 2 页/共 26 页</h1>
    <div class="content">　　卷上本经上品

　　芡实

　　气味甘平涩，无毒。主湿痹，腰脊膝痛，补中，除暴疾，益精气，强志，令耳目聪明，久服轻身不饥，耐老神仙。

　　（芡始出雷池池泽，今处处有之，武林者最胜。三月生叶贴水，似荷而大，皱纹如谷，蹙衄如沸，面青背紫，茎叶皆有刺。五六月开花，紫色，花必向日，结苞处有青刺，如 刺及芡实气味甘平，子黄仁白，生于水中，花开向日，乃阳引而上，阴引而下，故字从欠，得阳明少阴之精气。主治湿痹者，阳明之上，燥气治之也。治腰脊膝痛者，少阴主骨，外合腰膝也。补中者，阳明居中土也。除暴疾者，精气神三虚相搏，则为暴疾。芡实生于水而向日，得水之精，火之神。茎刺肉白，又禀秋金收敛之气，故治三虚之暴疾。益精气，强志，令耳目聪明者，言精气充益，则肾志强。肾志强则耳目聪明。盖心肾开窍于耳，精神共注于目也。久服则积精全神，故轻身不饥，耐老神仙。

　　卷上本经上品

　　莲实

　　气味甘平，无毒。主补中，养神、益气力、除百疾。久服轻身耐老，不饥延年。

　　（莲始出汝南池泽，今所在池泽皆有。初夏其叶出水，渐长如扇。六七月间开花，有红、白、粉红三色，香艳可爱。花心有黄须，花褪房成，房外青内白，子在房中，如蜂子在窠之状。六七月采嫩者，生食鲜美，至秋房枯子黑、壳坚而硬，谓之石莲子。今药肆中一种石莲子形长味苦，肉内无心，生于树上，系苦珠之类，不堪入药，宜于建莲子中拣带壳而黑色者，用之为真。）莲生水中，茎直色青，具风木之象，花红，须黄，房白，子黑，得五运相生之气化，气味甘平。主补中，得中土之精气也。养神，得水火之精气也。益气力，得金木之精气也。百疾之生，不离五运，莲禀五运之气化，故除百疾，久服且轻身不饥延年。

　　卷上本经上品

　　莲花（附）

　　气味苦甘温，无毒。主镇心、益色、驻颜、身轻。

　　（《日华本草》）

　　卷上本经上品

　　莲蕊须（附）

　　气味甘涩温，无毒。主清心，通肾，固精气，乌须发，悦颜色，益血，止血崩、吐血。

　　（《本草纲目》附。）

　　卷上本经上品

　　莲房（附）

　　气味苦涩温，无毒。主破血（《食疗本草》），治血胀腹痛，及产后胎衣不下。解野菌毒（《本草拾遗》附。）（莲房即莲蓬壳，陈久者良。）

　　卷上本经上品

　　莲薏（附）

　　气味苦寒，无毒。主治血渴、产后渴（《食性本草》），止霍乱（《日华本草》），清心去热（《本草纲目》附。）（莲薏即莲子中青心。）

　　卷上本经上品

　　荷叶（附）

　　气味苦平，无毒。主治血胀腹痛、产后胎衣不下，酒煮服之（《拾遗本草》）。治吐血、衄血、血崩、血痢、脱肛、赤游火丹、遍身风疠、阳水浮肿、脚膝浮肿、痘疮倒靥（《新增》附。）

　　卷上本经上品

　　荷鼻（附）

　　气味苦平，无毒。主安胎，去恶血，留好血，止血痢，杀菌蕈毒，并水煮服（《本草拾遗》附。）（荷鼻，荷叶蒂也。）

　　卷上本经上品

　　薏苡仁

　　气味甘，微寒，无毒。主筋急拘挛，不可屈伸，久风湿痹，下气。久服轻身益气。

　　（薏苡其形似米，故俗名米仁。始出真定平泽及田野，今处处有之。春生苗叶如黍。五六月结实，至秋则老。其仁白色如珠，可煮粥，同米酿酒。）薏苡仁，米谷之属，夏长秋成，味甘色白，其性微寒，禀阳明金土之精。主治筋急拘挛，不可屈伸者，阳明主润宗筋，宗筋主束骨而利机关，盖宗筋润，则诸筋自和。机关利，则屈伸自如。又，金能制风，土能胜湿，故治久风湿痹。肺属金而主气，薏苡禀阳明之金气，故主下气。治久风湿痹，故久服轻身，下气而又益气。

　　卷上本经上品

　　大麻仁

　　气味甘平，无毒。主补中、益气。久服肥健，不老神仙。

　　（大麻即火麻，俗名黄麻。始出泰山川谷，今处处种之，其利颇饶。叶狭茎长，五六月开细黄花成穗，随结子可取油。《齐民要术》曰：麻有雌雄，于放花时拔出雄者，若未花先拔，则不结子。）大麻放花结实于五六月之交，乃阳明太阴主气之时。《经》云：阳明者，午也。五月盛阳之阴也。又，长夏属太阴主气，夫太阴、阳明，雌雄相合，麻仁禀太阴、阳明之气，故气味甘平。主补中者，补中土也。益气者，益脾胃之气也。夫脾胃气和则两土相为资益，阳明燥土得太阴湿气以相资，太阴湿土得阳明燥气以相益，故久服肥健，不老神仙。

　　卷上本经上品

　　巨胜子

　　气味甘平，无毒。主治伤中虚羸，补五内，益气力，长肌肉，填髓脑。久服轻身不老。

　　（巨胜一名胡麻，一名狗虱。本出胡地，故名胡麻。巨，大也。本生胡地大宛，故又名巨胜，八谷之中，唯此为良。寇宗 曰：胡麻正是今之大脂麻，独胡地所产者肥大，因名胡麻，又名巨胜。今市肆中一种形如小茴，有壳无仁，其味极苦，伪充巨胜。夫巨胜即胡麻，是属谷类，刘阮深入天台，仙女饲以胡麻饭，若有壳无仁，其味且苦，何堪作饭。须知市肆中巨胜系野生狗虱，故有壁虱胡麻之名。壁虱、狗虱不堪入药。如无胡麻，当于脂麻中捡色赤而肥大者用之，庶乎不误。）麻乃五谷之首，禀厥阴春生之气。夫五运始于木，而递相资生。主治伤中虚羸者，气味甘平，补中土也。补五内，益气力，所以治伤中也。长肌肉，填髓脑，所以治虚羸也。补五内，益气力之无形，长肌肉，填髓脑之有形，则内外充足，故久服轻身不老。

　　卷上本经上品

　　赤箭

　　气味辛温，无毒。主杀鬼精物，蛊毒恶气。久服益气力，长阴，肥健。

　　（《本经》名赤箭苗也。宋《开宝本草》名天麻根也。《本经》主治，根苗并论。今则但用天麻，不用赤箭矣。始出陈仓川谷、壅州，及太山少室。春生苗，中抽一茎直上如箭竿，色正赤，贴茎梢之半，微有小红叶，远看如箭之有羽，有风不动，无风自摇，故有神草之名。

　　根形如王瓜，皮色黄白，晒干则黑，去根三五寸，有游子环列如卫，皆有细根如白发，气相通而实不相连，故根又有离母之名。）赤箭气味辛温，其根名天麻者，气味甘平。盖赤箭辛温属金，金能制风，而有弧矢之威，故主治杀鬼精物。天麻甘平属土，土能胜湿，而居五运之中，故治蛊毒恶气。天麻形如芋魁，有游子十二枚，周环之，以仿十二辰。十二子在外，应六气之司天，天麻如皇极之居中，得气运之全，故功同五芝，力倍五参，为仙家服食之上品。是以久服，益气力，长阴，肥健。

　　李时珍曰：补益上药，天麻为第一。世人只用之治风，良可惜也。

　　卷上本经上品

　　干地黄

　　气味甘寒，无毒。主伤中，逐血痹，填骨髓，长肌肉，作汤，除寒热积聚，除痹，疗折跌绝筋。久服轻身不老。生者尤良。

　　（地黄《本经》名地髓。《尔雅》名 ，又名芑。始出咸阳川泽黄土地者佳，今处处有之，近似怀庆者为上。根色通黄，干则微黑，古时种子，今时种根，以根节多者，寸断而莳植之。制干地黄法，以细小者捣烂取汁，拌肥大者，晒干。）地黄色黄，味甘性寒，禀太阴中土之专精，兼少阴寒水之气化。主治伤中者，味甘质润，补中焦之精汁也。血痹，犹脉痹。逐血痹者，横纹似络脉，通周身之经络也。得少阴寒水之精，故填骨髓，得太阴中土之精，故长肌肉。地黄性唯下行，故字从 。藉汤饮，则上行外达言不但逐血痹，更除皮肉筋骨之痹也，除皮肉筋骨之痹，则折跌绝筋，亦可疗矣。久服则精血充足，故轻身不老。生者尤良，谓生时多津汁而尤良，惜不能久贮远市也。后人蒸熟合丸，始有生地、熟地之分。熟地黄功力与生地黄相等，性稍减，补肾相宜，所以然者，蒸熟，则甘中之苦味尽除，故寒性稍减，蒸熟则黑，故补肾相宜。

</div>
    <div class="pagination">
<a href="本草崇原.html">上一页</a><a href="本草崇原.html">1</a><span class="current-page">2</span><a href="本草崇原_page3.html">3</a><a href="本草崇原_page4.html">4</a><a href="本草崇原_page5.html">5</a><a href="本草崇原_page6.html">6</a><a href="本草崇原_page7.html">7</a><span>...</span><a href="本草崇原_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
