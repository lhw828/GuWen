<!DOCTYPE html>
<html>
<head>
    <meta charset="UTF-8">
    <title>续名医类案 - 第 53 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 53 页/共 160 页</h1>
    <div class="content">　　文田按：薛方诚未尽善。然 症少阳盛而少阴虚，立斋之偶验，亦幸中耳。予亦尝见 症须用附子而后愈者。至少阳之用柴胡，则中庸定理。王氏治病从温病入，故颇畏术、附，而酷恶柴胡，所谓过犹不及矣。

　　（瘰 为劳怯之根，加以干咳潮热则劳症成矣。此数方者乌足以愈之，大约薛氏因丹溪有此论，故附会言之，否则其病少衰，便以为愈耳。不足信也。）

　　一男子咳嗽气急，胸膈胀满，睡卧不安，以葶苈散，二服少愈，更以桔梗汤而瘥。

　　一男子咳嗽项强气促，脉浮而紧，以参苏饮，二剂少愈，更以桔梗汤，四剂而痊。

　　马元仪治杨咸时，咳嗽多痰，气逆作喘，自汗不食，已两月。脉之虚微无神，此劳倦致伤脾肺也。经云：劳则气耗。气与阴火，势不两立，气衰则火自胜，土虚既不能生金，阴火又从而克之，故喘咳而汗作矣。若行疏泄以定喘止嗽，是耗散其气也。用人参三钱，黄 五钱，炙草五分，贝母一钱，杏仁、苏子各二钱，紫菀、桔梗、防风以佐之。兼进七味丸以培土母，归脾大造膏以实脾肺而愈。

　　来天培治一妇，年二旬余，季夏酷热，患咳嗽头痛，发热，胸膈不舒。或以苏、杏、前、贝、生地、黄芩、治之转甚。视其面色浮肿，懒言气怯，咳嗽声微，胸膈胀满，饮食不下，六脉微弱，此风寒内伏，里虚致感也。

　　始宜以参苏饮倍姜、枣，一二剂可已。今增虚矣，非姜、附不能瘳也。以补中益气汤去升麻、柴胡，加川芎、炮姜、附子，一剂汗出遍身，肿胀渐消，再剂热退。改用八珍加姜、附，二剂而咳嗽除。终以归脾加熟地、炮姜，四剂声高食进矣。彼云旧有风症，两手不能举，今服药乃能举于头矣。此治病必求其本之谓欤。

　　沈明生治金斐文，夏患咳嗽，清痰续续不已。时风热嗽甚多，金谓所投之剂，非疏风化痰即清金涤热。及诊曰：是非温补不痊。金骇愕问故。曰：君以外感盛行之际，必无内因者耶？初得之症，必无属虚者耶？是则时有一定之方，症有一定之药，人皆可以为医矣。夫嗽属外因，必肺气胀满，咳嗽相属。或兼头疼鼻塞，涕唾稠浓，声壮气壅，脉浮数有力，或人迎脉大，此为外因。今脉不浮而沉，非风也；不数而缓，非热也；按之不鼓，非有余也。嗽虽频而气短不续，痰虽多而清薄不浓，若疏解则徒耗肺家之金，清凉则转瘠中州之土，是欲去病而反重病也。宜用补中益气与六君子，参合复方，藉参、苓、术以补肺之母，使痰无由生，藉橘、半、升、柴以升清降浊，则嗽可不作。一二剂嗽微减，再服浃旬而愈。

　　吴桥治鄱阳王令领邑甫及期，病咳嗽，唾痰稠粘而臭，且杂以血。久之潮热失声，食少肉消，闭户逾月，将乞骸骨归。幸桥至诊之，桥独任其无害。令愕然，且固问桥。桥曰：此肝气凌脾，治者谬以为阴虚火动，剂凉则脾愈滞，津液不通，肝愈炽而无所制矣。法当扶脾抑肝，三剂如脱，七剂而出视事。（《太函集》。）

　　徐灵胎曰：咳嗽由于风寒入肺。肺为娇脏，一味误投，即能受害。若用熟地、麦冬、萸肉、五味等滋腻酸敛之品，补住外邪，必至咯血失音，喉癣肛痈，喘急寒热，近者半年，远者三年，无有不死。盖其服此等药之日，即其绝命之日也。间有见机而停药者，或能多延岁月，我见以千计。故今之吐血而成劳者，大半皆因咳嗽而误服补药所致也。或云五味子乃仲景治嗽必用之药，不知古方之用五味，必合干姜，一散一收，以治寒嗽之症，非治风火之嗽也。况加以熟地、麦冬，则受祸尤烈。又嗽药中多用桔梗，桔梗升提，甘桔汤中用之，以载甘药上行，治少阴之喉痛，与治嗽宜清降之法者非宜。苟误服之，往往令人气逆痰升，不能着枕。凡用药当深知其性，而屡试屡验，方可对病施治，无容冒昧也。

　　张柳吟曰：亦有咳嗽属于阴虚肺燥者，误投温散，劫其津液，必成劳损，即此论之对面也。医者临症，可不详审其病情哉？徐灵胎曰：今之医者，谓吐血为虚劳之病，此大谬也。夫吐血有数种，大概咳者成劳，不咳者不成劳。间有吐血偶咳者，当其吐血之时，野狼狈颇甚，吐止即痊，皆不成劳，何也？其吐血一止，则周身无病，饮食如故，而精神生矣。即使亡血之后，或阴虚内热，或筋骨疼痛，皆可服药而痊。若咳嗽则血止而病仍在，日嗽夜嗽，痰壅气升，多则三年，少则一年而死矣。盖咳嗽不止，则肾中之元气震荡不宁。肺为肾之母，母病则子亦病故也。又肺为五脏之华盖，经云：谷气入胃，以传于肺，五脏六腑皆以受气，其清者为荣，浊者为卫。是则脏腑皆取精于肺，肺病则不能输精于脏腑，一年而脏腑皆枯，三年而脏腑竭矣，故咳嗽为真劳不治之疾也。然亦有咳嗽而不死者，其嗽亦有时稍缓，其饮食起居不甚变，又其人善于调摄，延至三年之后，起居如旧，间或一发，静养即愈。此乃百中难得一者也。更有不咳之人，血症屡发，肝竭肺伤，亦变咳嗽，久而亦死。此则不善调摄，以轻变重也。执此以决血症之死生，百不失一矣。

　　久嗽不愈，由于肺虚有火，法当清肺润肺，忌用涩燥闭气之药。设若误用粟壳、诃子，俾火壅于肺，不得下降，若兼参、术、半夏，即死不旋踵矣。世医往往蹈此，覆辙相寻，卒无悟者，聊为论著，敢告方来。（《广笔记》。）

　　叶天士治陆某咳嗽，乃秋暑燥气上受，先干于肺，令人咳热。此为清邪中上，当以辛凉清润，不可表汗以伤津液。青竹叶、连翘、花粉、杏仁、象贝、六一散。

　　又陆某湿必化热，熏蒸为嗽。气隧未清，纳谷不旺，必薄味静养壮盛，不致延损。飞滑石、花粉、象贝、苡仁、绿豆皮、通草。

　　胡某年六十六，脉右劲，因疥疮，频以热汤沐浴，卫疏易伤冷热，皮毛内应乎肺，咳嗽气塞痰多，久则食不甘，便燥结，胃津日耗，不司供肺。况秋冬天降，燥气上加，渐至老年痰火之象。此清气热以润燥，理势宜然。倘畏虚，日投滞补，益就枯燥矣。霜桑叶、甜杏仁、麦冬、玉竹、白沙参、天花粉、甘蔗浆、甜梨汁，熬膏。（徐灵胎曰：老年而无外感之嗽，麦冬、玉竹亦可用。）

　　一人年四十，脉弦，胸膈痹痛。咳嗽头胀，此燥气上侵，肺气不宣使然。当用轻药以清上焦，枇杷叶、桑叶、川贝母、杏仁、冬瓜子。

　　一人年二十七，脉细促，久嗽寒热，身痛汗出，由精伤及胃，用黄 建中汤去姜。

　　又一人年二十四，脉弦右大，久嗽背寒盗汗，用小建中去姜加茯神。

　　徐灵胎曰：咳嗽服姜，必吐血，并能令人失音，去之为宜，此亦人所不知也。风嗽挟火者，服桂枝必吐血，百试百验。又曰：叶氏用建中诸法，治久嗽而中宫虚，乃补母之义，真古圣相传之正法也。若阴火虚劳之嗽，与建中正相反也。叶氏用此得手，而误施于虚劳，亦辨之不审耳。

　　冯长年孝廉，素患阴虚咳嗽而犯时气，遂用葱白香豉汤，加人中黄、童便，三日而安。又一地师，宿有血症，亦感时气，即用前汤，更加犀角、丹皮，服后大便下血而愈。王公峻治一孕妇，风热咳嗽，已经发散后，胎上逼心，上气倚息，咳则遗漏，用紫苏饮去川芎、腹皮，加葳蕤、白薇，一剂而胎宁。张诞先治一少年，阴虚而伤秋燥，常时火炎干咳，五心烦热，妄梦失精，小水时白时黄，杪秋忽大咳嗽，坐间遍地清痰，周身凛凛畏寒，肌表微微发热，咳甚则呕，呕则鼻衄如注，大便结燥，小水如淋，先用异功散去术加山药，次与六味丸加麦冬、五味，半月而嗽方止。历推治验，凡阴虚而更感风寒，未有不重在本病者。大抵火炎干咳，悉是阴虚。

　　古人虽有肾肝同治之论，然细格病情，多属肾水枯竭，肝脏多火之证，所以只宜壮水制阳。而导火之法，断断不可轻试也。

　　薛一瓢曰：久咳移邪犯胃，因咳而肺肃无权，故气升逆，勿用泻损肺气之药。水梨去心带皮捣烂，丝棉滤清，慢火煎膏，收入瓷瓶内，每日开水送下五钱。

　　古人造字，两火着力为劳，故为君相二火而说。温补中州以静痰之源，补下焦以益水之源，但病势已深，恐非一击可破也。熟地、枸杞子、元参、牛膝、茯苓、紫石英。

　　横则为坎，竖则为水，中间一点真阳，水亏则露为龙火，震下之阳与之同源。升为雷火，所以雷为木属，皆阴中之火也。纯阴之药，愈泼愈炽，一切草木，无能制之。当用一元丹，久服愈矣。澹秋石五六斤，红枣浆为丸，早服五六钱，晚服二三钱，以阳秋石点汤送下。

　　脉弦数尺独大，咳而喉痛失音，在数载失血之后，其阴亏火炎，不言可喻矣。惟有至静之品，引阳潜入阴中，庶近《内经》之旨。然须作静摄工夫，使阴密阳固，得坎离相交之力为妙。熟地用海石粉捣烂、金石斛、北沙参、茯苓、麦冬、生白芍、龟腹板、山药。

　　此病起于费心劳碌，风寒不节，遂致咳嗽吐痰，久则内伤。内伤者，内中之脏气伤也。即古人所谓虚劳，总不得愈，必须绝去费心劳碌之事。一毫凡念不起，助之以药，或可延年。麦冬、阿胶、桔梗、炙草、沙参、苡仁、茯苓。

　　此真阴亏证，俗名百日劳也。稍有伏暑，所以寒热愈甚，惜乎治之不早尔。熟地、茜草、青蒿、元参、滑石、丹皮。

　　脉得数而且弦，此阴亏证也，并非外感。今以虚火升而头痛，渐有金水两伤之势，静摄乃得，药饵其次也。

　　熟地、女贞子、麦冬、龟板、元参、澹秋石，枣浆为丸，开水送下。

　　心阴虚则多汗，肺阴虚则多嗽，肝阴虚则火升，肾阴虚则发热，脾阴虚则便溏，非一真阴乎，怯症之渐也。

　　但知头痛医头之为良医，不知履霜坚冰至，君子其为忧危之心也。炒白芍、小生地、麦冬、枣肉、桂枝尖、甘草、青蒿梗、云苓。

　　此由金水不相承挹，故咳久不愈，切勿理肺。肺为娇脏，愈理愈虚，亦不可泛然滋阴。北沙参、玉竹、云茯神、川石斛、甜杏仁、生扁豆。

　　治咳嗽神方，甜杏仁二两，去皮尖，捣如泥，分为三服，每服加冰糖三钱，开水冲，连末服下。早晚各一次，三服愈。煎服则不验。

　　卷十六

　　痰

　　洞虚子曰：痰之为病，成偏头风，成雷头风，成太阳头痛，眩晕如坐舟车，精神恍惚。或口眼 动，或眉棱耳叶俱痒，或颔腮四肢游风肿硬，似疼非疼。或浑身燥痒，搔之则阴疹随生，皮烘热，色如锦斑。或齿颊似痒似痛而无定所，满口牙浮，痛痒不一。或嗳气吞酸，鼻闻焦臭，喉间豆腥气，心烦鼻塞，咽嗌不利，咯之不出，咽之不下。或喷嚏而出，或因举动而吐，其痰如墨，又如破絮，或如桃胶，或如蚬肉。或心下停冰铁闭，滞窒妨闷，嗳嚏连声，状如胶气。或寝梦如刑戮，刀兵剑戟。或梦入人家，四壁围绕，暂得一窦，百计得出，则不知何所。或梦在烧人地上，四面烟火，枯骨焦气扑鼻，无路可出。或因触发忿怒，悲啼两泪而寤。或时郊行，忽见天边两月交辉，或见金光数道，回头无有。或足膝酸软，或骨节、脚、腰肾疼痛，呼吸难任。或四肢肌骨间，痛如击戮，乍起乍止，并无常所，或不时手臂麻疼，状如风湿，或如芒刺在背着肤，或如毛虫所螫，或四肢不举，或手足重滞，或眼如姜蜇，胶粘痒涩，开阖甚难。或阴晴交变之时，胸痞气结，闭而不发，则齿痒咽痛，口糜舌烂，及其奋然而发，则喷嚏连声，初则唾稠粘，次则清水如注。或眼前黑暗，脑后风声，耳内蝉鸣，筋 肉惕。治之者，或曰腠理不密，风府受邪。或曰上盛下虚，或曰虚，或曰寒，或曰发邪。惟洞虚子备此苦疾，乃能治疗。病势之来，则胸腹间如有二气交纽，噎塞烦郁，有如烟火上冲，头面烘热，眼花耳鸣，痰涎涕泪，并从肺胃间涌起，凛然毛竖，喷嚏千百。然后遍身烦躁，则去衣冻体，稍止片时。或春秋乍凉之时，多加衣衾，亦得暂缓。或顿饮冰水而定，或痛饮一醉而宁，终不能逐去病根。乃得神秘沉香丸，屡获大效，愈人万数。但不欲轻传匪人，故以诗隐括之。诗曰：甑里看翻甲带金，于今头戴草堂深。相逢二八求斤正，硝青礞倍若沉。十七两中沉半两，水丸梧子意须斟。驱除怪病安心志，水泻双身却不任。大黄蒸八两，黄芩八两，青礞石一两硝煨如金色，沉香半两。

　　孙兆治彩白铺刘员外，患伤寒六七日，昼夜不得眠，方眠即起，方起即倒，未尝少息，时复身上冷，出汗。

　　孙诊之，尺寸脉皆沉，关中亦沉，重诊之，鼓击于指上，此寒痰积聚于胸中也。遂用陈皮、半夏、干姜三物各一两为饮，生姜半两槌碎，以水两碗，煎七分去渣，分二服。服药经时遂睡，经一昼夜不苏。既觉，下痰一块，如鸡子大，其病遂愈。凡痰皆有冷汗，其症明矣。

　　张子和治一妇人，心脐上结硬如斗，按之若石。人皆作痞治，针灸毒药，祷祈无数，如捕风然。一日，张见之曰：此寒痰也。诊其两手，寸关皆沉，非寒痰而何？以瓜蒂散吐之，连吐六七升，其块立消过半。俟数日后，再吐之，其涎沫类鸡黄，腥臭特殊，约二三升。凡如此者三，以人参调中汤、五苓散，调服以平矣。

　　朱丹溪治白云许先生，始因饮食作痰成脾疼，后累因触冒风雪，腿骨作疼。众皆以脾疼骨疼为寒，杂进黄牙等药，杂治十余年间，艾灸数万计，或似有效。及至病再作，反觉加重。至五十一岁时，又冒雪乘船，而病愈加，至坐则不能起，扶起亦不能行，两胯骨不能开合。若脾疼作时，则两胯骨痛处似觉稍轻。若饮食甘美，脾疼不作，则胯骨痛增重。诸老袖手，计无所出。朱谓此初因中脘有宿食积痰，杂以冲冒寒湿，抑遏经络，血气津液不行，痰饮注入骨节，往来如潮。其涌而上则为脾疼，降而下则为胯痛，非涌泄之法，不足以治之。时七月二十四日，遂以甘遂末一钱，入猪腰子内，煨以食之，连泻七行，至次日两足便能行步。至八月初三日，呕吐大作，不能起床，颗粒不食，但时烦躁，气弱不能言语。诸老皆归罪于七月之泻，而又知累年之热补俱误，皆不敢用药。朱尝记《金匮》云：病患无寒热，而短气不足以息者，此实也。其病多年郁结，一旦以刀圭之剂泄之，走动猖狂之热，未有制御之药，所以如此。仍以吐剂达其上焦，以次第治及其中下二焦。于初三日用瓜蒂吐不透，初六日用栀子又吐不透。初九日用附子三枚和浆与之，始得大吐，呕哕终日，前后所吐共得膏痰沫液一大水桶。初十日遂以朴硝、滑石、黄芩、石膏、连翘等凉药， 咀一斤，蒸浓汁，放井水中，极冷冻饮料之。十一、十二、十三、十四日，每日食上件药一盏，十五日腹微满，大小便皆秘闷。朱欲用大承气下之，诸老皆以为不可。十六日，六脉皆歇止。朱诊其脉，独歇止于卯酉二时，其余时刻，平和如旧。朱曰：卯酉为手足阴阳之应，卯时属大肠，酉时属胃，此大肠与胃有积滞不行，当速泻之。争论不已。至十八日，遂作紫雪半斤。十九日，紫雪成。成每用一匙头，以新汲井水化下。至二十日，天未明，已服紫雪五两，神思少安，腹满亦减，（ 按：观于此案，丹溪之大智神勇，卓识定力，色色可臻绝顶。若少一游移，大事去矣。

　　景岳辈每疵议丹溪之学，不知遇此大症能措手否？）遂收起紫雪不与。二十一日，大为小便闭作痛所苦，遂饮以萝卜汁半茶盅，随手痛止，小便立通。二十二日，小腹满痛不可扪摸，神思不佳，遂以大黄、牵牛作丸，服至三百丸。至二十三日巳时，大小便并通，如烂鱼肠三碗许，臭恶可畏，是日神思少安，诊其脉不歇止矣。

　　二十四日，腹大绞痛，殆不能胜者，约一时许，腰胯沉重且坠，两时不出声，不能言，泻下秽物如地沥青条者一尺许，肚中如烧，片时方定。至二十五日，神思渐安，夜间得睡。二十六日，渐出声言语。自初二日至此，并颗粒不曾入口，语言并不出声，至二十七日，方啜半盏稀粥者四次，似有生意，至次月初四日方平安。其脉自呕吐至病安日，皆平常弦大之脉，唯有中间数日歇止少异耳。至次年四月复行倒仓法，方步履如初。

　　徐东皋治匡掌科夫人，年三十余，病胃脘连胸胁痛，日轻夜重，两寸关脉弦滑有力。诸医以为积滞凝寒，用发散及攻下药，继用铁刷散、四磨饮等方，俱不效。后至汤水皆吐而不纳，经月不食，痛且益甚。徐谓其为痰郁明矣，但痛久弱甚，不敢行吐法奈何？偶一医谓：五灵脂、没药，素用有效。众皆哂之。曰：此药用之久矣，多矣。徐谓：再用亦无妨，何哂之有？彼用酒调服，病者到口便吐，随吐绿痰两碗许，痛即止，遂纳饮食。

　　此盖痰在上，下之亦不去，必得吐法而后愈。经曰有故无陨，此之谓也欤。（《全书》。）

　　孟望湖，淮安人，耳中闻人声，悉是祖考谈其家，扰挠不休。邀刘春斋医治，诊之曰：暴病谓之胃火，怪病谓之痰。用滚痰丸下之而痊。（《续金陵琐事》。）

　　一男子吐痰，胸膈不利，饮食少思。服海石、栝蒌之类不应。曰：此脾气虚弱，不能消导而为痰，当健脾为主。彼不信，又服驱逐之剂，其痰如涌，四肢浮肿，小腹肿胀，小便涩滞。曰：此复损脾肾所致也。先用《金匮》加减肾气丸、补中益气汤治之，诸症渐减。又用八味丸兼前汤而愈。

　　一男子素吐痰，遇怒，其痰益甚，胸膈痞满，此肝木制脾土也。用六君子汤加木香治而愈。

　　一妇人吐痰头晕，带下青黄，用四七汤送白丸子，小柴胡加白术、茯苓，治之而安。

　　旧僚钱可久素善饮，面赤痰盛，大便不实，薛以为胃痰壅滞，用二陈、苓、芩、连、山栀、枳实、干姜、泽泻、升麻，一剂吐痰甚多，大便始实。此后日以黄连三钱，泡汤饮之而安。

　　一妇咳嗽，其痰上壅，日去五六碗，作气虚水泛为痰，用六味丸料及四君子各一剂而愈。

</div>
    <div class="pagination">
<a href="续名医类案_page52.html">上一页</a><span>...</span><a href="续名医类案_page48.html">48</a><a href="续名医类案_page49.html">49</a><a href="续名医类案_page50.html">50</a><a href="续名医类案_page51.html">51</a><a href="续名医类案_page52.html">52</a><span class="current-page">53</span><a href="续名医类案_page54.html">54</a><a href="续名医类案_page55.html">55</a><a href="续名医类案_page56.html">56</a><a href="续名医类案_page57.html">57</a><a href="续名医类案_page58.html">58</a><span>...</span><a href="续名医类案_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
