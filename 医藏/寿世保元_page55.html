<!DOCTYPE html>
<html>
<head>
    <meta charset="UTF-8">
    <title>寿世保元 - 第 55 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 55 页/共 201 页</h1>
    <div class="content">　　诃子肉 荜茇（各一两） 犀角（锉屑二钱） 朱砂（一两） 片脑 苏合油（入安息香膏内各五钱）

　　上将各味切片。研为细末。入脑麝、安息香、苏合油。同药拌匀。炼蜜为丸。每丸秤过一钱用蜡包裹。每用大人一丸。小儿半丸。去蜡皮。以生姜自然汁化开。擦牙关。另用姜汤少许调药。灌下。

　　一人饮酒大醉后。气往外。仰头出不尽。有出气无收气。此乃气不归元。死在须臾。诸药不效。余以韭菜根捶烂。入陈酽醋炒热。绢包熨脐下。此一包冷了。又另换一包。熨至脐下温暖。气渐降而归元矣。妙不可言。

　　卷三

　　痞满

　　脉来坚实者顺。虚弱者逆。

　　痞满与胀满不同。胀满是内胀而外亦形。痞则内觉痞闷。而外无胀急之形也。盖由阴伏阳蓄气血不运而成。位心下之中。腹满痞塞。皆土邪之所为耳。有因误下。里气虚。邪乘虚而入于心之分野。有因食痰积。不能施行而作痞者。有湿热太甚。上来心下而为痞者。治之用黄连、黄芩、枳实之苦以泄之。生姜、半夏、浓朴之辛以散之。人参、白术之甘温以补之。

　　茯苓、泽泻之咸淡以渗之。大概与湿同治。使上下分消可也。

　　一论按之坚而软。无块为痞。多是痰气郁结。或饮食停滞者。

　　加味二陈汤

　　陈皮（二钱） 半夏（姜炒二钱） 枳实（麸炒一钱） 黄连（姜炒六分） 山楂（去子二钱）

　　木香（八分） 青皮（去穣二钱） 白茯苓（去皮三钱） 砂仁（八分） 甘草（八分）

　　上锉。生姜煎服。

　　一论痞满。宜调中补气血。清痞清热。攻补兼施。简而当也。

　　平补枳术丸

　　白术（去芦土炒三两） 白芍（酒炒一两） 陈皮 枳实（麸炒） 黄连（酒炒各一两） 人参木香（各五钱）

　　上为细末。荷叶煎汤。打米糊为丸。如梧子大。每服五十丸。食远。米汤下。渐加至六七十丸。一论内伤元气脾胃。而作心下痞者。宜大补元气也。服加减补中益气汤。（方见内伤）

　　如脉缓有痰而痞。加半夏、黄连。

　　脉弦。四肢满闭。便难而心下痞。加黄连、柴胡、甘草。大便闭燥。黄连桃仁。少加大黄、归身。心下痞腌闷。加白芍。黄连。

　　心下痞腹胀。加白芍、砂仁、五味子。天寒少加干姜或官桂。心下痞。中寒者。加附子、黄连。心下痞。

　　呕逆者。加陈皮、生姜、黄连。夏月加黄连。少加丁香、藿香。能食而心下痞。加枳实三钱。黄连五分。如不能食。心下痞者。勿加之。根据本方。食已心下痞。服前枳术丸而愈一论一切心下痞。及年久不愈者。宜用

　　大消痞丸

　　黄连（土炒六钱） 黄芩（土炒六钱） 枳实（麸炒五钱） 半夏（泡四钱） 陈皮（四钱） 浓朴（姜炒四钱） 猪苓（四钱） 泽泻（四钱） 姜黄（二两） 干生姜（三钱） 人参（四钱） 神曲（五钱炒） 砂仁（三钱） 甘草（三钱炙） 白术（去芦土炒一两）

　　上为细末。蒸饼为丸。如梧子大。每服五十丸。渐加至百丸。空心。白滚汤送下。

　　一男子胸膈作痞。饮食难化。服枳术丸。久而形体消瘦。发热口干。脉浮大而微。用补中益气加姜、桂。诸症悉退。唯见脾胃虚寒。遂用八味丸。补命门相火。不月而饮食进。三月而形体充。此症若不用前丸。多变腹胀喘促。腿足浮肿。小便淋涩等症。急用加减肾气丸。亦有得生者。

　　一治痞闷气结食积。宜服

　　内消丸

　　青皮 陈皮 三棱（煨） 莪术（煨） 神曲（炒） 麦芽 香附（炒各等分）

　　上为细末。醋糊为丸。如梧子大。每服三五十丸。清茶送下。

　　一腹中窄狭。须用苍术。若肥人自觉腹中窄狭。乃是湿痰流注脏腑。气不升降。燥饮。

　　用苍术、香附行气。如瘦人自觉腹中窄狭。乃是热气熏蒸脏腑。宜黄连、苍术。

　　一论心下坚如盘者。

　　枳实（麸炒一钱） 白术（去芦三钱）

　　上锉一剂。水煎。温服。

　　补中益气汤

　　（方见内伤） 

　　八味丸

　　（方见补益）

　　卷三

　　鼓胀

　　经云。其脉大坚以涩者。胀也。关上脉浮则内胀。迟而滑者胀。脉盛而紧者胀。胀脉浮大者易治。虚小者难治。

　　水病腹大如鼓。脉实者生。虚者死。脉洪者生。微细者死。中恶腹大。四肢满。脉大而缓者生。浮而紧者死。

　　丹溪云。七情内伤。六淫外感。饮食不节。房劳致虚。脾土之阴受伤。转输之官失职。

　　胃虽受谷。不能运化。故阴阳不交。清浊相混。隧道壅塞。郁而为热。热留为湿。湿热相生。遂成胀满。经云鼓胀者是也。以其外虽坚满。中空无物。有似于鼓。其病胶固。难以治疗。又名曰蛊。若蛊侵蚀之义。

　　阴阳愆伏。荣卫凝滞。三焦不能宣行。脾胃不能传布。胀满之所由生也。曰谷胀。曰水胀。

　　曰气胀。曰血胀。谓之四病。或寒或热。或虚或实。又不可以无别也。若久病羸乏。卒病胀满。喘息不得。与夫脐心突起。或下痢频数。百方调治。未见一愈者矣。

　　朝宽暮急者为血虚。暮宽朝急者为气虚。朝暮俱急者。气血俱虚。

　　脉经曰。胃中寒则胀满。此论内伤不足之邪。乃久病也。寒者非寒冷之寒。乃阳虚之义故用参、术以补脾为君。苍术、茯苓、陈皮为臣。黄芩、麦门冬为使。以制肝木。少加浓朴。

　　以消腹胀。气不运。加木香。气下陷。加升麻、柴胡提之。血虚。加四物汤。有痰。加半夏。

　　经云塞因塞用者是也。病胀久。脾胃虚者。虽有大小便不利之症。乃气不运血不润也。当大补气血为主。慎不可用下药也。鼓胀为病多端。宜照后方加减调治。毋得执泥以误人也。

</div>
    <div class="pagination">
<a href="寿世保元_page54.html">上一页</a><span>...</span><a href="寿世保元_page50.html">50</a><a href="寿世保元_page51.html">51</a><a href="寿世保元_page52.html">52</a><a href="寿世保元_page53.html">53</a><a href="寿世保元_page54.html">54</a><span class="current-page">55</span><a href="寿世保元_page56.html">56</a><a href="寿世保元_page57.html">57</a><a href="寿世保元_page58.html">58</a><a href="寿世保元_page59.html">59</a><a href="寿世保元_page60.html">60</a><span>...</span><a href="寿世保元_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
