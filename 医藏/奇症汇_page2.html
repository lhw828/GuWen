<!DOCTYPE html>
<html>
<head>
    <meta charset="UTF-8">
    <title>奇症汇 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇症汇 - 第 2 页/共 17 页</h1>
    <div class="content">　　六味地黄丸熟地黄（八两，砂仁酒拌九蒸九晒） 山茱萸 山药（各四两） 茯苓（乳拌） 丹皮 泽泻（各三两）

　　蜜丸，空心盐汤下。

　　四物汤当归（酒洗） 生地黄（各三钱） 芍药（二钱） 川芎（一钱五分）

　　清水煎服。

　　泻青丸龙胆草 大黄 山栀 当归 川芎 羌活 防风上各等分为末，蜜丸梧子大，每服四五十丸，竹叶汤下补中益气汤（见项门）

　　十全大补汤、桂附八味丸（二方见手足门）

　　加减八味丸（见目门）

　　六黄汤（见溺孔门）

　　卷之一

　　目

　　夏子益《奇疾方》云∶有人患眼前常见诸般禽虫飞走，以手捉之则无，乃肝胆经有痰。用酸枣仁、羌活、玄明粉、青葙子花各一两为末。每服二钱，水一大盏，煎至七分，和滓饮，一日三服。

　　又云∶一妇人见满壁皆莲花，此痰症也，服礞石滚痰丸而愈。

　　又云∶有人患目晴忽垂出至鼻，如黑角色，痛不可忍，或时时大便血出作痛，名曰肝胀。用羌活煎汁，服数服自愈。

　　〔源按〕此症为风热客于厥阴肝木。盖肝藏血，其主目，因风热内攻，故目睛垂出至鼻，而使血时下也。若无热，则目系不纵。无风，则便血不下。此乃风热相搏，故病如是。羌活乃足太阳、少阴、厥阴三经之药，其性祛风散热，用之走入肝经，提邪外出而愈。

　　《奇病方》云∶人有无故见鬼，如三头六臂者，或如金甲神，或如断手无头死鬼之类，皆奇病也。方用白术、苍术各三两，附子一钱，南星三钱，半夏、大戟、山慈菇各一两，俱为末。研麝香一钱，加入前药，如玉枢丹一样。凡遇前病，用一饼，姜汤化开饮之。必吐顽痰碗许而愈。

　　又云∶有人眼内长肉二条，长一寸，如线香之粗。触出眼外，此乃祟也。虽是肝胆之火，无祟则不能长此异肉，法当用药点之。冰片、黄连、甘草各一分，硼砂五厘，各为细末，用人乳调少许，点肉尖上，觉眼珠火泡出，实时收入而愈。更服舒郁金睛丹，舒其肝胆之气，而又泻其火与痰，则本源已探其骊珠，又何愁怪肉之重长耶？《眼症论》云∶有人患目之白睛忽变青兰色，此被郁邪蒸逼，走入珠中，膏汁游出，入于气轮，故色变青色。方用还阴救苦汤，频服自愈。

　　又云∶有人黑暗之夜、两目倏忽见物，如日中一般。此水火不交，精华关格，乖乱不和之甚，而阳光飞越之害，不能摄养阴精，阳光无制使然。服加减八味丸乃可。

　　又云∶有人患脑筋如拽，神珠不待人转，而自蓦然擦上，蓦然擦下，下之不能上，上之不能下，或左或右，倏易无时，盖转动搏击不定，筋脉振惕，缓急无常，被其牵拽而为害，名曰辘轳转睛。轻则气定脉偏而珠歪，重则反转而为瞳神反背矣。服钩藤饮子自愈。

　　藏器曰∶宋嗣伯治沈僧翼患眼痛，多见鬼物。嗣伯曰∶邪气入肝，可觅死人枕煮服之，当埋枕于故外，如其言而愈。

　　伊芳川云∶有一人患心疾，见物如狮子，川教以手直前捕之，见其无物，久久自愈。此乃痰也。继服牛黄清心丸以除病根。

　　《本事方》云∶荀牧仲顷年尝谓予曰∶有人视一物为两，医者作肝气有余，故见一为二。教服泻肝药皆不应，此何疾也？予曰∶《灵枢经》云∶目之为系，上属于脑，后出于顶中，故邪中于内，因逢其身之虚，其入深，则随眼系以入于脑，则脑转，脑转则引目系急，目系急则目眩以转矣，邪中其精，其精所中，不相比也。则精散，精散则视歧，故见两物也。令服驱风入脑药得愈。

　　《云麓漫抄》云∶淮南杨吉老，儒医也。有富翁子忽病，视正物皆以为斜，几案书席之类，排设整齐，必更移令斜，自以为正，以致书写尺牍，莫不皆然，父母甚忧之。更历数医，皆不谙其疾。或以吉老告，遂以其子往求之，既诊其脉后，令其父先归，留其子，设乐开宴，酬劝无算，至醉乃罢。扶病者坐轿中，使人升之，高下其手，常令倾倒，辗转久之，方令登榻而卧，达旦酒醒，遣至归家，前日斜视之物，皆理正之。父母跃然而喜，且询治之方，吉老云∶令嗣无他疾，醉中常闪倒，肝之一叶搭于肺上不能下，故视正物反斜。令复饮之醉，则肺胀辗转之间，肝亦下垂矣，药安能治之哉？富翁浓为之酬。

　　《九灵山房》云∶吕沧州治临川道士萧云泉眼中视物倒植，请治于吕。吕问其故，萧曰∶某因大醉，尽吐所饮之酒，熟睡至天明，遂得此病。吕切其脉，左关浮促，即告之曰∶尔伤酒大吐时，上焦反复，致倒其胆腑，故视物皆倒植。此不内外因而致内伤者也。法当复吐，以正其胆。以藜芦、瓜蒂为粗末，用水煎之，使平旦顿服，以吐为度，吐毕视物如常。

　　《道山清话》云∶张子颜少师，晚年尝患目光闪闪然，中有白衣人如佛相者，子颜信之弥谨。乃不食肉，不饮酒，然体瘦而多病矣。一日从汪寿卿求脉，寿卿一见大惊，不复言，但投以大丸数十粒小丸千余粒。祝曰∶十日中服之当尽，却以示报。既如期，视所见白衣人，衣变黄而先无所见矣，乃欲得肉食，又思饮酒。又明日俱无所见，觉气体异他日矣。乃诣寿卿以告，寿卿曰∶吾固知矣，公脾初受病，为肺所乘。心者脾之母也，公既多疑，致心气不固，自然有所睹。吾以大丸实其脾，小丸补其心。肺为脾之子，既不能胜其母，其病自愈也。

　　《宝鉴》云∶一小儿四岁，因长老摩顶受记，生人念咒，恐惧发搐，痰涎有声，目多白睛，项背俱强，一时许方醒。

　　自后，每见皂衣人即发。服朱砂、脑麝镇坠之药已四年余无功，又添行步动作神思如痴，脉沉弦而急。《针经》云∶心脉满大，痫 筋挛，病久气弱，多服镇坠寒凉之剂，复损正气，故添动作如痴。先灸两跷各二七壮，次服沉香天麻丸而愈。

　　《内经》云∶恐则气下，精气怯而上焦闭。方有羌活、独活苦温引气上行，又入太阳，引用以为君；天麻、防风辛温以散之；当归、甘草辛甘以补气血之不足，养胃气以为臣；附子、川乌大辛温，行阳退阴，又治客寒伤胃；肾主五液，入脾为涎，以生姜、半夏燥湿化痰；沉香辛温，体重气清，去祛安神，以为使耳。

　　《闻奇录》云∶全州防御使崔尧封，有甥李言吉，左目上睑忽生一小疮，渐大如鸡卵，其根如弦，恒偃其目不能开，尧封使饮，令大醉，遂与割去其疮，即破，中有黄雀飞鸣而去。

　　赵卿治一少年，目中常见一小镜子，俾医工赵卿诊之，与少年期来晨以鱼 奉候。少年及期赴之，延于内，且令从容俟客退。俄而设桌子施一瓯芥醋，更无他味，卿亦未出。迨禺中久候不至，少年饥甚，且闻醋香，不免轻啜之，逡巡又啜之，觉胸中豁然，眼花不见，因竭瓯啜之。赵卿知之乃出，少年以啜醋惭谢。卿曰∶郎君因吃 太多，有鱼鳞在胸中，故两眼常见小镜子。所备芥醋，只欲郎君，因饥以啜之，其疾自治，亨鲜之会乃权诈也。

　　徐之才治武城酒色过度，恍惚不恒，每病发，自云初见空中有五色物，稍近变成一美女，去地数丈，亭亭而立。之才云∶此色欲过多，太虚所致。即处汤方一剂，便觉稍远，又服还变五色物，数剂而愈。

　　汪石山治一人，年三十余，久病痫症，多发于晨盥时，或见如黄狗走前，则瞀扑地，手足螈 ，不省人事，良久乃醒。或作痰火治，而用芩连二陈汤；或作风痰治，而用全蝎僵蚕寿星丸；或作痰迷心窍，而用金箔镇心丸，皆不中病。汪诊之，脉皆缓弱颇弦，曰∶此木火乘土之病也。夫早晨阳分而黄狗物，黄土色，胃属阳土，虚为木火所乘矣。经曰∶诸脉皆属于目，故目击物而病作矣。理宜实胃泻脾，而火自息。损其肝者缓其中，遂以参、 、归、术、陈皮、神曲、茯苓、黄芩、麦冬、荆芥穗，煎服十余帖，病减六七，再服月余而愈。

　　钱乙治一妇，因恐而病，既愈，目张不瞑，乙曰∶煮郁李仁酒饮之，使醉即愈。所以然者，目系内连肝胆，恐则气结，胆横不下，用郁李润能散结，随酒入胆，结去胆下，则目瞑矣。

　　张子和治一富家妇，因思虑过甚，二年不得寐，无药可疗，其夫求治。脉之两手俱缓，此脾受邪也，脾主思故也。

　　乃与其夫议以怒激之，多取其财，饮酒数日，不处一法而去。其妇大怒汗出，是夜困眠，如此者八九日不寤，如是其脉得平，此怒胜思法也。

　　丹溪治一妇，年近二十，发热闭目则热甚，渴思水解，脉涩而浊混，此食痰也。以干葛、白术、陈皮、片芩、木通、桔梗、黄连、甘草，下保和丸二十粒渐愈。

　　江汝洁治叶廷杰之内，十月病眼若合即麻痹，甚至不敢睡，屡易医，渐成崩疾，江诊左手三部，举之略弦，按入略大，而无力；右手三部，举按俱大而无力。经曰∶血虚脉大如葱管。又曰∶大而无力，为血虚。又曰∶诸弦为饮。又曰∶弦为劳据脉观症，盖由气血俱虚，以致气不周运，而成麻痹。时医不悟，而作火治，药用寒凉过多，损伤脾胃，阳气失陷而成崩矣。以岁运言之，今岁天卫主气，风木在泉，两木符合，木盛而脾土受亏，是以上陷而行秋冬之令。以时候言之，小雪至大雪之末，六十日有奇，太阳寒水，主厥阴风木，客气加归于上，木火胜矣。经曰∶甚则胜而不复也。

　　其脾大虚，安得血不大下乎？且脾裹血，脾虚则血不归经而妄下矣。法当大补脾经为先。次宜补气祛湿，可得渐愈矣。

　　以人参三钱，黄 二钱，甘草四分，防风、荆芥、白术各一钱，陈皮八分，水煎食远服。一剂分作三服，不数剂而愈。

　　李时珍按谢士泰《删繁方》治尸疰，或见尸，或闻哭声者，取死人席斩棺内余弃路上者，一虎口，长三寸，水三升，煮一升，服立效。此即嗣伯用死人枕之意也。

　　葛洪云∶鬼疰者，是五尸之一疰，又挟诸鬼邪为害，其病变者三十六种至九十九种，大约使人寒热淋漓，沉沉默默，不的知苦处，在于何所？累年积月，渐就沉滞，以致又传旁人，不一而止，觉如是候者，急取獭肝一具，阴干杵末，服方寸匕，日三，未愈再服。《本事方》云∶《肘后》言此方甚良，宣和间，天庆观一法师极精严。时一妇人投 ，述患人有祟所附，须臾召至。附语云∶非我为祸，别是一鬼，亦因病患命衰为祟耳，渠今已成形，在患人肺脏，为虫食其肺系。故令吐血，声嘶。师掠之，此虫还有畏忌否？久而无语，再掠之，良久云∶容其说。惟畏獭瓜屑为末，以酒服之则去。患家如其言而得愈。此予所目见也，究其患亦相似。獭瓜者，即獭肝之类也。

　　孙东宿治孙如亭令政，年过四十，眼偶赤肿，两太阳疼痛，大便不行者三日，平时汛期一月仅二日，今行四日，犹且未止。里有余云谷者，自谓眼科捷手，医治逾候，肿赤不消，而右眼内 突生一白泡，垂与鼻齐，大二寸余，见而骇走，以为奇疾，莫能措剂。又见其呕吐、眩运，伏于枕上，略不敢动，动则眩愈极，吐愈急，疑其遍南不治，孙诊之两寸关俱滑大有力，两尺沉微。曰∶此中焦有痰，肝胆有火，必为怒气所触而然。《内经》云∶诸风掉眩，皆属肝火。诸逆冲上，皆属火，盖无痰不作运也，眼珠白泡，乃火性急速怒气加之，气乘于络，上而不下，故直胀出眼外也。古壮士一怒而目珠裂，与白泡胀出珠外理同。肝为血海，故血亦来不止。治当抑其目，清镇痰火，则诸症自瘳。先用姜汁益元丸，压其痰火，以止其吐；再以二陈汤，加酒连、酒芩、天麻、滑石、吴茱萸、竹茹、枳实煎饮，一帖吐止运定，头稍能动。改用二陈汤加芩、连、谷精草、夏枯草、香附、茱萸、薏苡仁，两剂。赤肿消，白泡敛。四剂全愈。血海亦净，从是后不发。

　　又亮卿之女，左目红肿，如腹中饱眼乃开，饥则眼不能开，此疳积虚寒症也。以夏枯草二钱，谷精草、甘草各一钱，香附一钱五分，煎服四帖而安。

　　李士材治朱文哉，遍体如虫蜇，口舌糜烂，朝起必见二鬼执盘食以献。李诊其寸脉乍大乍小，意其为鬼祟，细察两关弦滑且大，遂决为痰饮之 。投滚痰丸，虽微有所下，而病患如旧。更以小胃丹二钱与之，复下痰积及水十余碗，遍体之痛减半，至明早鬼亦不见矣。更以人参三钱，白术二钱，煎汤服小胃丹三钱，大泻十余行，约有二十碗，病若失矣。

　　乃以六君子为丸，服四斤而愈。

　　予治孙旗丁之内，产后十数日，觉气不舒。自后两目视物，渐至以直为曲，如弯弓状。医无所措，已及两月。适予出京至天津。有运粮官马石泉者，患目疾，延予治之，孙亦请求治。切其脉沉涩，症由淤滞，目视直而为曲者，必瘀血阻折肝胆之叶。昔吕复治道士伤酒大吐时，上焦反复，致倒其胆腑，视物倒直。今折其肝叶，曲其胆腑，故视物亦曲，即用当归、桃仁各三钱，五灵脂一钱五分，酒炒大黄、肉桂各一钱，以行其瘀，柴胡八分以舒其肝。一剂下黑血成块者数次，视物渐直。再剂又下数次，即看物如故。

　　余姚陈载侯，寓居武林。初春患目痛，医与凉剂，目即突出眶外，痛不可忍，予视其脉，两手沉微，此肝肾受寒，治宜麻黄、附子、细辛汤。时有汪姓医同座，曰∶两目突出，此肝火逼迫使然，先生以为寒何也？予曰∶脉沉微云耳。又曰∶脉不弱。予曰∶子既不辨其脉，试即以症明之，初本疼痛，服寒凉而目反突出，非火症可知。又曰∶火太盛而用药轻，故也。予曰∶目痛，人皆谓火，不特目突而为火也。殊不知此症，阴盛于下，格阳于上，阳不得降，故目疼痛。用寒凉而复逼其阳，阳无所归，悉涌于目，致目突出。

　　仲景谓，少阴经伤寒，发热咽痛，脉沉细，因寒伤于肾，逼肾中之火，飞越于上而为咽痛，今脉微而目突，即是理也。

　　若此症此脉，使再投寒凉，必再出而裂。古所谓眼不医不瞎者，正谓此也。兹拟仲景少阴伤寒治法，用麻黄附子细辛汤，温经散寒，使寒散火降，其目自平，载侯以为然，服二剂而愈。

　　己丑冬，有德青农人沈姓者，患目不见，已十年余矣。

　　渠云∶初患时，耳鸣如雷，每闻人语如在头顶之上。又两目闪闪然，见两火如豆大，闭目则目热，而耳鸣更甚。投清利之剂，所患虽平，而且全不见矣，凡遇医者俱曰∶青盲内障，非针不明，今特访至此，叩请求治。予曰∶内障一症，六因七情，皆能为害。今切汝脉，脉尚沉弦，汝症初起，良由肝胆湿火盛而上攻，故目生火而耳如雷鸣。凡耳中火攻甚，则响如雷，如雷之响，中闻人语每自觉在头顶之上。时当用龙胆泻肝汤，泻火开郁，郁开则湿除，湿除则火全灭，自无内障之患也。乃但投凉剂，而不求其病之原，故脉尚如是。当先投加味逍遥散，去白术十剂，以除积久之郁热，使不致针后复蒙。服后用金针拨去其障，即睹物如故而愈。

</div>
    <div class="pagination">
<a href="奇症汇.html">上一页</a><a href="奇症汇.html">1</a><span class="current-page">2</span><a href="奇症汇_page3.html">3</a><a href="奇症汇_page4.html">4</a><a href="奇症汇_page5.html">5</a><a href="奇症汇_page6.html">6</a><a href="奇症汇_page7.html">7</a><span>...</span><a href="奇症汇_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
