<!DOCTYPE html>
<html>
<head>
    <meta charset="UTF-8">
    <title>胎产心法 - 第 26 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 26 页/共 49 页</h1>
    <div class="content">　　鸡熨下死胎法

　　乌鸡（一只）去毛，细切，水煎二三升。候汤通手，用衣帛蘸摩腹中，胎自出。

　　下胎单方

　　牛粪（不拘多少）上牛粪炒极热，入醋半盏，以青布包裹，于母脐上下熨之，立下。

　　千金榆皮汤

　　治胎死腹中，或母有疾，欲下胎。

　　榆白皮（一握）上白皮煮汁服之，自下。

　　返魂丹

　　治生产诸证，并死胎恶血，胎衣不下，横生逆产。产前清热养血，产后推陈致新。

　　野天麻（一名益母草，四五月采花叶子，阴干，半斤）赤芍（六钱）当归（七钱）木香（五钱）为末，蜜丸弹子大，或童便、酒，或薄荷汤，或米饮，或桂枝汤，或枣汤，或秦艽汤，随证酌汤，化下一丸。

　　胎产金丹滑胎煎

　　（俱见本卷保产门易产方。）

　　神柞饮

　　（见本卷催生门。）

　　佛手散

　　（见上卷诸痛门。） 

　　[卷之中] 胞衣不下论 

　　妇人一生莫重于生产，临产莫急于催生，既产莫甚于胞衣不下。所以不下者，有因血少干涩，或子宫空虚吸贴而不下。有因气血虚弱，产母力乏，气不转运，不能传送而停阁不下。其证但见无力，腹中不痛胀，治当补气助血，速煎生化汤大剂，速进二三钟，或兼进益母丸，使血旺气和而衣自下。或用保生无忧散以固元气。至于万密斋用五苓散，予恐无助血之能，不敢遵而用之。不若《景岳全书》决津煎，或滑胎煎、无忧散、《局方》黑神散之类。又有因恶露流入胞中，胀而不能出。盖儿既生，胞带必下坠，故胞在腹中，形如荷叶之仰，仰则盛聚血水，而胀碍难下。将儿抱定，不可断脐带，惟老成有识见隐婆，以右手二指紧跟脐带而上，带尽处，将指向上半寸余，摸之觉有血便是胎衣，向下一捺，其血覆，其衣自下。或以手指顶其胎底，使其血散。或以指摸上口，攀开一角，使恶露倾泻，则腹空自下矣。法甚简明，当为下胞衣第一妙法。亦有人因衣迟不下，恐天寒不便于子，急断脐洗儿，用帛系坠脐带。其系法已见前候胞衣生下须知论中矣。但血渗胞中不下，又不能用手法下之，停蓄既久，渐充心胸，为胀痛或喘急，非逐血破血不可。古人用良方夺命丹，或用失笑散，以热酒调服，使血散胀消衣下，缓则不救。又有下胎衣单方，择录以备乡村无药处急迫之用。世俗有以本妇头发，令搅入喉中，使之作呕，则气升血散，胞软亦自下矣。亦有用产妇鞋底炙热，熨小腹上下即出。又有血极膏、三奈方、花蕊石散、良方牛膝散、神应丹、灸足小趾法、牛膝汤、蛇蜕乌金丸、半夏散，皆治胎衣不下之方。予谓既有手法下衣简便，又不伤人，当以用手法为最。至于吐法虽效，如不出，反逆上者必死。至下胎衣诸方中，用硝、膝、花蕊石、硫黄等药，非惟不效，即使得下，胃气大伤，况金石峻厉之品，恐非肠胃大虚者所宜。后方录之以备参考耳。用者慎之，况药力未必如手法之速效，而无损于人也。如不能手法，必欲用药，总不若以失笑散，或万全汤去人参，并可取效为至当。其次亦惟决津煎为善。

　　益母丸

　　（一名返魂丹。附益母膏。）治妇人赤白带，恶露时下不止，及治胎前、产后、经中诸般奇痛，无所不疗。本草云：此草胎前无滞，产后无虚，故名益母。

　　益母草（一味。一名茺蔚子，一名野天麻。方梗，对节生叶，叶类火麻，四五月开紫花是，白花者非）上于五月采取，晒干连根茎叶，勿犯铁器，磨为细末，炼蜜丸如弹子大。每服一丸，用热酒和童便化下。或随证用汤引送下。一方，以此为末，每服二钱，或酒或童便，或随证用引服之。一方，凡产时仓卒未合，只用生益母草捣汁，入蜜少许服之，其效甚大。一益母膏方，根据前采取捣烂，以布滤取浓汁，用砂锅文武火熬成膏，如黑砂糖色为度，入瓷罐收贮。每服二三匙，酒便调下。或于治血汤药中，加一匙服之犹妙。

　　良方夺命丹

　　治瘀血入胞，胀满难下，急服此药，血即消，衣自下。予谓此方药峻，不可轻用。

　　附子（炮，五钱）干漆（碎，炒烟尽）牡丹皮当归（各一两）上为末，另用大黄末一两，以好醋一升，同熬成膏，和前药丸桐子大，温酒吞五七丸。

　　失笑散

　　治妇人心痛气刺不可忍，及产后儿枕蓄血，恶血上攻疼痛。并治小肠气痛，更治胞衣由瘀血胀满不能出者。

　　五灵脂（生，酒研，澄去沙）蒲黄（生，筛净）为末，每服二三钱，葱汤调末服之。一方，用酒煎热服。一方，用好醋一杓，熬成膏，再入水一钟，煎至七分，热服。一方，用醋糊和丸，龙眼大，每服一丸，以童便和水各半钟，煎七分，温服。按此方，如行血，各等分，俱生用。如止血，俱炒用，或五灵脂减半用。若用以止痛，蒲黄宜减半。又一方，蒲黄一半生，一半炒用。

　　下胎衣单方

　　治胞衣不下。（此方与前下死胎相同，但治法各别，故重录之。）黑牛粪（不拘多少）上略焙，带润，以布裹之，束于腹上，即下。

　　又方

　　治胞衣不下。

　　芒硝（三钱）牛膝当归（各五钱）黄酒煎服即下。非壮实妇人，此方不可轻投。

　　血极膏

　　（又名醋大黄丸）治胞衣不下，恶血冲心，并腹中血块冲逆作痛。

　　锦纹大黄（一两）上为末，以好醋半升，熬成膏，丸桐子大。以酒化五丸服之，须臾即下。又治女人干血有热，脉弦数者，临卧温酒化服，大便利一二行，经脉自通。亦治经闭，通用。

　　三柰下胞方

　　三柰（一二斤）含口内，有水咽下，其胞自落。

　　花蕊石散

　　治胎衣不下，胎死腹中。并治产后败血不尽，恶血奔心，血晕等症。或至死而心头尚热，急以童便调服一二钱，取下恶物如鸡肝片，终身不患血虚血晕。若膈上有血，化为黄水，实时吐出，或从小便而下。并治诸血凝滞，气绝欲死。凡血证人弱，不能攻者，服之凝血皆化为水。

　　花蕊石（一两）硫黄（四钱）为粗末，入瓦瓶内，盐泥固济，晒干。以炭火丛堆炼一日，候冷取出，再研细。用一钱，童便调服。此石药也，不可轻用。姑录之，以备参考耳。因产后肠胃之虚，何堪当此也。

　　良方牛膝散

　　治胞衣不下，腹中胀痛，急服此药腐化而下。

　　牛膝川芎朴硝蒲黄（各三两）当归（一两五钱）桂心（五钱）每服五钱，姜三片，加生地黄一钱，水煎服。

　　灸足小趾法

　　治产难及胞衣不下。

　　将产母右足小趾尖上，灸三炷，炷如小麦粒大，即易产也。此法或可治村农不裹足妇人。若缠足者，则不便行之矣。

　　千金牛膝汤

　　治儿产胞衣不下。

　　牛膝瞿麦（各一两）当归通草（各一两五钱）滑石（二两）葵子（半升）上六味，水煎，分三服。一方，无滑石，有桂心一两。

　　蛇蜕乌金丸

</div>
    <div class="pagination">
<a href="胎产心法_page25.html">上一页</a><span>...</span><a href="胎产心法_page21.html">21</a><a href="胎产心法_page22.html">22</a><a href="胎产心法_page23.html">23</a><a href="胎产心法_page24.html">24</a><a href="胎产心法_page25.html">25</a><span class="current-page">26</span><a href="胎产心法_page27.html">27</a><a href="胎产心法_page28.html">28</a><a href="胎产心法_page29.html">29</a><a href="胎产心法_page30.html">30</a><a href="胎产心法_page31.html">31</a><span>...</span><a href="胎产心法_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
