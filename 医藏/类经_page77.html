<!DOCTYPE html>
<html>
<head>
    <meta charset="UTF-8">
    <title>类经 - 第 77 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 77 页/共 96 页</h1>
    <div class="content">　　四关。（经络十五。）

　　两卫。（针刺七。）

　　五脏之道，皆出于经隧，以行血气，血气不和，百病乃变化而生，是故守经隧焉。（疾病十八。）

　　二十九卷　会通类

　　六、标本

　　子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。少阴所谓标也，厥阴所谓终也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也。（见运气类三。）

　　少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明。所谓本也。本之下，中之见也；见之下，气之标也。本标不同，气应异象。（运气六。）

　　风行于地，所谓本也，余气同法。本乎天者，天之气也；本乎地者，地之气也。（运气二十四。）

　　春夏先治其标，后治其本；秋冬先治其本，后治其标。（论治二。）

　　病为本，工为标，标本不得，邪气不服。（论治十五。）

　　三十卷　会通类

　　七、气味

　　气者，有真气，有正气，有邪气。真气者，所受于天，与谷气并而充身也。正气者，正风也，从一方来，非实风，又非虚风也。邪气者，虚风之贼伤人也。（见疾病类四。）

　　肺者气之本。（藏象二。）

　　气因于中。（疾病三十四。）

　　气内为宝。（论治十八。）

　　天之在我者德也，地之在我者气也，德流气薄而生者也。（藏象九。）

　　故神者，水谷之精气也。（藏象二十七。）

　　人受气于谷，谷入于胃，以传于肺，五脏六腑皆以受气。营卫者精气也，血者神气也，故血之与气，异名同类焉。（经络二十三。）

　　谷入于胃，胃气上注于肺。（疾病七十九。）

　　营气之道，内谷为宝。谷入于胃，乃传之肺，流溢于中，布散于外，精专者行于经隧。（经络二十四。）

　　食气入胃，散精于肝，淫气于筋。食气入胃，浊气归心，淫精于脉。饮入于胃，游溢精气，上输于脾。脾气散精，上归于肺，通调水道，下输膀胱。水精四布，五经并行。（藏象十二。）

　　食入于阴，长气于阳。（疾病六十四。）

　　受谷者浊，受气者清。清者主阴，浊者主阳。（藏象十九。）

　　酒者，水谷之精，熟谷之液也。其气 悍，其入于胃中，则胃胀，气上逆，满于胸中，肝浮胆横。当是之时，固比于勇士，气衰则悔，名曰酒悖。（藏象二十一。）

　　邪气来也紧而疾，谷气来也徐而和。（针刺八。）

　　谷入多而气少，此谓反也；谷不入而气多，此谓反也。（疾病二十一。）

　　治其王气，是以反也。（论治七。）

　　天寒则腠理闭，气湿不行，水下留于膀胱，则为溺与气。（疾病五十八。）

　　形不足者，温之以气；精不足者，补之以味。（论治类八。）

　　阳为气，阴为味。味归形，形归气，气归精，精归化。精食气，形食味，化生精，气生形。味伤形，气伤精，精化为气，气伤于味。阴味出下窍，阳气出上窍。味浓者为阴，薄为阴之阳；气浓者为阳，薄为阳之阴。味浓则泄，薄则通；气薄则发泄，浓则发热。气味辛甘发散为阳，酸苦涌泄为阴。（阴阳一。）

　　五味入口，藏于胃以养五脏气，气口亦太阴也。是以五脏六腑之气味，皆出于胃，变见于气口。故五气入鼻，藏于心肺，心肺有病，而鼻为之不利也。（藏象十一。）

　　夫五味入胃，各归所喜攻，酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。（论治七。）

　　补上治上制以缓，补下治下制以急，急则气味浓，缓则气味薄，适其至所，此之谓也。（论治三。）

　　欲令脾实，气无滞饱，无久坐，食无太酸。（运气类四十一。）

　　帝曰：五味阴阳之用何如？岐伯曰：辛甘发散为阳，酸苦涌泄为阴，咸味涌泄为阴，淡味渗泄为阳。六者或收或散，或缓或急，或燥或润，或软或坚，以所利而行之，调其气使其平也。（论治四。）

　　东方青色，入通于肝，其味酸，其臭臊。南方赤色，入通于心，其味苦，其臭焦。中央黄色，入通于脾，其味甘，其臭香。西方白色，入通于肺，其味辛，其臭腥。北方黑色，入通于肾，其味咸，其臭腐。（藏象四。）

　　肝苦急，急食甘以缓之；心苦缓，急食酸以收之；脾苦湿，急食苦以燥之；肺苦气上逆，急食苦以泄之；肾苦燥，急食辛以润之，开腠理，致津液，通气也。肝欲散，急食辛以散之，用辛补之，酸泻之。心欲软，急食咸以软之，用咸补之，甘泻之。脾欲缓，急食甘以缓之，用苦泻之，甘补之。肺欲收，急食酸以收之，用酸补之，辛泻之。肾欲坚，急食苦以坚之，用苦补之，咸泻之。肝色青，宜食甘，粳米牛肉枣葵皆甘。心色赤，宜食酸，小豆犬肉李韭皆酸。肺色白，宜食苦，麦羊肉杏薤皆苦。脾色黄，宜食咸，大豆豕肉栗藿皆咸。肾色黑，宜食辛，黄黍鸡肉桃葱皆辛。辛散，酸收，甘缓，苦坚，咸软。毒药攻邪，五谷为养，五果为助，五畜为益，五菜为充，气味合而服之，以补精益气。此五者，有辛酸甘苦咸，各有所利，或散或收，或缓或急，或坚或软，四时五脏，病随五味所宜也。（疾病二十四。）

　　酸入肝，辛入肺，苦入心，咸入肾，甘入脾，是谓五入。辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。《九针论》曰：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。（疾病二十五。）

　　厥阴在泉为酸化；少阴在泉为苦化；太阴在泉为甘化；少阳在泉为苦化；阳明在泉为辛化；太阳在泉为咸化。（运气二十四。）

　　帝曰：其于正味何如？岐伯曰：木位之主，其泻以酸，其补以辛；火位之主，其泻以甘，其补以咸；土位之主，其泻以苦，其补以甘；金位之主，其泻以辛，其补以酸；水位之主，其泻以咸，其补以苦。厥阴之客，以辛补之，以酸泻之，以甘缓之；少阴之客，以咸补之，以甘泻之，以酸收之；太阴之客，以甘补之，以苦泻之，以甘缓之；少阳之客，以咸补之，以甘泻之，以咸软之；阳明之客，以酸补之，以辛泻之，以苦泄之；太阳之客，以苦补之，以咸泻之，以苦坚之，以辛润之。（运气三十。）

　　阴之所生，本在五味，阴之五宫，伤在五味。是故味过于酸，肝气以津，脾气乃绝；味过于咸，大骨气劳，短肌心气抑；味过于甘，心气喘满，色黑，肾气不衡；味过于苦，脾气不濡，胃气乃浓；味过于辛，筋脉沮弛，精神乃央。（疾病五。）

　　多食咸，则脉凝泣而变色；多食苦，则皮槁而毛拔；多食辛，则筋急而爪枯；多食酸，则肉胝 而唇揭；多食甘，则骨痛而发落，此五味之所伤也。故心欲苦，肺欲辛，肝欲酸，脾欲甘，肾欲咸，此五味之所合，五脏之气也。（藏象八。）

　　甚则以苦泄之。（运气十七。）

　　酸伤筋，辛胜酸；苦伤气，咸胜苦；甘伤脾，酸胜甘；辛伤皮毛，苦胜辛；咸伤血，甘胜咸。（藏象五、六。）

　　肥者令人内热，甘者令人中满。（疾病六十一。）

　　食鱼者使人热中，盐者胜血。（论治九。）

　　有病口甘者，名曰脾瘅。有病口苦者，病名曰胆瘅。（疾病六十一。）

　　胆液泄则口苦，胃气逆则呕苦，故曰呕胆。（针刺四十七。）

　　三十卷　会通类

</div>
    <div class="pagination">
<a href="类经_page76.html">上一页</a><span>...</span><a href="类经_page72.html">72</a><a href="类经_page73.html">73</a><a href="类经_page74.html">74</a><a href="类经_page75.html">75</a><a href="类经_page76.html">76</a><span class="current-page">77</span><a href="类经_page78.html">78</a><a href="类经_page79.html">79</a><a href="类经_page80.html">80</a><a href="类经_page81.html">81</a><a href="类经_page82.html">82</a><span>...</span><a href="类经_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
