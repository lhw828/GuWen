<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 29 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 29 页/共 37 页
  </h1>
  <div class="content">
   八正风候

　　平按：此篇自篇首至末，见《灵枢》卷十二第七十九《岁露论》篇，又见《甲乙经》卷六第一。

　　黄帝曰：愿闻岁之所以皆同病者，何因而然？（前章言人有摄养乖和，遇贼邪之失；此言同受邪风，俱有伤害，以为问也。平按：何因而然《甲乙》作何气使然。）少师曰：此八正之候也。（八正候者，八节之正虚邪候也。）黄帝曰：候之奈何？少师曰：候此者，常以冬之至日，太一立于汁蛰之宫，其至也，天应之以风雨。风雨从南方来者，为虚风，贼伤人者也。其以夜至者，万民皆卧而弗犯也，故其岁民少病；（《九宫经》曰：太一者，玄皇之使，常居北极之旁汁蛰上下政天地之常□起也。汁蛰，坎宫名也。太一至坎宫，天必应之以风雨，其感从太一所居乡来向中宫，名为实风，主生长养万物；若风从南方来向中宫，为冲后来虚风，贼伤人者也。其贼风夜至，人皆寝卧，不犯其风，人少其病也。平按：冬之至日《灵枢》、《甲乙》作冬至之日。为虚风《甲乙》作名曰虚风。夜下《灵枢》、《甲乙》有半字。注其感，感字恐系风字传写之误。）其以昼至者，万民懈惰而皆中于虚风，故万民多病。虚邪入客于骨而不发于外，至其立春，阳气大发，腠理开，因立春之日，风从西方来，万民又皆中于虚风，此两邪相薄，经气绝代，（懈惰，谓不自收节。情逸腠开，邪客至骨而不外泄，至立春日，复有虚风从西方冲上而来，是则两邪相薄，致经脉绝代以为病也。骨，有本作胃也。平按：相薄《灵枢》、《甲乙》作相搏，袁刻误作两薄。绝代《灵枢》、《甲乙》作结代。）故诸逢其风而遇其雨者，命曰遇岁露焉。因岁之和而少贼风者，民少病而少死；岁多贼风邪气，寒温不和，民多病而多死矣。（露有其二：一曰春露，主生万物者也；二曰秋露，主衰万物者也。今岁有贼风豪雨以衰于物，比秋风露，故曰岁露焉。是以实风至也，岁和有吉；虚风至也，岁露致凶也。）黄帝曰：虚邪之风，其所伤贵贱何如？候之奈何？（以下言候虚风所伤贵贱，故因问起也。）少师曰：正月朔日，太一居天溜之宫，其日西北风不雨，人多死。（以下具言虚风也。平按：溜《灵枢》作留。）正月朔日，平旦北风，春，民多死者也。正月朔日，平旦北风行，民病死者十有三。（平按：民病死者《灵枢》、《甲乙》死作多。）正月朔日，日中北风，夏，民多死者。正月朔日，夕时北风，秋，民多死者；终日北风，大病死者十有六。正月朔日，风从南方来，命曰旱乡，（平按：自终日以下至旱乡，《甲乙》无。）从西方来，命曰白骨将将，国有殃，人多死亡。

　　（平按：命《甲乙》作名，上有而大二字。将字《灵枢》、《甲乙》不重。）正月朔日，风从东南方来，发屋扬沙石，国有大灾。正月朔日，风从东南行，春有死亡。（平按：《灵枢》南下有方字。《甲乙》无此二条。）正月朔日，天和温不风，籴贱，民不病；天寒而风，籴贵，民多病。（平按：天和温《甲乙》作天时和温，无籴贱籴贵四字，不病作无病，而风作风疾。）此所以候岁之虚风贼伤人者。（平按：《甲乙》无此句。《灵枢》无虚字，者下有也字。）二月丑不风，民多心腹病。三月戌不温，民多寒热。四月巳不暑，民多病瘅。十月申不寒，民多暴死。诸谓风者，皆发屋，折树木，扬沙石，起毫毛，开腠理。（平按：《甲乙》寒热下有病字。《灵枢》、《甲乙》病瘅作瘅病，诸下有所字。《甲乙》树下无木字。开《灵枢》、《甲乙》作发，理下均有者也二字。）

　　卷第二十八·风

　　痹论

　　平按：此篇自篇首至逢湿则纵黄帝曰善，见《素问》卷十二第四十三《痹论》篇。

　　自黄帝问于岐伯曰周痹之在身也至阴阳之病也，见《灵枢》卷五第二十七《周痹》篇。

　　自问曰人有身寒至不相有也曰死，见《素问》卷九第三十四《逆调论》篇。自风痹淫病至末，见《灵枢》卷五第二十四《厥病》篇。又自篇首至故不为痹黄帝曰善，见《甲乙经》卷十第一上编。自问曰痹或痛或不痛至逢湿则纵黄帝曰善，见《甲乙经》卷十第一下编。自黄帝问于岐伯曰周痹之在身也至转引而行之，见《甲乙经》卷十第一上编。自问曰人有身寒至是人当挛节，见《甲乙经》卷十第一下编。自问曰人之肉苛者至不相有也曰死，见《甲乙经》卷十二第三。自风痹淫病至末，见《甲乙经》卷十第一下编。

　　黄帝问岐伯曰：痹安生？岐伯曰：风寒湿三气杂至，合而为痹。（风寒湿等，各为其病；若三气杂至，合而为一，病称为痹。平按：痹安生《甲乙》作痹将安生，《素问》作痹之安生。杂至合而为痹《甲乙》作合至杂而为痹。）其风气胜者为行痹，寒气胜者为痛痹，湿气胜者为着痹。（若三合一多，即别受痹名。故三中风多，名为行痹，谓其痹病转移不住，故曰行痹。三中寒多，阴盛为痛，故曰痛痹。三中湿气多，住而不移转，故曰着痹。着，住也。此三种病，三气共成，异于他病，有寒有热，有痛不痛，皆名为痹也。）问曰：其五者何也？（平按：《素问》、《甲乙》其五者作有五者。）答曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（冬时不能自调，遇此三气以为三痹，俱称骨痹，以冬骨也。余四仿此。至阴六月，脾所主也。）问曰：内舍五脏六腑，何气使然？（五时感于三气，以为五痹，其义已知；而有痹病内舍脏腑之中，何气使然也？）答曰：五脏皆有合，病久而不去，内舍其合。（平按：《素问》不去下有者字，内舍其合作内舍于其合也，《甲乙》作内舍于合。）故曰：骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。（五脏合者，五脏五输之中皆有合也。诸脉从外来合五脏之处，故合为内也。是以骨、筋、脉、肌、皮等五痹，久而不已，内舍于合。在合时复感邪之气，转入于脏，入脏者死也。平按：注入脏者死也，袁刻脏误作腑。）所谓痹者，各以其时重感于寒温之气也。（平按：寒温二字《素问》、《甲乙》作风寒湿三字。又《素问》此下有凡痹之客五脏者至痹聚在脾一段，新校正谓全元起本在《阴阳别论》中，此王氏所移。本书在《阴阳杂说》中。）诸痹不已，亦益于内。其风气胜者，其人易已也。（所谓五痹不已者，各以其时而重感贼邪寒温之气，益内五脏之痹者死。益风者，易已也。平按：亦益于内《素问》、《甲乙》作亦益内也。

　　注而重感，而字袁刻无。）问曰：其时有死者，或疼久者，或易已者，其故何也？（痹之轻重，无过此三，故为问之也。平按：《素问》曰下有痹字。）答曰：其入脏者死，（以脏有神，故痹入致死也。）其留连筋骨间者疼久，（膈着相系，在于筋骨之间，故筋骨疼痛也。）其流皮肤间者易已。（流行在于皮肤浅处之间，动而又浅，故易已也。

　　平按：流《素问》作留，《甲乙》作留连二字。）问曰：客六腑者何也？答曰：此亦由其食饮居处而为病本，六腑各有输，风寒湿气中其输，而食饮应之，循输而入，各舍其腑。（以上言痹入脏，以下言痹入腑所由。风寒湿等三气外邪中于腑输，饮食居处内邪应，内以引外，故痹入六腑中。其输者，亦腑之合也。平按：《素问》、《甲乙》此亦下无由字，输作俞，下同。）问曰：以针治之奈何？答曰：五脏有输，六腑有合，循脉之分，各有所发，各治其遇，则病瘳已。（五脏输者，疗痹法取五脏之输。问曰：疗痹之要，以痛为输，今此乃取五脏之输，何以通之？答曰：有痛之痹，可以痛为输；不痛之痹，若为以痛为输？故知量其所宜，以取其当，是医之意也。疗六腑之痹，当取其合，良以脏腑输合，皆有脏腑脉气所发，故伺而诛之。平按：各治其遇《素问》作各随其过，《甲乙》作各治其过，袁刻遇作道。）问曰：营卫之气，亦合人痹乎？（此问营卫二气，何者与三气合为痹也？平按：《素问》、《甲乙》合作令。）

　　答曰：营者，水谷之精气也，和调于五脏，洒陈于六腑，乃能入于脉，故循脉之下，贯五脏，络六腑。（营卫血气循经脉而行，贯于五脏，调和精神。络于六腑，洒陈和气（陈，起也），故与三气合以为痹也。但十二经，脏脉贯脏络腑，腑脉贯腑络脏，皆为营气，何因此所言于营气唯贯于脏但络于腑？然此所言，但举一边，脏腑之脉贯络是同之也。平按：之下《素问》、《甲乙》作上下。注十二经脏脉，脉字袁刻误作腑。）卫气者，水谷之悍气也，其气 疾滑利，其不能入于脉，故循皮肤之内，分肉之间，熏于胃募，散于胸腹，逆其气则疾，顺其气则愈，不与寒湿风气合，故不为痹。黄帝曰：善。

　　（卫之水谷悍气，其性利疾，走于皮肤分肉之间，熏于胃募，故能散于胸腹。壅之则生痈疽之病，通之无疾，是以不与三气合而为痹也。平按：《素问》、《甲乙》皮肤之内作皮肤之中，胃募作盲膜，则疾作则病。《甲乙》 作剽，散于胸腹作聚于胸腹，注云：《素问》作散。）问曰：痹或痛或不痛，或不仁，或寒或热，或燥或湿者，其故何也？（三气为痹之状，凡有其七，故请解之。）答曰：痛者，其寒气多，有衣寒，故为痛。

　　（内受寒气既多，复衣单生寒，内外有寒，故痹有痛。平按：《素问》、《甲乙》有衣寒故为痛作有寒故痛。）其不仁者，其病久入深，营卫之行涩，经络时疏，疏而不痛，皮肤不营，故为不仁。其寒者，阳气少，阴气多，与病相益故寒。（仁者，亲也，觉也。

　　营卫及经络之气疏涩，不营皮肤，神不至于皮肤之中，故皮肤不觉痛痒，名曰不仁。所感阳热气少，阴寒气多，与先所病相益，故痹为寒也。平按：《素问》、《甲乙》其不仁者作其不痛不仁者。疏而不痛《甲乙》作故不痛，《素问》作故不通，新校正云：“《甲乙经》不通作不痛，详《甲乙经》此条论不痛与不仁两事，后言不痛，是再明不痛之为重也。”）其热者，阳气多，阴气少，病气胜阳遭阴，故为痹热。（所感阳热气多，阴寒气少，阴阳二气相逢相击，阳盛为病，故为痹热也。平按：遭《甲乙》作乘。）其多寒汗而濡者，此其逢湿甚，其阳气少，阴气盛，两气相感，故寒汗出濡。（所感阳气少，湿与寒气相感，故寒而汗濡衣湿也。平按：其多寒汗，《甲乙》汗下有出字，《素问》汗上无寒字。逢湿甚，《甲乙》甚作胜。

　　故寒汗出濡，《素问》无寒字。）夫痹之为病，不痛何也？（三气合而为病称痹，而有不痛者，其故何也？）曰：痹在骨则重，在脉则血 而不流，在筋屈不伸，在肉则不知，在皮则寒，故具此五者则不痛。凡痹之类，逢寒则急，逢湿则纵。黄帝曰：善。（三气为痹，所在有五，一人具此五者为痹。其痹不痛，此为不痛之痹。有云痹者痛者，未为解痹者也。不知者，不觉不仁也。平按：《甲乙》、《素问》 作凝，不知作不仁。《素问》则急作则虫，逢湿作逢热。）

　　黄帝问于岐伯曰：周痹之在身也，上下移徙，随脉上下，左右相应，间不容空，愿闻此痛之在血脉之中耶？将在分肉之间乎？何以致是？其痛之移也，间不及下针，其蓄痛之时，不及定治，而痛已止矣，何道使然？愿闻其故。（夫周痹者，邪居分肉之间，令正气循身不周，邪与周为痹，故称周痹。今帝之意，言其痹痛，循行上下，移徙往来，无处不至，名为周痹。岐伯之意，言于此痹行于众处，可为众痹，非周痹也。间不及下针者，痹痛之中，未及下针，其痛已移也。平按：注循行上下别本作循形上下。）岐伯对曰：此众痹也，非周痹也。黄帝曰：愿闻众痹。岐伯对曰：此各在其处，更发更止，更居更起，以右应左，以左应右，非能周也，更发更休。（言众痹在身左右之处，更身而发，不能周身，故曰众痹。居起，动静也。）黄帝曰：善。刺之奈何？岐伯对曰：刺此者，痛虽已止，必刺其处，勿令复起。（然众痹在身，所居不移，但痛有休发，故其痛虽止，必须刺其痛休之处□令不起也。平按：注令上一字原缺左方，右方剩 字，袁刻作三，恐误，谨空一格。）黄帝曰：善。愿闻周痹何如？岐伯对曰：周痹者，在血脉之中，随脉以上，循脉以下，不能左右，各当其所。（言周痹之状，痹在血脉之中，循脉上下，不能在其左右不移其处，但以壅其真气，使营身不周，故名周痹也。平按：循脉以下《灵枢》作随脉以下。）黄帝曰：善。刺之奈何？岐伯对曰：痛从上下者，先刺其下以遏之，后刺其上以脱之；痛从下上者，先刺其上以遏之，后刺其下以脱之。（刺周痹之法，观痹从上自下，当先刺向下之前，使其不得进而下也；然后刺其痹后，使气泄脱也。

　　有痹从下上者，准前可知也。平按：遏《灵枢》作过，注云亦作遏；《甲乙》作通，注云一作遏。）黄帝曰：善。此痛安生？何因而有名？（此问周痹之所由，并问周痹名之所起也。）岐伯对曰：风寒湿气，客于分肉之间，迫切而为沫，沫得寒则聚，聚排分肉而裂分也，分裂则痛，（三气以为周痹，循脉而行，至分肉之间，气聚排迫分肉，肉裂而为痛也。平按：《灵枢》、《甲乙》而裂分作而分裂。）痛则神归之，神归之则热，热则痛解，痛解则厥，厥则他痹发，则如是。（痹痛引神，即神归痛，神痛不已，故热气集而痛解，此处痛解厥已，即余处痛生，周痹休发，如是以为休起也。平按：发下《灵枢》、《甲乙》重一发字。注痛生，袁刻痛误作病。）黄帝曰：善。余已得其意矣。

　　此内不在脏，外未发于皮，独居分肉之间，真气不能周，故命曰周痹。（以下解周痹名也。平按：《灵枢》、《甲乙》外上有而字。命曰《甲乙》作名曰。）故刺痹者，必先切循其下之六经，视其虚实，（六经，三阴三阳也。切循痹病之下六经虚实，一也。

　　平按：下之六经《甲乙》作上下之大经。）及大络之血而结不通，（切循十五大络，知其通塞，二也。平按：《灵枢》、《甲乙》而结不通作结而不通。）及虚而脉陷空者，调之，熨而通其 紧，转引而行之。黄帝曰：善。余以得其意矣，又得其事也。（又循其脉，知其虚陷者，三也。然后设以熨法，用微熨之，令其调适，又以导引 紧，转引令其气行，方始刺之，此为疗 之要也，紧急 牵令缓也。平按：《灵枢》、《甲乙》调上有而字，通下有之字。 紧《灵枢》作 坚，《甲乙》紧下有者字。）人九者，经络之理，十二经脉阴阳之病也。（得其事者，谓得之人法于九野，经络阴阳之病也。平按：《灵枢》九上无人字。）

　　问曰：人有身寒，汤火不能热也，浓衣不能温也，然不冻 ，此为何病？（人身体冷而不觉寒，其病难知，故须问也。平按：《素问》热温下均无也字，此为作是为，《甲乙》同。）答曰：是人者，素肾气胜，以水为事，太阳气衰，肾脂枯不长，一水不能胜两火，肾者水也而主骨，故肾不生则髓不能满，故寒甚至骨。（素，先也。其人肾气先胜，足太阳肾腑又衰，肾脂枯竭，不能润长，以其一肾脏腑之水，与心肝二阳同在一身，为阳所击，一水不胜二阳，故反为寒，至于骨髓，衣火不能温也。

　　平按：而主骨《素问》作而生于骨。）所以不能冻 者，肝一阳也，心二阳也，肾孤脏也，一水不能胜上二火，故不能冻 者，病名曰骨痹，是人当挛节。（虽寒至骨，二阳犹胜，故不觉寒 ，遂为骨痹之病，是人当为骨节拘挛也。一本挛为变，人有此病，必节操变改也。平按：上二火《甲乙》作上下火，《素问》无上字。）

　　问曰：人之肉苛者何也？虽近衣絮，犹尚苛也，是为何病也？答曰：营气虚，卫气实；卫气虚则不仁而不用；营卫俱虚，则不仁且不用，肉如苛也，人身与志不相有也，曰死。（苛音柯，有本为苟，皆不仁之甚也。故虽衣絮温覆，犹尚不仁者，谓之苛也。

　　故知近衣絮温覆即知觉者，为不仁也。营虚卫实，气至知觉，故犹仁也。若营实卫虚者，肉不仁也。若营卫俱虚，则不仁之甚，故肉同苛。如，同也。所以身肉不仁甚者，与神不能相得，故致死也。平按：《素问》“卫气虚则不仁而不用”作“荣气虚则不仁，卫气虚则不用”，肉如苛也作肉如故也，有下有也字。《甲乙经》曰死作三十日死。）

　　风痹淫病不可已者，足如履冰，时如汤入腹中，胀胫淫泺，烦心头痛，时欧时惋，眩以汗出，久则目眩，悲以喜恐，短气不乐，不出三年死。（人病风痹之病，又有此十二状者，不出三年死也。平按：风痹淫病，《灵枢》病上有泺字。汤入腹中《灵枢》、《甲乙》作入汤中。胀胫《灵枢》作股胫，《甲乙》作肢胫。时欧时惋《灵枢》作时呕时，《甲乙》作时呕时闷。喜恐《甲乙》作喜怒。《灵枢》无不乐二字。）

　　卷第二十九（卷首缺）·气论

　　平按：此篇自坚字以上已佚，篇目亦不可考。袁刻从《灵枢·刺节真邪篇》自黄帝曰有一脉生数十病者节录补入。查自黄帝曰有一脉生数十病者至岐伯曰此邪气之所生也一段，已见本书卷二十二《五邪刺》篇，未免重出。兹特从《灵枢·刺节真邪篇》黄帝曰余闻气者有真气以下至手按之，补于坚字之上。其自坚有所结至末，见《灵枢》卷十一第七十五《刺节真邪》篇，又见《甲乙经》卷十一第九下编。

　　黄帝曰：余闻气者，有真气，有正气，有邪气。何谓真气？岐伯曰：真气者，所受于天，与谷气并而充身也。正气者，正风也，从一方来，非实风又非虚风也。（平按：《甲乙》无非实风又四字，注云：“《太素》云：非灾风也。”）邪气者，（平按：《甲乙》卷十第一下有虚风也三字。）虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。虚邪之中人也，洒淅动形，起毫毛而发腠理，其入深，内搏（平按：搏《甲乙》作薄，下同。）于骨，则为骨痹。

　　搏于筋，则为筋挛。搏于脉中，则为血闭不通，则为痈。搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒。搏于皮肤之间，其气外发，腠理开，毫毛摇，气（平按：摇气《甲乙》注云：一本作淫气。）往来行，则为痒。留而不去，则痹。卫气不行，则为不仁。虚邪遍容于身半，其入深，内居营卫，营卫稍衰，则真气去，邪气独留，发为偏枯。其邪气浅者，脉偏痛，虚邪之入于身也深，寒与热相搏，久留而内着，寒胜其热，则骨疼肉枯，热胜其寒，则烂肉腐肌为脓内伤骨，内伤骨为骨蚀。有所疾前筋，筋屈不得伸，邪气居其间而不反，发为筋溜。（平按：溜《甲乙》作瘤，下肠溜同。）有所结，气归之，卫气留之，不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居，为昔瘤，以手按之（以上从《灵枢·刺节真邪》篇节录补入。）坚。（息大按之而坚，积病□久也。十四。）有所结，深中骨，气因于骨，骨与气并，日以益大，则为骨疽。（先有聚结，深至骨边，骨与气并，致令骨坏，称曰骨疽。十五也。平按：《甲乙》深中骨作气深中骨，日以益作息日以益。）有所结，中于肉，气归之，邪留而不去，有热则化而为脓，（先有聚气为热，营邪居热则坏肉以为痈脓。十六。平按：《甲乙》中于肉作气中于肉。气归之《灵枢》、《甲乙》作宗气归之。《甲乙》为脓上无而字。）

　　无热则为肉疽。（结气无热，虚邪则坏肉以为肉疽。十七也。平按：《甲乙》疽上无肉字。）凡此数气者，其发无常处，而有常名也。（邪气伤人身，无有定处，而有斯十七种名也。）

　　卷第二十九（卷首缺）·气论

　　津液

　　平按：此篇自篇首至末，见《灵枢》卷六第三十六《五癃津液别》篇，又见《甲乙经》卷一第十三。

　　黄帝问岐伯曰：水谷入于口，输于肠胃，其液别为五，天寒衣薄，则为溺与气，天热衣浓则为汗，悲哀气并则为泣，中热胃缓则为唾。邪气内逆，则气为之闭塞而不行，不行则为水胀，余知其然也，不知其所由生，愿闻其说。（输，逆致也。水谷入于口，逆于肠胃之中，化为津液，凡有五别，则五脏津液。凡所言液者，通名为津，经称津者，不名为液，故液有五也。此略举五液，请解其义也。平按：《甲乙》无余知其然也愿闻其说九字。《灵枢》说作道。注逆致、逆于，别本逆均作送。）岐伯答曰：水谷皆入于口，其味有五，各注其海，（五味走于五脏四海，肝心二脏主血，故酸苦二味走于血海。

　　脾主水谷之气，故甘味走于水谷海。肺主于气，故辛走于膻中气海。肾主脑髓，故咸走髓海也。平按：《甲乙》各注作分注。）津液各走其道。（目为泣道，腠理为汗道，廉泉为涎道，鼻为涕道，口为唾道也。）故上焦出气以温肌肉，充皮肤，为津；（上焦出气，出胃上口，名曰卫气，温暖肌肉，润泽皮肤于腠理，故称为津也。平按：上焦《灵枢》作三焦。《甲乙》肤下有者字。《灵枢》为下有其字。）其留而不行者，为液；（水谷精汁，注骨属节中，留而不去，谓之为液。平按：《灵枢》留作流。）天暑衣浓则腠理开，故汗出；（因热而腠理开而出者，谓之为汗。）寒留于分肉之间，沫聚则为痛；（寒留分肉之间，津液聚沫，迫裂分肉，所以为痛。平按：《灵枢》、《甲乙》沫聚作聚沫。）天寒则腠理闭，气涩不行，水下溜于膀胱，则为溺与气。（此解溺气多之所由也。平按：《灵枢》涩作湿，下溜作下留，《甲乙》作下流。）五脏六腑，心为之主，耳为之听，目为之候，肺为之相，肝为之将，脾为之卫，肾为之主水。（平按：水《灵枢》、《甲乙》作外。）故五脏六腑之津液尽上渗于目，心悲气并则心系急，急则肺叶举，举则液上溢。夫心系举，肺不能常举，乍上乍下，故而泣出矣。（ 音去。身中五官所管津液并渗于目，为泣。 者，泣出之时，引气张口也。平按：肺叶举举《灵枢》作肺举肺举。夫心系举肺，举字《灵枢》作与，《甲乙》作急。《灵枢》 作咳，《甲乙》同。泣出《甲乙》作涎出。）中热则胃中消谷，谷消则虫上下作，肠胃充郭故缓，缓则气逆，故唾出。（虫者，三虫也。郭者，胸臆也。谷消之时，则虫动上下，肠胃宽，充郭中，故肠胃缓而气上，所以唾也。平按：故缓《灵枢》、《甲乙》作故胃缓。）五谷之津液和合而为膏者，内渗入于骨空，补益脑髓而下流于阴。（平按：阴《灵枢》、《甲乙》作阴股。）阴阳不和使，则液溢而下流于阴，髓液皆减而下，下过度则虚，虚故骨脊痛而 。（补益脑髓者，谷之津液和合为膏，渗入头骨空中，补益于脑；渗入诸骨空中，补益于髓；下流阴中，补益于精。若阴阳过度，不得以理和使，则精液溢下于阴，以其分减髓液过多，故虚而腰痛及脚 也。平按：《灵枢》、《甲乙》使则作则使。）阴阳气道不通，四海闭塞，三焦不泻，津液不化，水谷并于肠胃之中，别于回肠，留于下焦，不得渗膀胱，则下焦胀，水溢则为水胀，（脏腑阴阳不得和通，则四海闭而不流，三焦壅而不泻，其气不得化为津液，水谷并于肠胃不消，别于回肠而留下焦，不得入于膀胱，胀于下焦，溢入于身，故为水胀也。平按：并于《灵枢》作并行。）此津液五别之顺逆。（此上五别，是为津液顺逆之义。平按：顺逆《灵枢》作逆顺也。）

　　卷第二十九（卷首缺）·气论

　　水论

　　平按：此篇自篇首至末，见《素问》卷二十四第八十一《解精微论》篇。自曰请问哭泣而泪不出者至末，见《甲乙经》卷十二第一。

　　黄帝坐明堂，雷公曰：臣受业，传之以教，皆以经论，从容形法，阴阳刺灸，汤液药滋，所行治有贤不肖，未必能十全，谨闻命矣。（天地之间，四方上下六合宇间，有神明居中，以明造化，故号明堂。法天地为室，圣明居中，以明道教，称为明堂。从容者，详审貌也。所受《太素》经论，摄生安形详审之法，是谓阴阳、刺灸、汤液、药滋四种之术，莫不要妙。然□不肖行之，不能十全。谨受诏命，雷公言已领解之。平按：《素问》坐作在，以教作行教，教下无皆字，汤下无液字，滋所作所滋，无谨闻命矣四字。注不肖上原缺一字，袁刻作有。）黄帝曰：若先言悲哀喜怒，燥湿寒暑，阴阳妇女。

　　（若，汝也。先所言人悲哀等事，请问所由者，贫富贱贵及诸群下通使临事之徒，使之适于道术，闻其命。平按：《素问》无黄帝曰三字。）请问其所以然者，卑贱富贵，人之形体，所从群下，通使临事，以适道术，谨闻命矣。请问其有俯愚仆偏之问不在经者，敢问其状。（雷公问有偃仆偏问，虽合于道，然不在经者，欲知其状也。平按：《素问》俯作 ，偏作漏，敢问作欲闻，新校正云：全元起本仆作朴。）黄帝曰：大矣。（仆偏所问之义大矣也。）曰：请问哭泣而泪不出者，若出而少涕，其故何也？（泣从目下，涕自鼻出，间为一液也，故人哭之时，涕泣交连；然有哭而无泣，纵有泣涕少何也？涕， 也。平按：《素问》曰作公。注纵有泣，袁刻有字误作少。）黄帝曰：在经。（□是此在经已陈之义，非仆偏之问也。平按：《素问》作在经有也。）又复问曰：不知水所从生，涕所从出。（水者，泣也。请问涕泣何所从生也？平按：《素问》无又曰二字。）黄帝曰：若问此者，无益于治，工之所知，道之所生也。（若，汝也。汝之问者，无益于人。仁义教有益于身，道德之道，故斯二者，道之生也。）夫心者五脏专精也，目者其窍也，华色者其荣也，是以人有得也则气知于目，有亡也忧知于色，是以悲哀则泣下，泣下水所由生。（心为五脏身之总主，故为专精。目为心之通窍，华色为心之荣显。故有得通于心者，气见于目，睹目可知其人喜也；有亡于己者，气见于色，视色可见其人忧也。心哀悲者，泣下水生也。平按：得《素问》作德，新校正云：《太素》德作得。）水宗者精，水者至阴，至阴者肾之精也，宗精之水所由不出者，是精持之也，辅裹之，故水不行也。（宗，本也。水之本是肾之精，至阴者也。则知人之哭泣不出者，是至阴本精辅裹持之，故不得出之矣。平按：水宗者《甲乙》作重精者。精水者《素问》、《甲乙》作积水也积水者六字。所由《素问》、《甲乙》作所以。辅下《素问》、《甲乙》有之字。）夫水之精为志，火之精为神，是以目之水不生也。（水阴精者，志也。火阴精者，神也。两精持之，故泣不下也。

　　平按：夫下《甲乙》有“气之传也”四字。神下《素问》、《甲乙》有“水火相感，神志俱悲”八字，生上无不字。）故以人彦言曰：心悲名志悲。心与精共凑目也，是以俱悲则神气传于心精，上不传于志也，而志独悲，故泣出也。（彦，美言也。人之美言有当，故取以为信也。彦言心悲名曰志悲，有所以也。良以心与精在于目，俱为悲者，神气传于心精，不传于志，亦无神持，故阴精独用为悲，所以泣水下也。平按：《素问》、《甲乙》故以人彦言曰作故谚言曰，名下有曰字，心与精作志与心精，凑下有于字。）涕泣之者脑，脑者阳也，髓者骨之充也，故脑深为涕。

　　故夫志者骨之主也，是以水流涕从之者，行其类也。夫涕之与泣也，譬如人之兄弟也，急则俱死，出则俱亡，其志以摇悲，是以涕泣俱出而横行，是故涕泣俱出相从，志所属之类也。（夫涕泣之出，本于脑也。头髓为阳，充骨之阴也。志为骨主，脑深为涕。涕之与泣，同为水类，故泣之水出，涕即从之，比之兄弟，有急有出，死生是同，相随不离，涕泣亦尔，志动而悲，则涕泣横之也。平按：阳也《素问》作阴也，新校正云：“《甲乙经》、《太素》阴作阳。”深《素问》、《甲乙》作渗。行其类也《素问》作其行类也。出则俱亡《素问》、《甲乙》作生则俱生，《素问》新校正云：“《太素》生则俱生作出则俱亡。”摇悲《素问》、《甲乙》作早悲。相从志《素问》、《甲乙》作相从者。）雷公曰：大矣。请问人哭泣而泣不出者，若出而少，涕不从何也？（赞帝所言，并重问前哭涕泣之事。）黄帝曰：夫泣不下者，哭不悲也。不泣者，神不慈，志不悲，阴阳相持，泣安能独来？（神者为阳，志者为阴，神之失守，故慈志之失守，故悲，悲故泣出。今阴阳相持无失，泣安从生也？平按：不下《素问》、《甲乙》作不出。

　　神不慈下《素问》、《甲乙》有“也，神不慈则”五字。）且夫志悲者，惋则冲阴，冲阴则志去目，志去目则神不守精，精神去目，涕泣出也。（冲，虚也。志悲既甚，即虚于阴，阴虚则志亡，志亡去目则可神次守精，今神亦去目，故涕泣俱出。平按：《甲乙》、《素问》惋下重一惋字。精神，精字原抄作两点，乃上精字重文，袁刻误作二，谨根据《素问》、《甲乙》作精。注则可神次守精，疑有误，袁刻可作不，别本作则神不守精。）且子独不诵念夫经言乎？厥则目无所见。夫人厥则阳气并于上，阴气并于下，阳并于上则火独光，阴并于下则手足寒，手足寒则胀，夫一水不胜两火，故目 而盲。（厥，逆也。

　　人气逆者，阳气并阴，归上于头，阴气并阳，归下手足。归下手足，则手足冷；归上于头，遂至目盲。以其目是阳，已是一火，下阳并上，则是二火，志精在目，则是一水，一水不胜二火，故热盛争而盲也。平按：《素问》、《甲乙》手足寒作足寒，两火作五火。故目 而盲，《素问》无而字，《甲乙》作故目盲。）是以卫气之风，泣下而止。

　　（是卫气将于邪风至目，遂令泣下，风乃止也。平按：卫气之风《素问》、《甲乙》作气冲风三字，而止作而不止。）夫风之中目，阳气下守于精，是火气循目也，故见风则泣出。有以比之，天之疾风，乃能雨，此其类。（风者，阳也，火也。风之守精，是火循目，阳气动阴，阴作泣出。比天疾风，其雨必降之也。平按：《甲乙》、《素问》下守作内守，循目作燔目。天之疾风《素问》作夫火疾生风，新校正云：“《太素》作天之疾风乃能雨，无生字。”与此正同。《甲乙》作夫疾风生，其类作之类。）

　　卷第二十九（卷首缺）·气论

　　胀论

　　平按；此篇自篇首至恶有不下者乎，见《灵枢》卷六第三十五《胀论》篇，又见《甲乙经》卷八第三。自黄帝问于岐伯曰水与肤胀至亦刺去其血脉黄帝曰善，见《灵枢》卷九第五十七《水胀》篇，又见《甲乙经》卷八第四。自黄帝问于岐伯曰有病心腹满至末，见《素问》卷十一第四十《腹中论》篇，《甲乙经》见同上。

　　黄帝曰：脉之应于寸口，何如而胀？岐伯曰：其至大坚以涩者胀。（脉之大者，多血少气。涩者，亦多血少气，微寒。脉口盛紧，伤于饮食。以其脉至，诊有多血少气微寒，即是伤于饮食为胀也。平按：《灵枢》其至作其脉。《甲乙》坚下有直字。）黄帝曰：何以知腑脏之胀也？岐伯曰：阴为脏而阳为腑。（诊得阴脉胀者，以为脏胀；诊得阳脉胀，以为腑胀也。）黄帝曰：夫气之令人胀也，在于血胀之中耶？腑脏之内乎？（血脉，谓二十八脉也。问胀所在也。）岐伯曰：二者皆存焉，然非胀之舍也。（卫气并脉而行，循分肉之间为胀，血脉及五脏六腑各胀，故曰二者存焉，然非胀之所舍之处也。
  </div>
  <div class="pagination">
   <a href="黄帝内经太素_page28.html">
    上一页
   </a>
   <span>
    ...
   </span>
   <a href="黄帝内经太素_page24.html">
    24
   </a>
   <a href="黄帝内经太素_page25.html">
    25
   </a>
   <a href="黄帝内经太素_page26.html">
    26
   </a>
   <a href="黄帝内经太素_page27.html">
    27
   </a>
   <a href="黄帝内经太素_page28.html">
    28
   </a>
   <span class="current-page">
    29
   </span>
   <a href="黄帝内经太素_page30.html">
    30
   </a>
   <a href="黄帝内经太素_page31.html">
    31
   </a>
   <a href="黄帝内经太素_page32.html">
    32
   </a>
   <a href="黄帝内经太素_page33.html">
    33
   </a>
   <a href="黄帝内经太素_page34.html">
    34
   </a>
   <span>
    ...
   </span>
   <a href="黄帝内经太素_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
