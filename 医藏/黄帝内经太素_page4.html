<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 4 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 4 页/共 37 页
  </h1>
  <div class="content">
   人身上有二十六形，应天地之形也。平按：《灵枢》齿牙作牙齿，时上有四字。）

　　卷第五（卷首缺）·人合

　　阴阳合

　　平按：此篇自篇首至此之谓也，见《灵枢》卷七第四十一《阴阳系日月》篇。篇中间自在上者为阳至苍色一段经文杨注原抄残缺，平于日本仁和寺宫御藏本残卷十三纸中检出，证以《灵枢·阴阳系日月》篇经文，补入生于火故及有肝肝者之间，而此篇缺处复完，亦幸事也。自此之谓也下黄帝曰至末，见《素问》卷二第六《阴阳离合论》，又见《灵枢》卷二第五《根结》篇，又见《甲乙经》卷二第五。

　　黄帝曰：余闻天为阳，地为阴，日为阳，月为阴，其合之于人奈何？岐伯曰：腰以上为天，腰以下为地，故天为阳，地为阴。（夫人身阴阳应有多种：自有背腹上下阴阳，有脏腑内外阴阳，有五脏雄雌阴阳，有身手足左右阴阳，有腰上下天地阴阳也。）足之十二脉，以应十二月，月生于水，故在下者为阴；（腰下为地，故两足各有三阴三阳应十二月，故十二脉也。人身左右随是一边即有十二脉者，天地通取也。月为太阴之精，生水在地，故为阴也。平按：《灵枢》足上有故字，脉上有经字。）手之十指，以应十日，日生于火，故在上者为阳。（日为太阳之精，生火在天，故为阳也。平按：日生于火《灵枢》作日主火。）黄帝曰：合之于脉奈何？岐伯曰：寅者正月，生阳也，主左足之少阳；未者六月，主右足之少阳。卯者二月，主左足之太阳；午者五月，主右足之太阳。辰者三月，主左足之阳明；巳者四月，主右足之阳明。此两阳合于前，故曰阳明。（从寅至未六辰为阳，从申至丑六辰为阴。十一月一阳生，十二月二阳生，正月三阳生。三阳已生，能令万物生起，故曰生阳。生物阳气，正月未大，故曰少阳；六月阳气已少，故曰少阳。二月阳气已大，故曰太阳；五月阳气犹大，故曰太阳。三月四月二阳合明，故曰阳明也。平按：正月下《灵枢》有之字。）申者七月，生阴也，主右足之少阴；丑者十二月，主左足之少阴。酉者八月，主右足之太阴；子者十一月，主左足之太阴。戌者九月，主右足之厥阴；亥者十月，主左足之厥阴。此两阴交尽，故曰厥阴。（五月一阴生，六月二阴生，七月三阴生。三阴已生，能令万物始衰，故曰生阴。生物七月阴气尚少，故曰少阴；十二月阴气已衰，故曰少阴。八月阴气已大，故曰太阴；十一月阴气犹大，故曰太阴。九月十月二阴交尽，故曰厥阴。厥，尽也。平按：七月下《灵枢》有之字。）甲主左手之少阳，己主右手之少阳。乙主左手之太阳，戊主右手之太阳。景主左手之阳明，丁主右手之阳明。此两火并合，故为阳明。（甲乙景丁戊己为手之阳也，庚辛壬癸为手之阴也。甲乙为少阳者，春气浮于正月，故曰少阳；己为夏阳将衰，故曰少阳。甲在东方，故为左也；己在中宫，故为右也。乙戊为手太阳者，乙为二月，阳气已大，故曰太阳；戊夏阳盛，故为太阳。乙在东方，戊在中宫，故有左右也。景丁为阳明者，景为五月，丁为六月，皆是南方火也，二火合明，故曰阳明也。平按：景《灵枢》作丙，唐人避太祖讳丙为景，犹讳渊为泉也。注夏阳将衰，夏衰二字因虫蚀不全，玩其剩处，与夏衰二字相近，证以上注“阳气已少，故曰少阳，阴气已衰，故曰少阴”，于义亦合，谨拟作夏衰二字。）庚主右手之少阴，癸主左手之少阴。辛主右手之太阴，壬主左手之太阴。故足之阳者，阴中之少阳也，足之阴者，阴中之太阴也。（庚癸为少阴者，十二辰为地，十干为天，天中更有阴阳，故甲乙等六为阳，庚辛等四为阴。庚为七月申，阴气未大，故曰少阴；癸为十二月丑，阴气将终，故曰少阴。

　　辛壬为太阴者，辛为八月酉，阴气已大，故曰太阴；壬为十一月子，阴气盛大，故曰太阴。心主厥阴之脉，非正心脉，于十干外，无所主也。足为阴也，足之有阳，阴中少也，足之有阴，阴中大也。

　　平按：注八月下原缺一字，证以上注七月申，则此八月应是酉字，谨拟作酉。又注十干，干字原缺右方，疑是干字，谨拟作干。）手之阳者，阳中之太阳也；（手之六阳，乃是腰以上阳中之阳，故曰太阳。）手之阴者，阳中之少阴也。（手之六阴，乃是腰以上阳中之阴，阳大阴少，故曰少阴。）

　　腰以上者为阳，腰以下者为阴。（此上下阴阳也。）其于五脏也，心为阳中之太阳，肺为阳中之少阴，（以上上下阴阳，此为五脏阴阳。心肺居鬲以上为阳，肝脾肾居鬲以下为阴。故阳者呼，心与肺也；阴者吸，脾与肾也。心肺俱阳，心以属火，故为阳中太阳也；心肺俱阳，肺以属金，故为阳中少阴也。平按：注阴者吸，者字原缺，据上文阳者呼，当是者字，谨拟作者。）肝为阴中之少阳，脾为阴中之至阴，肾为阴中之太阴。（三脏居鬲以下为阴，肝脏属木，故为阴中少阳也。脾在鬲下属土，耳以居下，故为阴中至阴。肾下属水，故为阴中之太阴也。平按：《素问·六节藏象论》谓肺为阳中之太阴，肾为阴中之少阴，肝为阳中之少阳。新校正引《太素》肺为阳中之少阴，肾为阴中之太阴，肝为阴中之少阳，以证《素问》王注之失，其说甚详，检《素问》卷三第九《六节藏象论》王注下新校正自知。）黄帝曰：以治之奈何？岐伯曰：正月二月三月，人气在左，无刺左足之阳；（春之三月，人三阳气在左足王处，故不可刺也。）四月五月六月，人气在右，无刺右足之阳。（夏之三月，人三阳气在右足王处，故不可刺也。）

　　七月八月九月，人气在右，无刺右足之阴；（秋之三月，人三阴气在右足王处，故不可刺也。）十月十一月十二月，人气在左，无刺左足之阴。（冬之三月，人三阴气在左足王处，故不可刺也。）黄帝曰：五行以东方为甲乙木主春，春者苍色，苍色有肝，肝者主足厥阴也。今乃以甲为左手少阳，不合于数何也？岐伯曰：此天地之阴阳也，非四时五行之以次行也。且夫阴阳之者，有名而无形，故数之可十，离之可百，散之可千，推之可万，此之谓也。（五行次第阴阳，以甲为厥阴，上下天地阴阳，以甲为阳者，良以阴阳之道，无形无状，裁成造化，理物无穷，可施名以名实，故数之可十，推之可万也。平按：《灵枢》主春作王春，苍色二字不重，有肝作主肝，主足厥阴作足厥阴，无主字。可十，十字原缺，原校补。推之，推字袁刻误作椎，注同，谨更正。）黄帝曰：余闻天为阳，地为阴，日为阳，月为阴，三百六十五日成一岁，人亦应之。今闻三阴三阳，不应阴阳，其故何也？（三阴三阳之数各三，不应天地日月阴阳二数何也？黄帝非不知之，欲因问广衍阴阳变化无穷之数也。平按：《素问》黄帝下有问字，六十下无五字，今下无闻字。）岐伯曰：阴阳者，数之可十，离之可百，散之可千，推之可万，万之大不可胜数也，然其要一也。（言阴阳之理，大而无外，细入无间，豪末之形，并阴阳雕刻，故其数者，不可胜数也。故阴中有阴，阳中有阳，阳中有阴，阴中有阳。然则混成，同为一气，则要一也。平按：《素问》岐伯下有对字，离作推，散作数。）天覆地载，万物方生也。（二仪合气也。）未出地者，命曰阴处，名曰阴中之阴；（辨阴阳，所谓雄雌者也。人之与物，未生以前，合在阴中，未出地也。未生为阴，在阴之中，故为阴中之阴也。）则出地者，命曰阴中之阳。（所生已生曰阳，初生未离于地，故曰阴中之阳也。）阳予之正，阴为之主。（阳气以为人物生正，阴气以为人物养主也。）故生因春，长因夏，收因秋，藏因冬，失常则天地四塞。（一气离为阴阳，以作生养之本，复分四时，遂为生长收藏之用，终而复始，如环无端，谓之常也。若失其常，四时之施，壅塞不行也。平按：注施袁刻作弛。）阴阳之变，其在人者，亦数之可散也。（散，分也。阴阳之变，俱通内外，外物既尔，内身之变，亦可分为众□□可胜数也。）黄帝曰：愿闻三阴三阳之离合也。（别为三阴三阳，推之可万，故为离也。唯一阴一阳，故为合也。）岐伯曰：圣人南面而立，（古者圣人欲法天地人三才形象，处于明堂，南面而立，以取法焉也。）前曰广明，后曰太冲，太冲之地，名曰少阴，（圣人中身以上，阳明为表在前，故曰广明。太阴为里在后，故广明下名曰太阴。冲脉在太阴之下，故称后曰太冲。太冲脉下，次有少阴，故曰少阴为地，以肾最居下故也。）

　　少阴之上，名曰太阳，（太阳即足太阳，是肾之腑膀胱脉也。脏阴在内，腑阳居外，故为上者也。）

　　太阳根于至阴，结于命门，（至阴，是肾少阴脉也，是阴之极，阳生之处，故曰至阴。太阳接至阴而起，故曰根于至阴。

　　上行络项，聚于目也。结，聚也。平按：《素问》根下有起字。）名曰阴中之阳。（少阴水中而有此阳气，故曰阴中之阳也。）中身而上，名曰广明，广明之下，名曰太阴，（身中表之上，名曰广明。脾脏足太阴脉，从足至舌下，太阴脉在广明里，故为下也。广明为表，故为上也。）太阴之前，名曰阳明，阳明根起于厉兑，结于颡大，（阳明脾腑之脉，在太阴表前，从足指厉兑，上行聚于颡上额颅。颡，额也，苏荡反。平按：结于颡大，《素问》无此句，《灵枢》作“结于颡大，颡大者钳耳也”，《甲乙经》作“结于颃颡，颃颡者钳大，钳大者耳也”。原抄本作颡大，又本书卷十《经脉根结》亦作颡大，袁刻作颡上。）名曰阴中之阳。（人腹为阴，阳明从太阴而起，行于腹阴，上至于颡，故为阴中阳。）厥阴之表，名曰少阳，少阳根起于窍阴，结于窗笼，名曰阴中之少阳。（厥阴之脉，起于足大趾 毛之上，循阴股上注于肺，阴藏内联也。少阳肝腑之脉，起足窍阴，上聚于耳，为表阳腑也。以少阳属木，故为阴中少阳也。平按：《素问》无结于窗笼四字。）是故三阳之离合也，太阳为关，阳明为阖，少阳为枢。（三阳离合为关阖枢以营于身也。夫为门者具有三义：一者门关，主禁者也。膀胱足太阳脉主禁津液及于毛孔，故为关也。二者门阖，谓是门扉，主关闭也。

　　胃足阳明脉令真气止息，复无留滞，故名为阖也。三者门枢，主转动者也。胆足少阳脉主筋，纲维诸骨，令其转动，故为枢也。平按：太阳为关，关字《甲乙经》、《素问》、《灵枢》均作开。日本抄本均作 ，乃关字省文。玩杨注门有三义，一者门关，主禁者也。主禁之义，关字为长，若开字则说不去矣。再考《灵枢·根结》篇及《甲乙经·经脉根结》篇于太阳为开之上，均有“不知根结，五脏六腑折关败枢开阖而走”之文，本书卷十《经脉根结》与《灵枢》、《甲乙》同，则是前以关枢阖三者并举，后复以为关为阖为枢分析言之，足证明后之为关关字即前之折关关字无疑矣。下太阴为关与此同义，不再举。再按嘉 本《素问》新校正云：“《九墟》太阳为关。”作关。）三经者，不得相失，搏而勿传，命曰一阳。（惟有太阳关者，则真气行止留滞、骨摇动也。惟有阳明阖者，则肉节败、骨动摇也。惟有少阳枢者，则真气行止留滞、肉节内败也。相得各守所司，同为一阳之道也。搏，相得也。传，失所守也。平按：传《素问》作浮。）愿闻三阴。岐伯曰：外者为阳，内者为阴，然则中为阴，其冲在下者，名曰太阴，太阴根起隐白，结于太仓，名曰阴中之阴。（冲在太阴之下，少阴脉上。足太阴脉从隐白而出，聚于太仓，上至舌本。是脾阴之脉，行于腹阴，故曰阴中之阴也。平按：《素问》隐上有于字，隐白下无结于太仓四字。）太阴之后，名曰少阴，少阴根起于涌泉，结于廉泉，名曰少阴。（肾脉足少阴从足小指之下，入涌泉，上行聚于廉泉，至于舌本也。平按：《素问》无结于廉泉四字，名曰少阴作名曰阴中之少阴。）少阴之前，名曰厥阴，厥阴根起于大敦，结于玉英，（肝脉足厥阴在少阴前，起于大指 毛之上，入大敦，聚于玉英，上头与督脉会于巅，注于肺中也。平按：《素问》无结于玉英四字。）阴之绝阳，名曰阴之绝阴。（无阳之阴，是阴必绝，故曰阴之绝阴。）是故三阴之离合也，太阴为关，厥阴为阖，少阴为枢。（三阳为外门，三阴为内门。内门亦有三者：一者门关，主禁者也。脾脏足太阴脉主禁水谷之气，输纳于中不失，故为关也。二者门阖，主开闭者也。肝脏足厥阴脉主守神气出入通塞悲乐，故为阖也。三者门枢，主动转也。肾脏足少阴脉主行津液，通诸经脉，故为枢者也。）三经者，不得相失也，搏而勿沉，名曰一阴。（三阴经脉也。三阴之脉，搏聚而不偏沉，故得三阴同一用也。）阴阳钟钟也，传为一周，（钟钟，行不止住儿。营卫行三阴三阳之气，相注不已，传行周旋，一日一夜五十周也。平按：《素问》钟钟作HT HT ，传字上无也字，有积字。）气里形表而相成者也。（五脏之气在里，内营形也；六腑之气在表，外成形者也。平按：而相成者也《素问》作而为相成也。）

　　卷第五（卷首缺）·人合

　　四海合

　　平按：此篇，自篇首至末，见《灵枢》卷六第三十三《海论》。自人亦有四海至逆者必败，见《甲乙经》卷一第八，惟文法微有不同。

　　黄帝问岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于支节，子乃合之于四海何乎？（血，谓十二脉中血也。气，谓十二脉中当经气也。平按：《灵枢》问下有于字，支作肢，四海下无何字。）岐伯曰：人亦有四海十二经水。十二经水者，皆注于海。海有东西南北，命曰四海。黄帝曰：以人应之奈何？岐伯曰：人亦有四海。黄帝曰：请闻人之四海。岐伯曰：人有髓海，有血海，有气海，有水谷之海，凡此四者，所以应四海者也。（十二经水者，皆注东海，东海周环，遂为四海。十二经脉，皆归胃海，水谷胃气环流，遂为气血髓骨之海故也。水谷之海，比于东海也。平按：《灵枢》以人应之奈何下无“岐伯曰人亦有四海黄帝曰请闻人之四海”十七字。）黄帝曰：远乎哉，夫子之合人天地四海也，愿闻应之奈何？岐伯曰：必先明知阴阳表里营输所在，四海定矣。（胃脉以为阳，表也。手太阴、足少阴脉为阴，里也。冲脉为十二经脉及络脉之海，即亦表亦里也。平按：营《灵枢》作荥。）黄帝曰：定之奈何？岐伯曰：胃者为水谷之海，其输上在气街，下至三里。胃盛水谷，故名水谷之海。胃脉，足阳明也。足阳明脉过于气街、三里，其气上下输此等穴也。平按：《甲乙》输作 ，下同，不再举。冲脉者为十二经之海，其输上在于大杼，下出于巨虚之上下廉。（冲脉管十二经脉。大杼是足太阳、手太阳脉所发之穴。巨虚上下廉，则足阳明脉所发之穴。此等诸穴，皆是冲脉致气之处，故名输也。）

　　膻中者为气之海，其输上在柱骨之上下，前在于人迎。（膻，胸中也，音檀。食入胃已，其气分为三道，有气上行经隧，聚于胸中，名曰气海，为肺所主。手阳明是肺府脉，行于柱骨上下，入缺盆，支者上行至鼻，为足阳明，循颈下人迎之前，皆是膻中气海之输也。）脑为髓之海，其输上在其盖，下在风府。（胃流津液，渗入骨空，变而为髓，头中最多，故为海也。是肾所生，其气上输脑盖百会之穴，下输风府也。）黄帝曰：凡此四海者，何利何害？何生何败？岐伯曰：得顺者生，得逆者败；知调者利，不知调者害。（得生得败言逆顺，天也；为利为害言调不，人也。）黄帝曰：四海之逆顺奈何？岐伯曰；气海有余者，气满胸中，急息面赤；气海不足，则气少不足以言。（有余，谓邪气益真气也。面赤，谓气上冲面，阳脉盛也。平按：急息《灵枢》作 息，《甲乙》作 急息。）血海有余者，则常想其身大，怫然不知其所病；血海不足，则常想其身小，狭然不知其所病。（血多脉盛，故神想见身大也。怫，扶弗反，怫郁不安，不知所苦也。平按：怫下《甲乙》有郁也二字。）水谷之海有余者，则腹满胀；水谷之海不足，则饥不受谷食。髓海有余者，则轻劲多力，自过其度；髓海不足，则脑转耳鸣，酸眩HT ，目无所见，懈殆安卧。（脑减不满颅中，故脑易转、喜耳鸣也。髓不满胫中，故 酸疼也。

　　脑虚少，筋肉血等精液不足，故眩冒无所见也。髓虚，四肢腰□无力，故懈怠安卧也。酸，息官反。

　　眩，元遍反，瞑目乱也。HT ，亡到反，覆也。平按：满胀《甲乙》作胀满。 《灵枢》作胫，《甲乙》作胫 。HT 《灵枢》、《甲乙》均作冒，殆均作怠。注腰下一字原缺，袁刻作脊。）黄帝曰：余以闻逆顺，调之奈何？岐伯曰：审守其输而调其虚实，毋犯其害，顺者得复，逆者必败。黄帝曰：善。

　　（输，谓四海之输。平按：毋字原缺下半，《灵枢》、《甲乙》均作无，应是毋字。《甲乙》无黄帝曰善四字。）

　　卷第五（卷首缺）·人合

　　十二水

　　平按：此篇见《灵枢》卷三第十二《经水》篇，又见《甲乙经》卷一第七，惟文法略异。

　　黄帝问于岐伯曰：经脉十二者，外合于十二经水，而内属于五脏六腑。（天下凡有八十一州，此中国，州之一也，名为赤县神州。每一州之外，有一重海水环之，海之外，有一重大山绕之，如此三重海三重山环而围绕，人居其内，名曰一州。一州之内，凡有十二大水，自外小山小水不可胜数。人身亦尔，大脉总有十二，以外大络小络亦不可数。天下八十一州之中，唯取中国一州之地，用法人身十二经脉内属脏腑，以人之生在此州中，禀此州地形气者也。）夫十二经水者，其大小深浅广狭远近各不同，五脏六腑之高下小大，受谷之多少亦不等，相应奈何？（问其十二经脉取法所由也。）夫经水者，受水而行之；（此问其脏腑经络各有司主调养所由。十二经水，各从其源受水，输之于海，故曰受水行也。）五脏者，合神气魂魄而藏；（五脏合五神之气，心合于神，肝合于魂，肺合于魄，脾合于营，肾合于精，五脏与五精神气合而藏之也。平按：脏下《灵枢》、《甲乙》均有之字，袁刻同。）六腑者，受谷而行之，受气而扬之；（胃受五谷成熟，传入小肠，小肠盛受也。

　　小肠传入大肠，大肠传导也。大肠传入广肠，广肠传出也。胃下别汁，出膀胱之胞，传阴下泄也。

　　胆为中精，有木精三合，藏而不泻。此即腑受谷行之者也。五腑与三焦共气，故六腑受气，三焦行之为原，故曰扬也。平按：注成熟，熟字袁刻误作热。别汁出膀胱五字，原缺不完，平细玩虫蚀剩处，与此五字相近，谨拟作此，袁刻作膀胱膀胱四字。）经脉者，受血而营之。合而以治奈何？刺之深浅，灸之壮数，可得闻乎？（营气从中焦，并胃口出上焦之后，所谓受气，泌糟粕，□津液，化津液精微，注之肺脉中，化而为血，流十二脉中，以奉生身，故生身之贵，无过血也。故营气独行于十二经，导营身，故曰营气。营气行经，如雾者也。经中血者，如渠中水也。故十二经受血各营也。平按：注津液上一字，下半虫蚀不全，袁刻作成，细玩上半剩处，确非成字，宜空一格。）岐伯答曰：善乎哉问也。

　　天至高不可度，地至广不可量，此之谓也。且夫人生天地之间，六合之内，此天之高地之广，非人力所能度量而至也。若夫八尺之士，皮肉在此，外可度量切循而得也，死可解部而视也。（二仪之大，人力不可度量。人之八尺之身，生则观其皮肉，切循色脉，死则解其身部，视其脏腑，不同天地，故可知也。平按：外可度量，袁刻于外下增生字，不合，《灵枢》亦无。部《灵枢》作剖。）

　　其脏之坚脆，腑之大小，谷之多少，脉之长短，血之清浊，气之多少，十二经之多血少气，与其少血多气，与其皆多血气，与其皆少血气，皆有大数。其治以针艾，各调其经气，固其常有合乎？（夫人禀气受形，既有七种不同，以针艾调养固有常契，不可同乎天地无度量也。）黄帝曰：余闻之快于耳，不解于心，愿卒闻。（快于耳，浅知也；解于心，深识也。平按：卒闻下《灵枢》有之字。）岐伯答曰：此人之所以参天地而应阴阳，不可不察。（正以天地不可度量，人参天地，故不可不察也。）足太阳，外合于清水，内属于膀胱。（清水出魏郡内黄县，南经清泉县，东北流入河也。

　　平按：膀胱下《灵枢》、《甲乙》均有而通水道焉五字，本书在后。）足少阳，外合于渭水，内属于胆。（渭水出陇西首阳县鸟鼠同穴山，东北至华阴入河，过郡四，行一千八百七十里，雍州浸也。）

　　足阳明，外合于海水，内属于胃。（海，晦也，言其水广博，望之晦暗，不测崖际，故曰海也。海，即四海也。足阳明脉血气最多，合之四海，众水之长也。）足太阴，外合于湖水，内属于脾。（湖当为 ， 陀水出代郡卤城县，东流过郡九，行千三百四十里，为并州川。一解云：湖当为沽，沽水出渔阳郡，东南入海，行七百五十里。此二水亦得为合也。平按： 袁刻作雩。）足少阴，外合于汝水，内属于肾。（汝水出汝南郡定陵县高陵山，东南流入淮，过郡四，行一千三百四十里也。）足厥阴，外合于沔水，内属于肝。（沔。绵善反。沔水出武郡番 山，东流入江也。平按：沔《灵枢》、《甲乙》均作渑。

　　注武郡，武字原抄作武，袁刻作南郡，考《水经注》沔水出武都沮县野狼谷，应作武。）手太阳，外合于淮水，内属于小肠，而通水道焉。（淮水出南阳郡平武县桐柏山，东南流入海，过郡四，行三千二百四十里也。）手少阳，外合于漯水，内属于三焦。（漯，汤合反。漯水出平原郡，东北流入于海。又河内亦有漯水，出王屋山，东南流入河。此二水并得为合也。）手阳明，外合于江水，内属于大肠。（江水出蜀岷山郡升迁县，东南流入海，过郡九，行七千六百六十里也。平按：注升迁原抄作外迁，据《水经注》应作升。）手太阴，外合于河水，内属于肺。（河水出昆仑山东北隅，便潜行至葱岭于阗国，到积石山，东北流入海，过郡十六，行九千四百里也。）手太阴，外合于济水，内属于心。（济水出河东恒县，至王屋山，东北流入于河。）手心主，外合于漳水，内属于心包。（漳水，清漳水也，出上党沽县西北少山，东流合浊漳入于海。解是浊漳，浊漳出于上党长子县西发鸠山，东流入海也。）凡此五脏六腑十二经水者，皆外有源泉而内有所禀，此皆外内相贯，如环无端，人经亦然。（十二经水，如江出岷山，河出昆仑，即外有源也。流入于海，即内有所禀也。水至于海已，上为天河，复从源出，流入于海，即为外内相贯，如环无端也。人经亦尔，足三阴脉从足指起，即外有源也。上行络腑属脏，比之入海，即内有所禀也。以为手三阴脉，从胸至手，变为手三阳脉，从手而起，即外有源也。上行络脏属腑，即内有所禀也。上头以为足三阳脉，从头之下足，复变为足三阴脉，即外内相贯，如环无端也。平按：外内《灵枢》、《甲乙》作内外。）故天为阳，地为阴，腰以上为天，腰以下为地。（人腰以上，为天为阳也；自腰以下，为地为阴也。经脉升天降地，与经水同行，故得合也。）故清以北者为阴，湖以北者为阴中之阴，（清水以北，已是其阴，湖在清北，故为阴中之阴也。）漳以南者为阳，河以北至漳者为阳中阴，（漳南为阳，河北为阴，故河北至漳为阳中阴也。）漯以南至江者为阳中之太阳，（漯居阳地，故为阳中太阳。平按：太阳，太字《甲乙》无。）此一州之阴阳，所以人与天地相参者也。（阴阳之理无形，大之无外，小之无内，但人生一州之地，形必象之，故以一州阴阳合人者也。平按：州《灵枢》作隅。）黄帝曰：夫经水之应经脉也，其远近浅深，水血之多少各不同，合而以刺之奈何？（问有三意：经水经脉远近，一也；浅深，二也；水之与血多少，三也。然则身经脉有三不同，请随调之。）岐伯答曰：足阳明五脏六腑之海，（胃受水谷，化成血气，为足阳明脉，资润五脏六腑，五脏六腑禀成血气，譬之四海滋泽无穷，故名为海也。）其脉大血多，气盛热壮，（足阳明脉具有四义故得名海：其脉粗大，一也；其血又多，二也；其谷气盛，三也；阳气热，四也。有此四义，故得比于海也。平按：热下原缺一字，据《灵枢》、《甲乙》补入。）刺此者，不深弗散，（刺此道，刺中度人足三阳脉，足阳明脉须深六分，以为深也。其脉在皮下深，血气又盛，故深六分，方得散其气也。）不留不泻。

　　（血气既盛，留之方得顿而泻也。若热在皮肤之中聚为病者，即疾泻之，故曰热即疾泻也。）足太阳深五分，留七呼。足少阳深四分，留五呼。足阳明深六分，留十呼。足太阴深三分，留四呼。足少阴深二分，留三呼。足厥阴深一分，留二呼。（问曰：十二经脉之气，并有发穴多少不同，然则三百六十五穴各属所发之经。此中刺手足十二经者，为是经脉所发三百六十五穴？为是四肢流注五脏三十输及六腑三十六输穴也？答曰：其正取，四肢三十输及三十六输。余之间穴，有言其脉发会其穴，即属彼脉。故取其脉者，即是其脉所发之穴也。问曰：此手足阴阳所刺分数，与明堂分数大有不同。若为取定？答曰：此及明堂所刺分数各举一例，若随人随病，其例甚多，不可一概也。今足太阳脉在皮肉中有深四分有余，故以刺入五分为例。若脉行更有深浅，可以意扪循取之为当，余皆放此。留七呼者，此据太阳脉气强弱以为一例。若病盛衰，更多少可随时调之，不可以为定也，余皆放此也。平按：足阳明一段《灵枢》在足太阳上。《甲乙经》阳明、太阳下均有多血气刺四字，足少阳下有少血气刺四字，太阴、厥阴下均有多血少气刺五字，少阴下有少血多气刺五字。）手之阴阳，其受气之道近，其气之来疾，其深皆毋过二分，其留皆毋过一呼。（手之六阴，从手至胸，属脏络腑，各长三尺五寸。手之六阳，从手至头，属腑络脏，各长五尺。足之六阴，从足至胸，属脏络腑，各长六尺五寸。足之六阳，从足至头，属腑络脏，各长八尺。此手足十二之脉当经血气上下环流也。然足经既长，即血气环流，其道远也；复是阴气，故其行迟也。手经既短，即血气环流，其道近也；复是阳气，故其行疾也。以其道近脉浅，刺深无过二分也。以其气疾，故留之不过一呼也。

　　平按：其深《灵枢》、《甲乙经》均作其刺深。注从手至胸，胸字原缺，袁刻作胃，据本注下文“从足至胸”，应作胸字。）其少长小大肥瘦，以心撩之，命曰法天之常。（撩，力条反，取也。人之生也，五时不同；初生为婴儿，能笑以上为孩，六岁以上为小，十八岁以上为少，二十以上为壮，五十以上为老。今量三十以下为少。三十以上为长。黄帝之时，七尺五寸以上为大，不满七尺五寸为小。今时人之大小，可以意取之。天者，理也。少长小大肥瘦之变，变而不恒，以合天为妙，此天之常道也。贤人以意取之，妙合其理，故曰法天之常也。平按：撩《甲乙》作料。注为孩，孩字下半虫蚀，细玩上半剩处，于孩字为近。日本《医心方》卷二十五引《太素经》云：小儿初生为婴，能笑为孩儿。谨拟作孩。袁刻作小，复将下文六岁以上为小改作少，十八岁以上为少改作壮，二十以上为壮改作长，与原抄不合。又壮下二字原缺，据《灵枢·卫气失常》篇五十以上为老，拟作“五十”二字。）灸之亦然。灸而过此者，得恶火，即骨枯脉缋；刺而过此者，则脱气。（灸法亦须量人少长大小肥瘦，气之盛衰，穴之分寸，四时寒温，壮数多少，不可卒中失于常理。故壮数不足，厥疾不瘳；若过其限，火毒入身，诸骨枯槁，经脉溃脓，名为恶火之病。火无善恶，火壮伤多，故名恶火也。平按：缋《灵枢》、《甲乙经》均作涩，袁刻作溃，据注经脉溃脓，当是溃字，别本亦作溃。）黄帝问曰：夫经脉之小大，血之少多，肤之浓薄，肉之坚脆，及 之大小，可为度量乎？（肤，皮也。 ，等块肉也。举人形有十种不同，请设度量合中之法也。平按：《灵枢》少多作多少， 作 。）岐伯答曰：其可为度量者，取其中度者也，不甚脱肉而血气不衰者也。若失度之人，瘠瘦而形肉脱者，恶可以度量刺乎？审切循扪按，视其寒温盛衰而调之，是谓因适而为真者也。（中度者，非唯取七尺五寸以为中度，亦取肥瘦寒温盛衰处其适者，以为中度。瘠，音藉也。七只五寸人为中度者量定。

　　扪，没屯反，摸也。平按：失度，失字《灵枢》作夫。）

　　卷第六（卷首缺）·脏腑之一

　　平按：此篇自喜乐者以上，日本原抄正本残缺，篇目亦不可考。平从日本仁和寺宫御藏本残卷十三纸中，检出自在我者以下至竭绝而失生经文杨注，证以《灵枢·本神》篇，补入喜乐者以上。

　　断零璧，缺而复完，洵堪宝贵。自在我者以上，惜无从查出，故自黄帝问于岐伯曰至地之，谨根据《灵枢》卷二第八《本神》篇补入。自喜乐者以下至末，均见《本神》篇，又见《甲乙经》卷一第一。

　　黄帝问于岐伯曰：凡刺之法，必先本于神。血脉营气精神，此五脏之所藏也，至其淫 离藏则精失、魂魄飞扬、志意恍乱、智虑去身者，何因而然乎？天之罪与？人之过乎？何谓德气生精神魂魄心意志思智虑？请问其故。岐伯答曰：天之在我者德也，地之（以上从《灵枢·本神》篇补入。）

　　在我者气也，德流气薄而生者也。（未形之分， 与我身，谓之德者，天之道也。故《庄子》曰：未形之分，物得之以生，谓之德也。阴阳和气，质成我身者，地之道也。德中之分流动，阴阳之气和亭，遂使天道无形之分，动气和亭，物得生也。平按：注 字恐系施字之误。）故生之来谓之精，（雄雌两神相搏，共成一形，先我身生，故谓之精也。）两精相搏谓之神，（即前两精相搏共成一形，一形之中，灵者谓之神者也，即乃身之微也。问曰：谓之神者，未知于此精中始生？未知先有今来？答曰：案此《内经》但有神伤、神去与此神生之言，是知来者，非曰始生也。及案释教精合之时，有神气来托，则知先有，理不虚也。故孔丘不答有知无知，量有所由。唯佛明言是可根据。）随神往来者谓之魂，（魂者，神之别灵也，故随神往来，藏于肝，名曰魂。）并精而出入者谓之魄，（魄，亦神之别灵也，并精出此而入彼，谓为魄也。并，薄浪反。）所以任物者谓之心，（物，万物也。心，神之用也。任知万物，必有所以，神□□□□□□物□任物，故谓之心也。）心有所忆谓之意，（意，亦神之用也，任物之心，有所追忆，谓之意也。）意之所存谓之志，（志，亦神之用也，所忆之意，有所专存，谓之志也。）因志而存变谓之思。（思，亦神之用也，专存之志，变转异求，谓之思也。）因思而远慕谓之虑，（虑，亦神之用也。变求之思，逆慕将来，谓之虑也。）因虑而处物谓之智。（智，亦神之用也，因虑所知，处物是非，谓之智也。）故智者之养生也，（神之所用，穷在于智，故曰智者之养生也。）必顺四时而适寒暑，（智者养生要有之道，春夏养阳，使适于暑也；秋冬养阴，使适于寒。）和喜怒而安居处，（喜怒所生，生于居处，智者发而中节，故因以和安也。）节阴阳而调柔刚，（阴以致刚，阳以起柔，两者有节，则刚柔得矣。平按：柔刚《灵枢》、《甲乙》均作刚柔。）如是则邪僻不至，长生久视。（智者行和节养之道，则五养神安，六腑气调，经脉用营，腠理密致，如此疵疠元本不生，八正四邪无由得至，自斯已往，或齐天地，莫见冬 ，或类彭年，长生久视也。平按：注五养恐系五脏之误，冬 二字未详，因原抄如是，故仍之。）是故怵惕思虑者，流溢而不固。（怵惕思虑，多伤于心，神伤无守，所为不固也。）

　　悲哀动中者，竭绝而失生。（人之悲哀动中，伤于肝魂，泪竭筋绝，故失□也。平按：注失下原缺一字，据经文应作生。）喜乐者， 散而不藏。（喜乐志达气散，□于肺魄，故精不守藏也。 ，立安反，牵引也。

　　平按： 《灵枢》、《甲乙》均作惮，原抄作 。考 音展，上声，木白理也。音义均不合。疑作掸，音弹，寒韵。《太玄经》：掸系其名。提持也。与本注音义为近。再查日本抄本，凡手旁多从木，如搏作 之类，今 字恐系掸字传写之误。注气散下原缺一字，据上注伤于肝魂，应作伤。魄下原有故精不守藏也六字，袁刻脱。）愁忧者，闭塞而不行。（愁忧气结，伤于脾意，故闭塞不行也。平按：闭上《灵枢》、《甲乙》有气字。）盛怒者，迷惑而不理。（盛怒气聚，伤于肾志，故迷惑失理也。平按：理《灵枢》、《甲乙》作治。）恐惧者，荡惮而不收。（右肾命门藏精气，恐惧惊荡，则精气无守而精自下，故曰不收。平按：《甲乙》注云：《太素》不收作失守。今仍作不收，或另有本耶？）心怵惕思虑则伤神，（心藏也。怵惕，肾来乘心也。思虑，则脾来乘心。二邪乘甚，故伤神也。）神伤则恐惧自失，破 脱肉，神为其主，故伤神则反伤右肾，故恐惧自失也。亦反伤脾，故破 脱肉也。毛悴色夭，死于冬。（毛悴肺伤，色夭肝伤也，以神伤则五脏皆伤也。冬，火死时也。）肝悲哀动中则伤魂，（肝藏也。悲哀太甚伤肝，故曰动中。肝伤则魂伤。平按：肝上《灵枢》有脾忧愁至死于春一段，本书在后。）魂伤则狂忘不精，不敢正当人，（魂既伤已，肝肾亦伤，故□□及□不精，不敢当人也。平按：狂忘《甲乙》作狂妄。不精不敢正当人《甲乙》作其精不守，注：一本作不精不精则不正当。《灵枢》作狂忘不精不精则不正当人。注故下缺二字，及下缺一字，袁刻作故狂妄不精，与原抄不合。）缩而挛筋，两胁骨举，（肝足厥阴脉环阴器，故魂肝伤宗筋缩也。肝又主诸筋，故挛也。肝在两胁，故肝病两胁骨举也。平按：缩上《灵枢》有阴字，骨举《灵枢》作骨不举。《甲乙》作令人阴缩而筋挛两胁肋骨不举。）毛悴色夭，死于秋。（秋，木死时也。）肺喜乐无极则伤魄，（肺脏也。喜乐，心喜乘肺，无极伤魄也。平按：无极《甲乙》作乐极。）魄伤则狂，狂者意不存人，皮革焦，（魄伤则伤脏，故发狂病也。以乐荡神，故狂病意不当人。又肺病，皮革焦也。平按：人皮革焦《甲乙》作其人皮革焦。）毛悴色夭，死于夏。（夏，金死时。）脾愁忧而不解则伤意，意伤则 乱，四肢不举，（肺来乘脾，故忧愁不已伤意，发狂 乱，并脾病四肢不举也。平按：《甲乙》作闷。）毛悴色夭，死于春。（春，土死时也。问曰：脾主愁忧。又云精气并于肝则忧，即肝为忧也。《素问》云心在变动为忧，即心为忧也。肺在志为忧也，即肺为忧。其义何也？答曰：脾为四脏之本，意主愁忧。故心在变动为忧，即意之忧也。或在肺志为忧，亦意之忧也。若在肾志为忧，亦是意之忧也。故愁忧所在，皆属脾也。平按：心之忧在心变动，肺之忧在肺之志，详《素问·阴阳应象大论》新校正引杨注，又见《甲乙经·精神五脏论》所引杨注。按《甲乙经》云：肝之与肾，脾之与肺，互相成也。脾者土也，四脏皆受成焉。故恐发于肝而成于肾，爱发于脾而成于肝。又云：心之与肺，脾之与心，亦互相成也。故喜变于心而成于肺，思发于脾而成于心，一过其节，二脏俱伤，此经互言其义耳。又新校正谓：《甲乙经》具有此说，取五志迭相胜而为言，各举一则义俱不足，两见之则互相成义也。）肾盛怒而不止则伤志，（肝来乘肾，故不已伤志也。）

　　志伤则善忘其前言，腰脊不可以俯仰屈伸，（肾志伤，故喜忘。肾在腰脊之中，故肾病不可俯仰屈伸也。平按：善《灵枢》、《甲乙》均作喜。屈伸二字《甲乙》无。）毛悴色夭，死于季夏；（季夏，水死时也。）恐惧而不解则伤精，（恐惧起自命门，故不解伤精也。）精伤则骨酸痿厥，精□□。（精为骨髓之液，故精伤则骨酸疼及骨痿也。平按：厥精下原缺二字《灵枢》、《甲乙》作时自下三字。）是故五脏，主藏精者也，（人肾有二：左为肾脏，右为命门。命门藏精，精者五脏精液，故五脏藏精。）不可伤，伤则守失而阴虚，阴虚则无气，无气则死矣。（五脏之神不可伤也，伤五神者，则神去无守，脏守失也。六腑为阳，五脏为阴，脏无神守，故阴虚也。阴脏气无，遂致死也。故不死之道者，养五神也。人皆怵惕思虑，则以伤神，悲哀动中，日亡魂性，喜乐无极，神魄散扬，愁忧不解，志意 乱，盛怒无止，失志多忘，恐惧惊神，伤精痿骨，□以千端之祸，害此一生，终以万品欲情，浇乱真性，仍服金石贵宝，摧斯易生之躯，多求神仙芳草，日役百年之命。昔彭HT 以道怡性，寿命遐长，秦武采药求仙，早升霞气。故广成子语黄帝曰：来，吾语汝。至道无视无听，抱神以静，形将自正也。必静必清，无劳汝形，无摇汝精，心无所知，神将守形，可以长生。故我修身千二百岁，人皆尽死，而我独存。得吾道者，上为皇，下为王；失吾道者，上见光，下为土。是知安国安人之道，莫大怡神，亡神亡国之灾，无出情欲。故岐伯以斯至道，上答黄轩，述千古之遗风，拯万叶之荼苦也。平按：守失《灵枢》、《甲乙》作失守。注痿骨下原缺一字，据下文终以终字，此疑作始。又注遗风别本作道风。）是故用针者，察观病患之能，以知精神魂魄之存亡得失之意，五脏已伤，针不可以治之也。（上古但有汤液之为而不用针，至黄帝贼邪伤物，故用针石，并药灸等杂合行之，以除疾病。疗病之要，必本其人五神存亡可得可失死生之意，然后命诸针药，以行调养。若其人纵逸，五神以伤，愚医不候神气存亡，更加针药，必其早夭不待时也。平按：察观《甲乙》作观察。能《灵枢》、《甲乙》均作态。）肝藏血，血舍魂，肝气虚则恐，实则怒。（肝心脾肺肾谓之五脏，藏精气也。血脉营气精谓之五精气，舍五神也。肝主于筋，人卧之时，血归于肝，故魂得舍血也。肾为水脏，主于恐惧；肝为木脏，主怒也。水以生木，故肝子虚者，肾母乘之，故肝虚恐也。）心藏脉，脉舍神，心气虚则悲，实则笑不休。（肝为木脏，主悲哀也；心为火脏，主于笑也。木以生火，故火子虚者，木母乘之，故心虚悲者也。）脾藏营，营舍意，脾气虚则四肢不用，五脏不安，实则胀，经溲不利。（溲，小留反。营，血肉也。脾主水谷，脏腑之主，虚则阳腑四肢不用，阴脏不安。实则胀满及女子月经并大小便不利，故以他乘致病也。平按：此段《灵枢》在心脏脉之上。则胀《灵枢》作则腹胀。经溲《甲乙》作泾溲。）肺藏气，气舍魄，肺气虚则息利少气，实则喘喝胸凭仰息。（肺主五脏谷气，亦不受他乘，故虚则喘息利而少气，实则胸满息难也。平按：息利《灵枢》作鼻塞不利，《甲乙经》作鼻息不利。胸凭《灵枢》作胸盈，《甲乙》作凭，注云：《九墟》作盈。）肾藏精，精舍志，肾气虚则厥，实则胀，五脏不安。（肺为金脏，主于狂厥；肾为水脏，主于水胀。五脏不安，金以生水，故水子虚者，金母乘之，故狂厥逆也。平按：志《甲乙》作气。）必审察五脏之病形，以知其气之虚实而谨调之。

　　（医疗之道，先识五脏气之虚实，及知虚实所生之病，然后命乎针药，谨而调之。平按：《灵枢》无察字，而谨调之作谨而调之也。）

　　卷第六（卷首缺）·脏腑之一

　　五脏命分

　　平按：此篇自篇首至末，见《灵枢》卷七第四十七《本藏》篇，又见《甲乙经》卷一第五。

　　黄帝问于岐伯曰：人之血气精神者，所以奉于生而周于性命者也。（太初之无，谓之道也。

　　太极未形，物得以生，谓之德也。未形德者，有分且然无间，谓之命也。此命流动生物，物成生理，谓之形也。形体保神，各有所仪，谓之性也。是以血气精神，奉于一形之生，周于形体所仪之性，亦周有分无间之命。故命分流动成形，体保神为性，形性久居为生者，皆血气之所奉也。

　　平按：奉下《灵枢》无于字。）经脉者，所以行血气，而营阴阳，濡筋骨，利关节者也。（十二经脉也。十二经脉，行营血气，营于三阴三阳，濡润筋骨，利关节也。）卫气者，所以温分肉，充皮肤，肥腠理，司关阖者也。（卫气 悍，行于分肉，司腠理关阖也。平按：关字原抄作 ，乃关字省文，袁刻作开，《灵枢》作关。）志意者，所以御精神，收魂魄，适寒温，和喜怒者也。
  </div>
  <div class="pagination">
   <a href="黄帝内经太素_page3.html">
    上一页
   </a>
   <a href="黄帝内经太素.html">
    1
   </a>
   <a href="黄帝内经太素_page2.html">
    2
   </a>
   <a href="黄帝内经太素_page3.html">
    3
   </a>
   <span class="current-page">
    4
   </span>
   <a href="黄帝内经太素_page5.html">
    5
   </a>
   <a href="黄帝内经太素_page6.html">
    6
   </a>
   <a href="黄帝内经太素_page7.html">
    7
   </a>
   <a href="黄帝内经太素_page8.html">
    8
   </a>
   <a href="黄帝内经太素_page9.html">
    9
   </a>
   <span>
    ...
   </span>
   <a href="黄帝内经太素_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
