<!DOCTYPE html>
<html>
<head>
    <meta charset="UTF-8">
    <title>寿世保元 - 第 113 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 113 页/共 201 页</h1>
    <div class="content">　　一治牙痛方。

　　黑豆（一两炒） 盐（六钱） 花椒（五钱） 生姜（六钱） 连须葱（六钱） 艾（六钱）

　　上白水煎。漱口吐去。

　　一论牙属肾。骨之余。不作痛。作痛者。乃阳明经之火也。血壅牙根。齿龈浮起作痛也宜清胃火为主。其牙齿疏脆剥削。渐觉齿稀。牙蛀去。乃属肾之真阴亏欠。牙不坚实。宜服六味地黄丸。

　　滋阴清胃固齿丸

　　 善治牙痛。自能固齿。

　　山药末（一两） 牡丹皮末（一两） 黄柏（酒炒为末二两） 黄连（酒炒为末一两） 升麻（二两） 当归末（酒洗一两） 元参末（一两） 干葛末（一两）

　　上用知母一两。山楂肉二两。煎浓汤去渣。净汁煮葛粉为糊。又用 米饭一盏。研烂。和葛粉。

　　同又研匀。调以上八味末为丸。如绿豆大。以水飞过朱砂为衣。晒干。每服三钱。食后。白汤送下。要忌一切浓味姜蒜椒辣各等物。

　　一治胃经虚热齿牙作痛者。补中益气汤。（方见内伤）根据本方加熟地黄、牡丹皮、白茯苓、白芍。

　　一论齿动作渴。属脾胃虚弱。阴火炽盛者。补中益气汤。（方见内伤）根据本方加酒炒黄柏、知母。

　　一治每劳心则齿缝肿。而不能咀嚼。此元气虚弱也。补中益气汤（方见内伤）根据本方。

　　一论齿浮作痛。耳面黑色。口干作渴。日晡则剧。此脾虚也。用益气汤、加减八味丸而愈。

　　一朱工部午后有热。遇劳遗精。其齿即痛。此脾肾虚热。先用补中益气汤、六味丸。更以十全大补汤而愈。

　　一男子齿浮作痛。耳面黧色。口渴。日晡则剧。脾虚弱也。用补中益气汤、加减八味丸而愈。

　　一男子口臭。牙龈赤烂。腿脚痿软。或用黄柏等药。益甚。时或口咸。此肾经虚热。余用六味地黄丸而瘥。

　　一男子每遇发热。牙即浮肿。此足三阴虚火。用加减八味丸。而不复作。

　　一论肾气虚寒。牙齿作痛。面色黧黑。精神憔悴。脚膝无力。饮食少思。或痰气上升。

　　小便频数。齿不坚固。或口舌麻闷。畏饮冷水。以八味丸数服而安。

　　一治胃中客热牙疳。出血口臭。齿龈肿痛腐烂。

　　甘露饮

　　枇杷叶（三钱） 石斛（三钱） 黄芩（二钱） 枳壳（一钱） 天门冬（三钱） 生地黄 熟地黄山茵陈 麦门冬（各三钱） 甘草（八分）

　　上锉。水煎服。

　　一李小园患满口牙齿疼痛。溃烂动摇。饮食不下。乃牙疳也。诸医不效。忽遇一道人传方。一擦即愈。

　　川椒（炒一钱半） 铜青（一钱） 硼砂（一钱）

　　上三味为末。每少许擦患处。流涎立已。

　　一治牙疳。根内臭烂黑色。有虫作痛。

　　鸡内金（即鸡肫内粗皮阴干一具） 白芷（二钱） 铜青（一钱） 麝香（一分）

　　上为细末。以温盐水漱口。贴患处即愈。

　　一治牙疳臭烂。久不愈。

　　白硼砂（二钱） 白枯矾（一钱） 芦荟（五分） 青黛（三分） 轻粉（三分） 雄黄（二分）

　　冰片（一分）

　　上为细末。候睡去时。以竹管引药。吹在牙疳上。或以鸡翎扫敷之。

　　一论牙痛或肿。风牙、虫牙、动牙长痛不可忍。宋知府传。

　　马蜂窝 白蒺藜 花椒 艾叶 葱头 荆芥 细辛 白芷（各等分）

　　上锉散。醋煎。口噙良久。吐出即瘥。

　　一治牙痛。虫蛀不已。诸药不效者。

　　救苦丹

　　蟾酥（三分锉细乳汁少溶化于器内） 雄黄（二分） 细辛（二分） 冰片（二分）

　　上将酥乳调和。细细纳蛀牙孔内。或痛牙龈缝中。口中痰涎任流出之。内服加味清胃汤一方。治虫牙肿痛。用雄黄二分。麝香少许。搽于虫孔中。虫死则痛止。

　　一方。治风牙、虫牙作痛。用黄蜂窝一个。以花椒填满其窍。以白盐一钱。封口烧存性入白芷、羊胫骨灰各一钱。同研为细末。先以清茶漱口净。然后以药擦之。及敷痛处。如有虫蛀孔作痛。以少许塞孔中。立验。

　　固齿明目乌须黑发良方

　　 牙痛胃火。浓味所起。齿痛肾虚。房劳过矣。补肾牙牢。清火痛止。节欲甘淡。何疾下愈。经验良方。擦牙固齿。明目乌发。香口润体。久而用之。其妙无比。

　　何首乌（黑豆拌蒸一次牛膝拌蒸一次四两） 旱莲草（四两） 槐角（黑豆煮汁拌蒸四两）

　　怀生地黄（酒拌砂锅内蒸一日至黑二两） 骨碎补（刮去皮毛炒七次一两五钱） 青盐（二两） 没食子（公母成对二两）

　　上共为细末。每早擦牙。滚水咽下。能用于须发未白之先。可免染须之劳。乌须黑发。

　　固齿牢牙。

　　牢牙固齿乌须黑发秘方

　　 临川刘云来传。

　　没食子（四钱） 青盐（二两） 细辛（二钱） 地骨皮（二两） 熟地黄（二两） 破故纸（炒四两）

</div>
    <div class="pagination">
<a href="寿世保元_page112.html">上一页</a><span>...</span><a href="寿世保元_page108.html">108</a><a href="寿世保元_page109.html">109</a><a href="寿世保元_page110.html">110</a><a href="寿世保元_page111.html">111</a><a href="寿世保元_page112.html">112</a><span class="current-page">113</span><a href="寿世保元_page114.html">114</a><a href="寿世保元_page115.html">115</a><a href="寿世保元_page116.html">116</a><a href="寿世保元_page117.html">117</a><a href="寿世保元_page118.html">118</a><span>...</span><a href="寿世保元_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
