<!DOCTYPE html>
<html>
<head>
    <meta charset="UTF-8">
    <title>类经 - 第 29 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 29 页/共 96 页</h1>
    <div class="content">　　适人必革者，谓针之至人，必变革前说而刺仍浅也。如是则精气既伏于内，邪气散乱无所止息而泄于外，故真气得其所矣。）

　　帝曰：善。血有余不足奈何？岐伯曰：血有余则怒，不足则恐。（此肝脏之虚实也。《本神篇》曰：肝藏血，肝气虚则恐，实则怒。）血气未并，五脏安定，孙络外溢，则经有留血。（此肝经之表邪也。邪不在脏而在经，但察其孙络之脉有外溢者，则知其大经之内，有留止之血也。）帝曰：补泻奈何？岐伯曰：血有余则泻其盛经，出其血。不足则视其虚经，内针其脉中，久留而视脉大，疾出其针，无令血泄。（血有余则盛经满溢，故当泻而出之。不足则察其经之虚者，内针补之。然补虚之法，必留针以候气，所谓如待所贵、不知日暮者是也。留针既久，但视其脉已大，是气已至，则当疾出其针矣。血去则愈虚，故无令血泄也。）帝曰：刺留血奈何？岐伯曰：视其血络，刺出其血，无令恶血得入于经，以成其疾。

　　（此刺肝经之表邪也。邪血在络，但速去之，自可免入经之患矣。）

　　帝曰：善。形有余不足奈何？岐伯曰：形有余则腹胀泾溲不利，不足则四肢不用。（此脾脏之虚实也。泾，水名也。

　　溲，溺也。脾湿胜则气壅不行，故腹胀而泾溲不利。脾主四肢，故虚则四肢不用。此与《本神篇》义同。泾音经。溲音搜。）血气未并，五脏安定，肌肉蠕动，命曰微风。（此脾经之表邪也。脾主肌肉，故微邪未深者，但肌肉间蠕动，如有虫之微行也。脾土畏风木，风主动，故命曰微风。蠕音软，又乳允切。）帝曰：补泻奈何？岐伯曰：形有余则泻其阳经，不足则补其阳络。（经穴络穴皆足阳明者，以胃为脾之阳也。故实者泻之，泻脾之阳邪也；虚者补之，补脾之阳气也。）

　　帝曰：刺微奈何？岐伯曰：取分肉间，无中其经，无伤其络，卫气得复，邪气乃索。（此刺脾经之微邪也。邪在肌肉，故但当刺其分肉间，使卫气得复，则邪气自索。索者，散也。）

　　帝曰：善。志有余不足奈何？岐伯曰：志有余则腹胀飧泄，不足则厥。（此肾脏之虚实也。肾藏志，水之精也。水化寒，故肾邪有余，则寒气在腹而为腹胀飧泄。肾气不足，则阴虚阳胜而为厥逆上冲。《本神篇》曰：肾藏精，精舍志，肾气虚则厥，实则胀。《解精微论》曰：厥则阳气并于上，阴气并于下。阳并于上则火独光也；阴并于下则足寒，足寒则胀也。）血气未并，五脏安定，骨节有动。（此肾经之微邪也。肾主骨，邪未入脏而薄于骨，故但于骨节之间，有鼓动之状。）

　　帝曰：补泻奈何？岐伯曰：志有余则泻然筋血者，不足则补其复溜。（然筋当作然谷，足少阴之荥穴也，出其血可以泻肾之实。复溜，足少阴之经穴也，致其气可以补肾之虚。）帝曰：刺未并奈何？岐伯曰：即取之，无中其经，邪所乃能立虚。

　　（此刺肾经骨节之邪也。即取之，即其邪居之所而取之。故无中其经穴，则邪自能去而可以立虚矣。）

　　十四卷　疾病类

　　十九、气血以并有者为实无者为虚

　　（《素问·调经论》 连前篇）

　　帝曰：余已闻虚实之形，不知其何以生？岐伯曰：气血以并，阴阳相倾，气乱于卫，血逆于经，血气离居，一实一虚，（并，偏胜也。倾，倾陷也。气为阳，故乱于卫。血为阴，故逆于经。阴阳不和，则气血离居，故实者偏实，虚者偏虚，彼此相倾也。）血并于阴，气并于阳，故为惊狂。（血并于阴，是重阴也。气并于阳，是重阳也。重阴者癫，重阳者狂，故为惊狂。）血并于阳，气并于阴，乃为炅中。（血并于阳，阴在表也。气并于阴，阳在里也。故为炅中。炅，热也。

　　炅，居永切。）血并于上，气并于下，心烦惋善怒。（上，膈上也。下，膈下也。血并于上，则阴邪抑心，故烦惋。气并于下，则火动于肝，故善怒。惋，乌贯切。）血并于下，气并于上，乱而喜忘。（血并于下则阴气不升，气并于上则阳气不降，阴阳离散，故神乱而喜忘。）帝曰：血并于阴，气并于阳，如是血气离居，何者为实？何者为虚？（血并于阴则阳中无阴，气并于阳则阴中无阳，阴阳不和，故血气离居。）岐伯曰：血气者，喜温而恶寒，寒则泣不能流，温则消而去之。

　　（血之与气，体虽异而性则同，故皆喜温而恶寒，寒则凝泣而留滞，温则消散而营运。邪之或并于血，或并于气，由于此矣。泣，涩同。）是故气之所并为血虚，血之所并为气虚。（气并于阳则无血，是血虚也。血并于阴则无气，是气虚也。）

　　帝曰：人之所有者，血与气耳。今夫子乃言血并为虚，气并为虚，是无实乎？岐伯曰：有者为实，无者为虚，（有血无气，是血实气虚也。有气无血，是气实血虚也。）故气并则无血，血并则无气，今血与气相失，故为虚焉。（相失者，不相济。

　　失则为虚矣。）络之与孙脉俱输于经，血与气并，则为实焉。血之与气并走于上，则为大厥，厥则暴死，气复反则生，不反则死。（上文言血与血并，气与气并，偏虚偏实也。此言血与气并，并者为实，不并者为虚也。血气并走于上则上实下虚，下虚则阴脱，阴脱则根本离绝而下厥上竭，是为大厥，所以暴死。若气极而反，则阴必渐回，故可复苏。其有一去不反者，不能生矣。）帝曰：实者何道从来？虚者何道从去？虚实之要，愿闻其故。岐伯曰；夫阴与阳皆有俞会，阳注于阴，阴满之外，阴阳匀平，以充其形，九候若一，命曰平人。（俞会，经穴有俞有会也。阳注于阴，则自经归脏；阴满之外，则自脏及经。九候若一，则阴阳和，血气匀，身安无病，故曰平人。）夫邪之生也，或生于阴，或生于阳。其生于阳者，得之风雨寒暑；其生于阴者，得之饮食居处，阴阳喜怒。（风雨寒暑，生于外也，是为外感，故曰阳。饮食居处，阴阳喜怒，生于内也，是为内伤，故曰阴。外感多有余，内伤多不足，此实之所以来，虚之所以去也。）帝曰：风雨之伤人奈何？岐伯曰：风雨之伤人也，先客于皮肤，传入于孙脉，孙脉满则传入于络脉，络脉满则输于大经脉，血气与邪并客于分腠之间，其脉坚大，故曰实。实者外坚充满，不可按之，按之则痛。（此外感之生实也。实痛者必坚满，中有留邪也。

　　按之则实邪相拒，故痛愈甚。虚痛者必柔软，中空无物也。按之则气至而温，故其痛止。是以可按者为虚，拒按者为实也。此节与《皮部论》《缪刺论》大同，一见经络类三十一，一见针刺类三十。）帝曰：寒湿之伤人奈何？岐伯曰：寒湿之中人也，皮肤不收，肌肉坚紧，荣血泣，卫气去，故曰虚。虚者聂辟气不足，按之则气足以温之，故快然而不痛。（此外感之生虚也。凡寒湿中人，必伤卫气，故皮肤不收而为纵缓，肌肉坚紧而为消瘦，营血涩于脉中，卫气去于脉外，所以为虚。凡言语轻小曰聂，足弱不能行曰辟，皆气不足也。气虚作痛者，按之可以致气，气至则阳聚阴散，故可快然而痛止也。聂，尼辄切。辟音壁。）帝曰：善。阴之生实奈何？岐伯曰：喜怒不节则阴气上逆，上逆则下虚，下虚则阳气走之，故曰实矣。（此内伤之生实也。阴逆于上则虚于下，阴虚则阳邪凑之，所以为实。然则实因于虚，此所以内伤多不足也。按：下文以喜则气下为虚，而此节所重在怒，故曰实也。观阴气上逆之意，言怒可知。又《举痛论》曰怒则气上，正此之谓。）帝曰：阴之生虚奈何？岐伯曰：喜则气下，悲则气消，消则脉虚空，因寒饮食，寒气熏满，则血泣气去，故曰虚矣。（此内伤之生虚也。下，陷也。消，散也。《举痛论》曰喜则气缓，与此稍异。因寒饮食者，寒气熏满中焦，必伤阳气，故血涩气去而中为虚也。若饮食过度，留滞不消，虽亦内伤，此则虚中挟实，是又不可不为详辨。）

　　十四卷　疾病类

　　二十、阴阳虚实寒热随而刺之

　　（《素问·调经论》连前篇）

　　帝曰：经言：阳虚则外寒，阴虚则内热，阳盛则外热，阴盛则内寒。余已闻之矣，不知其所由然也。（经言，引古经语也。阳主表，其气热。阴主里，其气寒。所以阳虚则寒，阳盛则热，阴虚则热，阴盛则寒也。）岐伯曰：阳受气于上焦，以温皮肤分肉之间，今寒气在外则上焦不通，上焦不通则寒气独留于外，故寒栗。（寒气在外，阻遏阳道，故上焦不通，卫气不温于表，而寒气独留，乃为寒栗，此阳虚则外寒也。）帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。（形气，阴气也。上焦之气，水谷精微之所化也。今劳倦不慎，而形气衰少，伤脾阴也。故谷气不盛则上焦不行，上不行则下脘不通，以致胃腑郁热，熏于胸中，此阴虚生内热也。按：本节言劳倦伤形，指脾胃也。若情欲不节，则五脏失守而伤精，精伤则水亏，故邪火易生，阴虚内热，此为尤甚。）帝曰：阳盛生外热奈何？岐伯曰：上焦不通利，则皮肤致密，腠理闭塞，玄府不通，卫气不得泄越，故外热。（上焦之气，主阳分也。故外伤寒邪，则上焦不通，肌表闭塞，卫气郁聚，无所流行而为外热，所谓人伤于寒，则病为热，此外感证也。）帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留则血凝泣，凝则脉不通，其脉盛大以涩，故中寒。（厥气，寒厥之气也。或寒气伤脏，或食饮寒凉，寒留中焦，阳气乃去，经脉凝滞，故盛大而涩。盖阳脉流利多滑，不滑则无阳可知，此内伤证也。）

　　帝曰：阴与阳并，血气以并，病形以成，刺之奈何？岐伯曰：刺此者取之经隧，取血于营，取气于卫，用形哉，因四时多少高下。（此下连前二章而统言刺法也。取血于营，刺阴气也。取气于卫，刺阳气也。且人之形体，有长短肥瘦大小不同；天之四时，有寒暑温凉不一。故凡刺此者，必用人之形，因天之序，以为针之多少高下耳。）帝曰：血气以并，病形以成，阴阳相倾，补泻奈何？岐伯曰：泻实者气盛乃内针，针与气俱内，以开其门如利其户，针与气俱出，精气不伤，邪气乃下，外门不闭，以出其疾，摇大其道如利其路，是为大泻，必切而出，大气乃屈。（气盛乃内针者，因病患之吸气而入针也。针与气俱出者，候病患之呼气而出针也。盖气盛纳针，迎而夺之也。开其门，利其户，针与气俱出，则邪必从而竭矣。故必切中其疾而后出针，则大邪之气可以屈伏，是谓大泻之法。）帝曰：补虚奈何？岐伯曰：持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存，动气候时，近气不失，远气乃来，是谓追之。（持针勿置，以定其意，谓宜详审补法而后下之针也。如必先扪而循之，切而散之，推而按之，弹而怒之，抓而下之之类皆是也。候呼内针，即气出针入，谓乘其虚而济之也。方实而疾出针，候吸引针也。气入针出，则针下所致之气，聚而不退，故热不得还也。动气者，气至为故也。候时者，如待所贵不知日暮也。必如是则已至之近气可使弗失，未至之远气可令其来，所谓追而济之，是补法也。上二节当与《离合真邪论》参阅，详针刺类十四。空，孔同。）帝曰：夫子言虚实者有十，生于五脏，五脏五脉耳。夫十二经脉，皆生其病，今夫子独言五脏。夫十二经脉者，皆络三百六十五节，节有病必被经脉，经脉之病皆有虚实，何以合之？（所谓节者，神气之所会也，以穴俞为言，故有三百六十五节。被，及也。何以合之？谓何以皆合于五脏也。）岐伯曰：五脏者，故得六腑与为表里，经络支节各生虚实，其病所居，随而调之。（脏腑相为表里，故为十二经。经络各生枝节，故为三百六十五节。气脉贯通，故皆合于五脏。其间各生虚实，则病有所居，随其所在皆可调之如下文也。）病在脉，调之血；（脉者血之府，脉实血实，脉虚血虚，故脉病者当调血也。）病在血，调之络；（《痈疽篇》曰：血和则孙脉先满溢，乃注于络脉，而后注于经脉。《百病始生篇》曰：阳络伤则血外溢，阴络伤则血内溢。《本论》曰：孙络外溢则经有留血。故病在血者当调之络也。）病在气，调之卫；（卫主阳气也。）病在肉，调之分肉；（随所在而取于分肉之间也。）病在筋，调之筋；（察其缓急，熨刺之也。）病在骨，调之骨。（此二节如《终始篇》曰：手屈而不伸者，其病在筋；伸而不屈者，其病在骨。

　　在骨守骨，在筋守筋。是虽以手为言，然凡病之在筋在骨者，可于此而类求矣。又筋痹、肌痹、骨痹义，详针刺类五十。）

　　燔针劫刺其下及与急者。（此调筋病法也。筋寒则急，故以燔针劫刺之。燔针义，又见本类后六十九。燔音烦。）病在骨，针药熨。（病在骨者其气深，故必 针刺之，及用辛热之药熨而散之。按：上节言燔针者，盖纳针之后，以火燔之使暖也，此言 针者，用火先赤其针而后刺之，不但暖也，寒毒固结，非此不可。但病有浅深，故圣人用分微甚耳。 刺义见针刺类五。 音翠。）病不知所痛，两跷为上。（病不知所痛者，如痹论所云，详本类后六十七。两跷者，阳跷脉出足太阳之申脉，阴跷脉出足少阴之照海。俱当取之，故曰为上。）身形有痛，九候莫病，则缪刺之。（形体有痛而大经之九候莫病者，病不在经而在络也。宜缪刺之者，刺络穴也。左痛刺右，右痛刺左。）痛在于左而右脉病者，巨刺之。（身有所痛而见于脉者，病在经也。巨刺者，刺经穴也。亦左痛刺右，右痛刺左。巨刺缪刺义，详针刺类三十。）必谨察其九候，针道备矣。（病之在血气经络筋骨分肉之间者，总不出三部九候之外，察得其详而无失，针道尽之矣。）

　　十四卷　疾病类

　　二十一、虚实之反者病

　　（《素问·刺志论》全）

　　黄帝问曰：愿闻虚实之要。岐伯对曰：气实形实，气虚形虚，此其常也，反此者病。（形立于外，气充于内，形气相合，是谓和平。故气实者形实，气虚者形虚，此禀赋之常也。若形气相反，则偏虚偏实之病生矣。）谷盛气盛，谷虚气虚，此其常也。反此者病。（人受气于谷，谷入于胃以传于肺，五脏六腑皆以受气，此气生于谷也，是谓谷气。故谷气盛衰，候当相应，不应则为病矣。）脉实血实，脉虚血虚，此其常也，反此者病。（脉之盛衰者，所以候血气之虚实也。故脉之与血，相应者为常，不相应者反而病也。）帝曰：如何而反？岐伯曰：气虚身热，此谓反也。（此以下即所以释上文也。

　　气虚者阳虚也，当为身寒，而反病热者，阴气虚于内，阳邪盛于外也。形气相逆，故谓之反。按：下文云气盛身寒，得之伤寒，则此节亦当有气盛身寒四字，必脱简也。）谷入多而气少，此谓反也。（二阳有余，三阴不足也。）谷不入而气多，此谓反也。（胃腑受邪，及于肺也。）脉盛血少，此谓反也。脉少血多，此谓反也。（脉盛血少者，阳实阴虚也。脉少血多者，阳虚阴实也。）气盛身寒，得之伤寒。气虚身热，得之伤暑。（气盛身寒，得之伤寒者，寒伤形也。气虚身热，得之伤暑者，暑伤气也。愚按：《热论篇》曰：人之伤于寒也，则为病热。本节复以身寒者为伤寒，身热者为伤暑，其说若乎相反。不知四时皆有伤寒，而伤暑惟在夏月，病不同时者，自不必辨。惟于夏至之后，有感寒暑而同时为病者，则不可不察其阴阳也。盖阴邪中人，则寒集于表，气聚于里，故邪气盛实而身本因寒也。暑邪中人，则热触于外，气伤于中，故正气疲困而因热无寒也。此夏月寒暑之明辨，故以二者并言于此，非谓凡患伤寒者，皆身寒无热也。）谷入多而气少者，得之有所脱血，湿居下也。（谷入多者，胃热善于消谷也。脱血者，亡其阴也。湿居下者，脾肾之不足，亦阴虚也。阴虚则无气，故谷虽入多而气则少也。）谷入少而气多者，邪在胃及与肺也。（邪在胃则不能食，故谷入少。邪在肺则息喘满，故气多。）脉小血多者，饮中热也。（脉小者血应少，而反见其多，必或酒或饮，中于热而动之也。）脉大血少者，脉有风气，水浆不入，此之谓也。（风为阳邪，居于脉中，故脉大。水浆不入，则中焦无以生化，故血少。）夫实者气入也，虚者气出也。（此下言虚实寒热之因，用针补泻之法也。气入者充满于内，所以为实。气出者漏泄于中，所以为虚。）气实者热也，气虚者寒也。（气为阳，气实则阳实，故热。气虚则阳虚，故寒。）入实者右手开针空也，入虚者左手闭针空也。

　　（入实者，刺实也。以右手持针，摇大其道，是右手开针空也。入虚者，刺虚也。出针之后，以左手推阖其门，是左手闭针空也。开则邪气去，故实者可泻；闭则神气存，故虚者可补也。空，孔同。）

　　十四卷　疾病类

　　二十二、五实五虚死

　　（《素问·玉机真藏论》 附：虚损治法）

　　黄帝曰：余闻虚实以决死生，愿闻其情。岐伯曰：五实死，五虚死。（五实者，五脏之实也。五虚者，五脏之虚也。

　　五实五虚具者皆死。然气虚至尽，尽而死者，理当然也。若五实者，何以亦死？盖邪之所凑，其气必虚，不脱不死，仍归于气尽耳。故愚谓邪无不足，正无有余，实有假实，虚则真虚也。）帝曰：愿闻五实五虚。岐伯曰：脉盛，皮热，腹胀，前后不通，闷瞀，此谓五实。（实者，邪气盛实也。脉盛者，心所主也。皮热者，肺所主也。腹胀者，脾所主也。前后不通，肾开窍于二阴也。闷瞀者，肝脉贯膈，气逆于中也。瞀，茂、务二音，昏闷也，一曰目不明。）脉细，皮寒，气少，泄利前后，饮食不入，此谓五虚。（虚者，正气虚也。脉细，心虚也。皮寒，肺虚也。气少，肝虚也。泄利前后，肾虚也。

　　饮食不入，脾虚也。）帝曰：其时有生者何也？岐伯曰：浆粥入胃，泄注止，则虚者活；（治之者，能使浆粥入胃则脾渐苏，泄注止则肾渐固，根本气回，故虚者活也。）身汗得后利，则实者活。此其候也。（得身汗则表邪解，得后利则里邪除，内外通和，故实者活也。愚按：病有虚实者，虚因正气不足，实因邪气有余也。凡外入之病多有余，如六气所感，饮食所伤之类也。内出之病多不足，如七情伤气，劳欲伤精之类也。凡实者宜泻，如《经》曰寒者热之，热者寒之，坚者削之，客者除之，结者散之，留者攻之，溢者行之，强者泻之之属，皆用泻之法也。凡虚者宜补，如云散者收之，燥者润之，急者缓之，脆者坚之，衰者补之，劳者温之，损者益之，惊者平之之属，皆用补之法也。虚实之治，大概如此。

　　第当今之人，实者无几而虚者七八。病实者，其来速，其去亦速，故其治易。病虚者，损伤有渐，不易复元，故其治难。

　　治实者但知为少壮新邪，则可攻可拔，犹无足虑。治虚者，但察其根本有亏，则倏忽变幻，可无虑乎？凡治实之法，外有余可散其表，内有余可攻其里，气有余可行其滞，血有余可逐其瘀，方治星罗，可无赘也。惟虚损之治，在法有未尽者，不得不详其要焉。夫人之虚损，有先天不足者，有后天不足者。先天者由于禀受，宜倍加谨慎，急以后天人事培补之，庶可延年，使觉之不早而慢不为意，则未有不夭折者矣。后天者由于劳伤，宜速知警省，即以情性药食调摄之，使治之不早而迁延讳疾，则未有不噬脐者矣。凡劳伤之辨，劳者劳其神气，伤者伤其形体。如喜怒思虑则伤心，忧思悲哀则伤肺，是皆劳其神气也。饮食失度则伤脾，起居不慎则伤肝，色欲纵肆则伤肾，是皆伤其形体也。凡损其肺者伤其气，为皮焦而毛 ，损其心者伤其神，为血脉少而不营于脏腑，此自上而伤者也。损其肝者伤其筋，为筋缓不能自收持，损其肾者伤其精，为骨髓消减，痿弱不能起，此自下而伤者也。损其脾者伤其仓廪之本，为饮食不为肌肤，此自中而伤者也。夫心肺损而神色败，肝肾损而形体痿，脾胃损而饮食不化，感此病者，皆损之类也。《难经》曰：损其肺者益其气，损其心者调其营卫，损其脾者调其饮食，适其寒温，损其肝者缓其中，损其肾者益其精，此治损之法也。然所损虽分五脏，而五脏所藏则无非精与气耳。夫精为阴，人之水也；气为阳，人之火也。水火得其正，则为精为气；水火失其和，则为热为寒。此因偏损，所以致有偏胜。故水中不可无火，无火则阴胜而寒病生；火中不可无水，无水则阳胜而热病起。

　　但当详辨阴阳，则虚损之治无余义矣。如水亏者，阴虚也，只宜大补真阴，切不可再伐阳气；火虚者，阳虚也，只宜大补元阳，切不可再伤阴气。盖阳既不足而复伐其阴，阴亦损矣；阴已不足而再伤其阳，阳亦亡矣。夫治虚治实本自不同，实者阴阳因有余，但去所余，则得其平；虚者阴阳有不足，再去所有，则两者俱败，其能生乎？故治虚之要，凡阴虚多热者，最嫌辛燥，恐助阳邪也；尤忌苦寒，恐伐生阳也；惟喜纯甘壮水之剂，补阴以配阳，则刚为柔制，虚火自降，而阳归乎阴矣。阳虚多寒者，最嫌凉润，恐助阴邪也；尤忌辛散，恐伤阴气也；只宜甘温益火之品，补阳以配阴，则柔得其主，沉寒自敛，而阴从乎阳矣。是以气虚者宜补其上，精虚者宜补其下，阳虚者宜补而兼暖，阴虚者宜补而兼清，此固阴阳之治辨也。其有气因精而虚者，自当补精以化气；精因气而虚者，自当补气以生精。又如阳失阴而离者，非补阴何以收散亡之气？水失火而败者，非补火何以苏随寂之阴？此又阴阳相济之妙用也。故善补阳者，必于阴中求阳，则阳得阴助而生化无穷；善补阴者，必于阳中求阴，则阴得阳升而泉源不竭。故以精气分阴阳，则阴阳不可离；以寒热分阴阳，则阴阳不可混。此又阴阳邪正之离合也。知阴阳邪正之治，则阴阳和而生道得矣。经曰：不能治其虚，何问其余？即此之谓。）

　　十四卷　疾病类

　　二十三、病气一日分四时

　　（《灵枢·顺气一日分为四时篇》）

　　黄帝曰：夫百病之所始生者，必起于燥湿寒暑风雨，阴阳喜怒，饮食居处，气合而有形，得藏而有名，余知其然也。

　　夫百病者，多以旦慧昼安、夕加夜甚何也？（燥湿寒暑风雨，外感也。阴阳喜怒饮食居处，内伤也。气合而有形，脉证可据也。得藏而有名，表里可察也。虽病有不同，而多以旦慧昼安、夕加夜甚者，诸病皆相类也。）岐伯曰：四时之气使然。黄帝曰：愿闻四时之气。岐伯曰：春生夏长，秋收冬藏，是气之常也。（春之生，阳气升也。夏之长，阳气盛也。秋之收，阳气降也。冬之藏，阳气伏也。是气之常，皆以阳气为言也。）人亦应之，以一日分为四时，朝则为春，日中为夏，日入为秋，夜半为冬。（天地之交，四时之序，惟阴阳升降而尽之矣。自子之后，太阳从左而升，升则为阳；自午之后，太阳从右而降，降则为阴。大而一岁，小而一日，无不皆然，故一日亦分四时也。）朝则人气始生，病气衰，故旦慧。日中人气长，长则胜邪，故安。夕则人气始衰，邪气始生，故加。夜半人气入藏，邪气独居于身，故甚也。（朝时太阳在寅卯，自下而上，在人应之，阳气正升，故病气衰而旦慧。日中太阳在巳午，自东而中，在人应之，阳气正盛，故能胜邪而昼安。夕时太阳在申酉，由中而昃，在人应之，阳气始衰，故邪气渐盛而暮加重。夜半太阳在戌亥，自上而降，在人应之，阳气伏藏，邪气正盛，故夜则甚。盖邪气之轻重，由于正气之盛衰。正气者，阳气也。升则从阳，从阳则生；降则从阴，从阴则死。天人之气，一而已矣。）黄帝曰：其时有反者何也？（反，谓不应前说也。）岐伯曰：是不应四时之气，脏独主其病者，是必以脏气之所不胜时者甚，以其所胜时者起也。（不应四时之气者，以脏气独主其病，有所胜所不胜也。所不胜者，如脾病畏木，肺病畏火，肾病畏土，肝病畏金，心病畏水，值其时日，故病必甚也。所胜时者，如脾病喜火土，肺病喜土金，肾病喜金水，肝病喜水木，心病喜木火，值其时日，故病当起也。）黄帝曰：治之奈何？岐伯曰：顺天之时而病可与期，顺者为工，逆者为粗。帝曰：善。（顺天之时者，因时气之盛衰，知阴阳之虚实，故病之凶吉可期，此明哲之事也。彼粗工者，以是作非，以标作本，但有逆之而已，又恶足以知此？）

　　十四卷　疾病类

　　二十四、五脏病气法时

　　（《素问·藏气法时论》）

　　黄帝问曰：合人形以法四时五行而治，何如而从？何如而逆？得失之意，愿闻其事。岐伯对曰：五行者，金木水火土也，更贵更贱，以知死生，以决成败，而定五脏之气，间甚之时，死生之期也。帝曰：愿卒闻之。（五行之道，当其王则为贵，当其衰则为贱。间甚，即轻重之谓。卒，尽也。）岐伯曰：肝主春，（木脏也。）足厥阴、少阳主治，（厥阴肝，乙木也。少阳胆，甲木也。二脏相为表里，故治同。）其日甲乙。（甲为阳木，乙为阴木，皆东方之干，内应肝胆，即年月日时无不皆然。他彼此。）肝苦急，急食甘以缓之。（肝为将军之官，其志怒，其气急，急则自伤，反为所苦，故宜食甘以缓之，则急者可平，柔能制刚也。）病在肝，愈于夏；（夏属火，木所生也。肝木畏金，火能平之。子制其鬼，故愈。

　　余同。）夏不愈，甚于秋；（胜己者也。）秋不死，持于冬；（得母气以养之，生我者也，故可执持无害矣。余持同。）起于春。（木王之时也。）禁当风。（风气通于肝，故禁之勿犯。）肝病者，愈在丙丁；（同前夏气，能制胜己者也。）丙丁不愈，加于庚辛；（同前秋气，金伐木也。）庚辛不死，持于壬癸；（同前冬气，得所生也。）起于甲乙。（同前春气，逢其王也。）

</div>
    <div class="pagination">
<a href="类经_page28.html">上一页</a><span>...</span><a href="类经_page24.html">24</a><a href="类经_page25.html">25</a><a href="类经_page26.html">26</a><a href="类经_page27.html">27</a><a href="类经_page28.html">28</a><span class="current-page">29</span><a href="类经_page30.html">30</a><a href="类经_page31.html">31</a><a href="类经_page32.html">32</a><a href="类经_page33.html">33</a><a href="类经_page34.html">34</a><span>...</span><a href="类经_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
