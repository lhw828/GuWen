<!DOCTYPE html>
<html>
<head>
    <meta charset="UTF-8">
    <title>目经大成 - 第 10 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目经大成 - 第 10 页/共 46 页</h1>
    <div class="content">　　此症因六气偏胜，风热搏击，其睛斜翻倒转，白向外而黑向内也。药不能疗，惟治以手法。手法奈何？熟视其何入何背，并带上带下之分，然后针之，易如反掌。针定进正容汤，高枕安眠。再煎人参养荣汤二三剂，立愈。

　　其针须临症新授，笔墨难代喉舌。市医对此茫然，而见青盲内障，又曰瞳神反背。噫！真瞳神反背矣夫？

　　卷之二　八十一证

　　春水扬波九

　　金轮自平兮水轮明而，风轮半倾兮火轮蒸而，肝邪虽婴兮肾枚宁而，莫令尖生兮损真精而。

　　此症初起，目不自然，视内外都无别恙。一二日，风轮坎廓或左、或右、在上、在下，斜斜高耸而起也，故曰春水扬波。乃肾邪上蒸，胆火内逼，幸巽风不动，所以未及全出。若木旺生火，多从上胀，而有虬脉。及火盛生风，必赤痛泪下，头脑如破。急以犀羚逍遥、归芍地黄，或暂加知柏，昼夜交进。稍迟则渐高渐尖，至极并水不见，神膏如死，俗谓之田螺旋顶。虽有善者亦无如之何矣。

　　卷之二　八十一证

　　鱼睛不夜十

　　愁瞳子瞠瞠不转头，阳邪亢风热又相投。

　　此症项强，面赤燥，目如火，胀于睑间，不能开闭，若野庙凶神，与花缸变鱼之目，凸而定凝，故曰鱼睛不夜。乃阳邪亢害，风热壅阻，下窍不通，上窍亦塞。是眼不出即入，速于百会、太阳、两睑、上星要隘等穴砭针出血。嗣后黄连解汤毒、一味大黄丸、三友丸寒之攻之，庶有可救，然亦险矣。

　　卷之二　八十一证

　　凝脂翳变十一

　　何谓凝脂翳？肥而带黄色，血停神膏伤，气壅经络塞，热向脑中摧，窟从睛上得，亡明指顾间，入命谁与易。

　　此症初起，目亦痛，多虬脉，畏光紧闭，强开则泪涌出。风轮上有点如星，色白，中有孔如锥刺伤，后渐渐长大，变为黄色，孔亦渐大，变为窟。有初起翳色便黄，大且浓。治根据下法：四围裂开一缝，若可施钳，或竟镊去，下得一窝，窝底皮膜如芦竹之纸，风吹欲破，见辄令人吃惊。又初起现浓大白障，继则于障内裒出黄翳，状类鹅脂，为疾益急。再头痛便秘，则为窟、为漏、为蟹睛、为凹凸、为眇、为瞽、不日而致。治之，不问孔窟浅深，但见翳色肥黄浮脆，善变速长，亟以小承气下利中丸净其内，随磨羚羊角，调清肝散彻其外，俾表里邪行，头风不即止，大便必通。大便通，目赤痛与泪合减，乃用消风活血汤或防风散结汤、犀角地黄汤。服过，势少退，照下星月翳蚀定方。其眼药对症点洗，妥适便好，不须琐赘。愈后必有白障，若鱼鳞、玛瑙等形，终身不能脱。

　　然亦不幸中之幸也。揆因，盖木火自焚，殃及金土，一水不胜四火，是以焦瘁神膏。良医遇兹，也须昼夜监守，假徒茶毕一揖，揖后一函，放心他往，一时症变如上，救得睛完，亦带疾耳。学人虚心敬听，进德良多。

　　原案友人艾秀瞻，初夏暴得此症，服驱风散热之剂反剧。或谓城中林挂苑素知名，曷请治之。既至，视其形弱，其色枯白，审其脉细数，其家素封，意必斫丧过度，精血不能经营，因而外感。故辛凉之药不投，乃主补中、四物、六味地黄等汤，未数日翳满而失明，加之烦躁不安，林辞去，遣书招余。余当与艾子同学，信而专，遂以大承气下三黄丸五钱，一服无附应，再服略下，痛稍减，明旦微开，则右目已能辨黑白矣。复如前药日进二剂，至大利乃止。止则头目痛攻顿除，然后散以八正、逍遥，丸以退云、既济，月余，能出溪桥以纳凉，秋中全愈。桂苑问故，曰：目痛自下而上，头痛重太阳穴，阳明胜厥阴也，故承气以通之。大小便秘，脏移热于腑也，故三黄以降之。气轮簇火，八正实泻其子。震廓凝脂，逍遥直解其郁。

　　退云、既济，特以靖余孽耳。林退而叹曰：法之妙，神验如此！可见法不远人，人自远法。智圆胆大，触类而长之，则术在我矣。虽然秀瞻形脉怯弱，用重方屡通，幸获戴人邪实急攻之效，而仲景忌下之教不几违乎。是案徒以伐功，不可为训。

　　卷之二　八十一证

　　星月翳蚀十二

　　谁将浓指甲，冰镜掐深痕，致令星云起，从教日月昏。湿邪陵火鼎，金气入寅门。莫谩专攻散，和中妙理存。

　　此症甫病，目既赤肿痛泪，不敢近火向日，风轮生白翳，状如大星，星中有一孔，宛若锥钻。甚者如新月，月上亦有一痕，俨指甲深掐，故曰星月翳蚀，凝脂症之小者。盖人怒气及土郁伤肝，肝虚不胜病势，所以一逼便循空窍，双睛现症如斯。男妇患者多多。无论脉浮数弦大，总以犀羚逍遥散或四物汤加柴胡与萸酒炒连，不则疏风养荣、泻青、导赤等方增减与服，其翳虽险，徐徐自尔枯落。但痕迹下陷，日久对脉补和，始上而平，非一时能遽没。

　　卷之二　八十一证

　　花白翳陷十三

　　黄白嫩花蕊，沿晴历乱开，尔时才几瓣，顷刻即双台，明月不相照，妖云何处来，伊芳人看未足，寂寞拣风摧。

　　此症初起，双目便赤肿狂痛，畏明生眵，开视青睛沿际，许多白点，俨若扭碎梅李花瓣。瓣色黄而浮大者尤险，一昼夜牵连混合，蔽幔神珠，看之与混睛障相似，却善长速变，且四围翳起，中央自觉低陷，甚则翳蚀于内，故名花白翳陷。治疗大费神思。意者土盛郁木，木郁则生火，火盛生痰，痰火交烁，膏液随伤，乃变无了局。

　　《瑶函》谓金克木之祸，真是睡中说梦话耳。速救可以挽回，更须与凝脂症一样监守，以菊花通圣散一两，分三次调服，看势不衰，翌日再进一两，肿必消，翳亦合减。换治金煎，日二剂，中宵以三黄清热丸吞四钱。症不反复而渐罢，然后顺气疏肝、清热化痰，大约尽一季可全瘥。但终不能如旧。人其毋全责乎医。

　　原案：壬申仲冬，一日余左目倏尔奇痛，随肿而泪多不敢开，入夜右目亦然，如煎如刺眠食俱废。强起览镜，左右风轮沿际，若念珠环绕，知是花白恶症。根据前方对病增删，三旦夕，痛稳减，肿亦消，却人物罔见。问妻儿，佥曰四周翳大而白，幸瞳神微现黑影，乃以空青石、芙蓉镜乳调互点，渐渐能视。凡五阅月圆始全瘥。

　　卷之二　八十一证

　　蟹睛横出十四

　　风流过，风神大损风标挫。风标挫，固所风轮，吹弹得破。瞳仁圆活凝脂可，瘢痕虽在光无堕。光无堕，将就罢了，又愁甚么。

　　此症视风轮上有黑珠一颗，周遭肤翳略缠者是。盖缘暴风客热暨水衰火炎，医不合法，致凝脂、黄液、木疡诸病蚀破青睛，黑睛从破处而出，始如蝇头，中如蟹睛，甚则横长如黑豆，故呼上名。软而不疼，金井但斜未败，准可许其平复。间有结痂如豆壳，壳落始愈者，然补穿合碎，虽妙手空空，瘢痕终乎不免。若尖硬痛紧，药饵再误，则黑白混一，蟹睛决不能平。不则必裂，青黄叠出。目其随眇已乎。

　　蟹睛本医药妄乱逼成，一切汗吐下诸法皆用不着。合选和而带补之方，加五味、枣仁、白芍，徐徐酸敛，日久自然收入。若未经看治，此则木火强盛，脉必浮弦而数，须抑青、泻青、八正、逐客等洁净脏腑，然后宜和。

　　宜滋养细心调理，十九无害。

　　卷之二　八十一证

　　长虹贯日十五

　　离离赤脉虬丝，出银海，入水池，纵横粗细，长短稠稀，昏沉云冉冉，痛紧泪垂垂，若白虹之贯日，类红线之穿珠。大知水困金无助，致令风狂火益威。

　　此症乃赤脉虬丝，纵横粗细，上气轮而缠风轮，最不易治。盖水泄金元，风木燥而无制故也。且火盛木焚，风胜木折，虽松柏之姿在所不免，况肝胆乎。以故风火合作，赤脉即生，赤脉生则漫睛翳障，热泪流而痛紧，世谓若白虹贯日之变事焉，因征其兆、拟其状而命名云。其丝脉只在气轮，纵涩紧不爽，及有微泪赤虬者，此目病之常，不足为虑。即风轮有障，医者自能研究，兹无庸赘。《内经》谓：赤脉从上下者，太阳病；从下上者，阳阴病；从外走内者，少阳病；从内走外者，少阴病。太阳病宜温之散之，阳明病宜下之寒之，少阳病宜和之，少阴病宜清之。知此，则生克制化之理不难体会，用以治人，如鼓应桴也。遇按赤丝虬脉，风火眼所必有，大小粗细，位无一定，何从分上下而辨内外！只看脉大贯过睛珠，便处导赤散加黄连与服，不应或增障，经久在目，此风热不制，恐或痼疾，须既济丸、人参固本丸、百合固金汤，圆融通变而主之，当必有效。

　　卷之二　八十一证

　　彩云捧日十六

　　赤障阑删状怎生，兰缸花结夜来灯，还与彩云同一气，绕天行。风火病顽心弗急，泪眵流惯意仍平，当面问他能见否，不分明。

　　此症满风轮生障赤色，浓薄高低不等，痛涩莫敢开视，见人则两眉紧斗，眵泪并流，且丝脉纵横，白睛亦红紫相映，故曰彩云捧日。看似风血有余初症，不知实系痼疾，非王道不能治者。何为此病多得于幽郁妇女及穷苦之人？夫人而穷苦，不独忧郁，即饥寒负荷，精、气、神三才，六时无一刻施畅，虽具吾体，不为吾用，而劳动之火无制上炎，上炎之际不免雨露外承，寒凉内遏其火不得发泄，沉郁在络年深日久，血亦相因而瘀焉。瘀与郁偕，郁藉瘀出，故得症如前。说者谓：阳王风高，障赤而微坚；阴虚火动，翳白而中陷。是道也，在彼在此，不远不近。治法：先揣其境遇，次问其因，次诊其脉体，非病实形实，以冲和养正、神效黄 汤，大剂进一二，看他如何转应，或补或和，虽功效綦难，药无惜而日月不计，终有瘥时。若少年境顺得此，必盲医治坏，更须细心调燮。否则必变时复症，大费工力。

　　卷之二　八十一证

　　目血十七

　　断送一生心力，能消几日奔波，梦魂中夜且风魔，劳动坎离真火。时下眼流血泪，面前人隔烟萝，幽怀无计可消磨，琴罢煮茶孤坐。

　　此症目无病痛，自然鲜血迸流，有如刀针刺伤，一时不能遽止。除小儿食火郁肝外，系老年及有心计的人，元神虚备，倏感风热，一脉上游，直血未归元府，因逼而妄泄。泄之至再至三，睛徐陷而失明。然为治颇易，但于病情、时令不可不省察三分。省察妥当，脉体对症或否不必拘，总以大补元、人参养荣、归脾、滋阴地黄等汤，与治立效。

　　劣庠某，善刀笔，常视钱数多寡许讼输赢，其门如市者二十余年。一日薄暮过东桥，江风扑面吹来，左目泪涔涔滴，拭之盈 鲜血，比至家盥照，眇矣。或以为发藏毒，噫！脏盖言状，字异音同。虽即事雅谑，未必非受病根原。特书于此，钻厕者尚其鉴诸。

　　卷之二　八十一证

　　瘀血灌睛十八

　　气滞血瘀，将归何处，沁入干宫，青空纯白倏成红。防风驱邪金井中，井中得得应殊色，如落日。与月当全食。且回头，光顿收，罢休，还愁年不留。

　　此症始得，眼胞一环半 青碧隐隐，次后紫黑，或满腔微肿，白睛亦赤元胀起，俨若老拳打伤，左右相传，远近怕看。幸能视无痛，不甚苦楚。盖热物食多，胸膈气海为邪所蔽，血盛滞塞不通，逼而上走，故作此状。甚而咳紧，口鼻出血。急用清毒逐滞汤，大剂数进。不退即开导，或抵当汤、通幽丸以攻之。不然火金乘木，必变凝脂、黄液、鱼睛等证。其金井不见黑神，显然鲜血满灌。此定先病风热，既散不随滋养，一味苦寒到底，致肾精胆汁耗损殆尽，一点元阳直犯水德，岂火入血分，有形之急者比乎。人如患此，险恶极矣，得生脉散、十补丸、龟鹿二仙膏递服三两，昼夜尚可救。若再不珍重，与药饵差错，非惟目病难治，而命亦恐不久。医必先立病繇，或以此书示渠家人，于事无济，庶免悔尤后话。

</div>
    <div class="pagination">
<a href="目经大成_page9.html">上一页</a><span>...</span><a href="目经大成_page5.html">5</a><a href="目经大成_page6.html">6</a><a href="目经大成_page7.html">7</a><a href="目经大成_page8.html">8</a><a href="目经大成_page9.html">9</a><span class="current-page">10</span><a href="目经大成_page11.html">11</a><a href="目经大成_page12.html">12</a><a href="目经大成_page13.html">13</a><a href="目经大成_page14.html">14</a><a href="目经大成_page15.html">15</a><span>...</span><a href="目经大成_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
