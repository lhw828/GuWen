<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 36 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 36 页/共 59 页</h1>
    <div class="content">　　卷四　辨太阳脉证并治下第七

　　黄连汤方第六十八

　　黄连（味苦寒） 甘草（炙味甘平） 干姜（味辛热） 桂枝（去皮味辛热各三两）

　　人参（二两味甘温） 半夏（半升洗味辛温） 大枣（十二枚擘味辛温）

　　上七味。以水一斗。煮取六升。去滓、温服一升。日三服。夜二服。

　　上热者。泄之以苦。黄连之苦以降阳。下寒者。散之以辛。桂姜半夏之辛以升阴。

　　脾欲缓。急食甘以缓之。人参甘草大枣之甘以益胃。

　　伤寒八九日。风湿相搏。身体疼烦。不能自转侧。不呕不渴。脉浮虚而涩者。桂枝附子汤主之。

　　伤寒与中风家。至七八日再经之时。则邪气多在里。身必不苦疼痛。今日数多。

　　复身体疼烦。不能自转侧者。风湿相搏也。烦者风也。身疼不能自转侧者湿也。经曰。

　　风则浮虚。脉经曰。脉来涩者。为病寒湿也。不呕不渴。里无邪也。脉得浮虚而涩。身有疼烦。知风湿但在经也。与桂枝附子汤。以散表中风湿。

　　若其人大便硬。小便自利者。去桂枝加白术汤主之。

　　桂发汗。走津液。此小便利。大便硬。为津液不足去桂加术。

　　卷四　辨太阳脉证并治下第七

　　桂枝附子汤方第六十九

　　桂枝（四两去皮味辛热） 附子（三枚炮去皮破八片辛热） 生姜（三两切味辛温）

　　甘草（二两炙味甘温） 大枣（十二枚擘味甘温）

　　上五味。以水六升。煮取二升。去滓、分温三服。

　　风在表者。散以桂枝甘草之辛甘。湿在经者。逐以附子之辛热。姜枣辛甘。行荣卫。

　　通津液。以和表也。

　　风湿相搏。骨节烦疼掣痛。不得屈伸。近之则痛剧。汗出短气。小便不利。恶风。不欲去衣。或身微肿者。甘草附子汤主之。

　　风则伤卫。湿流关节。风湿相搏。两邪乱经。故骨节烦疼掣痛。不得屈伸。近之则痛剧也。风胜则卫气不固。汗出短气。恶风不欲去衣。为风在表。湿胜则水气不行。小便不利。或身微肿。为湿外薄也。与甘草附子汤。散湿固卫气。

　　卷四　辨太阳脉证并治下第七

　　甘草附子汤方第七十

　　甘草（二两炙味甘平） 附子（二枚炮去皮破味辛热） 白术（二两味甘温） 桂枝（四两去皮味辛热）

　　上四味。以水六升。煮取三升。去滓、温服一升。日三服。初服得微汗则解。能食。

　　汗出复烦者。服五合。恐一升多者。宜服六七合者为妙。

　　桂枝甘草之辛甘。发散风邪而固卫。附子白术之辛甘。解湿气而温经。

　　活人云。身肿者。加防风一两。悸气。小便不利者。加白茯苓一两半。

　　伤寒脉浮滑。此表有热。里有寒。白虎汤主之。

　　浮为在表滑为在里。表有热。外有热也。里有寒。有邪气传里也。以邪未入腑。故止言寒。如瓜蒂散证。云胸上有寒者是矣。与白虎汤。以解内外之邪。

　　卷四　辨太阳脉证并治下第七

　　白虎汤方第七十一

　　知母（六两味苦寒） 石膏（一斤碎味甘寒） 甘草（二两味甘平） 粳米（六合味甘平）

　　上四味。以水一斗。煮米熟。汤成。去滓、温服一升。日三服。

　　内经曰。热淫所胜。佐以苦甘。知母石膏之苦甘以散热。热则伤气。甘以缓之。甘草粳米之甘以益气。成氏云。白虎。西方金神也。应秋而归肺。热甚于内者以寒下之。

　　热甚于外者。以凉解之。其有中外俱热。内不得泄。外不得发。非是汤则不能解。暑之气。得秋而止。故曰处暑。是汤以白虎名。谓能止热也。

　　李东垣云。身以前。胃之经也。胸胃、肺之室也。邪在阳明。肺受火制。故用辛寒以清肺。所以号为白虎也。

　　王三阳云。经文寒字。当邪字解。亦热也。

　　伤寒脉结代。心动悸。炙甘草汤主之。

　　结代之脉。动而中止。能自还者。名曰结。不能自还者。名曰代。由血气虚衰。不能相续也。心中悸动。知真气内虚也。与炙甘草汤。益虚补血气而复脉。

　　卷四　辨太阳脉证并治下第七

　　炙甘草汤方第七十二

　　甘草（四两炙味甘平） 生姜（三两切味辛温） 桂枝（三两去皮味辛热） 人参（二两味甘温） 生地黄（一斤味甘寒） 阿胶（二两味温甘） 麦门冬（半升去心味甘平） 麻子仁（半升味甘平） 大枣（十二枚擘味甘温）

　　上九味。以清酒七升。水八升。先煮八味。取三升。去滓。内胶烊消尽。温服一升。

　　日三服。一名复脉汤。

　　补可以去弱。人参甘草大枣之甘。以补不足之气。桂枝生姜之辛。以益正气。圣济经曰。津液耗散为枯。五脏痿弱。荣卫涸。流剂所以润之。麻仁阿胶麦门冬地黄之甘。

　　润经益血。复脉通心也。

　　脉按之来缓。而时一止。复来者。名曰结。又脉来动而中止。更来小数。中有还者反动。名曰结阴也。脉来动而中止。不能自还。因而复动。名曰代阴也。得此脉者必难治。

　　结代之脉。一为邪气留结。一为真气虚衰。脉来动而中止。若能自还。更来小数。

</div>
    <div class="pagination">
<a href="张卿子伤寒论_page35.html">上一页</a><span>...</span><a href="张卿子伤寒论_page31.html">31</a><a href="张卿子伤寒论_page32.html">32</a><a href="张卿子伤寒论_page33.html">33</a><a href="张卿子伤寒论_page34.html">34</a><a href="张卿子伤寒论_page35.html">35</a><span class="current-page">36</span><a href="张卿子伤寒论_page37.html">37</a><a href="张卿子伤寒论_page38.html">38</a><a href="张卿子伤寒论_page39.html">39</a><a href="张卿子伤寒论_page40.html">40</a><a href="张卿子伤寒论_page41.html">41</a><span>...</span><a href="张卿子伤寒论_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
