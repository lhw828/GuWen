<!DOCTYPE html>
<html>
 <head>
  <meta charset="utf-8"/>
  <title>
   证治准绳杂病 - 第 22 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳杂病 - 第 22 页/共 41 页
  </h1>
  <div class="content">
   《灵枢》邪客篇，帝问曰：夫邪气之客人也，或令人目不瞑不卧出者，何气使然？伯高曰：五谷入于胃也，其糟粕、津液、宗气分为三隧，故宗气积于胸中，出于喉咙，以贯心脉，而行呼吸焉。营气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其悍气之 疾，而先行于四末、分肉、皮肤之间，而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳不得入于阴。行于阳则阳气盛，阳气盛则阳跷陷，（陷当作满。）不得入于阴，阴虚故目不瞑。黄帝曰：善。治之奈何？伯高曰：补其不足，泻其有余，调其虚实，以通其道，而去其邪。饮以半夏汤一剂，阴阳已通，其卧立至。

　　黄帝曰：善。此所谓决渎壅塞，经络大通，阴阳和得者也。愿闻其方，伯高曰：其汤方，以流水千里以外者八升，扬之万遍，取其清五升煮之，炊以苇薪火，沸置秫米一升，（秫米，北人谓之黄米，可以酿酒。）治半夏五合，徐炊令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣。久者三饮而已也。《素问》逆调论，阳明者，胃脉也。胃者，六腑之海，其气亦下行，阳明逆不得从其道，故不得卧也。《下经》曰：胃不和则卧不安，此之谓也。《金匮》虚劳，虚烦不得眠，酸枣汤主之。《本事方》鳖甲丸。《圣惠方》治骨蒸烦心不得眠，用酸枣仁一两，水一大盏半，研绞取汁，下米二合，煮粥候熟，下地黄汁一合，更煮过，不计时服之。胡洽治振悸不得眠，人参、白术、茯苓、甘草、生姜、酸枣仁六物煮服。（以上皆补肝之剂。）温胆汤，治大病后虚烦不得眠。（并《内经》半夏汤，皆去饮之剂。）六一散加牛黄，治烦不得眠。戴云：不寐有二种，有病后虚弱及年高人阳衰不寐，有痰在胆经，神不归舍，亦令不寐。

　　虚者，六君子汤加炒酸枣仁、炙黄 各一钱。痰者，宜温胆汤减竹茹一半，加南星、炒酸枣仁各一钱，下青灵丹。大抵惊悸健忘，怔忡失志，心风不寐，皆是胆涎沃心，以致心气不足。若用凉心之剂太过，则心火愈微，痰涎愈盛，病愈不减，惟当以理痰气为第一义，导痰汤加石菖蒲半钱。喘不得卧，以喘法治之。厥不得卧，以香港脚法治之。

　　第五册　杂门

　　多卧

　　《灵枢》大惑篇黄帝曰：人之多卧者，何气使然？岐伯曰：此人肠胃大而皮肤湿，而分肉不解焉。

　　肠胃大则卫气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大则卫气行留久，皮肤湿分肉不解则行迟。留于阴也久，其气不精则欲瞑，故多卧矣。其肠胃小，皮肤滑以缓，分肉解利，卫气之行于阳也久，故少瞑焉。黄帝曰：其非常经也，卒然多卧者，何气使然？岐伯曰：邪气留于上焦，上焦闭而不通，已食若饮汤，卫气留久于阴而不行，故卒然多卧焉。运气多睡，皆属内热。经云：阳明司天之政，初之气，阴始凝，气始肃，病中热善眠是也。酸枣仁一两，生用，腊茶二两，以生姜汁涂，炙微焦，捣罗为末。每服二钱，水七分盏，煎六分，温服无时。灸法，无名指第二节尖一壮，屈手指取之。

　　第五册　杂门

　　怠惰嗜卧

　　东垣云：脉缓怠惰嗜卧，四肢不收，或大便泄泻，此湿胜，从平胃散。又云：怠惰嗜卧，有湿，胃虚不能食，或沉困，或泄泻，加苍术，自汗加白术。食入则困倦，精神昏冒而欲睡者，脾虚弱也。

　　六君子汤加神曲、麦芽、山楂之属。四肢懒惰，人参补气汤。丹溪云：脾胃受湿，沉困无力，怠惰嗜卧者，半夏、白术。肥人是气虚，宜人参、二术、半夏、甘草。（又云：是湿，苍术、茯苓、滑石。）黑瘦人是热，黄芩、白术。饮食太过，转运不调，枳实、白术。按：人之虚实寒热，当审脉证定之，岂可以肥瘦为准，学人无以辞害意可也。

　　第五册　杂门

　　身重

　　《素问》示从容论有云肝虚、肾虚、脾虚，皆令人体重烦冤。运气身重有五：一曰湿。乃湿制肾虚而重。经云：太阴所至为身重。又云：太阴之复，体重身满。又云：岁土太过，湿气流行，民病体重烦冤。又云：土郁之发，民病身重是也。二曰湿热。经云：少阳司天之政，四之气。炎暑间化，其病满身重是也。三曰寒湿。经云：太阴司天之政，三之气，感于寒湿，民病身重是也。四曰风乃木制，脾虚而重。经云：岁木太过，风气流行，民病体重烦冤。又云：岁土不及，风乃大行，民病体重烦冤。

　　又云：厥阴在泉，风淫所胜，病身体皆重是也。五曰金乃燥制，肝虚而重。经云：岁金太过，燥气流行，民病体重烦冤是也。东垣云：身重者，湿也。补中益气汤加五苓散去桂主之。洁古云：起卧不能谓之湿，身重是也。小柴胡汤、黄 芍药汤。仲景云：风湿脉浮身重，汗出恶风者，防己黄 汤主之。洁古云：夏月中风湿，身重如山，不能转侧，除风胜湿去热之药治之。仲景云：肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，表里冷湿，久久得之，腰以下冷痛，腹重如带五千钱，甘姜苓术汤主之。脾胃虚弱，元气不能荣于心肺，四肢沉重，食后昏闷，参术汤主之。针灸身重有二法：其一取脾。经云：脾病者，身重肉痿，取其经太阴、阳明、少阴血者。又云：脾足太阴之脉，是动则病腹胀，身体皆重，视盛、虚、热、寒、陷下取之也。其二取肾。经云：肾病者，身重，寝汗出，憎风，取其经少阴、太阳血者是也。

　　第五册　杂门

　　不能食

　　心下不痞满，自不能食也。东垣云：胃中元气盛，则能食而不伤，过时而不饥，脾胃俱旺则能食而肥，脾胃俱虚则不能食而瘦。故不能食，皆作虚论。若伤食恶食，自有本门，不在此例。病患脉缓怠惰，四肢重着，或大便泄泻，此湿胜也，从平胃散加味。病患脉弦，气弱自汗，四肢发热，或大便泄泻，皮毛枯槁发脱，从黄 建中汤加味。病患脉虚气弱，脾胃不和，从四君子、六君子汤加味。有痰，从二陈汤加味，兼下人参半夏丸。虚而有痰，用人参四两，半夏一两，姜汁浸一宿，曝干为末，面糊丸。食后生姜汤下。痰积痞隔，食不得下，皂荚烧存性，研末，酒调下一钱匕。和中汤、七珍散、六神汤、钱氏异功散，皆四君子加减例，开胃进食之正剂也。罗谦甫云：脾胃弱而饮食难任者，不可一概用克伐之剂，宜钱氏异功散补之，自然能食。

　　设或嗜食太过伤脾，而痞满呕逆，权用枳实丸一服，慎勿多服。娄全善尝治翁氏久疟食少汗多，先用补剂加黄连、枳实，月余食反不进，汗亦不止。因悟谦甫此言，遂减去枳、连，纯用补剂，又令粥多于药而食进，又于原方内加附子三分半，一服而愈。宽中进食丸、和中丸、木香枳术丸、木香干姜枳术丸，皆有行气之剂，气滞者宜之。许学士云：有人全不进食，服补脾药皆不效。予授二神丸服之，顿能进食。此病不可全作脾气治。盖肾气怯弱，真元衰削，是以不能消化饮食，譬之鼎釜之中，置诸水谷，下无火力，终日米不熟，其何能化。黄鲁直尝记服菟丝子，淘净，酒浸曝干，日挑数匙，以酒下之，十日外饮啖如汤沃雪，亦知此理也。今按治法，虚则补其母，不能食者，戊己虚也，火乃土之母，故以破故纸补肾为癸水，以肉豆蔻浓肠胃为戊土，戊癸化火，同为补土母之药也。杨仁斋云：脾肾之气交通，则水谷自然克化。《瑞竹堂方》谓二神丸，虽兼补脾胃，但无斡旋，往往常加木香以顺其气，使之斡旋，空虚仓廪，仓廪空虚则能受物，屡用见效，其殆使之交通之力欤。严用和云：人之有生不善摄养，房劳过度，真阳衰虚，坎水不温，不能上蒸脾土，冲和失布，中州不运，是致饮食不进，胸膈痞塞，或不食而胀满，或食而不消，大腑溏泄。古人云：补肾不如补脾。予谓补脾不如补肾，肾气若壮，丹田火盛，上蒸脾土，脾土温和，中焦自治，膈开能食矣。薛新甫云：予尝病脾胃，服补剂及针灸脾俞等穴不应，几殆。吾乡卢丹谷先生，令予服八味丸，饮食果进，三料而平。予兄年逾四十，貌丰气弱，遇风则眩，劳则口舌生疮，胸常有痰，目常赤涩。又一人脾虚发肿，皆以八味丸而愈。按此皆补肾之验。戴复庵云：脾运食而传于肺，脾气不足故不喜食，宜启脾丸、煮朴丸。若脾虚而不进食者，当实脾，宜鹿茸橘皮煎丸。若脾虚寒而不进食者，理中汤。未效，附子理中汤加砂仁半钱，或丁香煮散。心肾虚致脾气不足以运者，鹿茸橘皮煎丸。脾上交于心，下交于肾者也。

　　【饥不能食】《灵枢》大惑篇，黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，消谷故善饥，胃气逆上则胃脘寒，故不嗜食也。运气饥不欲食，皆属湿邪伤肾。经云：太阴司天，湿淫所胜，民病心如悬，饥不欲食，治以苦热是也。针灸饥不欲食有二法：其一清胃。经云：胃者水谷之海，其 上在气冲，下至三里，水谷之海不足，则饥不受谷，审守其 ，调其虚实是也。其二取肾。经云：肾足少阴之脉，是动则病饥不欲食，心如悬，苦饥状，视盛、虚、热、寒、陷下取之也。

　　【恶食】经云：太阴所谓恶闻食臭者，胃无气故恶食臭也。用大剂人参补之。丹溪云：恶食者，胸中有物，导痰补脾，二陈加二术渣芎汤。失笑丸，治虚痞恶食。

　　第五册　杂门

　　喑

　　喑者，邪入阴部也。经云：邪搏阴则为喑。又云：邪入于阴，搏则为喑。然有二证：一曰舌喑，乃中风舌不转运之类是也。一曰喉喑，乃劳嗽失音之类是也。盖舌喑但舌本不能转运言语，而喉咽音声则如故也。喉喑但喉中声嘶，而舌本则能转运言语也。

　　【舌喑】经云：心脉涩甚为喑。又云：心脉搏坚而长，当病舌卷不能言。娄全善云：人舌短言语不辨，乃痰涎闭塞舌本之脉而然。尝治一中年男子，伤寒身热，师与伤寒药五帖，日后变神昏而喑，遂作体虚有痰治之，人参五钱，黄 、白术、当归、陈皮各一钱，煎汤，入竹沥、姜汁饮之。十二日其舌始能语得一字，又服之半月，舌渐能转运言语，热除而瘥。盖足少阴脉挟舌本，脾足太阴之脉连舌本，手少阴别系舌本，故此三脉虚则痰涎乘虚闭塞其脉道，而舌不能转运言语也。若此三脉亡血，则舌无血营养而喑。经云：刺足少阴脉重虚出血，为舌难以言。又云：刺舌下中脉太过，血出不止为喑。治当以前方加补血药也。又尝治一男子五十余岁，嗜酒吐血桶许后不食，舌不能语，但渴饮水，脉略数。与归、芎、芍、地各一两，术、参各二两，陈皮一两半，甘草二钱，入竹沥、童便、姜汁，至二十余帖能言。若此三脉风热中之，则其脉弛纵，故舌亦弛纵不能转运而喑。风寒客之，则其脉缩急，故舌强舌卷而喑。治在中风半身不收求之也。丹溪治一男子三十五岁，因连日劳倦发喊，发为疟疾，医与疟药，三发后变为发热舌短，言语不辨，喉间痰吼有声，诊其脉洪数似滑，遂以独参汤加竹沥两蚶壳许，两服后，吐胶痰三块，舌本正而言可辨，余证未退，遂煎人参黄 汤，服半月而诸证皆退，粥食调补两月，方能起立。针灸喑有二法：其一取脾。经云：脾足太阴之脉，是动则病舌本强，视盛、虚、热、寒、陷下取之也。其二取心。经云：手少阴之别，名曰通里，去腕一寸五分，别而上行，入于心中，系舌本，虚则不能言，取之掌后一寸是也。

　　【喉喑】《灵枢经》忧恚无言篇，黄帝问于少师曰：人之卒然忧恚而言无音者，何道之塞？何气出行，使音不彰？愿闻其方。少师答曰：咽喉者，水谷之道也。喉咙者，气之所以上下者也。会厌者，声音之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使，主发舌者也。故人鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易；其厌大而浓，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。黄帝曰：刺之奈何？岐伯曰：足之少阴上系于舌，络于横骨，终于会厌。两泻其血脉，浊气乃辟，会厌之脉，上络任脉，取之天突，其厌乃发也。

　　杂病篇，厥气走喉而不能言，手足清，大便不利，取足少阴。丹溪治俞继道遗精，误服参 及升浮剂，遂气壅于上焦而喑，声不出，用香附、童便浸透为末调服，而疏通上焦以治喑。又用蛤粉、青黛为君，黄柏、知母、香附佐之为丸，而填补下焦以治遗，十余日良愈。出声音方，诃子炮去核，木通各一两，甘草半两，用水三升，煎至升半，入生姜、地黄汁一合，再煎数沸，放温，分六服，食后，日作半料。

　　河间诃子汤，诃子折逆气，破结气，木通通利机窍，桔梗通利肺气，童便降火润肺，故诸方通用之。

　　发声散，开结痰。《肘后方》陈皮五两，水三升，煮取一升，去渣顿服，泄滞气下痰。《千金》云：风寒之气客于中，滞而不发，故喑不能言，宜服发表之药，不必治喑。以紫梗荆芥根一两，研汁，入酒相和，温服半盏，服无时。又方，用 荷根二两绞汁，酒一大盏和匀，温服半盏，无时，此皆治风冷失音。冬月寒痰结咽喉不利，语声不出。经云：寒气客于会厌，卒然而哑是也。玉粉丸主之。肺间邪气，胸中积血作痛，失音，蛤蚧丸。暴嗽失音，宜润燥通声膏。咳嗽声嘶者，此血虚受热也。用青黛、蛤粉，蜜调服之。槐花，瓦上炒令香熟，于地上出火毒，三更后，床上仰卧随意服，治热而失音。杏仁三分去皮尖炒，另研如泥，桂一分和，取杏核大，绵裹含，细细咽之，日五夜三。又方，以桂末着舌下，咽津妙，此治寒而失音。孙兆口诀云：内侍曹都使，新造一宅，落成迁入，经半月，饮酒大醉，卧起失音不能语。孙用补心气薯蓣丸，以细辛、川芎治湿，十日其病渐减，二十日全愈。曹既安见上问谁医，曰孙兆郎中，上乃召问曰，曹何疾也？对曰：凡新宅壁土皆湿，地亦阴多，人乍来阴气未散，曹心气素虚，饮酒至醉，毛窍皆开，阴湿之气从而入乘心经，心经既虚，而湿气又乘之，所以不能语。臣先用薯蓣丸使心气壮，燃后以川芎、细辛，又去湿气，所以能语也。运气喑有二法：一日热助心实。经云：少阴之复，暴喑，治以苦寒是也。二曰寒攻心虚。经云：岁火不及，寒乃大行，民病暴喑，治以咸温是也。

　　狐惑声哑，其证默默欲眠，目不能闭，起居不安是也。针灸喑有三法：其一取足少阴篇首所引二段经文是也。其二取足阳明。经云：足阳明之别，名曰丰隆，去踝八寸，别走太阴，下络喉嗌，其病气逆则喉痹卒喑，取之所别是也。娄全善治一男子四十九岁，久病痰嗽，忽一日感风寒，食酒肉，遂厥气走喉病暴喑。与灸足阳明丰隆二穴各三壮，足少阴照海穴各一壮，其声立出，信哉，圣经之言也。仍用黄芩降火为君，杏仁、陈皮、桔梗泻厥气为臣，诃子泄逆，甘草和元气为佐，服之良愈。其三取手阳明。经云：暴喑气哽，取扶突与舌本出血。舌本，廉泉穴也。

　　【妊娠喑】《素问》黄帝曰：人之重身，九月而喑，此为何也？岐伯曰：胞之络脉绝也。帝曰：何以言之？岐伯曰：胞络者，系于肾，少阴之脉贯肾、系舌本，故不能言。帝曰：治之奈何？岐伯曰：无治也。当十月复。（王注云：少阴，肾脉也，气不荣养，故不能言。）

　　【产后喑】陈氏云：产后不语，因心气虚而不能通于舌，则舌强不能言语者，宜服七珍散。余当推其所因而治之。薛新甫曰：经云大肠之脉散舌下。又云脾之脉，是动则病舌本强，不能言。又云肾之别脉，上入于心系舌本，虚则不能言。窃谓前证，若心肾气虚，用七珍散。肾虚风热，地黄饮。大肠风热，加味逍遥散加防风、白芷。脾经风热，秦艽升麻汤。肝经风热，柴胡清肝散加防风、白芷。脾气郁结，加味归脾汤加升麻。肝木太过，小柴胡加钓藤钩。脾受土侮，六君加升麻、白芷、钓藤钩。肝脾血虚，用佛手散。脾气虚，用四君子。气血俱虚，八珍汤；如不应，用独参汤；更不应，急加附子补其气而生其血。若径用血药则误矣。郭氏论人心有七孔三毛，产后虚弱，多致停积败血闭于心窍，神志不能明了。心气通于舌，心气闭塞则舌亦强矣，故令不语，但服七珍散。胡氏孤凤丹散，治产后闭目不语，用白矾细研，每服一钱，热水调下。

　　第五册　杂门

　　消瘅

　　渴而多饮为上消。（经谓膈消。）消谷善饥为中消。（经谓消中。）渴而便数有膏为下消。（经谓肾消）。刘河间尝着三消论谓，五脏六腑四肢，皆禀气于脾胃，行其津液，以濡润养之。然消渴之病，本湿寒之阴气极衰，燥热之阳气太盛故也。治当补肾水阴寒之虚，而泻心火阳热之实，除肠胃燥热之甚，济身中津液之衰。使道路散而不结，津液生而不枯，气血和而不涩，则病自已矣。况消渴者，因饮食服饵之失宜，肠胃干涸，而气不得宣平，或精神过违其度而耗乱之，或因大病阴气损而血液衰，虚阳 悍而燥热郁甚之所成也。若饮水多而小便多，曰消渴。若饮食多，不甚渴，小便数而消瘦者，名曰消中。若渴而饮水不绝，腿消瘦而小便有脂液者，名曰肾消。一皆以燥热太甚，三焦肠胃之腠理怫郁结滞，致密壅滞，虽复多饮于中，终不能浸润于外，荣养百骸，故渴不止，小便多出或数溲也。张戴人亦着三消之说，一从火断，谓火能消物，燔木则为炭，燔金则为液，燔石则为灰，煎海水则为盐，鼎水则干。人之心肾为君火，三焦胆为相火，得其平则烹炼饮食，糟粕去焉。不得其平，则燔灼脏腑而津液耗焉。夫心火甚于上为膈膜之消，甚于中为肠胃之消，甚于下为膏液之消，甚于外为肌肉之消。上甚不已则消及于肺，中甚不已则消及于脾，下甚不已则消及于肝肾，外甚不已则消及于筋骨，四脏皆消尽，则心始自焚而死矣。故治消渴一证，调之而不下，则小润小濡，固不能杀炎上之势。下之而不调，亦旋饮旋消，终不能沃膈膜之干。下之调之而不减滋味，不戒嗜欲，不节喜怒，则病已而复作。能从此三者，消渴亦不足忧矣。然而二公备引《内经》诸条言消渴者，表白三消所由来之病源，一皆燥热也。虽是心移寒于肺为肺消者，火与寒皆来乘肺，肺外为寒所薄，气不得施，内为火所烁故，然太阳寒水司天，甚则渴饮者，水行凌火，火气内郁，二者固属外之寒邪，则已郁成内之燥热也。或曰夫寒与热反，若冰炭之不同炉，而今之燥热，由外寒所郁也。将用凉以治内热，必致外寒增而愈郁；用温以散外寒，必致内热增而愈渴。治之奈何？曰：先治其急，处方之要，备在《本经》，谓处方而治者，必明病之标本，达药之所能，通气之所宜，而无加害者，可以制其方也。所谓标本者，先病而为本，后病而为标，此为病之本末也。标本相传，先当救其急也。又六气为本，三阴三阳为标。假若胃热者，热为本，胃为标也。处方者，当除胃中之热，是治其本也。故六气乃以甚者为邪，衰者为正，法当泻甚补衰，以平为期。养正除邪，乃天之道也，为政之理也，捕贼之义也。即此观之，处方之要，殆尽此矣。若太阳司天，寒水之胜，心火受郁，内热已甚，即当治内热为急；内热未甚，即当散寒解郁为急。如《宣明论》立方，着《内经》诸证条下者，其治漏风而渴，用牡蛎、白术、防风，先治漏风为急也。若心移寒于肺为肺消者，则以心火乘肺伤其气血为急，所移之寒，非正当其邪也。故用黄 、人参、熟地黄、五味子、桑白皮、麦门冬、枸杞子，先救气血之衰，故不用寒药泻内热也。若心移热于肺，传为膈消者，则以肺热为急，用麦门冬治肺中伏火、止渴为君。天花粉、知母泻热为臣。甘草、五味子、生地黄、葛根、人参，生津益气为佐。然心火上炎于肺者，必由心有事焉，不得其正，以致其脏气血之虚，故厥阳之火上逆也。

　　所以用茯神安心定志养精神，竹叶以凉之，用麦门冬之属以安其宅，则火有所归息矣。因是三条消渴之方，便见河间处方，酌量标本缓急轻重之宜，通脏腑切当之药者，如此可谓深得仲景处方之法者也。

　　仲景云：男子消渴，小便反多，饮一斗而小便一斗，肾气丸主之。脉浮，小便不利，微热消渴者，与渴欲饮水，水入即吐者，皆以五苓散利之。脉浮发热，渴欲饮水，小便不利者，猪苓汤主之。兼口干舌燥者，白虎汤加人参主之。即此便见表里分经，因病用药，岂非万世之准则哉。坎三，干水也，气也，即小而井，大而海也。兑三，坤水也，形也，即微而露，大而雨也。一阳下陷于二阴为坎，坎以气潜行乎万物之中，为受命之根本，故润万物莫如水。一阴上彻于二阳为兑，兑以形普施于万物之上，为资生之利泽，故说万物者，莫说乎泽。明此二水，以悟消渴、消中、消肾三消之义治之，而兼明导引之说，又有水火者焉。三焦为无形之火，内热烁而津液枯，以五行有形之水制之者，兑泽也，权可也。吾身自有上池真水，亦气也，亦无形也，天一之所生也。以无形之水，沃无形之火，又常而可久者，是为真水火，升降既济，而自不渴矣。

　　【上消者】上焦受病。逆调论云：心移热于肺，传为膈消是也。舌上赤裂，大渴引饮，少食，大便如常，小便清利，知其燥在上焦，治宜流湿润燥，以白虎加人参汤主之。能食而渴为实热，人参石膏汤，加减地骨皮散。不能食而渴为虚热，白术散，门冬饮子。有汗而渴者，以辛润之。无汗而渴者，以苦坚之。太阳经渴，其脉浮无汗者，五苓散、滑石之类主之。（太阳无汗而渴，不宜服白虎汤，若得汗后脉洪大而渴者，宜服之。）阳明经渴，其脉长有汗者，白虎汤、凉膈散之类主之。（阳明汗多而渴，不宜服五苓散，若小便不利，汗少，脉浮而渴者，宜服之。）少阳经渴，其脉弦而呕者，小柴胡汤加栝蒌之类主之。太阴经渴，其脉细不欲饮，纵饮思汤不思水者，四君子、理中汤之类主之。

　　少阴经渴，其脉沉细，自利者，猪苓汤、三黄丸之类主之。厥阴经渴，其脉微引饮者，宜少少与之。

　　小便不利而渴，知内有热也，五苓散、猪苓散泄之。小便自利而渴，知内有燥也，甘露饮、门冬饮润之。大便自利而渴，先用白芍、白术各炒为末调服，后随证用药。大便不利而渴，止渴润燥汤。上焦渴，小便自利，白虎汤。中焦渴，大小便俱不利，调胃承气汤。下焦渴，小便赤涩，大便不利，大承气汤。戴院使云：心消之病，往往因嗜欲过度，食啖辛热，以致烦渴，引饮既多，小便亦多，当抑心火使之下降，自然不渴，宜半夏泻心汤，（半夏非所宜用。）去干姜，加栝蒌、干葛如其数，吞猪肚丸，或酒煮黄连丸，仍佐独味黄连汤，多煎候冷，遇渴恣饮，久而自愈。若因用心过度，致心火炎上而渴者，宜黄 六一汤，加莲肉、远志各一钱，吞玄兔丹，仍以大麦煎汤，间下灵砂丹。渴欲饮水不止，仲景以文蛤一味捍为散，沸汤和服方寸匕。经验方用大牡蛎，于腊月或端午日，黄泥裹 通赤，放冷，取出为末，用鲫鱼煎汤下一钱匕。盖二药性收涩，最能回津，《纲目》以为咸软非也。《三因方》用糯谷（旋炒作爆）、桑根白皮（浓者切细，等分。）每服一两，水一碗，煮至半碗，渴即饮之。夫水谷之气上蒸于肺而化为津，以溉一身，此金能生水之义，二药固肺药也，而又淡渗，故取之。《保命集》用蜜煎生姜汤，大器倾注，时时呷之，法曰，心肺之病，莫厌频而少饮。

　　经云：补上治上宜以缓。又云：辛以润之。开腠理，致津液，肺气下流，故火气降而燥衰矣。有食韭苗而渴愈者，亦辛润之意也。丹溪云：消渴饮缲丝汤，能引清气上朝于口。予谓蚕与马同属午也，心也，作茧成蛹，退脏之际，故能抑心火而止渴焉。饮多停积，有化水丹，又有神仙减水法。东垣治张芸夫病消渴，舌上赤裂，饮水无度，小便数，制方名曰生津甘露饮子。《内经》云：热淫所胜，佐以甘苦，以甘泻之。热则伤气，气伤则无润。折热补气，非甘寒之剂不能，故以石膏之甘寒为君。王太仆云：壮水之主，以制阳光，故以柏、连、栀子、知母之苦寒，泻热补水为臣。以当归、杏仁、麦门冬、全蝎、连翘、白葵花、兰香、甘草，甘寒和血润燥为佐。升麻、柴胡苦平，行阳明、少阳二经。荜澄茄、白豆蔻、木香、藿香反佐以取之。又用桔梗为舟楫，使浮而不下也。为末汤浸，蒸饼和成剂，晒干杵碎，如黄米大。每于掌内舐之，津液送下，不令药过病处也。许学士治一卒病渴，日饮水三斗，不食已三月，心中烦闷，此心中有伏热。与火腑丹，每服五十丸，温水下，日三。次日渴止，又次日食进。此方本治淋，用以治渴效，信乎，药贵变通用之。经云：少阳司天之政，三之气，炎暑至，民病渴。又云：少阴之复，渴而欲饮。又云：少阳之复，嗌络焦槁，渴引水浆。是热助心盛而渴，治以诸寒剂，世之所知也。经云：太阳司天，寒气下临，心火上从，嗌干善渴。又云：太阳司天，寒淫所胜，民病嗌干，渴而欲饮。又云：寒水太过，上临太阳，民病渴而妄冒。是寒攻心虚而渴，治以诸热剂，则世之所未知也。东垣云：消渴末传能食者，必发脑疽背疮，不能食者，必传中满鼓胀。《圣济总录》皆为必死不治之证，洁古分而治之，能食而渴者，白虎加人参汤主之。不能食而渴者，钱氏白术散倍加葛根主之。

　　上下既平，不复传下消矣。或曰末传疮疽者何也？此火邪胜也，其疮痛甚而不溃，或溃赤水者是也。

　　经曰：有形而不痛者，阳之类也。急攻其阳，无攻其阴，治在下焦，元气得强者生，失强者死。末传中满者何也？以寒治热，虽方士不能废绳墨而更其道也。然脏腑有远近，心肺位近，宜制小其服，肾肝位远，宜制大其服，皆适其所至所为。故知过与不及，皆诛罚无过之地也。如膈消、中消，制之太急，速过病所，久而成中满之疾。正谓上热未除，中寒复生者，非药之罪，失其缓急之宜也。处方之际，宜加审焉。（虽为三条，而分经止渴，中下亦同例，当参考焉。）

　　【中消者】胃也，渴而多饮，善食而瘦，自汗，大便硬，小便频数赤黄，热能消谷，知热在中焦也。宜下之以调胃承气汤，又三黄丸主之。胃热则善消水谷，可饮甘辛降火之剂，用黄连末、生地、白藕各自然汁，牛乳各一升，熬成膏，和黄连末一斤，丸如桐子大。每服三五十丸，少呷白汤下，日进十服。消渴中消，自古只治燥止渴，误矣。三阳结谓之消，三阳者，阳明也。手阳明大肠主津液所生病，热则目黄口干，是津液不足也。足阳明主血所生病，热则消谷善饥，血中伏火，是血不足也。结者、津液不足，结而不润，皆燥热为病也。此因数食甘美而多肥，故其气上溢转为消渴，治之以兰，除陈气也。不可服膏粱芳草石药，其气悍烈，能助热燥也。

　　越人云：邪在六腑则阳脉不和，阳脉不和则气留之，气留之则阳脉盛矣，阳脉太盛则阴气不得荣也。

　　故肌肉皮肤消削是也。和血益气汤主之。戴云：消脾缘脾经燥热，食物易化，皆为小便，转食转饥。

　　然脾消又自有三，曰消中，曰寒中，曰热中。宜用莲茗饮，加生地黄、干葛各一钱。或乌金散，或止用莲茗饮。顺利散、参蒲丸、加味钱氏白术散、和血益气汤、清凉饮子、甘露膏、黄连猪肚丸、烂金丸、天门冬丸、猪肾荠 汤。《内经》言大肠移热于胃，善食而瘦，谓之食 。胃移热于胆，亦曰食。食 者，谓食移易而过，不生肌肤，亦易饥也。东垣云：善食而瘦者，胃伏火邪于气分则能食，脾虚则肌肉削也，即消中也。运气消中皆属热。经云：少阴之胜，心下热善饥。又云：少阳之胜，热客于胃，善饥，治以寒剂是也。针灸消中，皆取于胃。

　　经云：邪在脾胃，阳气有余，阴气不足，则热中善饥，取三里灸。又云：胃足阳明之脉气盛，则身已前皆热，于胃则消谷善饥。（热则清之，盛则泻之。）

　　【下消者】病在下焦，初发为膏淋，谓淋下如膏油之状，至病成，烦躁引饮，面色黧黑，形瘦而耳焦，小便浊而有脂液，治宜养血以分其清浊而自愈矣，以六味地黄丸主之。益火之源以消阴翳，则便溺有节。（八味丸。）壮水之主以制阳光，则渴饮不思。六味丸。《金匮》治男子消渴，小便反多，如饮水一斗，小便亦一斗，肾气丸主之。（子和治肾消，以肾气丸本方内加山药一倍外，桂、附从四时加减，冬一两，春秋五钱，夏二钱半。又法，肾气丸去附子，加五味子一两半。）娄全善云：肾消者，饮一溲二，其溲如膏油，即膈消、消中之传变。王注谓肺脏消燥，气无所持是也。盖肺脏气，肺无病则气能管摄津液，而津液之精微者，收养筋骨血脉，余者为溲。肺病则津液无气管摄，而精微者亦随溲下，故饮一溲二而溲如膏油也。筋骨血脉无津液以养之，故其病成，渐形瘦焦干也。然肺病本于肾虚，肾虚则心寡于畏，妄行陵肺，而移寒与之，然后肺病消。故仲景治渴而小便反多，用肾气丸补肾救肺，后人因名之肾消及下消也。或曰：经既云肺消死不治，仲景复用肾气丸治之何也？曰：饮一溲二者，死不治。若饮一未至溲二者，病尚浅，犹或可治。

　　故仲景肾气丸治饮水一斗小便亦一斗之证。若小便过于所饮者，亦无及矣。肾消服滋补丸药外，宜多煎黄 汤饮之。戴院使云：若因色欲过度，水火不交，肾水下泄，心火自炎，以致渴浊，不宜备用凉心冷剂，宜坚肾水以济心火，当用黄 饮，加苁蓉、五味各半钱，吞八味丸，及小菟丝子丸、玄兔丹、鹿茸丸、加减安肾丸、或灵砂丹。消肾为病，比诸消为重，古方谓之强中。又谓之内消。多因恣意色欲，或饵金石，肾气既衰，石气独在，精水无所养，故常发虚阳，不交精出，小便无度，唇口干焦，黄饮，吞玄兔丹。八味丸、鹿茸丸、加减肾气丸、小菟丝子丸、灵砂丹，皆可选用。未效，黄 饮加苁蓉、五味、山茱萸各四分，荠茏汤、苁蓉丸、天王补心丹、双补丸、肾沥散、金银箔丸、白茯苓丸。
  </div>
  <div class="pagination">
   <a href="证治准绳杂病_page21.html">
    上一页
   </a>
   <span>
    ...
   </span>
   <a href="证治准绳杂病_page17.html">
    17
   </a>
   <a href="证治准绳杂病_page18.html">
    18
   </a>
   <a href="证治准绳杂病_page19.html">
    19
   </a>
   <a href="证治准绳杂病_page20.html">
    20
   </a>
   <a href="证治准绳杂病_page21.html">
    21
   </a>
   <span class="current-page">
    22
   </span>
   <a href="证治准绳杂病_page23.html">
    23
   </a>
   <a href="证治准绳杂病_page24.html">
    24
   </a>
   <a href="证治准绳杂病_page25.html">
    25
   </a>
   <a href="证治准绳杂病_page26.html">
    26
   </a>
   <a href="证治准绳杂病_page27.html">
    27
   </a>
   <span>
    ...
   </span>
   <a href="证治准绳杂病_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
