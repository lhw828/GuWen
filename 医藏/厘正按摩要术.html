<!DOCTYPE html>
<html>
<head>
    <meta charset="UTF-8">
    <title>厘正按摩要术 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厘正按摩要术 - 第 1 页/共 12 页</h1>
    <div class="content">

　　厘正按摩要术 清 张振鉴

　　述古斋医书叙

　　余耳筱衫名久矣。己丑七月，始邂逅于扬州。见其性情肫挚，气象雍穆，望而知为非常之士，然固未尝知其能医也。庚寅春，余两子染疫殇，疫传几遍，移家江北，与筱衫结邻居筱衫医治皆痊，昕夕过从，谈论极洽，因得尽读其所着《述古斋医书三种》。语不矜奇，法皆师古，委曲详尽，缠绵悱恻。其辨证也，如扁鹊之视疾，症结皆见；其制方也，如鄂王之用兵，变化不测；遵是术也，天下无夭民矣。余既悲两儿之不能得筱衫以起其死，而又为天下之千万亿童幸也。

　　光绪庚寅闰二月

　　姻愚弟盱眙王仪郑拜序

　　叙二

　　按摩一法，北人常用之。曩在京师见直隶满州人，往往饮啖后，或小有不适，辄用此法能消胀懑，舒经络，亦却病之良方也。南人专以治小儿，名曰推拿。习是术者，不必皆医。

　　每见版锓某某氏推拿惊科，悬诸市，故知医者略而不求，而妇人女子藉为啖饭地也。岁丁亥，自都中归，访张广文筱衫仁棣于城东。远近就医者，户外履满，室中医书数百卷，罗列纵横，为时时目涉者，案置抄本一，涂抹几遍，阅之，则《推拿要诀》也。云系丹徒张君属为厘订，将醵资刊刻，广惠婴孩。张君号心樵，名言礼，前寓湖西，距余不远，闲在亲串家一识之。古道可风，孰知留心医学为活人传世计耶。昔人言：不为良相，必为良医，医之良，非法不可，夫长桑越人，书不再见，苟得古法，神而明之，即今之长桑越人也。余不知医，犹记五六龄时，先太孺人云，余生二岁，得慢惊症，置空室中，万无生望，村外兰若一老僧，清修梵行，兼习岐黄，邀之来，急以铅粉冰片油于左右手心各擦四十九遍，病旋起。或即此术之遗意欤。今读是书，追思往训，不禁泫然。爰怂恿筱衫，速为校正，俾早流传，是役也，倡始则心樵，厘正则筱衫，孙君犊山任参校，HT 君实卿、刘君恕堂司音释。周君兰坪、王君雨亭、韩君毅庵，并倡始者之哲嗣幼樵督镌刊。余既美二张之意，且乐诸君子相与有成焉，是为序。

　　时光绪戊子冬十一月

　　甘泉陈桂馨椒屿氏撰

　　叙三

　　经曰： 悍者，按而收之。又曰：摩之浴之。是按摩之法，亦古人所最重者。唐有按摩生专科，今日推拿，实其遗法。顾习之者，皆妇人女子，未能尽推纳动伸之妙耳。吾郡张筱衫先生，负济世之志，肆力于医，近得周氏推拿书二册，系张君心樵属为厘正者。遵而用之，应手辄效。于是，订其紊乱，正其谬 ，芟其繁芜，文其鄙陋。更采先哲名言，外治良法，以附益之，辨证立法，考穴绘图，井井有条，粲然大备，诚活人之要术，保幼之新书也。越人云：人之所患患病多，医之所患患道少。医者得此书而习之，可免道少之讥。推拿家得此正传，亦不致遗殃幼小。即是穷乡僻壤，有病无医，根据法治疗，均能取效。行见按摩所及，着手生春。将使轩岐古法，复行于今，岂徒为周氏之功臣已哉。

　　光绪十有四年戊子冬十二月

　　江都孙风翔犊山谨识

　　叙四

　　昔黄农尝百草，立方书，着《灵枢》、《素问》诸经，盖欲布之天下，传之后世，俾人人晓其法，疗其病，以救人之命也，曷尝居为奇货而私为不传之秘哉。余素不知医，长男孝德生甫三龄，得疳疾，愈医愈危，佥以为无生理，因闻黄帝有按摩法，于小儿尤宜，尝欲求其说不可得。适族HT 中有善其术者，经按摩者三更衣得黑矢，由是告痊。如此者甚伙。以故羡其术而惜其秘。不料天夺之魄，命与术俱绝。后因事寓其家，见架上有《小儿推拿要诀》，翻阅一过，乃告推拿者，即按摩之异名也。余欣然借抄，意在推展流传，以救人命。家中人靳弗与，且曰：此秘方也，慎毋泄。余弗莸已，因仿萧翼赚兰亭，桓元窃发画厨之意，私取录焉。存余家廿有余年，屡质之诸医家，咸茫然莫得其端绪。宝应张广文筱衫先生，乐善不倦，仁闻素昭，向服膺《灵枢》、《素问》诸经，又尝博览方书，于此道三折肱矣。故每治一症，必审慎周详；每出一方，辄回生起死。谆谆以施济为念，以视人死如儿戏为戒。余心折久之。

　　特出 此书，筱衫亦欣然色喜。为肩剞劂之任，特为之删其繁芜，祛其 驳，分门别类，井井有条，冠以凡例，绘厥原图，且博采群书而附会之，令人一目了然。无论知医不知医，皆能按图治疾而无所遗误。今而后，布之天下，传之后世，得以起沉 登仁寿者，皆筱衫、广文之功。种福无量，种德无涯，而余数十年未遂之愿，至垂老而莸睹其成，未始非三生之浓幸也。刻既竣，爰叙其颠末，并志感激钦佩之忱，是为序。

　　光绪十有四年岁次戍子仲冬月

　　叙五

　　歧黄疗病之法，针灸而外，按摩继之尚矣。后世失其传而易为推拿之说。每见野叟老妪，不知经络为何，穴道为何，表里寒热虚实病证为何，温清补泻汗吐下和治法为何，而概以随手推抹，名曰抹惊。或妄灌以自制丸散，以致小儿夭枉无算，恻然心伤。窃念小儿脏腑柔脆，一触风寒暑湿燥火之气，或痰滞，或食积，最易惊厥，是为急惊，吴鞠通所谓客忤痉也。其重者有慢惊一证，应如何辨证，如何治法，此余所惴惴焉不克胜任者。方脉一科，望、闻、问、切，秦越人谓为圣神工巧。前贤临证，所重在问。苏内翰东坡云：我有病状，必尽情告医。我求愈病耳，岂以困医为事哉?脉理深邃，变幻多端，按二十七部脉，即以定千变万化之证，谈何容易。且仲师有从脉不从证，从证不从脉之论，尤须有灵机活法，今昔所慨以为难也。况小儿昔称哑科，脉无可切，证无可问，即仅以望，闻得之，神圣之事，岂末俗庸流所能望其项背者。然辨证虽难，而又不得不辨，辨而后又不得不设法以治也。国初龚云林《推拿全书》，图注不明，无门可入。夏禹铸《幼科铁镜》亦略有可采，亟亟焉求按摩之术而未莸者。京江张心樵先生，抱利济之怀，溷迹廛市，搜采方书。因见族弟地山善推拿，立起沉，始则婴儿，继而男妇，治无不效。秘其术不一传。既羡之而又恶之。羡其术之精，恶其术之吝也。不幸干造物之忌，地山遂殁。先生托族谊，寓其家，遍翻架上书，得《推拿秘诀》二册，归而录之。藏二十年，以待识者厘订，传世兼济世也。丁亥夏，以所录者谆谆属余任是役。自首至末凡五阅，始悉此书乃明万历楚人周于蕃所着《推拿要诀》，付梓者三，但次序错乱，辞语鄙陋。传曰：言之无文，行而不远，以故坊间不多见，原本 失，只留抄本于先生之族。因以善其术，先生年七十矣，促余蒇其事，以偿其愿。余不敢辞，乃于重复者汰之，繁芜者删之，颠倒者理之，俚俗者易之。更博采旁搜附会以明之。颜曰《厘正按摩要术》，一志其源，一补其阙也。编次以辨证为先，立法为后，历半载而就，以应先生之命，且以见先生慈惠居心。《书》曰：惠迪吉，《易》曰：积善余庆，为先生操左券焉·谨志其颠末如此。

　　时维光绪十四年戊子冬月

　　宝应惕厉子张振 原名醴泉筱衫题于邗上旅次

　　凡例

　　一、辨证宜先也。先哲言：用药不难，辨证为难，在小儿尤难。小儿辨证须觇神气，审形色，诊面，察眼、耳、唇、齿、鼻准，验舌苔，诊指纹，察手足，听声，按胸腹，询溲便，候脉。

　　一、立法宜详也。首按摩，继以掐、揉、推、运、搓、摇，合为八法。又立汗、吐、下三法。凡针灸砭淬浴 诸法之尽善者，一并采入。另附集成外治九法，惕厉子自制一法。

　　一、取穴宜绘图也。按摩、针灸、砭淬等法，均系讲明穴道，丝毫不差。欲求穴道，非图不明。先辈以取穴难于诊脉，特别《铜人》十四图于前，其后正身图，覆身图、阳掌图、阴掌图、足部图，所载穴名，亦有《铜人》图所未备者外，头面、耳目、手脉、指纹、舌苔，以及按摩手法各图，一一绘列。

　　一、证治宜备载也。应用各法条例详细，小儿最易惊风，故首列惊风。其余小儿应有之证，亦附于后。

　　一、鬻婴有法也。集先贤诸家之说，汇为一卷，以缀于后，俾育婴孩者，防患于未然。

　　一、是书本之周于蕃，其阐发宣明处，博采群书，广搜古训，所辑各说，倍于周氏。其或参以己见者，则注惕厉子以示区别。

　　一、是书专以手法外治见长，不事汤药，询有功于婴儿者。村妪野叟取而习之，得其真传，庶无误治之虞。

　　一、是书广惠婴孩，刊者将秘传之术以公诸世，务期家置一编，按图取穴，施治极易。

　　庶于活人之术，不无小补云尔。

　　一、是书以家藏秘传之法，宣发阐明，醵赀刊刻，嗣后即有《痧喉正义》一卷，《痘疹辨证录》四卷续出问世。

　　一、首卷辨证，有说有图，仿望、闻、问、切以分次序，所采群书，每条旁注姓氏，或着书名，以明来历，每篇后系以案语。

　　一、是书以按摩著名，故二卷首列按摩，余法均附于后，俾免喧宾夺主之讥。

　　一、是书分句处用HT ，紧要处用连○，醒目处用连 ，总期一目了然。

　　宝应惕厉子张振 原名醴泉筱衫谨志

　　卷一·辨证

　　觇神气

　　神有余则笑不休，神不足则悲。气有余则喘咳上气，不足则息利少气。(《素问》)形气相得者生。(《素问》)小儿识悟通敏过人者多夭，稍费人雕琢者寿。(《千金方》)凡人问寿在神，未有神不足而不夭者。神宜藏不宜露，神宜和不宜滞，神宜清不宜枯，神宜发扬不宜轻佻，神宜安静不宜浮动。(《达摩》)气聚则生，气散则死。(朱文公)胎禀虚怯，神气不足，目无精光，面白颅解，此皆难育，虽育不寿。(《小儿直诀》)凡小儿专爱一人怀抱，见他人则避之，此神怯弱也。(万密斋)经曰：气至色不至者生。又曰：色至气不至者死。谓其有气无色，虽病不凶；有色无气，无病亦亡。(喻嘉言)人之五官百骸，赅而存者，神居之耳。色者，神之旗也。神旺则色旺，神衰则色衰，神藏则色藏，神露则色露。(喻嘉言)察色之妙，全在察神，血以养气，气以养神。失睡之人，神有饥色；丧亡之子，神有呆色，气索则神失所养耳。(喻嘉言)胃之支脉上络于心，才有壅闭，即堵其神气出入之窍，故不识人。(赵以德)独语如见鬼状，则心主之神气虚，而病合于少阴也。少阴之神机枢转，时出时入，废则神气昏愦而不识人。(张隐庵)凡病者，气急不续，则气已散；自汗如雨，气随汗散，大吐大利，气随吐利而散；遗尿、呕血、脱精，气亦随之而散。气者阳也，气散，则由阳而入阴，为将亡之候。(林佩琴)凡人将死，喉间痰响有声，以为痰涎闭窒而致气尽者误，实则真气已离，痰随气浮而有声也。(林佩琴)小儿病，神气清明，虽重可救；神气昏愦，病虽轻必有仓促之变。(许宣治)人之五脏，内蕴精气，上华于面，色固由气而着者，然隐然含于皮之内者为气，显然彰于皮之外者为色，色外而气内，外有迹而内无迹也。(《心法》)注凡病至神明失守而声嘶者，为五脏已夺，主无治。(《大全》)小儿五体以头为尊，一面惟神可恃。精神明快者吉，精神昏愦者凶。(陈飞霞)神气为一身之主，神清气爽，神完气足，主清吉。神夺气移，神疲气浊，主夭亡。(惕厉子)寒则神清，热则神昏。实则神有余，虚则神不足。(惕厉子)寒盛者气必静，热盛者气必粗。虚则气歉，实则气壮。(惕厉子)口鼻气粗，疾出疾入者，外感邪有余也。口鼻气微，徐出徐入者，内伤气不足也。(惕厉子)按：证有表、里、虚、实、寒、热，在大人且不易辨，小儿尤难。夏禹铸有审苗窍之法，陈飞霞因之。以为脏腑有疾，无可揣度，乃由内而达于外者为苗窍，苗窍者，脏腑之外着也，苗窍有迹可审，而神气乃无迹之迹，尤不可不审。所期思命者善觇神气，内伤外感从此辨，死生亦从此决，方足以称良工。(惕厉子)

　　卷一·辨证

　　审形色

　　经曰：左右者，阴阳之道路也。人生之气，阳从左升，阴从右降，故以左颊配肝，右颊配肺。《周易》以南离北坎定水火之位，故以心配离火，属于天庭；肾配坎水，处于地角。《内经》以鼻为面王，以其位居至中，内通呼吸，生死赖之。脾属土，土处中宫，故鼻属脾也。

　　(陈飞霞)青为肝色，赤为心色，黄为脾色，白为肺色，黑为肾色，如面青，主惊风之证，又主痛；面赤，主火热；面黄，主伤脾伤食；面白，主虚寒；面黑，主痛，多恶候。总之，五色明显为新病，证属轻；晦浊为久病，证属重。(《四诊心法》)脾病色黄，正色也。见红色，是火能生土，故为顺。若见青色，乃木来克土，为逆也。

　　(《心法》)肝病色青，正色也。见黑色，是水能生木，故为顺。若见白色，乃金来克木，为逆也。

　　(《心法》)肺病色白，正色也。见黑色，是土能生金，故为顺。若见赤色，乃火来克金，为逆也。

　　(《心法》)心病色赤，正色也。见青色，是木能生火，故为顺。若见黑色，乃水来克火，为逆也。

　　(《心法》)肾病色黑，正色也。见白色，是金能生水，故为顺。若见黄色，乃土来克水，为逆也。

　　(《四诊心法》)小儿面部气色，为十二经总见之处。气血充实，遇部色相生者病易治。若久病气血虚弱，遇部色相克，则正气不充，为难治。(《心法》)天庭青暗，主惊风。红主内热，黑则无治。太阳青，主惊风。印堂青，主惊泻。风池在眉下，气池在眼下。青主惊风，紫主吐逆，左颊赤主肝经有热，右颊赤主肺热痰盛。承浆青主惊，黄主吐，黑主抽搐。(《集成》)日角在左额，犹日之东升，一经青色遮掩，为木蔽阳光，有病为最危。太阳在左右两额，为众阳之宗，属火旺夏气，色宜红，如黑色掩映，为水克火之象，无治。(心法)泻痢者，面不宜赤，咳嗽者，色不宜青。感风寒则面有火光；伤积滞则色滞萎黄；气弱者，囟门低陷；血衰者，头发枯焦。(《集成》)凡病者，面青脉弦，面赤脉洪，面白脉浮，面黄脉缓，面黑脉沉，此色脉相合为无病。

</div>
    <div class="pagination">
<span class="current-page">1</span><a href="厘正按摩要术_page2.html">2</a><a href="厘正按摩要术_page3.html">3</a><a href="厘正按摩要术_page4.html">4</a><a href="厘正按摩要术_page5.html">5</a><a href="厘正按摩要术_page6.html">6</a><span>...</span><a href="厘正按摩要术_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
