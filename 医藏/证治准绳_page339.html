<!DOCTYPE html>
<html>
<head>
    <meta charset="UTF-8">
    <title>证治准绳 - 第 339 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 339 页/共 348 页</h1>
    <div class="content">　　大法固以血之瘀失分虚实而为补泻亦当看损伤之轻重轻者顿挫气血凝滞作痛此当导气行血而已重者伤筋折骨此当续筋接骨非调治三四月不得平复更甚者气血内停沮塞真气不得行者必死急泻其血通其气亦或有可治者焉　伤损论曰夫伤损必须求其源看其病之轻重审其损之浅深凡人一身之间自顶至足有斫伤打伤跌伤及诸刃伤者皆有之凡此数证各有其説有当先表里而后服损药者为医者当循其理治之然医者意也不知意者非良医也或者禀性愚昧不能观其证之轻重明其损之浅深未经表里通利先服损药误人多矣有因此痰涎上攻有因此大小臓腑闭结差之毫厘缪以千里所谓医不三世不服其药信哉　此论治损伤之大纲也然用药固不可差而整顿手法尤不可孟浪今以人之周身总三百六十五骨节开列于后人身总有三百六十五骨节以一百六十五字都关次之首自铃骨之上为头左右前后至辕骨以四十九字共关七十二骨巅中为都颅骨者一【有势微有髓及有液】次颅为髅骨者一【有势微有髓】髅前为顶威骨者一【微有髓女人无此骨】髅后为脑骨者一【有势微有髓】脑左为枕骨者一【有势无液】枕就之中附下为天盖骨者一【下为肺系之本】盖骨之后为天柱骨者一【下属脊窳有髓】盖前为言骨者一【言上复合于缕骨有势无髓】言下为舌本骨者左右共二【有势无髓】髅前为骨者一【无势无液】顖下为伏委骨者一【俚人讹为伏犀骨是也无势髓】伏委之下为俊骨者一【附下即眉字之分也无势髓】眉上左为天顔骨者一【无势髓下同】眉上右为天贵骨者一【眉上直目睛也】左睛之上为智宫骨者一【无势髓】右睛之上为命门骨者一【两睛之下中为鼻】鼻之前为梁骨者一【无势髓】梁之左为颧骨者一【有势无髓下同】梁之左为糺骨者一【颧糺之后即耳之分】梁之端为嵩柱骨者一【无势髓】左耳为司正骨者一【无势髓】右耳为纳邪骨者一【同上】正邪之后为完骨者左右共二【无势无髓】正邪之上附内为骨者一【无势少液】后之上为通骨者左右前后共四【有势少液】上为防骨者一【无势多液】其防后连属为颔也左颔为乗骨者一【有势多液】右颔为车骨者一【同上】乗车之后为辕骨者左右共二【有势有液】乗车上下出齿牙三十六事【无势髓庸下就一则不满其数】复次铃骨之下为膻中左右前后至蓧以四十字关九十七骨辕骨之下左右为铃骨者二【多液】铃中为会厌骨者一【无势髓】铃中之下为咽骨者左中及右共三【无髓】咽下为喉骨者左中及右共三【同上】喉下为咙骨者环次共十事【同上】咙下之内为肺系骨者累累然共十二【无势髓】肺系之后为谷骨者一【无髓】谷下为道骨者左右共二【同上】咙外次下为顺骨者共八【少液】顺骨之端为顺隐骨者共八【同上】顺下之左为洞骨者一【女人无此】顺下之右为掤骨者一【女人无此】洞掤之下中央为骨者一【无髓俚人呼为鸠尾】鹘直下为天枢骨者一【无髓】铃下之左右为缺盆骨者二【有势多液】左缺盆前之下为下猒骨者一【无髓】右缺盆前之下为分饍骨者一【同上】猒饍之后附下为仓骨者一【同上】仓之下左右为髎骨者共八【有势无液】髎下之左为胸骨者一【男子此骨大者好勇】髎下之左右荡骨者一【女子此骨大则大夫】胷之下为乌骨者一【男子此骨满者髪早白】荡之下为臆骨者一【此骨高多讹妄】铃中之后为脊窳骨者共二十二【上接天柱有髓】脊窳次下为大动骨者一【上通天柱共成二十四椎】大动之端为归下骨者一【道家谓之尾闾】归下之后为簒骨者一【此骨能限精液】归下之前蓧骨者一【此骨薄者多处贫下】复次缺盆之下左右至衬以二十五字关六十骨【此下止分两手臂至十指之端众骨】支其缺盆之后为伛甲骨者左右共二【有势多液】伛甲之端为甲隐骨者左右共二【此骨长则至贤】前支缺盆为飞动骨左右共二【此骨短病痱缓】次飞动之左为龙臑骨者一【有势无髓无液】次飞动之右为虎冲骨者一【同上】龙臑之下为龙本骨者一虎冲之下为虎端骨者一【俱有势有髓】本端之下为腕也龙本上内为进贤骨者一【男子此骨隆为名臣】虎端上内为及爵骨者一【女人此骨高为命妇】腕前左右为上力骨者共八【有势多液】次上力为驻骨者左右共十【同上】次驻骨为搦骨者左右共十【同上】次搦为助势骨者左右共十【左助外为爪右助外为甲】爪甲之下各有衬骨左右共十【无势无液】复次之下左右前后至初步以五十一字关一百三十六骨此下至两乳下分左右自两足心众骨所防处也之下为心蔽骨者一【无髓】之左为脇骨者上下共十二【居小肠之分也】左脇之端各有脇隐骨者分次亦十二【无髓】脇骨之下为季脇骨者共二【多液】季脇之端为季隐骨者共二【无髓】之右为肋骨者共十二【处太阳之分也】肋骨之下为防肋骨者共二【各无隐骨唯兽有之】右肋之端为肋隐骨者共十二【无髓】蓧骨之前为大横骨者一【有势少髓】横骨之前为白环骨者共三【有势有液】白环之前为内辅骨者左右共二【有势有液】内辅之后为骸闗骨者左右共二【同上】骸关之下为揵骨者左右共二【同上】揵骨之下为髀枢骨者左右共二【有势有髓】髀枢下端为膝盖骨者左右共二【无势多液】膝盖左右各有侠升骨者共二【有势多液】髀枢之下为防骨者左右共二【有势多髓】防骨之外为外辅骨者左右共二【有势有液】防骨之下为立骨者左右共二【同上】立骨左右各有内外踝骨者共四【有势少液】踝骨之前各有下力骨者左右共十【有势多液】踝骨之后各有京骨者左右共二【有势少液】下力之前各有释欹之前各有起仆骨者共十【有势】起仆之前各有平助骨者左右共十【有势】平助之前各有衬甲骨者左右共十【无势少液】释欹两傍各有核骨者左右共二【有势多液】起仆之下各有初步骨者左右共二【有势无髓有液女人则无此骨】凡此三百六十五骨也天地相乗惟人至灵其女人则无顶威左洞右棚及初步等五骨止有三百六十骨又男子女人一百九十骨或隐或衬或无髓势余二百五十六骨并有髓液以蔵诸筋以会诸脉谿谷相需而成身形谓之四大此骨度之常也
　　头目鼻耳伤凡脑骨伤破轻手撙捺平正若皮不破者用退肿膏敷贴若皮破肉损者先用封口药掞之外以散血膏贴之若皮破血流者用止血散掞之若肿痛者用葛叶毛藤叶枫叶尾砍烂傅之不可见风着水恐成破伤风　凡脑骨伤碎在硬处可治若伤太阳穴不可治如在髪际须剪剃去髪看皮破不破依上用药敷若欲洗宜用熟油和药水洗或和温茶洗之　凡面目伤青黑色用一紫散敷或紫金膏贴伤重者用补肉膏敷贴　凡脑两角及后枕或两眉有伤可治眼睛伤瞳神不碎可治或眼胞伤紫黑色用一紫散敷贴或紫金膏敷贴伤重者用补肉膏敷贴或头顶心有损则难治凡鼻两孔伤凹者可治血出无妨鼻梁打扑跌磕凹陷者用补肉膏敷贴若两鼻孔跌磕伤开孔窍或刀斧伤开孔窍用封口药掞伤处外以散血膏贴之退肿　凡耳斫跌打落或上脱下粘或下脱上粘内用封口药掞外用散血膏敷贴及耳后看脱落所向用鹅翎横夹定却用竹夹子直上横定缚时要两耳相对轻住舌唇口喉齿顋伤凡唇口刀斧斫磕跌堕等伤破皮伤肉者先用桑白皮线缝合却以封口药涂傅次以散血膏敷贴牵住所封药不令开落仍少言语　凡跌破唇耳鼻而抜缺者即以封口药掞外以散血膏敷贴若缺唇缺耳先用麻药涂之却以剪刀剪去外些皮即以绢线缝合缺耳作二截缝合缺唇作三截缝合以鸡子黄油涂次以金毛狗脊毛薄掺些于上次以封口药涂抹之次日以茶轻洗就掞末一日换一次至八日剪去线又掞末　凡顋颊颧刀斧斫磕跌堕等伤破皮肉者用封口药填疮口外以散血膏敷贴或跌磕损伤未破皮肉者用补肉膏敷贴　凡刀斧斫磕跌破上唇而防缺者用绢片一小条从脑后缚向前来缚合缝定次掞封口药外以散血膏敷贴如下唇整法却以绢片从下颏兜缚及如前法整顿次掞末敷药或无肿不须敷药凡偶含刀在口内戏耍误割断舌头未全断者用封口药傅一日换二三次药七八日全安　凡两脸涎囊被刀斧斫磕跌堕等伤伤开涎囊者用绢线缝合却以封口药涂敷外以散血膏敷贴七八日接住肉剪去线掞封口药　凡牙齿被人打跌砍磕去了牙齿者只用补肌散掺及封口药掞服破血药止痛药并用水煎药服不宜用酒煎药须知此法乃大有功　凡牙龂跌磕斫伤牙齿未动者用芙蓉膏末掺如齿动者用藜防根烧存性为末常揩搽之即牢　凡割喉者用骑脚患人头项以丝线先缝内喉管却缝外颈皮用封口药涂傅外以散血膏敷贴换药或喉被人打歪以手揺正却以前膏敷贴若结喉伤重輭喉断不可治以汤与之得入肠者可治若并出者不可治
　　颈骨肩脾脇肋伤凡高处跌堕颈骨摔进者用手巾一条绳一条系在枋上垂下来以手兜缚颏下系于后脑杀缚接绳头却以瓦罂一个五六寸高看捺入浅深斟酌高低令患人端正坐于其罂上令伸脚坐定医者用手掣捺平正説话令不知觉以脚一踢踢去罂子如在左用手左边掇出如在右用手右边掇出却以接骨膏定痛膏敷贴又一法令患人卧牀上以人挤其头双足踏两肩即出　凡左右两肩骨跌堕失落其骨乂出在前可用手巾系手腕在胷前若出在后用手巾系手腕在背后若左出折向右肱右出折向左肱其骨即入接左摸右鬓接右摸左髻却以定痛膏接骨膏傅之　凡肩井骨及脇下有损不可束缚只捺令平正用补肉膏接骨膏定痛膏敷贴两肋骨亦然　凡肩脾骨出相度如何整用椅一个令患人于椅后伸两手于椅手圏住及以輭衣被盛垫脇下使一人捉定两人防伸却坠下手腕又着曲着手腕按捺平正却以定痛膏接骨膏敷贴绢片缚之
　　手伤手有四折骨六出臼凡手臂出臼此骨上段骨是臼下段骨是杵四边筋脉鎻定或出臼亦剉损筋所以出臼此骨须拽手直一人拽须用手把定此间骨搦教归窠看骨出那边用竹一片夹定一边一边不用夹须在屈直处夹才服药后不可放定或时又用拽屈拽直此处筋多吃药后若不屈直则恐成疾日后曲直不得肩脾上出臼只是手骨出臼归下身骨出臼归上或
　　出左或出右须用舂杵一枚矮櫈一个令患者立櫈上用杵撑在于出臼之处或低用物垫起杵长则垫櫈起令一人把住手拽去櫈一人把住舂杵令一人助患人放身从上坐落骨节已归窠矣神効若不用小櫈则两小梯相对木棒穿从两梯股中过用手把住木棒正棱在出臼腋下骨节蹉跌之处放身从上坠骨节自然归臼矣　凡手防手腕骨脱绷直拽出医用手擡起手防腕以患人本身膝头垫定医用手于颈项肩处按下其骨还窠却用定痛膏接骨膏敷贴若手腕失落或在上在下用手拽伸却使手撚住方可用前膏敷贴药夹缚若手防骨出用圆椅横翻向上医用足踏住椅将病人手在椅横内校曲入腕内以小书簿上下夹定平稳却用前膏敷贴用绢布兜缚兜缚时要掌向上若手盘出臼不可牵伸用衣服向下承住用手撙按动揺挪令平正却用前膏敷贴夹缚下用衬夹　凡手骨出向左则医以右手防入骨出向右则医用左手防入一伸一缩揺动二三次却用接骨膏定痛膏敷贴夹缚　凡手脚骨只一边断则可治若两手脚骨皆断者不可治　凡手足骨断者中间一坐缚可带两头放寛些庶气血流荫若如截竹断却要两头中间放寛些庶使气血聚断处　若接缚手者前截放寛缚些使血散前去若按足者下截放寛些使气血散下去　凡用盘出向下将掌向上医用手撙损动处将掌曲向外捺令平正用前膏贴再用夹向背一片长下在手背外向面一片短下在掌按处向小指一片长下在指曲处向大指一片短下在高骨处三度缚之　凡两手臂骨打断者有碎骨跌断者则无碎骨此可辩之皆可用定痛膏接骨膏敷贴之　凡手指跌扑刀斧打碎用鸡子黄油润次掞封口药末外以散血膏敷贴绢片缚定若跌扑咬伤者用泽兰散傅之若有寒热者用退热散傅之寒热退即去之　凡手掌根出臼其骨交互相鎻或出臼则是剉出鎻骨之外须是搦鎻骨下归窠出或外则须搦入内或入内则须搦出外方入窠臼共只用手拽断则难入窠十有七八成痼疾也宜接骨膏定痛膏敷贴夹缚四折骨用杉皮竹片夹缚六出臼只宜以布帛包缚不可用夹要时时转动不可一时不动恐接直骨
　　胸腹伤凡胷前跌出骨不得入令患人靠实处医人以两脚踏患人两脚以手从脇下过背外相乂抱住患人背后以手于其肩掬起其胷防其骨自入却用定痛膏接骨膏敷贴　凡胷防骨有拳槌伤外有肿内有痛外用定痛膏敷贴内用破血药利去瘀血次用消血草擂酒服如刀伤先宜安骨定皮合口挪令平正却以封口药掞疮口外以补肌散以鸡子清调敷贴内服补损药活血丹之类　凡胷骨肋断先用破血药却用定痛膏接骨膏敷贴皮破者用补肉膏敷贴　凡胷脇伤重血不通者用菉豆汁生姜和服一以壮力人在后挤住自吐其血次用破血药　肚上被伤肚皮俱破肠出在外只肠全断难医伤破而不断者皆可治疗　凡肠出可以病人手撘在医人肩随其左右收起以麻油润疮口整入腹却以通关散吹鼻打喷令肠自入用桑白皮线向皮内缝合后以封口药涂伤处外以补肌散以鸡子清调匀敷贴或散血膏更妙　线上以花乳石散敷之　肚皮裂开者用麻缕为线或槌桑白为线亦用花乳石散敷线上须用从里重缝肚皮不可缝外重皮留外皮开用药掺待生肉　若肠上有小损孔以灯火照之肠中有气射灯不可治　又一法肠出吊起病人手用醋煎山豆根汁服一口至二口却以针于病人颈上一刺其肠自入　凡肚皮伤破孔大肚肠与脂膏俱出放入肉则用缝如孔小只有膏出用手擘去膏不用缝此膏出者已无用了不可复入腹中反成祸患只须擘去不妨此是闲肉但放心去之肚内被伤者专用利大小肠不可待秘恐成重患
　　腰臋股膝伤凡腰骨损断用门一扇放地下一头斜高些令患人覆眠以手伸上搬住其门下用三人拽伸以手按损处三时久却用定痛膏接骨膏敷贴病人浑身动作一宿至来日患处无痛却可自便左右翻转仍用破血药　凡臋股左右跌出骨者右入左左入右用脚踏进撙捺平正用药如跌入内令患人盘脚按其肩头医用膝旅入虽大痛一时无妨整顿平正却用接骨膏定痛膏敷贴只宜仰卧不可翻卧大动后恐成损患凡腰腿伤全用酒佐通气血药俱要加杜仲　凡胯骨从臋上出者用二三人捉定腿防伸仍以脚捺送入却用前等膏敷贴如在裆内出者则难治　凡脚骨伤甚难整当临时相度难泥一説　凡两腿左右打跌骨断者以手法整其骨以手拽正上拽七分于前下拽五分于后整定用接骨膏定痛膏敷贴以夹缚缚时先缚中正后缚上下外用副夹若上下有肿痛无虑五日方可换药　凡辩腿胯骨出内外者如不粘膝便是出向内从内捺入平正如粘膝不能开便是出向外从外捺入平正临机应变　凡脚盘出臼令患人坐定医人以脚从腿上一踏一搬双手一撙捺揺二三次却用接骨膏定痛膏或理伤膏敷贴　凡膝盖损断用手按捺进平正后用前膏敷贴桑白皮夹缚作四截缚之其膝盖骨跌剉开者可用竹篐篐定敷药夹定要四截缚之膝盖不开也若肿痛须用针刀去血却敷贴用夹　若或内外踝骨左右脚盘剉跌损伤用脚踏直拽正按捺平正却敷贴前膏若膝头骨跌出臼牵合不可太直不可太曲直则不见其骨棱曲则亦然只可半直半曲以竹篐篐住膝盖骨以绳缚之　凡骨节损折肘臂腰膝出臼蹉跌须用法整顿归元先用麻药与服使不知痛然后可用手法治之
　　脚伤脚有六臼四折骨凡脚板上交肘处出臼须用一人拽去自用手摸其骨节或骨突出在内用手正从此骨头拽归外或骨出向外须用力拽归内则归窠若只拽不用手整入窠内误人成痼疾也宜接骨膏定痛膏敷贴夹四折骨用正副夹缚束六出臼只宜以布帛包缚不可夹之　凡脚膝出臼与手臂肘出臼同或出内出外只用一边夹缚定此处筋脉最多时时要曲直不可定放又恐再出窠时时看顾不可踈慢宜接骨膏定痛膏敷贴夹缚　凡脚大腿根出臼此处身上骨是臼腿根是杵或出前或出后须用一人手把住患人身一人拽脚用手尽力搦归窠矣或是剉开又可用輭绵绳从脚倒吊起用手整骨节从上坠下自然归窠却用接骨膏定痛膏敷贴夹缚
　　背脊骨伤凡剉脊骨不可用手整顿须用輭绳从脚吊起坠下身直其骨使自归窠未直则未归窠须要待其骨直归窠却用接骨膏或定痛膏或补肉膏敷以桑皮一片放在药上杉皮两三片安在桑皮上用輭物纒夹定莫令曲用药治之　凡脚手骨被压碎者须用麻药与服或用刀刮开甚者用剪刀剪去骨锋便不冲破肉或有粉碎者去其骨免脓血之祸然后用大片桑皮以补肉膏或定痛膏糊在桑皮上夹在骨肉上莫令差错三日一洗莫令臭秽用药治之又切不可轻易自恃有药便割便剪便弄须要详细审视当行则行尤宜仔细或头上有伤或打破或刀伤或压碎骨用药敷贴缚之凡敷缚之际要于密屋无风之所勿使风入疮口恐成破伤风之患切记切记
　　隂嚢隂门伤凡阴囊被人扯脱者用鸡子黄油涂以金毛狗脊毛薄摊于上次掞封口药又用散血膏敷贴外却用中叶金鎻匙紫金皮水煎服洗用紫苏叶煎水洗凡隂囊处有青黑紫色肿者用补肉膏敷贴或用定
　　痛膏加赤芍草乌良姜肉桂各少许打和用韮叶砍烂同药贴如无韮叶葱叶亦可仍服利小便药　凡妇人腿骨出进阴门边不可踏入用櫈一条以绵衣覆上令患人于上卧医以手拏患人脚用手一撙上在好脚边上去其腿骨自入却用接骨膏定痛膏敷贴　凡下近腿胯阴囊等处不用通药但贴不令血荫
　　筋骨伤凡断筋损骨者先用手寻揣伤处整顿其筋骨平正用接骨等膏敷贴用正副夹缚定正夹用杉皮去外重皮约手指大排肉上以药敷杉皮上药上用副夹用竹片去里竹黄亦如指大踈排夹缚　凡骨碎断或未碎断但皮破损肉者先用补肌散填满疮口次用散血膏敷贴如骨折要接骨膏敷贴夹或皮破骨断者用补肉膏敷贴　凡骨断皮破者不用酒煎药或损在内破皮肉者可加童便在破血药内和服若骨断皮不破可全用酒煎损药服之若只损伤骨未折肉未破者用消肿膏或定痛膏　凡皮破骨出差臼防伸不入撙捺皮相近三分用快刀割开些捺入骨不须割肉肉自破了可以入骨骨入后用补肉膏敷贴疮四傍肿处留疮口用补肌散填之皮肉不破用接骨膏定痛膏敷贴若破者必有血出用力整时最要快便　凡皮里有碎骨只用定痛膏接骨膏敷贴夹缚十分伤害自然烂开肉其骨碎必自出然后掺补肌散外以补肉膏敷贴凡骨碎看本处平正如何大抵骨低是不曾损左右骨高骨定损了如折骨要防伸捺平正用药敷贴以正副夹束缚勿令转动使损处坚固如出臼曲处要时时曲转使活处不强　凡敷贴用板子一片就板子上将蕉叶或纸被摊接骨膏定痛膏在上移在损处皮内有碎骨后来皮肉自烂先掺补肌散后敷补肉膏碎骨自出若破断皮肉先以封口药填涂用线缝合外用补肉膏散血膏敷贴　凡平处骨断骨碎皮不破者只用接骨膏定痛膏敷贴夹缚若手足曲直等处及转动处只宜绢包缚令时数转动不可夹缚如指骨碎断止用苎蔴夹缚腿上用苎蔴绳夹缚冬月热缚夏月冷缚余月温缚　凡防伸捺正要羶绢輭物单正仍防伸当近在骨损处不得前去一节骨上仍防伸相度左右骨各有正斜防者　凡撙捺要手法快便要皮肉相执平正整防亦要相度难易或用三四人不可轻易　凡筋断用枫香以金沸草砍取汁调涂傅次用理伤膏敷贴
　　束缚敷贴用药凡束缚春三日夏二日秋三日冬四日缚处用药水泡洗去旧药不可惊动损处洗了仍用前膏敷缚若缚束用杉木浸輭去麤皮竹片去黄用青共削约手指大片用杉木皮为正夹竹片为副夹踈排周匝以小绳三度缚缚时相度高下逺近使损处气血相续有有寛説见前二三日一次换药敷直要缚一个月药次以补损好膏贴之亦要以杉皮夹住令损处坚固骨老方不夹之其杉皮贴肉上药敷杉皮上纸被贴药上竹片夹纸被上之　凡肿是血作用热药水泡洗次敷贴等草药一时讨不及者只用理伤膏贴最便凡用夹须摊药于纸上平两头要带薄撘头撘得不
　　厚不碍肉平坦者无高低不均之患若四岸高低不均此上便有空缺不着肉处即生疱切记之　凡敷贴接骨等药疼痛不止者可加乳香没药枫香白芷肉桂南星独活等味各量加些于药中敷贴其肉温暖疼痛即住刀斧伤者去肉桂南星独活　凡换药不可生换用手巾打湿撘润逐片取脱随手荡洗换药不可经停一时恐生肉疱仍先摊药随即应手换之此大节病累遭害切记之　凡伤重其初麻而不痛应防伸捺正或用刀取开皮二三日后方知痛且先匀气血　凡被杖打痛肿而未破者先用棱针出血若破者不须出血只用撒地金钱山薄荷生地黄地薄荷猪矃叶泽兰叶血见愁捣敷贴若成杖疮用黑膏药白膏药红膏药太乙膏牛脂膏贴之　凡刀斧伤者看轻重用药如轻者只用补肌散掞重者宜用封口药掞紧缚住如伤重者外用散血膏敷贴
　　用药诀打攧树木压或自高处攧下者此等伤皆惊动四肢五臓必有恶血在内专怕恶心先用清心药打血药及通大小肠药次第先服临服加童便小便入药内立効专用大小肠洗利恐作隘塞利害之甚清心药加前方通利大小肠药服之自然俱通无闷烦无恶血汚心以次用止痛药服之即止　攧朴伤刀石伤诸般伤损至重者皆先服清心药次服清小便三服去血药或被伤者血未结打从疮口出或结在内用药打入大肠时即泄或被打被攧被木压恶血未积者用药打散四肢或归臓腑者或归上膈者打从口中吐出或归中膈打入大肠泄出先用此急救次服止痛药即二十五味药中加减用　凡药皆凭汤使所使方先但用清心药煎后用童便一盏同服或止痛重伤者则用姜汤灯心汤调二十五味药服之薄荷汤亦可　凡伤或刀伤及损内臓腑恐作烦闷崩血之患如折骨者同姜酒服接骨药傅之如骨碎被重打重攧重木及石压者皆用先服汤使法并法用酒服如轻攧扑损伤则用姜汤调下二十五味药立効　凡打扑伤损折骨出臼者便宜用何首乌散若发热体实之人用疎风败毒散若恶寒体弱之人用五积交加散后用黄白红黒四味末子补损丹活血丹等药调治之　凡折骨出臼者不宜用下瘀血之药及通利大便之药只宜踈风顺气匀血定痛补损而已　凡打扑砍磕从高跌堕瘀血攻心不能言语者用独圣散及破血药下去瘀血即能言语次宜临证详治之　凡打扑跌堕伤于脇下瘀痛不可忍者先用破血药及独圣散次以复元活血汤调理　凡打扑跌堕损破皮肉紫黑色者先用破血药次用独圣散又次用清上瘀血汤消下破血汤　凡打扑损伤呕恶血汁者先用独圣散次用百合散又次用生料四物汤加硬骨牛乳根加减调理　凡打扑刀斧斫磕等伤破皮损肉血出去多头目晕者先用川当归大川芎煎水服次加白芍药熟地黄续断防风荆芥羌活独活南星煎水加童便和服则可不可用酒如血出少内有瘀血者以生料四物汤一半加独圣散一半煎水服未破皮肉者上碗加酒和服　凡打扑刀斧斫磕等伤破伤风痛不可忍牙关急角弓反张者用生南星防风等分为末米泔调涂患处又用热酒童便各半调连进三服即苏次用踈风败毒散调治之　凡刀斧磕伤破阴囊皮者先服独圣散次服止痛药如内有宿血者用破血药　凡刀斧伤破肚皮肠出者先用清心药加童便和服及用独圣散次用止痛药如血出过多先用当归川芎水煎服次加白芍药熟地黄羌活独活防风荆芥白芷续断水煎调乳香没药末和服之　凡伤损药中不可缺乳香没药此药极能散血住痛　凡刀斧跌磕闪肭脱臼者初然不可便用自然铜久后方可用之折骨者宜便用之若不折骨不碎骨则不可用修合诸损药皆要去之好用自然铜必用火煅方可服之然新出火者其火毒与金毒相扇挟香热药毒虽有接骨之功其燥散之祸甚于刀劒戒之　凡堕伤内有瘀血者必腹胀满而痛或胸脇满也宜用破血药清心药及通利之自然而愈痛不止者用独圣散服之効验如更不止用止痛药服之大効如神　凡金刃所伤从高跌堕皮肉破损出血过多此宜止疼无补为先宜当归补血汤若皮肉不破损者宜作瘀血停积治之先以独圣散次以破血药随证加减续后痛不止者用止痛药调理若胷膈疼痛用开心草雪里开苏木煎酒入童便和服即効又方单用苏木煎酒和童便服　凡治刀斧金刃打扑从高跌堕皮肉破损而伤重者中间破处掞封口药或补肌散四边用截血膏箍住使新血不来潮作此秘传之妙诀也　凡损伤妙在补气血俗工不知惟要速効多用自然铜恐成痼疾也初伤只用苏木活血黄连降火白术和中童便煎服在下者可下瘀血但先须补托在上者宜饮韮汁或和粥吃切不可饮冷水血见寒则凝但一丝血入心即死　凡老人堕马腰痛不可转侧先用苏木人参黄茋川芎当归陈皮甘草煎服次以前药调下红黑黄白四末子补损丹活血丹　凡杖打闪肭疼痛皆滞血证宜破血药下之痛不可忍则伤血故也宜清心药更不止用独圣散大効　凡刀斧打扑斫磕跌断血筒出如涌泉者此伤经也用封口药掞以手按实少时即止又止血散掞之亦可如肿痛捣葱炒热缚之　凡损大小便不通未可便服损药盖损药热亦用酒涩秘愈甚看患人虚实实者用破血药加木通尚未通加芒硝虚者以四物汤加枳殻麻仁桃仁滑肠之类虚人不可下者四物汤加穿山甲　凡服损药不可吃冷物鱼牛肉极冷尤不可吃若吃牛肉痛不可治又瘟猪肉猪母肉尤不可吃切记之　凡损不可服草药服之所生之骨必大不得入臼相兼君臣药服则可要加温补气血药同煎　凡损药必热能生气血以接骨也更忌用火炙如敷药不効服药亦不効　凡用敷贴等草药皆要临时生采新鲜者用之有効如出逺路讨不便者可为末用研末不及生采者为胜如无草药讨处就用君臣药接之　凡损药内用酒者不问红白只忌灰酒且重伤不可便用酒反承起气作腹胀胷满切记切记如稍定却用酒水煎或汤浸酒　凡打伤在两脇两胷两肚两肋却用通气通血清心药又看病人虚实不同虚者通药须兼补药放缓且用贴药在前通药在后　凡用通药反不通者后用顺气药腹肚全无膨胀而得安此为不干血作乃是气闭不通如腹肚果有血作一通便下亦须以顺气药兼之庶胷膈肚腹不致紧闷气顺后却用损药　凡人醉卧跌牀下胛背疼痛不可屈伸损药不効服黑豆酒数日愈豆能下气所损轻也　凡小儿跌櫈角上止用萝卜子煎服愈亦顺气也　凡整作之法除头脑上不可用药水洗恐成破伤风余可加熟油同药水避风洗之且与住痛整时先用熟酒磨草乌服一二盏方整整时气絶用苏合香丸须苏未苏以黑豆防风甘草黄连煎冷服或苡草擂水服不可用盐解之若吐加生姜汁
　　右皆専科用药之法人有虚实不可一律而施即如末条整时先服草乌酒整而气絶灌以苏合香丸走窜之剂未苏又以冷药灌之若施之气虚之人惨于加刃矣惟薛氏法量证施治専于内补可以遵用见分证处治条学者宜审焉
　　十不治证攧扑损伤或被伤入于肺者纵未即死二七难周　左脇下伤透内者　肠伤断一半可医全断者不可治　小腹下伤内者证繁多者　脉不实重者老人左股压碎者　伤破隂子者　血出尽者　肩
　　内耳后伤透于内者皆不必用药
　　整骨麻药
　　草乌【三钱】当归　白芷【各二钱半】
　　右末每服伍分热酒调下麻倒不知痛然后用手如法整理
　　草乌散　治伤骨节不归窠者用此麻之然后下手整顿
　　白芷　川芎　木鼈子　猪牙皂角　乌药　半夏　紫金皮　杜当归　川乌【各二两】舶上茴香草乌【各一两】木香【半两】
　　右为细末诸骨碎骨折出臼者每服一钱好酒调下麻倒不知疼处或用刀割开或用剪去骨锋者以手整顿骨筋归元端正用夹板夹缚定然后医治或箭镞入骨不出亦可用此药麻之或鐡钳拽出或用凿凿开取出若人昏沉后用盐汤或盐水与服立醒
　　外治方药初氏云凡攧伤皮破血出处疼不可忍乃风寒所着宜用葱杵碎入盐少许炒热罨上其痛即住冷则再温之
　　本事方云崔给事顷在泽潞与李抱真作判官李相方以毬杖按毬子其将军以杖各格乗势不能止因伤李相姆指并爪甲劈裂遽索金刀药裹之强坐频索酒饮至数杯已过量而面色愈青忍痛不止有军使者取葱新折者入糖灰火煨热剥皮劈开其间有涕取罨损伤处仍多煨葱续续取热者凡三易之靣色却赤斯须云已不痛凡十数度易用热葱并涕裹纒遂毕席笑语治脑骨破及骨折葱白烂研和蜜浮封损处立瘥治杀伤气偶未絶用葱白热锅炒熟徧傅伤处顷即再易其痛自止但青叶亦可
　　定痛膏　治打扑伤损动筋折骨磕木石压伤赤肿疼痛
　　芙蓉叶【二两】紫金皮　独活　南星【生】白芷【各五钱】
　　右末加生采马蓝菜墨斗菜各一两杵捣极烂和末一处用生葱汁老酒和炒暖傅
　　若打扑跌磕压伤骨肉痠疼有紫黑色未破皮肉者加草乌肉桂良姜各三钱研末姜汁调温贴若紫黑色已退除良姜肉桂草乌姜汁却以姜汁茶青调温贴之
　　若折骨出臼者加赤葛根皮寳塔草各二两捣烂和前药一处又用肥皂拾枚童便煮去皮子膜杵捣极烂入生姜汁少许生白面壹两砍烂和匀入前药同杵捣匀用芭蕉叶托用前后正副夹须仔细整顿其骨缚看后上下肿痛消方可换药肿痛未退不可换药
　　本治腕打伤筋损骨疼痛不可忍
　　生地【一斤切】蔵姜糟【一斤】生姜【四两切】
　　右都炒令匀热以布裹罨伤折处冷则易之曾有人伤折宜用生寻捕一将杀患人忽梦见告曰勿相害吾有竒方可疗于梦中授此方神効
　　经验方　治跌扑瘀血作痛或筋骨疼痛
　　黄檗【一两】半夏【五钱】
　　右为末用姜汁调涂患处以纸贴之如干姜汁润之周日易之
　　消毒定痛散　治跌扑肿痛
　　无名异【炒】木耳【炒】大黄【炒各五分】
　　右为末蜜水调涂如内有瘀血砭去敷之若腐处更用当归膏敷之尤好
　　截血膏　治刀斧斫磕等处能化血破瘀退肿止痛天花粉【三两】姜黄　赤芍药　白芷【各一两】
　　右末茶清调匀敷疮口四边若刀斧伤于头面血不止者急用此末茶清调匀涂颈上周围若伤手则涂臂周围若伤足则涂腿上周围若伤各处则涂疮口周围使截住其血不来潮作也
　　金疮着水肉翻花者用韮汁调此末傅疮口四边以火微炙之又用早稻烟熏之疮口出水即愈如无水出即是风袭倍加天南星和敷
　　若疮口肉硬不消者此被风所袭也可加独活用热酒调敷如又不消则风毒已深肌肉结实加紫金皮和敷有必消之理也
　　散血膏　治打扑伤损跌磕刀斧等伤及虎伤瘴猪牛咬伤
　　耳草叶【藤生藤上有棘叶如木绵叶又名猪矃又名虎矃草又名狮子矃】泽兰叶【少许】
　　右各生采杵捣极烂冷敷缚刀斧斫磕等伤破皮损肉者先用羊毛饼贴次贴此膏疮口四边用截血膏敷贴令血不来潮作一人跌破隂囊又一人跌防鼻孔二者俱先整理皮肉端正用此膏効验一法不用羊毛饼只用金毛狗脊毛薄薄铺些于患口上次掞封口药再却以此膏贴効更速
　　羊毛饼法
　　鸡子清桐油各半打匀以羊毛薄捻作饼如纸様贴在患处上以散血膏或补肉膏敷贴
　　接补消肿膏　治证同前
　　耳草叶　雪里开　水坟叶　舃包叶　紫金皮
　　右末以鸡子清入桐油少许调匀敷贴
　　活血散　治打扑伤折手足
　　右用菉豆粉新鐡铫内炒令紫色用热酒同热醋调令成膏傅贴损处用纸花盖贴将杉木一片或二片缚定其効如神
　　一赤散　治伤损傅药后起疱者以棱针挑破掺末
　　大黄　赤石脂　石膏【煅各等分】
　　右末掺之
　　一黄散　治打扑损伤痕紫黑有瘀血流注有热者
　　大黄
　　右末姜汁调温敷
　　一白散　治打扑伤痕紫黑有瘀血流注无热者
　　半夏
　　右末姜汁调敷
　　万金膏　治痈疽发背诸般疮疖从髙坠下打扑伤损脚膝生疮逺年臁疮五般痔漏一切恶疮并皆治之龙骨　鼈甲　苦参　乌贼鱼膏　黄蘗　黄芩猪牙皂角　黄连　白芨　白敛　厚朴　木鼈子仁　草乌　川芎　当归【洗焙】香白芷【各一两】没药【另研】乳香【另研各半两】槐枝　柳枝【各四寸长二十一条】黄丹【一斤半炒过】清油【四斤】
　　右除乳没丹外将诸药于油内慢火煎紫赤色去滓秤净油三斤放锅内下丹不住手搅令黑色滴入水不散及不粘手下乳汲末再搅匀如硬入油些少以不粘手为度
　　洗药荆叶散　治从髙坠下及一切伤折筋骨瘀血结聚疼痛
　　顽荆叶【一两】白芷　细辛【去苖】蔓荆子　桂心　川芎丁香　防风【去芦】羗活【各半两】
　　右作一服入盐半匙连根葱伍茎浆水伍升煎取三升去滓通手淋洗痛处冷即再易避处洗之
　　接骨接骨用好无名异叁两为末丁乳檀沉木五香各半钱重为末先烧鐡铫红以五香三之一弹入铫内烟起则全下无名异待滚退火定后再上火炒热又将五香弹三之一弹入铫内滚又退火如此者凡三次讫出火毒即用骨碎补去毛约一斤与生姜等分捣烂以碗覆之发热先约取五之一入小葱九茎连须去蒂同入沙盆擂细取其汁调前无名异末二钱冲老酒服之其查罨患处即愈如年老气衰者再作一剂多饮酒力助之为妙
　　洁接骨丹敷贴药
　　天南星　木鼈子【各四两】没药　乳香【各半两】官桂【一两】
　　右为细末姜一片去皮烂研取自然汁入米醋少许白面为糊同调摊纸上贴伤处以帛缚之用箆夹定麻索子纒
　　接骨丹　治折骨出臼无草药讨处用此方効
　　南星【生四两】木鼈子【三两】紫金皮　芙蓉叶　独活白芷　官桂　松香　枫香【各一两】小麦面【二两】乳香没药【各五钱】
　　右末米醋生姜汁各少许入酒调匀摊油纸上夹缚冬月热缚夏月温缚
　　世治攧扑筋断骨折用粟米半升木鼈肉二拾个半夏半两妇人髪一团葱白髪一小束同炒烟尽存性为末热醋调傅神効　治攧扑筋断骨折用糯米一升皂角切碎半升铜钱百个同炒至半焦黑去铜钱为末用好酒调膏厚纸摊贴处神効
　　走马散　治折伤接骨
　　栢叶　荷叶　皂角【俱生用】骨碎补【去毛各等分】
　　右为末先将折伤处揣定令入元位以姜汁调药如糊摊纸上贴骨断处用杉木片夹定以绳缚之莫令转动三五日后开看以温葱汤洗后再贴药复夹七日如痛再加没药
　　乳香膏　治打扑伤损
　　乳香　松香　枫香　五倍子　狗骨【煆各一两】锅底墨　小麦面【各五两】
　　右末用好酒调为糊様热敷痛处不可敷破处若破烂者只用凤尾草为末糁之
　　骨碎补罨闪折筋骨折伤取根捣碎煮黄米粥和之裹伤处良
　　攧扑骨肉损醋捣肥皂烂厚罨之以帛缚之闪伤醋糟平胃散相和罨之
　　丹治攧伤骨折及血黯方用益元散防分人参汤调之次用姜汁好醋二盏用独子肥皂肆个敲碎挼于姜汁醋中调和以绵滤过去渣煎成膏药贴徧身亦可又方柑橘叶白酒糟杵细缚痛处或大段痛用火烧地令红用醋并米泔泼地上急铺荐令患人荐上卧蒸出汗内则服药外则贴罨易安
　　续筋白胶香散　治皮破筋断
　　右用白胶香为末傅之又方金沸草根擂汁涂筋封口便可相续止痛
　　治伤断筋骨续筋方
　　右取旋覆根捣汁滴疮中仍用滓傅疮上封之二七日即筋骨便续更不用易
　　消肿紫金皮散　治打扑伤损金刀箭簇伤处浮肿用此
　　紫金皮【醋炒】南星　半夏　川当归　黄檗【盐炒】草乌【炮】川乌【炮】杜当归　川芎　乌药　破故纸　川白芷【盐水炒】刘寄奴　川牛膝　桑白皮【各等分】
　　右为细末生姜薄荷汁兼水调敷肿处或伤处皮热甚加黄檗生地黄半两有疮口者勿封疮口四边傅之
　　本事治打扑伤损及一切肿痈未破令内消方
　　生地黄【研如泥】木香【细末】
　　右以地黄膏随肿大小摊于纸上掺木香末一层又再摊地黄膏贴肿上不过三五度即愈昔许元公入京师赴省试过桥坠马右臂臼脱路人语其仆曰急与挼入臼中若血渍臼则难治矣仆用其説许以昏迷不觉痛遂僦轿舁归邸或曰非录事巷田马骑不能了此疾急召之至日已暮因秉烛视其面目尚可治乃施药封此处至中夜方苏逹旦痛止去其封损处已白其青瘀乃移在臼上自是日日易之肿直至肩背以药下之泻黒血三升五日复常遂得赴试盖用此法云
　　消肿膏　治胸脇跌堕打扑损伤肿痛或动筋折骨芙蓉叶　紫金皮【各五两】白芷　当归　骨碎补独活　何首乌　南星【各三两】橙橘叶　赤芍药【各二两】石菖蒲　肉桂【各五钱】
　　右末以热酒姜汁调乗热缚肿用葱汁茶清调和温缚动筋折骨加山樟子叶毛银藤皮及叶各伍两同前为末酒调暖敷缚
　　芙蓉膏　治打扑伤损肿痛紫黑色久不退者
　　紫金皮　南星【各一两】芙蓉叶【二两】独活　白芷　赤芍药【各五钱】
　　右末生姜汁茶清调温贴缚
</div>
    <div class="pagination">
<a href="证治准绳_page338.html">上一页</a><span>...</span><a href="证治准绳_page334.html">334</a><a href="证治准绳_page335.html">335</a><a href="证治准绳_page336.html">336</a><a href="证治准绳_page337.html">337</a><a href="证治准绳_page338.html">338</a><span class="current-page">339</span><a href="证治准绳_page340.html">340</a><a href="证治准绳_page341.html">341</a><a href="证治准绳_page342.html">342</a><a href="证治准绳_page343.html">343</a><a href="证治准绳_page344.html">344</a><span>...</span><a href="证治准绳_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
