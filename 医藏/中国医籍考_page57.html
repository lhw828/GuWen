<!DOCTYPE html>
<html>
<head>
    <meta charset="UTF-8">
    <title>中国医籍考 - 第 57 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 57 页/共 122 页</h1>
    <div class="content">　　先人偶见读彻。嘱邻乡慎护。明年具舟载归。欲送官以广其传。遭时兵革不息。先人亦不幸。遗命异物终当化去。

　　神书理难久藏。其以褚石为吾棺椁之石。褚石隐则骸骨全。褚石或兴。吾名亦显。渊募能者调墨。治刻百本散之。

　　余遵遗诫。先人讳广字叔常。清泰二年。五月十九日。古扬萧渊序。

　　释义堪序曰。靖康初。金人犯顺。群盗乘间。在处有之。去扬城北二十五里。陈源桥。有萧家。世居其间。

　　盖贫不能自振矣。守一冢甚勤。曰。吾十二世祖。葬父于此。吾家冢凡数百。世世惟守此耳。盗疑其起家者富而浓葬。日夕窥之。二家因语人曰。吾十二世祖。葬其父明经广叔常。用石刻秘经为椁。从治遗命也。已而不忍其柩有将废之兆。遂敕子孙世守之耳。窥者仍故。二家因会乡人启视之。漆棺如新。刻石十有九片。其一盖萧渊序也。乃移柩莽居侧。而举石于门外。有告萧得埋宝者。遂纳石。于今予时持钵。将为南岳之游。遇萧门结葬缘。

　　适见其事。谩录诸策。以俟能者。二年结制前五日。卫国释义堪书。

　　丁介跋曰。上褚澄遗书一卷。初得萧氏父子护其石。而其书始全。继得僧义堪笔之纸。而其书始全。今得刘继先锓之木。而其书始传。亦可谓多幸矣。澄子彦通。河南阳翟人。宋武帝之甥。尚书左仆射湛之之子。庐江公主之夫。齐太宰侍中录尚书公渊之弟。仕宋。自驸马都尉。遍历清显。仕齐。至侍中。领右军将军。永明元年卒。

　　（南史云。永元元年卒。误也。）东昏侯立其女为皇后。追赠金紫光禄太夫。实永元元年。去其卒时。已七十年矣。遗书题其赠官。岂萧广得其椁石。考之史传。而附题于前乎。初齐高帝爱子豫章王嶷。自江陵赴都。得疾日臻。帝忧形于色。乃大赦天下。闻澄传杨淳秘方。召澄治立愈。帝喜甚。擢澄左民尚书以宠之。其守吴郡也。民有李道念以公事至郡。澄遥见谓曰。汝有奇疾。道念曰。某得冷疾五年矣。澄诊其脉曰。非冷也。由多食鸡子所致。可煮苏一斗服之。即吐物如升许。涎裹之动。抉涎出视。乃一鸡雏。翅距已具而能走。澄曰。未也。盍服其余药。从之。凡吐十三枚。疾乃瘳。其妙皆此类也。是书幽眇简切。多前人所未发。而岂徒哉。问子篇。称建平王。当是澄之妻之侄景素。其生子六。即延龄延年辈云。

　　嘉泰元年日南至。甘泉寄士丁介跋。

　　徐常吉曰。尊生秘经一卷。六朝时齐褚澄所着。唐末黄巢乱。发其冢之石刻。维扬人萧广手摹之。其书始传。

　　（事玄要言）

　　四库全书提要曰。褚氏遗书一卷。旧本题齐褚澄撰。澄字彦适。阳翟人。褚渊弟也。尚宋文帝女庐江公主。

　　拜驸马都尉。入齐为吴郡太守。官至左民尚书。事迹具南齐书本传。是书分受形。本气。平脉。津润。分体。精血。除疾。审微。辨书。问子十篇。大旨发挥人身气血阴阳之奥。宋史始着于录。前有后唐清泰二年萧渊序。云。

　　黄巢时。群盗发冢。得石刻弃之。先人偶见载归。后遗命即以褚石为椁。又有释义堪序。云。石刻得之萧氏冢中。

　　凡十有九片。其一。即萧渊序也。又有嘉泰元年丁介跋。称此书得萧氏父子护其石。而始全。继得僧义堪笔之纸而始存。今得刘义。先锓之木。而始传云。考周密癸辛杂识。引其非女非男之身一条。则宋代已有此本。所谓刻于嘉泰中者。殆非虚语。其书于灵枢素问之理。颇有发明。李时珍王肯堂俱采用之。其论寡妇僧尼。必有异乎妻外家之疗。发前人所未发。而论吐血便血饮寒凉。百不一生。尤千古之龟鉴。疑宋时精医理者所着。而伪托澄以传。

　　然其言可采。虽赝本不可废也。中颇论精血化生之理。所以辨病源戒保啬耳。高儒百川书志。列之房中类。则其误甚矣。

　　按储泳祛疑说，称是书曰尊生秘经。故徐常吉从识其目。然近世传本。未有以此题签者也。

　　〔亡名氏集略杂方〕隋志十卷 佚〔杂药方〕隋志一卷 佚〔杂药方〕七录四十六卷 佚〔杂药方〕隋志十卷 佚〔汤丸方〕隋志十卷 佚〔杂丸方〕隋志十卷 佚〔百病膏方〕七录十卷 佚〔杂汤丸散酒煎薄帖膏汤妇人少小方〕七录九卷 佚〔疗下汤丸散方〕七录十卷 佚〔医方论〕隋志七卷 佚〔孙中郎杂药方〕七录二十九卷 佚〔阳氏（眄）药方〕七录二十八卷 佚〔夏侯氏（阙名）药方〕七录七卷 佚〔王氏（季琰）药方〕七录一卷 佚〔亡名氏治卒病方〕七录一卷 佚〔辽东备急方〕七录三卷 佚七录曰。都尉臣广上。

　　〔如意方〕隋志十卷 佚〔梁武帝所服杂药方〕隋志一卷 佚〔坐右方〕新唐志十卷 佚〔陶氏（弘景）方〕隋志三卷 佚陶弘景曰。余祖世以来。务敦讳方药。本有范汪方一部。斟酌详用。多护其故。内护家门。旁及亲族。其有虚心告请者。不限贵贱。皆摩踵救之。凡所救活数百千人。自余投缨宅岭。犹不忘此。日夜玩味。常觉欣欣。余亦撰方三卷。并效验方五卷。又补葛氏肘后方三卷。盖欲承嗣善业。令诸子侄。不敢失坠。可以补身济物者也。（本草序例）

　　〔效验方〕隋志六卷梁五卷（旧唐志。作十二卷。）佚〔灵奇秘奥〕（本朝现下书目。作灵奇奥秘术。）宋志一卷 佚〔王氏（显）药方〕三十五卷（本朝现下书目。有中尉王荣杂药方一卷。）佚北魏书本传曰。王显。字世荣。阳平乐平人。自言本东海郯人。王朗之后也。祖父延和中南奔。居于鲁郊。

　　又居彭城。伯父安上。刘义隆于板行馆陶县。世祖南讨。安上弃县归命。与父母俱徙平城。例叙阳都子。除广宁太守。显父安道。少与李亮同师。俱学医业。粗究其术。而不及亮也。安上还家乐平。颇参士流。显少历本州从事。虽以医术自通。而明敏有决断才用。初文昭太后之怀世宗也。梦为日所逐。化而为龙绕后。后寤而惊悸。遂成心疾。衣冠文物太后敕召徐骞及显等。为后诊脉。骞云。是微风入脏。宜进汤加针。显云。按三部脉。非有心疾。

　　将是怀孕生男之象。果如显言。久之。召补侍御帅尚书仪曹郎。号称干事。世宗自幼有微疾。久未瘥愈。显摄疗有效。因是稍蒙盼识。又罢六补之初。显为领军千烈间通规策。颇有密功。累迁游击将军。拜廷尉少卿。仍在侍御。营进御药，出入禁内。乞临本州。世宗尝许之。积年未授。因是声闻传于远近。显每与人言。时旨已决。必为刺史。遂除平北将军。相州刺史。寻诏驰驿还京。复掌药。又遣还州。元愉作逆。显讨之不利。入除太府卿御史中尉。显前后历职。所在着称。纠折庶狱。究其奸回。出内惜慎。爱国如家。及领宪台。多所弹劾。百寮肃然。又以中尉属官。不悉称职。讽求更换。诏委改选。务尽才能。而显所举。或有请属。未皆得人。于是众口喧哗。声望致损。后世宗诏显撰药方三十五卷。班布天下。以疗诸疾。东宫既建。以为太子詹事。委任甚浓。世宗每幸东宫。显常近侍。出入禁中。仍奉医药赏赐。累加为立馆宇。宠振当时。延昌二年秋。以营疗之功。封卫南伯。四年正月。世宗夜崩。肃宗践阼。显奉玺策。随从临哭。微为忧惧。显即蒙任遇。兼为法官。恃势使威。为时所疾。朝宰托以侍疗无效。执之禁中。诏削爵位。临执呼冤。直阁以刀环撞其腑下。伤中吐血。至右卫府。一宿死。始显布衣为诸生。有沙门相显。后当富贵。诫其勿为吏官。吏官必败。由是世宗时。或欲其遂摄吏部。每殷勤避之。及世宗崩。肃宗夜即位。受玺册。于仪须兼太尉。及吏部。仓卒百官不具。以显兼吏部行事矣。

　　〔王世荣单方〕隋志一卷 佚〔李氏（修）药方〕（旧唐志。作李思。）隋志。五十七卷。本百十卷。 佚北魏书本传曰。李修。字思祖。本阳平馆陶人。父亮。少学医术。兄元孙。随毕众敬。赴平城。亦遵父业而不及。以功赐爵义平子。拜奉朝请。修略与兄同晚入代京。历位中散令。以功赐爵。下蔡子。迁给事中。太和中。

　　当在禁内。高祖衣冠文物太后时有不豫。修侍针药。治多有效。赏赐累加。车服第宅。号为鲜丽。集诸学士。及工书者。百余人。在东宫撰药方百余卷。皆行于世。先是咸阳公高允。虽年且百岁。而气力尚康。高祖衣冠文物太后时令修诊视之。一旦奏言。允脉竭气微。大命无远。未几果亡。迁洛。为前军将军。领太医令。后数年卒。赠威远将军。青州刺史。子大授袭汶阳令。医术又不逮父。

　　〔亡名氏辨病形证〕隋志七卷 佚〔疟论并方〕隋志一卷 佚〔杂要方〕隋志一卷 佚〔范氏（世英）千金方〕隋志三卷 佚〔徐王方〕隋志五卷 佚〔徐王八世家传效验方〕隋志十卷 佚按东海徐熙字仲融。以医着于晋宋间。奕叶相传。至之才凡六世。并其族祖叔向及嗣伯为八世。之才撰其传家试验之方。以为编者。之寸封西阳郡王。故称徐王。

　　〔家传秘方〕隋志二卷 佚〔陈氏（山提）杂药方〕旧唐志十卷 佚北史恩幸传曰。神武时有苍头陈山提盖丰乐。俱以驱驰便僻。颇蒙恩遇。魏末。山提通州刺史。

　　〔杂药方〕旧唐志六卷 佚〔杂丸方〕旧唐志一卷 佚〔文氏（义方）通玄经〕（崇文总目。作支义方。艺文略。作周支义。）宋志十卷 佚〔支观通玄方〕（本朝现下书目。无支观二字。）宋志十卷 佚〔释氏（昙鸾）疗百病杂丸方〕隋志三卷 佚〔论气治疗方〕隋志一卷 佚〔释氏（鸾）调气方〕（外台秘要方。引崔氏产乳序。作峦调气方。）旧唐志三卷 佚〔姚氏（僧坦）集验方〕隋志十卷（隋志。别载姚大夫集验方十二卷。）佚后周书曰。姚僧坦。字法卫。吴兴武康人也。父菩提梁高平令。尝婴疾历年。乃留心医药。梁武帝性又好之。

　　每招菩提。讨论方术。言多会意。由是颇礼之。僧坦幼通洽。居丧尽礼。年二十四。即传家业。梁武帝召入禁中。

　　面加讨试。僧坦酬对无滞。梁武甚奇之。时武陵王所生葛修华患宿积。时方术莫效。帝令僧坦视之。僧坦还说其状。武帝叹曰。卿用意绵密。乃至于此。以此候疾。何疾可逃。朕每留情。颇识治体。今闻卿说。盖开人意。十一年。帝因发热。欲服大黄。僧坦曰。大黄乃是快药。然至尊年高。不宜轻用。帝弗从。遂至危笃。梁元帝尝有心肠疾。诸医咸谓。宜用平药。可渐宣通。僧坦曰。脉洪而实。此有宿妨。非用大黄。必无瘥理。帝从而愈。及大军克荆州。为燕公于谨所召。太相礼接。太祖遣使驰驿征僧坦。谨固留不遣。谓使人曰。吾年时衰暮。 疾婴沉。今得此人。望与之偕老。太祖以谨勋德隆重乃止。明年随至长安。伊芳娄穆以疾还京。请僧坦省疾。自云。自腰至脐。以有三缚。两脚缓纵。不复自持。僧坦即诊脉处汤三剂。穆初服一剂。上缚解。再服中缚解。又服三缚悉除。而两脚疼痹。犹自变弱。更为合散。稍得屈伸。至九月。遂能起行。大将军襄乐公贺兰隆先有气疾。加以水肿。喘息奔急。坐卧不安。或有劝其服决命大散者。其家疑未能决。乃问僧坦。僧坦曰。意谓此患。不与大散相当。若欲自服。不烦赐问。因而委去。其子殷勤拜请曰。多时仰屈。今日始来。意不下治。意实未尽。僧坦知其可瘥。即为处方。诸患悉除。大将军乐平公窦集暴感风疾。精神瞀乱。无所觉知。诸医先视者皆云。已不可救。僧坦后至云。困矣。终当不死。若专以见付。相为治之。其家欣然。僧坦为合汤散。所患即瘳。大将军永世公叱伏列 苦痢积时。而不废朝谒。燕公于谨尝问僧坦曰。乐平永世俱有痼疾。若如仆意。永世瘥轻。对曰。夫患有深浅。时有克杀。乐平虽困。终尝保全。永世虽轻。必不免死。

　　谨曰。君言必死当在何时。对曰。不出四月。果如其言。谨叹异之。文宣太后寝疾。医巫杂说。各有同异。高祖引僧坦问曰。太后患势不轻。诸医并云。无虑。朕人子之情。可以意得。君臣之义。言在无隐。公以为何如。对曰。臣无听声视色之妙。特以经事已多。准之常人。窃已忧惧。帝泣曰。公既决之矣。知复何言。寻而太后崩。

　　四年。高祖亲戎东讨。至河阴遇疾。口不能言。睑垂覆目。不得视。一足短缩。又不得行。僧坦以为诸脏俱病。

　　不可并治。军中之事。莫先于语。乃处方进药。帝遂得言。又治目。目疾便愈。未及治足。疾亦瘳。比至华州。

　　帝已痊复。是岁高祖幸云阳。遂寝疾。乃招僧坦赴行在所。内史柳昴私问曰。至尊贬膳日久。脉候如何。对曰。

　　天子上应天心。或当非愚所及。若凡庶若此。万无一全。寻而帝崩。宣帝初在东宫。尝苦心痛。乃命僧坦治之。

　　其疾即愈。及即位。恩礼弥隆。大象二年。除太医下大夫。帝寻有疾。僧坦宿直侍疾。帝谓隋公曰。今日性命。

　　唯委此人。僧坦诊候。知帝危殆。乃对曰。臣荷恩即重。恩在效力。但恐庸短不逮。敢不尽心。帝颔之。及静帝嗣位。迁上开府仪同大将军。隋开皇初卒。僧坦撰集验方十二卷。行纪三卷。行于世。（太平御览）

　　〔姚大夫单方〕艺文略一卷（本朝现下书目。有杂药方一卷。姚大夫撰。）佚〔亡名氏集验方〕隋志十二卷 佚〔名医集验方〕隋志六卷（旧唐志。作三卷。）佚〔谢氏（士泰）删繁方〕（唐志。作谢士太。）隋志十三卷 佚〔吴氏（阙名）山居方〕隋志三卷 佚〔亡名氏新撰药方〕隋志五卷（本朝现下书目 作一卷。）佚〔释氏（莫满）单复要验〕隋志二卷 佚〔释氏（道洪）方〕隋志一卷 佚〔亡名氏杂疗方〕隋志十三卷 佚〔杂药酒方〕隋志十五卷 佚〔赵婆疗漯方〕隋志一卷 佚〔亡名氏疗百病散〕隋志三卷 佚〔大略丸〕隋志五卷 佚〔灵寿杂方〕隋志二卷 佚〔宋氏（侠）经心录〕（宋志。作治风经录。不着撰人名氏。）隋志八卷（本朝现下书目。作六卷。旧唐书本传。作十卷。宋志。作五卷。）佚旧唐书本传白。宋侠者。□州清漳人。北齐东平王文学孝王之子也。亦以医术著名。官至朝散大夫。药藏监。

　　撰经心录十卷。行于世。

　　〔龙树菩萨药方〕隋志四卷 佚〔西域诸仙所说药方〕隋志二十三卷目一卷本二十五卷 佚〔香山仙人药方〕隋志十卷 佚〔西域波罗仙人方〕隋志四卷 佚〔西域名医所集要方〕隋志四卷 佚〔婆罗门诸仙药方〕隋志二十卷 佚〔婆罗门药方〕隋志五卷 佚〔耆婆所述仙人命论方〕隋志二卷目一卷本三卷 佚〔干陀利治鬼方〕隋志十卷 佚〔新录干陀利治鬼方〕隋志四卷本五卷阙 佚〔隋炀帝敕撰四海类聚单要方〕（隋志。无隋炀帝敕撰字。今据唐志录之。）隋志三百卷（唐志。作十六卷。）

　　佚〔四海类聚方〕隋志二千六百卷 佚〔许氏（澄）备急单要方〕隋志三卷（本朝现下书目。作新录单要方五卷。魏孝澄撰。）佚隋书许智藏传曰。宗人许澄。亦以医术显。父 。仕梁。太常丞中军长史。随柳仲礼入长安。与姚僧坦齐名。

　　拜上仪同三司。澄有学识。传父业。尤尽其妙。历尚药典御。谏议大夫。封贺川县伯。父子俱以艺术。名重于周隋二代。

　　〔吴氏（景贤）诸病源候论〕（唐志无贤字）隋志五卷目一卷（唐志作五十卷）佚〔巢氏（元方）诸病源候论〕新唐志五十卷 存宋绶序曰。臣闻人之生也。陶六气之和。而过则为 。医之作也。求百病之本。而善则能全。若乃分三部九候之殊。别五声五色之变。揆盈虚于表里。审躁静于性韵。达其消息。谨其攻疗。兹所以辅含灵之命。裨有邦之治也。国家丕冒万宇。交修庶职。执技服于官守。宽疾存乎政典。皇上秉灵图而迪成宪。奉母仪而隆至化。明烛幽隐。惠绥动植。悯斯民之 苦。伫嘉医之极济。且念幅员之辽邈。闾巷之穷 。肄业之士。罕尽精良。传方之家。颇承疑舛。四种之书或阙。七年之习未周。以彼粗工。肆其亿度。大害生理。可不哀哉。是形惨怛。或怀重慎。以为昔之上手。效应参神。前五日而逆知。经三折而取信。得非究源之微妙。用意之详密乎。盖诊候之教。

　　肇自轩祖。中古已降。论著弥繁。思索其精。博利于众。乃下明诏。畴咨旧闻。上稽圣经。旁摭奇道。发延阁之秘蕴。敕中尚而雠对。诸病源候论者。

　　隋大业中大医巢元方等奉诏所作也。会粹群说。沉研精理。形脉之证。罔不该集。明居处爱欲风湿之所感。示针桥引汤熨之所宜。诚术艺之楷模。而诊察之津涉。监署课试。固常用此。乃命与难经素问。图镂方版。传布海内。洪惟祖宗之训。务惟存育之惠。补农经之阙漏。班禁方于遐迩。逮令搜采。益穷元本。方论之要殚矣。师药之功备矣。将使后学优而柔之。视色毫而靡愆。应心手而胥验。大哉。味百草而救枉者。古皇之盛德。忧一夫之失所者。二帝之用心。弭兹札瘥。跻之仁寿。上圣爱人之旨。不其笃欤。翰林医官副使赵拱等。参校既终。缮录以献。爰俾近着。为之题辞。顾惟空疏。莫探秘颐。徒以述善诱之深意。用劝方来。扬勤衄之至仁。式昭大庇云尔。谨序。

　　赵希弁曰巢氏病源候论五十卷。上隋巢元方等撰。元方大业中被命。与诸医共论众病所起之源。皇朝昭陵时。

　　诏校本刻牍颁行。宋绶为序。

　　陈振孙曰。巢氏病源论五十卷。隋太医博士巢元方等撰。大业六年也。惟论病证。不载方药。今按千金方诸论。多本此书。业医者。可以参校。

　　王应麟曰。天圣四年十月十二日乙酉。命集贤校理晁宗悫王举正。校定黄帝内经素问。难经。巢氏元方病源候论。五年四月乙未。令国子监摹印颁行。诏学士宋绶。撰病源序。

　　吕复曰。病源论五十卷。乃隋大业中太医博士巢元方等奉敕撰集。原诸病候。而附以养生导引诸法。裒成一家之书。醇 相混。盖可见矣。宋之监暑。乃用为课试。元复循袭。列医门之七经。然附会杂揉。非复当时之旧。具眼者当自见之。吴景贤亦作病源一书。近代不传。

　　郎瑛曰。巢氏病源一书。论证论理。可谓意到而辞畅者矣。予尝惜其常时元方不附方药。使再具之。体用俱全。是书真不可及也。（七修类稿）

</div>
    <div class="pagination">
<a href="中国医籍考_page56.html">上一页</a><span>...</span><a href="中国医籍考_page52.html">52</a><a href="中国医籍考_page53.html">53</a><a href="中国医籍考_page54.html">54</a><a href="中国医籍考_page55.html">55</a><a href="中国医籍考_page56.html">56</a><span class="current-page">57</span><a href="中国医籍考_page58.html">58</a><a href="中国医籍考_page59.html">59</a><a href="中国医籍考_page60.html">60</a><a href="中国医籍考_page61.html">61</a><a href="中国医籍考_page62.html">62</a><span>...</span><a href="中国医籍考_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
