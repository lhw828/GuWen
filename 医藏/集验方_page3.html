<!DOCTYPE html>
<html>
<head>
    <meta charset="UTF-8">
    <title>集验方 - 第 3 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集验方 - 第 3 页/共 40 页</h1>
    <div class="content">　　上四味，以水一大升，煎取八合，去滓，分温三服。（《外台》卷三）

　　治天行热病口疮，升麻汤方。

　　升麻（二两） 通草（四两） 射干（二两） 羚羊角（三两屑） 芍药（三两） 生芦根（切一升）

　　上六味，切，以水七升，煮取三升，分为三服，如人行五里更服。（《外台》卷三）

　　治天行热病，口苦，下气除热，喉中鸣，石膏蜜煎方。

　　石膏（半斤碎） 蜜（一升）

　　上二味，以水三升，煮石膏取二升，乃内蜜复煎取一升，去滓，含如枣核许，尽更含（《外台》卷三）

　　治天行病，腹胀满，大小便不通，滑石汤方。

　　滑石（十四分研） 葶苈子（一合，纸上熬令紫色捣） 大黄（二分切）

　　上三味，以水一大升，煎取四合，顿服，兼捣葱敷小腹，干即易之，效。（《外台》卷三）

　　治天行病 ，下部生疮方浓煮桃皮，煎如糖，以绵导下部中。若口中生疮含之。（《外台》卷三）

　　治天行 疮方。

　　烧（马）蹄灰，以猪脂和敷，日五、六用。（《证类本草》卷十七）

　　卷第一

　　治伤寒、温病劳复食复方

　　治大病已瘥，劳复者，枳实栀子汤方。

　　枳实（三枚，炙） 栀子（十四枚 擘）

　　上二味，以酢浆一斗，先煎取六升，煮药取三升，内豉一升，煎五、六沸，去滓，分再服，覆取汗。如有宿食者，内大黄如棋子一枚。（《外台》卷二）

　　治劳复大青汤方。

　　大青（四两） 甘草（二两，炙） 阿胶（二两，炙） 香豉（二两）

　　上四味，切，以水一斗，煮取三升，去滓，温服一升，日五、六，欲尽复作，常使有汤，渴止下痢甚良。先煮大青、甘草，取四升，去滓，内胶豉，胶消尽便漉去，勿令豉坏，当预渍胶令释也，忌菘菜、海藻。（《外台》卷二）

　　治伤寒大病瘥后，小劳便鼻衄，牡蛎散及丸方。

　　左顾牡蛎（十分，熬） 石膏（五分）

　　上二味，捣末，酒服方寸匕，日二、四，亦可蜜丸如梧子大，酒服十五丸。（《外台》卷二）

　　治重病新瘥早起劳，及饮食多，致复欲死方。

　　烧鳖甲末，服方寸匕，忌苋菜。（《外台》卷四）

　　治伤寒瘥后，更头痛、壮热、烦闷方。

　　服黄龙汤五合，日三。（《医心方》卷十四）

　　卷第一

　　伤寒、温病瘥后禁忌

　　凡热病新瘥，及大病之后，食猪肉及肠血肥鱼油腻等，必大下痢，医不能治也，必至于死。若食饼饵粢黍饴脯 炙枣栗诸果，及坚实难消之物，胃气尚虚弱，不能消化，必更结热，适以药下之，则胃中虚冷，大利难禁，不下必死，下之复危，皆难救也。热病之后，多坐此死，不可不慎也。

　　病新瘥，但得食糜粥，宁可少食令饥，慎勿饱，不得他有所食，虽思之勿与，引日转久可渐食羊肉糜若兔雉鹿肉，慎不可食猪犬肉也。

　　新瘥后，当静卧，慎勿令人梳头洗面，非但体劳，亦不可多言语用心使意劳，凡此皆令劳复。故督邮顾子献得病已瘥未健，诣华 视脉， 曰：虽瘥尚虚未复，阳气不足，勿为劳事，余劳尚可，御内即死，临死当吐舌数寸。其妻闻其夫病除，从百余里来省之，止宿交接，中间三日发病，舌出数寸而死。病新瘥未经百日，气未平复，而以房室者，略无不死也。

　　盖正疾愈后六十日，己能行射猎，以房事则吐涎而死。及热病房室，名为阴阳易之病，皆难治，多死。近者有一士大夫，小得伤寒，发汗已十余日，能乘马行来，自谓平复，故以房室，则

　　卷第一

　　伤寒、温病用药大体及辟温方

　　凡除热解毒，无过苦醋之物，故多用苦参、青葙、艾、葶苈、苦酒、乌梅之属，此其要也。夫热盛非苦醋之物则不能愈。热在身中，既不时治，治之又不用苦酢之药，如救火不以水，必不可得脱免也。

　　又曰：今诸治多用辛甜、姜、桂、人参之属，此皆贵价难得常有，比行求之，转以失时。

　　而苦参、青葙、葶苈子、艾之属，所在尽有，除热解毒最良，胜于向贵价药也。前后数参并用之，得病内热者，不必按常药次也。便以青葙、苦参、艾、苦酒治之，但稍与促其间耳，无不解。（《外台》卷三）

　　断温方。

　　二月旦取东行桑根，大如指，悬门户上。又人人带之。（《医心方》卷十四）

　　断温病，令不相染着法。

　　断汲水绠，长七寸，盗着病患卧席下。（《医心方》卷十四）

　　辟温病粉身方。

　　芎 、白芷、 本，三物等分，下筛，内粉中，以涂粉于身，大良。（《肘后方》卷八）

　　疾疫流行预备之，名为柏枝散方：南向社中柏，东向枝，取曝干，末，服方寸匕，神验（《肘后方》卷八）

　　卷第二

　　治卒死方

　　黄帝问于岐伯：有卒死者，何邪使然？答曰：得三虚者，暴疾而死。得三实者，邪不能伤也。黄帝曰：愿闻三虚。答曰：乘年之衰，逢月之空，失时之和，因贼风所伤也。愿闻三实。答曰：逢年之盛，遇月之满，得时之和，虽有贼风邪气，不能伤也。有卒死不知人，有复生，何气使然？阴气先竭，阳气未入，故卒死而不知人，气复则生。（《外台》卷二十八）

　　治卒死，或先有病痛，或居常倒扑，奄忽而绝，皆是中恶之类治方。

</div>
    <div class="pagination">
<a href="集验方_page2.html">上一页</a><a href="集验方.html">1</a><a href="集验方_page2.html">2</a><span class="current-page">3</span><a href="集验方_page4.html">4</a><a href="集验方_page5.html">5</a><a href="集验方_page6.html">6</a><a href="集验方_page7.html">7</a><a href="集验方_page8.html">8</a><span>...</span><a href="集验方_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
