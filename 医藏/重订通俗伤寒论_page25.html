<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 25 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 25 页/共 56 页</h1>
    <div class="content">　　其人脘腹中素有宿瘀。邪传阳明与胃中燥热相搏。壅蔽神气出入之清窍。猝然头摇目瞪。发躁欲狂。甚则血厥。手指抽掣。厥回则脘腹串痛。身重不能转侧。屎虽硬。大便反易而色黑。小便自利。舌色紫黯。

　　扪之滑润。脉右沉结。左反弦紧有力。此为瘀热在里。《内经》所谓蓄血在下。其人如狂是也。轻则凉血化瘀。犀角地黄汤（犀角片一钱、鲜生地一两、丹皮二钱、赤芍二钱。

　　）加光桃仁（三钱）、广郁金（三钱）、白薇（五钱）、归须（二钱）、青糖（一钱）

　　、拌炒活 虫（五只）等清消之。重则破血逐瘀。桃仁承气汤急攻之。极重用抵当汤去虻虫。（光桃仁二十颗、酒醋炒生川军二钱、盐炒水蛭三支研细）。加夜明砂（三钱包煎）、蜜炙延胡（钱半）、炒穿甲（一钱）、杜牛膝（四钱）、麝香（五厘冲）等峻攻之。

　　若夫邪实正虚。应下失下。不下必死。下之或可望生者。其证有四。（一）气虚甚而邪实者。气短息促。四末微冷。大便至十余日不通。矢气频转腹满不舒。躁则惕而不安。手足螈 。静则独语如见鬼。循衣摸床。舌淡红。苔前中截娇嫩而薄。后根灰腻而腐。脉寸虽微。两尺沉部反坚。此仲景所谓微涩者里虚。最为难治。不可更与承气汤也。法当培元养正。参草姜枣汤。别直参三钱、炙粉草一钱、鲜生姜五分、大红枣四枚、提补之。外用蜜煎导而通之。用好蜜煎成膏子、一二时许、将皂荚麝香细辛三厘研末、和蜜捻成条子、放入肛门中、其便即通。（二）阴亏甚而邪实者。口干舌燥。心烦不寐。便闭已十余日。频转矢气。液枯肠燥。欲下不下。舌前半绛嫩。后根黑腻。脉细而涩。此景岳所谓便虽不通。必不可用硝黄。而势有不得不通者。宜用通于补之剂也。法当滋阴润肠。张氏济川煎润利之。或用吴氏六成汤。熟地五钱、淡苁蓉三钱、当归二钱、天冬麦冬白芍各一钱、使其津液流通。自能润下。（三）气血两亏而邪实者。证本应下。耽误失下。邪火壅闭。耗气烁血。以致循衣摸床。撮空理线。两目斜视。昏谵妄笑。便闭已十余日。甚或有数十日不通。舌苔干黄起刺。根带黑色。脉右弦涩。左细数。两尺细坚而搏。证虽气消血枯。而邪热独存。补之则邪火愈甚。攻之则气血不胜。补泻不能。两无生理。然与其坐以待毙。莫若含药而亡。勉用陶氏黄龙汤。或可回生于万一。（四）精神衰弱而邪实者。应下失下。邪热未除。静则郑声重语。喃喃不休。躁则惊惕不安。心神昏乱。妄笑妄哭。如见神灵。大便不通。

　　溺赤涓滴。舌苔黄刺干涩。脉两寸陷下。关尺细坚而结。此由邪盛正虚。神明被迫。故多瞀乱之象也。急急大补阴气以提神。幽香开窍以清心。复脉汤调下妙香丸。（辰砂三钱巴霜一钱、冰麝西黄腻粉各三分、金箔五小张、另研极细、入黄蜡三钱、白蜜一匙、同炼匀和药为丸、每一两作三十丸、弱者二三丸、壮者四五丸、大便通、即止服。）标本兼顾。庶可挽救于什一。

　　（戊）邪热传入厥阴经证。

　　一身筋挛。寒热类疟。热重寒轻。头痛胁疼。耳聋目赤。轻则但指头冷。重则手足乍温乍冷。胸满而痛。舌紫苔黄。脉左弦滑。此阳经热邪。传入足厥阴经标病也。法当清泄肝热。清肝达郁汤主之。或用四逆散（川柴胡八分、生枳壳钱半。生白芍钱半、生甘草五分）。加制香附（二钱）、小川连（八分）、霜桑叶（二钱）、童桑枝（二尺、切寸酒炒）、广郁金（磨汁两匙冲）等疏通之。

　　（己）邪热传入厥阴脏证。

　　口苦消渴。气上冲心。心中疼热。饥不欲食。食则吐蛔。或泄利下重。虽泄不爽。或便脓血。或溺血赤淋。舌紫赤脉弦数。此阳经热邪。传入足厥阴脏本病也。法当大泻肝火。龙胆泻肝汤去柴胡加白头翁（三钱）、胡连（一钱）主之。若火旺生风。风助火势。头晕目眩。胸胁胀痛。四肢厥冷。烦闷躁扰。甚则手足螈 。状如痫厥。便泄不爽。溺赤涩痛。舌焦紫起刺。脉弦而劲。此肝风上翔。邪陷包络。厥深热亦深也。法当熄风开窍。羚角钩藤汤加紫雪（五分或八分）急救之。若吐蛔而昏厥者。此为蛔厥。厥回则卧起不安。脘疼烦躁。头摇手痉。面目乍赤乍白乍黑。甚则面青目瞪。口流涎沫者。此为虫痉。舌绛而碎。生黄白点。点小如粞。或舌苔现槟榔纹。隐隐有点。脉乍数乍疏。忽隐忽现。此胃肠灼热如沸。蛔动扰乱之危候也。小儿最多。妇人亦有。速投连梅安蛔汤。调下妙香丸。清肝驱虫以救之。羚角钩藤汤。不可与也。

　　以上少阳、阳明、厥阴、三经腑脏变证。皆伤寒邪从火化之传变也。

　　（庚）太阳表证未罢。顺传阳明。

　　表热里寒。肌肉烦疼。头身无汗。但手足然汗出。下利清谷。小便不利。舌苔白滑浮涨。脉浮而迟。此仲景所谓胃中虚冷。水谷不别故也。先以桂枝橘皮汤解其表。表解。即以香砂二陈汤温其里。里温。则水气化而小便利。下利自止。终以白术和中汤。温脾和胃而痊。

　　（辛）太阳表寒虽解。而阳明中有水气。

　　胃中寒。不能食。食谷欲呕。饮水即哕。脘腹满。小便难。大便自利。甚则吐水肢厥。下利完谷不止。舌苔淡白。白滑而嫩。脉沉弦而迟。此由胃阳素虚。猝为表寒所侵。触动里结之水气。累及脾阳不能健运也。呕多者。先与吴茱萸汤。（淡吴萸一钱、米炒潞党参钱半、生姜二钱、大红枣四枚）

　　。止其呕。利多者。与胃苓汤。温中化水。水气化则小便利。下利自止。继以香砂理中汤。温健脾阳。升发胃气。其病即愈。

　　（壬）邪传太阴经证。

　　体痛肢懈。手足微厥。肌肉烦疼。午后寒热。头胀身重。胸脘痞满嗌干口腻。舌苔白腻浮滑。甚则灰腻满布。脉右濡滞。此太阳经邪。越传足太阴经标病也。法当芳淡温化。藿香正气汤主之。若湿流肌肉。发为阴黄。黄而昏暗。如熏黄色。而无烦渴热象者。前方送下矾硫丸。燥湿除疸以退之。

　　（癸）邪传太阴脏证。

　　口淡胃钝。呕吐清水。大腹痞满。满而时痛。自利不渴。渴不喜饮。小便短少色白。甚则肢厥自汗。神倦气怯。舌苔黑滑。粘腻浮胖。或白带黑纹而粘腻。脉沉濡无力。甚则沉微似伏。此太阳寒邪。直入足太阴脏证也。法当温健脾阳。香砂理中汤主之。重则热壮脾肾。附子理中汤主之。

　　【荣斋按】何廉臣先生说：“寒伤太阴，必其人脾阳素弱，故邪即直入阴经，对症处方，附子理中汤固属正治，最好加姜、桂、椒、萸，善止寒吐冷痛”。

　　（子）太阳寒邪。内陷少阴经证。

　　初起发热身痛。而头不痛。惟腰脊堕痛。痛如被杖。大便不实。小便清白。恶风怕冷。神静倦卧。四肢微急。舌苔淡红而润。或白而胖嫩。脉沉而缓。此太阳未解。少阴先溃。必其人肾阳素虚。故邪从太阳中络直入足少阴肾经也。温调营卫为君。佐以扶阳。桂枝加附子汤治之。服药后。即啜热稀粥以微汗之。仍假太阳为出路者。以少阴与太阳为表里。故发热即可发汗。微汗出。即止服。

　　仲景麻附细辛峻汗法。究嫌冒险。不可轻与。若脉沉紧。反发热。手足冷。是少阴合太阳之表邪。为中见寒水实证。可与麻附甘草汤。（麻黄五分、淡附片八分、炙甘草五分）微发其汗。即愈。若服药后。汗不出。反自下利。手足转温。脉紧去而转暴微者。为少阴病欲解也。其寒水不从表出。反从下泄。暂虽发烦。下利必自愈。

　　（丑）太阳寒邪。内陷少阴脏证。

　　上吐下利。恶寒蜷卧。但欲寐。或微烦。身重痛。口中和。手足冷。小便白。舌苔白滑胖嫩。脉沉弱。甚则沉微欲绝。此仲景所谓下焦虚寒。不能制水故也。先以附子理中汤。加肉挂（五分）、云苓（六钱）壮肾阳以化水气。服药后。吐利止而手足转温。或时自烦。欲去衣被者。水去而阳气回复也。可治。若下利虽止。反自汗大出。筋惕肉 。目眩心悸。振振欲擗地者。下多伤阴。孤阳从外而亡也。急与真武汤回阳摄阴。若下利既止。而头目晕眩。时时自冒。痰涌喘息。两足冰冷者。下多阴竭。孤阳从上而脱也。急与新加八味地黄汤。镇元纳阳。此二者。皆邪传少阴。生死出入之危候也。故仲景原论。少阴独见死证。

　　以上阳明。太阴。少阴。三经腑脏变证。皆伤寒邪从水化之传变也。

　　（寅）凡阳经表邪。传入太阴。

　　往往脾湿与胃热相兼。其证有四（一）湿重于热。

　　头胀身重。寒热如疟。汗出胸痞。肢懈体痛。渴不引饮。口腻胃滞。便溏或泻。小便不利。舌苔白滑浓腻。甚或灰腻满布。脉右弦细而缓。或沉弦而濡滞。此由其人中气素虚。故太阴证多而阳明证少也。辛淡温化为君。佐以芳透。藿香正气汤。或大橘皮汤。二方酌用之（二）热重于湿。始虽恶寒。后但热不寒。目黄而赤。唇焦齿燥。耳聋脘闷。胸腹灼热。午后尤重。心烦恶热。大便热泻。溲短赤涩。舌苔黄腻带灰。中见黑点。脉右洪数。甚或大坚而长。此由其人中气素实。故阳明证多而太阴证少也。苦降辛通为君。佐以凉淡。增减黄连泻心汤清解之。若始虽便泻。继即便闭。舌起芒刺者。加更衣丸（钱半至二钱）极苦泄热。其便即通。若因循而失清失下。神昏谵语。手足发痉。

　　甚则昏厥。舌苔黄黑糙刺。中见红点。脉右沉数。左弦数者。此由湿热化火。火旺生风。逼乱神明之危候也。急与犀连承气汤加羚角（二钱）、紫雪（五分）开泄下夺以拯之。服后。大便虽通。发痉虽除。而神识昏厥如尸。手足躁扰。身热不扬。脉似沉缓。甚则沉伏。但舌仍灰黑。红点隐隐。此热陷太阴。防有伏 内发。郁于阴络之中而欲达不达也。急与犀羚三汁饮加大青叶（五钱）凉血解毒。通络透 。果能伏 外达。自然毒透神清。（三）湿热并重。一起即胸膈烦闷。神识瞀乱。大叫腹痛。继即昏不知人。欲吐不吐。欲泻不泻。身发壮热。指冷甲紫。舌苔中黄尖红。甚则灰腻满布。中见红点黑刺。脉两寸陷下。关尺沉弦而涩。此湿遏热郁。夹痧秽。或夹食滞。阻闭中上二焦。俗称闷痧。

　　实即湿热夹痧食之干霍乱也。必先搠痧放血（如刺少商中冲、舌下紫筋、尺泽、委中等穴）。继即与涌吐法。炒盐汤（食盐五钱、炒黄泡汤）。调下白矾（二钱至三钱、生研细）。又次宣畅气机。连翘栀豉汤。调下红灵丹。（一分或二分）、终与枳实导滞汤缓下之。此就势急者言之。若病势稍缓者。壮热口渴。饮多则呕。心烦脘闷。反复颠倒。卧起不安。四肢倦怠。肌肉烦疼。大便溏热。溺短赤涩。甚则两目欲闭。神昏谵语。舌苔黄腻。或灰腻兼黄点。脉右洪数。左弦滞。此湿热蒙闭中上二焦。积滞郁结下焦也。法当三焦分消。先与连翘栀豉汤开其上。继与增减黄连泻心汤疏其中。终与枳实导滞汤逐其下。或用大橘皮汤。去苍术官桂。加茵陈（三钱）、贯众（四钱）、利其溺。

　　以整肃湿热。其病自愈。（四）湿热俱轻。身热自汗。胸脘微闷。知饥不食。口腻微渴。渴不喜饮。便溏溺热。舌苔黄白相兼。薄而粘腻。脉右滞。左微数。此湿热阻滞上焦清阳。胃气不舒。肠热不清之轻证也。但用轻清芳淡法。苇茎汤去桃仁、活水芦根五钱、生苡仁四钱、冬瓜子四钱、加藿香叶（二钱）、佩兰叶（钱半）、枇杷叶（去毛筋、炒香、三钱）、淡竹叶（钱半）、青箬叶（三钱）等。宣畅气机。整肃三焦。

　　自然肺胃清降。湿热去而胃开矣。

　　（卯）邪传少阴脏证。当分手足二经。

　　手少阴心主热气。中含君火。足少阴肾主生阳。中藏寒水。其证有三。

　　（一）水为火烁。心烦不寐。肌肤枯燥。神气衰弱。咽干溺短。舌红尖绛。脉左细数。按之搏指。右反大而虚软。此外邪挟火而动。阴虚而水液不能上济也。治宜壮水制火。阿胶黄连汤主之。“荣斋按。少阴伤寒。有传经直中之分。直中者多从水化。浅则如麻黄附子细辛汤症。重则如四逆汤症。传经者多从火化（即本段现证）因津枯热炽。

　　以黄连阿胶汤泻南补北。确是治病必求其本的方法。”若兼下利咽痛。胸满烦闷者。此水液为虚火下迫。郁热下注而不能上升也。治宜育阴煦气。猪肤汤（净猪肤、即猪肉皮刮净脂膏一两、净白蜜五钱、炒米粉三钱、用水三碗、煎猪肤成两碗、去渣调入蜜粉、和匀温分四服）。加茄楠香汁（开水磨汁四匙、分四次冲）。主之。若兼神昏谵语。溲短赤热者。此君火被相火蒸逼。水不制火而神明内乱。陶节庵所谓过经不解是也。

　　治宜清火利水。导赤清心汤主之。若兼筋脉拘挛。手足螈 者。此水亏火亢。液涸动风。缪仲淳所谓内虚暗风是也。治宜滋阴熄风。阿胶鸡子黄汤主之。（二）火为水遏。四肢厥逆。干咳心悸。便泄溺涩。腹痛下重。舌苔白而底绛。脉左沉弦而滑。右弦急。此阳气内郁。不得外达。水气上冲而下注也。治宜达郁通阳。加味四逆散（川柴胡八分、炒枳实一钱、生白芍一钱。清炙草八分、干姜五分拌捣北五味三分、桂枝尖五分、浙茯苓四钱、烧酒洗捣干薤白五枚、淡附片五分、用水两碗、煎成一碗、去渣温服）。主之。

　　（三）水火互结。下利口渴。小便不利。咳逆干呕。心烦不得眠。舌本绛而苔白薄。脉左沉细。按之搏数。右反浮大虚软。此水阴随热下注。郁火反从上冲。仲景所谓少阴病。脉细沉数。病为在里。不可发汗是也。治宜滋水泄火。猪苓汤、猪苓三钱、陈阿胶钱半（烊冲）赤苓、泽泻各二钱、飞滑石三钱、加辰砂染灯心（三十支）、童便（二钟冲）、枇杷叶（去毛、抽筋、五钱）等主之。

　　（辰）邪传厥阴。亦当分手足二经。

　　手厥阴为包络。内含胆火。主行血通脉。

　　足厥阴为肝脏。下含肾水。主藏血活络。内经虽云厥阴之上。风气治之。然包络挟胆火发动于上。则为热风。肝气挟肾水相应而起。则为寒风。火性热。水性寒。故其证最多寒热错杂。阴阳疑似。约计之则有四。（一）外寒内热。厥则但指头寒。热则微觉烦躁。默默不欲食。渴欲饮水。微热汗出。小便不利。舌苔浅黄薄腻。或正黄带微白。脉右沉滑搏指。左微弦而数。此外虽厥而里有热。仲景所谓厥微热少。数日小便利。色白者热除。

　　遂欲得食而病愈是也。法当辛凉泄热以利溺。新加白虎汤主之。若厥而兼呕。胸胁烦满。热利下重。继即便血。甚或圊脓血。舌紫苔黄。脉寸浮数。尺弦涩。此包络挟胆火而肆虐。仲景所谓厥深热亦深。内经所谓暴注下迫。皆属于热。阴络伤则血下溢是也。法当凉血清肝以坚肠。加味白头翁汤主之。（二）内寒外热。下利清谷。汗出肢厥。身有微热。面少赤。或郁冒。舌苔青滑。脉沉而迟。此阴多阳少。肝挟肾水之寒而肆发。仲景所谓面戴阳。下虚故也。急急温通回阳。通脉四逆汤主之。（三）下寒上热。热在膈脘。水在肠中。心下痞硬。嗳腐食臭。腹中雷鸣下利。医误吐之。遂致水食入口即吐。

　　复认作热结旁流。更逆以下。从此下利不止。舌苔黄白相兼。脉弦而涩。此寒格于下。

　　热拒于上。火逆水泻之错杂证也。当清上热开寒格为君。佐以益气健胃。先与生姜泻心汤去甘草。（生姜汁一小匙、冲、干姜六分、姜半夏三钱、川连八分、青子芩钱半。米炒潞党参二钱、大红枣四枚劈）加淡竹茹（三钱）枇杷叶（五钱，去毛筋炒黄）。止其吐。继与乌梅丸。（乌梅肉三十个、干姜一两、川连一两六钱、细辛、淡附片、桂枝、川柏、潞党参各六钱、炒川椒、当归各四钱各研细末、加醋与蜜、共杵二千下、丸如梧桐子大、先服十丸、日三服、稍加至二十丸、禁生冷滑物食臭等）。止其利。（四）

　　上寒下热。水结胸胁。热结在肠。呕吐清水。或吐黄黑浊饮。饥不欲食。食则吐蛔。肢厥心悸。腹痛热泻。泻而不畅。或便脓血。里急后重。溲短赤热。舌苔前半白滑。后根黄腻而浓。脉右弦迟。左沉弦数。此寒格于上。热结于下。水逆火郁之错杂证也。法当先逐其水。蠲饮万灵汤主之。继则清肝泄热。加味白头翁汤主之。

　　以上太阴。少阴厥阴。各脏变证。皆伤寒邪从水火合化之传变也。

　　就予所验。凡太阳伤寒。其邪有但传少阳阳明而止者。有不传少阳阳明。越传三阴者。各随其人之体质阴阳。脏腑寒热。从火化者为热证。从水化者为寒证。从水火合化者。则为寒热错杂之证。医者能审其阴阳盛衰。寒热虚实。为之温凉补泻于其间。对证发药随机应变。

　　心灵手敏。庶可以治伤寒变证矣。若拘守朱南阳传经为热。直中为寒。则执一不通。活人者适以杀人。良可慨焉。

</div>
    <div class="pagination">
<a href="重订通俗伤寒论_page24.html">上一页</a><span>...</span><a href="重订通俗伤寒论_page20.html">20</a><a href="重订通俗伤寒论_page21.html">21</a><a href="重订通俗伤寒论_page22.html">22</a><a href="重订通俗伤寒论_page23.html">23</a><a href="重订通俗伤寒论_page24.html">24</a><span class="current-page">25</span><a href="重订通俗伤寒论_page26.html">26</a><a href="重订通俗伤寒论_page27.html">27</a><a href="重订通俗伤寒论_page28.html">28</a><a href="重订通俗伤寒论_page29.html">29</a><a href="重订通俗伤寒论_page30.html">30</a><span>...</span><a href="重订通俗伤寒论_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
