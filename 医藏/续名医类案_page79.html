<!DOCTYPE html>
<html>
<head>
    <meta charset="UTF-8">
    <title>续名医类案 - 第 79 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 79 页/共 160 页</h1>
    <div class="content">　　张子和治一富家妇人，伤思过虑，二年不寐，无药可疗。其夫求张治之，张曰：两手脉俱缓，此脾受之，脾主思故也。乃与其夫约，以怒激之，多取其财，饮酒数日，不处一法而去。其妇大怒汗出，是夜困眠。如此者八九日不寤，自是食进脉平。（雄按：此法人皆能之，然须问其是否愈人之病也。）

　　王思中治周氏，患发热咳嗽，以阴虚内伤治愈剧，经月不得眠。王诊之曰：此谓悬饮，乃郁热所致，气不升降，则汤液停积，渐成饮囊。法当开郁行气。每剂用荷叶蒂七枚，一服而鼾睡，数日平复。（《吴江县志》。

　　饮囊一症，喻氏、徐氏皆论之极详，皆不出方。徐氏但云须用轻清通透之单方治之。今用荷叶蒂，即此义也。）

　　张涟水，名康忠，尝治董尚书， 阳不眠，用百部一两，半夏一两，董即得美睡，酬之百金。董既睡，梦为役夫，牵船行赤日中，甚疲劳，忽见凉树美荫甚乐，大喜而寤。人谓张君二味药，即得百金，董公百金，乃得役夫一息。（识小录徐树丕。雄按：此亦饮证也。）

　　孙文垣治潘景宇内人，后半夜不眠，（肝火浮入包络。）两太阳及眉棱骨痛，（肝火上逆支络。）面黄肌瘦，大便溏，稍劳则体热，四肢无力，（皆肝阳盛而脾阴虚。）其脉左寸洪滑，（肝脉上溢。）自春至秋皆然。此由脾虚，肝心二经火盛然也。（当云肝盛脾虚。）先用四君子加酒连、柴胡、扁豆、泽泻、滑石调理，夜与钱仲阳安神丸，灯心汤下，服八日得睡，两太阳亦不痛。（黄连之功居多。）继用六君子加黄 、秦艽、柴胡、泽泻、当归、白芍、黄柏全安。

　　卢不远治闻子将母，冬月心忽然如散而沉下，便不得睡，几三月矣。脉之，独左关弱，不能应指。以为肝虚，须补其母，当立春始安。用熟地为君，茯苓、枣仁、当归、人参、防风、远志佐之，（防风、远志宜酌。）服二十帖，至期愈。子将问：心散不寐，似属心经，何反以肝肾药见效，而立春始应？曰：此得之脉也。经曰肝不足则恐，恐则气下。虽情志无恐惧，而气象似之。据脉按证，肝虚无疑。因肝不足，故先其令而痰作，补水生木，待时而元气乃复也，岂得以心散便属心经？是非心散，乃心见身中气散之象耳。则散者为病，见散者非病。设心自病，又安能自见其散哉？李土材治张同初，善怒善郁，且应酬繁剧，膈中痛甚，夜不成寐。医用菖蒲、枳、朴、木香、豆蔻。殊不知此症属虚，虚则浊阴不降，神气失守，故痛且寤也。遂以归脾汤，倍用人参、当归，不十剂而胸次快然，安寝。（《医通》。）

　　张路玉治一少年，因恐虑，两月不卧，服安神补心药无算。与以温胆汤倍半夏、柴胡，一剂顿卧两昼夜，竟尔霍然。

　　一人遗精烦扰不得卧，与六味丸料加枣仁，数服而安，寝如常。

　　一人溃疡久不收敛，而不得卧，疡医不能疗。令与大剂十全大补而安。

　　陆养愚治沈翰撰虹台，年近五旬，体肥善酒而耽浓味，常露卧，秋末冬初，忽酒后烦躁不得寐。或以安神养血不效，惟服清痰清火稍应。后每易一方，间瘥数日，即复如故。惟大醉后，得吐始熟寐一二时。然日间则倦不能起，且饮食无味。延至仲夏，偶烦躁身痒，以热汤澡浴，是夜睡至天明。由是临卧必浴，即不能长睡，而或一二更安寝。若间日浴，即不寐。至立秋，浴亦不应，八月间竟全不睡矣。诊之，六脉沉涩，两寸尤甚。

　　自言平日天气稍暖，即畏热多汗。自病后，但烦闭而不畏热，暑月竟无汗。因思《内经》每有论无方，独不寐一条，兼有其方。何今人不知用，及用亦无效也。经言不寐之因，则曰：卫气行于阳，不得入于阴。行于阳则阳气盛，不得入于阴则阴虚，故目不瞑。又曰：阳明逆，不得从其道，故不得卧。又曰：胃不和，则卧不得安。言治疗之法，调其虚实，以通其道，而去其邪。又曰：决渎壅塞，经络大通，阴阳得和。其方以千里水扬之万遍，炊以苇薪，用秫米、半夏煎饮。其汗病新发者，覆杯则卧，汗出则已。澡浴则睡，是外之经络胥通也。因用子和法，以独圣散，三日约通其涎饮盆许。是夜身虽困倦，然已得睡。禁其浓味酒醴，惟进稀粥。

　　五日后，令密室中置沸汤数锅，使热气熏蒸，中设一桶，探汤澡浴之，拭干就寝。用麻黄、苏叶、干葛、防风、威灵仙、半夏各一两，照《内经》煎法，热服后覆之，汗微微而来，是夜睡始沉。又将息二日，再以此法大汗之，自此睡卧如常，身体轻快，精神清爽，六脉皆起且流利，而病去矣。

　　一人烦躁发热，肌体骨立，目不得瞑，已三年矣。医与清热养阴化痰安神之药，及千剂勿效，一宵不得安卧。诊之，肝脉独沉而数。此怒火久伏，而木郁宜达，用柴胡四钱，白芍二钱，丹皮、栀子各二钱五分，甘草五分，桂枝四分，药进熟寐至一昼夜。后用逍遥散加人参丸服而愈。（木郁土中之症，非柴胡不能达，此症用之最为合宜。若立斋之随手滥用，则必有隐受其害者矣。）

　　李季蚪庶母，因儿痘惊苦积劳，虚烦不得卧，心胆虚怯，触事惊悸，百药不效。家弟长文偶于友人处，闻兴化陈丹崖疗一女人甚奇，其症与母类。叩其方，乃温胆汤也，试之数剂而效。半夏七钱，竹茹、枳实各三钱，陈皮四钱半，茯苓、甘草各二钱二分半，分二剂，姜枣煎服，外加枣仁五钱，后因虚极加人参二钱。质之仲淳，曰：此必有痰而善饮者也。果然。（《广笔记》。）

　　顾太学叔夏内人，患阴虚火症，彻夜不眠者两月，饮食俱废，形体日削，中外疑其必无救矣。李为之诊视，决其必无大害，第要多需时日矣。用大剂人参、枣仁、茯神、远志、生地、当归、五味、麦冬，因虚甚气怯，佐以琥珀、辰砂、金银器之类，约百余剂而瘳。后友人询其故，李谓此病虽属虚，幸脏腑无损，心经虽有火，幸不至烁肺，多服补阴收敛之剂，则水火自然升降，所云壮水制阳光，正此谓耳。至于久病脉调，身不发热，岂有他虞哉。

　　钱国宾治陕西喻少川，久以开毡店居杭，体浓刚健，偏嗜炙爆，性躁动肝气，年逾五旬，终夜不寐者六年，用痰火气血之药多矣。早晨诊候，寸关洪浮有力，若坚实之象，惟两尺脉大。熟思之，以脉论，肥人当沉，今六脉洪浮有力；以症论，上身怕热，足反畏冷；以药论，清补俱已尽服。《难经》曰：人之安睡，神归心，魄归肝，意归脾，志藏肾，五脏各安其位而寝。且夜属阴主静，日属阳主动，阴阳和平，安然寤寐。此六年不睡，乃阳亢症也，当大泄其阳，使阴气渐复，则寐矣。用大承气汤加大黄二两，泄十余行，其人昏倦，睡数日方醒，进以粥食愈。

　　卷二十一

　　跌扑

　　陆养愚治沈华南，原有湿热痰积，五旬时因乘马坠地，伤其左胁，痛不可忍，外科以膏散敷治之而愈。然每疾走，胁间一点微痛，少息半时痛止矣。周甲偶患滞下，小腹痛引左胁，手不可按，里急后重。或与香、连、槟榔，痢止而痛不止，发热便涩，后重尤剧，饮食全不思。脉之，沉弦有力，左关尤甚，曰：痛者积瘀也。治法云，瘀血秽腐下焦，令人不食。则饮食不消者，亦瘀也，当急下之，则痛随利减矣。用润字丸和桃仁泥合丸之，红花汤送下二钱，出稠痰碗许，而腹胁抽痛更甚，此瘀积动而未出故也。再投二钱，半日许，又出稠痰碗许，内有黑色如泥者一二块，痛仍不减，脉尚沉而坚。又投三钱，半日许，出泥颜料并稠痰数碗，而痛顿觉减，腹胁即可按，渐思饮食，其脉亦和。后以达气养荣汤加人参，数剂而安。

　　陆肖愚治宁见源，年近古稀，偶登舟失足堕水，足大股挫伤作痛，左胁亦引痛，服药已愈三月矣。忽左股内髀枢作痛，或谓此乃肝经所络之地，高年肝血不足，虚而作痛，或谓湿痰流注，或谓肝经久郁，或谓昆仑气逆，遍治疼肿日甚，增寒作热。脉之，六部洪数，而左关带弦。因询其曾有所伤否？乃述前堕水之由。曰：此必瘀血未尽，留而成毒也。视痛处已有脓在内，令延外科，教以针破之，出脓血数碗，服大料参 托里散，数十剂而痊。

　　一人因坠马腰痛不止，日轻夜重，瘀血谛矣，与四物去生地，加肉桂、桃仁泥、红花、苏木，四服，大便下黑血而痊。

　　湖广有胡氏子，五六岁时因升高为戏，坠地伤其头骨，稍长竟不能伸。朱守真者，同里也，一日相见，戏挈其头，有声戛然，置地溘然死矣，朱惧而逸。胡氏子一时复苏，头项复直。归家，家人惊喜，谋寻朱谢之。

　　（《说颐》。）

　　张子和治张仲温，因登露台，高四尺许，下台伤肭，一足外踝肿起，热痛如火。一医欲以针刺肿出血，张急止之曰：肭已痛矣，更加针，二痛俱作，何以忍也？乃与神佑丸八九十丸，下二十余行，禁食热物，夜半肿处发痒，痛止行步如常。张曰：吾之此法，十治十愈，不诳后人。

　　一小儿七八岁，膝破，行则痛，数月矣。张曰：小病耳。以舟车丸、通经散，温酒调而下之。夜半涌泄齐行，上吐一碗，下泄半缶。既上床，其小儿谓母曰：膝髌痒不可任。来曰，使服乌金丸，壮其筋骨，一月疾愈而走矣。

　　德宗时有朝士坠马伤足，国医为针腿，针不出，有气如烟出，朝士困惫，将至不起，国医惶惧，有道士诣门云：某合治得。视针处责国医曰：公何容易，生死之穴，乃在分毫。人之血脉相通如江河，针灸在思其要津。

　　公亦好手，但误中孔穴。乃令舁床就前，于左腿气满处下针曰：此针下，彼针跳出，当至檐板。言讫，遂针入寸余，旧穴之针，沸然跃出，果至檐板。气出之处，泯然而合，病者当时平愈。朝士与国医拜谢，以金帛赠贻，道士不受，啜茶一瓯而去。（《逸史》。雄按：可为针家龟鉴。）

　　石城尉戴尧臣，试马损大指，血出淋漓，用葱新折者，糠火煨热剥皮，其间有涕，便将罨损处。仍多煨，续续易热者。或捣烂敷之，而痛止，翌日洗面不见瘢痕。近宋惟官县尹，皆得此方，每有杀伤，气未绝，亟令用此，活人甚众。（《本草纲目》。）

　　龚子才治一男子，坠马，肠有瘀血，服药下之，遂发热盗汗，自汗，脉浮涩。此重剂过伤气血所致也，投以十全大补汤益甚，时或谵语。此药力未及而然，以前药加炮姜、附子五钱，服之即睡，觉来顿安，再剂而愈。

　　张三锡云：曾见人因踢门用力，遂小腹痛不止，汤药乱投，临死小腹肿青，方悟往日受病之因也。

　　孙文垣治一人，梅疮后，偶遭一跌，环跳脱出，不能复入科臼，疼痛殊甚，两足长短不齐。此盖瘀血流入科臼，占满故窍，致骨不得复入也。今但消去瘀血，以行气活血之药主之，佐以下行向导之剂，庶可撤消。用陈年窖中砖瓦洗净 过四两，生地、杜牛膝、骨碎补、丹参、赤芍各一两五钱，自然铜三两，蒲黄、车前子、苏木各一两，鹿角二两，元明粉五钱，各为末，以茅草根一斤，红花四两，煎膏拌晒前药，炼蜜为丸梧子大，每空心及食前酒送下八九十丸。初足长出二寸余，服药后只差半寸。设再制久服，必能全愈。惜素畏药，中道而止。

　　李克斋家一鹤飞来，驯熟不去，以为祥瑞。未几鹤折其胫，私心殊不喜，因问有能接其胫骨者乎？一人对曰：家藏接骨秘方，想人禽一理，或可接也。急命其修制之，方用土鳖新瓦焙干，半两钱醋淬七次，自然铜、乳香、没药、菜瓜子各等分，为细末，每服一分半，酒调灌之，鹤胫如故。但人上体伤，饭后服之；下体伤，空心服之。李公乃以其方传于人。（《续金陵琐事》。）

　　张三锡云：南京下浮桥梁回回丹药，每用二三厘，瓜仁捣泡酒下极验。远近患损伤者，竞觅之。要皆不外土鳖、自然铜，第制法精耳。

　　四川提督总兵官吴英说：昔得秘传治扑打跌损伤极效，虽重伤濒死，但一丝未绝，灌下立苏。往在福建为副将时，军中有二弁相斗，皆重伤，其一则死矣。吴闻驰往治之，惟心头气尚微暖，亟命以药灌入，觉胸间喀喀有声，不移时张目索食，翌日遂能行起。自后屡着神效云。其方以十一月采野菊花，连枝叶阴干。用时每野菊花一两，加童便，无灰酒各一碗，同煎热服。

　　又一方，未退胞毛小鸡一只，和骨生捣如泥，入五加皮，敷伤处，接骨如神。（《居易录》。）

　　冯楚瞻于五十岁，由栾城回都，适有乡人伐一大树，时风沙蔽目，骑至树仆，人骑俱为压倒，正在腰脊间，脊骨脱缝，疼如腰斩，胸骨扇动，腰肤青紫，下体俱冷，头汗如雨。因忆跌扑伤损门中，有一丝血入心即死之语，以酒冲童便服之，顿觉脐下极冷，气逆上奔。乃思急固阳气为主，以人参一两，炒白术六钱，制附子三钱，煎服，日二剂。有外科老医劝用破血行瘀之药，冯曰：伤在上者宜消瘀滞，伤在下者宜补血气，此正法也。遂早晚用八味丸治之，加牛膝、杜仲、五味各五钱，随进参、术、附子各一剂。缘右肾连脊受伤，肾经祖气无根，故不能寐，并不能言。一言一寐，即逆气上奔欲绝。冯仗药力之猛，得以接纳，药后必进干饼以压之，肠中如火，干饼多进，亦易消化，八日始便，并无点瘀。外以猪油熬化头发，入十全大补加减煎膏，以乳、没收之，遍贴伤处。七日后气逆少缓，半月后渐可寐言，月余始能凭几而坐，两月余始能扶杖，而脊骨突出半寸，终成痼疾。自是精力大衰，膝踝筋脉之间时疼痛。然幸知破格为治，得以全生。

　　李南公知长沙县，有斗者，甲强乙弱，各有青赤。南公召使前，自以指捏之，乙真甲伪也。诘之，果服。

　　盖南方有榉树，以叶涂肤则青赤如殴伤者。剥其皮横置肤上，以火熨之，则加倍，伤者以水洗不落。南公曰：殴者血聚而硬，伪者不然，故知之。（司马《涑水纪闻》。）

　　华南岩刺蒲时，有哄者诉于州，一人流血被面，经重创，脑几裂，绝命悬旦夕。公见之恻然，时家有刀疮药，公即起入内自捣药，令舁至幕厅，委一谨浓厅子及幕官，曰：宜善视之，勿令伤风，此人死，汝辈责也。

　　其家人亦不令前，乃略加审核呈状，收其仇家于狱，余皆释之。友人问其故。曰：凡人争斗，必无好气。此人不救而死，则偿命者一人，寡人之妻、孤人之子者几人，干证连系者几人，破家者几人。此人愈，特一斗殴罪耳。且人情欲狱胜，虽于骨肉，亦甘心无所恤，忿 故也。未几，伤者果平复，而二家之讼遂息。刀疮药方：端午取韭菜捣汁，和锻石杵熟为饼，阴干，用以治诸伤，敷创处即止，虽骨破亦合，有奇效。

　　韩贻丰摄永宁篆，有部民被殴，死已逾夕，即单骑往验，则遍身重伤，僵挺，无生气矣。因念死者父母年老贫病，惟此子，死则二老必不能生。不得已因取针针其百会，亦冀万一，非谓其必活也。时天气甚寒，令村人各解衣轮熨尸身，又熬水令极热，探汤揉尸手足，无何得人气，体顿柔。针至十四针，忽喉中作响，口鼻微有气。诊其脉、脉忽动。乃喜曰：有救矣。至二十一针，则喉间大出声，手足能屈伸，口称遍体痛不可忍，则皆被殴处也。乃呼酒来，以药饮之，伤处糁之以药，痛处以针针之。责令凶首保护调养，如限内死，仍抵偿。

　　后伤者全愈，求和息，乃杖凶者而遣之。

　　薛立斋治一男子，坠马伤头臂，令以葱捣烂炒热罨患处，以热手熨之，服末药降圣丹而愈。本草云：葱大治伤损。

　　一字散治一切打扑损伤，筋骨断折。宗子赵叔恭，名公寅，以善铁锤著名。其父宰嵊县，日因与族人聚饮超化寺，醉酒坠悬崖之下。亟视之，昏不醒人，手臂已折，舁归，得此二药，治之遂愈，其后运锤如故。叔恭尝知大宁监，云韩希道知府传：五灵脂、没药别研，川乌头、草乌头俱去皮脐，生用，各四两；地龙、乳香各半两，别研；麝香半钱，别研；白胶香一两。后四味加减些不妨。上为细末，每服一钱，温酒调下。丸如梧桐子大，加减自少至多，服之亦可。若腰以上损，食后服，腰以下损，食前服，觉麻为验。未麻加药，麻甚即减。

　　（《百乙方》。）

　　福州长乐县一盗囚被笞捶，身无全肤，以情告狱吏，求买胡孙姜，烂研取汁，以酒煎或调服，留滓以敷疮。

　　不数日，平服如故。（同上。）

　　濠梁灵泉寺僧传治打扑伤损，用半两古文钱，不拘多少，以铁贯之，用铁匣盛，以炭火 通红，碗盛好酒、米醋各半升，铁钳开匣取钱，于酒醋中淬，再 再淬，候苏落尽。如酒醋少，再添，候钱淬尽，澄去酒醋，以温水淘洗，如些三次，淘洗数多尤妙。火毒不尽，令人患哑。既净焙干，研极细，入乳香、没药、水蛭等分，同为细末。每服半字，或一字，生姜自然汁先调药，次用温酒浸。平服若不伤折，实时呕出。若伤折则药径下，缠缴如金丝，如弓上之筋，神验。初服忌酒三日。刘谅县传王丞相在东府时，施一接骨药云，用半两钱极有效验，恐即是此方也。（同上。雄按：寺僧所用即一字散也。）

　　打扑损肿痛不止，用生姜自然汁、米醋、牛皮胶同熬溶，入马屁勃末，不拘多少，搅匀如膏药，以纸花摊敷肿处，痛即止。以多敷为妙。绍兴 厅二人用之得效。（同上。）

　　南台掾梁彦思使闽，而足不能履。医以风论，或以香港脚治，经年不瘳。项彦章诊之，六脉仅微数，而他无所病。即探患处，乃骨出不入肯綮耳，施以按摩，即愈。（《九灵山房集》。）

</div>
    <div class="pagination">
<a href="续名医类案_page78.html">上一页</a><span>...</span><a href="续名医类案_page74.html">74</a><a href="续名医类案_page75.html">75</a><a href="续名医类案_page76.html">76</a><a href="续名医类案_page77.html">77</a><a href="续名医类案_page78.html">78</a><span class="current-page">79</span><a href="续名医类案_page80.html">80</a><a href="续名医类案_page81.html">81</a><a href="续名医类案_page82.html">82</a><a href="续名医类案_page83.html">83</a><a href="续名医类案_page84.html">84</a><span>...</span><a href="续名医类案_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
