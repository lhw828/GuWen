<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 245 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 245 页/共 253 页</h1>
    <div class="content">　　鸡头实，去湿痹健脾，禁泄泻遗浊，益气补中，固精滋肾。

　　杂症痘疹药性主治合参卷四十四　果部

　　覆盆子

　　得木气而生，味甘、酸，气温，无毒。入足少阴经。补虚续绝，强阴健阳，添精益气，精滑能固，阴痿能强，悦泽肌肤，安和脏腑，长发强志，即有补益之功，复多收敛之义。名为覆盆者，服之能使尿盆皆覆也。同车前、五味、菟丝子、蒺藜，为五子衍宗丸，治男子精气亏乏，中年无子。加入巴戟天、腽肭脐、补骨脂、鹿茸、白胶、山茱萸、肉苁蓉，治阳虚阴痿，临房不举，精寒精薄，宜去蒂酒煮用。

　　覆盆子，益肾脏而固精，补肝虚而明目，起阳痿缩小便。专治肾伤精竭流滑，用之强阴固涩，以助闭蛰封藏，女人多服，结孕亦温，补肝肾之力欤！

　　杂症痘疹药性主治合参卷四十四　果部

　　金樱子

　　得阳气而兼木化，故味酸、涩，气平、温，无毒。入足太阳、手阳明、足少阴经。

　　湿可去脱，故主小便不禁，梦遗精滑之症。

　　金樱子，入脾。肾二经，涩遗精，精滑自流，为收敛虚脱之药。

　　按：金樱子，味酸而功专止涩，然经络隧道，以通畅为和，倘能调神养气，则自能收摄充固，昧者但取收涩，煎汤常服，不惟无益，反至气血乖和，令人减食。

　　杂症痘疹药性主治合参卷四十四　果部

　　葡萄

　　葡萄苗，成藤蔓易长，实有紫黑及白，取汁酿酒，留久愈香。逐水气，利小便不来者殊功，治时气，发疮疹不出者立效。益气倍力，令人肥健，胎孕冲心，食之即下。多食令人烦闷昏眼。根即名木通，通便甚验。

　　杂症痘疹药性主治合参卷四十四　果部

　　橄榄

　　得土中之阳气，味先酸涩而后甘，气温，无毒，肺胃家果也。能生津液，酒后嚼之不渴，故主消酒解酒毒也，亦解 鲐毒。 鲐即河豚鱼也。人误食此鱼肝及子，必迷闷至死，惟橄榄汁煮服之，必解，盖其木作楫拨，着其鱼，鱼皆浮出，物之相畏如此。

　　故食诸鱼被鲠，用橄榄嚼汁咽之，无橄榄时即觅核研末，急流水调服亦效。其治手抓碎成疮，用橄榄磨浓汁，涂之，能灭瘢痕。治肠风下血，橄榄烧存性，研末每服二钱，陈米饮调下耳。足冻疮，橄榄核烧研末，油调涂之，皆取其温行酸敛之义也。

　　橄榄，利咽喉止烦渴，开胃消酒食甚佳，止泻解鱼毒益妙。喉中鱼鲠，汁咽能除，若煮饮之，尤解诸毒。然性多热多温，能致上壅。

　　杂症痘疹药性主治合参卷四十四　果部

　　白果

　　白果二更开花，三更结实。生食戟人喉，炒食味甘苦，少食点茶餍酒，多食动风发痰，食满一千，令人立死。阴毒之果，不可不防。古方取其仅治白浊获效，小儿初食极易发惊。

　　杂症痘疹药性主治合参卷四十四　果部

　　荸荠

　　一名乌芋。禀土金之气以生，味苦、甘，气微寒，无毒。甘寒能除热而生津，故主消渴，苦能泄，故下痹热下丹石，消宿食治黄胆，腹胀下血，五种膈气，除胸中实热也。

　　荸荠，益气而消食除热，以生津腹满须用，下血宜尝，善能杀铜，故误吞铜物者用之。然寒凉克削，孕妇忌食。

　　杂症痘疹药性主治合参卷四十四　果部

　　海松子

　　海松子，气味香美甘温。气温能助阳而通经，味甘能补血而润泽。经通血润，五脏自和，所以主骨节中风及因风头眩，去死肌，散水气，润五脏，变发白，仙方服食，多用此物，亦以能延年轻身不老也。

　　按：松子甘美大温。中和之品也。善理肺燥咳嗽，故凰髓汤中用；松子仁一两，胡桃仁二两，研膏和熟蜜半两，匀后沸汤点服。又大便虚秘者，用松子仁、柏子仁、麻子仁等分研泥，溶白腊和丸，黄 汤下。

　　杂症痘疹药性主治合参卷四十五　兽部

　　象牙

　　象牙，味甘，寒，无毒。象性勇猛，而牙善蜕，故能出一切皮肉间有形滞物，又能治邪魁惊悸风痫，又恶疮拔毒长肉生肌，去漏管之用。象胆，极苦极寒，入肝、脾二经。肝热则目不明，脾家郁热则成疳积或口臭。脾主肌肉，肝主血分二经，蕴热多主疮肿，苦寒能除二经之热，故并主之。又治疳症痨瘵传尸者，总取其苦寒能杀疳虫，痨虫除脏腑一切热结也。

　　象牙，治杂物铁刺如神，刺人喉中调饮，刺入肉中调敷，生煎服之，可通小便闭涩，烧灰饮下，又止小便过多。象胆主明目，治疮痈以水化涂之，治口臭以棉裹少许贴牙根，平旦漱去，数度即瘥。象皮其性最宜收敛，入以钩插皮中，拔出半日即合，故入膏散为长肉合金疮之要药。

　　主治（痘疹合参） 象牙极利小便，故痘不收靥用之者亦以其善利水也。一云又能起痘，凡眼中有痘，磨水上最妙。

　　杂症痘疹药性主治合参卷四十五　兽部

　　牛黄

　　牛为土畜，其性甘平，精华凝结为黄，犹人身之有内丹也，故能解百毒，消痰热，散心火，疗惊痫，为世神物诸药莫及也。凡牛生黄，则夜视其身，身有光皮毛润泽，浪如血色，盖得气之精形所变化，自有异也。味苦，气平，无毒。入足厥阴、少阳、手少阴经。为除热消痰解毒，清心折火，平肝通窍镇惊之用。凡小儿纯阳之气，病多胎毒痰热，属肝、心二经所发，故多用此，有起死回生之力，惟伤乳作呕，脾胃虚寒者忌之。

　　牛角腮乃角中嫩骨尖也，为筋之粹骨之余，入足厥阴少阴，血分之药，兼入手阳明至潘之，味苦气温无毒，苦能泄，温能通行，故主妇人带下，及开瘀血疼痛也。牛胆，味苦大寒无毒，寒以胜热。苦以泄结，故主心腹热，及渴利口焦燥也，入肝泄热，故益目清明目也，以南星末贮入阴干，治急惊热痰，神效者，取苦寒以制南星之燥，即可豁痰，复能除热耳。牛肉，夫牛为土畜，黄得中央土色，故为补养脾胃，安中益气，但病死者，独肝者，黑身白头者，皆不可服。黄明胶，即牛皮胶，又名水胶，味甘平无毒，主吐血下血，血淋妊妇，胎动下血、风湿走注疼痛，打扑伤损汤火灼疮，痈疽肿毒，活血止血，其气味与阿胶同，故所主亦与阿胶用似，以其性味皆平补，亦宜于血虚有热者，但非阿井水，及驴皮同造，故不能疏利下行耳。若鹿角胶者，则古名白胶，性味温补，非虚热者所宜，何古人采黄明，诸方附子白胶之后，其误甚也。跌扑损伤，真牛皮胶一两，干冬瓜皮一两，锉同炒存性研末，每服五钱，热酒一盅，调服仍饮二三盏。暖卧微汗痈止。诸般痈肿，黄明胶一两，水半升化开，入黄丹一两，煮匀以鹅翎扫上，如未成者，涂真四围自消。背疽初起，用黄明胶四两，入酒重汤顿化、随意饮尽，不能饮者滚白汤饮之，服此毒不内攻。一方加穿山甲四片，炒成末其妙无比。一霞天膏，味甘温无毒，主中风偏废，口眼歪斜，痰涎壅塞，五脏六腑，留痰宿饮癖块，手足皮肤中痰核，其法用肥嫩雄黄牛肉三四十斤，洗极净水煮成糜，滤去滓，再熬成膏用之。盖胃属土，为水谷之海，无物不受，胃病则水谷不能以时运化，羁留而为痰饮，壅塞经络，百病变生，惟用霞天膏以治，盖牛土畜也，黄土色也，肉者胃之味也，熬而为液，虽有形而无浊，质以脾胃所主之物，治脾胃所生之病，故由肠胃而渗透肌肤毛窍，搜剔一切留结也。然阴虚内热之人，往往多痰，此则由于水涸火炽，煎熬津液凝结为痰，胶固难散者，亦须以此和竹沥、贝母、橘红、苏子、栝蒌根之类消之。《夏子益奇疾》言肉人怪病，人顶生疮，五色如樱桃状，破则自顶分裂，连皮削脱至足，名曰肉人。常饮牛乳自消。

　　牛黄，治一切惊痫痰壅，中风癫狂，失音口噤，时疾中恶，清心化痰，辟邪除热。

　　安魂定魄，孕妇忌服，恐堕胎元。人外科敷掺药中，能解痈疽疔肿，散毒止痛如神。小儿初生三日，调服豆许，能化胎受一切热毒，既免惊痫，复可稀痘，痘疮黑陷，用牛黄二厘，朱砂一分，其研细末，蜜浸胭脂，取汁调搽，然牛黄化痰清心最捷，大有力量之药，倘病未至沉 ，切勿轻为过用，否则诸药难灵，至于中风在腑，在血脉者忌之，反引邪入髓，如油入面，莫之能出也。惟急惊热痰壅塞，麻疹余毒不清，并丹毒火灼，牙疳喉肿，命在须臾者仗之，诚为夺命至宝。牛角尖治一切血瘀血崩，带漏。肾补肾中精气，肝助肝血明目，心主虚忘，胆益精眸，兼滋口唇焦燥，肉养肌肉，能使中气发生，大肠小肠广肠，并浓各肠，除肠风痔漏，血脾百叶草肚，俱健脾胃，免饮食积伤。牛茎塞带漏结胎，牛脑却风痫止渴。髓益气禁泄痢，又和地黄白蜜，各等份成膏，平三焦安五脏，治瘦怯补中。乳养血而补虚羸，滋润五脏而止渴，养心肺，解热毒润皮肤，仍造酪酥，除肺痈止吐衄，润毛发住嗽。乳饼利十二经脉，通大小便难，酥乃牛乳所出之精华，故能补五脏，益精髓，润血脉，血枯火盛，大肠燥结，口舌生疮，除热补血。血补身血枯涸。齿疗小儿牛痫，尿饮消水肿如神，从尿管利出，屎燔涂鼠 最妙，愈炙疮尤奇。火 重罗，善掺痘烂。

　　按：牛本属土，黄牛肉，色正中央，补脾而固中气尤捷，故三疟久病，日服黄牛汤，能令日渐轻强，而无肿满之病，其效可知。即丹溪倒仓法，治停痰积血，胶聚于肠胃，回薄曲折之处，发为瘫痪，痨瘵蛊胀膈噎非丸散所能及者，用此因泻为补，借补为泻，踵其曲折，如洪水泛涨，陈朽顺流而下，沉 悉去，大有再造之功。中年后行一二次，亦却疾养寿之一助，牛肉补中，非若吐下药伤人，亦奇方也。其法用肥嫩牡黄牛肉，二十斤长流水煮糜滤滓，取液熬成琥珀色，前一晚不食，至日空服，坐密室，取汁每饮一盅，少时又饮，积数十盅，身体觉痛如病，在上则吐，在下则利，在中则吐而利，利后必渴，即饮己尿数碗，以涤余垢，饥倦先与米饮，二日与淡粥，次与浓粥软饭，将养一月，沉 悉安矣。须断房事半年，牛肉五年。

　　主治（痘疹合参） 牛黄，解心火之毒。凡痘发狂谵语，痘色紫赤，狂乱发斑者，可用，并气血充足，日至不敛者，亦宜用，然痘疮全以心为主，始用之，则难保其冰伏不出矣。后用之难免其寒胃受生矣。惟有痘疳咽肿，诚为外治之要药。一牛虱有用以发痘，但性燥烈，不可多用轻用。

　　按，牛黄入肝，凡中风入脏者，必用牛黄，入骨透髓，引风自内而出。若中腑及中血脉者用之，反引邪入髓，如油入面，莫之能出，至于脱绝正气，惟宜参附追复元阳，而牛黄何济于事也。

　　杂症痘疹药性主治合参卷四十五　兽部

　　猪肤

　　猪肤，即猪皮也。仲景治足少阴下利，咽痛胸满心烦者，有猪肤汤。用猪肤一斤，水一斗，煮五升，取汁，入白蜜一升，白粉五合，熬香分服。盖取其性甘寒，气先入肾，以解少阴客热，加白蜜以润燥除烦，白粉以益气断利也。猪乃水畜，在辰属亥，在卦属坎，其肉气味虽寒，多食令人暴肥，性能作湿生痰，易惹风热，殊无利益。悬蹄乃蹄甲之悬起不着地者，味咸寒无毒，入手足阳明经，咸寒能除肠胃之湿热，故主五痔伏热，肠痈内蚀。得牛角腮、槐角子、 皮、象牙末、金头蜈蚣、蛀竹屑、明矾、地榆、青黛、白蜡、治通肠痔漏，令漏管自出。又治痘后目翳半年已上者，用猪悬蹄三两（瓦瓶固济）、 蝉蜕一两、羚羊角三钱为末，每岁一字，三岁以上二钱，温水服。日三次，一月取效。猪四足，味甘、咸，气寒，主下乳汁，伤挞败疮，外科有猪蹄汤，为洗痈疽渍疡之要药。人乳属阳明，脉弱则乳汁不通。能益阳明经气血，故能下乳。伤挞败疮，必血热作病，甘咸而寒，故凉血止痛，煮汤以洗溃疡，亦此义耳。猪肾，味咸，气冷，能泻肾气，肾虚寒者不宜食。《本经》云：主理肾气，通利膀肤，乃借其同气以引导之，不言补而言理，意有在矣。肾与膀胱为表里，故复能利膀胱也。今人认为补肾，恣意食之大为有损，日华子云：久食令人无子，孟诜云：久食令人伤肾。盖猪被戮时，其惊气入心，绝气归肾，病后尤勿多食，以其性冷而无生发之气耳。猪胆，主伤寒热渴，盖胆味苦气寒，总曰“热淫于内，寒以胜之，苦以泄之”，故主伤寒热渴也。又仲景胆导法，以猪胆汁和醋少许，灌谷道中，通大便神效。入猪牙皂角，细末二分，搅匀更速，盖取酸苦，益阴润燥而泻便也。又治少阴下利不止，厥逆无脉，干呕烦者，以白通汤加猪胆汁主之，使同气相从而无拒格之患，此寒因热用，热因寒用之义也。葱白四茎、干姜一两、生附子一枚、米三升、煮一升，入人尿五合，猪胆汁一合，分服。猪肚，主止渴利，补中益气。夫猪肚属土，味甘，气微温，乃猪一身无害之物，为补脾胃之要品，脾胃得补则中气益而渴利自止矣。日华子云：“主补虚损。”苏颂云：“主骨蒸劳热。”血脉不行，皆取其补益脾胃，则精血自生，虚劳自愈，根本固而五脏皆安也。

　　《普济方》：治水泻不止，用猪肤一枚，煮烂，入平胃散，捣丸服效。仲景方：猪肚黄连丸，治消渴，用猪肚一枚，入黄连末五两、栝蒌根、白粱米各四两、知母三两、麦门冬二两、缝定蒸熟捣丸，梧子大，每服三十丸，米饮下。《千金方》：温养胎气，胎至九月，消息，用猪肚一枚，如常着五味煮食，至尽。又猪肚丸，治脏毒下血，黄连一味，为细末，量肚大小实之，煮令极烂，捣匀为丸，梧子大。又方，治腹胀大，用乌芋去皮，入雄肚线缝，砂器煮糜食之。勿入盐。治效可见如此其功矣。肪膏即脂油也。

　　味甘气寒性滑泽，能凉血解毒润燥，故主煎诸膏药解斑蝥、芫青毒也。又能利肠胃，通大小便，散风热，疗恶疮者，甘寒之功也《万氏方》：治肺热暴喑。猪脂油一斤，炼过，入白蜜一斤，再炼少倾，滤净，冷定。不时挑服一匙即愈，乃润燥之力也。胰，一名肾脂，生两肾中间，似脂非脂，似肉非肉，俗名胰干，乃人物之命门、三焦发原处也。主肺痿咳嗽，肺气干胀喘急，润五脏，去皴 等症，盖甘寒滑泽之物，甘寒则津液生，滑泽则垢腻去，和枣肉浸酒服，亦主 癖，羸瘦，然男子多食，损阳薄大肠，盖其功专去垢腻，故染家凡浣垢衣必用此也。

　　按：猪为食味中常用之物，脏腑肠胃，咸无弃焉。然一身除肚膏外，余皆有毒发病，壮实者，或暂食无害，有疾者不可不忌，故列其害于后。肉，多食令人虚肥，生痰热，热病后食之复发。头肉食起生风发疾，脑食之损男子阳道，临房不能行事，酒后尤不可食。血，能败血损阳，服地黄首乌诸补药者，尤忌之，多食耗心气。肝，服药人不可食，合鱼 食生痈疽，合鲤鱼肠子食，伤人神，且猪临宰惊气入心，绝气归肝，故俱不可多食。肺不可与白花菜合食，令人气滞发霍乱，八月和饴食，至冬发疽。肾久食令人损阳。肠，多食动冷气。鼻唇多食动风舌多食损心。

</div>
    <div class="pagination">
<a href="冯氏锦囊秘录_page244.html">上一页</a><span>...</span><a href="冯氏锦囊秘录_page240.html">240</a><a href="冯氏锦囊秘录_page241.html">241</a><a href="冯氏锦囊秘录_page242.html">242</a><a href="冯氏锦囊秘录_page243.html">243</a><a href="冯氏锦囊秘录_page244.html">244</a><span class="current-page">245</span><a href="冯氏锦囊秘录_page246.html">246</a><a href="冯氏锦囊秘录_page247.html">247</a><a href="冯氏锦囊秘录_page248.html">248</a><a href="冯氏锦囊秘录_page249.html">249</a><a href="冯氏锦囊秘录_page250.html">250</a><span>...</span><a href="冯氏锦囊秘录_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
