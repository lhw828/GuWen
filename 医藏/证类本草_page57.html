<!DOCTYPE html>
<html>
<head>
    <meta charset="UTF-8">
    <title>证类本草 - 第 57 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 57 页/共 244 页</h1>
    <div class="content">　　图经文具铁条下。

　　圣惠方：治妇人血瘕痛。用古秤锤或大斧，或铁杵，以炭火烧赤，内酒中五升以来，稍稍饮之。外台秘要：疗妊娠卒下血。烧秤锤令赤纳酒中，沸定出，饮之。千金方：妊娠腹胀及产后下血。烧令赤，投酒中，服。产宝：治胎衣不出。烧铁杵、铁钱令赤投酒，饮之。

　　卷第四

　　铁华粉

　　味咸，平，无毒。主安心神，坚骨髓，强志力，除风邪，养血气，延年变白，去百病，随体所冷热，合和诸药，用枣膏为丸。作铁华粉法：取钢 作叶，如笏、或团，平面磨错令光净，以盐水洒之，于醋瓮中，阴处埋之一百日，铁上衣生铁华，成矣。刮取，更细捣筛，入乳钵研如面，和合诸药为丸散。此铁之精华，功用强于铁粉也。（今附）

　　臣禹锡等谨按日华子云：铁胤粉，止惊悸，虚痫，镇五脏，去邪气，强志，壮筋骨，治健忘，冷气，心痛， 癖症结，脱肛痔 ，宿食等，及敷竹木刺。其所造之法，与华粉同，唯悬于酱瓿上，就润地及刮取霜时研，淘去粗汁咸味，烘干。

　　图经文具铁条下。

　　经验后方：治心虚风邪，精神恍惚，健忘。以经使铧铁四斤，于炭火内烧令通赤，投于醋中，如此七遍，即堪打碎如棋子大，以水二斗浸，经二七日，每于食后服小盏。

　　卷第四

　　生铁

　　生铁　微寒。主疗下部及脱肛。

　　臣禹锡等谨按日华子云：生铁锈 后，飞，淘去粗赤汁，烘干用。治痫疾，镇心，安五脏，能黑鬓发。治癣及恶疮疥，蜘蛛咬，蒜摩，生油敷并得。今据：解在铁精条。

　　图经文具铁条下。

　　千金方：治耳聋。烧铁令赤，投酒中饮之，仍以磁石塞耳。肘后方：治熊、虎所伤毒痛。

　　煮生铁令有味，以洗之。又方：若被打，瘀血在骨节及胁外不去，以铁一斤，酒三升，煮取一升，服之。集验方：治脱肛，历年不愈。以生铁三斤，水一斗，煮取五升，出铁，以汁洗，日再。

　　子母秘录：治小儿得 疮，一名烂疮。烧铁淬水中二七遍，以浴儿三、二遍，起作 疮浆。

　　卷第四

　　铁粉

　　味咸，平，无毒。主安心神，坚骨髓，除百病，变白，润肌肤，令人不老体健能食，久服令人身重肥黑，合诸药各有所主。其造作粉，飞炼有法，文多不载。人多取杂铁作屑飞之，令体重，真钢则不尔。其针砂，市人错 铁为屑，和砂飞为粉卖之，飞炼家亦莫辨也。（取钢铁为粉胜之。今附）

　　图经文具铁条下。

　　卷第四

　　铁落

　　味辛、甘，平，无毒。主风热，恶疮疡疽，疮痂疥，气在皮肤中，除胸膈中热气，食不下，止烦，去黑子。一名铁液。可以染皂。生牧羊平泽及 城或析城。采无时。

　　臣禹锡等谨按日华子云：铁液，治心惊邪，一切毒蛇虫及蚕、漆咬疮，肠风痔 ，脱肛，时疾热狂，并染鬓发。今注：解在铁精条。

　　图经文具铁条下。

　　卷第四

　　钢铁

　　钢铁　味甘，无毒。主金疮，烦满热中，胸膈气塞，食不化。一名跳铁。今注：解在钱精条。

　　图经文具铁条。

　　卷第四

　　铁

　　主坚肌耐痛。

　　臣禹锡等谨按详定本草云：作熟铁。日华子云：铁，味辛，平，有毒。畏磁石、灰、炭等，能制石亭脂毒。今注解在铁精条。

　　图经曰：铁，《本经》云：铁落出牧羊平泽及 城或析城，诸铁不着所出州郡，亦当同处耳。今江南、西蜀有炉冶处皆有之。铁落者， 家烧铁赤沸，砧上打落细皮屑，俗呼为铁花是也。初炼去矿，用以铸 器物者，为生铁。再三销拍，可以作 者，为 铁，亦谓之熟铁。以生柔相杂和，用以作刀剑锋刃者，为钢铁。 灶中飞出如尘，紫色而轻虚，可以莹磨铜者，为铁精。作针家磨 细末，谓之针砂。取诸铁于器中，水浸之，经久色青沫出，可以染皂者为铁浆。以铁拍作段片，置醋糟中，积久衣生刮取之，为铁华粉。入火飞炼者，为铁粉。作铁华粉自有法，文多不载。诸铁无正入丸散者，唯煮汁用之，华粉则研治极细，合和诸药。又马衔、秤锤、车辖及杵、锯等，皆烧以淬酒用之，刀斧刃磨水作药使，并俗用有效，故载之。

　　别说云：谨按铁浆即是以生铁渍水服饵者。日取饮，旋添新水。日久铁上生黄膏，则力愈胜，令人肌体轻健。唐太妃所服者，乃此也。若以染皂者为浆，其酸苦臭涩安可近，况为服食也。

　　卷第四

　　石脑

　　味甘，温，无毒。主风寒虚损，腰脚疼痹，安五脏，益气。一名石饴饼。生名山土石中。采无时。

　　陶隐居云：此石亦钟乳之类，形如曾青而白色黑斑，软易破。今茅山东及西平山并有，凿土龛取之。俗方不见用，《仙经》有刘君导仙散用之。又《真诰》曰：李整采服，疗风痹虚损而得长生。唐本注云：隋时有化公者，所服亦名石脑，出徐州宋里山，初在烂石中，入土一丈以下得之，大如鸡卵，或如枣许，触着即散如面，黄白色，土人号为握雪 石，云服之长生。与李整相会。今附下品条中。臣禹锡等谨按蜀本云：今注：下品握雪 石，主疗与此不同。苏妄引握雪 石注为之。

　　图经文具石钟乳条下。

　　卷第四

　　理石

　　味辛、甘，寒、大寒，无毒。主身热，利胃，解烦，益精，明目，破积聚，去三虫，除荣卫中去来大热，结热，解烦毒，止消渴及中风痿痹。一名立制石，一名肌石，如石膏，顺理而细。生汉中山谷及卢山。采无时。（滑石为之使，恶麻黄。）

　　陶隐居云：汉中属梁州，卢山属青州，今出宁州。俗用亦稀，《仙经》时须，亦呼为长理石。石胆一名立制，今此又名立制，疑必相乱类。唐本注云：此石夹两石间如石脉，打用之。

　　或在土中重叠而生。皮黄赤，肉白，作针理纹，全不似石膏。汉中人取酒渍服之，疗癖，令人肥悦。市人或刮削去皮，以代寒水石，并以当 石，并是假伪。今卢山亦无此物，见出襄州西汛水侧也。

　　图经文具长石条下。

　　丹房镜源：长理石，可食。

　　衍义曰：理石如长石，但理石如石膏，顺理而细，其非顺理而细者为长石，治疗亦不相辽。

　　卷第四

　　珊瑚

</div>
    <div class="pagination">
<a href="证类本草_page56.html">上一页</a><span>...</span><a href="证类本草_page52.html">52</a><a href="证类本草_page53.html">53</a><a href="证类本草_page54.html">54</a><a href="证类本草_page55.html">55</a><a href="证类本草_page56.html">56</a><span class="current-page">57</span><a href="证类本草_page58.html">58</a><a href="证类本草_page59.html">59</a><a href="证类本草_page60.html">60</a><a href="证类本草_page61.html">61</a><a href="证类本草_page62.html">62</a><span>...</span><a href="证类本草_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
