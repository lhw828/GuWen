<!DOCTYPE html>
<html>
<head>
    <meta charset="UTF-8">
    <title>医学纲目 - 第 180 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 180 页/共 379 页</h1>
    <div class="content">　　胆矾（三钱）黄蜡（二两）大枣（五十枚）上以砂锅或银石器内用好醋三升，先下矾、枣慢火熬半日。取出枣，去皮核，次下蜡，再慢火熬一二时，如膏好，入腊茶二两，同和丸，如桐子大。每服二三十丸，茶酒任下。如久患肠风痔漏，陈米饮下。

　　日三服，一日见效。宗室赵彦材，下血面如蜡，不进食，盖酒病也。授此方服之，终剂血止，面鲜润，食亦倍常。新安一士人亦如是，与三百粒作十服，立愈。

　　〔罗〕

　　枣矾丸

　　治食劳黄，目黄身黄。

　　皂矾（不拘多少，置砂锅内烧通赤，用米醋点之，烧用木炭）上为末，枣肉丸。每服二三十丸，食后姜汤下。一方，用白矾，不用皂。

　　〔世〕

　　枣矾丸

　　治黄胖。

　　皂矾（五两，）枣肉（二两）蒸粉（三两）上为末，生姜汁丸。每服二三十丸，一日二次，米饮下，食前。

　　右三方，矾、醋之酸以泻肝，枣肉之甘以补脾。若虚黄，于前疸门小便自利、自汗虚劳疸条下诸方选用之。

　　〔丹〕妇人年三十，面黄，脚酸弱，口苦喜茶，月经不匀，且多倦怠。

　　黄（三分）白术（一分）炒柏（二分）秦艽（二分）甘草（三分）木通（五分）陈皮（五分）芍药人参（各一钱）当归（一钱）一妇年六十，面黄倦甚，足酸口苦，脉散而大，此湿伤气也。

　　白术（半两）陈皮（四钱）苍术木通黄芩（各三钱）砂仁人参川芎（各二钱）黄柏（炒，一钱）甘草（炙，五分）分六帖。水煎，食前服。

　　王官人，痞后面黄，脚酸弱，倦怠，食饱气急，头旋。

　　黄（二分）苍术（一钱）白术（一钱半）木通（二分）甘草（炙，二分）黄柏（炒，三分）浓朴（制，一钱）陈皮（一钱）水煎服。

　　成庚五官，面黄，脚酸无力，食不化，脉虚而少弦，口苦肚胀，宜补之。

　　苍术（半钱）木通（三分）白术（一钱半）当归（五分）芍药陈皮（各五分）甘草（炙，二分）川芎（五分）人参（三分）水煎下保和丸四十丸。

　　〔《经》〕治食气，遍身黄胖，气喘，食不进，心胸渴闷。用不蛀皂角去皮及子，涂好醋炙令焦，为末一钱，巴豆七粒去油膜。二件，以淡醋研好墨为丸，如麻子大。每服三丸，食后陈皮汤下。

　　日三服，隔一日增一丸，以利为度，常服消酒食。

　　〔子和〕一男子作赘，偶病疸，善食而瘦，四肢不举，面黄无力。其妇翁欲弃之，其女不肯。

　　妇翁乃农夫，招婿意欲作劳，见其病甚，每日诟辱之。人教之饵蜡矾丸、三棱丸，俱不效。戴人见之，不诊而疗，使服涌剂，去积痰宿水一斗。又以泄水丸、通经散，下四五十行不止。戴人命饮冰水一盏立止。次服平胃散，间服槟榔丸五十粒，七日黄退力生。盖黄胆之症，湿热与宿谷故也，俗谓之食劳黄。

　　〔世〕喜吃干茶。

　　石膏白芍药黄芩水煎服。更于积块门茶瘅条相参用之。

　　〔《山》〕酒面黄。用丝瓜连皮子烧灰。因面得病，面汤调下。因酒得病，酒调下。

　　卷之二十一脾胃门黄胆

　　黄汗

　　黄汗，汗出染衣，黄如柏汁是也。

　　〔仲〕问曰：黄汗之为病，身体肿，发热，汗出而渴，状如风水，汗沾衣，色正黄如柏汁，脉沉，何从得之？师曰：以汗出时入水中浴，水从汗孔入得之，宜

　　芍桂酒汤

　　主之。

　　黄白芍药（各五两）桂枝（三两）上三味，以苦酒一升，水七升相和，煮取三升，温服一升。初发当心烦、服至六七日乃解。若心烦不止者，以苦酒阻故也。（一方用好酒代苦酒。）黄汗之病，两胫自冷，假令发热，此属历节。食已汗出，又身常暮盗汗出者，此劳气也。若汗出已反热者，久久其身必甲错。若发热不止者，必生恶疮。若身重，汗出已辄轻者，久久身必。

　　又胸前痛，腰上有汗，腰下无汗，腰弛痛，如有物在皮中状，剧者不能食，身疼重，烦躁，小便不利者，此为黄汗，桂枝加黄汤主之。（方见本门表疸下。）脉浮而洪，浮则为风，洪则为气。风气相搏，风强则为隐疹，身体为痒，痒为泄风，久为痂癞；气强则为水，难以俯仰。风气相击，身体洪肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。

　　卷之二十一脾胃门黄胆

　　目黄

　　经云：目黄者，曰黄胆。然亦有目黄而身不黄者，故宜另立篇门。

　　风气自阳明入胃，循脉而上至目，其人肥，风气不得外泄，则为热中而目黄。（全文见诸风条。）〔河〕

　　青龙散

　　治风气传化，腹内疼结而目黄，风气不得泄，为热中烦渴引饮。

　　地黄威灵仙防风荆芥穗何首乌（去黑皮，米泔浸一宿，竹刀切。各二两）上为末。每日三服，食后沸汤调下一钱。

　　〔《类》〕治黄胆，目黄不除。用瓜丁为细末，如豆大，纳鼻中，令病患深吸，取鼻中黄水出，愈。

　　针灸目黄有五法：其一取心。经云：心少阴之脉，所生病者，目黄胁痛云云。

　　其二取心主。经云：心主手厥阴之脉，是动则病面赤目黄云云其三取小肠。经云：小肠手太阳之脉，所生病者，耳聋面黄云云。

　　其四取大肠。经云：大肠手阳明之脉，所生病者，目黄口苦云云。

　　其五取膀胱。经云：膀胱足太阳之脉，所生病者，目黄泪出云云。

　　以上五法，并视盛虚寒热陷下取之。

　　卷之二十一脾胃门黄胆

　　黑疸

　　黄胆久久变为黑疸，身黄额黑，或身面俱黄是也。若身不黄，口面黑，于章门主之。（《针灸经》云：神门亦治疸。）〔仲〕酒疸下之，久久变为黑疸，目青面黑，心中如啖蒜状，大便正黑，皮肤爪之不仁，其脉浮弱，虽黑微黄，故知之。黄家，日晡时发热，而反恶寒，此为女劳得之。膀胱急，少腹满，一身尽黄，额上黑，足下热，因作黑疸。其腹胀如水状，大便黑，或时溏，此女劳之病，非水也。

　　腹满者，难治。

</div>
    <div class="pagination">
<a href="医学纲目_page179.html">上一页</a><span>...</span><a href="医学纲目_page175.html">175</a><a href="医学纲目_page176.html">176</a><a href="医学纲目_page177.html">177</a><a href="医学纲目_page178.html">178</a><a href="医学纲目_page179.html">179</a><span class="current-page">180</span><a href="医学纲目_page181.html">181</a><a href="医学纲目_page182.html">182</a><a href="医学纲目_page183.html">183</a><a href="医学纲目_page184.html">184</a><a href="医学纲目_page185.html">185</a><span>...</span><a href="医学纲目_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
