<!DOCTYPE html>
<html>
<head>
    <meta charset="UTF-8">
    <title>皇汉医学 - 第 71 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 71 页/共 77 页</h1>
    <div class="content">　　求真按：「以此说，可知本方之腹证矣。」
　　《方机》本方主治曰：「下利恶寒，脉微，手足厥冷，或心下痞硬者。」
　　《方舆輗》本方条曰：「血脱，及于手足逆冷者，…宜亟与四逆加人参汤，若迟延即不救。」
　　《类聚方广义》本方条曰：「此方主因下利脱证，茯苓四逆汤主汗下脱证，然医者不必拘泥，唯能操纵自在，诸方莫不如是。按，此条疑有脱误。」
　　《勿误药室方函口诀》本方条曰：「此方以亡血、亡津液为目的，后世一名参附。然仲景阳虚主附子，阴虚主人参。」
　　茯芩四逆汤之注释
　　发汗，若下之，病仍不解，烦躁者，茯苓四逆汤主之。(《伤寒论》)
　　【注】
　　本条由下说可解。
　　《金鉴》曰：「大青龙证，为不汗出之烦躁，乃未经汗下之烦躁，而属于实也。此条为病不解之烦躁，乃汗下后之烦躁，而属于虚也。然脉之浮紧与沉微，自当有别。」
　　山田氏曰：「发汗或下之后，仍不复常，反生烦躁者，为亡阳假热(求真按：『亡阳假热，作阴虚为佳』)之烦躁，与干姜附子汤之烦躁同(求真按：『宜作与干姜附子汤之烦躁相似』)，而与干姜附子汤相比，则其证稍异。大青龙汤条所谓汗多亡阳，遂虚而恶风烦躁者是也，非实热之烦躁也，宜与茯苓四逆汤而回复其阳气。按干姜附子汤条，是汗下俱犯证，此则或汗，或下，仅犯其一耳，观『若』字可知，成无己作汗下两犯解，非也。此盖四逆汤证(求真按：『宜作四逆加人参汤证』)而兼烦躁耳，何谓四逆汤证乎？曰：『下利清谷，或下利腹胀满，或自利不渴，或大汗出，腹内拘急，四肢厥逆而恶寒，或吐利汗出，发热恶寒，四肢拘急，手足厥冷，或膈下有寒饮干呕，或大汗大下利而厥冷之类是也。若夫言脉，则或浮而迟，或弱，或沉，或脉微欲绝之类是也。』」
　　茯苓四逆汤方
　　茯苓4.8克，人参1.2克，甘草2.4克，干姜7.8克，附子12克。
　　上细锉，以水一合，煎五勺，去滓，顿服。
　　先辈之论说治验
　　《圣济总录》曰：「平胃汤(求真按：『此即本方也』)，治霍乱，脐上筑悸者。」
　　东洞翁本方定义曰：「治四逆加人参汤证而悸者。」
　　求真按：「宜作治四逆加人参汤证而有茯苓证者。」
　　《方机》本方主治曰：「手足厥冷而烦躁者。肉筋惕，手足厥冷者。心下悸，而恶寒，腹拘急，下利者。」
　　《类聚方广义》本方条曰：「治四逆加人参汤证，而心下悸，小便不利，身动，烦躁者。」
　　求真按：「此说较东洞翁之定义，则更具体矣。」
　　霍乱重证，吐泻后，厥冷筋惕，烦躁，无热，不渴，心下痞硬，小便不利，脉微细者，宜用此方。服后小便利者，得救。治诸久病，精气衰惫，干呕不食，腹痛溏泄而恶寒，面部四肢微肿者，产后失调，多有此证。治慢惊风，搐搦上窜，下利不止，烦躁怵惕，小便不利，脉微数者。
　　《勿误药室方函口诀》本方条曰：「此方以茯苓为君者，以烦躁为目的也。《本草》云：『茯苓，主烦躁也。』四逆汤证(求真按：『宜作四逆加人参汤证』)，汗出，烦躁不止者，若非此方则不能救。」
　　《橘窗书影》曰：「一女子患疫八九日，汗大漏，烦躁不得眠，脉虚数，四肢微冷，众医束手。余诊，投以茯苓四逆汤，服一二日，汗止，烦闷去，足微温。」
　　一妇人四十许，经水漏下，一日，下血块数个，精神昏愦，四肢厥冷，脉沉微，冷汗如流，众医束手。余与茯苓四逆汤，厥愈，精神复常。
　　通脉四逆加猪胆汁汤之注释
　　吐下已断，汗出而厥，四肢拘急不解，脉微欲绝者，通脉四逆加猪胆汁汤主之。(《伤寒论》
　　【注】
　　吐下已断者，吐下已尽而自止也。吐下自断，汗出而厥者，殆因吐下，体液尽后，更由脱汗亡失之，益使血液浓稠，障碍其循环，故致厥冷也。四肢拘急不解者，四肢肌肉之挛急，服通脉四逆汤后，尚不解也。脉微欲绝者，即上血行障碍之应征也。
　　通脉四逆加猪胆汁汤方
　　甘草、干姜各4.8克，附子2.4克，猪胆或熊胆0.8克。
　　上细锉，先以水一合五勺，煎三味，成五勺，去滓，纳胆，和之，顿服。
　　先辈之论说
　　东洞翁本方定义曰：「治通脉四逆汤证，而干呕，烦躁不安者。」
　　《类聚方广义》本方条曰：「霍乱吐泻太甚后，脱汗如珠，气息微微，厥冷转筋，干呕不止，烦愦躁扰，脉微欲绝者，死生系于一线，若非此方，则不能挽回。服后脱汗烦躁俱止，小便利者为佳兆。若无猪胆，则以熊胆代之。」
　　诸四逆汤证，无不危笃，而此为最重极困之证，宜查照参究，以了其义。
　　子炳曰：「慢惊风危笃者，此方有效，可信。然云猪胆代以水银、铅丹、金汁等，反有效者，误也。」
　　《勿误药室方函口诀》通脉四逆汤及本方条曰：「二方皆治四逆汤之重证，后世虽用姜附汤、参附汤等单方，然其妙旨在有甘草，有混合姜附多量之力，所以名通脉也。分布地、麦(求真按：『地黄、麦门冬之略』)之滋润，所以名复脉，非漫然也。」
　　 
　　补遗篇
　　此篇名，余所定也。本篇虽为仲景之方剂，然临床上不紧要者，及疑非其方者，集录之。
　　葵子茯苓散之注释
　　妊娠有水气，身重，小便不利，洒淅恶寒，起即头眩，葵子茯苓散主之。(《金匮要略》)
　　【注】
　　洒淅恶寒者，如被注水之恶寒也。起即头眩者，为茯苓之主治，似于苓桂朮甘汤证，然无如彼之上冲证，唯眩晕而已。
　　葵子茯苓散方
　　葵子20克，茯苓12克。
　　上为细末，一回4克许，一日三回服用，小便利则愈。若增量二倍以上，作煎剂亦可。
　　先辈之论说
　　东洞翁本方定义曰：「治小便不利，心下悸而肿满者。」
　　《类聚方广义》本方条曰：「妇人妊娠，每有因水肿而坠胎，若难用其它逐水剂者，宜煎服此方。喘咳者，合甘草麻黄汤为良。」
　　葵子之医治效用
　　《本草备要》云：「冬葵子，甘寒淡滑，润燥利窍，通营卫，滋气脉，行津液，利二便，消水肿，通关格，下乳，滑胎。」
　　由此观之，则为黏滑性利尿药，兼有缓下作用也。
　　蒲灰散之注释
　　小便不利，蒲灰散主之。(《金匮要略》)
　　厥而皮水者，蒲灰散主之。(《金匮要略》)
　　蒲灰散方
　　蒲灰10.5克，滑石12克。
　　上为细末，一回4克许，一日三回服用。
　　蒲灰之医治效用
　　本药为香蒲草之烧灰存性者，兹列原植物之医治效用于下。
　　《本草纲目》曰
　　香蒲
　　【气味】甘平，无毒。
　　【主治】去热燥，利小便。(宁原)
　　补中益气，和血脉。(《正要》)
　　捣汁服，则治妊妇之劳热烦躁，胎动下血。(时珍)
　　由此观之，则本药为消炎性利尿兼止血药矣。
　　滑石白鱼散之注释
　　小便不利，蒲灰散主之，滑石白鱼散、茯苓戎盐汤并主之。(《金匮要略》)
　　滑石白鱼散方
　　滑石、乱发霜、白鱼（今以鲤鱼代之）各4克。
　　上为细末，一回4克许，一日三回服用。
　　乱发霜之医治效用
　　《本草备要》曰：「发(一名血余)，发为血之余，味苦微寒，入于少阴、厥阴，补阴消瘀，治诸血疾(能去心窍之血)，烧灰吹鼻，止衄，合鸡子黄煎为水，疗小儿惊痫，合诸药为膏，凉血，去瘀，长肉。」
　　据此说观之，则本药为清凉性止血药。
　　鲤鱼之医治效用
　　《本草备要》曰
　　鲤鱼
　　甘平，下水气，利小便，疗喘嗽脚气，肿胀黄疸。
　　《丛桂亭医事小言》曰：「鲤鱼汤。治脚气上气而渴，脉大者。水肿亦用之，治一切水肿有光艳者。」
　　生鲤鱼(一尺者去肠洗净)
　　上以水六合，煮至三合，去鲤，服一合，日二夜一，凡服，用漆器，随好，加生柚皮、独活芽、山椒等，以避腥臭。
　　《方舆輗》曰：「一人病痨病中脚气肿满，诸药不应，众医皆不能治。余亦诊之，笃疾交加，真无生理，然肿病则我将消之，须戒慎口味耳。与鲤鱼汤，小便稍长，肿胀渐消，病家大喜，过十余日尿复短少，余不解其所以然，反复问之，且究侍病妪。妪沉思稍久曰：「病人养护，无异于前。但现今因煮过鲤鱼，弃之可惜，再用豆油煎为下饭耳。」余曰：「水能浮舟，亦能覆舟。食药不得法，岂得无害乎？」因是益慎口腹，仍进前方，小便复利而肿全消。此人及水病愈，而向患之劳病，亦乌有矣！岂非奇事乎？」
　　据以上诸说观之，则本药为一种之利尿药矣。
　　茯苓戎盐汤之注释
　　小便不利，蒲灰散主之，滑石白鱼散、茯苓戎盐汤并主之。(《金匮要略》)
　　【注】
　　和久田氏曰：「茯苓戎盐汤，治小便淋沥难通，或小便闭者，渴而好盐味者，此方为妙。」
　　茯苓戎盐汤方
　　茯苓24克，朮6克，戎盐7克。
　　上细锉，以水二合，先煎二味，为一合，去滓，纳盐，一日三回分服。
　　先辈之论说
　　东洞翁本方定义曰：「治心下悸而小便不利者。」
　　戎盐之医治效用
　　《本草纲目》曰
　　戎盐(《释名》胡盐、青盐。)
　　【集解】当之曰：「戎盐，味苦臭，是海潮水浇山石，经久盐凝，着石取之。北海者青，南海者赤。」
　　【气味】咸寒无毒。
</div>
    <div class="pagination">
<a href="皇汉医学_page70.html">上一页</a><span>...</span><a href="皇汉医学_page66.html">66</a><a href="皇汉医学_page67.html">67</a><a href="皇汉医学_page68.html">68</a><a href="皇汉医学_page69.html">69</a><a href="皇汉医学_page70.html">70</a><span class="current-page">71</span><a href="皇汉医学_page72.html">72</a><a href="皇汉医学_page73.html">73</a><a href="皇汉医学_page74.html">74</a><a href="皇汉医学_page75.html">75</a><a href="皇汉医学_page76.html">76</a><span>...</span><a href="皇汉医学_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
