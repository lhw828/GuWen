<!DOCTYPE html>
<html>
<head>
    <meta charset="UTF-8">
    <title>医学纲目 - 第 128 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 128 页/共 379 页</h1>
    <div class="content">　　硫黄硝石（各一两）雄黄（透明者）白矾滑石（各半两）寒食面（四两）上为末，滴水丸如桐子大。每服五丸至七丸，加至二十丸，新汲水下。昏塞不知人，则以井水开口灌之。中暑忌冷。此药以冷水下之，乃热因寒用。

　　〔《本》〕又方解一切暑毒，欲死者，便服之，立苏。

　　半夏（四两，醋一升半，煮尽焙干）甘草（一两）肉桂赤茯苓（各半两）白茯苓（一两）上为末，用生姜汁，面糊丸如桐子大。每服五十丸，热水下。予夏日登途，常蓄此药于箧笥中，防诸缓急，及仆价门，每日一服，无伏暑之疾，奇验不一。

　　〔《山》〕中暑发昏。以新汲水滴两乳，以扇扇之。重者以地浆灌之则醒，若与水饮则死。

　　〔仲〕诸乘寒者，则为厥，郁冒不仁，以胃无谷气，脾不通，口急不能言，战而栗也。

　　〔无〕

　　附子理中汤

　　治五脏中寒口噤，四肢强直，失音不语。昔有武士守边，大雪出帐外，忽然晕倒，时灌以此药两剂遂醒。

　　大附子（炮，去皮脐）人参干姜（炮）甘草（炙）白术（各等分）上锉为散，每服四大钱，水一盏半，煎七分去滓，空心服。口噤则斡开灌之。

　　干姜附子汤治中寒卒然晕倒，或吐逆涎沫如暗风，手脚挛搐，口噤，四肢厥冷，或复躁热。

　　（方见伤寒。）〔世〕治冻死法。四肢直，口噤，只有微气者。

　　用大釜炒灰令暖，以囊盛熨心上，冷即易之，目开气出，然后以粥清稍稍进之。若不先温其心，便将火灸，则冷气与火争，必死矣。

　　〔垣〕疮疡郁冒，俗呼昏迷，慎不可下，汗之则愈。（此因出脓血至多而郁冒之也。）〔仲〕郁冒欲解，必大汗出。

　　〔《本》〕人平居无疾，忽如死人，身不动摇，默默不知人，目闭不能开，口哑不能言，或微知人，恶闻人声，但如眩冒，移时方寤。此由汗过多，血少气并于血，阳独上而不下，气壅塞而不行，故身如死。气过血还，阴阳复通，故移时方寤。名曰郁冒，亦名血厥，妇人多有之。宜白薇汤、仓公散。

　　白薇汤

　　白薇当归（各一两）人参（半两）甘草（一分）上粗末，每服五钱，水二盏煎一盏，去渣温服。

　　仓公散

　　藜芦瓜蒂雄黄矾石（）上等分，为细末，少许吹入鼻中。

　　〔《脉》〕问曰：妇人病经水适下，而发其汗，则郁冒不知人，何也？师曰：经水下，故为里虚。而发其汗，则表亦虚。此为表里俱虚，故令郁冒也。

　　〔垣〕妇人半产误用寒凉药有损论治法妇人分娩，及半产漏下，昏冒不省，瞑目无所知觉，盖因血暴亡。此有形血去之后，则心神无所养。心与包络者，君火相火也，得血则安，亡血则危。火上炽，故令人昏冒。火乘肺，瞑目不省人事，是阴血暴亡，不能镇抚也。故血已亏损，往往用滑石、甘草、石膏之类，乃辛甘大寒之药，能泻气中之热，是血亏泻气，乃阴亏泻阳，使二者俱伤，反为不足。虚劳之病，昏迷不省者，上焦心肺之热也。此无形之热，用寒凉之药驱令下行。岂不知上焦之病，悉属于表，乃阴证也，汗之则愈。今反下之，幸免不死，暴亏气血，生命岂能久活？又不知《内经》有云：病气不足，宜补不宜泻。瞑目合眼之病，悉属于阴，宜汗不宜下。又不知伤寒郁冒，得汗则愈，是禁用寒凉药也。分娩半产，本气不病，是暴去有形之血，亡血补血，又何疑焉。

　　补血则神昌，常时血下降亡，今当补而升举之，心得血则能养神不昏矣。血暴降下，是秋冬之令大旺，今举而升之以助其阳，则目张神不昏迷矣。今立一方，补血养血，生血益阳。以补手足厥阴之不足，以全生活血汤主之。

　　全生活血汤

　　诸阳既陷，何以知之，血下脱故也。

　　红花蔓荆子细辛（各五分）生地（夏月倍加）熟地（各一钱）本川芎（各一钱五分）防风羌活独活甘草（炙）柴胡葛根归身（各二钱）白芍药升麻（各三钱）上咀，每服五钱，水煎去渣，食前稍热服。

　　当归附子汤

　　治脐下冷痛，赤白带下。

　　当归（二分）炒盐（三分）蝎梢升麻（各五钱）甘草柴胡（各七分）黄柏（少许）附子干姜良姜（各一钱）上咀，每服半两，水煎去渣，稍热服。或为细末，酒面糊丸亦可。

　　〔《斗》〕治妇人血风攻脑，痛旋闷绝，忽死倒地，不知人事者。用喝起草取其嫩心，不限多少，阴干为末，以常酒服一大钱，不拘时候，其功大效。服之多达脑，盖善通顶门，今苍耳是也。

　　〔《大》〕治妊娠因外感风，如中风状，不知人。用熟艾为末，醋炒令极热，乘热以绢帛裹熨脐下，良久开省。

　　奔豚气上冲咽喉，发作亦似死状，往来寒热是也。（治见积聚。）卒中仆地，半身不遂者，为中风。（治见中风。）卒中仆地，口吐涎沫者，为癫痫。（治见癫痫。）运气郁冒有二：其一属热。经云：少阴之复，郁冒不知人，恶寒振栗。又云：少阳所至为瞀昧。又云：诸热瞀，皆属于火。治以咸寒是也。

　　其二属寒。经云：岁火不及，寒乃大行，民病郁冒，蒙昧心痛。又太阳司天，与太阳之复，皆病善悲眩仆。又阳明司天之政，四之气，寒雨降，病眩仆。治以甘热是也。

　　〔《山》〕中恶客忤卒死者，灸脐中百壮，以皂角末搐鼻，或研韭汁灌耳中。

　　〔仲〕救卒死。

　　韭根乌梅（二七个）吴茱萸（半升炒）上三味，以水一斗煮之，以病栉内中三沸，栉浮者生，沉者死，煮取三升去滓，分饮之。

　　救卒死方

　　雄鸡冠割取血，以管吹纳鼻中。猪脂如鸡子大，苦酒一升，煮沸灌喉中。鸡肝及血涂面上，以灰围四旁立起。大豆二七粒，以鸡子白并酒和，尽吞之。

　　救卒死而壮热者，方用矾石半斤，以水一斗半煮消，以浸脚令没踝。

　　〔世〕惊怖死者，以温酒灌之。

　　〔丹〕痰中后，心下迷闷汪洋，食少倦怠。

　　白术（二钱半）川芎（半钱）苍术半夏茯苓（各一钱）姜（三片）水煎服。

　　四六嫂，因食生菜青梅，痰发昏冒不知人，口渴脉滑，今已能言，但说心下痞痛乏力。

　　陈皮白术（各一钱）苍术（半钱）滑石（一钱半）木香（三分）甘草（炙，些少）半夏（七分半）水煎服。

　　妇人三十余岁，因产后能食，半月后，忽头晕仆不知人，醒后至今食少。

　　白术（二钱）川芎黄芩茯苓（各一钱）姜（三片）上煎取三之一，下保和丸三十粒。

　　〔《本》〕世言气中者，虽不见于方书，然暴喜伤阳，暴怒伤阴，忧愁拂意，气多厥逆，往往多得此疾，便觉涎潮昏塞，牙关紧急。若概作中风候用药，非止不相当，多致杀人。元庚午，母氏亲遭此祸，至今饮恨。母氏平时食素，气血羸弱，因先子捐馆忧恼，忽一日气厥，牙禁涎潮，一里医便作中风，以大通丸三粒下之，大下数行，一夕卒，予尝痛恨。每见此症，急化苏合香丸灌之便醒，然后随其寒热虚实而调理之，无不愈者。

　　经云：无故而喑，脉来乍大乍小、乍短乍长者为祟，滑者鬼疰，紧而急者遁尸。

　　〔《素》〕脉至如喘，名曰暴厥。暴厥者，不知与人言。（大奇论）脉浮而散者为仆。（王注云：浮为虚，散为不足。脉要精微论）急虚身中卒至，五脏绝闭，脉道不通，气不往来，譬于堕溺，不可为期，其脉绝不来。若人一息五六至，其形肉不脱，真藏虽不见，犹死也。（玉机真藏论）〔无〕中暑脉阳弱阴虚，微迟似芤。

　　〔《脉》〕问曰：妇人病如癫疾郁冒，一日二十余发，师脉之，反言带下，皆如师言，其脉何类？何以别之？师曰：寸口脉濡而紧，濡则阳气微，紧则荣中寒，阳微卫气虚，血竭凝寒，阴阳不和，邪气舍于荣卫。疾起年少时经水来以合房室，移时过度，精感命门开，经下血虚，百脉皆张，中极感阳动，微风激成寒，因虚舍荣卫，令积于丹田，发动上冲，奔在胸膈，津液掩口入，涎唾涌溢出，眩冒状如厥，气冲髀里热，粗医名为癫，灸之因大剧。问妇人病苦，气上冲胸，眩冒，吐涎沫，髀里气冲热，师脉之，不名带下，其脉何类？何以别之？师曰：寸口脉沉而微，沉则胃气伏，微则荣气绝，阳伏则为疹，阴绝则为亡血，病当小便不利，津液闭塞。今反小便通，微汗出，沉变为寒，咳逆呕沫，其肺成痿，津液竭少，亡血损经络，因寒为血厥，手足苦痹，气从丹田起，上至胸胁，沉寒怫郁于上，胸中窒塞，气历阳部，面翕翕如醉，形体似肥。此乃浮虚，医反下之长针，复重虚荣卫，久发眩冒，故知为血厥也。

　　〔仲〕问曰：寸口脉沉大而滑，沉则为实，滑则为气，实气相搏，血气入脏即死，入腑即愈，此为卒厥，何谓也？师曰：唇青身冷，为入脏即死，如身温和汗自出，为入腑即愈。

　　〔《脉》〕人病尸厥，呼之不应，脉伏者死，脉大反小者死。卒中恶，腹大四肢满，脉大而缓者生，紧大而浮者死，紧细而微者亦生。

</div>
    <div class="pagination">
<a href="医学纲目_page127.html">上一页</a><span>...</span><a href="医学纲目_page123.html">123</a><a href="医学纲目_page124.html">124</a><a href="医学纲目_page125.html">125</a><a href="医学纲目_page126.html">126</a><a href="医学纲目_page127.html">127</a><span class="current-page">128</span><a href="医学纲目_page129.html">129</a><a href="医学纲目_page130.html">130</a><a href="医学纲目_page131.html">131</a><a href="医学纲目_page132.html">132</a><a href="医学纲目_page133.html">133</a><span>...</span><a href="医学纲目_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
