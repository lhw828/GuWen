<!DOCTYPE html>
<html>
<head>
    <meta charset="UTF-8">
    <title>本草图经 - 第 19 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草图经 - 第 19 页/共 53 页</h1>
    <div class="content">　　胡黄连生胡国，今南海及秦陇间亦有之。初生似芦，干似杨柳枯枝，心黑外黄，不拘时月收采。今小儿药中多用之。又治伤寒劳复身热，大小便赤如血色者。胡黄连一两，山栀子二两去皮，入蜜半两，拌和，炒令彻焦，二味捣罗为末，用猪肠汁和，丸如梧桐子大。每服，用生姜二片，乌梅一个，童子小便三合，浸半日，去滓，食后暖小便令温，下十丸，临卧再服，甚效。

　　草部中品之下卷第七

　　零陵香

　　零陵香生零陵山谷，今湖岭诸州皆有之。多生下湿地，叶如麻，两两相对；茎方，气如蘼芜，常以七月中旬开花，至香；古所谓薰草是也。或云蕙草，亦此也。又云其茎叶谓之蕙，其根谓之薰，三月采，脱节者良。今岭南收之，皆作窑灶，以火炭焙干，令黄色乃佳。江淮间亦有土生者，作香亦可用，但不及湖岭者芬薰耳。古方但用薰草，而不用零陵香。今合香家及面膏澡豆诸法皆用之，都下市肆货之甚多。

　　草部中品之下卷第七

　　甘松香

　　甘松香出姑臧，今黔、蜀州郡及辽州亦有之。丛生山野，叶细如茅草，根极繁密。八月采。作汤浴，令人体香。

　　草部中品之下卷第七

　　天麻

　　天麻生郓州、利州、泰山、崂山、诸山，今京东、京西、湖南、淮南州郡亦有之。春生苗，初出若芍药，独抽一茎直上，高三、二尺，如箭杆状，青赤色，故名赤箭脂；茎中空，依半以上，贴茎微有尖小叶；梢头生成穗，开花结子，如豆粒大；其子至夏不落，却透虚入茎中，潜生土内；其根形如黄瓜，连生一、二十枚，大者有重半斤，或五、六两，其皮黄白色，名白龙皮。肉名天麻。二月、三月、五月、八月内采。初取得，乘润利去皮，沸汤略煮过，曝干收之。嵩山、衡山人，或取生者蜜煎作果食之，甚珍。

　　草部中品之下卷第七

　　荜茇

　　荜茇出波斯国，今岭南有之。多生竹林内。正月发苗，作丛，高三、四尺；其茎如箸；叶青圆，阔二、三寸如桑，面光而浓。三月开花，白色在表；七月结子如小指大，长二寸以来，青黑色，类椹子。九月收采，灰杀，曝干。南人爱其辛香，或取叶生茹之。黄牛乳煎其子，治气痢，神良。谨按《唐太宗实录》云：贞观中，上以气痢久未痊，服它名医药不应，因诏访求其方，有卫士进乳煎荜茇法，御用有效。刘禹锡亦记其事云，后累试年长而虚冷者，必效。

　　草部中品之下卷第七

　　荜澄茄

　　荜澄茄生佛誓国，今广州亦有之。春夏生叶，青滑可爱；结实似梧桐子及蔓荆子，微大。

　　八月、九月采之。今医方脾胃药中多用。又治伤寒咳 ，日夜不定者。其方以荜澄茄三分，高良姜三分，二物捣罗为散，每服二钱，水六分，煎十余沸，入少许醋，搅匀，和滓，如茶热呷。

　　草部中品之下卷第七

　　补骨脂

　　补骨脂生广南诸州及波斯国，今岭外山 间多有之，不及蕃舶者佳。

　　茎高三、四尺，叶似薄荷，花微紫色，实如麻子圆扁而黑。九月采，或云胡韭子也。胡人呼若婆固脂，故别名破故纸。今人多以胡桃合服。此法出于唐郑相国自叙云：予为南海节度，年七十有五，越地卑湿，伤于内外，众疾俱作，阳气衰绝，服乳石补益之药，百端不应。元和七年，有诃陵国舶主，李摩诃，知予病状，遂传此方并药。予初疑而未服，摩诃稽颡固请，遂服之，经七、八日而觉应验，自尔常服，其功神验。十年二月，罢郡归京，录方传之。破故纸十两，净择去皮洗过，捣筛令细，用胡桃瓤二十两，汤浸去皮，细研如泥，即入前末，更以好蜜和搅令匀如饴糖，盛于瓷器中，旦日以暖酒二合，调药一匙服之，便以饭压。如不饮人，以暖熟水调亦可服。弥久则延年益气，悦心明目，补添筋骨。但禁食芸台、羊血，余无忌。此物本自外蕃随海舶而来，非中华所有，蕃人呼为补骨鸱，语讹为破故纸为。《续传信方》载其事。

　　其义颇详，故并录之。

　　草部中品之下卷第七

　　使君子

　　使君子生交、广等州，今岭南州郡皆有之，生山野中及水岸。其叶青，如两指头，长二寸；其茎作藤如手指；三月生，花淡红色，久乃深红，有五瓣；七、八月结子如拇指，长一寸许，大类栀子，而有五棱；其壳青黑色，内有仁白色。七月采实。

　　草部中品之下卷第七

　　红蓝花

　　红蓝花即红花也，生梁汉及西域，今处处有之，人家场圃所种，冬而布子于熟地，至春生苗，夏乃有花。下作球汇多刺，花蕊出球上，圃人承露采之，采已夏出，至尽而罢。球中结实，白颗如小豆大。其花曝干，以染真红及作燕脂，主产后病为胜。其实亦同叶，颇似蓝，故有蓝名，又名黄蓝。《博物志》云：张骞所得也。张仲景治六十二种风，兼腹内血气刺痛，用红花一大两，分为四分，以酒一大升煎强半，顿服之，不止再服。又一方用红蓝子一升，捣碎，以无灰酒一大升八合，拌了，曝令干，重捣筛，蜜丸如桐子大，空腹酒下四十丸。

　　《正元广利方》治女子中风，血热烦渴者，以红蓝子五大合，微熬，捣碎，旦日取半大匙，以水一升，煎取七合，去滓，细细咽之。又崔元亮《海上方》治喉痹壅塞不通者，取红蓝花捣绞取汁一小升，服之，以瘥为度。如冬月无湿花，可浸干者浓绞取汁如前，服之，极验。

　　但咽喉塞服之，皆瘥。亦疗妇人产运绝者。

　　草部中品之下卷第七

　　蜜蒙花

　　蜜蒙花生益州川谷，今蜀中州郡皆有之。木高丈余；叶似冬青叶而浓，背白色，有细毛，又似橘叶；花微紫色。二月、三月采花，曝干用。此木类而在草部，不知何至于此。

　　草部中品之下卷第七

　　伏牛花

　　伏牛花生蜀地，所在皆有，今惟益、蜀近郡有之，多生川泽中。叶青细，似黄檗叶而不光；茎赤有刺；花淡黄色作穗，似杏花而小。三月采，阴干。

　　草部下品之上卷第八

　　大黄

　　大黄生河西山谷及陇西，今蜀川、河东、陕西州郡皆有之，以蜀川锦文者佳。其次秦陇来者，谓之土蕃大黄。正月内生青叶，似蓖麻，大者如扇；根如芋，大者如碗，长一、二尺，旁生细根如牛蒡，小者亦如芋；四月开黄花，亦有青红似荞麦花者；茎青紫色，形如竹。二、八月采根，去黑皮，火干。江淮出者曰土大黄，二月开黄花，结细实。又鼎州出一种羊蹄大黄，疗疥瘙甚效。初生苗叶如羊蹄，累年长大，即叶似商陆而狭尖；四月内于抽条上出穗，五、七茎相合，花叶同色；结实如荞麦而轻小，五月熟即黄色，亦呼为金荞麦。三月采苗，五月收实，并阴干；九月采根，破之亦有锦文。日干之，亦呼为土大黄。凡收大黄之法。

　　苏恭云：作时烧石使热，横寸截着石上 之，一日微燥，乃绳穿眼之至干。今土蕃大黄，往往作横片，曾经火 。蜀大黄乃作紧片，如牛舌形，谓之牛舌大黄。二者用之皆等。《本经》称大黄推陈致新，其效最神，故古方下积滞多用之，张仲景治伤寒用处尤多。又有三物备急丸，司空裴秀为散用，疗心腹诸疾卒暴百病，其方用大黄、干姜、巴豆各一两，须精新好者，捣筛，蜜和，更捣一千杵，丸如小豆，服三丸。老小斟量之。为散不及丸也。若中恶客忤，心腹胀满，卒痛如锥刀刺痛，气急口噤，停尸卒死者，以暖水若酒服之。若不下，捧头起，灌令下喉，须臾瘥。未知更与三丸，腹当鸣转，即吐下便愈。若口已噤，亦须折齿灌之，药入喉即瘥。崔知悌疗小儿无辜闪癖，瘰疠，或头干黄耸，或乍痢乍差，诸状多者，皆大黄煎主之。大黄九两，锦文新实者，若微朽即不中用，削去苍皮，乃秤，捣筛为散，以上好米醋三升和之，置铜碗中，于大铛中浮汤上，炭火煮之，火不用猛，又以竹木篦搅药，候任丸，乃停。于小瓷器中贮。儿年三岁，一服七丸如梧子，日再服，常以下青赤脓为度。若不下脓，或下脓少者，稍稍加丸。下脓若多，丸又须减。病重者，或至七、八剂方尽根本。大人、小儿以意量之。此药惟下脓宿结，不令儿利，须禁食毒物。食乳者，乳母亦同忌法。崔元亮《海上方》：治腰脚冷风气，以大黄二大两，切如棋子，和少酥炒，令酥尽入药中，切不得令黄焦，则无力，捣筛为末，每日空腹，以水三大合，入生姜两片如钱，煎十余沸，去姜，取大黄末两钱，别置碗子中，以姜汤调之，空腹顿服。如有余姜汤，徐徐呷之，令尽，当下冷脓及恶物等，病即瘥止。古人用毒药攻病，必随人之虚实而处置，非一切而用也。姚僧垣初仕梁，武帝因发热欲服大黄。僧垣曰：大黄乃是快药。至尊年高，不可轻用。帝弗从，几至委顿。元帝常有心腹疾。诸医咸谓宜用平药，可渐宣通。僧垣曰：脉洪而实，此有宿妨，非用大黄无差理，帝从而遂愈。以此言之，今医用一毒药而攻众病，其偶中病，便谓此方之神奇；其有差误，乃不言用药之失，如此者众矣，可不戒哉？

　　草部下品之上卷第八

　　土大黄

　　土大黄，文具大黄条下。

　　草部下品之上卷第八

　　桔梗

　　桔梗生嵩高山谷及冤句，今在处有之。根如小指大，黄白色；春生苗，茎高尺余；叶似杏叶而长椭，四叶相对而生，嫩时亦可煮食之；夏开花紫碧色，颇似牵牛子花，秋后结子。八月采根，细锉曝干用。叶名隐忍。其根有心，无心者乃荠 也。而荠 亦能解毒，二物颇相乱。但荠 叶下光泽无毛为异。关中桔梗，根黄，颇似蜀葵根；茎细，青色；叶小，青色，似菊花叶。古方亦单用之。《古今录验》疗卒中蛊下血如鸡肝者，昼夜出血石余，四脏皆损，惟心未毁，或鼻破待死者。取桔梗捣屑，以酒服方寸匕，日三。不能下药，以物拗口开灌之。心中当烦，须臾自定，服七日止。当食猪肝 以补之，神良。《集验方》：疗胸中满而振寒，脉数，咽燥不渴，时时出浊唾腥臭，久久吐脓如粳米粥，是肺痈。治之以桔梗、甘草各二两炙，以水三升，煮取一升，分再服，朝暮吐脓血则瘥。

　　草部下品之上卷第八

　　甘遂

　　甘遂生中山川谷，今陕西、江东亦有之，或云京西出者最佳，汴沧吴者为次。苗似泽漆，茎短小，而叶有汁；根皮赤，肉白，作连珠，又似和皮甘草。二月采根，节切之，阴干，以实重者为胜。又有一种草甘遂，苗一茎，茎端六、七叶，如蓖麻、鬼臼叶，用之殊恶。生食一升，亦不能下。唐注云：草甘遂，即蚤休也。蚤休自有条，古方亦单用下水。《短剧》：疗妊娠小腹满，大小便不利，气急，已服猪苓散不瘥者，以甘遂散下之方。泰山赤皮甘遂二两，捣筛，以白蜜二两，和丸如大豆粒，多觉心下烦，得微下者，日一服之，下后还将猪苓散。不得下，日再服，渐加可至半钱匕，以微下为度，中间将散也。猪苓散见猪苓条中。

　　草部下品之上卷第八

</div>
    <div class="pagination">
<a href="本草图经_page18.html">上一页</a><span>...</span><a href="本草图经_page14.html">14</a><a href="本草图经_page15.html">15</a><a href="本草图经_page16.html">16</a><a href="本草图经_page17.html">17</a><a href="本草图经_page18.html">18</a><span class="current-page">19</span><a href="本草图经_page20.html">20</a><a href="本草图经_page21.html">21</a><a href="本草图经_page22.html">22</a><a href="本草图经_page23.html">23</a><a href="本草图经_page24.html">24</a><span>...</span><a href="本草图经_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
