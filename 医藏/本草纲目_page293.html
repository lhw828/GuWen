<!DOCTYPE html>
<html>
<head>
    <meta charset="UTF-8">
    <title>本草纲目 - 第 293 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 293 页/共 603 页</h1>
    <div class="content">　　酒疾下血，连旬不止：用大萝卜二十枚，留青叶寸余，以井水入罐中，煮十分烂，入淡醋，空心任食。（《寿亲养老方》）。

　　大肠脱肛：生莱菔捣，实脐中束之。觉有疮，即除。（《摘玄方》）。

　　小便白浊：生萝卜剜空留盖，入吴茱萸填满，盖定签住，糯米饭上蒸熟，取去茱萸，以萝卜焙研末，糊丸梧子大。每服五十丸，盐汤下，日三服。（《普济》）。

　　沙石诸淋，疼不可忍：用萝卜切片，蜜浸少时，炙干数次，不可过焦。

　　细嚼盐汤下，日三服。名瞑眩膏。（《普济》）。

　　遍身浮肿：出了子萝卜、浮麦等分。浸汤饮之。（《圣济总录》）。

　　香港脚走痛：萝卜煎汤洗之。仍以萝卜晒干为末，铺袜内。（《圣济总录》）。

　　偏正头痛：生萝卜汁一蚬壳，仰卧，随左右注鼻中，神效。王荆公病头痛，有道人传此方，移时遂愈也。以此治人，不可胜数。（《如宜方》）。

　　失音不语：萝卜生捣汁，入姜汁同服。（《普济方》）。

　　喉痹肿痛：萝卜汁和皂荚浆服，取吐。（同上）。

　　满口烂疮：萝卜自然汁，频漱去涎，妙。（《濒湖集简方》）。

　　烟熏欲死：方见发明下。

　　汤火伤灼：生萝卜捣涂之。子亦可。（《圣济总录》）。

　　花火伤肌：方同上。

　　打扑血聚，皮不破者：用萝卜或叶捣封之。（邵氏方）。

　　子

　　【气味】辛、甘，平，无毒。

　　【主治】研汁服，吐风痰。同醋研，消肿毒（《日华》）。下气定喘治痰，消食除胀，利大小便，止气痛，下痢后重，发疮疹（时珍）。

　　【发明】震亨曰：莱菔子治痰，有推墙倒壁之功。

　　时珍曰：莱菔子之功，长于利气。生能升，熟能降。升则吐风痰，散风寒，发疮疹；降则定痰喘咳嗽，调下痢后重，止内痛，皆是利气之效。予曾用，果有殊绩。

　　【附方】旧三，新十三。

　　上气痰嗽，喘促唾脓血：以莱菔子一合，研细煎汤，食上服之。（《食医心镜》）。

　　肺痰咳嗽：莱菔子半升淘净焙干，炒黄为末，以糖和，丸芡子大。绵裹含之，咽汁甚妙。

　　（《胜金方》）。

　　喘痰促，遇浓味即发者：萝卜子淘净，蒸熟晒研，姜汁浸蒸饼丸绿豆大。每服三十丸，以口津咽下，日三服。名清金丸。（《医学集成》）。

　　痰气喘息：萝卜子（炒）、皂荚（烧存性）等分为末，姜汁和，炼蜜丸梧子大。每服五七十丸，白汤下。（《简便单方》）。

　　久嗽痰喘：萝卜子（炒）、杏仁（去皮尖炒）等分。蒸饼丸麻子大。每服三、五丸，时时津咽。（《医学集成》）。

　　高年气喘：萝卜子炒，研末，蜜丸梧子大。每服五十丸，白汤下。（《济生秘览》）。

　　宣吐风痰：《胜金方》：用萝卜子末，温水调服三钱。良久吐出涎沫。如是摊痪风者，以此吐后用紧疏药，疏后服和气散取瘥。丹溪吐法：用萝卜子半升擂细，浆水一碗滤取汁，入香油及蜜些须，温服。后以桐油浸过晒干鹅翎探吐。

　　中风口禁：萝卜子、牙皂荚各二钱，以水煎服，取吐。（丹溪方）。

　　小儿风寒：萝卜子（生研末）一钱，温葱酒服之，取微汗大效。（《卫生易简方》）。

　　风秘气秘：萝卜子（炒）一合擂水，和皂荚末二钱服，立通。（《寿域神方》）气胀气蛊：莱菔子研，以水滤汁，浸缩砂一两一夜，炒干又浸又炒，凡七次，为末。每米饮服一钱，如神。（《朱氏集验方》）。

　　小儿盘肠气痛：用萝卜子炒黄研末，乳香汤服半钱。（杨仁斋《直指方》）。

　　年久头风：莱菔子、生姜等分，捣取汁，入麝香少许，搐入鼻中，立止。（《普济方》）。

　　牙齿疼痛：萝卜子十四粒生研，以人乳和之。左疼点右鼻，右疼点左鼻。

　　疮疹不出：萝卜子生研末，米饮服二钱，良。（《卫生易简方》）

　　花

　　【主治】用糟下酒藏，食之甚美，明目（士良）。

　　菜部第二十六卷　菜之一

　　生姜

　　（《别录》中品）【校正】原附干姜下，今分出。今自草部移入此。

　　【释名】时珍曰：按：许慎《说文》：姜作KT ，云御湿之菜也。王安石《字说》云：姜能强御百邪，故谓之姜。初生嫩者，其尖微紫，名紫姜，或作子姜；宿根谓之母姜也。

　　【集解】《别录》曰：生姜，干姜生犍为川谷及荆州、扬州。九月采之。

　　颂曰：处处有之，以汉、温、池州者为良。苗高二、三尺。叶似箭竹叶而长，两两相对。苗青根黄。无花实。秋时采根。

　　时珍曰：姜宜原隰沙地。四月取母姜种之。五月生苗如初生嫩芦，而叶稍阔似竹叶，对生，叶亦辛香。秋社前后新芽顿长，如列指状，采食无筋，谓之子姜。秋分后者次之，霜后则老矣。性恶湿洳而畏日，故秋热则无姜。《吕氏春秋》云：和之美者，有杨朴之姜。杨朴地名，在西蜀。《春秋运斗枢》云：璇星散而为姜。

　　【气味】辛，微温，无毒。

　　藏器曰：生姜温，要热则去皮，要冷则留皮。

　　元素曰：辛而甘温，气味俱浓，浮而升，阳也。

　　之才曰：秦椒为之使。杀半夏、莨菪毒。恶黄芩、黄连、天鼠粪。

　　弘景曰：久服少志少智，伤心气。今人啖辛辣物，惟此最常。故《论语》云：每食不撤姜。言可常食，但不可多尔。有病者是所宜矣。

</div>
    <div class="pagination">
<a href="本草纲目_page292.html">上一页</a><span>...</span><a href="本草纲目_page288.html">288</a><a href="本草纲目_page289.html">289</a><a href="本草纲目_page290.html">290</a><a href="本草纲目_page291.html">291</a><a href="本草纲目_page292.html">292</a><span class="current-page">293</span><a href="本草纲目_page294.html">294</a><a href="本草纲目_page295.html">295</a><a href="本草纲目_page296.html">296</a><a href="本草纲目_page297.html">297</a><a href="本草纲目_page298.html">298</a><span>...</span><a href="本草纲目_page294.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
