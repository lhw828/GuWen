<!DOCTYPE html>
<html>
<head>
    <meta charset="UTF-8">
    <title>外台秘要方 - 第 199 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 199 页/共 226 页</h1>
    <div class="content">　　右七味摠四十八分计一十二两以錬白蜜和之三千杵药成丸如梧子空腹温无灰清酒下二十五丸日再服如性饮宜加饮少许仍行三数百步即乳气溜下任食若能节量甚佳古法云令食干饭得丸力速如觉热冲上进一两口饭行步消息良乆任食若能节食甚佳古法云令食干饭豆酱不得过多不可依古法终是节食忌行阳事最要能依此法将慎补益之功不可具述终妙也
　　崔尚书乳煎钟乳饵法二首
　　疗风虚劳损腰脚弱补益充恱强气力法
　　钟乳三两研如面以夹绵练袋盛稍寛容急繋头内牛乳一大升中煎之三分减一分即好去袋空饮乳汁不能顿服为再服亦得若再服即待晚间食消时服之如能顿服即平朝尽服之不吐不利若稍虚冷人即微下少溏利亦无所苦明朝又以一大升牛乳准前煎之依法服饵其錬袋每煎讫即以少许冷水濯不然气不通泄如此三十度以上四十度以下即力尽其袋中滓和面饲母鸡取其生子食亦好不然用浸药酒亦得若有欲服白石英并依此法若患冷人即用酒煎患热人即用水煎若用水及酒例湏减半乃好若用牛乳三分减一分补益虚损无以加之永不发动【千金翼同忌在别卷中】
　　服乳粉法
　　乳小秤一两分为两服朝服夜尽无问多少一准此法一两为度凡服乳皆湏温清酒服之常令酒气不絶为佳不得使醉吐唯湏少食日食一升许饭得满三日不出即乳不随食下化为度三日外任意作美食将息其乳多少任人贫富服之师云服一斤百病自除二斤流及三世三斤临死之时顔色不变在土下满五百年后乃成强壮人【通按三日不出谓三日不大便使乳气不下泄也】
　　杂饵钟乳丸散补益法二首
　　千金錬钟乳散疗虚羸不足六十以上人瘦弱不能食息百病法能多得常服益佳
　　钟乳一斤取白浄光明色好者即任用之非此者不堪用一味先泥一鐡铛受四五斗者为灶贮水令满去口二寸内乳着金银甆器中任有者用之使得沈之于铛中令水没器留一寸余即得常令如此勿使出水也微火煮之日夜不絶水欲竭即添成暖水每日一周时輙易水洗铛并淘乳七日七夜出之浄淘讫内甆鉢中玉锤防格着水研之一日一夜多着水搅令大浊泻取别澄为粉其乳麤者自然沈底可研之凡三日三夜皆细逐水作粉毕澄取暴干更于银鉢中研之一日候入水洗不落为佳可分秤入散药服之取錬成乳粉三两上人参　上石斛　干姜【各三分】
　　右三味筛与乳令相得均分作九贴早朝空腹温酒服一贴昬黄后服一贴三日内凖此服之三日后还湏准旧服如前尽此一斤乳讫其气力当自知耳不能具述也【新撰英乳论同】
　　延年秘録钟乳散主补虚劳益气力消食法
　　防风　人参【各一分】钟乳【二分研】细辛【半分】桂心【二铢】干姜【一铢】
　　右六味为散分作三贴每晨温酒服一贴食时服一贴食时进不用过饱亦不得过饥常令饮酒使体中薫薫有酒气若热烦以冷水洗手面不用热食亦不得冷【忌法如常】
　　杂饵钟乳酒法二首
　　纂灵记钟乳酒主风虚气上安五藏通百节利九窍益精明目补下焦伤竭脚弱疼乆服延年益夀肥徤好顔色不老法
　　钟乳三两细研两重绵练袋盛内六升清酒中用白甆器盛蜜封安汤中煎令三分可减二分即出汤还添酒满元数封头七日取饮一服三合【忌如药法】
　　又和酒服饵钟乳法
　　成錬钟乳三两以无灰新熟清酒一斗于不津器中相和蜜封闭冬七日夏二日空腹温服三合日再服渐加以知为度十五日令尽亦有用此三两和酒服三日令尽【并令节食忌阳事杂慎如药法千金翼同】
　　东陵处士錬乳丸饵并补乳法二首
　　钟乳无问州土但白薄光润者即堪以疎布袋盛悬于釜中勿令着底炭火煮之日三度易水出釡水浄洗讫内釡中发火如前候水色不变为度将乳袋出于新汲清水中洗去乳袋上浮沫更以牛乳五升缓火煮之一日欲服乳先饮此牛乳任和酒饮之其袋中乳倾出于盘中以水浄洗入鉢即研研满七日七夜常添水令如牛乳状勿令干燥使麤细不匀候白光可爱水【阙】



　　其四色英今不复用谨按白石英所在皆有今泽州虢州洛州山中俱出虢州者乃大径三寸长五六寸者今通以泽州所出为胜采之妙
　　又经云紫石英味甘辛温无毒主心腹欬逆邪气补不足女子风寒在子宫絶孕十年无子疗上气心腹痛寒热邪气结气补心气不足定惊悸安魂魄填下焦止消渴除胃中乆寒散痈肿令人悦泽乆服温中轻身延年生太山山谷采无时长石为之使得茯苓人参芍药共疗心中结气得天雄菖蒲共疗霍乱畏扁青附子不欲鮀甲黄连麦勾姜今第一用太山石色重澈下有根次出雹零山亦好又有南城石无根又有青绵石色亦重黒不明澈又有林邑石腹里心有一物如眼呉兴石四面才有紫色无光泽防稽诸暨石形色如石榴子先时并杂用今散家采择唯太山最余处可作丸酒耳仙经不正用而为俗法所重也采时依此
　　又錬服石英法周司戸处温传授云于叚侍郎处得甚妙
　　白石英五大两微碎以醶酢五大升于不津甆器中盖头埋屋北隂处经七十日出泻除酢碎研以水飞如出粉法澄清泻之更研飞之可经二七日以醶酢三小升还置不津甆器中盖头又埋可经二十日出以水洗去酢味尽研之极细即以好驴乳三大升安不津器中重汤煮令乳竭止依方用和后丸
　　又丸法
　　生干地黄　茯苓【华州者】人参【潞州者】蜀天门冬【去心】枸【白皮取时月州土者各三两】
　　右五味筛为散入前石粉令相得匀调錬蜜和丸如梧子初服十丸加至二十丸日一服以后地黄酒服之
　　又酒法
　　生地黄【切五小升】乌豆【二小升】
　　右二味以无灰清酒渍经五宿取服
　　杂煮石英和金银草药饵及银罐中煮水饮法三首
　　千金翼煮石英服饵法
　　石英五大两泽州光浄无翳者取石英打碎如小豆荞麦许大去细末更于水中涛洗令浄重练袋盛之以防子繋头取五大升清水于不津鐡铛中煮之煮时石袋不用着铛底恐沙石煎壊先以一杖横铛口挂石袋着杖上去底三二分许煮取一升汁置椀中经宿澄取清平朝空腹顿服若以此汁煮稀粥服之亦佳每服后可行五百步并饮三两盏清酒又更依前法煮石二十度者石即无力以布里埋南墙下深三尺满百日又堪用服之然终不如新者
　　又石英和金银人参煮服饵法
　　金【十大两】银【四大两】白石英【五大两】人参【二大两】
　　右四味取一鐡釡浄洗即下前件药于釡中先下水三大升立一杖入釡中令至底水所浸着处即刻记之更下水二大斗七升通前总三大斗煎之如鱼眼沸渐减至杖所刻处即停火急取湿土置釡底取其汁贮以不津器中其金银石等漉出收取其人参随药汁细细吃却其汁每朝空腹服三大合夜间又服二大合欲作食饵亦任每服之后随性多少酒使行药气【忌如常法】
　　纂灵记银罐煮白石英服水法
　　白石英【五大两通按罐底多开小孔四旁亦然欲令上上者火气逼入罐内而石又不焦损也】
　　右以银罐盛石受可一小升罐底开小孔子令遍侧畔近下又两行开孔绕遍于鐡铛中着水五大升则内银罐水中炭火上煎取二小升去罐澄清分再服服讫饮少酒脯行一二百步许其石三遍煎一回打碎一片作两片乃至麻米大即休弃之不堪服也无所诫忌
　　同州孟使君饵石法一首
　　服石法
　　麤白石英一大斤敲碎颗粒如酸枣核大不用全取白石颗先砂盘中和麤磊磊砂使壮儿仍少着水和挼二三千下讫即浄洗取石又于砂盘中和砂更挼一二千下依前浄洗即安柳簸箕中蒿叶兼少许水熟挼讫以水浄淘出晒令干又以手细细挼之令浮碎总尽熟挼使光滑即盛于夹帛练袋中若出将行若于家内安当门牀上每日平明未梳裹前取七颗含于口中以酒或水下之一颗一回咽七回吞直令到小腹下以两匙饭压着即依大家食一无所忌死生秽恶白酒牛肉但是石家所忌皆总不忌所以辛苦料理使光滑者恐有浮碎薄人肠胃作小疮子亦无他疑即每日亦起梳裹前依前服之值冷热都总无忌比至日午左侧即便转出为新石推陈石下下讫还依大家食时即飡饭若自知病羸至夜食前又服七颗依前法吞一夜令在小腹下温齐脚明日平明先便转陈石总与石下讫又朝法夜法服之此石常在小腹内仍附仓门但小腹温热于四肢膀胱头目髓脑肤体之内元无石气欲发从何而作丈夫妇人多有积冷若下热必湏上冷若上下俱冷胃口不下食便成消渴致死若上下俱热头面生疮唇干眼赤手脚枯槁皮毛浮起不乆成骨蒸凡人必湏上下焦冷热气息调和筋脉通逹若上热下冷必有痼积服石之后即下热自然上冷骨气坚实腰肾强徤万病自除若不得力十斤亦湏常吃若得力讫一斤即止也
　　羊肉中蒸石英及石汁缹猪肉兼作姜防服饵法三首
　　羊肉中蒸石英服饵法
　　精羊肉【一斤】白石英【三两】
　　右二味先取肉擘作两叚钻作孔内石着肉中还相合即用荷叶褁又将腊纸褁又将布褁于一石米饭中蒸之候饭熟即出却石后取肉细切和葱椒姜等絶小作馄饨子熟煮每旦空腹冷浆水中吞一百子吞讫将冷饭压之百无所忌宜春夏服大騐其石永不发勿令馄饨破碎其石三两回用之乃换之
　　又石汁中缹猪肉饵法
　　白石英【一大两】
　　右一味绢袋盛以水三斗煎取四大升去石以猪肉一斤细切椒葱盐豉一如食法煮之任意服隔十日一度打碎煮之一无所忌甚妙
　　又石英汁作姜豉服饵法
　　白石英【二大两】肥猪肉【三　通按中破者斤　打作两块也】
　　右二味以水八升煮石英取五升量煮猪肉得烂熟为度取猪肉汁下葱豉切肉作姜豉食之一剂可六七日吃令尽二两石英三度煮之第一度全用第二度中破第三度碎煮之每煮皆用白练袋盛之其石经三度煮即湏换新者二月以前八月以后皆可作饵也【千金翼同】
　　猪肚中煮石英及饲牛取乳兼石英和礠石浸酒服饵法三首
　　千金翼猪肚煮石法年四十以下服二大两年四十五十乃至六十以上加二两常用四月以后服之者縁石性重服经两月以后石力若发即接秋气石力下入其藏腰肾得力终无发理
　　白石英【二大两末以生绢袋重盛缝却口】人参末　生地黄【切】生姜【细切各三大两】葱七茎【细切】豉【一抄】椒【四十九颗去目合口者】羊肉【半斤细切】猪肚【一具浄料理如食法】新粳米【一合和前伴药并石英袋内着猪肚中急防口勿使少泄气及水入】
　　右十味以水二斗煮至八升即停出药肚着盘上使冷然后破之如热破恐汁流出先出石袋讫取煮肚汁将作羮服之每年三度服每服石英依旧余药换之分数一依初法每服隔一两日不得食木耳竹笋
　　又石英饲防牛取乳服饵法
　　白石英【三大斤取好者以上亦得】
　　右一味筛细研三两日研了取一防牛十嵗以上养犊者唯瘦甚佳每日秤一大两石末和剉豆与服经七日即得取乳每朝空腹热服一升余者作粥吃任意食之百无所忌以五月上旬起服大好如急要亦不待时节终无发也牛粪粪地随意种菜供服乳人吃之
　　又石英和磁石浸酒饵法
　　白石英【五大两泽州上好者】磁石【五两去毛石引鍼多者十两亦得二物各令碎各用两重帛练袋盛之】
　　右二味以好酒一斗置不津器中悬药浸经五六日以后每日饮三两盏常令体中微有酒气欲加牛膝丹参杜仲生地黄呉茱萸黄芪等药者各自量冷热及所患并随所有者加之仍随所加有忌者禁之余百无所忌一年以后须髪变黒腰疼耳聋悉差其酒三五日已后即渐添一二升常令瓶满所加草药疑力尽者任换之经三四个月疑石力稍微即更出碎还以袋盛经半年以后弃之凖前更合
　　服石后有不可食者有通食而无益人者有益人利石者药菜等一十条
　　不可食者油脂【其性滑肠而令人不能食纵吃勿煎炙也】
　　又芜荑【能生疮发石气】
　　又荠苨【云发石亦云损石】
　　又芥子及芥菜【皆能发药发热】
　　又蔓青菜【发气损石】
　　又葵菜【滑而且拥亦不可食】　凡不可食者勿食为佳
　　若欲食者皆湏报錬杂以葱椒然可通食者苏【其物润腹而能行石气】
　　又冬龙葵【此二味甚压石亦多食】
　　又蔓菁【作黄虀和肉作羹始可少食亦湏椒葱杂之】
　　又葵【不可空吃腹胃燥涩可取三五叶入肉时食一顿也】
　　张文仲论服石法要当违人常性五乖七急八不可兼备不虞药并论二十三条
　　五乖
　　重衣更寒一乖【凡人寒衣即暖服石人宜簿衣若重衣更寒经云热极生寒故云一乖】饥则生臭二乖【平人饮食不消作生食气服石人忍饥失食即有生食气与常人不同故云二乖】
　　极即自劳三乖【平人有所疲极即湏消息恬养服石人乆坐乆卧疲极唯湏自劳适散石气即得畅故云三乖】
　　温则泄利四乖【平人因冷乃利得暖便愈服石人温则泄冷即差故云四乖】
　　饮食欲寒五乖【平人食温暖则五内调和服石人食饮欲寒乃得安稳故云五乖千金翼名六反云肿疮水洗六反也余同此但有五条名五乖】
　　七急
　　当洗勿失时一急【若觉身体暖疼关节强直翕翕发热愦愦心闷即湏洗浴若初寒先用冷水后用生热汤若初热先用暖水后用冷水浴讫可以二三升冷水淋头故云一急】
　　当食勿饥二急【湏食即食不得忍饥故云二急】
　　酒必淳清令温三急【无问冬夏常湏饮多少任性热饮尤佳故云三急】
　　衣温便脱四急
　　食必极冷五急
　　卧必榻薄六急
　　食不厌多七急
　　八不可
　　冬寒欲火一不可
　　饮食欲热二不可
　　当自疑三不可【凡服石常湏消息节度觉小不安将息湏依法不得自生狐疑】畏避风湿四不可【若觉头风热闷愦愦心烦则宜当枕头以水洗手面即好不比寻常风湿依此尤佳】
　　极不欲行五不可【若乆坐乆卧有所疲极必湏行役自劳】
　　饮食畏多六不可
　　居贪厚席七不可
　　所欲从意八不可【不用从意所逹石性将息节度为妙】
　　凡药石发宜浴浴便得解浴讫不差者乃可余疗若浴不差即得依后服葱白麻黄等汤诸随身备急药目新附
　　紫雪　金石凌【未详何也】甘草　萎蕤　黄芩　大黄狗白粪　芒硝　朴硝【二加】芦根　麦门冬　香
</div>
    <div class="pagination">
<a href="外台秘要方_page198.html">上一页</a><span>...</span><a href="外台秘要方_page194.html">194</a><a href="外台秘要方_page195.html">195</a><a href="外台秘要方_page196.html">196</a><a href="外台秘要方_page197.html">197</a><a href="外台秘要方_page198.html">198</a><span class="current-page">199</span><a href="外台秘要方_page200.html">200</a><a href="外台秘要方_page201.html">201</a><a href="外台秘要方_page202.html">202</a><a href="外台秘要方_page203.html">203</a><a href="外台秘要方_page204.html">204</a><span>...</span><a href="外台秘要方_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
