<!DOCTYPE html>
<html>
<head>
    <meta charset="UTF-8">
    <title>薛氏医案 - 第 31 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 31 页/共 200 页</h1>
    <div class="content">　　气虚血滞
　　戴给事坠马腿肿痛而色黯食少倦怠此元气虚弱不能运散瘀血而然耳遂用补中益气去升麻柴胡加木茯苓芍药白术治之而痊
　　气虚不溃
　　少宗伯刘五清膁伤一块微痛少食用六君子汤倍加当归黄茋其痛渐止月余瘀血内涸而不溃公以为痊余曰此阳气虚极须用调补不从至来春头晕痰涎壅塞服清气化痰病势愈盛脉洪大而微细欲以参茋归术附子之类补之不信至秋初因怒昏愦而厥
　　气虚壅肿【三条】
　　一妇人闪臂腕肿大已三月手臂日细肌瘦恶寒食少短气脉息微细属形病俱虚也遂投补中益气加肉桂引诸药以行至臂再加贝母香附以解久病之郁间服和血定痛丸以葱熨之肿消二三因怒患处仍胀胸膈两脇微痛以前汤更加木香山栀半夏桔梗服之少可复因惊不寐少食盗汗以归脾汤加五味麦门二十余剂而安肿消三四手臂渐肥但经水过期而少此心脾之血尚未充足而然也乃用八珍加五味麦门丹皮逺志香附贝母桔梗四十余剂诸症悉愈后因怒发热谵语经水如涌此怒动肝火以小柴胡汤加生地黄二钱一剂遂止以四物加柴胡调理而康
　　州守陈克明子闪右臂腕肿痛肉色不变久服流气等药加寒热少食舌干作渇余曰伤损等症肿不消色不变此运气虚而不能愈当助脾胃壮气血为主遂从余法治之不二月形气渐充肿热渐消半载诸症悉退体臂如常
　　一小儿闪腿腕壅肿形气怯弱余欲治以补气血为主佐以行散之剂不信乃内服流气饮外敷寒凉药加寒热体倦余曰恶寒发热脉息洪大气血虚极也治之无功后内溃泄尽气血而亡
　　瘀血肿痛
　　一男子闪伤右腿壅肿作痛余谓急砭去滞血以补元气庶无后患不信乃外敷大黄等药内服流气饮后涌出秽脓数碗许其脓不止乃复请治视其腿细而脉大作渇发热辞不治后果殁
　　窓友王汝道环跳穴处闪伤瘀血肿痛发热作渇遂砭去瘀血知其下焦素有虚火用八珍加黄栢知母牛膝骨碎补四剂顿止用十全大补汤少加黄栢知母麦门五味三十余剂而敛
　　筋伤壅肿
　　李考功子十四嵗脚腕闪伤肿而色夭日出清脓少许肝脉微濇此肝经受伤气血虚而不能溃难治之症也急止尅伐之剂不信乃杂用流气等药后果出烂筋而死
　　肺火衂血
　　张地官坠马伤腿服草乌等药致衂血咳臂痛目黄口渇齿痛小便短少此因燥剂伤肺与大肠而致余用生地芩连黄栢知母山栀山药甘草以润肺之燥而生肾水小便顿长诸症并止以山药五味麦门参茋芎归黄栢黄芩知母炙草以滋阴血养元气而疮敛
　　肝火出血【三条】
　　俞进士折腿骨已接三月尚发热出血不止正体医治不应左关脉洪数此肝火炽甚血得热而妄行也遂投小柴胡汤加山栀芍药生地防风血止热退又用八珍五味麦门治之疮口即愈
　　田宗伯侄仲秋因怒跌仆遍身作痛发热衂血肝脉洪余曰久衂脉洪乃肝火盛而制金也至春则肝木茂盛而自焚或戕贼脾土非易治之症当滋肾水以生肝木益脾土以生肺金乃杂用防肝火等药殁于仲春之月
　　一妇人因怒仆地伤面出血痰盛昏愦牙关急余曰此怒动肝火气逆拂郁神明昏冐而卒倒也两手脉洪大而无伦次以小柴胡汤加黄连山栀芎归橘红茯苓姜汁治之而苏
　　胃火作呕
　　一膏粱之人跌腿青肿作痛服辛热之药反发热作喘患处益痛口干唇掲余曰膏粱之人内多积热更服辛热之剂益其胃火而使然也频饮童便以清胃散加山栀黄芩甘草治之顿止患处以葱慰之肿即消散
　　阴虚作喘
　　举人杜克坠马服下血药反作喘日晡益甚此血虚所致耳非瘀血为患遂以四物加参茋五味麦门治之其喘顿止又用补中益气加五味麦门而愈此症果系瘀血蒸薫于肺而喘只宜活血行血亦不可下若面黑胸胀或膈痛作喘当用人参一两苏木二两作一剂水煎急服缓则不治产妇多有此疾
　　阴虚发热
　　杨进士伤手指焮痛发热服寒凉之药致饮食顿减患处不溃余用托里养血之药食进疮溃后因劳每日晡发热此阴虚而内热也以四物软柴胡地骨皮乃退更用养血气之药而疮敛
　　气血虚热
　　一男子坠马腹有瘀血服药下之致发热盗汗自汗脉浮濇余以为重剂过伤气血所致投以十全大补汤益甚时或谵语此药力未及而然也以前药加炮附子五分服之即睡觉来顿安再剂而痊
　　血不归经【二条】
　　大尹刘国信金疮出血发热烦躁属阴虚为患用圣愈汤治之虚火息而血归经矣
　　梁阁老侄金疮肿痛出血不止寒热口干此气虚血无所附而血不归经也用补中益气五味麦门主之阳气复而愈
　　气无所附
　　举人余时正金疮焮痛出血不止恶寒发热用败毒等药愈甚此亡血过多气无所附而然耳遂以四物黄栢知母软柴胡参五味麦门治之即愈
　　气血俱虚
　　余北仕时有留都贾学士子年十六患流注已二载公陞北宗伯邀余治诊其脉洪大而数脓清作渇食少盗汗朝寒暮热余曰此气血俱虚也先以固气血为主午前以四君芎归炙草午后以四物参茋麦门五味两月诸症遂可一二有一医用渗利之剂保其必生治之三月气血极虚而形体骨立复恳治余被命南下后果殁
　　阳气脱陷
　　梁阁老侄跌伤腿外敷大黄等药内服破血之剂遂致内溃余针出秽脓三碗许虚证悉具用大补之剂两月余少能步履因劳心手撒眼闭汗出如水或欲用祛风之剂余曰此气血尚未充足而然也急以艾炒热频熨肚脐并气海穴处以人参四两炮附子五钱煎灌良久臂少动又灌一剂眼开能言但气不能接续乃以参茋归术四味共一斤附子五钱水煎徐徐服之元气渐复饮食已进乃去附子服之而疮愈
　　胆经血少
　　一女子年十七闪右臂微肿作痛寅申时发热余决其胆经血虚火盛经水果先期而至先以四物合小柴胡汤四剂热退更以加味四物汤加香附地骨皮山栀各五分芩连炙草各三分二十余剂其肿亦消乃去黄连山栀又五十余剂经水调而元气充矣
　　肾经虚怯【二条】
　　儒者王清之跌腰作痛用定痛等药不愈气血日衰面耳黧色余曰腰为肾之府虽曰闪伤实肾经虚弱所致遂用杜仲补骨脂五味山茱苁蓉山药空心服又以六君当归白术神麯各二钱食逺服不月而瘥
　　一三嵗儿闪腰作痛服流气等药半载不愈余曰此禀肾气不足不治之症也后果殁
　　痛伤胃呕
　　一妇人伤指手背俱肿微呕少食彼以为毒气内攻诊其脉沉细此痛伤胃气所致也遂刺出脓碗许先以六君藿香当归而食进继以八珍黄茋白芷桔梗月余而疮愈
　　气遏肉死【二条】
　　一男子修伤足指色黑不痛而欲脱余曰此因阳气虚不能运达于患处也急去之速服补剂以壮元气否则死肉延足必不救矣不信果黑烂上胫而死大抵手足气血罕到之地或生疮或伤损若戕其元气邪气愈盛溃烂延上必死不溃而色黯者亦死若骨断筋皮尚连者急剪去之
　　一女年数嵗严寒上京两足受冻不仁用汤泡溃至春十指俱烂牵连未落予用托里之剂助其阳气自溃脱得保其生此因寒邪遏絶运气不至又加热汤泡渍故死而不痛也余尝见人之严寒而出冻伤其耳不知痛痒若以手触之其耳即落当以暖处良久或热手熨之无恙若以火烘汤泡其耳即死至春必溃脱落矣北方寒气损人若此可不察之
　　凉药遏经
　　云间曹子容为室人中风灌药误咬去指半节焮痛寒热外敷大黄等药内服清热败毒患处不痛不溃脓清寒热愈甚余曰此因凉药遏絶隧道而然也遂敷玉龙膏以散寒气更服六君子汤以壮脾胃数日后患处微痛肿处渐消此阳气运达患处也果出稠脓不数日半指溃脱更服托里药而敛
　　上舎王天爵伤足焮肿内热作渇外敷内服皆寒凉败毒患处益肿而不溃且恶寒少食欲作呕吐余曰此气血俱虚又因寒药凝结隧道损伤胃气以致前症耳遂用香砂六君子芎归炮姜外症悉退惟体倦晡热饮食不甘以补中益气汤加地骨皮五味麦门治之而愈州守王廷用伤指即用帛裹之瘀血内溃焮肿至手余谓宜解患处以出瘀血更用推陈致新之剂不信乃敷凉药痛虽少止次日复作又敷之数日后手心背俱溃出瘀秽脓水尚服败毒之剂气血益虚色黯脓清饮食少思仍请余治投以壮脾胃生气血之剂由是脓水渐稠而愈
　　汤火所伤治验
　　火毒刑肺金
　　一男子孟冬火伤臂作痛喘发热此火毒刑肺金之症用人参平肺散治之喘乃止因劳又恶寒发热此气血虚也以八珍汤加桔梗白芷治之而退再加薄桂三分以助药势温气血壊肉溃之而愈○若初起焮赤作痛用神效当归膏敷之轻者自愈重者自腐生肌神效○或用侧栢叶末蜡油调敷亦效若发热作渇小便赤色其脉洪数而实者用四物茯苓木通生甘草炒黄连脉虽洪数而虚者用八珍若患处不溃而色黯者四君芎归黄茋之类若肉死已溃而不生肌者用四君黄茋当归炮姜若愈后而恶寒阳气未复也急用十全大补切不可用寒凉反伤脾胃
　　火毒焮作
　　一男子因醉被汤伤腿溃烂发热作渇饮水脉洪数而有得此火毒为患用生地当归芩连木通葛根甘草十余剂诸症渐退却用参茋白术芎归炙草芍药白芷木新肉将完因劳忽寒热此气血虚而然也仍用参茋之药加五味子酸仁而安又月余而疮痊
　　火毒行于下焦
　　一男子火伤两臂焮痛大小便不利此火毒于下焦用生地黄当归芍药黄连木通山栀赤茯苓甘草一剂二便清利其痛亦止乃以四物参茋白芷甘草而壊肉去又数剂而新肉生
　　火毒乗血分
　　一妇人汤伤胸大溃两月不敛脉洪大而无力口干发热日晡益盛此阴血虚火毒乘之而为患耳用四物汤加柴胡丹皮热退身凉更用逍遥散加陈皮以养阴血壮脾胃腐肉去而新肉生矣







　　薛氏医案卷十一
　　钦定四库全书
　　薛氏医案卷十二
　　明　薛已　撰
　　正体类要下
　　方药
　　四君子汤　治脾胃虚弱或因尅伐肿痛不散或溃而不敛或饮食少思或欲作呕大便不实等症
　　人参　白术　茯苓【各二钱】甘草【炙一钱】
　　右作一剂姜枣水煎服
　　小柴胡汤　治一切扑伤等症因肝胆经火盛作痛出血自汗寒热往来日晡发热或潮热身热咳嗽发热脇下作痛两胠痞满
　　柴胡【二钱】黄芩【一钱五分】半夏【一钱】人参【一钱】甘草【炙五分】
　　右姜水煎服
　　神效葱熨法　治跌扑伤损用葱白细切杵烂炒热敷患处如冷易之肿痛即止其效如神
　　八珍汤　治伤损等症失血过多或因尅伐血气耗损恶寒发热烦躁作渇等症
　　人参　白术　白茯苓　白芍药　当归
　　熟地黄　川芎【各一钱】甘草【炙五分】
　　右姜水煎服
　　犀角地黄汤　治火盛血热妄行或吐防不止大便下血如因怒而致加山栀柴胡
　　犀角【镑末】生地黄　白芍药　黄芩　牡丹皮黄连【各一钱五分】
　　右水煎熟倾于钟内入犀末服之
　　十味参苏饮　治气逆血蕴上焦发热气促或咳血防血或痰嗽不止加黄芩山栀即加味参苏饮
　　人参　紫苏　半夏　茯苓　陈皮　桔梗前胡　葛根　枳殻【各一钱】甘草【炙五分】
　　右姜水煎服
　　二味参苏饮　治出血过多瘀血入肺面黑喘促
　　人参【一两】苏木【二两】
　　右水煎服
　　四物汤　治一切血虚日晡发热烦躁不安者皆宜服之
　　当归【三钱】熟地黄【三钱】芍药【二钱】川芎【一钱五分】
　　右水煎服加白术茯苓柴胡丹皮即加味四物汤
　　桃仁承气汤【加当归即归承汤】治伤损血滞于内作痛或发热发狂等症
　　桃仁　芒硝　甘草【各一钱】大黄【二钱】
　　右水煎服大黄更量虚实
　　加味承气汤　治瘀血内停胸腹胀痛或大便不通等症
　　大黄　朴硝【各二钱】枳实　厚朴【各一钱】甘草【五分】当归　红花【各一钱】
　　用酒水各一钟煎至一钟服仍量虚实加减病急不用甘草
</div>
    <div class="pagination">
<a href="薛氏医案_page30.html">上一页</a><span>...</span><a href="薛氏医案_page26.html">26</a><a href="薛氏医案_page27.html">27</a><a href="薛氏医案_page28.html">28</a><a href="薛氏医案_page29.html">29</a><a href="薛氏医案_page30.html">30</a><span class="current-page">31</span><a href="薛氏医案_page32.html">32</a><a href="薛氏医案_page33.html">33</a><a href="薛氏医案_page34.html">34</a><a href="薛氏医案_page35.html">35</a><a href="薛氏医案_page36.html">36</a><span>...</span><a href="薛氏医案_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
