<!DOCTYPE html>
<html>
<head>
    <meta charset="UTF-8">
    <title>本草纲目 - 第 296 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 296 页/共 603 页</h1>
    <div class="content">　　虚劳不眠：干姜为末，汤服三钱，取微汗出。（《千金方》）。

　　吐血不止：干姜为末，童子小便调服一钱，良。

　　鼻衄不止：干姜削尖，煨，塞鼻中即止。（《广利方》）。

　　鼻不通：干姜末，蜜调塞鼻中。（《千金方》）。

　　冷泪目昏：干姜粉一字（炮），汤点洗之。（《圣济录》）。

　　赤眼涩痛：白姜末，水调贴足心，甚妙。（《普济方》）。

　　目忽不见：令人嚼母姜，以舌日舐六、七次，以明为度。（《圣济方》）。

　　目中卒痛：干姜削圆滑，内 中，有汁出拭之。味尽更易。（《千金》）。

　　牙痛不止：川姜（炮）、川椒等分为末。掺之。（《御药院方》）。

　　斑豆厥逆，斑豆服凉药多，手足厥冷，脉微。用干姜（炮）二钱半，粉甘草（炙）一钱半。水二钟，煎一钟服。（庞安常《伤寒论》）。

　　痈疽初起：干姜一两，炒紫研末，醋调敷四围，留头，自愈。此乃东昌申一斋奇方也。

　　（《诸症辨疑》）。

　　瘰 不敛：干姜为末，姜汁打糊和作剂，以黄丹为衣。每日随疮大小，入药在内，追脓尽，生肉口合为度。如不合，以葱白汁调大黄末擦之，即愈。（《救急方》）。

　　虎野狼伤人：干姜末敷之。（《肘后》）犬伤人：干姜末，水服二匕（生姜汁服亦良），并以姜炙热熨之。

　　蛇蝎螫人：干姜、雄黄等分为末，袋盛佩之，蛇闻药气逆避人遇螫即以敷之，便定。（《广利方》）【附录】天竺干姜（《拾遗》）藏器曰：味辛，温，无毒。主冷气寒中，宿食不消，腹胀下痢，腰背痛， 癖气块，恶血积聚。生婆罗门国，一名胡干姜，状似姜，小黄色也。

　　菜部第二十六卷　菜之一

　　茼蒿

　　（宋《嘉 》）【释名】蓬蒿。

　　时珍曰：形气同乎蓬蒿，故名。

　　【集解】机曰：本草不着形状，后人莫识。

　　时珍曰：茼蒿，八、九月下种，冬春采食肥茎。花、叶微似白蒿，其味辛甘，作蒿气。

　　四月起苔，高二尺余。开深黄色花，状如单瓣菊花。一花结子近百成球，如地菘及苦 子，最易繁茂。此菜自古已有，孙思邈载在《千金方》菜类，至宋嘉 中始补入本草，今人常食者。而汪机乃不能识，辄敢擅自修纂，诚可笑慨。

　　【气味】甘、辛，平，无毒。

　　禹锡曰：多食动风气，熏人心，令人气满。

　　【主治】安心气，养脾胃，消痰饮。利肠胃（思邈）。

　　菜部第二十六卷　菜之一

　　邪蒿

　　（宋《嘉 》）【释名】时珍曰：此蒿叶纹皆邪，故名。

　　【集解】藏器曰：邪蒿根、茎似青蒿而细软。

　　时珍曰：三、四月生苗，叶似青蒿，色浅不臭。根、叶皆可茹。

　　【气味】辛，温、平，无毒。

　　诜曰：生食微动风，作羹食良。不与胡荽同食，令人汗臭气。

　　【主治】胸膈中臭烂恶邪气，利肠胃，通血脉，续不足气（孟诜）。

　　煮熟，和酱、醋食，治五脏恶邪气厌谷者，治脾胃肠 ，大渴热中，暴疾恶疮（《食医心镜》）。

　　菜部第二十六卷　菜之一

　　胡荽

　　（宋《嘉 》）【释名】香荽（《拾遗》）、胡菜（《外台》）、 荽。

　　时珍曰：荽，许氏《说文》作 ，云姜属，可以香口也。其茎柔叶细而根多须，绥绥然也。张骞使西域始得种归，故名胡荽。今俗呼为 荽， 乃茎叶布散之貌。俗作芫花之芫，非矣。

　　藏器曰：石勒讳胡，故并、汾人呼胡荽为香荽。

　　【集解】时珍曰：胡荽处处种之。八月下种，晦日尤良。初生柔茎圆叶，叶有花歧，根软而白。冬春采之，香美可食，亦可作菹。道家五荤之一。立夏后开细花成簇，如芹菜花，淡紫色。五月收子，子如大麻子，亦辛香。按：贾思勰《齐民要术》云：六、七月布种者，可竟冬食。春月 子沃水生芽种者，小小供食而已。王祯《农书》云：胡荽于菜蔬中，子、叶皆可用，生、熟俱可食，甚有益于世者。宜肥地种之。

　　【正误】李鹏飞曰：胡荽，荞子也。吴瑞曰：胡荽，俗呼 子，根、苗如蒜。时珍曰：荞子即 子，乃薤也。李、吴二氏并作胡荽，误矣。

　　根叶

　　【气味】辛，温，微毒。诜曰：平、微寒，无毒。可和生菜食。此是荤菜，损人精神。华佗云；胡臭、口臭、 齿及香港脚、金疮人，皆不可食，病更加甚。

　　藏器曰：久食令人多忘。根，发痼疾。不可同邪蒿食，令人汗臭难瘥。

　　时珍曰：凡服一切补药及药中有白术、牡丹者，不可食此。伏石钟乳。

　　【主治】消谷，治五脏，补不足，利大小肠，通小腹气，拔四肢热，止头痛，疗沙疹、豌豆疮不出，作酒喷之，立出。通心窍（《嘉 》）。补筋脉，令人能食。治肠风，用热饼裹食，甚良（孟诜）。合诸菜食，气香，令人口爽，辟飞尸、鬼疰、蛊毒（吴瑞）。辟鱼、肉毒（宁原）。

　　【发明】时珍曰：胡荽，辛温香窜，内通心脾，外达四肢，能辟一切不正之气。故痘疮出不爽快者，能发之。诸疮皆属心火，营血内摄于脾，心脾之气，得芳香则营运，得臭恶则壅滞故尔。按：杨士瀛《直指方》云：痘疹不快，宜用胡荽酒喷之，以辟恶气。床帐上下左右皆宜挂之，以御汗气、胡臭、天癸、淫佚之气。一应秽恶，所不可无。若儿虚弱，及天时阴寒，用此最妙。如儿壮实，及春夏晴暖、阳气发越之时，加以酒曲助虐，以火益火，胃中热炽，毒血聚畜，则变成黑陷矣，不可不慎。

　　【附方】旧五，新四。

　　疹痘不快：用胡荽二两（切），以酒二大盏煎沸沃之，以物盖定，勿令泄气。候冷去滓，微微含喷，从项背至足令遍。勿 头面。（《经验后方》）。

　　热气结滞，经年数发者：胡荽半斤，五月五日采，阴干，水七升，煮取一升半，去滓分服。未瘥更服。春夏叶、秋冬根茎并可用。（《必效方》）。

</div>
    <div class="pagination">
<a href="本草纲目_page295.html">上一页</a><span>...</span><a href="本草纲目_page291.html">291</a><a href="本草纲目_page292.html">292</a><a href="本草纲目_page293.html">293</a><a href="本草纲目_page294.html">294</a><a href="本草纲目_page295.html">295</a><span class="current-page">296</span><a href="本草纲目_page297.html">297</a><a href="本草纲目_page298.html">298</a><a href="本草纲目_page299.html">299</a><a href="本草纲目_page300.html">300</a><a href="本草纲目_page301.html">301</a><span>...</span><a href="本草纲目_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
