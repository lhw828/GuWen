<!DOCTYPE html>
<html>
<head>
    <meta charset="UTF-8">
    <title>一草亭目科全书 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>一草亭目科全书 - 第 3 页/共 7 页</h1>
    <div class="content">　　内障受病，多因瞳神不红不肿，人不经意，日久不治，便成痼疾。瞳神属肾，又通胆腑，人身最灵者，惟此瞳神。而人身最重者，惟此肾经，所谓乙癸同源之义也。夫人有阴虚者，有阳虚者。阴虚则水不滋木，少火挟肝木而上炎，肝通眼窍，眼斯病矣。盖肾经如太极图也，水火具焉。右肾属阳水，左肾属阴水，命门少火居中。少火者阳也，以一阳陷于二阴之中，成乎坎之象，故易谓天一生水也。水火和平，百骸通畅，然脾土非少火不生，肝木非肾水不养，脾气足自生肺金，肝气充自培心火，则肾为五脏之源，所谓先天真气，生身立命，正在此也。故无水者，壮水之主以镇阳光。无火者，益火之源以消阴翳，非独治目，诸症可例推矣。此水火乃无形之水火，即先天真阴真阳也，阴虚补阴，阳虚补阳，脉候参之，庶几勿失。

　　若水火有亏，瞳神受疾，遂为内障等症。内障者，血少神劳，肾虚也，法当养血补阴，安神明目，须用加减地黄丸主之，空心服，兼进五宝丹，饭后服，自获奇效。或千金磁朱丹，与石斛夜光丸，连服，及后方选用。

　　内障治法

　　六味地黄丸

　　壮水之主，左尺微弱，补水以配火。

　　怀地黄（酒洗蒸晒九次，又酒煮烂捣膏，八两） 怀山药（四两，炒） 山萸肉（去核，四两，洗蒸慢火炒） 白茯苓（去皮屑，净蒸过晒干，三两） 牡丹皮（去骨，三两） 光泽泻（去毛，三两）

　　俱为末，同地黄膏捣匀，加炼蜜为丸，如梧子大，每日空心，用滚水吞三钱，即以美膳压下。直至肾经，且无泥膈之事。

　　加当归、五味、生地黄、柴胡，名益阴肾气丸。（等分）

　　加枸杞白菊。

　　内障治法

　　八味地黄丸

　　益火之源，右尺火衰，补火以固本。

　　六味加制附子（一两） 肉桂（一两）

　　愚以附、桂性烈，用还少丹代之，尤妙。

　　内障治法

　　还少丹

　　滋补肾水，温养少火，诸虚百损，男妇咸宜，久服却病延年。

　　怀地黄（四两，酒润蒸晒九次，竹刀切片，酒煮捣膏） 甘枸杞（四两，人乳蒸二次，乘热同）川续断（二两，酒炒） 川牛膝（二两，酒炒） 川杜仲（二两，姜汁炒断丝） 山萸肉（去核净，二两，酒洗蒸过，晒干，炒） 远志肉（水洗去骨，晒干，二两，炒） 石菖蒲（用小而节密者去毛二两炒） 楮实子（拣净，二两，炒） 小茴香（二两，炒） 白茯苓（去皮木屑，水淘净，蒸过晒干，二两） 怀山药（二两，蒸炒）

　　各制就和匀，用枣肉二百枚，捣和，加炼蜜为丸，如梧子大，每日早晚滚汤好酒，任服任吞五七十丸。此丸久服健筋骨，利关窍，充精血，美颜色，有大滋益，养生至宝。昔仙密授妇人服之，果得高寿，且如童颜。因子不服，须发皓然，筋骨痿软，时当怒责，一官遥见，拘问女何打父。妇曰：是吾子也，不服吾药故打之，取方叹赏，名打老儿丸。原系孙真人自龙宫得来，凡肾经补药，俱可渐加。

　　内障治法

　　加味逍遥散

　　治郁怒伤肝，眼目赤涩昏暗，妇人多有之，血虚发热，口干自汗，月经不调，腹痛等症大当归（酒洗，一钱） 白芍药（酒炒，一钱） 白茯神（去皮，一钱） 白术（土炒，一钱） 北柴胡（炒，一钱） 牡丹皮（一钱） 苏薄荷（三分） 甘草（三分） 川黄连（三分，用吴茱萸煎汤拌炒）

　　上咀片水煎。古方有栀仁，赵氏恐其伤胃气，故去之。

　　内障治法

　　归脾汤

　　治思虑伤脾，不能摄血，或健忘怔忡，惊悸盗汗，寤而不寐，或心脾作痛，嗜卧少食，大便不调，或肢体重痛，月经不调，赤白带下等症。

　　人参（一钱） 白术（一钱） 茯神（一钱） 枣仁（一钱） 远志（一钱） 归身（一钱） 黄（一钱） 木香（三分） 甘草（三分）

　　上咀片水煎，龙眼肉三个为引。心藏神而主血，肝藏魂而藏血，脾藏意而统血。若思虑俱伤，而血不归经，故有前症，治以此方，使气血和畅，补肝实脾。血之散于外者，悉归中州，而听太阴所摄矣。

　　内障治法

　　天王补心丹

　　治心血不足，神志不宁，津液枯竭，健忘怔忡，大便不利，口舌生疮等症。

　　人参（去芦，一两） 元参（炒，一两） 丹参（炒，一两） 天冬（去心，一两） 麦冬（去心，一两） 五味子（蜜浸蒸，如生用亦可，二两） 柏子仁（炒，二两） 酸枣仁（炒，二两） 远志肉（甘草煎水浸一宿炒，二两） 白茯神（去皮木，二两） 归身（酒洗烘，二两） 白桔梗（炒，五钱） 生地黄（酒洗姜汁炒，二两，研，忌铁器）

　　上为末，炼蜜为丸，如椒目大，白滚汤吞服三钱，卧时服。

　　内障治法

　　五宝丹

　　主开瞽复明，瞳神缺者能圆，陷者能起，突者能平，真至宝也。

　　夜明沙（水洗极净晒干醋炒） 晚蚕砂（拣去土子极净，醋炒） 凤凰退（壳内白衣洗净，微火焙干，如焦者不用） 老母鸭肝（水泡切片，新瓦焙干，忌铁器） 嫩雄鸡肝（制如前）

　　各为极细末，各等分和匀，每日早晚用酒调服三钱，服至七日见效。如重者，再服一料自愈。

　　内障治法

　　千金磁朱丹

　　治神水宽大渐散，昏如雾中行，渐睹空中黑花，又渐睹物成二体，久则光不收，及内障神水淡绿色淡白色者。

　　磁石（吸针者，二两） 辰砂（一两） 神曲（四两）

　　共三味，先以磁石置巨火中 ，醋淬七次，晒干，另研极细，水飞候干二两，辰砂另研极细，水飞候干一两，生神曲末三两，与前药和匀，更以神曲末一两，水和作饼，煮浮为度，掺入前药内，炼蜜为丸，如梧子大，每服二十丸，加至三十丸，饭汤送下，空心服。

　　上方以磁石辛酸寒，镇坠肾经为君，令神水不外移也，辰砂微甘寒，镇坠心经为臣。肝其母，此子能令母实也。肝实则目明，神曲辛温甘，化脾胃中宿食为佐。生用者发其生气，熟用者敛其暴气也。服药后，俯视不见，仰视渐睹星月者，此其效也。亦治心火乘金，水衰反制之病，久病屡发者，服之则永不更作，空心服，午前更以石斛夜光丸主之。

　　内障治法

　　石斛夜光丸

　　治症上同。

　　天门冬（去心焙，二两） 拣人参（二两） 菟丝子（酒煮制研，七钱五分） 五味子（炒，五钱） 麦门冬（去心焙，一两） 杏子仁（泡去皮尖，七钱五分） 白茯苓（去皮，二两） 枸杞子（七钱五分） 川牛膝（七钱五分） 生地黄（一两） 熟地黄（一两） 家白菊（七钱五分） 白蒺藜（五钱） 金石斛（五钱） 肉苁蓉（五钱酒洗去浮甲） 真川芎（五钱） 中甘草（五钱，炒）

　　陈枳壳（去穣面炒，五钱） 怀山药（七钱五分） 青葙子（五钱，炒） 直防风（五钱） 川黄连（五钱，炒） 草决明（七钱五分） 羚羊角（镑末，五钱） 乌犀角（镑，五钱）

　　上二十五味制末，炼蜜为丸，如梧子大，每服三五十丸，温盐汤任下。

</div>
    <div class="pagination">
<a href="一草亭目科全书_page2.html">上一页</a><a href="一草亭目科全书.html">1</a><a href="一草亭目科全书_page2.html">2</a><span class="current-page">3</span><a href="一草亭目科全书_page4.html">4</a><a href="一草亭目科全书_page5.html">5</a><a href="一草亭目科全书_page6.html">6</a><a href="一草亭目科全书_page7.html">7</a><a href="一草亭目科全书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
