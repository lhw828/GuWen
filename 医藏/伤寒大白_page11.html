<!DOCTYPE html>
<html>
<head>
    <meta charset="UTF-8">
    <title>伤寒大白 - 第 11 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 11 页/共 36 页</h1>
    <div class="content">　　阳明病，谵语，有潮热，反不能食者，胃中必有燥粪五六枚也。若能食者，但硬耳，大承气汤主之。

　　此以不能食，别有燥屎。以能食，别无燥屎。言阳明热本能食，今反不能食，此肠胃中填实，无余地纳谷，即大实大满互词，故断其必有燥屎五六枚，宜大承气汤主之。若能食者，但硬大便，未必有干结燥屎，未可用大承气汤。

　　阳明病，谵语发潮热，脉滑而疾者，小承气汤主之。与汤一升，腹中转矢气者，更服一升。

　　不转矢气，勿更与之。明日不大便，脉反微涩者，里气虚也，为难治，不可更与承气汤也。

　　阳明病，谵语潮热，脉沉数，方是下脉。今脉滑疾，尚是浮动表邪之脉，且以小承气汤服之，察其若转矢气，仍以小承气汤更服一剂。若不转矢气，勿更服。明日不大便，脉反微涩，则里气已虚，不可更投承气汤，故曰难治。

　　二阳并病，太阳症罢，但发潮热，手足 汗出，大便难而谵语者，下之则愈，大承气汤主之。

　　太阳症罢，但发潮热，已无表证矣。汗出大便难而谵语，皆下症，故用大承气汤。

　　阳明病，脉浮而紧者，必潮热发作有时；但浮者，必盗汗出。

　　阳明病中，复申脉浮而紧，即潮热发作有时者，亦不可早下，仍用太阳施治。发作有时，非发作定期，乃言发作时，必现太阳时候。例如辰巳潮热，属太阳之时；上半日潮热，属表邪之时。即脉但浮不紧，表邪轻者，亦见盗汗出，尚是柴胡症也。此示人不拘脉与症，但见表邪起影，即当从表治之。

　　柴胡防风汤柴胡 防风 干葛 甘草此散少阳阳明表邪之方。若恶寒身痛，加羌活。饱闷，加枳壳、浓朴；呕吐，加半夏、浓朴。

　　小柴胡汤柴胡 黄芩 广皮 甘草 半夏 人参此方和解少阳。若见恶寒身痛，仍加羌活，防风；口渴，去半夏，加天花粉；饱闷，去人参，加枳壳、浓朴；小便不利，加木通。

　　大柴胡汤柴胡 黄芩 广皮 甘草 半夏 大黄少阳表症未解，里症又急，用此方双解表里。口燥渴，去半夏；腹中胀，加枳壳；小便涩，加木通。

　　柴胡饮子此即小柴胡汤加大黄，大柴胡汤加人参，家秘治潮热便闭，本元虚者。去半夏，加当归、白芍，治血虚潮热，大便闭结。

　　羌活冲和汤 见发热。

　　导赤各半汤 见腹痛。

　　白虎汤 见口渴。

　　用此方，第一要分别有汗无汗，消水不消水，唇口焦与不焦，乃下手要诀也。

　　大干葛汤此从大柴胡汤双解少阳表里法中，化立此汤，双解阳明表邪未解，又见阳明里热有下症者。

　　三乙承气汤枳壳 浓朴 大黄 芒硝 甘草潮热，里症也。故一见下症，即用下法。

　　大陷胸汤 此方详注结胸症。

　　卷二

　　烦躁

　　烦躁有阴阳表里四条，按烦与躁，同一烦闷不宁也。身大热，脉浮大，有表症，无汗而烦，名曰烦热，宜发汗。身不大热，脉沉数，无表症，汗多而烦，名曰烦躁，宜清里。另有不发热，脉沉迟，口不消水而烦者，名曰阴躁，用温里。夫烦热，表症；烦躁，里症；阴躁，阴症。是以烦躁，宜分表里阴阳。若太阳中风，汗出而烦躁，脉反浮紧，发热恶寒，身疼痛，此太阳经营卫两伤之烦躁，大青龙汤主之。若身痛无汗，脉浮紧，身大热而烦，此太阳经寒伤营之烦躁也，冬月北方，用麻黄汤，三时南方，用羌活汤。若发热有汗而烦，脉浮缓，此太阳经风伤卫之烦躁也，冬月北方，用桂枝汤，三时用防风汤。若汗出不解而烦，渴欲饮水，小便不利，此太阳经热结膀胱之烦躁也，北方用五苓散，南方羌活木通汤。若发热无汗而烦，目痛鼻干，脉长浮洪，此阳明表症烦躁也，冬月葛根汤，三时升麻干葛汤。若有汗而烦，脉洪而数，口渴消水，此阳明里症烦躁也，白虎汤。若表邪尽散，脉沉而数，有下症而烦者，承气汤。若寒热呕而口苦，脉弦而烦者，此少阳半表半里烦躁也，小柴胡汤合栀子豆豉汤。

　　若腹胀便闭，有汗而烦躁，此少阳有下症烦躁也，大柴胡汤下之。又有积热内结，外不大热，手足反冷，脉沉而数，口渴饮水，时有汗出而烦者，宜用清里。又有表邪伏于经络，中焦凝滞，表热不能外发，遍身反冷，脉反沉伏而烦热，宜用升散。总之，有汗之烦躁，里症也，宜清热；无汗之烦躁，表症也，宜散表；脉浮之烦躁，表症也，宜散表；脉伏之烦躁，伏邪也，宜升提；沉数之烦躁，里热也，宜清热；沉迟之烦躁，里寒也，宜温经；杂症烦躁，另具大方条内。

　　太阳篇曰：伤寒欲自解者，必先烦，乃有汗而解，何以知之？脉浮，故知汗出解。

　　此首揭伤寒表症，若欲作汗，必先见烦热躁闷，呻吟不宁之候。何以知之？以浮脉见烦，故知汗出而解。

　　太阳病，初服桂枝汤，反烦不解者，先刺风池，风府，却与桂枝汤则愈。

　　太阳中风，当用桂枝解肌。今服后反烦者，太阳之邪充塞肌窍，刺风池、风府，泄其所郁之热，再与桂枝，则愈矣。

　　中风发热，六七日不解而烦，有表里症，渴欲饮水，水入即吐者，名曰水逆。五苓散主之。

　　多服暖水，汗出愈。

　　此条即太阳热结膀胱之烦。详注发热。

　　太阳脉浮动数，头痛发热，微盗汗出，反恶寒者，表未解也。医反下之，动数变迟，膈内拒痛，短气躁烦，心中懊 ，阳气内陷，心下因硬，则为结胸。大陷胸汤主之。

　　此条言表邪未解，误下变结胸，当用结胸法。

　　结胸症具烦躁者，即死。

　　结胸症见烦躁，则内水将竭矣，下之则死，不下亦死。

　　伤寒发汗，解半日许复烦，脉浮数者，可更发汗，宜桂枝汤。

　　发汗后，只解得半日许，又复烦，脉又浮数，不可更行麻黄，用桂枝汤解肌发汗。伤寒下后，心烦腹满，卧起不安者，栀子浓朴汤主之。

　　烦而腹不满，表症也；腹满不烦，里症也。既烦且满，虽经下后，邪在半表半里，故以栀子去烦，浓朴泄满。

　　伤寒医以丸药大下之，身热不去，微烦者，栀子干姜汤主之。

　　大下，过下也，肠胃因寒，用栀子去烦，加干姜以暖中。

　　下之后，复发汗，昼日烦躁不得眠，夜而安静，不呕不渴，无表症，脉沉微，身无大热者，干姜附子汤主之。

　　昼夜烦躁，乃是阳症。今以汗下后，夜则安静，且不呕不渴，外无表症，脉又沉微，身无大热，此本是阳症，因汗下太过，故用温中之药。

　　太阳中风，脉浮紧，发热恶寒，身疼痛，不汗出而烦躁者，大青龙汤主之。

　　太阳中风症，又见浮紧伤寒脉，发热恶寒，身疼痛，不汗出烦躁之伤寒症，故用大青龙汤，双解营卫之邪。

　　太阳病脉浮紧，无汗发热，身疼痛，八九日不解，表症仍在，此当发其汗。服药已微除，其人发烦热，目瞑，剧者必衄，衄乃解。所以然者，阳气重故也。麻黄汤主之。

　　麻黄汤主之一句，在当发其汗下看，从前诸注，皆误也。详注衄血条内。

　　服桂枝汤，大汗出后，大烦渴不解，脉洪大者，白虎汤主之。

　　伤寒无大热，口燥渴，心烦，背恶寒者，白虎加人参汤主之。

　　二条详注口渴。重在烦，故用白虎。

　　太阳病，若吐若下，若发汗微烦，小便数，大便因硬者，与小承气汤和之愈。

</div>
    <div class="pagination">
<a href="伤寒大白_page10.html">上一页</a><span>...</span><a href="伤寒大白_page6.html">6</a><a href="伤寒大白_page7.html">7</a><a href="伤寒大白_page8.html">8</a><a href="伤寒大白_page9.html">9</a><a href="伤寒大白_page10.html">10</a><span class="current-page">11</span><a href="伤寒大白_page12.html">12</a><a href="伤寒大白_page13.html">13</a><a href="伤寒大白_page14.html">14</a><a href="伤寒大白_page15.html">15</a><a href="伤寒大白_page16.html">16</a><span>...</span><a href="伤寒大白_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
