<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 31 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 31 页/共 44 页</h1>
    <div class="content">　　白凤膏〔自制。〕治虚劳内热骨蒸，咳嗽痰血。

　　乌嘴凤头白鸭〔一只，令饿透，将二地、二冬、青蒿、鳖甲、骨皮、女贞子各四两，共为末。每糯米一升，用药一两同煮，连汤水与食。令极肥，宰血陈酒冲服。将鸭去毛，挖净肚杂如常，用甜白酒，加盐煮烂，空心食之，更妙。食完再照上法用之。若作丸服，仍用煎药一料为细末，入鸭腹中，麻线札定，以清白人溺，煮烂，去骨，捣为丸服。〕此方滋阴除热，化痰止嗽，亦血肉有情之剂，虚劳之人、所宜常食，滋补圣品也。

　　四圣丸 治虚损如神。

　　紫河车膏〔八两。或用紫河车十具，如法制。〕龟甲膏〔八两。〕麋角胶〔四两。以上三味，名三益膏。〕人参〔八两，为细末，人乳拌蒸。或晒或烘干再拌，以重一斤为度。若肺间有火，咳甚痰多，不宜用参，以白茯苓八两代之。乳制拌蒸晒法如上。〕〔煎浓汤，和三益膏，隔汤顿化，捣为丸桐子大，空心白汤送下，三、四、五钱。〕此峻补精血之神剂，无有更出其右者，好色之人，及本元虚弱之体，或此丸，或卫生膏之属，预宜常服。若已成虚劳内热骨蒸等症者，更宜参以壮水滋阴除热之品，如二地、二冬、鳖甲、骨皮类是也。

　　卫生膏 虚弱人宜服之，久自神效。

　　人参 黄 〔二味肺有热者去之。〕生地 熟地 天冬 麦冬 枸杞 牛膝 圆肉 北五味〔以上即集灵膏，加圆肉五味、黄 。〕熬成膏。再加鹿角胶〔真阴虚者，用麋角胶。〕龟甲胶 全虎骨胶〔全具，去尾骨，浸三日，刮去黑秽，微煮一滚，再刷洗净，煎三日夜，去骨熬膏。〕霞天膏〔黄牛肉去皮，油水浸去血水，频换水，乃得不 气，煎浓汁熬膏。〕梨汁膏〔自煎，上十四味，各等分，五味子减半。〕此方益气血，生津液，补精髓，壮筋骨，老人常服，能壮阳生子，诚卫生之神丹也。

　　资生丸〔亦可小剂作煎。〕健脾开胃，消食止泻，调和脏腑，滋养荣卫，神效不能尽述。

　　人参〔补脾胃之元气。〕白术〔健脾胃之阳。陈壁土拌蒸，借其土气以助之，蜜同乳九制，制其燥性以驯之。各三两。〕茯苓〔一两五钱。〕炙甘草〔五钱。〕山药〔蒸。〕白扁豆〔去壳炒。〕莲肉〔去心炒。〕芡实〔炒，各一两五钱。〕米仁〔补脾之阴，淘净炒，三两。〕藿香叶〔五钱。〕白蔻仁〔去衣炒，三钱。〕橘红〔辛香以疏其滞气。〕楂肉〔炒，各二两。〕麦芽〔炒，一两五钱。〕神曲〔消导以助其健运。二两。〕桔梗〔为舟楫之剂。焙五钱。〕川连〔泻脾胃之火。酒炒。〕泽泻〔利脾胃之湿，炒。各三钱。〕〔蜜丸弹子大，重四、五钱，白汤化服。〕此调补脾胃之圣剂，方下所治，非为虚劳设也，然虚劳症最重脾胃，如胃虚食少，脾虚不运，食难消化，痞痛溏泻，不得已而用参、术，此方近之。以方中补脾阴药偏多，况术经乳蜜九制，不致香燥太过，大犯阳旺阴消之害。按嘉言论参术膏一方，谓治虚劳，药品精贵，功用神速，莫逾于此。愚谓此其论症属气虚者，服之则神耳。

　　大黄 虫丸《金匮》云：五劳虚极羸瘦，〔经谓五劳所伤，久视伤血，久卧伤气，久坐伤肉，久立伤骨，久行伤筋，是气血肉骨筋，各有虚劳病也。然必至脾胃受伤，而虚乃难复。故虚则羸瘦，大肉欲脱也。〕腹满，〔脾不健运也。〕不能饮食。〔胃不容纳也。〕食伤、忧伤、饮伤、房室伤、肌伤、劳伤、经络营卫气伤，〔言其受病之源不同，皆可以渐而至极。〕内有干血，〔诸伤脏腑，则真气不能统血于周身，荣血痹着而不行于经络，痛积不散，内有干血，〕肌肤甲错，〔甲错者，如鳞也。〕两目黯黑，〔肝主血。主目、干血之气内乘于肝，则上熏于目而黯黑。〕缓中补虚，此丸主之。〔瘀血得去，饮食自进，则气自复，故为缓中补虚。〕大黄〔酒蒸。〕 虫〔各三两。〕 干漆〔炒至烟尽。〕 虻虫〔去足翅炒。〕 蛴螬〔炙。〕 水蛭〔炒至枯黄，各五钱。上四味太峻，去之。或止用干漆二两。〕桃仁〔皆破血行瘀之品，君以大黄，是听令于将军矣。去皮尖，炒。三两。〕黄芩〔以清热血，久必生热也。酒炒一两。〕 杏仁〔利气。以气滞则不行也。去皮尖三两。〕 生地〔四两。〕芍药〔收养阴血，酒炒。三两。〕甘草〔调和诸药，一两。〕〔共十二味为末，蜜丸小豆大，酒送五丸，日三服。〕比方破血行瘀，乃世俗所称干血劳之良方也。内有干血，瘀积之久，牢不可破，新生之血，不可周灌，与日俱积，决无生理。仲景施活人手眼，以润药润其血之干，以蠕动啖血之物，行其死血，峻药缓图，陆续渐除，俾瘀积去而虚劳庶几可复，真死里求生之方也。嘉言云：有劳之极，血痹不行，日就干枯，皮鲜滑泽，面无荣润，于是气之所过，血不为动，徒蒸血为热，或日哺，或子午，始必干热，候蒸气散，微汗而热解，日复一日，热蒸不已，阴尽血枯，不死何待。甚有热久则蒸其所瘀之血，化而为虫，遂成传尸劳症。又云：尝观童子脏腑脆嫩，才有寒热积滞，易于结癖成疳，待其血痹不行，气蒸发热，即不可为。女子血干经闭，发热不止，痨瘵之候更多，待其势成，纵有良法，治之无及。倘能服膺仲景机先之哲，于男子、女子瘵病，将成未成之际，胃气尚可胜药，宜急导其血，同人参以行之，如琼玉膏中加桃仁泥、大黄末之属，或用此丸，以琼玉膏润补之药送之，行瘀退热，全生保命，所关甚大，第牵常者，弗能用耳。愚按此方，乃攻击之剂，因干血而设，非虚劳常用之方，若见之不真而误投，多速之毙矣。

　　獭肝散 治传尸劳瘵。〔必有恶虫，须用乳香，熏病患手背，以帛复之，良久出毛长寸许，白而黄者可治，红者少难，青黑者即死。若熏之良久无毛者，属寻常虚劳瘵。又法病患吸安息香烟不嗽者，非传尸也。〕獭肝〔一具，炙干。为末，水服二钱，每日三服，以痘为度。外用炙干桃树头、柳树头捣烂，入麝香、雄黄末拌匀烘热，擦脊骨四肢关骨之处。更用百部一斤，桃叶四两，煎汤。四周蜜围，不使有风，中生炭火一盆，热后洗浴，早晚洗，而房中常烧玉枢丹，鼻闻此气，可以杀虫。〕此杀虫之剂也。虚劳热蒸，积久则生恶虫，食人脏腑，同气连枝，多遭传染，甚至灭门。法当补虚，以复其元，杀虫以绝其根。能杀其虫，虽病者不生，亦可绝其传疰。《金匮》之于虚劳门后，附獭肝散一方，岂无意哉。他如獭爪、雄黄、桃仁、雷丸、青蒿、百部，皆虚劳症杀虫应用药物，不可不考。刘氏云：凡童子室女，不生欢笑，及鳏、寡、僧、尼，情志抑郁，郁则热蒸，久而生虫，虫侵脏腑骨髓之中，遂难疗治。此症初起，只宜畅达情志，恬淡静养，内服宣发郁热，如逍遥散之剂，不使内热，外用擦洗之法，以图万一之侥幸。凡近视此病者，不宜饥饿，虚者须服补药，宜佩安息香及麝香，则虫鬼不敢侵也。

　　长春广嗣丹 大补真阴壮肾阳，固精、填髓、骨筋强，百龄老人当益壮，此是人间第一方。〔余于都门，见壁贴驴肾长龟丸，心奇此方，重价相购，终秘不传。后遇一异士，于无意中得之。据云：系禄山进献，明皇服之有效，因御制此赞，其说虽近荒唐，然就方观之，洵足珍也。修合服之者，固有大效，因刊之当世，以公诸同好。〕生地〔八两，砂仁细末一两，酒拌，九蒸九晒。〕萸肉〔蒸，晒干。〕枸杞〔晒干。〕菟丝〔自制。〕牛膝〔酒蒸晒干。〕无冬〔去心，晒干。〕麦冬〔去心，晒干。〕杜仲〔补肾，盐水炒。〕山药〔蒸晒。〕茯苓〔补脾。〕人参〔量加。〕北五味〔补肺，焙干。〕柏仁〔焙干。〕归身〔补心。酒洗，晒干。〕补骨脂〔黄柏青盐，煎浓汁，浸三日夜，晒干，胡桃油拌炒。〕巴戟天〔酒浸，焙。〕肉苁蓉〔助其真阳，酒洗，去甲。

　　切片晒干。〕莲须 覆盆子 沙苑蒺藜〔固其元精。炒。以上各晒干，净药四两。〕鹿角胶 龟甲胶〔各一斤。〕虎骨胶〔半斤，俱酒顿膏。〕鳔胶〔炒，净一斤。〕猪脊髓〔四十条。〕黄牛肉精羊肉 黑狗肉〔各十斤，煎膏。各加砂仁末一两。〕紫河车〔皆气血之属，补精之效捷。十具以上。制法同前法。〕狗阴茎〔治阴痿不起，令坚强热大。白马阴茎，驴阴茎，功用相同。此三物，房术方中每用之。四十条，一百条止。连骨打扁，蛇床子二两，蒸酒涂炙，子不用。〕驴阴茎〔四条，制法同上。〕雄晚蚕蛾〔强阳不痿，止精不泄。晚蚕取其敏于生育。炒。去足翅，四两。以上三味如无，不用亦可。〕〔共三十二味。诸胶髓丸如桐子大。空心淡盐汤，饥时陈酒各送下四、五钱，美食压之。〕若肥人肉多湿痰，用七宝美髯丹全方，赤、白何首乌〔黑豆拌，蒸晒九次。各一斤。〕赤、白茯苓〔各半斤。〕枸杞、菟丝、牛膝、当归、补骨脂〔各半斤，此原方只四两。〕仍用人参，再加茅术，〔一斤。〕沉香、砂仁〔各四两。〕后龟、鹿等药同上。

　　此方峻补其肾为主，而兼调其五脏为佐。经曰：肾者主蛰，封藏之本，聚精之处也。为真阴之脏，乃先天之本，性命之根。故肾之精，贵欲其藏，然精又化生于五脏，肾持受而藏之耳。故五脏和而精自生，肾得补而封藏称职，所谓精盈则气盛，气盛则神全，神全则身健，身健则无病而可长春广嗣矣。凡丈夫中年，觉阳衰精薄，便可服饵。药虽三十二味，俱同类有情之剂，并无错杂之品，譬如韩信之兵，多多益善耳。相火易动，及阴虚内热者，切不可服，服之则反生别病也。按此方非为治虚劳而设，而仍附于后者，以人之致虚，皆由于欲，故虚而火旺者，既有保阴、六味、左归、回生之属以治之，虚而火衰者，如八味、右归之属，皆可选用。若阳事短小，易痿易泄，精薄精寒，因无子嗣者，此方服之，不惟无损，且有大益。润而不燥，温而不热，较房术方，一派辛热杂伯之剂，相去天渊矣。

　　劳症脉见虚数难治，若六至以上必死。结脉代脉见者死。身热死，而脉涩小者死。〔涩小为精血俱伤，外内俱热，立耗亡矣。〕两手脉弦，木克土败。若左手脉细，右手浮大劲急，亦木克土败而主死。失血诸症，身凉脉缓小者可治，身热脉数大者难治，〔阳盛阴衰故也。〕更见咳逆气上气，不得卧必死。

　　虚劳不能服参、 ，为不受补者死。〔阴虚补阳，则阳愈亢而阴愈虚，咳频咽痛、痰红、上焦诸热悉加。〕劳嗽声喑者死。一边不能睡者，〔皆肺败之症。〕劳症久泄者死。大肉去者死、〔皆脾败之症。〕咳不止而白血出者死。〔金受火刑，伤极则白沫出。盖血竭于肺，乃为白涎白液，涎液虽白，实血所化。一谓白血，浅红色，而似肉似肺者。〕劳症久而嗽血，咽疼无声，此为下传上；若不咳不疼，久而溺浊脱精，此谓上传下，皆死。

　　卷十一·书集　虚劳

　　举例

　　一 一人患阴虚内热。仲淳曰：法当用甘寒，不当用苦寒，然非百剂不效，慎勿更吾方，欲加减，使吾徒略为增损也。药用二冬滋阴清肺，苏子、枇杷叶、贝母下气消痰，桑皮泻火，骨皮、鳖甲、除蒸，白芍、五味、收敛，果百剂而安。大抵此症，伤损未重，内热未甚，初起即便调治，大剂久服自效。

　　二 一人患目珠痛，如欲坠，胸胁及背，如捶碎状，昼夜咳嗽，眠食俱废，自分不起。仲淳令日进童便三大碗，七日下黑血无数，病即除，嗽热如故。再投二冬、童便，以清肺热，苏子、橘红、枇杷叶、贝母、竹沥以下痰气，青蒿、鳖甲、白芍以治肝火，久之未痊。病家疑其虚，自投黄二钱，入药尝之，竟夕闷热不寐，始守前方，兼服噙化丸不辍，逾月而平。盖此病本于亲丧过哀，更触恼怒，肺经热甚，肝火上冲所致，故不宜参、 。

　　三 一童子年十五，患寒热咳嗽，面赤鼻塞，夜剧。家人以为伤风。仲淳视之曰：阴虚也。盖伤风之症，面色宜黯，今反赤而明；伤风发热，必昼夜无间，今只夜剧。鼻塞者，因火上升壅肺，故鼻塞，以是知其阴虚也。投龟甲以除寒热，生地以补肾阴，麦冬、桑皮、贝母、沙参、百部清肺降火，五味救肺敛火，不四剂而安。

　　四 一人客邸耽于青楼，且多拂意之事，至冬底，忽大发寒热咳嗽。医者皆用发表和解，以外感治之。神色消耗，脉数虚中，时复一结，咳嗽有血，卧不贴席。仲淳曰：此阴虚症也。水亏火旺，故脉虚数；内有瘀血，故脉时见结，肺肝叶损，所以卧不能下，症属不治。况误认外感，多服发散，复蹈虚虚之戒耶！不数日而殁。

　　五 一人形体卑弱，神气短少，且素耽酒色，时常齿衄。春间偶患右乳傍及肩背作痛异常，手不可近，扪之如火，日夜不眠。医用桃仁、红花、乳、没、延胡、灵脂等药二十余剂，不效。仲淳诊视，六脉虚数，肝肾为甚，断为阴虚火旺之症。当滋养阴血，扶持脾胃，俾阴血渐生，虚火降下，则痛不求止而自止。如必以和伤治痛为急，则徒败胃气，克削真元，非所宜也。疏一方付之，用地、芍、枸杞、牛膝、麦冬滋养阴血，石斛、甘草扶持脾胃，桑枝、续断、丹皮调和血脉，嘱其十剂方有效。以阴无骤补之法耳。服至八剂后，脉气渐和，精神渐旺，向未出房室，至此则能步至中堂，但痛处未尽除，然而生机则跃如矣。惜其欲速太过，惑于浅见，弃置不服，复以前方杂进。一月后胃气果败，作呕逆；阴血愈耗，发潮热；脾气伤尽，作腹胀，再半月而死矣。

　　六 一人病失血，岁二、三发。其后所出渐多，咳嗽发热，食减肌削，屡至小康，不以为意。夏秋间偶发寒热如疟状，每夜达曙，微汗始解。嗣后寒热稍减，病转下痢，进以参、术，胸膈迷闷，喉喑窒塞，服茯苓、山药，预收红铅末，下黑血块数升，胸喉顿舒，面容亦转，以为得竹破竹补之法也。

　　加用桂、附二剂，于是下利昼夜十数行，饮食难入，神识不清，病转增剧。嘉言诊之，脾脉大而空，肾脉小而乱，肺脉沉而伏。病者问此为何症？曰：此症患在亡阴，今反用峻热之药，如权臣悍帅，不至犯上无等不已。行期在立冬后三日，于今计之，不过信宿，无以为方也。何以言之？经曰：暴病非阳，久病非阴，则数年失血，其为阳盛阴虚无疑。况食减而血不生，渐至肌削而血日槁，虚者益虚，盛者益盛，势必阴火大炽，上炎伤肺，咳嗽生痰，清肃下行之令尽雍。由是肾水无母气以生，不足以荫养百髓，柴闸极瘦损，每申酉时，洒栗恶寒，转而热至天明，微汗始退，譬如夏日炎蒸，非雨不解，身中之象，明明有春夏无秋冬。用药方法，不亟使金寒水冷，以杀其势，一往不返矣。乃因下利，误用参、术补剂，不知肺热已极，上有从皮毛透出一路；今补而不宣，势必移热于大肠，所谓肺移热于大肠，传为肠 者是也。至用红铅末下黑血者，盖阳明之血，随清气行者，久已呕出，其阴分之血，随浊气行至胸中，为膜原所蔽，久瘀膈间。得经水阴分下出之血，引之而走下窍，声应气求之妙也。久积顿宽，面色稍转，言笑稍适者，得其下之力，非其补之之力也。乃平日预蓄此药，必为方士所惑，见为真阳大亏，遂放胆加用桂、附、燥热，以尽劫其阴，致两尺脉乱，火燔而泉竭，脾胃脉浮，下多亡阴，阳无所附，肺脉沉伏。金气敛缩不行，神识不清，而魄已丧矣。昔医云：乱世混浊，有同火化。夫以火济火，董曹乘权用事，汉祚焉得不终耶！七 一人劳心太过、因食海鲜，呕血有痰，喉间如鲠。日晡烦热。士材诊之曰：六脉不数，惟左寸涩而细，右关大而软，思虑伤心脾也。以归脾汤大剂，加生地、麦冬、丹皮、丹参二十余剂，而症减六、七，兼服六味丸，三月遂不复发。

　　卷十二·书集

　　咳嗽

　　咳嗽必由于肺，故黄帝有肺令人咳之问。而岐伯则曰：五脏六腑，皆令人咳，非独肺也。皮毛者，肺之合也，皮毛先受邪气，邪气以从其合也。其寒饮食入胃，从胃脉上至于肺，则肺寒，肺寒则外内合邪，因而客之，则为肺咳。此举形寒饮冷，伤肺致咳之一端耳，形寒者，外感风寒也；饮冷者，内伤寒冷也。然六气不独风寒乘肺致咳，其火、暑、湿、燥皆能乘肺，皆足致咳，各有的症可凭。又曰：五脏各以其时受病，非其时，各传以与之。乘秋则肺先受之，乘春则肝光受之，乘夏则心先受之，乘季夏则脾先受之，乘冬则肾先受之。言四脏各以其时，先受邪为病，次便及乎肺而为咳，故曰五脏六腑皆令人咳，然其实无有不关于肺，况外邪中于皮毛，而内应于肺也。即内伤之咳，亦无有不关于肺。故以内经于五脏六腑分别咳状之下，又申之曰：此皆聚于胃，关于肺，故使人多啼唾而面浮肿气逆也。聚于胃者，胃为脏腑之根本也，关于肺者，肺为脏腑之华盖也。尝考无择有三因，丹溪有六咳，名虽多种，总不出于外感内伤。

　　而治咳之法，亦当知重肺胃二经。然于外感内伤之中，又惟风寒劳损，二者居其八九。景岳云：风寒者，责在阳实，治宜辛温散邪，则肺清而咳愈，最忌寒凉收敛，如经所谓肺欲辛者是也。劳损者，责在阴虚，治宜甘以壮水，润以养金，则肺宁而嗽愈，最忌辛香燥热，如经所谓辛走气，气病无多食辛者是也。至若因火、因暑、因湿、因燥，各从本门似施治。其因痰饮者涤其饮，因气逆者降其气，因食积者消之，因积热者清之，金虚则崇土，郁甚则舒肝，随其所见之症而理之。《金匮》论咳有肺痿、肺痈、肺胀之辨，所当详究。赵氏云：水冷金寒而咳，当用八味丸。仲淳虽论气虚、阳虚、喘咳者绝少，然此等治咳之法，亦宜留心，以尽病变之无穷，则治咳之能事毕矣。

　　疏邪利金汤〔见伤风。〕原方〔疏邪利肺。〕如外感风寒，内伤寒冷咳嗽者，〔寒冷入胃，从胃脉上至于肺，则肺寒，外内合邪，故咳。〕可加半夏。以治胃寒。

　　此治感冒风寒咳嗽之剂，果系形寒饮冷致咳，可加姜、夏，否则肺热还伤肺矣。

　　清金膏 加减清宁膏 噙化丸 琼玉膏〔俱见虚劳。〕皆治阴虚咳嗽。

　　风髓汤牛髓〔一斤。〕白蜜〔半斤，同煎沸，以绢滤去渣，入下三味。〕杏仁〔去皮尖，四两，研如泥。〕山药〔炒，四两，研细。〕胡桃仁〔去皮，四两，研如泥。〕〔同入瓶内，油纸封口，隔汤煮一日，早晚白汤化服三、四匙。〕一方用牛酥、白蜜、杏仁名蜜汗煎。〔煎法同上。〕八仙玉液〔自制。〕治阴虚咳嗽痰血最效。

　　藕汁〔性寒带涩，涤热止血，二杯。〕梨汁〔降火消痰，定喘止嗽。〕蔗浆〔消痰止咳。〕芦根汁〔清胃止呕，各一杯。〕茅根〔凉金定喘。水煎取浓汁一杯，再同汁浆乳顿滚。〕人乳〔补阴养血。〕童便〔引火下行，各一杯。〕生鸡子白〔三枚。〕和匀，频频服之。余尝用米仁 山药 莲肉〔保脾。〕麦冬〔各一两。〕白花百合〔清肺，二两。〕枇杷叶〔降气，十片。〕煎浓汁〔一碗。〕冲入玉液，再加贝母末，真柿霜〔消痰。〕和匀，频频饮之。〔即垂绝者，尚可延生。〕此七方皆甘润之剂，劳损之咳，择而用之。一方但用枇杷叶去毛，蜜炙煎膏，白蜜饴糖收之，亦有效验。

　　泻白散〔见火。〕此治肺热咳嗽之剂，虚火加甘寒，实火加苦寒。按《金匮》云：咳而上气，其人喘；目如脱状，此为肺，胀。仲淳言肺胀，乃系肺热极所致，当清金降气。本方宜加黄芩、石膏、知母、花粉之属。

　　顺气开痰饮〔见中风。〕此治气逆咳嗽之剂。

　　二陈汤〔见中风。〕此治痰饮咳嗽之剂，虚者用四君子汤。

　　保和丸〔见泄泻。〕此治食积咳嗽之剂，加减用之。

　　百部膏〔一味熬膏蜜收。〕此治虫啮肺咳之剂，必胸中饥时则痛，唇上白点如粟者，用之方效。

　　卷十二·书集

　　肺痿

　　《金匮》云：其人咳，口中有浊唾涎沫，脉数虚者，此为肺痿。或从汗出，或从呕吐，或从消渴，小便利数。或从便难，又被快药下利，重亡津液，故得之。治肺痿，大要当以甘草汤调和营卫为君，臣以润燥、清热、降气、消痰之剂，煎膏时时噙化，缓以图之，方可挽回于万一。若大驱涎沫，欲求速效，反速毙也。

　　《金匮》甘草汤 治肺痿咳嗽，唾涎沫不止。〔肺热而痿，清肃失令，则上输之精气，不能收摄运化，故吐浊涎。〕甘草〔一味水煎，频饮之，热自渐化。但最难服处，半月后方得效。〕加二冬、百合、梨汁、贝母、苏子、枇杷叶皆可用。

　　此治痿独取阳明之义。徐忠可云：余外家病肺痿，初时痰沫成碗，服一味甘草汤，半月始痰少而得愈。

　　卷十二·书集

　　肺痈

　　《金匮》云：若口中辟辟燥，咳则胸中隐隐痛，脉数实者，此为肺痈。始荫可救，脓成则死。又云：咳而胸满，振寒脉数，咽不干渴，时出浊唾腥臭，此为肺痈，久之吐脓如米粥者死。嘉言云：凡见咳逆上气，即宜防痈痿之症。肺受火热熏蒸，即血为之凝，血凝即痰为之裹，遂成小痈。若能初起即识，当血结而脓未成之时，急泻其肺，方为恰当。迨至血化为脓，泻之无益，肺叶朽坏，倾囊吐出而死。

　　间有痈小，气壮胃强善食，其脓不从口出，或顺趋肛门，或旁穿胁肋，仍可得生，然亦不过十中二、三耳。

　　《金匮》葶苈大枣泻肺汤 治肺痈，喘不得卧。

　　甜葶苈〔泻其肺实，下其败浊，不致腐溃吐脓。二、三钱。〕大枣〔固脾胃之元，数枚。〕或合甘桔汤。〔亦治肺痈之剂。〕如连翘〔能散血结气聚。〕牛蒡〔能散诸痈肿毒。〕金银花〔解毒圣药。〕陈年芥卤〔肺痈神丹。〕贝母〔散结消肿。〕花粉〔清热消肿。〕皆可采用。

　　此治肺痈吃紧方也，随症加减治之。

</div>
    <div class="pagination">
<a href="顾松园医镜_page30.html">上一页</a><span>...</span><a href="顾松园医镜_page26.html">26</a><a href="顾松园医镜_page27.html">27</a><a href="顾松园医镜_page28.html">28</a><a href="顾松园医镜_page29.html">29</a><a href="顾松园医镜_page30.html">30</a><span class="current-page">31</span><a href="顾松园医镜_page32.html">32</a><a href="顾松园医镜_page33.html">33</a><a href="顾松园医镜_page34.html">34</a><a href="顾松园医镜_page35.html">35</a><a href="顾松园医镜_page36.html">36</a><span>...</span><a href="顾松园医镜_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
