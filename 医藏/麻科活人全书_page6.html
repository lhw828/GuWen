<!DOCTYPE html>
<html>
<head>
    <meta charset="UTF-8">
    <title>麻科活人全书 - 第 6 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麻科活人全书 - 第 6 页/共 42 页</h1>
    <div class="content">　　麻疯疮证治

　　用解毒汤（见一百另七条）。有用大连翘饮（见十八条）。加金银花者。

　　增订治麻问答捷要

　　一问曰。麻之初出。何以知其发于肺胃二经。答曰。肺主一身之皮毛。胃乃主纳五谷。若皮肤坚浓。腠理闭密。而麻难现。毛孔开豁。毒从里出。而麻易透。胃火壅滞。故不能食。火邪清消。而口能餐。是以知也。所以治麻之法。初时专以发散解表清胃火为主。宜用加减参苏饮。去桔梗、甘草。加连翘、牛蒡子、荆芥、防风、石膏治之。又问曰。假如用加减参苏饮。发散不出。何以治之。答曰。以麻黄散发之。或以三仙散发之即出。

　　加减参苏饮

　　紫苏叶　前胡　粉葛　茯苓　枳壳　桔梗　甘草　生姜　葱白引。水煎服。

　　麻黄散

　　麻黄（蜜同酒炒黑）　枳壳　赤茯苓　木通　苏叶　前胡　葛根　连翘　牛蒡子　蝉蜕　红花葱白引。水煎热服。

　　三仙散

　　红花　牛蒡子（炒）　穿山甲（炒成珠）　水煎热服。

　　二问曰。麻证忌用人参、半夏、升麻。而痘证又用升麻代犀角以补其气。何以辨。答曰。麻乃肺胃蕴积热毒而发。不宜内实。又不宜温补。而最喜清凉。夫麻出于六腑。所以先动阳气。阴血多亏。阳者气也。故不浆。升麻能升动阳气上冲。是以麻证最忌。痘出于五脏。宜内实。最喜温补而助脓。其以升麻代犀角者。乃生犀地黄汤（见八十二条）中。用升麻以引生地黄。而入足阳明胃经耳。

　　朱曰　麻出六腑。最喜清凉。痘出五脏。最喜温补。此条发明用升麻代犀角之法。

　　三问曰。麻疹初出。咳嗽。何以治之。答曰。麻初出咳嗽。宜用加减泻白散。去人参、甘草、糯米。合三味消毒散。去甘草。或用白虎汤。除去甘草、粳米。合三味消毒散。去甘草。或以三拗汤治之。如或不效。用加味五仙散。去桔梗、芽茶、加牛蒡子、麦冬主之。

　　朱曰　此条发明初出咳嗽治法。

　　加减泻白散

　　治肺炎喘嗽。

　　桑白皮（蜜炒）　地骨皮　炒甘草　人参　白茯苓　肥知母　枯黄芩　粳米一撮引。

　　三味消毒散

　　牛蒡子（炒二两）　荆芥（二钱五分）　每用三钱。水煎服。（按原刻遗甘草一味）

　　白虎汤

　　清肺金，泻胃火。

　　石膏　知母　炙甘草　粳米一撮引。

　　三拗汤

　　治风寒伤肺而咳。误行敛肺而壅。咳嗽喘急。

　　麻黄（不去节三钱）　杏仁（连皮尖用二十粒）　生甘草（一钱）　水煎服。

　　加味五仙散

　　治咳嗽不止。

　　知母　贝母（各二钱）　款冬花（四钱）　桑白皮（七）　桔梗（七钱）　芽茶（五钱）　为末。每用一钱。杏仁煎汤下。

　　四问曰。麻证发热。五六日。欲出不出。或作惊候。吐泻交攻。何以治之。答曰。发热而麻欲出不出。乃淫火之毒。内相攻搏。以致胃家受火邪之毒而作吐泻。急宜分利。而兼清胃泻火。以加味导赤散主之。兼惊者。加辰砂滑石粉、调服。万无一失。或以麻黄散、去升麻。济生散等剂治之。

　　朱曰　此条发明欲作惊候。吐泻交攻治法。

　　加味导赤散

　　治心胃。利小便。止惊泄。

　　薄荷叶（四钱）　生地黄（酒洗）　木通　元参　车前子　连翘　淡竹叶（各七钱）　黄连（三钱）

　　灯心、石膏引。

　　麻黄散

　　麻黄（去根节水煮打去绿汁，尽用酒蜜拌炒如煤用）　升麻（酒炒）　人中黄（瓦盛火　）　牛蒡子（炒）　蝉蜕（去头足）　水煎服。

　　济生散

　　治麻欲出不出。而生杂证。入口即效。

　　紫草茸　梅蕊　凤尾草　郁金（各一钱）　牛黄（一分）　穿山甲（五分）　蝉蜕（去头足一钱）为末。麦冬煎汤下一钱。

　　五问曰。麻出一日而又收。腹中作胀喘急者。何也。答曰。出而又收。乃为风寒所触。腹中作胀。乃是麻毒内攻。喘急者。乃是麻毒攻胃。急宜早治。若迟。则传三经而难治矣。当以葛根疏邪汤。加栝蒌仁、石膏、枳实、主之。或以回生清毒散治之。使麻毒内解。则无后患矣。

　　朱曰　此条发明麻出又收。腹胀喘急治法。

　　葛根疏邪汤

　　葛根　防风　荆芥　苏叶　牛蒡子　连翘　地骨皮　前胡　赤茯苓　枳壳　木通　水煎服。

　　回生消毒散

　　治麻出而又收。腹胀喘急。

　　牛蒡子　蟾酥（二钱）　地龙（即蚯蚓晒干去土各二钱）　僵蚕　贝母　防风　荆芥（各一钱）为末。以淡竹叶煎汤下末一钱。

　　六问曰。麻证服发散解毒之剂。麻不出而发斑。何以治之。答曰。麻证服发散解毒药。麻不出而发斑。乃心经君火盛而毒内攻也。当用通利之剂。名为釜底抽薪。使内热一解。则麻易出。纵不出亦不为害。以化斑解毒汤去升麻主之。或以清宁散加减治之亦可。

　　朱曰　此条发明麻变斑证治法。

　　化斑解毒汤

　　元参　知母　石膏　牛蒡子　连翘　升麻　人中黄（火　另研用）　大黄（酒蒸）　淡竹叶　水煎。调人中黄服。

</div>
    <div class="pagination">
<a href="麻科活人全书_page5.html">上一页</a><a href="麻科活人全书.html">1</a><a href="麻科活人全书_page2.html">2</a><a href="麻科活人全书_page3.html">3</a><a href="麻科活人全书_page4.html">4</a><a href="麻科活人全书_page5.html">5</a><span class="current-page">6</span><a href="麻科活人全书_page7.html">7</a><a href="麻科活人全书_page8.html">8</a><a href="麻科活人全书_page9.html">9</a><a href="麻科活人全书_page10.html">10</a><a href="麻科活人全书_page11.html">11</a><span>...</span><a href="麻科活人全书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
