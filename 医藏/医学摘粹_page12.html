<!DOCTYPE html>
<html>
<head>
    <meta charset="UTF-8">
    <title>医学摘粹 - 第 12 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学摘粹 - 第 12 页/共 64 页</h1>
    <div class="content">　　四诊要诀　闻声

　　辨声于言

　　好言者，热病也。懒言者，寒病也。发言壮厉者，实也。发言轻微者，虚也。欲言不能复言者，气已夺也。

　　谵言妄语、不别亲疏者，神明已失也。如失音声重，内火外寒之病也。疮痛流连，劳哑之病也。如小儿抽风不语，大人中风不语，皆极危之候也。

　　四诊要诀　问证

　　问视五入以察病情

　　肝主五色，肺主五声，前已详言之矣。如心主五臭，凡病者喜臭恶臭，皆主于心，此统而言之也。若分而言之，则自入喜焦，病生心也。入脾喜香，病主脾也。入肾喜腐，病生肾也。入肺喜腥，病生肺也。入肝喜臊，病生肝也。脾主五味，凡病者喜味恶味，皆主于脾，此统而言之也。若分而言之，则自入喜甘，病生脾也。

　　入肝喜酸，病生肝也。入心喜苦。病生心也。入肺喜辛，病生肺也。入肾喜咸，病生肾也。肾主五液，凡病者多液少液，皆主于肾，此统而言之也。若分而言之，则自入出而为唾，病生肾也。入心出而为汗，病生心也。入肝出而为泪，病生肝也。入脾出而为涎，病生脾也。入肺出而为涕，病生肺也。其色之顺逆、声之微壮、法同推也。

　　四诊要诀　问证

　　问精神以察盛衰虚实

　　凡病朝慧者，以朝则人气始生，卫气始行，故慧也。昼安者，以日中则人气长，长则胜邪，故安也。夕加者，以夕则人气始衰，邪气始生，故加也。夜甚者，以夜半人气入脏，邪气独居于身，故甚也。此百病消长，邪正进退之常也。凡病来潮，发作之时，精神为贵。病至精神不衰，则为邪气不能胜正，正气实也。病至精神困弱，则为正气不能胜邪，正气虚也。

　　四诊要诀　问证

　　问昼夜起居以辨阴阳气血

　　凡病昼则增剧烦热，而夜安静者，是阳自旺于阳分，气病而血不病也。凡病夜则增剧寒厥，而昼安静者，是阴自旺于阴分，血病而气不病也。凡病昼则增剧寒厥，而夜安静者，是阴上乘于阳分之病也。凡病夜则增剧烦热，而昼安静者，是阳下陷于阴分之病也。凡病昼夜俱寒厥者，是重阴无阳之病也。凡病昼夜俱烦热者，是重阳无阴之病也。凡病昼则寒厥，夜则烦热，名曰阴阳交错者，饮食不入，其人之死，终难却也。

　　四诊要诀　问证

　　问饮食以辨寒热虚实

　　凡食多气盛，此其常也。若食多气少，非胃病火化，即新愈之后，贪食而谷气未足也。凡食少气少，此其常也。若食少气多，则必是胃病不食，肺病气逆，两经之愆也。喜冷者，中必有热；喜热者，中必有寒；虚热则饮冷少，实热则饮冷多，虚寒则饮热少，实寒则饮热多，是寒热虚实，辨在多少之间也。如伤食不思食。若杂证思食，为有胃气则生，绝食为无胃气则死。

　　四诊要诀　问证

　　问大小便以辨寒热虚实

　　大便之利不利，关乎里之虚实也。闭者为实，若内外并无热证，则为阴结便闭也。通者为虚，若内外并无寒证，则为阳实热利也。小便之红与白，主乎里之寒热也。红者为热，若平素浅红淡黄，则为阴虚也。

　　白者为寒，若平素白浑如米泔，则为湿热所化也。

　　四诊要诀　问证

　　附录十问歌

　　一问寒热二问汗，问其寒热多寡，以审阴阳，以辨真假。问其汗之有无，以辨风寒，以别虚实。

　　三问头身四问便，问其头痛为邪甚，不痛为正虚。暴眩为风火与痰，渐眩为土虚气陷。问其身之部位，以审经络。亦以一身重痛为邪甚，软弱为正虚。问其小便红白、多少，大便秘溏，清谷、清水以辨寒热虚实。

　　五问饮食六问胸，问饮食以察其胃气之强弱。问胸者，该胃口而言也。浊气上干，则胸满痛为结，胸不痛而胀连心下为痞气。

　　七聋八渴俱当辨，问聋者，伤寒以辨其在少阳与厥阴，杂病以聋为重，不聋为轻也。问渴者，以寒热虚实俱有渴，大抵以口中和，索水不欲饮者为寒；口中热，引饮不休者为热；大渴谵语，不大便者为实；时欲饮水，饮亦不多，二便通利者为虚。

　　九问旧病十问因，问旧病以知其有素病与否，问其致病之因，以为用药之准。

　　再将服药参机变。

　　表里寒热补泻之中，自有神机变化之妙。

　　妇人尤必问经期，迟速闭崩皆可见。

　　妇人以经为主，问其有无迟速，以探病情，兼察有孕与否。

　　再添短语告儿科，天花麻疹全占验。

　　小儿欲作痘疹，与外感同，宜辨其手中指、足胫、耳后筋色为据。

　　四诊要诀　切脉

　　寸关尺部位

　　对掌后高骨，即是关脉。关前为寸，关后为尺。从高骨上至鱼际长一寸，因名曰寸。从高骨下至尺泽长一尺，因名曰尺。界乎寸尺之间者，因名为关。寸为阳，尺为阴，关者阴阳之中气也。

　　四诊要诀　切脉

　　六脉候脏腑

　　左寸候心、膻，右寸候肺、胸，左关候肝、胆，右关候脾、胃，左尺候左肾与小肠、膀胱，右尺候右肾与大肠。三部候三焦，两肾之中，即命门也。

　　四诊要诀　切脉

　　男女异脉

　　男左脉大，女右脉大。男寸脉实，尺脉虚。女寸脉虚，尺脉实。

　　四诊要诀　切脉

　　脉有反关

　　反关脉者，脉不行于寸口，出列缺络入臂后，手阳明大肠之经也。以其不顺行于关上，故曰反关。有一手反关者，有两手反关者，此得于有生之初，非病脉也，令病患侧立其手诊之，方可见也。

　　四诊要诀　切脉

　　脉合呼吸

　　一呼一吸，合为一息。脉应四至或五至，为平和无病之脉。若三至为不及，六至为太过，即病脉也。

　　四诊要诀　切脉

</div>
    <div class="pagination">
<a href="医学摘粹_page11.html">上一页</a><span>...</span><a href="医学摘粹_page7.html">7</a><a href="医学摘粹_page8.html">8</a><a href="医学摘粹_page9.html">9</a><a href="医学摘粹_page10.html">10</a><a href="医学摘粹_page11.html">11</a><span class="current-page">12</span><a href="医学摘粹_page13.html">13</a><a href="医学摘粹_page14.html">14</a><a href="医学摘粹_page15.html">15</a><a href="医学摘粹_page16.html">16</a><a href="医学摘粹_page17.html">17</a><span>...</span><a href="医学摘粹_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
