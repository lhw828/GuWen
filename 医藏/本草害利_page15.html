<!DOCTYPE html>
<html>
<head>
    <meta charset="UTF-8">
    <title>本草害利 - 第 15 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草害利 - 第 15 页/共 36 页</h1>
    <div class="content">　　若入和剂则补益，入汗剂则解肌，入凉剂则泻邪热，入峻剂则缓正气。姜附加之，恐其潜上；硝黄加之，恐其峻下；皆缓之之意，稍止茎中作痛，节医毒肿诸疮。

　　〔修治〕以大径寸，而结紧断文者为佳，谓之粉草。细者名统草，补中炙用宜大者，泻火生用宜细者。白术、苦参、干漆为使。恶远志，反大戟、芫花、甘遂、海藻，然亦有并用者。

　　胡洽治痰癖，十枣汤加甘草。东垣治结核，与海藻同用。丹溪治劳瘵，与芫花同行。非妙达精微者，不能知此理也。余疑远志与甘草相恶，必误载，以远志用甘草水浸用可知。

　　脾部药队〔补脾次将〕

　　枳实

　　〔害〕惟专消导，破气损真。丹溪云：泻痰，有冲墙倒壁之力，其为勇悍之气可知。凡中气虚弱，劳倦伤脾发为痞满者，法当调中益气，则食自化，痞自消，若再用此破气，是速其毙也。胀满，非实邪结于中下焦，手不可按，七八日不更衣者，必不可用。挟热下利，亦非燥粪留结者，必不可用。伤食停积，多因脾胃虚，不能运化所致，慎勿妄投。如元气壮实，有积滞者，不得已用一二剂，病已即去之。若不识病之虚实，一概施用，损人真气，为厉不浅。误投，虽多服参 补剂，亦难挽其克削之害也。故特表以为戒。孕妇尤忌。

　　〔利〕苦酸微寒，入肺、脾、胃、肝、大肠五经。破积有雷厉风行之势，泻痰有推墙倒壁之威。解伤寒结胸，除心下急痞。按枳实枳壳，性效不同。

　　〔修治〕皮浓而小者为枳实，完大者为枳壳，皆以翻肚如盆口状，陈者为良。采破，除核，微炙令干，切片，小麦麸炒焦去麸用。

　　脾部药队〔补脾次将〕

　　莱菔子

　　〔害〕莱菔惟专下气，复能耗血，久食涩营卫，白人须发。服地黄首乌者，不可食。子，消痰下气更速。凡虚弱者服之，气难布息。

　　〔利〕辛温，入肺、脾、胃，长于利气。炒熟下气定喘，消食除膨。生研堪吐风痰。醋调能消肿毒。治痰之功，有以冲墙倒壁为喻者。误服参 ，此能消之。

　　莱菔辛甘平，生食宣气，熟食降气，宽中消食，化痰散瘀。叶（亦称菜）辛苦温，功用略同，亦甚消伐，檐上过冬经霜者，治喉痹黄胆有神功。烟薰垂死，嚼汁咽下。

　　〔修治〕煮食过多，停滞成溢饮，生则噫气，熟则泄气，多食渗人血，白须发，非独因其下气，涩营卫也。

　　脾部药队〔泻脾次将〕

　　六神曲

　　〔害〕辛温燥烈之品。凡脾阴虚，胃火盛者，不宜用。能落胎，孕妇不宜用。近今药肆中，多酒药曲，其性酷烈，伤人脏腑，断不可服。

　　〔利〕甘平温，入脾胃二经。健脾消谷，食停腹痛无虞，下气行痰，泄利反胃有藉，亦能损胎。

　　〔修治〕六月六日，五月五日，以白曲百斤，青蒿、苍耳、野蓼，各取自然汁三升，杏仁泥、赤小豆末各三升，以配青龙、白虎、朱雀、玄武、勾陈、腾蛇六神，通和作饼，麻叶或楮叶包裹，如造酱黄蒸法，待生黄衣，晒干收之，陈久者良。研细炒黄。建神曲力胜，出福建泉州，范志吴一飞所造百草曲，每块重不过两，曲中大麦，囫囵不碎，劈取咬之，口中觉清香者真。炒研末服。如其麦粒淡无气味者，伪品也。近今各地用酒曲入诸药草及毒药造成，其性酷烈，断不可用。

　　脾部药队〔泻脾次将〕

　　麦芽

　　〔害〕有积消积，无积消人元气，堕胎。

　　〔利〕甘咸温，入脾胃二经。熟腐五谷，消导而无停；营运三焦，宣通而不滞。快脾宽肠，和中下气，散结祛痰，尤善通乳，亦催生而坠胎。

　　〔修治〕今以大麦发芽，炒焦用。古方麦芽，实 麦为芽耳。

　　脾部药队〔泻脾次将〕

　　山查

　　〔害〕性能克伐，化饮食，若胃家无食积，及脾虚不能运化，不思食者服之，反致克伐脾胃生发之气，令人嘈烦易饥。如脾胃虚，兼有积滞者，当以补气药同施，亦不宜过用也。《物类相感志》云：煮老鸡硬肉，入山查数颗即易烂，其消食克伐之力，则愈彰矣。凡服人参不相宜者，服山查即解。一补气，一破气也。又能损齿，齿龋人尤不宜也。

　　〔利〕酸甘微温，入脾胃二经。健脾行气，消食磨积，化痰散瘀，善去肉食腥膻油腻之积，与麦芽之消谷积者不同。佐以茴香治疝气，砂糖调服，治儿枕痛，发小儿痘疹，行乳食停留，炒成炭，则健脾消食之功良，而酸收之性减。

　　〔修治〕九月霜降后，取熟者去核，晒干炒用。

　　脾部药队〔泻脾次将〕

　　枳壳

　　〔害〕泄肺走大肠，而能损至高之气，肺气虚弱者忌之。脾胃虚，中宫不运，而痰壅喘急者忌之。咳嗽不因于风寒入肺而气壅者服之，反能增剧。咳嗽由阴虚火炎者服之，立致危殆。

　　〔利〕苦微寒，入肺、脾、胃、肝、大肠五经，破至高之气，除咳逆停痰，助传导之官，消水留胀满，兼能清膀胱，枳实性急，枳壳性缓，俱可磨汁用，而力更迅。

　　〔修治〕去瓤切片，麸皮炒用。

　　脾部药队〔泻脾次将〕

　　大腹皮

　　〔害〕性与槟榔相似，病患稍涉虚者，概不可用。

　　〔利〕辛微温，泄脾下气，宽胸行水，通大小肠，治水肿、香港脚、痞胀、痰膈、瘴疟。

　　〔修治〕去子洗净，如绒，用其子，近今肆中，伪充槟榔入药。孙思邈曰：“鸩鸟多栖槟榔树上，凡用槟榔大腹子皮，宜先以酒洗，以大豆汁再洗过，晒干入灰火烧煨，切用。

　　脾部药队〔泻脾次将〕

　　浓朴

　　〔害〕辛温大热，性专消导，散而不收，脱人元气，略无补益之功。故凡呕吐不因寒痰冷积，而由于胃虚火气炎上；腹痛因于血虚脾阴不足，而非停滞所致；泄泻因于火热暴注，而非积寒伤冷；腹满因于中气不足，气不归元，而非气实壅滞；中风由于阴虚火炎，猝致僵仆，而非西北真中风；寒邪伤寒发热头痛，而无痞寒胀满之候；小儿吐泻乳食，将成慢惊；大人气虚血槁，延为膈症；老人脾虚不能运化，偶有停积；娠妇恶阻，水谷不入，娠妇胎气升眩晕，娠妇伤食停冷，娠妇腹痛泻痢，娠妇伤寒伤风，产后血虚腹痛，产后中满作喘，产后泄泻反胃；以上诸症，法所咸忌。若误投之，轻病变重，重病必危。不究其源一概滥用，虽一时未见其害，而清纯冲和之气，默为之耗，娠妇服之，大损胎元，可不慎哉。恶硝石泽泻，忌豆。

　　〔利〕苦降能泻实满，辛温能散湿满。入脾胃二经，平胃气，调中，消痰，化食，行结水，破宿血，散风寒，调胸腹而止痛，杀脏虫，治反胃，呕逆喘咳，泻利冷痛共主，乃结者散之之药也。干姜为使。

　　〔修治〕七八月采之，味甘美，取皮阴干，姜汁炒，刮去粗皮，用生姜汁炒炙，或浸炒用。

　　味苦，不以姜制，则棘喉舌。梓州龙州者为上，皮极鳞皱而紫色多润，味辛者佳。薄而白者，不堪入药。

　　脾部药队〔泻脾次将〕

　　使君子

　　〔害〕无虫积者勿食，凡小儿泄泻，是暑气所伤者，禁与肉果、诃子等涩热药同用。服使君子后，亦忌食热物热茶，犯之即作泄泻。

　　〔利〕甘温，入脾胃二经。杀虫消积，治五疳、便浊、泻痢 疮。为小儿科要药。

　　〔修治〕出岭南州郡。七月采子壳，生用或蒸熟食，或以壳煎汤咽下，或云七生七煨合服。

</div>
    <div class="pagination">
<a href="本草害利_page14.html">上一页</a><span>...</span><a href="本草害利_page10.html">10</a><a href="本草害利_page11.html">11</a><a href="本草害利_page12.html">12</a><a href="本草害利_page13.html">13</a><a href="本草害利_page14.html">14</a><span class="current-page">15</span><a href="本草害利_page16.html">16</a><a href="本草害利_page17.html">17</a><a href="本草害利_page18.html">18</a><a href="本草害利_page19.html">19</a><a href="本草害利_page20.html">20</a><span>...</span><a href="本草害利_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
