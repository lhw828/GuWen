<!DOCTYPE html>
<html>
<head>
    <meta charset="UTF-8">
    <title>本草害利 - 第 10 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草害利 - 第 10 页/共 36 页</h1>
    <div class="content">　　白蒺藜

　　〔害〕细审其质性，不过泻气破血之品。故能堕胎。古方俱用以为补肾者，乃误传也。

　　愚按补肾者，系潼关蒺藜，今肆中所用，盖不分也。

　　〔利〕苦辛而温，泻肺疏肝，散风胜湿，破血催生，通乳闭，消症瘕。

　　〔修治〕七八月采子，酒炒研，去刺用。

　　肝部药队〔泻肝次将〕

　　佛手柑

　　〔害〕单用多用，亦损正气。

　　〔利〕辛苦温、性中和，理上焦肺气而平呕，健中州脾运而进食，疏气平肝，除痰止嗽。

　　〔修治〕去白或炒，鲜者尤佳。产闽广，古方枸椽，或蒸露用。

　　肝部药队〔泻肝次将〕

　　钩藤

　　〔害〕但性稍寒，无火者勿服。除惊痫、眩晕，平息肝风相火之外，他无所长。凡病风温，邪未入营，尚在上中二焦卫分者，误服之恐致昏谵。以其轻扬入肝，未免激动肝阳上升，升则浊邪上蒙清窍故也。

　　〔利〕甘寒，舒筋，除眩晕，心热、烦躁，下气宽中，治小儿惊痫、客忤胎风，祛肝风而不燥，庶几和中。今去梗，纯用钩，功加倍。

　　〔修治〕三月采，有刺类钓钩，古方多用皮，久煎则无力。俟他药煎就，方入钩藤，三沸即起，颇得力也。时珍曰：苦寒过服，恐伤胃中生发之气，反取火邪。亦久服黄连，反从火化之义也。

　　肝部药队〔泻肝次将〕

　　合欢皮

　　（见心部）

　　肝部药队〔泻肝次将〕

　　血竭

　　一名麒麟竭

　　〔害〕善收疮口，却能引脓，性急，不可多用，无瘀积者忌之。

　　〔利〕甘咸平，性急色赤，入心肝血分，散瘀生新，除血痛，治金疮折跌，疮口不合，止痛生肌。

　　〔修治〕出南番，磨之透甲，烧之有赤汁涌出，久而灰不变色者真。嚼之不烂，如蜡为上。

　　假者，是海母血，味大咸，有腥气。须另研作粉筛过。若同众药捣，则化尘飞也。

　　肝部药队〔泻肝次将〕

　　玫瑰花

　　〔害〕毕竟伐气之品，妇人血枯气上逆者，不可多用。

　　〔利〕甘苦平，香而不散，色紫入肝，能引血中之气，肝病用之多效。

　　肝部药队〔泻肝次将〕

　　木蝴蝶

　　〔害〕气味淡薄，与病无害。

　　〔利〕治肝气，诸书不载，近多用之。盖取木喜疏，蝴蝶善动之意尔。

　　〔修治〕形如皂荚，里多白瓤，剖开取出，如蝴蝶状。每张有子一粒，又名千张纸，钱塘赵学敏，己采入本草纲目拾遗。

　　肝部药队〔泻肝次将〕

　　铁落

　　〔害〕辛平有毒，《素问》治阳气太盛，病狂妄善怒者，用生铁落，正取伐木之义。《本草》载大清服法，言服铁伤肺者，余疑肝字为准。畏磁石皂荚。

　　〔利〕辛平，镇心平肝，定惊疗狂，消痈解毒。铁屑、铁精、铁锈、铁华，大抵借金气以平木坠下解毒，无他义也。铁砂，消水肿黄胆，散瘿瘤，重以镇坠，能伤气，肝肾气虚者，忌用。

　　〔修治〕 砧上打落者，名铁落，即铁屑。如尘飞起者，名铁精。器物生衣者，名铁华。

　　针砂，是作针家磨 细末也。须真钢砂乃堪用，人多以柔铁砂杂和之，飞为粉，人莫能辨。

　　肝部药队〔泻肝次将〕

　　铜绿

　　一名铜青

　　〔害〕服之捐血，味酸平有微毒。

　　〔利〕酸平，色青入肝，内科吐风痰之聚，外科止金疮之血，女科理血气之痛，眼科主风热之疼，善杀虫疗疳。

　　〔修治〕以醋制铜刮用。

　　肝部药队〔泻肝次将〕

　　绿矾

　　一名皂矾

　　〔害〕绿矾矾红，虽能消食肉坚积，然能令人作泻，胃弱人不宜多用。服此者，终身忌食荞麦，犯之立毙。

</div>
    <div class="pagination">
<a href="本草害利_page9.html">上一页</a><span>...</span><a href="本草害利_page5.html">5</a><a href="本草害利_page6.html">6</a><a href="本草害利_page7.html">7</a><a href="本草害利_page8.html">8</a><a href="本草害利_page9.html">9</a><span class="current-page">10</span><a href="本草害利_page11.html">11</a><a href="本草害利_page12.html">12</a><a href="本草害利_page13.html">13</a><a href="本草害利_page14.html">14</a><a href="本草害利_page15.html">15</a><span>...</span><a href="本草害利_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
