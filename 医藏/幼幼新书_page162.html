<!DOCTYPE html>
<html>
<head>
    <meta charset="UTF-8">
    <title>幼幼新书 - 第 162 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 162 页/共 309 页</h1>
    <div class="content">　　《张氏家传》保重丹 治小儿三十六种无辜，闪癖、惊痫，魍魉一切病悉疗之。

　　巴豆（去皮尖、膜，炒令紫，水煮六七分，裹以新布去油） 牡蛎粉（炒黄） 牛黄（各一分） 朱砂杏仁（汤浸，去皮尖、双仁者。各一两） 虎睛（一枚）上件药杵为末，更研为粉。巴豆、杏仁别研为膏，炼蜜为丸，入臼杵三千下后丸，以密器盛。每服二丸，如梧子大，用米饮下。

　　《吉氏家传》治小儿三十六种无辜，闪癖、惊痫、魍魉。

　　保童丸方巴豆（去心，炒黄色，再炙除油） 牛黄（各一分） 杏仁（去皮尖） 朱砂（各一两） 虎睛（一个）上末，巴豆、杏仁别研为膏，炼蜜为丸。臼中杵三千下后丸如桐子大，密器盛载。每服二丸，米饮下。如小儿一切痢，口生疮，鼻下赤及下部生疮，饮食不进，日渐黄，日晚面头赤色，夜多盗汗、惊悸，睡中呷笑，眼睛膜白。与冷药即泻，与热药即口鼻生疮。盛或皮肤壮热，并宜服之。

　　卷第二十四

　　无辜针烙法第二《圣惠》：凡小儿无辜疳，头干发立，身无滋润，头露骨出，脑热腹胀，鼻中多痒，好食酱肉，数渴饮水则多为痢。痢如泔色，背冷腹热，腹中有块，渐加黄瘦。或有邪鬼之作，亦是闪癖之类。脑后两边皮中有筋肉结作小核如杏子大，多时不除，即流入腹中，遂成前状。须有烙破结子者；或有炙其结子者；又有割皮挑出结子者，稍胜于炙。然病者至深，小儿忍痛不任，恐动其脉，往往变为痫疾。今参详最妙者是烙，烙亦更无别法，但看小儿病状，相似有结子者，速根据此法烙之。

　　上以铁针尖利者，烧针头似火色，看核子大小，作一纸 子束定无辜，仍须捏定，以针当中烙之，可深二豆许，即贴沉香膏。（方在次。）《圣惠》治小儿针无辜核后，宜炼沉香膏贴之方：沉香（一两，锉） 黄丹（六两）上件药以清麻油一升，先下沉香煎，候香焦黑，漉出，下黄丹不住手搅，以慢火煎之。候滴于纸上如黑锡无油，旁引即膏成。每贴法以篦子于烂帛上摊膏，令稍薄，贴之。一日一换，勿令风着针处为妙。

　　《圣惠》治小儿针烙后，宜服压惊茯苓散方茯神 川升麻 犀角（屑。各半两） 代赭（细研） 川大黄（锉碎，微炒） 钩藤（各一分）上件药捣，粗罗为散。每服一钱，以水一小盏，煎至四分，去滓。放温，渐渐服之。

　　《圣惠》治小儿无辜针烙后，宜服消肿利气压惊犀角散方犀角（屑） 琥珀 芦荟（各细研） 诃梨勒皮（以上各半两） 龙齿（三分，细研） 黄连（去须） 麝香（细研） 槟榔 干姜（炮裂、锉。各一分）上件药捣，细罗为散。每服以粥饮下半钱，日三服。看儿大小以意加减。

　　《圣惠》治小儿无辜针烙后，宜服青金丹方巴豆（去皮心） 硫黄（各一两） 苦楝根皮 醋石榴根皮（锉。各二两）上件药于铁鼎子内，满着水煮七昼夜，如水干，即旋添热水。日满即去楝根、石榴根。取巴豆并硫黄同研，更入桂心、槟榔、木香、细辛末各一分，马牙硝、橘皮、干姜、蓝花末各半分。同研令匀，用饭和丸如麻子大。

　　每日空心以温水下两丸，常得溏利为效。三岁以下日服一丸。

　　《圣惠》又方上用青黛半两，细研为散。每服以水磨犀角调下半钱。空心午后各一服。量儿大小以意加减。

　　《婴童宝鉴》灸法：小儿无辜丁奚，灸眉冲，（从瞳子直上发际一寸是。）又灸玉枕，（在顶上高骨。）各三壮。

　　卷第二十四

　　一切疳第三《圣惠》：夫小儿疳疾者，其状多端，虽轻重有殊，形证各异，而细穷根本，主疗皆同。由乳哺乖宜，寒温失节，脏腑受病，血气不荣，致成疳也。其五脏及诸疳等，今以一方同疗之，故谓一切疳也。

　　钱乙论诸疳云：疳在内，目肿腹胀，利色无常，或沫青白，渐瘦弱，此冷证也。疳在外，鼻下赤烂自揉，鼻头上有疮不着痂，渐绕耳生疮。治鼻疮烂兰香散。（方见鼻疳门中。）诸疮，白粉散主之（方见疳疮门中。）肝疳，白膜遮睛，当补肝地黄丸主之（方见虚寒门。）心疳，面黄颊赤，身壮热，当补心安神丸主之（方见虚热门中。）脾疳，体黄腹大，食泥土，当补脾益黄散主之（方见胃气不和门中。）肾疳，极瘦，身有疮疥，当补肾地黄丸主之。筋疳，泻血而瘦，当补肝地黄丸主之。肺疳，气喘，口鼻生疮，当补脾肺益黄散主之。骨疳，喜卧冷地，当补肾地黄丸主之。诸疳皆根据本脏补其母及与治疳药。冷则木香丸，热则胡黄连丸主之（二方并见病后虚羸中。）疳皆脾胃病亡津液之所作也。因大病或吐泻后，以药吐下，致脾胃虚弱、亡津液。且小儿病疳，皆愚医之所坏病。假如潮热是一脏虚、一脏实而内发虚热也，法当补母而泻本脏则愈。假令日中发潮热，是心虚热也，肝为心母，则宜先补肝，肝实而后泻心，心得母气则内平而潮热愈也。医见潮热，妄谓其实，乃以大黄、牙硝辈诸冷药利之，利既多矣，不能禁约而津液内亡，即成疳也。又有病癖，其疾发作寒热，饮水胁下有形硬痛。治癖之法，当渐消磨，医反以巴豆、 砂辈下之。

　　小儿易虚易实，下之既过，胃中津液耗损，渐令疳瘦。又有病伤寒五、六日，间有下证，以冷药下之太过，致脾胃津液少，即使引饮不止而生热也。热气内耗，肌肉外消，他邪相干，证变诸端，因亦成疳。又有吐泻久病，或医妄下之，其虚亦甚，津液燥损，亦能成疳。又有肥疳，即脾疳也。身瘦黄，皮干而有疮疥。其候不一，种种异端，今略举纲纪：目涩或生白膜，唇赤，身黄干或黑，喜卧冷地；或食泥土，身有疮疥，泻青白黄沫，水利色变易，腹满，身耳鼻皆有疮，发鬓作穗，头大项细，极瘦，饮水，皆其证也。大抵疳病当辨冷热、肥瘦。

　　其初病者为肥热疳；久病者为瘦冷疳。冷者木香丸，热者胡黄连丸主之（方见同上。）冷热之疳尤宜如圣丸。（方见疳泻门中）故小儿之脏腑柔弱，不可痛击，大下必亡津液而成疳。凡有可下，量大小虚实而下之，则不至为疳也。初病津液少者，当生胃中津液，白术散主之（方见胃气不和门中。）惟多则妙。余见下。

　　张涣论：小儿百 以后，形骨轻软，肠胃细微，乳哺须是合宜，脏腑自然调适。若乳母寒温失理，动止乖违，饮食无节，甘肥过度，喜怒气乱，醉饱伤劳便即乳儿，定成疳病。又周 以后，五岁以前，食物渐多，不择生冷，恣食肥腻甘酸，并生疳气。但小儿一切疳病，种类甚多，最为紧急。

　　《婴童宝鉴》诸疳通论：夫小儿疳证，互谕多端，言词烦迷，愈失大旨。但小儿发立焦黄，肌体瘦劣，腹肚疼痛，爱吃泥土，泻痢无常，盗汗不止，腹大即喘，脚细难行，洞下脱肛，时时壮热，面覆地卧，心喜啼呼，腹中虫生，粪中有米，便如泔淀，呕吐无时，有似瘦劳。更加寒颤，如此之状即是疳也。凡一十二种各异其名：在心为惊疳；在肝为风疳；在肺为气疳；在脾为肉疳；在肾为急疳。此五脏之五疳外，更十二般疳而重言别论。

　　干疳虽能乳食，见者皆餐，最便酸咸之物。急疳泻痢脱肛，其粪五色，虽食不生肌肉，睡多汗出，此急疳之候也。风疳手足颤 ，双目微牵，或笑或嗔，爪甲青色，状如神祟，此风疳之候也。肉疳眼涩而痛，食物不消，体羸黄瘦，四肢无力，腹胀气喘，此肉疳之候也。脊疳虫攻，脊膂指背皆痒，头发焦立，皮肉枯燥，两胁胀满，一日数利，脊如锯齿，此脊疳之候也。口疳唇皮齿黑，舌上生疮，两龈溃烂，并虫自出，此口疳之候也。脑疳鼻下赤烂，以手自揉，身热体干，目赤如朱，此脑疳之候也。食疳夜间潮热，或即憎寒，手足俱冷，能乳即瘦，有如盗汗，此食疳之候也。奶疳因病后得之，乳母壅毒冲上，或者吃乳母之HT 奶也。初只气促，虽能乳食，渐加羸瘦，泻久不止，三焦壅热，五脏困乏，此奶疳之候也。蛔疳合面而卧，气急面黄，时哭声高，又似心痛；或即发作有时，只在月初（谓月朔虫头举也。）脾疳常吃泥土、生米及盐，心意不悦，身体黄，口内多涎，泻痢有虫，此脾疳之候也。气疳或吃热乳，或因重病，渐成此患；忽然咳嗽，初得更服冷药，使日夕浑身壮热，脚冷如冰，气促而喘，渐渐目昏，此气疳之候也。

　　《惠眼观证》：疳病形候，本因餐瓜果油腻，恣食甘甜粘滑之物，故生疳气。但见肌肉瘦弱，肚高脚细，脏腑或闭或泄，或涩或泻，或滞或痢，则先调气，两日后，量大小下 汤丸通利（方见急慢惊风门中。）如许得脉细实，则重下 汤丸取下恶物，次日塌气（方见肿满门中）、匀气（方见胃气不和门中）、醒脾（方见利门中）、平胃（方见哕逆门中）调理，后常服乌犀角丸（方见肥疳门中）夹芦荟丸（方未见。）参苓散，（方见胃气不和门中。）吃一月日，长肥即安。若久患累经医治，传变成骨蒸疳劳，口生疮，上焦虚热往来，荏苒岁月，即成丁奚、哺露。此由脾气大瘕虚怯，先宜塌气，二日气行，即下醒脾，贵得气实而进少食，却与匀气夹柴胡丸与服（方见骨蒸门中），退骨蒸热。如或热退，即下芦荟治劳。此病但多用匀气调理，丁奚、哺露二候一同。但丁奚尤可便用 汤丸利之，取下疳虫。若哺露肠腹多青筋，及吃物不变。且用前调理，候一月气实乃可通利。

　　《庄氏家传》小儿二十四候：第一候：泻脓血，日渐瘦，是冷热疳。第二候：脚细肚高，胸前骨生，爱吃泥土酸咸；日久通身黄，时时吐逆下痢，腹内疼痛，是脾疳。第三候：鼻下赤烂，爱揉眼，兼血痢，是肺疳。乃因吃着承热物或病奶，所损心肺，加之咳嗽，更以服凉冷药过多，便上热下冷，渐渐昏沉，日夜烦哭。第四候：皮肤皱，面无颜色，身上燥痒，心烦。第五候：头生疮，毛发稀疏，鼻生疮，是肺疳。第六候：头生疮，毛发稀焦，是肝疳。第七候：牙变黄赤不定，是肾疳。第八候：头发焦干，鼻下疮生，是肺疳。第九候：咬指甲，毛发作穗，四肢沉重，是心疳。第十候：肚上筋生，齿龈虫蚀，是骨槽疳。第十一候：吐逆腹胀，是胃疳，又名奶疳。第十二候：齿龈臭烂，面无颜色，心不思食，是脾疳，又名口疳。第十三候：爱合面卧，多睡如醉，腹胀气急。盖是因曾吃生肉，如此腹内有虫，是心脾疳。第十四候：鼻内干痛，口中臭气，齿根有鲜血，是肝肺疳。第十五候：脚细肚高，并肚上有青脉，是脾疳。第十六候：非时生疮，爱吃冷水，是热疳。第十七候：皮肤上生粟子，粪中米出，是脾冷疳。第十八候：气满腹胀及口干，是心胃疳。第十九候：爱餐生米面、炭、砖瓦，是脾胃疳。第二十候：揉鼻揩眼及咬指甲，爱饮水，是肝渴疳。第二十一候：多寒热，爱卧不起，是骨热疳。第二十二候：爱饮水，眼目不开，是肝疳。第二十三候：肌体或热或凉，发渴无时，是急疳。第二十四候：齿龈黑，唇颐开，开则赤，是心疳积热。

　　《颅囟经》治小儿孩子诸色疳疾，或腹内虚胀，惊痫，头发立，常咬手指，脊疳、疳劳，臂胫细弱，仍立不得；及鼻下常赤，清涕涎流不止，舌上生疮，脑疳、口疳，腹上筋脉。

　　保童丸方虎睛（半只） 朱砂 麝子（各一分） 牛黄 龙脑 巴豆 芎 桔梗 羌活 枳壳 檀香茯神 人参 当归 代赭 鹤虱 白术（各半两）上为末，下香、砂、巴豆，拌令匀，炼蜜丸如梧子大。一岁至五岁每日一丸，十岁每日两丸，并空心米饮下，但稍知。孩子病甚，即加药与之。孩子未较，奶母忌生冷、油腻、炙爆、毒鱼、大蒜、米醋。

　　《颅囟经》治孩子疳痢、诸色疳，并一十五种病状、一、腹大；二、皮肤黑黄；三、骨节粗；四、眼赤；五、口赤；六、鼻中生疮；七、头发黄；八、咬指甲；九、爱吃土；十、爱吃甜物；十一、身热；十二、头大；十三、脐凸；十四、项细；十五、面无光。并宜常服保童丸方朱砂（半分） 牛黄 麝香 蟾酥（各少许） 阿魏（二分）上先将朱砂于净器中研如粉，入诸药。一时以蒸饼为丸，忌羊血、生冷等。

　　《颅囟经》治孩子疳气，或酿肚胀，上筋脉，头大项细，吃物不知足，夜中即起，腹内长鸣方。

　　大黄（一两） 陈橘皮（二两，酸醋二合浸二日，晒干） 蜣螂（二十个，去翅足子，热烧醋安之，以盖地上去火毒，候冷取出，炒过）上件为末，蜜为丸。每日空心熟水下十丸，忌如常。

　　葛氏《肘后》：小儿一切疳方。

　　上用牛筋术白皮少许，捣取一合或半合与服之。

　　《仙人水鉴》：小孩子头发焦黄赤，日渐黑瘦，宜服此百中散方黄葵花 白芷 延胡索（各二分） 槟榔（十分，生用） 郁金（四分） 干蚯蚓（一条，生用） 黄盐（六分，陶隐居云：北海黄盐草粒粗，以作鱼及咸 ） 干虾蟆（末，少许） 白米（一勺） 牛肉脯（二分） 倒悬囊（一个。灰蜘蛛是）上捣为末，炼蜜为丸如麻子大。空心，煎骨汁下一丸与吃了。专候所往，取下虫。此疾求除根本。

　　《集验方》治小儿疳气不可疗。

　　神效丹绿矾（用火 通赤，取用酽醋淬过复 ，如此三度）上细研，用枣肉和丸如绿豆大。温水下，日进两三服。

　　《子母秘录》治小儿疳方。

　　上用益母草绞汁，稍稍服。（益母草，茺蔚草也。俗名郁具金。田野间甚多）《小儿宫气方》治小儿一切疳疾。

　　蜗牛壳（七个，净洗，不得自尘，令干）上向酥蜜中，瓷盒盛。却用纸糊于饭甑内蒸之，下馈即安置，至饭熟取出细研。渐渐吃，一日令尽之。

　　《药性论》杀疳虫治疳瘦方。

　　上端午日取虾蟆眉脂，以朱砂、麝香为丸如麻子大。疳瘦者空心一丸，脑疳以奶汁调灌鼻中。《颅囟经》以此药治一切疳，吹鼻不吃。

　　《食疗》治小儿疳方。

　　上瓜叶阴干研末，酒服半钱。

　　《元和纪用经》麝香丸 主小儿疳瘦，面黄发穗，骨立，减食，肌热，惊痫，疳虫。

　　麝香 芦荟 胡黄连（末）上等分，研匀。滴水丸黄米大。一岁三丸，三岁五丸至七丸，人参汤下，日三。无比奇效。一云胡黄连四分，余二物各二分。疗疳痢，温疟，无比尤验，一名圣丸，疳药无如此者。小儿癫痫，惊风，五疳，三虫，服之立见功效，蛔虫作疾，枯悴，久痢不住，热药调护最难得法，唯此若神。经以四味饮、黑散、紫丸、至圣散、五加皮治不能行，蜀脂饮并此麝香丸七方，谓之育婴七宝。紫阳道士一名保子七圣至宝方，专为一书者，此是也。

　　《圣惠》治小儿一切疳，腹肚胀满，手脚枯细，眼目口鼻生疮，身体壮热，痢下泔淀，日渐羸瘦，面无光泽。

　　青黛散方青黛 雄黄 石盐（各细研） 朱砂（细研，水飞过） 白矾（烧令汁尽） 薰陆香（研入。各一两） 麝香（细研） 蚺蛇胆（研） 细辛 黄连（去须） 青矾 黄矾（各烧通赤） 盐绿 黄柏（锉） 苦参（锉） 桂心 杏仁（汤浸，去皮尖、双仁，麸炒微黄） 干姜（炮制，锉） 藜芦（去芦须。各半分） 附子（炮裂，去皮脐） 熊胆（研入） 莨菪子（水淘去浮者，水煮，令芽出。焙干，炒令黑黄色） 石胆（细研。各一分） 虾蟆（一枚，涂醋炙微焦）上件药捣，细罗为散，同研令匀。如疳在内，三岁每服以井花水一合调下半钱，一岁一字，三岁以上临时加之。若口内疳疮，以蒜一片，研和少许散，每夜涂之。须臾，自然流引涎出。若鼻内有疮，用蒜如皂荚子大研和少散，纳入鼻中。若外有疳疮，以猪脂和散涂之立瘥。

　　《圣惠》治小儿一切疳五胆丸方龙胆（去头芦） 虎胆 熊胆 猪胆 芦荟（亦名象胆） 麝香 白矾（灰） 荆芥（各一分）上件药都研为末，先取东引石榴根半斤碎锉，以水三大碗，煮至半碗，去滓；以慢火煎如膏，下诸药末，又熬令可丸，即丸如绿豆大，用瓷器中收。如患诸疳有虫者，或揩鼻、揩眼，手剜指甲及下部者，取一丸以荆芥汤化为汁，候儿睡后，点少许于鼻中。脑上、十指、下部中虫闻，皆化为水。

　　《圣惠》治小儿一切疳，面肿项细，腹肚胀满，四肢羸瘦，身上生疮，鼻流清涕，头发稀疏，日渐 弱。

　　夜明砂丸方夜明砂 蝉壳（各微炒） 芦荟 熊胆 朱砂 青黛（各细研） 蜣螂（微炒，去翅足） 蛇蜕皮（烧灰，半两） 蝉头（一枚，炙黄焦） 麝香 牛黄（各细研，一分）上件药捣，细罗为散，以糯米纳在猪胆中，水煮熟，取出糯米，为丸如黍米大。每服以薄荷汤下五丸，量儿大小加减服之。

　　《圣惠》治小儿一切疳青金丸方虾蟆（三分，涂酥炙黄焦） 鹤虱（半两） 黄连（去须） 腽肭脐（酒制，炙微黄） 麝香（细研） 夜明砂（微炒） 芦荟 砒霜（以熟绢裹，取生猪肉半斤重裹，炙猪肉熟取出。各一分）上件药捣，罗为末，研入麝香令匀，煮枣肉和丸如梧桐子大。三岁以下以粥饮研破一丸服。三岁以上，相度加丸服之。

　　《圣惠》治小儿一切疳青金丹 一名还命保生丹，神秘，百发百中极验方。

　　雌蟾（一枚、仍以端午日午时取之。用蝇子系双脚，稍宽得所，勿令损伤。以胡黄连一寸许，当心以线系，一半令入蟾口中，须系令定，倒悬之。以生铜器盛取蟾涎。至黄昏却解放，勿令伤损，只取其涎。蟾肚下有斑点者是雄，不堪用；白净者是雌蟾也。）青黛 芦荟 人粪 蝉壳 猪牙皂角 雄黄（各一分）上件药用瓷瓶一所，纳药入瓶中。密盖瓶口，黄泥固济，候干，以炭火烧之令通赤，去火。待冷。打破瓶取药。细研为末，用蟾涎并麝香一分，和研令匀，丸如绿豆大，用铜盒子盛之。如有小儿患一切疳，先令暖浆水浴，以软帛子拭干后，更以温水下五丸。量儿大小加减服之。若药干，便以乳汁浸化破与服。须臾似醉，勿怪，是药力。如蟾涎较少，和药较硬，即更添入乳相和，同研为妙。

</div>
    <div class="pagination">
<a href="幼幼新书_page161.html">上一页</a><span>...</span><a href="幼幼新书_page157.html">157</a><a href="幼幼新书_page158.html">158</a><a href="幼幼新书_page159.html">159</a><a href="幼幼新书_page160.html">160</a><a href="幼幼新书_page161.html">161</a><span class="current-page">162</span><a href="幼幼新书_page163.html">163</a><a href="幼幼新书_page164.html">164</a><a href="幼幼新书_page165.html">165</a><a href="幼幼新书_page166.html">166</a><a href="幼幼新书_page167.html">167</a><span>...</span><a href="幼幼新书_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
