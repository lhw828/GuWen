<!DOCTYPE html>
<html>
<head>
    <meta charset="UTF-8">
    <title>鲁府禁方 - 第 28 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鲁府禁方 - 第 28 页/共 43 页</h1>
    <div class="content">　　治妇人难产及横生逆产如神

　　蛇退皮焙干一条为末，每服五分，黄酒调下，效。

　　治横生逆产胎死腹中　

　　先用伏龙肝三钱为末，黄酒调服，即用平胃散，加皮硝五钱，麝香一分，水煎温服，立效。

　　治难产方　

　　用鱼鳔三寸，灯焰上烧过，为末，每一分，用好黄酒调服。横生直下者服五分。

　　治胎衣不下　

　　当归（二钱）　苏木（二钱）　麝香（少许，另用）

　　上用水一钟半，煎至一钟，入童便一钟，并麝香末，调匀服之，立下。

　　产后

　　妇人产后十八症论　

　　第一论

　　产前母遭热病欲死者何也？答曰：因母掩热病，六七日，脏腑极热，蒸煮其胎，是死在腹中。何以治之？但服乌金散，须臾自然儿生。其状脐下疼痛，指甲青，口边沫出，用滑石、榆皮、酒三味，同煎三五沸，温服。

　　久缠热病近子宫，肚热蒸胎不可禁，脐下疼时有顷刻，口中沫出命逡巡，唇青齿黑推三命，手腿筋抽换四邻，试看乌金功力效，酒调三服便安宁。

　　第二论

　　难产者何也？缘已成就，食母血十月满足，自有余血，遂结成块，名为儿枕。凡生时，儿枕先破，败血散入囊中，故难产，急服乌金散，逼去败血，自然儿生。若胎衣未下，用燕子粪炒黄色，同滑石、榆皮、酒四味，同煎温服。

　　腹痛连时至夜半，医人无路救灾危，千斛汤药施无计，万种书符效验迟，痛愁彻心何路去，昏迷勿听认人知，试将酒调乌金散，必定平安效莫疑。

　　第三论

　　产后胎衣不下者何也？缘母子生讫，腹中败血流入衣中，被血所胀，故衣难下。但金散，去衣中败血，则衣带自断，须臾自然衣下。用树棕烧灰，燕子粪炒黄，童子小便、酒同煎，温服。

　　子落衣留在腹中，居家愁闷一心同。

　　须知血返衣中聚，结胀衣根在产宫。

　　莫信凡医行取次，无过此药有神功。

　　连将温酒调三服，须臾逐血自然通。

　　第四论

　　产后三五日以来，起坐不得，眼见黑花生，及昏迷或极冷不识人者何也？答曰：缘三五日，血气未定，败血流入浑身五脏，奔注于肝脏。医人不识，多作暗风治之，百无一存。

　　用榆皮烧灰，生铁烧红，酒浸三次，玄胡索、童便四味，同煎温服。

　　血夺肝时眼见花，邻人都道是风邪。

　　狂言似鬼安知次，乱语如神莫测涯。

　　恍惚清神看不定，惊慌愁虑恐悲嗟。

　　若吃三服乌金散，管保全安喜气赊。

　　第五论

　　产后口干，闷多烦渴者何也？答曰：缘生产三五日，血气未定，因食腥酸热物，瘀住在心脏，故有此疾。医人不识，多作胸腹膨闷治之，非也。宜用当归、酒、童便三味，同煎温服。

　　因伤热物口生干，积聚心头返不安，迷闷昏沉增败血，惊忙困渴又生寒，唇干口齿咽喉急，恍惚精神语数难，性命不安看顷刻，乌金试服立安痊。

　　第六论

　　产后寒热往来，腰背疼痛者何也？答曰：缘产后寒于风穴，邪气入腹，败血不尽，心肺，下逐肝脏，故令寒热如疟疾，或腰腹疼痛。医人不识，作疟疾治之，百无一存。但服乌金散，童便、酒、当归同煎，温服。

　　败血流来似疟看，肺羸脏气变多端，喘残壅盛连心肺，紧逐风邪即入肝，头疼腰痛身壮热，口干体战更增寒，神功是有乌金散，入口逡巡命自安。

　　第七论

　　产后返热，遍身四肢寒热者何也？答曰：缘五脏败血攻注，流于四肢，停滞日久，还原，仍化作脓血，故四肢俱肿。时人不识，多作水气治之，百无一存。夫生气不固，何以治之？水气肿则喘，小便涩滞，血气肿则四肢寒热。先服乌金散去败血，次服局方通宝散，立效，用桂枝、红花、酒煎服。

　　血气肿　入四肢，皮肤肿闷欲何医。

　　还因拥作三焦出，积恶攻心五脏衰。

　　气粗喘息如痢涩，血伤疼痛莫能知。

　　神仙是有乌金散，解救临危果不虚。

　　第八论

　　产后眼见鬼神，颠狂言语者何也？答曰：盖因产后败血攻心，受之适忧，触被败血煮其心，遂乃言语颠狂，如见鬼神。医人不识，多作风魔治之，误也。但服乌金散，去血，其病自痊。用当归、童便、酒煎服。

　　言语无休岂可轻，亲眷来看总不通，物无事见言作怪，眼中须臾鬼神惊，时时喘息心烦闷，往往增寒败血冲，动似风魔缘血气，乌金服了便安宁。

　　第九论

　　产后失音不语者何也？答曰：人心有七孔九窍三毛，却被败血上冲心脏，闭七孔，言语不得。时人不识，多作失音治之。但服乌金散，去却心中败血，其病即愈。用玄胡索、棕皮、灰酒三味，煎服。

　　失音不语有何因，败血冲心误损人，羸弱既过知本意，参差性命必沉沦，满胸奔注冲七孔，流塞心中闷五魂，莫言中风邪气作，乌金三服得安宁。

　　第十论

　　产后腹疼兼泻痢，或腹胀虚满者何也？答曰：缘产后未盈月，误食冷水，或食热物血相投，结聚日久，渐渐腹胀疼痛，米谷不消，或脓血不止，腹胀虚满。若水气入腹，因冷疼痛，或泄泻、或痢，或五脏不安。血入小肠，变赤白带下。先服乌金散，去却败血，后调中，痢即安。用葛根、童便、酒同煎，温服之。

</div>
    <div class="pagination">
<a href="鲁府禁方_page27.html">上一页</a><span>...</span><a href="鲁府禁方_page23.html">23</a><a href="鲁府禁方_page24.html">24</a><a href="鲁府禁方_page25.html">25</a><a href="鲁府禁方_page26.html">26</a><a href="鲁府禁方_page27.html">27</a><span class="current-page">28</span><a href="鲁府禁方_page29.html">29</a><a href="鲁府禁方_page30.html">30</a><a href="鲁府禁方_page31.html">31</a><a href="鲁府禁方_page32.html">32</a><a href="鲁府禁方_page33.html">33</a><span>...</span><a href="鲁府禁方_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
