<!DOCTYPE html>
<html>
<head>
    <meta charset="UTF-8">
    <title>目经大成 - 第 45 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目经大成 - 第 45 页/共 46 页</h1>
    <div class="content">　　矾红，拣青矾明大者 炼一两，硝石取长芽五钱，石碱二钱，番 砂一钱。亮而白，见风能熔者始真。

　　上方治一切风热不制，致血障赤脉，久久不愈。盖矾红酸收风而涩去着，牙硝咸走血而寒胜热。佐以石碱，濯其污也。佐以 砂，消其瘀也。丹名绛雪，其仙药之微乎。

　　卷之三　诸药外治

　　昭容膏六

　　绿矾，一名石胆五钱，铜绿二钱，文蛤三钱，乌梅肉、黑枣肉各一两，俱用白蜜拌，蒸极烂，杵融为丸芡实大，瓷罐收藏，每用泉水大半盏，饭上蒸出味，不时于眼弦上洗洗，洗毕毋拭，听其自干，再烘热洗如前，一丸尽又蒸一丸，以病去为度。或加川花椒皮、云连末、樟脑、薄荷叶各一钱，仍妙。

　　目疾变症多端，皆可断绝。 帏赤烂，特边鄙皮肤之病，独不得其治法，何也？盖病延既久，滋蔓难图，且治而速效，谁肯尽情攻补，所以旋去旋来，年深境易，惟增无减。故世俗比人心之有恒者曰：烂弦风，眼常睛。

　　上方石胆、铜绿、乌梅，文蛤极酸极涩，可除湿以收风，枣、蜜、黄连、椒、荷、樟脑而甘而苦，可清热而润燥，再合元霜，交互调燮，自而病根净尽，丰采豁然，故曰昭容。凡疮疥赤烂痒痛久不愈者，必有虫，多由风湿热而致。

　　再不能调养，及药力不充，遂成痼疾。此方治法具备，或可砺残风而矫俗谚云。

　　卷之三　诸药外治

　　元霜七

　　苏薄荷叶、新莲荷叶、少妇梳下乱发须，如无，小儿胎发充，花椒叶、五味俱烧灰存性，各二钱，蓬砂三钱，风化硝二钱，小儿脐带三条炙酥，冰片一钱五分，麝五分须上等当门子。

　　上方治两睑赤烂，眵泪痒痛。昭容膏不能痊，用此闭目擦涂，妙不可言者，诸灰利血，砂硝退热，夫血利则湿行，热退则泪干。冰、麝夺其风，痒痛速止；脐带补其形，肌肉顿生。命名元霜，倘亦地行仙石鼎中之丹煤欤。

　　卷之三　诸药外治

　　霹雳火八

　　只石胆一味，拣翠绿而明者四两碾碎。用黄连、黄柏、黄芩、大黄、胆草、胡黄连、羌活、细辛、麻黄、薄荷叶、荆芥穗、川花椒、芎 、当归、山漆、红花、苏木、丹皮、大地黄、赤芍药，共生药二十件，各二钱，合捣成粗末，无灰酒一大瓶，浸两昼夜，活火煎半干，浓布漉去渣，另入小铜锅内煮沸，下石胆，不住手搅，极稠，急铲起晒干。

　　上方专治风热上壅，两目赤肿，痛涩难开，及残风浓障，病形俱实而能耐毒者。考其性，石胆酸涩至极，收湿去垢无出其右，再制以消风、散血、泻火、杀虫之药酒，则质存而性易，用疗上症，如霹雳震烈，无坚不破，无邪不毙，故名。

　　卷之三　诸药外治

　　一剑锋九

　　干姜拣白而坚实者，取嫩粉四钱，川黄连去皮刺，研细末二钱，真熊胆一钱，上冰片五分。

　　目暴赤肿，畏明痒涩，泪热眵多，脉浮数，正治不服，此方主之。赤肿畏明，责火发心脾，痒痛眵泪，责风居肝胆。然骤来而势狂暴，脉见浮数，此客感风邪，风盛生热，热腾肌表而致，非四脏本病也。故正治罔效。且其人必素虚，清凉之物拒格不入，合用姜连片胆大热大寒以制之，所谓从其所欲，折以所畏，日点五六次，或更搐通天散，熏、服胜风汤，病应少减，减则对症主治，决无变增。一剑锋者，喻其风利，可御暴而不可尝试云。

　　卷之三　诸药外治

　　飞熊丹十

　　雄精即雄黄之上品，研飞四钱，元明粉三钱，硼砂二钱，熊胆一钱，冰片五分。

　　上方雄精、硼砂凉平微涩，能辟邪而去垢；元明粉大苦大寒，能胜热以清肌；佐以冰片，质凉性热，气香味辛，能逐游风而服阴火，用治天行赤热等症，有如飞熊击犬，所向无前，为借其能以名方。

　　卷之三　诸药外治

　　空青石十一

　　取极松极洁、浮水不沉甘石八两，捣碎筛过，装黄泥罐，磨净瓦片盖好，置炉炭中，先文后武火，炼一昼起盖，则石紧团离罐一二分，色黄如松花或碧青亦佳，退火纳白砒末八钱，拌匀，复盖看烟尽急钳出，候冷取下，此名丹头。每丹二两，配石蟹、珍珠、铜青、珊瑚各一钱，金箔一百张，银箔二百张。

　　炉先生收湿去翳，兼能解毒，本科外治之圣药也。然质甘而浮，甘嫌宽缓，浮则去恶不猛，故制以大热有毒之白砒，庶几宽猛得中。配以金珠等物者，砒性终始过烈，藉其宝气镇压妖氛，且六物温而厉，守而不走，力足佐先生成功。一切风轮障翳，不拘多少浓薄，但色黄或昏白浮嫩，即以此日点五六次，不越月，双睛如秋水长天，空青湛湛。又空青乃深山悬崖大石中之胆，迅雷震裂而出，盖宝物也。故谚云：世上有空青，天下无瞽目。拟以名方，其功效有不可得而思议者。

　　点此药三五日，气轮加赤，或上睑胀起，翳益浮大，视物较未治更昏，乃疾欲去欲留之象，愈不可停手。倘不耐烦，及家人惊怪，换盲医以冰、硝、 、矾等物投之，则障散者聚，聚者坚凝，色黄者白，白者光滑。彼差此错，遂成枯落，与玛瑙内伤一类。或幸能照物，不免白圭之玷。

　　卷之三　诸药外治

　　夜光璧十二

　　先朝古钱及镜，久埋地中，不意获得，拭去泥土，研如尘，此可遇而不可求。其次，古铜器掷作木声者，巨火，醋淬务碎，不碎复 ，水飞极细仍好。是药亦名丹头，每丹一两，入飞净沙青一钱，红矾、鹰白、蛛黄各五分，顽翳不去，再加磁霜研生青娘子一只。

　　蛛黄，春夏捉山中大花蜘蛛数十，贮新竹筒，不时以鸡冠血调飞朱砂饲之，日久其腹自黄而实，去头足晒干。

　　鹰白，即鹰屎之白者，山溪石壁间多有之，采无时，或禾雀粪去黑留白亦可。

　　青娘子，夏末秋初，田埂乱草中甚多，形似蟋蟀，皆有红绿斑纹，气亦清芳可喜，然善飞难捕，捕得不问百十，以磁霜研融，晒干藏好，临用加少许亦得。

　　翳障实而未滑，空青石不能净尽，主此方。

　　钱与镜本铜搀生铁铸成，性能克木，年代既久，气质尽化而精英愈灵，砺以砂青，淬以苦酒，佐以红矾之酸而着肉。蛛黄、鹰白毒而攻坚，利于甘石远矣。然此必不得已而施，若顾名思义，又以方奇药别，先后不为详审，点磨不休，因而眇瞽，败吾名特小事，自家损阴 不少。

　　卷之三　诸药外治

　　三制辟尘粉十三

　　穿山甲、象牙、 猪爪、鹰爪、羚羊角、犀牛角、青榄核乳磨成粉、蝉蜕去头足羽翼、蛇蜕、鸡雏蜕──取鸡伏壳子出壳白皮、人指甲别名人蜕、蚕蜕即蚕圆茧，得野蚕尤妙，五脱蜜炙成粉，赤小豆、葳蕤仁、磁青、夜明砂、石决明水飞澄粉，已上各等份，兼并，再加研，筛过藏用。

　　一切脆嫩浮障，不问如云如星，畏明能睹，及小儿与娇怯产妇，不耐毒攻者，点此药。

　　目之生翳犹镜之蒙尘，初可拂拭，久则必须磨砺，一经伤损，磨亦不能如旧，纵具照妖却病之神，未免瑜不掩瑕，故兹三制法粉，用治上是人是证，不日去翳，第谓辟尘，善夫。

　　诸方算此极劣。然贵介骄矜，不耐苦楚，其势又不点不得，备此一法，未为无谓。

　　卷之三　诸药外治

　　八宝丹十四

　　硼砂、海螵硝去粗壳飞、炉甘石 飞，三黄水去渣尘煮干、灵砂细研，各一两，乳香、没药各二钱，冰片三钱，麝一钱五分。

　　凡一切入眼丹药，须小心碾筛，总以手捏不响，齿啮无沙为则。好罐珍藏听用。凡药价贵而大邦罕见，及一石一木用获奇效者，皆为宝。如上项硼砂辟汗，灵砂镇火，卢甘石去翳，海螵蛸收湿，乳香、没药行血止痛，冰片、麝香拔毒散风，非远年深病，难可消磨。彼人守定师传，症治不达，所谓玉卮无当，即得金、璧、珠、珀、珊瑚、玛瑙、空青、水晶，价贵罕见八物，等尘土耳。故兹丹无一奇别，而特署名八宝。

　　卷之三　诸药外治

　　紫金膏十五

　　冬蜜真蜂糖，如白蜡者一合，黄连五钱，煎浓滤净，羊胆二个，得山羊胆尤佳，合煎略稠，下黄丹六钱，蕤仁霜三钱，不住手搅成膏，过硬加蜜，不及多煎一会，退火略冷，入冰片一钱，铅罐收藏，蕤仁霜另KT 碗搀蜜，和人乳粉二钱，擂极纯融，先入罐，然后倾膏搅匀更好。

</div>
    <div class="pagination">
<a href="目经大成_page44.html">上一页</a><span>...</span><a href="目经大成_page40.html">40</a><a href="目经大成_page41.html">41</a><a href="目经大成_page42.html">42</a><a href="目经大成_page43.html">43</a><a href="目经大成_page44.html">44</a><span class="current-page">45</span><a href="目经大成_page46.html">46</a><a href="目经大成_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
