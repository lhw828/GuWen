<!DOCTYPE html>
<html>
<head>
    <meta charset="UTF-8">
    <title>证治准绳疡医 - 第 41 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳疡医 - 第 41 页/共 122 页</h1>
    <div class="content">　　一人患脑疽，势剧脉实，用黄连消毒散不应，以金银藤二两，水二盅，煎一盅，入酒半碗服之，势去三四，再服渐退，又加黄柏、知母、栝蒌、当归、甘草节，数剂而溃止，加黄、川芎、白芷、桔梗，数剂而愈。 一妇年将七十，形实性急好酒。脑疽才五日，脉紧急又涩，急用大黄，酒煨细切，酒拌炒为末，又酒拌入参炒。入姜煎调一钱服，过两时再与。得卧而上半身汗，睡觉病已失，此亦内托之意。（按：此治因性急，因好酒，兼因其脉而制此方。脉紧急且涩，由其性急嗜酒，以伤其血而然，故用大黄以泄酒热，人参以养气血也。） 杜清碧病脑疽，疗之不愈，丹溪往视之，曰：何不服防风通圣散？曰：已服数剂。丹溪曰：合以酒制之。清碧乃自悟，以为不及， 一妇脑左肿痛，左鼻出脓，年余不愈，时或掉眩，如坐舟车。许叔微曰：肝虚风邪袭之然也，以川芎一两，当归三钱，羌活、旋复花、细辛、防风、蔓荆子、石膏、 本、荆芥穗、半夏曲、干地黄、甘草各半两，每服一两，一料而愈。（按：此条认作肝虚风邪袭之，而治以去风、清热、养血、祛痰之剂，因其掉眩，痛偏于左也。经曰：诸风掉眩，皆属肝木。又病偏左，乃肝胆所主。又曰：风从上受之。又曰：无痰不成眩晕。又曰：肝藏血。

　　又曰：风乃阳邪，故方以风、热、痰、血而主治者，理也。）一老患此，色赤肿痛，脉数有力，与黄连消毒饮二剂少退，更与清心莲子饮四剂而消。 一妇人，冬间患此，肿痛热渴，余用清热消毒药，溃之而愈。次年三月，其舌肿大，遍身发疔如葡萄，不计其数，手足尤多，乃脾胃受毒也。先各刺出黑血，随服夺命丹七粒，出臭汗，疮热益甚，便秘二日，与大黄、芩、连各三钱，升麻、白芷、山栀、薄荷、连翘各二钱，生甘草一钱，水煎三五沸服之，大小便出臭血甚多，下体稍退，乃磨入犀角汁，再服，舌本及齿缝出臭血，诸毒乃消，更以犀角地黄汤而愈。

　　以上治案，皆足太阳经积热，挟风、挟湿、挟虚者，其进退出入，可以用黄连消毒散之活法也。

　　黄连消毒饮黄连（五分） 黄芩（五分） 黄柏（酒洗，五分） 人参（五分） 知母（四分，酒炒，此以苦寒引用通经，为君） 羌活（一钱） 独活（五分） 防风（五分） 本（五分） 连翘（一钱，此以大辛解本经之结，为臣）

　　黄（一钱） 甘草（炙，五分，此以甘温配诸苦寒者，三之一，多则滋荣气而补土） 当归身（一钱，酒洗）

　　生地黄（一钱，酒洗，此以辛温之味，和血补血） 陈皮（五分，不去白，补胃气） 甘草梢（五分，生，此以甘寒泻肾火之邪，补下焦元气） 泽泻（七分，渗淡导酒湿，扶助秋令） 防己（五分，酒洗，除膀胱留热） 当归梢（五分） 苏木（五分，去恶寒） 桔梗（一钱，使诸药不下沉，为舟楫之用） 凡所用之药用酒洗，并入酒煎者，用酒热为因，为使。

　　上俱作一服。水三盏，煎减一半，去滓，入酒少许再煎，食后温服。投剂之后，不得饮水，必再作脓，效迟。初患三日者，服之立效。凡疮皆阴中之阳，阳中之阴二证而已。

　　东垣治疽，阳药七分，阴药三分，名曰升阳益胃散，老人宜之，亦名复煎散。或加没药、乳香各一钱。

　　上东垣论膏粱肉食之变，治宜苦寒，不宜芳香者，如解里条，撮要内消升麻汤，孙真人单煮大黄汤，皆为富贵肉食之辈设也。

　　羌活当归汤 治脑疽。

　　黄芩 黄连（各酒炒） 当归身（酒浸） 炙甘草（各一两） 羌活 黄柏（酒浸） 连翘（各五钱） 泽泻独活 本（各三钱） 防风 栀子仁（各五分）

　　上 咀。分作四服，水一小碗，先浸一时许，入酒一匙，煎至八分，去渣。大温服食后，日二服，和渣计六服，三日服尽。去渣；清药调下后槟榔散。

　　槟榔散槟榔为细末，将羌活当归汤调下。

　　陈录判母，年七十余，于冬至后脑出疽，形可瓯面大。众疡医诊视，俟疮熟以针出脓，因笞侍外家，疮辄内陷凹一韭叶许，面色青黄不泽，四肢逆冷，汗出身清，时复呕吐，脉极沉细而迟。盖缘衰老之年，严寒之时，病中苦楚，饮食淡薄，已涤肥浓之气，独存瘦悴之形，加之暴怒，精神愈损，故有此寒变也，病与时同。与疡医议，速制五香汤一剂，加丁香、附子各五钱，剂尽疡复大发，随证调治而愈。《内经》曰：凡治病必察其下。谓察时下之宜也。诸痛痒疮疡皆属心火，言其常也。如疮盛形羸，邪高痛下，始热终寒，此反常也，固当察时下之宜而权治。故曰：经者常也，法者用也，医者意也，随所宜而治之，可收十全之功矣。（按：此条年老冬寒，理直温补，兹用五香汤加丁、附，以辛散何也？盖因其怒气郁结，阻碍阳气不得营运，致疽凹陷且脉极沉细而迟，其为气郁可知矣。故用五香以开结，丁、附以助阳，则郁散阳复，疽乃大发，此亦因其性，因其脉而为治也。）锦衣叶夫人，患脑疽，口干舌燥，内服清热，外敷寒凉，色黯不 ，胸中气噎，证属阳气虚寒。彼疑素有痰火，不受温补，薛以参 各五钱，姜桂各二钱，一剂顿然肿溃，又用大补药而愈。

　　一人脓将成，微痛兼渴，尺脉大而无力，此阴虚火动之证。彼谓心经热毒，自服清凉降火药愈炽，复求治，乃以四物汤加黄柏、知母、五味、麦门、黄 ，及加减八味丸，渴止疮溃，更以托里药，兼前丸而愈。

　　一妇人，年逾八十，脑疽已溃，发背继生，头如粟许，脉大无力，此膀胱经湿热所致。脉无力血气衰，进托里消毒药数服稍可，更加参 ，虽起而渴，此血气虚甚，以参各一两，归 各五钱，麦门五味各一钱，数服渴止。不溃加肉桂十余剂，脓成针之，瘀肉渐腐，徐徐取去而脓清不敛，投十全大补汤，加白蔹、贝母、远志，三十余剂脓稠而愈。设不峻补，不去腐肉，以渴为火，投以凉药，宁免死哉！疮疽之证，虽属心火，当分表里虚实，果元气充实，内有实火，寒剂或可责效。若寒凉过度，使胃寒脾弱，阳证变阴，或结而不溃，或溃而不敛，阴阳乖戾，水火交争，死无日矣。 一人脑疽作渴，脉虽洪，按之无力，予 咀加减八味丸与之，彼不信，自用滋阴等药，七恶并至而殁。《精要》曰：患疽虽云有热，皆因虚而得之，愈后作渴，或先渴后疽，非加减八味丸不能治。

　　一人脑患疽，发热口渴，医用苦寒药，脓水益多，发热益甚，面目赤色，唇舌燥烈，小便淋痛，昼夜不寐，死在反掌，请薛治之。乃以加减八味丸料加参、 、归、术、麦冬、甘草煎服之。熟睡半日，觉来诸证悉退，不数剂而疮愈。薛曰：病虽愈，当固其本元。彼不经意，且不守禁，次年患中风；后患背疽而殁。

　　一老人，脓清兼作渴，脉软而涩。予以为气血俱虚，用八珍汤加黄 、五味。彼不信，乃服降火之剂，果反作呕少食。始信，服香砂六君子汤四剂，呕止食进，仍投前汤，月余而愈。 一人未溃兼作渴，尺脉大而无力，以四物汤加黄柏、知母、黄 、麦门，四剂而渴减，又与加减八味丸，渴止疮溃，更用托里药兼前丸而愈。 一人头项俱痛，虽大溃肿痛益甚，兼作泻，烦躁不睡，饮食少思，其势可畏。诊其脉毒尚在，与仙方活命饮二剂，肿痛退半，与二神丸及六君于汤加五味、麦门、酸枣仁四剂，诸证少退，食颇进，睡少得，及与参苓白术散数服，饮食颇进，又与十全大补汤加金银花、白芷、桔梗，月余瘥。

　　〔鬼遗〕 赤色疽，发头额及脑前，并手掌中，十日不穴者死。七日可刺，出赤血，七日未有脓，不可治也。（不穴者，不作穴而东攻西击也。） 杼疽，发鬓须及两耳，不穴十五日死。

　　可刺其脓色黑如豆豉，或见血者死。

　　卷之三　面部（二）

　　发眉

　　《鬼遗》云：左右眉棱两处发为发眉。不拘在头尾，宜虑。未穴已前攻击在眉头，即攻入眼损睛。在眉后即攻下太阳，并宜戒慎。

　　或问：眉发疽毒何如？曰：此疽从眉至头生疮黑色，渐渐肿漫满面，疮头坚硬如石，刺之无脓，惟出黄水，痛不可忍，闷乱呕逆是也，由脏腑积热，风毒上攻而然。急服紫金丹、金丹汗之；活命饮加黄连、桔梗、升麻，或黄连消毒饮，降火消毒之剂。六七日刺得黄白脓者可治，干枯紫陷，刺之无脓，吐逆烦躁，神昏不食者死。 或问：眉心生疽何如？曰：是名眉心疽，一名面风毒。属足太阳膀胱经，风热壅结，阴阳相滞而生。急服紫金丹、蟾酥丸汗之，或一粒金丹下之。若黑色痛甚，或麻或痒，寒热并作者，疔也。

　　卷之三　面部（二）

　　目疡

　　（详见杂病眼目门，兹不赘。）

　　卷之三　面部（二）

　　鼻疽

　　或问：鼻柱上生疽何如？曰：是名鼻疽。属手太阴肺经风热及上焦郁火所致，宜千金漏芦汤、活命饮，加栀子、木通、薄荷、桔梗。

　　卷之三　面部（二）

　　发髭

　　《鬼遗》云：鼻下一处，人中两处为发髭。此多因摘髭外入风而结，攻作不常，寒热相并，此亦害人。 或问：两腮及鼻下 肿生疮，恶血淋漓何如？曰：此名疔疽。属阳明胃经，三日口噤如痉，角弓反张，按之如疔，钉着骨痛，不可忍是也。急服乌金散、活命饮，加桔梗、升麻、栀子。壮实者，一粒金丹下之。稍缓则毒攻心，呕吐不食，昏迷躁乱，谵语者死。 或问：地角上生痈何如？曰：是名髭毒。属足阳明经风热所致。用活命饮加芩连、玄参、栀子，桔梗以清热。壮实者，一粒金丹下之。若撼之有根，肌肉不仁，或麻或痒，寒热大作，烦闷呕逆者，疔也。

　　卷之三　面部（二）

　　颧疡

　　或问：颧骨内卒然而痛，经宿而痛甚，寒热大作何如？曰：此颧骨肉疽也。属上焦与阳明经郁火所致，宜活命饮加升麻、桔梗、干葛，水酒煎服，仍与乌金散、夺命丹汗之可消。 或问：一人年五十，忽颧骨上初觉如松子，渐大如胡桃，不甚肿，微赤微痒，或云痰核，或云结毒，或作瘤治何如？曰：皆非也，是名颧疽。属阳明经积热所致，用紫金丹、乌金散、活命饮，加制过南星，服之而消。 按：《灵枢》曰：心病者，颧赤。又曰：肾病者，颧与颜黑。然则当察其色，赤者，宜以黄连安神丸降心火，补心丸养心血。

　　黑者，宜以地黄丸滋肾水，未可专委之阳明郁火也。

　　卷之三　面部（二）

　　颊疡

　　或问：颊腮生疮何如？曰：此名金腮疮。初如米粒，渐大如豆，久而不治，溃蚀透颊，属阳明经。初宜服胜金丹、活命饮加升麻、桔梗、黄连消毒散选用。壮实者，一粒金丹下之。治不得法，溃烂不敛，口吐臭痰，喘急神昏者死。

　　犀角升麻汤 治阳明经络受风热，口唇、颊车、发鬓肿痛及鼻额间连头痛，不可开口，虽言语、饮食亦相妨。

　　犀角（七钱半） 川升麻（半两） 防风 黄芩（各三钱半） 香白芷 白附子 川芎（各二钱半）

　　羌活（三钱，一字） 生甘草（一钱半）

　　上 咀。都作一服，水五盏，煎至三盏半，去滓，分作三服。一日服讫，其证必减。

　　如脏腑有些溏不妨，足阳明胃经也，经云：肠胃为市。又云：阳明多血多气。胃之中，腥膻、五味无所不纳，如市廛无所不有也。六经之中血气俱多，腐熟饮食之毒聚于胃，故此方以犀角为主饮食之毒。阳明经络环唇挟口，起于鼻交 中，循颊车，上耳前，过客主人，循发际至额颅。昔王公患此一经，亦以升麻佐之，余药皆涤除风热，升麻、黄芩，专入胃经，故用有效。

　　卷之三　面部（二）

　　发颐（腮）

　　或问：腮脸生毒何如？曰：此名腮颔发。肌肉浮而不着骨者名 腮。俱属阳明风热所致，急服活命饮加玄参、芩、连，水酒煎服，及紫金丹汗之。或问：颧骨之下，腮颔之上，耳前一寸三分发疽何如？曰：此名颐发。古云，不治之证，属阳明经热毒上攻。宜活命饮加升麻、桔梗、黄连，水酒煎服，紫金丹、夺命丹汗之。壮实者，一粒金丹下之；老弱者，十全大补汤、黄 内托散、人参养荣汤。若治不得法，延及咽嗑，溃烂穿口不食者死。

　　尝见一妇人，患此证，经水适至，一医开之，呕逆不食而死，又一人患此，医用点药，溃烂臭秽，以致虚火上升，吐血痰谵语而死。

　　〔薛〕 腮属足阳明胃经，或外因风热所乘，或内因积热所致。若肿痛寒热者，白芷胃风汤。内热肿痛者，升麻黄连汤。外肿作痛，内热口干者，犀角升麻汤。内伤寒凉，不能消溃者，补中益气汤。发热作渴，大便秘结者，加味清凉饮。表里俱解而仍肿痛者，欲作脓也，托里散。若饮食少思，胃气虚弱也，六君子汤。肢体倦怠，阳气虚弱也，补中益气汤。脓毒既溃，肿痛不减，热毒未解也，托裹消毒散，脓出而反痛，气血虚也，人参内托散。发热脯热，阴血虚也，八珍汤。恶寒发热，气血俱虚也，十全大补汤。若肿 痛连耳下者，属手足少阳经，当清肝火。若连颐及耳后者，属足少阴经虚火，当补肾水。患此而有不治者多，泥风热执用克伐之药耳。按：《素问》云：肾热者，颐先赤。故颐属足少阴肾经也，而今医师以耳后一寸三分发锐毒者，名曰发颐，则是少阳分野。薛氏亦以为属足少阴经，当补肾水者何也？盖肾为相火之宅，宅完且固，而火得归息焉，则治肾正所以治少阳也。此证伤寒汗出不彻者多患之。亦有杂证客热，久而不散而发于颐者，宜以药速消散之，失治成脓，则费手矣。若又服克伐之药，而不滋补其气血，即穿口穿喉而死。一人年逾三十，夏月热病后，患颐毒。积日不溃，气息奄奄，饮食少思，大便不禁，诊脉如无。经曰：脉息如无似有，细而微者，阳气衰也。齐氏曰：饮食不入，大便滑利，肠胃虚也，以六君子加炮姜、肉豆蔻、破故纸数剂，泄稍止，食稍进，更加黄柏、当归、肉桂，溃而脓水清稀，前药每服加熟附一钱，数剂泄止食进，脓渐稠再以十全大补汤，加酒炒芍药、白蔹，月余而愈。 地官陈用之，服发散之剂，寒热已退，肿痛不消，此血凝滞而欲作脓也，用托里消毒散而脓成，又用托里散而溃。但脓清作渴，乃气血虚也，用八珍加麦门、五味，三十余剂而愈。 上舍卢懋树患此，而尺脉数，证属肾经不足，误服消毒之剂，致损元气而不能愈，余用补中益气、六味丸料而痊。 上舍熊栋卿颐后患之，脓清体瘦，遗精盗汗，晡热口渴，痰气上涌，久而不愈。脉洪大按之微细，属肾气亏损所致，遂用加减八味丸料，并十全大补汤而愈。一妇人，素内热因怒，耳下至颈肿痛，寒热，此肝胆经火燥而血虚，用柴胡栀子散而肿痛消，用加味逍遥散而寒热退，用八珍汤加丹皮而内热止。

</div>
    <div class="pagination">
<a href="证治准绳疡医_page40.html">上一页</a><span>...</span><a href="证治准绳疡医_page36.html">36</a><a href="证治准绳疡医_page37.html">37</a><a href="证治准绳疡医_page38.html">38</a><a href="证治准绳疡医_page39.html">39</a><a href="证治准绳疡医_page40.html">40</a><span class="current-page">41</span><a href="证治准绳疡医_page42.html">42</a><a href="证治准绳疡医_page43.html">43</a><a href="证治准绳疡医_page44.html">44</a><a href="证治准绳疡医_page45.html">45</a><a href="证治准绳疡医_page46.html">46</a><span>...</span><a href="证治准绳疡医_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
