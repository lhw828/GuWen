<!DOCTYPE html>
<html>
<head>
    <meta charset="UTF-8">
    <title>伤寒悬解 - 第 6 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒悬解 - 第 6 页/共 28 页</h1>
    <div class="content">　　脉法七十一

　　又未知何脏阴阳先绝若阳气前绝阴气后竭者其人死身色必青阴气前绝阳气后竭者其人死身色必赤腋下温心下热也青者木色肝肾皆阴也赤者火色心肺皆阳也腋下心下者阳之部温热者阳之气也

　　卷二　脉法下编

　　脉法七十二

　　师曰寸脉下不至关为阳绝尺脉上不至关为阴绝此皆不治决死也若计其余命生死之期期以月节克之也尺寸之脉发现于上下而气根于中焦中焦者所以升降阴阳而使之相交其脉现于关上若寸脉下不至关则阳根下断是谓阳绝尺脉上不至关则阴根上断是谓阴绝此皆不治决死也此际虽生命之余耳若计算其余命生死之期期以月之节气克之如木弱忌金火弱忌水一交金水之节气则死期至矣

　　卷二　脉法下编

　　脉法七十三

　　伤寒咳逆上气其脉散者死谓其形损故也咳逆上气是胃土上逆肺金不降肺主气而性收脉散者金气之不收也气败则死盖气所以薰肤而充身气散则骨枯肉陷而形损故也

　　卷二　脉法下编

　　脉法七十四

　　师曰脉病患不病名曰行尸以无王气卒眩仆不识人者短命则死人病脉不病名曰内虚以无谷神虽困无苦脉病患不病名曰行尸以其脉病而无王气倘卒然眩仆不识人者值其人之短命则死矣人病脉不病者名曰内虚以其谷神之不旺病在形骸而不在精神虽困无妨也

　　卷二　脉法下编

　　脉法七十五

　　问曰上工望而知之中工问而知之下工脉而知之愿闻其说师曰病家人请云病患若发热身体疼病患自卧师到诊其脉沉而迟者知其瘥也何以知之表有病者脉当浮大今脉反沉迟故知其愈也假令病患云腹内卒痛病患自坐师到脉之浮而大者知其瘥也何以知之里有病者脉当沉而细今脉浮大故知其愈也发热身痛自卧是表病也诊脉沉迟知表病瘥也以表有病者脉当浮大今不浮大而反沉迟故知其愈也腹痛是里病也诊脉浮大知里病瘥也以里有病者脉当沉细今不沉细而反浮大故知其愈也（此提望闻问切之纲下章详发）

　　卷二　脉法下编

　　脉法七十六

　　师曰病患家来请云病患发热烦极明日师到病患向壁卧此热退也设令脉不和处言已愈发热烦极必不得卧向壁静卧此烦热已去也假令脉犹未和亦顷当自愈此可处言已愈也（此望知之法也）

　　卷二　脉法下编

　　脉法七十七

　　设令向壁卧闻师到不惊起而盼视若三言三止脉之咽唾者此诈病也设令脉自和处言汝病太重当须服吐下药针灸数十百处乃愈向壁安卧是无病邪闻师到不惊起而盼视若三言三止脉之咽唾者此诈病也设令脉自和平亦处言汝病太重当须服大吐大下之药针灸数十百处以恐怖之则立言自愈矣

　　卷二　脉法下编

　　脉法七十八

　　师持脉病患欠者无病也脉之呻者病也言迟者风也摇头言者里痛也行迟者表强也坐而伏者短气也坐而下一脚者腰痛也里实护腹如怀卵物者心痛也平人神倦若睡则欠呵非病证也故欠者无病身有痛苦则呻故呻者有病内风者内湿外燥语言蹇涩故言迟为风心腹痛极则头摇故头摇言者里痛也阳性轻清表郁气浊故言重而行迟短气者身仰则气愈短故坐而身伏腰痛则身弯不敢直故坐则下一脚心痛则用手护腹形如怀抱卵物也（此望闻之法也）

　　卷二　脉法下编

　　脉法七十九

　　问曰人病恐怖者其脉何状师曰脉形如循丝累累然其面白脱色也肾主恐素问气厥论恐则气下下之极则肾也少阴之脉微细恐怖少阴之气动故脉细如丝累累然惊惧不安之象也恐主于肾而六脉俱细盖诸脏夺气改而从肾也肝藏血而主色色者血之华也肝气下（恐则气下）而营血陷不能华也木虚而金气乘之故色脱而面白白者金色也（此望切之法也）

　　卷二　脉法下编

　　脉法八十

　　人愧者其脉何类师曰脉浮而面色乍白乍赤愧发于心动火炎故面乍赤赤者心之色也火炎金伤故面色乍白白者金之色也心肺之脉俱浮心肺气动是以脉浮人愧而汗出者心动火炎而刑肺气故气泄而为汗也（此望切之法也）

　　卷二　脉法下编

　　脉法八十一

　　人不饮其脉何类师曰脉自涩唇口干燥也素问经脉别论饮入于胃游溢精气上输于脾脾气散精上归于肺通调水道下输膀胱水精四布五经并行盖水入于胃胃阳蒸动化为精气游溢升腾上输于脾脾气散此水精上归于肺肺气宣化氤氲和洽所谓上焦如雾也肺气清肃则经络通调雾气不滞降于膀胱而化尿溺人身身半以上水少气多是谓气道身半以下气少水多是谓水道气水一也上下阴阳之分耳水道通调下输膀胱水滓注泻溲便前行所谓下焦如渎也水气之由经而下行也渣滓输于膀胱而精华滋于经络洒于脏腑润于孔窍浊者下而清者上水精四布五经并行是以经脉流利而不涩唇口滑泽而不燥不饮则经络失滋故脉自涩孔窍不润故唇口干燥也（此亦望切之法）

　　卷二　脉法下编

　　脉法八十二

　　师曰伏气之病以意候之今月之内欲有伏气假令旧有伏气当须脉之若脉微弱者当喉中痛似伤非喉痹也病患云实喉中痛虽尔今复欲下利伏气者气之伏藏而未发也凡病之发必旧有伏藏之根气之欲伏未形于脉故应以意候之见其脉气沉郁凝涩则今日之内恐其欲有伏气自此埋根作异日之病基也假令旧有伏气已形于脉当须脉之若脉微弱者是少阴之伏气也少阴之病法当咽痛而复下利以肾司二便而脉循咽喉也病于阴分则下利病及阳分则咽痛阴在下而性迟阳在上而性疾下利未作咽喉先见故当喉中痛也其状似乎喉伤实非厥阴火升之喉痹也征之病患自云实咽中痛阳分之病见矣虽尔阴分之病犹未作也今且复欲下利迟则亦作矣（此于望闻问切之外广以意候之法也）

　　卷二　脉法下编

　　脉法八十三

　　问曰脉有灾怪何谓也师曰假令人病脉得太阳与形证相应因为作汤比还送汤如食顷病患乃大吐下利腹中痛师曰我前来不见此证今乃变易是名灾怪问曰缘何作此吐利答曰或有旧时服药今乃发作故为此灾怪耳脉证无差而吐利忽作诚为怪异大抵药经人手容有别缘或者婢外家冤雠毒行暧昧事未可料也

　　卷三　太阳经上编（五十三章）

　　太阳本病

　　太阳以寒水主令统领六经膀胱者太阳之腑太阳者膀胱之经六经之次三阴在里三阳在表太阳主皮毛之分次则阳明次则少阳次则太阴少阴厥阴总以太阳为主阳盛于外在外之阳谓之卫气卫者卫外而为固也卫气之内则为营血营者营运而不息也营司于肝为卫之根卫司于肺为营之叶营卫二气化于中宫饮食入胃游溢精气传输经络精专者行于脉中命曰营气 悍者行于脉外命曰卫气营卫分司于金木而皆统于太阳故太阳经病有伤卫伤营之不同卫气为阳营血为阴然血升而化神魂是阴含阳也故肝血温暖而升散气降而化精魄是阳含阴也故肺气清凉而降敛人之汗孔冬阖而夏开者以肝心主营木火旺于春夏则营血温散而窍开肺肾主卫金水旺于秋冬则卫气清敛而窍阖寒去温来而木火不得发泄卫气敛闭而孔窍常阖袭之以风气欲敛而不能敛故伤在卫气热退凉生而金水不得敛藏营血发散而孔窍常开侵之以寒血欲散而不能散故伤在营血风伤卫者因于气凉而窍闭也寒伤营者因于天温而窍开也春夏而窍开则病寒而不病风秋冬而窍阖则病风而不病寒故秋冬寒盛而非不中风春夏风多而亦有伤寒灵枢岁露四时八风之中人也故有寒暑寒则皮肤急而腠理闭暑则皮肤缓而腠理开因其开也其入深其病患也卒以暴因其闭也其入浅其病患也徐以迟开则伤营闭则伤卫以营深而卫浅也风性疏泄而寒性闭塞气性收敛而血性发扬卫敛而窍闭中风则气欲敛而风泄之是以有汗风愈泄而气愈欲敛故内遏营血而生里热营泄而窍开伤寒则血欲泄而寒束之是以无汗寒愈束而血愈欲泄故外闭卫气而生表寒人之本气不郁则不盛郁则阳虚之人脏阴内盛而为寒阴虚之人经阳外盛而为热是传腑传脏之由来也而其入腑入脏必先施于皮毛故六经之病总起于太阳一经以其在外而先伤也邪在营卫失于解散则或入于腑或入于脏视其人之里气为分途阳衰则入太阴而为寒阴衰则入阳明而为热无异路也贵于营卫方病初治不瘥则后日诸变无自生矣卫行脉外而内交于营营行脉中而外交于卫营卫调和是谓平人寒邪伤营则营血束闭其卫气故卫郁而生表寒风邪伤卫则卫气遏闭其营血故营郁而生里热营卫外发则病解营卫内陷则病进陷而败没则死也伤寒中风之死证皆营卫之陷败也卫气之外发赖乎经中之阳盛营血之外发赖于脏中之阴盛阳统于阳明阴统于太阴阳明之经气旺则卫气外发而汗出其阳虚者卫郁欲发而不能则振栗战摇而后汗出其再虚者寒战而不见汗出是阳不胜阴卫气将陷当泄阴而扶阳开皮毛而发卫气太阴之经气旺则营气外发而汗出其阴虚者营郁欲发而不能则烦躁怫郁而后汗出其更虚者躁闷而不见汗出是阴不胜阳营气将陷当泄阳以扶阴开肌表而发营血阳盛于腑阴盛于脏卫气之陷者以其脏阴盛而内寒也营血之陷者以其腑阳盛而内热也太阳为六经之长兼统营卫方其营卫初病外解经络内调脏腑使脏寒不动腑热不作异日无入脏入腑之患是善治太阳者也 太阳经病不过风寒二者而已风用桂枝寒用麻黄风而兼寒寒而兼风则有桂麻各半之方风而火郁寒而水停则有大小青龙之制风寒已解而内燥则有白虎清金之法风寒未透而内湿则有五苓利水之剂风寒外散血热里郁则有桃核承气抵当汤丸之设此皆太阳风寒之本病处治之定法也人之本气不偏阳郁不至极热阴郁不至极寒本气稍偏病则阴盛而为寒阳盛而为热而以温凉补泄挽其气化之偏皆可随药而愈不经误治断不至遂成坏病熟悉仲景太阳本病诸法则风寒之证解于太阳一经无复坏事已

　　卷三　太阳经上编（五十三章）

　　太阳经提纲一（太阳一）

　　太阳为六经之纲领其经行身之背其气主一身之皮毛故病则脉浮头项强痛而恶寒缘邪在本经但病其经脉所行之部分而不及于他经也在经失解自此而内传二阳里入三阴腑热作则脉浮大脏寒作则脉沉细寒热郁发诸病丛生太阳之脉证然后变耳若其初感腑热未作脏寒未动之时太阳之病情未改证状犹存则只有脉浮头项强痛恶寒而已即合病于别经别经病见而太阳未罢亦必见太阳之脉证也揣太阳之脉证而分太阳之风寒何至淆乱于别经亡羊于歧路也仲景提太阳之纲只此一语而太阳之情状了了所谓握片言而居要也太阳之为病脉浮头项强痛而恶寒太阳在表故脉浮其经行身之背起于睛明（在目内 足太阳经之穴名）自头下行而走足病则经气上郁壅塞不降故强痛也风寒闭其营卫气郁不能透泄则外见恶寒寒者太阳之令气也

　　卷三　太阳经上编（五十三章）

　　风寒总纲一（太阳二）

　　病有发热恶寒者发于阳也无热恶寒者发于阴也发于阳者七日愈发于阴者六日愈以阳数七阴数六也此中风伤寒之总纲也卫气为阳风伤卫气是发于阳也卫伤则遏闭营血而生内热营血为阴寒伤营血是发于阴也营伤则束闭卫气而生外寒故中风之初先见发热伤寒之初先见恶寒中风内热而营血不宣亦外见恶寒伤寒外寒而卫气不达乃续见发热中风非无外寒究竟内热多而外寒少伤寒非无内热究竟内热少而外寒多营司于肝木木升则火化木火同情故肝血常温卫司于肺金金降则水生金水同性故肺气常凉肝藏营血而脾为生血之本中风营病脏阴衰者多传阳明而为热肺藏卫气而胃乃化气之源伤寒卫病腑阳弱者多传太阴而为寒风伤卫者营郁里热若经中阴旺则营气不至内蒸故七日经尽而自愈寒伤营者卫郁表寒若经中阳旺则卫气不至内陷故六日经尽而自愈此风寒之顺证在经而不入于脏腑者也若中风阳盛而入于腑伤寒阴盛而入于脏则营卫方忧其内陷非补泄以救其偏不能应期而愈也六日七日水火之成数大衍之数天一生水地六成之地二生火天七成之火阳也故数七水阴也故数六满其成数是以病愈也

　　卷三　太阳经上编（五十三章）

　　风寒总纲二（太阳三）

　　病患身大热反欲得近衣者热在皮肤寒在骨髓也身大寒反不欲近衣者寒在皮肤热在骨髓也申明上章寒热之义阴盛则内寒外热内寒故欲近衣阳盛则内热外寒内热故不欲近衣以其欲不欲而内外之寒热见焉经所谓临病患问所便也（素问语）上章发热恶寒无热恶寒者言其外也风伤卫者多内热寒伤营者多外寒恐人略内而详外故发此章

</div>
    <div class="pagination">
<a href="伤寒悬解_page5.html">上一页</a><a href="伤寒悬解.html">1</a><a href="伤寒悬解_page2.html">2</a><a href="伤寒悬解_page3.html">3</a><a href="伤寒悬解_page4.html">4</a><a href="伤寒悬解_page5.html">5</a><span class="current-page">6</span><a href="伤寒悬解_page7.html">7</a><a href="伤寒悬解_page8.html">8</a><a href="伤寒悬解_page9.html">9</a><a href="伤寒悬解_page10.html">10</a><a href="伤寒悬解_page11.html">11</a><span>...</span><a href="伤寒悬解_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
