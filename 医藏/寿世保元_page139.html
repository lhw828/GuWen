<!DOCTYPE html>
<html>
<head>
    <meta charset="UTF-8">
    <title>寿世保元 - 第 139 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 139 页/共 201 页</h1>
    <div class="content">　　一产妇咳嗽痰盛。面赤口干。内热晡热。彻作无时。此阴火上炎。当补脾胃。遂用补中益气汤、六味地黄丸而愈。

　　一论产妇粪后下血。诸药不应。饮食少思。肢体倦怠。此中气虚弱。用补中益气汤。加吴茱萸炒黄连五分。四剂顿止。但怔忡少寐。盗汗未止。用归脾汤治之而愈。

　　一论产后大便不通。因去血过多。大肠干涸。或血虚火燥干涸。可不计其日期饮食数。

　　多以药通润之。必待腹满觉胀。自欲去下不能者。乃结在直肠。宜用猪胆汁润之。若服苦寒药润通反伤中焦元气。或愈加难通。或通而泻不能止。必成败症。若属血虚火燥。用加味逍遥散。

　　气血俱虚。八珍汤。慎不可用麻子、杏仁、枳壳之类。

　　一产前产后大便不通。

　　当归（酒洗） 川芎 防风（去芦） 枳壳（麸炒各一钱） 甘草（炙二钱）

　　上锉。姜、枣煎服。忌动风之物。用蜜导之亦妙。

　　一产后五七日不大便。切不宜妄服丸药。用大麦芽炒为末。每服三钱。沸汤调下。与粥间服。

　　一论产后胞损。小便淋漓不止。

　　人参（二钱五分） 白术（去芦二钱） 白茯苓（去皮一钱） 黄 （蜜炒钱半） 陈皮（一钱）

　　桃仁（去皮尖一钱） 甘草（炙五分）

　　上锉一剂。水煎猪羊胞。后入药煎服。

　　一论妇人子宫肿大。日日损落一片。殊类猪肝。已而面黄体倦。饮食无味。内热晡热自汗盗汗。用十全大补汤。二十余剂。诸症愈后。仍复生育。

　　一论产后阴户痛极不可忍。桃仁泡去皮尖。研如泥。涂之即愈。

　　一论产后阴门痒极不可忍。用食盐一两。涂之亦止。

　　一论产后阴门不闭。发热恶寒。用十全大补汤加五味子。数剂而寒热退。又用补中益气汤加五味子。数剂而敛。若初产肿胀。或 痛而不闭者。用加味逍遥散。若肿既消而不闭者。

　　补中益气汤。切忌寒凉之剂。阴门不闭。用锻石煎汤。先熏后洗。一方。用荆芥、藿香、臭椿根皮。煎汤熏洗。

　　一论产后生肠不收。皆由气虚血弱。所以挂下。但养气和血。其肠自收。

　　人参 白术（去芦炒） 黄 （蜜炒） 当归 川芎 甘草（炙）

　　上锉。水煎服。若挂二日。则入升麻五分升提之。日用热手心常熨腰肚。但腰肚气暖。

　　其肠自收。

　　一治产后生肠不收。蓖麻子去壳。研成膏。贴头顶心即收。内服补中益气汤。倍升麻。

　　去柴胡。加益母草一钱。一论产后因子死。经断不行。一日小腹忽痛。阴户内有物如石硬塞之而痛不禁。此乃石瘕也。

　　当归（酒洗） 川芎 白芍（酒炒） 生地黄 桃仁（去皮尖） 红花 大黄 三棱 槟榔泽泻 香附 元胡索 血竭水煎。空心服。

　　一论产后有疾。郁冒则多汗。汗则大便闭。故难用药。唯此药最嘉。

　　二子饮

　　苏子 火麻子（去壳）

　　二味各半合。拣净洗。研极细。用水再研。取汁一杯。分三次煮粥食之。此粥不特产后可服。大抵老人诸虚人风闭。皆得效。

　　一论产后阴户肿大。用吴茱萸煎汤洗之。

　　一产后恶寒发热。余欲用八珍汤加炮姜治之。其家知医。以为风寒。用小柴胡汤。余曰寒热不时。乃气血虚。不信。服一剂。汗出不止。谵语不绝。烦热作渴。肢体抽搐。余用十全大补汤二剂益甚。脉洪大。重按如无。仍以前汤加附子。四剂而安。

　　一产妇泻痢年余。形体骨立。内热晡热。自汗盗汗。口舌糜烂。口吐痰三碗许。脉洪大重按全无。此命门火衰。脾土虚寒而假热。然痰者乃脾虚。不能统摄归原。故用八味丸补火以生土。用补中益气汤兼补肺金而健其脾胃。

　　卷七

　　小产

　　小产重于大产。盖大产如粟熟自脱。小产如生采。破其皮壳。断其根蒂。岂不重于大产但人轻忽致死者多矣。治法。宜补形气。生新血。去瘀血。若未足月。痛而欲产。芎归补中汤倍加知母止之。若产而血不止。人参黄 汤补之。若产而心腹痛。当归川芎汤主之。胎气弱而小产者。八珍汤固之。若出血过多而发热。圣愈汤。汗不止。急用独参汤。发热烦躁。

　　肉筋惕。八珍汤。大渴面赤。脉洪而虚。当归补血汤。即黄 一两。当归三钱是也。身热面赤。脉沉而微。四君姜附。东垣云。昼发热而夜安静。是阳气自旺于阳分也。昼安静而夜发热。是阳气下陷于阴分也。如昼夜俱发热者。是重阳无阴也。当峻补其阴。王太仆云。如大寒而甚。热之不热。是无火也。热来复去。昼见夜伏。夜发昼止。时节而动。是无火也。

　　如大热而甚。寒之不寒。是无水也。热动复止。倏忽往来。时动时止。是无水也。若阳气自旺者。补中益气汤。阳气陷于阴者。四物二连汤。即四物汤。加胡连、川连是也。重阳无阴者。四物汤。无火者。八味丸。无水者。六味丸。一论小产气虚。血下不止。宜

　　人参黄 汤

　　人参 黄 （蜜炒） 当归 白术（去芦炒） 白芍（酒炒） 艾叶（醋炒各一钱） 阿胶（炒二钱） 上锉一剂。水煎温服。

　　一论小产气血虚。宜芎归补中汤。（方见妊娠）

　　一论小产后。瘀血心腹疼痛。或发热恶寒。

　　当归川芎汤

　　当归 川芎 白芍（炒） 熟地黄 元胡索 桃仁 红花 香附 青皮 泽兰 牡丹皮上水煎。入童便好酒。各半杯。同服。如小产腹痛。以手按腹愈痛。此是瘀血为患。宜用此药。或失笑散消之。若按之反不痛。此是血虚。宜用四物加参、苓、术、甘。若痛而作呕此是胃虚。宜用六君子。若痛而泻。此是脾虚。宜用六君子送二神丸。

　　一妊娠五月。服剪红丸而坠。腹中胀痛。服破血之剂益甚。以手按之益痛。余曰。此峻药重伤。脾胃受患。用八珍汤。倍人参、黄 。加半夏、乳香、没药。二剂而痛止。数剂而全愈一妇人年二十余。疫疾堕胎。时刻服清肺解表。喘急不寐。请治。余以为脾土虚。不能生肺金。药损益甚。先与补中益气加茯苓、半夏、五味、炮姜。四剂渐愈。往视之。又与八珍加五味。及十全大补汤撤消。

　　一小产下血不止。气虚之甚也。以补中益气汤。去升柴。加白芍、川芎、香附、砂仁、艾叶、阿胶。

　　卷七

　　乳病

　　乳房阳明所经。乳头厥阴所属。乳子之母。不知调养。忿怒所逆。郁闷所遏。浓味所酿以致厥阴之气不行。故窍不得通。而汁不得出。阳明之血沸胜。故热甚而化脓。亦有所乳之子膈有滞痰。口气 热。含乳而睡。热气所吹。遂生结核。于初起时便须忍痛。揉令稍软。

　　吮令汁自通。可消散。失此不治。必成痈疖。治法。疏厥阴之滞以青皮。清阳明之热细研石膏。行污浊之血以生甘草之节。清肿导毒以栝蒌子。或加没药、青橘叶、皂角刺、金银花、当归。或汤或散。或加减。随意消息。然须以酒少佐之。若加以艾火两三壮于肿处。其效尤捷。不可辄用针刀。必致危困。或因忧愁郁闷。朝夕累积。脾气消伤。肝气横逆。遂成隐核如大棋子。不痛不痒。数年之后。方为疮陷。名曰乳岩。以其疮形峻曲似岩穴也。不可治矣若于始生之际。便能消释病根。使心清神安。然后施之治法。亦有可安之理。

　　一论有儿者。名曰外吹乳。有孕者。名曰内吹乳。可以急治。宜服

</div>
    <div class="pagination">
<a href="寿世保元_page138.html">上一页</a><span>...</span><a href="寿世保元_page134.html">134</a><a href="寿世保元_page135.html">135</a><a href="寿世保元_page136.html">136</a><a href="寿世保元_page137.html">137</a><a href="寿世保元_page138.html">138</a><span class="current-page">139</span><a href="寿世保元_page140.html">140</a><a href="寿世保元_page141.html">141</a><a href="寿世保元_page142.html">142</a><a href="寿世保元_page143.html">143</a><a href="寿世保元_page144.html">144</a><span>...</span><a href="寿世保元_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
