<!DOCTYPE html>
<html>
<head>
    <meta charset="UTF-8">
    <title>普济方 - 第 3144 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 3144 页/共 3614 页</h1>
    <div class="content">　　（出三因方）

　　治坠堕死。兼打扑闷绝者。

　　急以手袖其口鼻一食顷。复开。先与热小便服。若觉气绝不能言。急擘开口。以热小便灌。或以酒小便服。火伤、冷小便灌之。皆能起死。甚验。

　　为重物所顿笮欲死。

　　（出十便良方）以半夏如大豆者为末。内鼻孔中。此五绝俱疗。五绝、一曰溺绝。二曰墙壁所笮绝。三曰压绝。四曰自缢绝。五曰产蓐绝。并可用。纳鼻孔立活。虽经一日。而心温者。亦可救。

　　竹皮汤

　　（出十便良方）

　　治为兵杖所加。木石所笮。血在胸及胁中。痛不得气息

　　青竹（刮取茹）乱发（各如鸡子大二枚）上放炭火炙焦燥。合捣筛。以酒一升。煮三沸上。一服尽之。三服愈。

　　治从高坠下。伤损筋骨。疼痛。叫唤不得。瘀血着在内。

　　（出本草）以鼠屎烧令末。以猪脂和敷痛上。急裹。不过半日乃止。

　　苦杖散

　　（出保命集方）

　　治从高坠下。涎潮昏睡。此惊恐并也。

　　以苦杖不以多少为细末。热酒调下。如产后瘀血不散。或聚血。皆治之。

　　疗压扑损伤。

　　（出本草）捣核桃肉和酒温。顿服便瘥。

　　治人忽坠破损伤。

　　（出本草）以冷水喷之令身噤。肠自入也。

　　治坠扑内损。散败止痛。及恶疮发背等。

　　（出本草）以重阳日收取茄子百枚。去蒂。四破切之。硝石十二两。碎捣。以不津瓶器。大小约可盛内茄子者。于器中先铺茄子一重。乃下硝石一重覆之。如此令尽。然后以纸数重密封之。

　　安置净处。上下以新砖垫覆。令得地气不犯地气。至有五月后。取出。去纸两重。日中曝之。

　　逐日如此。至二三月度已烂。即开瓶倾出。滤出渣。别入新器中。以薄纸盖头又曝。直成膏乃可用。内损酒调半匙。空心饮之。恶血散则痛止而愈矣。诸疮肿亦先饮酒半匙。又用膏于疮面涂之。当觉冷如冰雪。疮干便瘥。其有根本在肤腠者。亦可内消。若痛久干硬。即以饭饮之物涂之。

　　整骨丸

　　（出杨氏家藏方）

　　治从高坠下。筋骨断折。内外俱损。疼痛难忍。不问

　　轻重。并皆治之。

　　白矾（一十二两飞过）黄蜡（六两）黄丹密陀僧（别研）自然铜（别研为末以上三味各四两）乳香（另研）朱砂没药（别研以上三味各一两）猪脂（一十二两腊月者）上件用银石器或新锅。内先下猪脂熬成汁。去筋膜滓。次下蜡候熔。退火候稍冷。方下密陀僧、黄丹、自然铜末。添慢火熬。以柳木篦子搅。候滴下水不散为度。抬下铜子于冷地上。

　　入朱砂、乳香、没药、白矾。更以篦子搅匀。丸如梧桐子大。每服二十丸。热葱酒送下。（葱白切如丝于热酒中。以盏合少时。勿出寒）如昏困不能咽药者。即用葱酒化开灌下。仍将二十三丸切开。于纸下以火炙之。如不化入油少许。随所伤大小摊成药靥。恐此药不粘。以云母膏涂靥周遭贴之。良久糜变成痒。若骨碎及蹉跌者。并皆平正。不成芦节。其伤破处。便生肌肉。多年伤折。每遇阴晦。发作疼痛者。亦可服。不拘时候。

　　又方

　　（出永类钤方）用水蛭、茴香各一两。先以茴香三钱。同水蛭炒。去茴香。又以茴香七钱微炒。共为末。

　　用水煎苏木加酒。和调乌药顺气散。一贴作三服。又法砂、水蛭、竹膜、丝头四味。将砂炒蛭。去砂用蛭为末。竹丝烧灰。和酒调服。

　　治从高坠下。瘀血胀心。面青气短欲死者。

　　用飞驳鸟（味甘寒）翅羽七枚烧末。酒服之。得右翅者最良。（飞驳者即雄鹊也烧毛作屑。内水中沉者是雌也。其翼左覆右者是雄）

　　又方

　　用韶粉（味辛寒）一钱匕。和水服之。即瘥。

　　治从高坠下。头破脑出血。中风口噤。

　　用黑豆（味甘平）一升炒去腥。勿使太熟。杵末蒸之。令气遍甑下盆中。以酒一升淋之。

　　温服一升。复取汁膏敷疮上。

　　卷三百十二　折伤门

　　坠车落马（附论）

　　夫或因乘车马。或登陟危险。误为倒仆。轻则蹉筋脉。蹴损不得屈。甚者乃趾折筋骨。

　　治宜速以养血脉续筋骨之剂。服之则及效速矣。

　　方

　　乳香乌龙丹治落马坠车。打扑闪肭。损伤筋骨。疼痛闷乱。活血止疼。及中风瘫

　　痪。口眼斜。妇人血风。腰腹四肢。走注疼痛等疾。

　　骨碎补胡芦巴（炒）破故纸（炒）川乌（炮去皮脐）苁蓉（酒浸）牛膝（酒浸）金毛狗牡蛎（烧赤）甜瓜子（炒）黑牵牛赤芍药自然铜（烧赤醋蘸七次）川楝子茴香（炒）牡丹皮五灵脂白芍药（各一两）苍术（二两去皮炒）官桂（半两）细墨（七钱重）木鳖子（七个）没药（二钱半）乳香（二钱）上为细末。研匀。醋面糊丸。如梧桐子大。每服七丸至十丸。温酒下。日三。

　　神圣膏

　　（出德生堂）

　　治跌伤后。用此药敷贴。仍服后药。

</div>
    <div class="pagination">
<a href="普济方_page3143.html">上一页</a><span>...</span><a href="普济方_page3139.html">3139</a><a href="普济方_page3140.html">3140</a><a href="普济方_page3141.html">3141</a><a href="普济方_page3142.html">3142</a><a href="普济方_page3143.html">3143</a><span class="current-page">3144</span><a href="普济方_page3145.html">3145</a><a href="普济方_page3146.html">3146</a><a href="普济方_page3147.html">3147</a><a href="普济方_page3148.html">3148</a><a href="普济方_page3149.html">3149</a><span>...</span><a href="普济方_page3145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
