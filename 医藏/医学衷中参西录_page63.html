<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 63 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 63 页/共 120 页</h1>
    <div class="content">　　三、医论

　　○温病遗方

　　《伤寒论》中原有温病，浑同于六经分篇之中，均名之为伤寒，未尝明指为温病也。况温病之原因各殊，或为风温，或为湿温，或为伏气成温，或为温热，受病之因既不同，治法即宜随证各异。有谓温病入手经不入足经者，有谓当分上中下三焦施治者，皆非确当之论，斟酌再四，惟仍按《伤寒论》六经分治乃为近是。

　　太阳经有未觉感冒，身体忽然酸软，懒于动作，头不疼，肌肤不热，似稍畏风，舌似无苔而色白，脉象微浮，至数如常者，此乃受风甚轻，是以受时不觉也，宜用轻清辛凉之剂发之。

　　【处方】薄荷叶三钱，连翘三钱，大葱白三寸。

　　上药三味，共煎汤七、八沸，取清汤一大盅温服下，周身得汗即愈。

　　薄荷之成分，含有薄荷脑，辛凉芬芳，最善透窍，内而脏腑，外而皮毛，凡有风邪匿藏，皆能逐之外出，惟其性凉，故于感受温风者最宜。惟煮汤服之，宜取其轻清之气，不宜过煎（过煎即不能发汗），是以以之煎汤，只宜七八沸。若与难煎之药同煎，后入可也。连翘为轻清宣散之品，其发汗之力不及薄荷，然与薄荷同用，能使薄荷发汗之力悠长（曾治一少年受感冒，俾单用连翘一两，煮两汤服之，终宵微汗不竭，病遂愈，其发汗之力和缓兼悠长可知）。葱之形中空，其味微辣微甘，原微具发表之性，以旋转于营卫之间，故最能助发表之药以调和营卫也。

　　有受风较重，不但酸软懒动，且觉头疼，周身骨节皆疼，肌肤热，不畏风，心中亦微觉发热，脉象浮数似有力，舌苔白浓，宜于前方中去葱白，加天花粉八钱以清热，加菊花二钱以治头疼，惟煎汤时薄荷宜后入。

　　有其人预有伏气化热，潜伏未动，后因薄受外感之触动，其伏气陡然勃发，一时表里俱热，其舌苔白浓，中心似干，脉象浮而有洪象，此其病虽连阳明而仍可由太阳汗解也。

　　【处方】生石膏一两捣细，天花粉一两，薄荷叶钱半，连翘钱半。

　　上药四味，煎汤一大盅，温服得汗即愈，薄荷叶煎时宜后入。

　　或问：此方重用石膏、花粉，少用薄荷、连翘，以为发表之剂，特恐石膏、花粉监制薄荷、连翘太过，服后不能作汗耳。答曰：此方虽为发表之剂，实乃调剂阴阳，听其自汗，而非强发其汗也。盖此证原为伏气化热，偶为外感触动，遂欲达于表而外出，而重用凉药与之化合，犹如水沃冶红之铁，其蓬勃四达之热气原难遏抑。而复少用薄荷、连翘，为之解其外表之阻隔，则腹中所化之热气，自夺门而出作汗而解矣。且此等汗，原不可设法为之息止，虽如水流漓而断无亡阴、亡阳之虞，亦断无汗后不解之虞。此方原与拙拟寒解汤相似。二方任用其一，果能证脉无误，服后复杯之顷，即可全身得汗。间有畏石膏之凉，将其药先服一半者，服后亦可得汗，后再服其所余，则分毫无汗矣。因其热已化汗而出，所余之热无多也。即此之前后分服，或出汗或不出汗，可不深悟此药发汗之理乎？况石膏原具有发表之力也。

　　有其人身体酸懒，且甚觉沉重，头重懒抬，足重懒举，或周身肌肤重按移时，微似有痕，或小便不利，其舌苔白而发腻，微带灰色，其脉浮而濡，至数如常者，此湿温也。其人或久居潮湿之地，脏腑为湿气所侵，或值阴雨连旬，空气之中含水分过度，或因饮食不慎，伤其脾胃，湿郁中焦，又复感受风邪，遂成斯证，宜用药外解其表，内利其湿则病愈矣。

　　【处方】薄荷叶三钱，连翘三钱，小苍术三钱，黄芩三钱，木通二钱。

　　上药五味，先将后四味水煎十余沸，再入薄荷煎七、八沸，取清汤一大盅，温服之。若小便不利者，于用药之外，用鲜白茅根六两，去皮切碎，水煎四、五沸，取其清汤以之当茶，渴则饮之。

　　若其人肌肤发热，心中亦微觉热者，宜去苍术加滑石八钱。

　　有温病初得作喘者，其肌肤不恶寒而发热，心中亦微觉发热，脉象浮而长者，此乃肺中先有痰火，又为风邪所袭也。宜用《伤寒论》麻杏甘石汤，而更定其分量之轻重。

　　【更定麻杏甘石汤方】生石膏一两捣细，麻黄一钱，杏仁二钱去皮，甘草钱半。

　　上四味，共煎汤一大盅（不先煎麻黄吹去浮沫者，因所用只一钱，而又重用生石膏以监制之也）温服。

　　若服后过点半钟，汗不出者，宜服西药阿斯匹林一瓦。若不出汗，仍宜再服，以服至出汗为度。盖风邪由皮毛而入，仍使之由皮毛而出也。

　　有温病旬日不解，其舌苔仍白，脉仍浮者，此邪入太阳之府也，其小便必发黄。宜于发表清热药中，加清膀胱之药，此分解法也。今拟二方于下，以便用者相热之轻重而自斟酌用之。

　　【处方】滑石一两，连翘三钱，蝉蜕去土足三钱，地肤子三钱，甘草二钱。

　　上药五味，共煎一大盅，温服。

　　【又方】生石膏捣细一两，滑石八钱，连翘三钱，蝉蜕去土足三钱，地肤子三钱，甘草二钱。

　　上药六味，共煎汤一大盅，温服。

　　有温病至七、八日，六经已周，其脉忽然浮起，至数不数，且有大意者，宜用辛凉之剂助之达表而汗解。

　　【处方】玄参一两，寸麦冬带心五钱，连翘二钱，菊花二钱，蝉蜕去土足二钱。

　　上药五味，共煎汤一大盅，温服。用玄参者，恐温病日久伤阴分也。

　　有温病多日，六经已周，脉象浮数而细，关前之浮尤甚，其头目昏沉，恒作 语，四肢且有扰动不安之意，此乃外感重还太阳欲作汗也。其所欲汗而不汗者，因阴分太亏，不能上济以应阳也。此证若因脉浮而强发其汗，必凶危立见，宜用大滋真阴之品，连服数剂，俾脉之数者渐缓，脉之细者渐大，迨阴气充长，能上升以应其阳，则汗自出矣。

　　【处方】生地黄一两，生怀山药一两，玄参一两，大甘枸杞一两，生净萸肉六钱，柏子仁六钱，生枣仁六钱捣碎，甘草三钱。

　　上药八味，水煎一大碗，候五分钟，调入生鸡子黄二枚，徐徐温饮之，饮完一剂再煎一剂，使昼夜药力相继不断，三剂之后，当能自汗。若至其时，汗仍不出者，其脉不似从前之数细，可仍煎此药送服西药阿斯匹林一瓦，其汗即出矣。

　　或问：山萸肉原具酸敛之性，先生所定来复汤尝重用之以治汗出不止，此方原欲病者服之易于出汗，何方中亦用之乎？答曰：此中理甚精微，当详细言之。萸肉为养肝熄风之要药，此证四肢之骚扰不安，其肝风固已动也，此方中用萸肉之本意也。若虑用之有妨于出汗，是犹未知萸肉之性。盖萸肉之味至酸，原得木气最全，是以酸敛之中，大具条畅之性，《神农本草经》谓其逐寒湿痹是明征也。为其味酸敛也，故遇元气不能固摄者，用之原可止汗；为其性条畅也，遇肝虚不能疏泄者，用之又善出汗。如此以用萸肉，是皆得之临证实验之余，非但凭诸理想而云然也。

　　若果服药数剂后，其脉渐有起色，四肢不复扰动，即去萸肉亦无妨，其开始服药时，萸肉则断不能去也。

　　有未病之先，心中常常发热，后为外感触发，则其热益甚，五心烦躁，头目昏沉，其舌苔白浓，且生芒刺，其口中似有辣味，其脉浮数有力者，此伏气化热已入心包，而又为外感束其外表，则内蕴之热益甚，是以舌有芒刺且觉发辣也。宜用凉润清散之剂，内清外解，遍体得透汗则愈矣。

　　【处方】鲜地黄一两，玄参一两，天花粉一两，知母五钱，寸麦冬带心五钱，西药阿斯匹林两瓦。

　　上药先煎前五味，取清汤两大盅，先温服一大盅，送服阿斯匹林一瓦。若服一次后汗未出，热亦未消者，可再温服一盅，送服阿斯匹林一瓦。若汗已出热未尽消者，药汤可如前服法，阿斯匹林宜斟酌少服。

　　三、医论

　　○伤寒风温始终皆宜汗解说

　　伤寒初得宜用热药发其汗，麻黄、桂枝诸汤是也。风温初得宜用凉药发其汗，薄荷、连翘、蝉蜕诸药是也。至传经已深，阳明热实，无论伤寒、风温，皆宜治以白虎汤。而愚用白虎汤时，恒加薄荷少许，或连翘、蝉蜕少许，往往服后即可得汗。即但用白虎汤，亦恒有服后即汗者。因方中石膏原有解肌发表之力，故其方不但治阳明府病，兼能治阳明经病，况又少加辛凉之品引之，以由经达表，其得汗自易易也。拙拟寒解汤后载有医案可参阅。该方原治寒温证周身壮热，心中热而且渴，舌苔白而欲黄，其脉洪滑或兼浮，或头犹觉疼，或周身犹有拘束之意者。果如方下所注证脉，服之复杯可汗，勿庸虑其不效也。盖脉象洪滑，阳明府热已实，原是白虎汤证。至洪滑兼浮，舌苔犹白，是仍有些些表证未罢。故方中重用石膏、知母以清胃府之热，复少用连翘、蝉蜕之善达表者，引胃中化而欲散之热仍还于表，作汗而解。斯乃调剂阴阳，听其自汗，非强发其汗也。

　　至其人气体弱者，可用补气之药助之出汗。寒解汤加潞党参即可（寒解汤下载有治一叟年七旬，素有劳疾，薄受外感即发喘逆一案可参阅）。

　　若阴分虚损者，可用滋阴之药助之出汗。若熟地、玄参、生山药、枸杞之类大润之剂峻补真阴，济阴以应其阳，设病有还表之机，必汗出而愈。

　　至其人阳分阴分俱虚，又宜并补其阴阳以助之出汗。张景岳曾治一叟得伤寒证，战而不汗。于其翌日发战之时，投以大剂八味地黄汤，须臾战而得汗。继因汗多亡阳，身冷汗犹不止，仍投以原汤，汗止病亦遂愈。用其药发汗，即用其药止汗，是能运用古方入于化境者也。

　　至少阳证为寒热往来，其证介于表里之间，宜和解不宜发汗矣。然愚对于此证，其热盛于寒者，多因证兼阳明，恒于小柴胡汤中加玄参八钱，以润阳明之燥热。其阳明之燥热化而欲散，自能还于太阳而作汗，少阳之邪亦可随汗而解。其寒盛于热者，或因误服降下药虚其气分，或因其气分本素虚，虽服小柴胡汤不能提其邪透膈上出，又恒于小柴胡汤中加薄荷叶二钱，由足少阳引入手少阳，借径于游部（手足少阳合为游部）

　　作汗而解。此即《伤寒论》所谓“柴胡证具，而以他药下之，柴胡证仍在者，复与小柴胡汤，必蒸蒸而振，却发热汗出而解也。”然助以薄荷则出汗较易，即由汗解不必蒸蒸而振，致有战汗之状也。

　　至于当用承气之证，却非可发汗之证矣。然愚临证经验以来，恒有投以三承气汤，大便犹未降下而即得汗者。盖因胃府之实热既为承气冲开，其病机自外越也。若降之前未尝得汗，既降之后亦必于饮食之时屡次些些得汗，始能脉净身凉。若降后分毫无汗，其热必不能尽消，又宜投以竹叶石膏汤，或白虎加人参汤，将其余热消解将尽，其人亦必些些汗出也。此所谓伤寒、风温始终皆宜汗解也。

　　三、医论

　　○论冬伤于寒春必病温及冬不藏精春必病温治法

　　尝读《内经》有“冬伤于寒，春必病温”之语，此中原有深义，非浅学人所易窥测也。乃笃信西说者，据病菌潜伏各有定期之说，谓病菌传于人身，未有至一月而始发动者，况数月乎？因此一倡百和，遂谓《内经》皆荒渺之谈，分毫不足凭信。不知毒瓦斯之传染有菌，而冬令严寒之气，为寒水司天之正气，特其气严寒过甚，或人之居处衣服欠暖，或冒霜雪而出外营生，即不能御此气耳。是以寒气之中人也，其重者实时成病，即冬令之伤寒也。其轻者，微受寒侵，不能即病，由皮肤内侵，潜伏于三焦脂膜之中，阻塞气化之升降流通，即能暗生内热。迨至内热积而益深，又兼春回阳生触发其热，或更薄受外感以激发其热，是以其热自内暴发而成温病，即后世方书所谓伏气成温也。

　　至于治之之法，有清一代名医多有谓此证不宜发汗者。然仍宜即脉证之现象而详为区别。若其脉象虽有实热，而仍在浮分，且头疼、舌苔犹白者，仍当投以汗解之剂。然宜以辛凉发汗，若薄荷叶、连翘、蝉蜕诸药，且更以清热之药佐之。若拙拟之清解汤。凉解汤、寒解汤三方，斟酌病之轻重，皆可选用也。此乃先有伏气又薄受外感之温病也。

　　若其病初得即表里壮热，脉象洪实，其舌苔或白而欲黄者，宜投以白虎汤，再加宣散之品若连翘、茅根诸药。如此治法，非取汗解，然恒服药后竟自汗而解。即或服药后不见汗，其病亦解。因大队寒凉之品与清轻宣散之品相并，自能排逐内蕴之热，息息自腠理达于皮毛以透出也（此乃伏气暴发自内达外之温病春夏之交多有之）。盖此等证皆以先有伏气，至春深萌动欲发，而又或因暴怒，或因劳心劳力过度，或因作苦于烈日之中，或因酣眠于暖室内，是以一发表里即壮热。治之者，只可宣散清解，而不宜发汗也。此冬伤于寒春必病温之大略治法也。

</div>
    <div class="pagination">
<a href="医学衷中参西录_page62.html">上一页</a><span>...</span><a href="医学衷中参西录_page58.html">58</a><a href="医学衷中参西录_page59.html">59</a><a href="医学衷中参西录_page60.html">60</a><a href="医学衷中参西录_page61.html">61</a><a href="医学衷中参西录_page62.html">62</a><span class="current-page">63</span><a href="医学衷中参西录_page64.html">64</a><a href="医学衷中参西录_page65.html">65</a><a href="医学衷中参西录_page66.html">66</a><a href="医学衷中参西录_page67.html">67</a><a href="医学衷中参西录_page68.html">68</a><span>...</span><a href="医学衷中参西录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
