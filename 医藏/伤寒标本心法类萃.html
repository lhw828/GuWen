<!DOCTYPE html>
<html>
<head>
    <meta charset="UTF-8">
    <title>伤寒标本心法类萃 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒标本心法类萃 - 第 1 页/共 7 页</h1>
    <div class="content">

　　伤寒标本心法类萃 金 刘完素

　　卷上

　　伤风

　　伤风之证：头疼项强，肢节烦疼，或目痛。肌热、干呕、鼻塞、手足温、自汗出、恶风，其脉阳浮而缓、阴浮而弱，此风邪在表。以上伤风之证，皆宜桂枝汤（第二）以解肌。伤风汗出、怕风，而加项强痛者，桂枝葛根汤（第三）；伤风反无汗者，虽已服桂枝汤，反烦不解而无里证者，先刺风池、风府，却与桂枝汤服之。不若通用双解散（五十四），免致有桂枝、麻黄之误。伤风自汗，白虎汤（二十二），太阳病无汗而渴者，不可与白虎汤。

　　卷上

　　伤寒

　　伤寒之证：头项病疼、腰脊强、身体拘急、恶寒不烦躁、无自汗，或致头面目疼、肌热鼻干，或胸满而喘、手足指末微厥，脉浮数而紧者，邪在表。以上伤寒之证，皆宜麻黄汤（第一）以发其汗。伤寒冒风，头目痛，四肢拘倦，比金散（四十九）。不若通用天水散（五十二）或双解散（五十四）之类甚佳，无使药不中病而益加害也。白虎合凉膈散（二十三）乃调理伤寒之上药，伤风甚妙。

　　卷上

　　中暑

　　中暑之证：身热头痛、背寒面垢、自汗烦躁、大渴口干、倦怠而身不痛，或时恶寒，或畏日，气脉虚而弱，无问表里，通宜白虎。夏月感冒发热烦渴，五苓散（二十四）、桂苓甘露饮（三十四）、黄连香薷饮（五十五）或双解散（五十四）；或里热甚、腹满，而脉沉可下者，大承气汤（十）下之，或三一承气汤（十三）尤妙；半表半里者，小柴胡（九）合凉膈、天水散。

　　卷上

　　中湿

　　中湿之证：一身尽疼，重者发黄、关节烦疼、发热、鼻塞，时或腹满胀大、便利，脉沉而缓。以上中湿之证，先用双解散（五十四）微微汗之，次用五苓散（二十四）或淡渗散（二十五）、桂苓甘露饮（三十四）。曾用甘露饮不愈，却用黄连解毒（二十一）则愈。问：何也？曰：若剂生土之甘，此属土，故以火剂燥土，其病则愈。

　　卷上

　　风寒俱中

　　风寒俱中之证：头痛项强、肢体疼、手足温，为中风；反无汗、恶寒、脉浮紧，为伤寒也。

　　或头项疼、腰脊强、身体拘急、指末微厥、不自汗，为伤寒；反烦躁而脉缓者为伤风也。风则伤卫，寒则伤荣，荣卫俱伤，则表里热甚者，通宜以大青龙汤（六），或双解散（五十四）最妙。

　　卷上

　　内外伤寒

　　始得脉便沉而里病表和者，内伤也；脉浮而表病里和者，外伤也。病在身体四肢，为表病；病在胸腹之内，为里病。内伤通神散（五十一），外伤双解散（五十四），内外一切所伤通圣散（五十三），然不若双解散，以平和为之，三法至神。

　　卷上

　　一切汗候

　　风寒暑湿、饥饱劳逸、忧愁思虑、恚恐悲怒；四时中外诸邪所伤，但觉身热头疼、拘倦强痛，无问自汗无汗、憎寒发热、渴与不渴，微、甚；伤寒疫疠、汗病两感、风气杂病，一切旧病发作，三日里外并宜双解散（五十四）。设若感之势甚，本难解者，常服双解散，三两日间，亦渐可减，并无所损。或里热极甚、腹满实痛、烦渴谵妄，须可下者，三一承气汤（十三）为妙。或下后未愈，或下证未全，或大汗前后逆气，或汗后余热不解，或遗热复劳，或染他人病气，汗毒传染，或中瘴气、羊气、牛气，一切秽毒，并漆毒、酒毒、食毒、一切药毒，及坠堕打扑伤损疼痛，或久患风眩头疼、中风偏枯、破伤风、洗头风、风痫病，或妇人产后诸疾，小儿惊风积热、疮疡疹痘，无问日数，但以双解散（五十四）服之，周身中外气血宣通，病皆除愈。然双解乃通仙之药，但除孕妇及产后、月经过多、并泄泻者勿与服之，惟年老人最宜，自有造化于中矣。

　　卷上

　　传染

　　凡伤寒疫疠之病，何以别之，盖脉不浮者传染也，设若以热药解表，不惟不解，其病反甚而危殆矣。其治之法：自汗宜以苍术白虎汤（二十二）；无汗宜滑石凉膈散（二十三），散热而愈；其不解者通其表里，微甚，随证治之，而与伤寒之法皆无异也。双解散（五十四）、益元散（五十二），皆为神方。

　　卷上

　　表证

　　凡表证脉浮，身体肢节疼痛，恶风、恶寒者，可汗之不可下也。伤寒无汗麻黄汤（一），伤风自汗桂枝汤（二）。一法不问风寒通用双解散（五十四），或天水散（五十二）最妙。

　　卷上

　　里证

　　凡里证脉实而不浮，不恶寒及恶风，身不疼，自汗谵语，不大便，或咽干腹满者，可下之不可汗也。以上之证宜小承气汤（十二）、大承气汤（十）、调胃承气汤（十一），选而用之。一法不问风寒暑湿，或表、里两证俱不见，但无表证而有可下者，通用三一承气汤（十三）下之。此药发峻效，使无表热入里，而无结胸及痞之众疾也。或热结极深而诸药数下，毕竟不能利，不救成死者，大承气汤加甘遂一钱匕下之。病在里，脉沉细者，无问风寒暑湿，或表里证俱不见；或内外诸邪所伤，有汗、无汗、心腹痛满、谵妄烦躁、蓄热内盛、但是脉沉者，宜三一承气汤（十三）合解毒汤（二十一）下之。解毒、调胃承气汤，能泻大热。

　　卷上

　　表里证

　　表里俱见之证：或半在表，或半在里之证者，谓前表里二证，病在相参。有欲汗之而有里病，欲下之而表病未解；汗之不可，吐之又不可，法当和解。伤风，白虎汤（二十二）；伤寒、中风或两感，小柴胡汤（九）。一法不问风寒暑湿，用凉膈散（二十三）、天水散（五十二）二药合一服，用煎解之。

　　或表热多，里热少，天水一，凉膈半；或里热多，表热少，凉膈一，天水半；表热极，里有微热，身疼头痛，或眩或呕，不可汗吐下者，天水、凉膈散合和解之。解之又不能退其热者，用黄连解毒汤；表里之热俱微者，五苓散（二十四）；表里之热俱盛者，大柴胡汤（八）微下之，更甚者大柴胡合大承气汤（十）下之，双除表里之热。服双解散（五十四）之后若不解，病已传变，后三日在里，法当下之。殊不知下之太早，则表热乘虚而入里，遂成结胸、虚痞、懊 、发黄之证，轻者必危，危者必死，但宜平和之药，宣散其表，和解其里，病势或有汗而愈，或无汗气和而愈。用小柴胡（九）、凉膈（二十三）、天水（五十二），合和主之。病在半表半里，用小柴胡，凉膈散合和而解之，或小柴胡合解毒汤（二十一）。如服，热势未退者，大柴胡（八）合三一承气汤（十三）。表里俱微，半表半里，若里微者宜大柴胡（八）合黄连解毒汤（二十一）合服。诸小柴胡汤证后病不解，表里热势更甚，而心下急郁微烦；或发热汗出不解，心下痞硬、呕吐不利；或阳明病多汗；或少阴病下利清水，心下痛而口干；或太阴病腹满而痛；或无表里证但发热，七、八日，虽脉浮而数，而脉在肌肉实数而滑者，并宜大柴胡汤（八）。病至七、八日，里热已甚，表渐微，脉虽浮数，用三一承气汤（十三）合解毒下之。下证未全，不可下者，用白虎汤（二十二）或人参石膏汤（三十五）。脉洪、躁，里有微热，不可汗者，用黄连解毒汤（二十一）。

　　卷上

　　汗后不解

　　凡是表证法当汗之，根据法汗之，其病又不解。汗后不解，其证前后别无异证者，通宜凉膈散（二十三）调之，以退其热，无使热甚危极也。除此之外，远胜小柴胡汤。两感至此而已，汗后余热用益元散（五十二）、或小柴胡汤（九）、崔宣武人参石膏汤（三十六）。伤寒大发汗，汗出不解，反无汗，脉尚浮者，苍术白虎汤（二十三）解之。伤寒用桂枝汤发汗后半日许，复热烦，脉浮者，再宜桂枝汤（二）；汗后不解，下证未全者，白虎汤（二十三）；汗后烦躁不得眠，微热而渴，五苓散（二十四）；汗后不解，里外有热，口干烦渴，柴胡饮子（四十七）；解表之后尚未愈者，解毒（二十一）、凉膈（二十三）、天水散（五十二），能调顺阴阳，洗涤脏腑。

　　卷上

　　下后不解

　　凡是里证法当下之，根据法下之，其病又不解。或大下后，或再三下后，热势尚甚而不退，本气虚损而不能实，拟更下之，恐下脱而立死，不下之则热极而死，寒凉诸药不能退其热势之甚者；或湿热内余，下利不止，热不退者；或因大下后，湿热利不止而热不退，脉弱气虚不可更下者；或诸湿热内余，小便赤涩，大便溏泄，频并少腹而急痛者，必欲作痢也，通宜黄连解毒汤（二十一）以解之。

　　伤寒下之太过，胃中无热，饮水无力，白术散（四十二）。又有大下之后，其热不退，再三下之热愈甚，若下之不止，其人脉微气虚，气弱不加，以法无可生之理。至此下之亦死、不下亦死，但用凉膈（二十一）合解毒汤（二十三）调之，阳热退除，阴脉渐生，为之妙法。下之前后无问日数，余热不解，小柴胡汤（九）。汗下后胃虚，大橘皮汤（三十九）。汗下后胸膈满闷，赤茯苓汤（四十）。

　　卷上

　　在上涌之

　　诸病在膈者，当用瓜蒂散（二十六）吐之。或表证罢，邪热入里，结于胸中，烦满而饥不能食，四肢微厥而脉乍急者，宜瓜蒂散吐之。伤寒头疼久不愈，令人丧明，以胸膈有宿痰故也，当先涌之，次以白虎汤（二十二）加减。

　　卷上

　　在下泄之

　　诸病蓄热下焦，则承气、抵当之类，泄之而可也。

</div>
    <div class="pagination">
<span class="current-page">1</span><a href="伤寒标本心法类萃_page2.html">2</a><a href="伤寒标本心法类萃_page3.html">3</a><a href="伤寒标本心法类萃_page4.html">4</a><a href="伤寒标本心法类萃_page5.html">5</a><a href="伤寒标本心法类萃_page6.html">6</a><a href="伤寒标本心法类萃_page7.html">7</a><a href="伤寒标本心法类萃_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
