<!DOCTYPE html>
<html>
<head>
    <meta charset="UTF-8">
    <title>景岳全书 - 第 126 页/共 321 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景岳全书 - 第 126 页/共 321 页</h1>
    <div class="content">　　疹虽非痘之比，然亦由胎毒蕴于脾肺，故发于皮毛肌肉之间，但一时传染，大小相似，则未有不由天行疠气而发者。此其源虽内发，而证多属表，故其内为胎毒，则与痘证同，外有表邪，则与伤寒类。其为毒也，总由君相二火，燔灼太阴，而脾肺受之。故其为证，则有咳嗽喷嚏，面肿腮赤，目胞浮肿，眼泪汪汪，鼻流清涕，呵欠闷顿，乍凉乍热，手足稍冷，夜卧惊悸，或恶心呕哕，或以手掐面日唇鼻者，是即出疹之候，便宜用解毒散邪等药，不使留停于中，庶无他患。且凡是疹证，必其面亦、中指冷而多嗽，又必大热五六日，而后见红点遍身，此其所以与痘与伤寒有异也。

　　一、痘欲尽发而不留，疹欲尽出则无病。邪气郁遏则留而不去，正气损伤则困而不伸。毒归五脏，变有四证，归脾则泄泻不止，归心则烦热不退而发惊，归肺则咳嗽血出，归肾则牙龈烂而疳蚀。

　　程氏曰：麻疹初出，类伤风寒，头疼咳嗽，热甚，目赤颊红。一二日内即出者轻，必须解表，忌见风寒、荤腥浓味，如犯之，恐生痰涎，变为惊搐，必致危矣。如初起吐泻交作者顺，干呕霍乱者逆，欲出不出者危亡立至。

　　徐氏曰：痘自里而出于脏故重，疹自表而出于腑故轻。

　　景岳曰：痘疹之属有四肿，曰痘，曰疹，曰麻，曰斑也。痘则陆续渐出，自小而大，或稀或密，部位颗粒有辨也。疹则一齐发出，大者如苏子，次者如芥子，小者如蚕子，而成粒成片者是也。

　　麻则最细而碎，如蚊迹模糊者是也。斑则无粒，惟成片，红紫如云如锦者是也。大都疹与麻斑同类，即发斑伤寒之属，而痘则本非其类也。盖痘毒本于肝肾，出自中下二焦，是以终始不妨于食，而全赖水谷为主，所以能会则吉，不能食则凶。故治痘者，不可罔顾脾胃。麻疹之毒，则由表邪不解而内犯太阴阳明，病在上中二焦，所以多不能食，故治麻疹者，但宜解散火邪，邪散则自能食矣。

　　是痘疹之治，当各有所重者如此。

　　卷之四十二谟集·痘疹诠　麻疹（全）

　　疹期（六）

　　出疹之候，初热一日至次日鸡鸣时，其热即止，止存五心微热，渐见咳嗽鼻流清涕，或腹中作痛，饮食渐减，到申酉之间，其热复来。如此者四日，用手满接发际处甚热，其面上热少减二三分，咳嗽连声，面燥腮赤，眼中多泪，喷嚏频发，或忽然鼻中出血。至五日，其热不分昼夜。六日早时，其疹出在两颊下，细细红点，至午时，两手背并腰下及浑昏，密密俱有红点。七日普遍掀发，其鼻中清涕不流，喷嚏亦不行，七日晚，两颊颜色渐淡。此验出疹之要法。

　　凡疹热六日而出，一定之规也。若医人无识，用药太早，耗散元气，及至出时，变害多矣。或嗽而变喘，或出一二日即隐，或作大泻，或合目而喘，此医人用药不当之害也。吾家治法，定不在五日内用药，必待见疹，方用徐徐升表。然用药亦有次第，凡一剂必作十余次饮之，况疹在皮肤之间，苦作一次服，则药性催之太急，每致谵语烦躁，故当慎之。

　　景岳曰：按此万氏之法，谓医人用药太早，恐致耗散元气，故必待见点而后施治，及作一次服，恐药性催之太急，皆惟恐无益而反以致害，此固其心得之法也。然以愚见，则医有高下，药有宜否，但使见有确真，发无不当，则于未出之前，或解或补，必有得预防之力，以潜消其毒者；既出之后，亦必有善调之方，而不致催急者，此在善与不善，或不嫌早与不早也。尝见庸流之误治者多，是诚不服药为中医也。此万氏之说所以不可不遵。

　　凡疹热五六日必出矣，医人用药见不能散，父母见药不效，医人见热嗽不能除，或以别证治之，主家又或更医，此世之所以误者多矣。

　　卷之四十二谟集·痘疹诠　麻疹（全）

　　麻疹初热（七）

　　麻疹发热之初，与伤寒相似，惟疹子则面颊赤，咳嗽喷嚏，鼻流清涕，目中有泪，呵欠喜睡，或吐泻，或手掐眉目，面赤为异耳。但见此候，即是疹子，便宜谨避风寒，戒荤腥浓味。古法用升麻葛根汤以表散毒邪，余制透邪煎代之更佳，或柴归饮亦妙。但使皮肤通畅，腠理开豁，则疹毒易出，不可作伤寒，妄加汗下也。妄汗则增热而为衄血咳血，为口疮咽痛，为目赤肿，为烦躁干渴，为大小便不通。妄下则里虚，为滑泄，为滞下。经曰：必先岁气，母伐天和。言不可妄汗妄下也。

　　凡疹初热疑似之间，切不可轻易用药。总有他证，必待五日，腮下见疹，方可用升表之剂。嗽多、连打嚏喷，鼻流清涕，或流鼻血，饮食减少，好饮凉水，只宜调理饮食，戒面食荤腥。

　　一、疹子初发热时，未见出现，咳嗽百十余声不已，上气喘急，面目胞肿，时卧时起，此火毒内蒸，肺叶焦举，宜甘桔汤合白虎汤加牛蒡子、薄荷主之。如疹出之时，咳嗽口干，心烦者，此毒在心肺，发未尽也，泻白散加天花、连翘、玄参、黄连主之。

　　一、疹子欲出未出之时，宜早为发散以解其毒，则无余患。若不预解，使之尽出，多致毒蓄于中，或为壮热，日久枯瘁，或成惊痫，成为泻痢，或为咳血喘促，或作疳蚀而死。此虽一时戾气之染，然未有不由于人事之未尽也。

　　卷之四十二谟集·痘疹诠　麻疹（全）

　　疹出没（八）

　　一、疹子出没，常以六时为准。假如子后出，午后即收，午后出，子后即收，乃阳生阴成，阴生阳成，造化自然之数也。凡此旋出旋收者轻。若一出连绵三四日不收者，乃阳毒太甚，宜大青汤，或用荆芥、牛蒡子、甘草、玄参、石膏、桔梗主之。若逡巡不出者，乃风寒外束，皮肤闭密也，宜荆防败毒散主之。

　　一、疹已出而复没者，乃风寒所逼而然，若不早治，毒必内攻，以致痒而死。急用升麻汤加荆芥、牛蒡子、甘草热服，则疹必复出而安矣。

　　一、发热六七日以后，明是疹子却不见出，此必皮肤坚浓，腠理闭密，或为风寒所袭，或曾有吐泻，皆能伏也。急用托里散表之剂，如麻黄汤去杏仁，加蝉蜕、升麻，外用胡荽酒之类。如一向未更衣者，必毒甚于内，伏而不出《局方》凉膈散加牛蒡子主之。

　　一、疹子只怕不能得出，若出尽则毒便解。故治疹者，于发热之时，当察时令寒暄，酌而治之。如时证大寒，以桂枝葛根汤，或麻黄汤发之。时证大热，以升麻葛根汤，或合人参白虎汤发之。

　　不寒不热，以荆防败毒散发之。如兼疫疠之气，以人参败毒散发之。如尽一剂，不出，再作本汤服之，外用胡荽酒，又以苎麻蘸酒遍身戛之，务令亟出。如三四作更不出，加腹中胀痛，气喘昏闷，则死证也。

　　景岳曰：按此万氏之法，极得随时制宜之善，已尽发表之义矣。然发表之义，亦最不易，即如营卫不足而疹有不能出者，其证甚多，若徒知发之，而不知滋之，则营卫有弱者，非惟不能发，而且恐穷其源矣。此其或在脾胃，或在血气，必得其神，庶乎有济。如伤寒三表之法，实亦有关于此。

　　一、疹毒出尽，则邪气解散，正气自然和平。如发热烦闷，或呕吐，或泄泻，此毒邪壅遏，尚未出尽也。烦热者，黄连解毒汤。呕泄者，柴胡橘皮汤。并外用胡荽酒，及苎麻戛法如前。待疹子出尽，则烦热自去，呕吐自止矣。

　　一、疹有既收而余毒未尽，至三日之外又复发出，或至五六次不已者，此因发热之时，不避风寒，致令邪气郁于肌肉之间，留连不散，虽曾解散，终属未畅耳。若兼杂证，亦当随证治之。

　　卷之四十二谟集·痘疹诠　麻疹（全）

　　疹形色（九）

　　凡看麻疹初出之法，多于耳后、项上、腰腿，先见其顶尖而不长，其形小而匀净者吉也。若色见通红，则疹发于心，红者，火之正色也。若疹色淡白者，心血不足也，养血化斑汤主之，或四物汤加防风。色大红焰或微紫者，血热也，或出太甚者，并宜大青汤主之，或四物汤去川芎加柴胡、黄芩，干葛、红花、牛蒡子、连翘，凉血滋阴而热自除，所谓养阴退阳之义，亦五死一生之证也。

　　若黑色者，则热毒尤甚，而十死一生之证，此尤不可不明察之而混为施治也。

　　凡疹初出色赤者，毒盛之势也。但大便调，咳嗽多，右手一指脉轻重取皆有力，虽势重不碍，但当随证调理。若嗽少，右手一指脉无力，虽三日后收，其浑身疹疮变为紫色，壅结于皮肤之间，若用解利之药，其色渐转红色，嗽多流涕，颇思饮食者生，若投二三剂难变者难疗也。

　　卷之四十二谟集·痘疹诠　麻疹（全）

　　疹涕（十）

　　凡疹出至二三日，必两鼻俱干。待收完，看毒瓦斯轻者，清涕即来，就思饮食，此不必服药。若清涕来迟，不思饮食者，须要清肺解毒，必俟清涕出，方可不用药。

　　卷之四十二谟集·痘疹诠　麻疹（全）

　　疹吉凶（十一）

　　或热或退，五六日而后出者轻。

　　透发三日而渐没者轻。

　　淡红滋润，头面匀净而多者轻。

　　头面不出者重。

　　红紫黯燥者重。

　　咽喉肿痛不食者重。

　　冒风没早者重。

　　移热大肠变痢者重。

　　黑黯干枯，一出即没者不治。

　　鼻扇口张，目无神者不治。

　　鼻清，粪黑者不治。气喘，心前吸者不治。

</div>
    <div class="pagination">
<a href="景岳全书_page125.html">上一页</a><span>...</span><a href="景岳全书_page121.html">121</a><a href="景岳全书_page122.html">122</a><a href="景岳全书_page123.html">123</a><a href="景岳全书_page124.html">124</a><a href="景岳全书_page125.html">125</a><span class="current-page">126</span><a href="景岳全书_page127.html">127</a><a href="景岳全书_page128.html">128</a><a href="景岳全书_page129.html">129</a><a href="景岳全书_page130.html">130</a><a href="景岳全书_page131.html">131</a><span>...</span><a href="景岳全书_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
