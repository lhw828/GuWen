<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 206 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 206 页/共 253 页</h1>
    <div class="content">　　杂症痘疹药性主治合参卷三十七　草部上

　　当归

　　禀土之甘味，天之温气，故味甘辛温无毒。甘以缓之，辛以收之、润之，温以通之、畅之。入手少阴、足厥阴，亦入足太阴，活血补血之要药。宜去芦，切片。若入破血药，宜梢尾生用。若入养血和血药，或全或生，用酒拌炒。

　　当归，治跌打血凝作胀，热痢肠刮肛涌，温疟寒热。舒筋润肠，妇人胎前产后，男子五劳七伤。温中止心腹之痛，养营疗肢节之痛，中风拘挛崩中带下，气血分皆可用。能补能攻，并眼疾齿疾疼痛，痈疮金疮肌肉不长，一切燥涩焦枯，风药中俱用。味辛而甘，气温而浓。甘以缓中，辛以散润，温以通畅。入肝。心、脾三经。血结滞而能散，血不足而能补，血枯燥而能润，血散乱而能归，诚血门之要药。凡血受病诸病夜甚，不可少也。但肠胃滑泻，及心气耗散，咳血吐血并宜禁之。

　　主治（痘疹合参） 宜酒炒用，养血行血，治痘内血虚，不光润红活者宜之。如血热血虚，同酒炒生地并用。若大便滑者禁之。

　　按：当归为血分要药。辛温而散，血中气药也。头止血而上行，梢破血而下流，身养血而中守，全活血而不定。气血昏乱服之而定，能领诸血，各归其所当归之经，故名当归。若人吐衄崩下药中，须醋炒过，稍稍用之，多能动血，以其气辛温耳。泄泻者禁与，以其味滑润耳。

　　杂症痘疹药性主治合参卷三十七　草部上

　　米仁

　　得地之燥气，兼禀天之秋气，故味甘淡微寒，无毒。阳中之阴，降也。入脾、肺二经。入肺门、足门，并宜生用；入脾门、虚门，并宜炒用。

　　米仁祛风湿而疗湿痹，保燥金而治痿痈，筋急拘挛，屈伸不便，咳嗽涕唾。脓血并来，除筋骨邪，入作疼，皮肤水溢发肿，利肠胃，止消渴，开胃进食，健脾保肺，少则力缓，难于见功，故用须当倍于他药。

　　主治（痘疹合参） 益气助胃，除风湿，理香港脚，利脓浆下行。治脾虚水泡，泄泻脾弱，疮湿难靥皆用。

　　按：薏苡仁属土，本是脾药，虚则补母，故肺病之用。筋骨之病，亦以治阳明为本，故筋病用之。土能胜水，故泻利水肿用之。但性主下行，虚而下陷者，非其所宜。

　　妊娠禁服。

　　杂症痘疹药性主治合参卷三十七　草部上

　　山药

　　一名薯蓣，味甘兼咸，温平无毒。一云微寒。专入心、脾、肾三经。滋阴药中宜生用入剂，健脾药中宜炒黄入剂，如合入养胃培元药中，宜囫囵大者饭内蒸透，切片晒干炒黄。

　　山药，诸虚百损，五劳七伤，益气力，润泽皮肤，长肌肉，坚强筋骨，除寒热邪气烦热，兼除却头面游风，风眩总却，羸瘦堪补，肿硬能消，开心孔聪明，涩精管遗滑，理脾伤止泻，参苓白术散频加。逐腰痛强阴，六味地黄丸必用。色白甘润又能益肺。

　　主治（痘疹合参） 补中益气，开胃健脾，能滋阴而更能除湿，止泻泄而兼进食。

　　凡自痘将灌脓，以及痘后补虚，俱所必用。气虚之症尤所重焉。

　　按：山药得土之冲气，禀春之和气，比之金玉君子，无往不宜。但性缓，非多用不效，大虚危症投之，难图近功，因性太和平宽缓耳。与面同食，不能益人。

　　杂症痘疹药性主治合参卷三十七　草部上

　　麦门冬

　　在天则禀春阳生生之气，在地则感清和稼穑之甘，故甘平微寒无毒。如滋阴润肺去心生用，如同脾肺药兼用，宜拌米炒黄用。

　　麦冬，治肺家伏火之邪，肺痿吐脓腥臭。补心脏劳伤虚损，心血错经妄行。益精强阴，驱烦解渴。心腹结气能散，无克伐太过之伤；脾胃虚滞可消，有宽饱舒怀之益。

　　和颜色，悦肌肤，清膈上之稠痰；调四肢之经脉，去心下支满，退虚热客邪，经枯乳汁不行，堪资作引。肺燥咳声连发，须仗为君同人参五味煎，名生脉散，专补元气。共地黄、阿胶、麻仁用，能润经益血，复脉通心。滋燥金以壮水源，但专泄而不专收。中寒有湿者少服，脾胃虚寒，产后泄泻者忌之。

　　主治（痘疹合参） 安五脏，润经益血，清热补心，生脉止烦，清心润肺宣痘，五六朝肺气虚热，上喘作渴及痘无脓者可用。痘后尤宜，但不可早用，恐引毒内行，若泄泻者尤忌之。

　　按：麦门冬禀秋令之微寒，是以清心润肺之功居多。夫心火焦烦，势如盛暑，秋风一至，炎蒸若失矣。较之天冬甘味稍多，寒性差减，更胜一筹。火盛气壮者多用、生用并宜，气弱胃寒者少用、炒用为妙。

　　杂症痘疹药性主治合参卷三十七　草部上

　　天门冬

　　正禀大寒初之气以生，得地之阴精，独浓味，苦甘平，其气大寒，其性无毒，阴也、降也。凡采取阴干去心用。

　　天冬，补虚损劳伤强髓，润五脏，悦颜色，养肌肤，解渴除烦消痰住嗽，保肺气不被热扰，通肾气能除热淋，止血溢妄行，润粪燥闭结，同参 煎饮，定虚喘神方。和姜蜜熬膏，破顽痰癖圣剂。肺痈肺痿能挽回垂绝，吐血吐脓诚夺命再生，苦泄止血，甘助真元，寒退肺经火热，三者天冬之功焉。虚热人神妙，虚寒人忌投，麦冬清心以保肺，天冬滋水以涵金，一以救上，一以滋下，其保肺同也。但上下寒热有殊，而天冬之宜禁亦异矣。

　　主治（痘疹合参） 泻肺火保肺气，疗热毒上侵气分，吐衄咳逆喘促，兼能润燥而止消渴，镇心润五脏。然痘以脾胃为主；伤脾寒胃，切勿轻投。若皮虚胃弱之人，尤宜痛绝。

　　按：天冬清金降火，益水之源，故能下通肾气，而滋补肾，主五液燥则凝而为痰，得润剂则肺不苦燥，而痰自化，故湿火之痰，半夏主之；燥火之痰，天冬主之。若肺胃虚寒，单服久服，必病肠滑而成痼疾。

　　杂症痘疹药性主治合参卷三十七　草部上

　　羌活

　　与独活生禀虽同，但性温辛苦气浓，于味浮而升，阳也。手足太阳行经风药，并入足厥阴、少阴经气分。

　　羌活，气平微温，乃手足太阳表里引经之药，以理游风，兼入足少阴，厥阴气分，非比柔儒之主，诚拨乱反正，大有作为者也。泻肝气搜肝风，小无不入，大无不通，能散肌表八邪之风，善利周身百节之痛，排巨阳肉腐之疽，除新旧风湿之症。如若加入川芎，立止本经头痛。性上行而治风，其性雄，凡太阳头痛风湿相搏，骨节疼痛之要药。

　　按：羌活治肢节痛，因于风者宜之，若血气虚而痛者，误用之反致增剧。

　　杂症痘疹药性主治合参卷三十七　草部上

　　独活

　　禀天地正阳之气以生，故味苦甘平。洁古益之，以辛微温无毒，气味俱薄浮而升，阳也。得风不摇，无风自动，故名独摇草，足少阴引经气分之药。

　　独活，入足少阴表里引经，专治头风与少阴伏风，而不治太阳经也，故两足湿痹，不能动履，非此莫痊。风毒齿痛，头眩目晕，有此堪治。虽仗治风，又资燥湿，然羌疗水湿游风，独疗水湿伏风；羌之气清，行气而发散荣卫之邪，独之气浊，行血而温养荣卫之气；羌有发表之功，独有助表之力，凡内湿痿痹，透关利节之要剂也。性下行而治水，其气细，凡少阴伏风，头痛湿痹之要药。

　　主治（痘疹合参） 凡痘初发热，身热头痛，表发痘疮，二活皆不可缺。经跌扑者，尤所重焉。若在夏天及汗多表虚者忌之。

　　杂症痘疹药性主治合参卷三十七　草部上

　　柴胡

　　禀仲春之气以生，兼得地之辛味春气生而升，故味苦平微寒无毒，为少阳经表药。

　　宜去芦锉片用。若入补中脾胃药，蜜酒拌炒干尤妙。

　　柴胡，泻肝火，去心下痰结热烦，散诸经血凝气聚，解肌表热，寒热往来，伤寒温疟，痰实结胸，耳聋口苦，头眩目赤；在脏主血，在经主气，胎前产后，经脉不调，热入血室，止偏头痛，胸胁刺痛，胆痹疼痛。湿痹拘挛，气药血药，并可加入；疮疽中用之者，亦取其能散诸经血结气聚也。若病在太阳服之，犹引贼入门。若阳气下陷而有热者，用之引清气，以顺阳道，而平少阳厥阴之邪热。若劳在肺肾者用之，益增伤阴耗气之患。有色黄白而软大者，名银柴胡，乃治痨热骨蒸之要药也。

　　主治（痘疹合参） 解肌表热。凡初发热，而热毒太甚者，亦可用以托痘，痘后寒症不宜用。专主肝、胆二经。是经为清净之腑，在半表半里，无出入之路，风邪所蓄。

　　不可汗吐下者，用此和解之。若欲升阳平肝，则又仗以所使成功也。

</div>
    <div class="pagination">
<a href="冯氏锦囊秘录_page205.html">上一页</a><span>...</span><a href="冯氏锦囊秘录_page201.html">201</a><a href="冯氏锦囊秘录_page202.html">202</a><a href="冯氏锦囊秘录_page203.html">203</a><a href="冯氏锦囊秘录_page204.html">204</a><a href="冯氏锦囊秘录_page205.html">205</a><span class="current-page">206</span><a href="冯氏锦囊秘录_page207.html">207</a><a href="冯氏锦囊秘录_page208.html">208</a><a href="冯氏锦囊秘录_page209.html">209</a><a href="冯氏锦囊秘录_page210.html">210</a><a href="冯氏锦囊秘录_page211.html">211</a><span>...</span><a href="冯氏锦囊秘录_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
