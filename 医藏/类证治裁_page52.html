<!DOCTYPE html>
<html>
<head>
    <meta charset="UTF-8">
    <title>类证治裁 - 第 52 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 52 页/共 115 页</h1>
    <div class="content">　　〔滑泄〕固肠丸 龙骨 附子 丁香 诃子 良姜 蔻仁 砂仁 木香 赤石脂〔升提〕补中益气汤 见一卷中风。

　　〔滑泄〕万全丸 赤石脂 炮姜（各一两） 胡椒（五钱） 醋糊丸。

　　〔肾泄〕椒附丸 川椒 附子（各五钱） 山萸（二两） 螵蛸（炙） 鹿茸（烙去毛酒蒸，焙） 龙骨（各四钱） 酒糊丸。

　　〔肾泄〕五味子丸 杜仲 五味 肉蔻 故纸（各一两） 吴萸（三钱） 姜枣为丸。

　　〔补阳〕八味丸 见一卷中风。

　　〔通治〕泄泻方 白术 茯苓 陈皮 甘草 泽泻 砂仁 神曲 麦芽 寒加木香、煨姜。热加黄芩、白芍。暑加香薷、扁豆。湿加苍术、半夏、猪苓、滑石。食加山楂、枳实。久加人参、黄 、升麻。滑泄不禁加肉蔻、诃子。

　　〔肠滑〕久泻方 白面（炒黄，二两） 冬术（一两） 故纸（五钱） 滑加粟壳（三钱） 临服加白糖。

　　〔不食〕久泻方 糯米（一升，水浸一宿，慢火炒熟，研细） 怀山药（炒，一两，研细） 和匀，加白糖、川椒调服。

　　卷之四　泄泻论治

　　泄泻脉案

　　汤氏 初秋寒热吐泻，或以为感暑，用香薷饮；或以为霍乱，用藿香正气散；其家两置之。诊其脉濡而弱，烦热无汗，自利呕渴。予谓湿甚则濡泻，今湿郁生热，热蒸更为湿，故烦而呕渴也，宜猪苓汤去阿胶主之。

　　猪苓（二钱）、茯苓（三钱）、泽泻（八分）、滑石（六分），加半夏（钱半）、薄荷梗（八分）、薏苡、煨姜（各三钱）、灯心（六分）。一服呕止泄稀，去滑石、煨姜、半夏，再加麦冬、山栀、车前。二剂而安。

　　汤氏 冒暑重感新凉，寒热头晕，口干舌燥，呕泻不已，头汗剂颈而还。医用消导，转益烦渴，脉不数而滑大，此邪郁蒸痰。先挑姜汁止呕，用正气散加减。藿香、薄荷以辟恶，丹皮、栀、芩以解热，夏、曲、煨姜以除痰，赤茯、猪苓、薏仁以利湿，花粉、麦冬以生津，一服汗凉脉和舌润矣。因有年体弱，明晨怯寒，手足微凉，此脾阳虚也。用理中汤，炮姜改煨姜，加砂仁。苓、薏、炙草，一剂呕泻止，手足和。但气微坠，宵分少寐，原方去煨姜，加茯神、炙 、枣仁、白芍、升麻，一服而安。

　　予馆新洲，（江水泛潮，地最卑湿。）长夏晨泄，每阴雨前尤验。痰多不渴，或吐白沫，清晨左胁气响，必阵泻稀水，此湿多成五泄也。胃苓汤加神曲（炒）、半夏（制）、干姜（少许）。一则劫阳明之停饮以燥湿，一则开太阳之里气以导湿，故一啜辄止。良由长夏湿淫，水谷停湿，脾阳少运故也。嗣后去桂，加砂仁、小茴、二术生用，或苍术、姜、曲煎服，亦止。

　　潘 色苍嗜饮，助湿酿热，濡泻经年，脉寸关实大，岂温补升提所得效。细询平昔吞酸，去秋连发腿疡，明系湿邪蕴热，流注经络所致。治者不察，当夏令主火，仍以四神丸加炮姜、乌梅，补中汤加吴萸、肉果，愈服愈剧，致头晕口燥，气坠里迫，溺涩肛痛，皆火性急速征据，必清理湿热之邪，乃为按脉切理，仍当戒饮，毋谓六旬外久泻延虚也。四苓散加薏仁、车前子、麦冬、山栀、灯心，二服已效。加神曲、砂仁壳、枳子以理酒伤而泻稀，加黄芩、白芍而脉敛，后用参苓白术散加减而痊。

　　曹 脉左濡，右关尺弦大，腹鸣则痛坠泄泻。前因怫悒，木制脾土，为中焦痞痛。服破气燥剂，再伤中气，每日晡少腹痛泄，下焦阴气又伤，急须甘缓和中，佐以温摄。潞参、炙草、白芍、茯苓、小茴、橘核（俱酒焙）、益智、木香（俱煨）、饴糖、红枣，十数剂，痛泻止。

　　于 五泄无不由湿，寓居斥卤，水味咸浊，便泻三年不止。凡运脾利湿，温肾补土，及升提疏利固涩诸法，毫不一效。今夏诊右脉寸微关滑，乃湿中伏热，大小腑清浊不分，火性急速，水谷倾注无余，脾失输精，肺苦燥渴，气不化液，肾不司关，所下污液，自觉热甚，或痛泄，或不痛亦泄，日夕数行，口干溺少，时想凉润。

　　略用守补，即嫌胀满，可知气坠全是腑症。若清浊分，则泄泻渐已。（煎方：）茯苓、猪苓、车前、山栀、神曲、薏苡、大腹皮、乌梅、黄连，午前服。（丸方：）益智仁（煨）、补骨脂、南烛子、诃子、茴香、茯苓、山药、广皮、砂仁、半夏曲、杜仲、首乌、莲子，蒸饼为丸，晚服，至秋渐愈。

　　卷之四

　　痢症论治

　　痢多发于秋，即《内经》之肠 也。症由胃腑湿蒸热壅，致气血凝结，挟糟粕积滞，进入大小腑，倾刮脂液，化脓血下注，或痢白，痢红，痢瘀紫，痢五色，腹痛呕吐，口干溺涩，里急后重，气陷肛坠，因其闭滞不利，故亦名滞下也。俗以白属寒，赤属热，不知白伤气分，赤伤血分，赤白相间，气血俱伤。伤气分则调气，四七汤、木香化滞汤。伤血分则和血，四物地榆汤或理阴煎加减。易老所谓调气则后重除，和血则便脓愈也。然论致痢之由，其暑湿伤胃者，郁热居多，生冷伤脾者，寒滞为甚，入手宜分。气陷则仓廪不藏，阴亡则门户不闭。由脾伤肾，势所必然。故郁热者清之，芩连芍药汤。寒滞者温之，香砂枳术丸、香砂异功散。

　　湿胜者泄之，四苓散白术改苍术。宿食者消之，保和丸。

　　积滞者导之，小承气汤、熟大黄丸。腹痛者和之，芍药汤加木香。气陷下者举之，补中益气汤。虚滑者摄之，赤石脂禹余粮丸。脂液涸者润之，猪脏汤、阿胶丸。久不愈者补而固之，八珍汤加炮姜、肉桂、木香、肉果、乌梅、牡蛎。痢止后调之，参苓白术散。治法尽此矣。而症之寒热虚实，宜细审焉。凡痢挟热者多实，初起外受暑热，内因停滞，绕脐痛胀，烦渴迸迫，下痢鲜红，脉洪滑者，宜清火导滞。导气汤、芍药汤去桂。如挟虚感寒，生冷不节，脾失转输，因而呕逆，下痢白脓，脉弦弱者，宜温理脾胃，兼佐行气。香砂温胃饮。盖因寒伤脏，忌用苦寒下夺也。况所痢脓垢，皆大小肠脂液所化，已非胃腑宿食，不得误认积滞，肆行攻下，剥削殆尽，但见下利血水，或如屋漏水，即须温摄。黑豆散加苓、术、茴香、肉果。如痢纯血，鲜红成块者，多心脾伏热。用黄连、白芍、丹皮。黑栀、黑荆芥、生地。若未止，地榆丸。其血紫黯稀淡，乃阳虚不能摄阴，宜温调其气，非炮姜不治。理中汤加木香。痢色黑有二，焦黑者热极反兼胜己之化，芩芍汤、香连丸。光如黑漆者为瘀血，桃仁承气汤。纯下清血者，为肠胃风袭，胃风汤加枳、荆、防。五色痢乃五脏气化并伤。

　　昔人以为肾损，盖不液不守，精室受伤，治必益火消阴，实脾防水，兼理其气。真人养脏汤。赤白痢由冷热不调。驻车丸，连理汤。痢纯白乃脏寒气滑，与暴注属热不同，或如冻胶，如鱼脑，由气分致病，为脏寒滞下。

　　先用沉香、白蔻、木香、小茴、砂仁。次用理中汤加香、砂。白痢初起，里急后重，为湿郁化热。平胃散加香、砂。痢稀白肢冷腹痛不已，附子理中汤。痢清谷里寒外热，汗出而厥，通脉四逆汤。先白痢，后下脓血者，戊己丸。先白痢，后下鲜血者，阿胶四物汤。先痢脓血，后变青黑杂色，腹痛倍常者，驻车丸。先脓血，后变白沫白脓者，补中益气汤加炮姜、赤石脂。下痢发热者，疏其邪，仓廪散。腹痛身微热者，和其营。小建中汤。一种阴虚下血发热，烦渴至夜转剧者，急宜救液存阴。阿胶丸、阿胶梅连丸、黄连阿胶丸。下痢渐减，津液枯燥，肛门涩滞者，猪脏汤。痢后便秘后重，由气虚下陷者，升其阳则阴自降。补中益气汤加防风。脓血稠粘，挟热后重，烦渴脉洪者，白头翁汤。湿热下痢后重者，升阳除湿汤。风邪伤卫，后重不除者，三奇散。虚滑而后重者，痢后不减，真人养脏汤。

　　虚滑而腑阳向衰者，桃花汤加人参。里急仍不得便，属气滞，苏子降气汤。里急频见污衣者，为气脱，补中益气汤去当归、加肉果。洞泻不止，真人养脏汤。下利大孔痛，火因泻陷，升其气则痛自定，补中益气汤。

　　〔噤口痢〕乃热气自下冲上而犯胃口，肠中传导，皆逆阻似闭。宜人参、石莲、石菖蒲、竹茹、茯苓、麦冬、粳米。丹溪用人参、石莲、黄连浓煎，加姜汁冲服。但得下咽便开，如胃虚呕逆，治中汤加丁香。

　　肝邪乘脾呕逆，吴茱萸汤加丁香、白芍、青皮、黄连、乌梅肉。久痢噤口不食，非大补胃气，兼行津液，不能开。香砂四君汤加扁豆、薏仁、藿香、煨葛根、粳米。得胃气一醒思食，宜独参汤，少加橘皮。

　　〔休息痢〕屡止屡发，经久不愈，诃黎勒丸。因兜涩太早，积滞未清者，香连丸加茯苓、枳实。因饮食失节者，香连丸加楂肉、神曲。因中气下陷者，补中益气汤。因脏寒虚滑者，大断下丸。

　　〔风痢〕纯下青沫，苍术防风汤。寒痢白如鸭溏，肠鸣痛坠不甚，理中汤、诃子肉汤。暑痢面垢烦冤，燥渴引饮，薷苓汤。湿痢身重腹满，红黑混浊，除湿汤。脾湿血痢，苍术地榆汤。气痢下如蟹沫，气痢丸。

　　疫痢时邪传染，一方相似，人参败毒散加减。蛊蛀毒痢，血如鸡冠，乌梅丸。蛲虫痢虫形极细，从谷道溢出，以雄黄锐散纳下部，内服芜荑丸。疟后痢，痢后疟，东坡姜茶饮。疟痢齐发，补中益气汤加减。洞泻不止，厥逆，附子理中汤。胎前赤白痢，连理汤加胶艾。胎前痢，产后未止，最危。驻车丸，伏龙肝汤加减。

　　〔协热下利〕由上受温暑湿热之邪，循募原下陷肠胃，或血水，或粘腻，皆湿热传化，宜用分消，清热利湿。如浓朴、黄芩、茯苓、滑石、猪苓、泽泻、广皮、扁豆，甚则加黄连。

　　凡治痢与治泻异，水泻由清浊不分，可利小便。痢则邪毒胶滞，津液枯涩，大忌分利，且痢久必伤肾，肾阴亏，宜滋液。黑地黄丸、六味地黄丸。肾阳虚，宜益火，如四神丸，及沉香、桂、附、益智。以肾为胃关，开窍于二阴也。

　　故痢久先温脾，不应，即温肾。丹溪以先泻后痢为脾传肾，为贼邪，难治；先痢后泻为肾传脾，为微邪，易愈。

　　故治痢以脾肾为要。

　　噤口痢由热气自下上冲而犯胃口，肠中传导，皆逆阻似闭，宜清解热毒。如黄连、酒炒黄芩、白芍、石莲肉、广皮、银花、楂肉、木香汁。又方，五谷虫焙黄研末，黑糖拌匀，新汲水送下，即愈。

　　痢症初起，有兼外感者，身必发热，表里俱病，其症最重，宜表里并治。

　　痢疾初起，必兼湿热宿滞，宜用治痢散。葛根、苦参、松萝茶叶、麦芽、山楂、赤芍、陈皮研末，每服四钱，加黄连尤效。此方出《医学心悟》，不论赤白皆效。葛根，鼓舞胃气上行也。茶叶、苦参，清湿热也。

　　麦芽、山楂，消宿食也。赤芍、陈皮，行血调气也。腹痛里虚者，用橘饼半个，红枣十枚，沙糖五钱，煎汤服，立效。

　　《医通》曰：痢后风者，因痢后不善调摄，或多行，或房劳，或受风寒，或感湿气，致两脚痿软肿痛。

　　宜大防风汤。又痢后变成痛风，皆调摄失宜所致。宜补中益气汤加羌活、续断、虎骨。

　　《病机沙篆》曰：痢起夏秋，湿热郁蒸因乎天，生冷停滞由乎人，当炎暑令行，不能保摄脾胃，多食瓜果肥甘，土气受伤，无以制湿，湿蒸热壅，气机阻逆，不得宣通，因而肠胃反窒，里急后重，小水赤涩。宜苦寒之药，燥湿涤热，佐以辛温，便能开郁运气。故行血则便脓自愈，调气则后重自除。然虚寒实热，浅深新久之不同，难一例治。

　　沈朗仲曰：痢症初起，形气尚强，胀实坚痛者，可速去积，积去痢止，此通因通用，症随痢减之法。

　　若烦热喜冷，脉实腹满，或下纯红鲜血者，此湿热内盛，法宜清利。若经久正伤，有伤阴伤阳两途。伤阴者精血脂液，悉从痢去，多烦躁热渴之候，宜以清润养其阴。伤阳者脾肾元阳，悉从痢散，多滑脱厥逆之候，宜行温补回其阳。总之暴病多实，久病多虚，滑脱者多寒，涩滞者多热。参之脉症，合之新久，百无一失矣。

　　附倪涵初痢疾三方〔初起煎方〕黄连（去芦） 黄芩 白芍 楂肉（各一钱二分） 枳壳（去穣） 浓朴（姜汁炒）

　　槟榔 青皮（去穣。各八分） 当归 地榆 甘草（炙。各五分） 红花（酒炒，三分） 木香（二分）

　　桃仁（研，一钱）

　　如法炮制，水二碗，煎一碗，空心服。此方治红白痢，里急后重，身热腹痛者，皆宜。如痢纯白，去地榆、桃仁，加橘红四分，木香三分。如滞涩甚者，加酒炒大黄二钱，服一二剂，仍除之。若服过一剂，滞涩已去，不必再服。年幼者，大黄只用一钱。

　　上方用之三五日神效，旬日亦效，半月后则当加减。

　　〔加减煎方〕黄连（酒炒，六分，生用四分） 白芍（酒炒，六分，生用四分） 楂肉（一钱） 橘红 青皮槟榔（各四分） 炙草（三分，生用二分） 当归（五分） 地榆（四分） 桃仁（研粉，六分） 红花（三分）

</div>
    <div class="pagination">
<a href="类证治裁_page51.html">上一页</a><span>...</span><a href="类证治裁_page47.html">47</a><a href="类证治裁_page48.html">48</a><a href="类证治裁_page49.html">49</a><a href="类证治裁_page50.html">50</a><a href="类证治裁_page51.html">51</a><span class="current-page">52</span><a href="类证治裁_page53.html">53</a><a href="类证治裁_page54.html">54</a><a href="类证治裁_page55.html">55</a><a href="类证治裁_page56.html">56</a><a href="类证治裁_page57.html">57</a><span>...</span><a href="类证治裁_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
