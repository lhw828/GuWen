<!DOCTYPE html>
<html>
<head>
    <meta charset="UTF-8">
    <title>胎产心法 - 第 30 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 30 页/共 49 页</h1>
    <div class="content">　　（附本门加参生化汤下。） 

　　[卷之下] 血脱气脱神脱三证论 

　　产后暴崩为血脱，气短似喘为气脱，妄言妄见为神脱。三证虽有气阳血阴之分，于精散神促无异，比前晕证治可少缓，亦危证也。若非大药急方频服，失之者多矣。倘误为气实痰火外家治，鲜有不殒生者。

　　若势急，并宜用加参生化汤，补中寓行，免致血虚之失。其血脱患崩一证，由冲任已伤，气血未复，或因劳役惊恐，或因恶露未尽，固涩太速，以致停留。一旦复行，然经血大来，当审血气而辨血色之红紫，视形色之虚实。如血多紫色有块，乃当去之败血也。其少腹必胀满，按之而痛，止之反能作痛，或致淋沥，此不可言崩，只服生化汤几帖自愈。如鲜红之血大来，乃惊伤心不能生血，怒伤肝不能藏血，劳伤脾不能统血，血不归经。血脏有伤，当以崩证治之。崩非经病，产妇得之是为重虚，犹不可忽，故宜急治，用荆芷治崩汤。若有血块痛而形色脱，或有汗，或气促，宜服加参生化止崩汤以益气，使阳生而阴血自旺，非十灰散之可止者。如血块痛止，或产后半月外崩证者，又宜滋荣益气止崩汤，或升举大补汤，少佐黄连坠火，宁血归经，或用《尊生》升举大补汤亦妙。亦有少腹空痛，不可误认有瘀，察其下血少而无紫块者是也。当以崩治，宜重用熟地。若小腹满痛不已，而脉实大紧数者，此肝经已竭，肝气随败矣，难治。《医通》有治产后崩中去血，赤白相兼，或如豆汁，用千金伏龙肝汤治之。其气脱短气似喘一证，因产所下过多，营血暴竭，卫气不能营运，独聚于肺，肝肾不接，故令呼吸短促，语言不相接续，有似于喘，实非喘也。夫肺受脾气散精，生脉而通水道呼吸，所以清肃上下，调和营卫而为平人。若值产后血亡气穷，浮脱于上，孤阳绝阴，无根将脱之兆，最为危候，惟大进参、附，或可得生。世有妄论痰火实证，反用散气化痰之方，治之必死。有块痛者，当用大补回阳生化汤，连二三服。世人多疑参助喘不用，致不救者多矣。况同芎、归、黑姜，不加、术，万无有失。要知人生于气，气壮则根本固。而脏源者，敛纳于下；营运者，强健于中，何有为喘为胀之虞？又有用人参加陈皮监制，则盗泄元气，反致耗散，只可消导药中监之耳。考《全书》贞元饮，亦治似喘妙药也。如无块痛，当用续气养荣汤最妙。或倍参补中益气汤，少佐熟附，助参以治气脱，摄气归元亦可。如气虚兼寒者，宜大补元煎，或理阴煎主之。其神脱妄言妄见一证，因心肝脾三阴血少而神魂无根据也。然有谵语、郑声之分，甚至发狂等证，统归于妄耳。其轻者，睡中呢喃；重者，不睡亦语，或言日用寻常之事，或如见鬼状，昏不识人，语言不休，此谵语之谓也。若虚甚而声转无力，言语不能接续，有头无尾，一两句即止；或重言叠语，说过又说；或如造字出于喉中，若郑声之轻怯，此郑声之谓。其精气衰夺，更甚于谵语矣。夫人之心，藏神生血者也，而言乃心之声，心有血而神存，则言不妄发。肝藏魂藏血者也，目得血而司视，则瞳而视正。若夫产后气血暴竭，而心神失守，故言语无伦。肝魂无根据，则瞳妄见。况心为五脏之主，目乃百脉之官，虚证见于心目，则十二官各失其职可知矣。是以视听言动，皆成虚妄。当论产期块痛有无，先后施治，方为得法。若分娩儿下之后，块痛未止者，宜服宁神生化汤，确知瘀血不行，合失笑散同服。如痛止者，则服宁心定魄茯神汤，连进大补十数剂，生气养血，安神定志，服至元足，其病始愈矣。或以生地易熟地而清心火，宁君主之官亦可。病家毋求速效，勿信邪祟，若喷以法水，惊以法尺，多致不救。屡治此病，服八珍加炮姜十数剂方效。丹溪云：虚病犹似邪祟也。又云：欲泄其邪，当补其虚。此古人之确论，但人不能体认其意，反言攻补难施。若必攻邪尽方可言补，则误矣。不特医家治产后虚证，即高年及虚弱人，妄言妄见等证，亦当如是慎重也。产后间有败血停积，上干于心，心不受触，而有妄言妄语，如见鬼神者，此必心下胀闷、烦躁、昏乱，卧起不安。误作中风，治必殆。

　　芎归泻心汤主之。《医通》云：虚则四物汤换生地，加桂心、炮姜、生蒲黄、石菖蒲。实则四乌汤加川连煎成，入龙脑一捻，服后得睡即安。心悸恍惚，语言错乱，千金远志汤。如内虚，败血攻心，狂言乱语者，龙齿清魂散主之。心脾血少，八珍加炮姜。冯氏云：产后阴血暴崩，肝虚火妄之极而发狂者，宜泽兰、归、地、牛膝、茯神、远志、枣仁，加童便主之。若因败血停积，用调经散，予谓不若生化汤合失笑散。若心血虚，用柏子仁汤，予谓不若宁神定魄茯神汤。余室人沈氏，于康熙癸巳冬至月，患产后神脱之证，为医人妄用降气消痰清火方药，变为痉证，仍不知峻补，犹以风痰为患，驱风化痰。余正奉差大通桥转运军粮，几及百万，督催岁内全米进仓，不遑归视，直至病笃。仆人持方来云：服药罔效，奈何？余阅之，非正治之方，悉促死之药也。彼时心神瞀乱，又未得亲视其证，未敢定方。即大书速用人参救脱六字，令仆持归。

　　复虑医者执产后不宜用人参之见，差人往问，果如所料，且知仍用苏子降气下痰。余情不能已，星速驰归。时已初更，而其气在呼吸间，已迁出外舍。余急用人参三钱。煎汤调胎产金丹一粒，下咽时许，即复苏起坐而言矣。其时夜半，奈无参可继，窃念既已少愈，不妨待旦市服。讵漏绝时，参力已竭，又复脱去，救无及矣。虽日数也，命也，而清痰降火之误，实有以致之矣。

　　荆芷治崩汤

　　治产后血崩，其色鲜红。

　　川芎（一钱）当归身（四钱）干姜（二分，炙黑）荆芥穗（六分，炒黑）炙草（四分）白芷（五分）枣煎服。（十灰散不用，故不录方。）

　　加参生化止崩汤

　　治产后血块痛，鲜血崩，形色脱，或汗多，或气促。

　　人参（二三钱）当归身（四钱）川芎（二钱）干姜（炒黑）炙草（各四分）白芷荆芥穗（炒黑。各五分）桃仁（十粒，去皮尖）枣二枚，水煎服。

　　滋荣益气止崩汤

　　治产后无块痛，或半月外崩证。

　　人参川芎黄（蜜炙。各一钱）白术（土炒）生地（各二钱）当归（四钱，酒洗）陈皮黄连白芷荆芥（炒）升麻炙草（各四分）枣二枚，水煎，入童便温服。如汗多，加麻黄根一钱，浮小麦一撮。大便难，加酒洗苁蓉一钱。

　　有气滞，加木香二分，为末，冲服。有痰，加竹沥、姜汁、去心贝母。咳嗽，加去皮尖杏仁、桔梗各八分，炒知母七分。惊悸，加柏子仁一钱，炒枣仁一钱。伤饮食，加炒神曲八分，炒麦芽八分。伤肉食，加山楂八分，砂仁五分。身热，倍加参，去黄连。

　　升举大补汤

　　治产后日久，血崩不止，或崩如鸡蛋大，或去血片，宜大补脾胃，升举气血，少加镇坠心火之剂，并治老壮妇人崩淋。

　　人参（二钱）黄（一钱，蜜炙）熟地（二钱）白术（土炒）当归（酒洗。各二三钱）防风（三分）荆芥（炒黑）羌活升麻白芷陈皮黄连（炒）黄柏（炒褐色）炙草（各四分）枣二枚，水煎服。口燥，加去心麦冬一钱，五味子十粒。泄泻，去黄柏，加泽泻五分，去心莲子十粒。有痰，加制半夏一钱。白带多，加制半夏、制苍术各一钱。

　　尊生升举大补汤

　　治产后血块痛止崩证。

　　人参当归白术（土炒。各二钱）川芎麦冬（去心）黄（蜜炙。各一钱）熟地（三钱）陈皮炙草白芷荆芥穗（炒黑）升麻血余灰（各四分）枣二枚，水煎服。汗多，加麻黄根、浮麦。便难，加酒洗苁蓉一钱。痰，加去心贝母六分。咳嗽，加桔梗、去皮尖杏仁各一钱。不寐惊悸，加炒枣仁、柏子仁各一钱。本方少加黄连三分以坠火，亦妙。

　　凡遇崩证，有如此等余病，大忌峻利。

　　千金伏龙肝汤

　　治劳伤冲任，崩中去血，赤白相兼，或如豆汁，脐腹冷痛，口干食少。

　　伏龙肝（如弹子大，七枚）生姜生地（各一两五钱）甘草艾叶赤石脂桂心（各六钱）上七味，咀，以水一升，煮取三升，分四服，日三夜一。

　　贞元饮

　　熟地（七八钱，甚者一二两）炙草（一、二、三钱）当归（二三钱）水二钟，煎八分，温服。此方治气短似喘，呼吸促急，提不能升，咽不能降，气道噎塞，势剧垂危者。常人但知为气急，其病在上，而不知元海无根，亏损肝肾，此子午不交，气脱证也。犹为妇人血海常亏者最多此证，宜急用此饮以济之缓之，可称神剂。凡诊此证，脉必微细无神，若微而兼紧，犹为可畏。倘庸众不知，妄云痰逆气滞，用牛黄、苏合，及青、陈、枳壳破气等剂，则速其危矣。如兼呕恶，或恶寒者，加煨姜三五片。如气虚脉微至极者，急加人参随宜。如肝肾阴虚，手足厥冷，加肉桂一钱。

　　续气养荣汤

　　治产后气短促，问无块痛，宜用此方。

　　人参（二三钱）熟地（二钱）当归（四钱，酒洗）川芎（一二钱）黄（蜜炙）白术（土炒。各一钱）陈皮干姜（炙黑）炙草（各四分）枣二枚，水煎服。如手足冷，加熟附三五分。汗多，加麻黄根一钱，浮麦一撮。

　　渴，加去心麦冬一钱，五味子十粒。大便不通，加酒洗苁蓉二钱，芝麻一撮。伤食或面，加炒神曲一钱，炒麦芽五分。伤肉食，加山楂五个或五分，砂仁五分。

　　一方无熟地黄。

　　宁神生化汤

　　治产后块痛不止，妄言妄见，未可用术者。

　　人参（二钱）当归（三钱，酒洗）干姜（炙黑）炙草（各四分）茯神柏子仁川芎（各一钱）桃仁（十粒，去皮尖）益智仁（八分）陈皮（三分）枣二枚，龙眼肉五个，水煎服。瘀血不行，合失笑散。

　　宁心定魄茯神汤

　　治产后块痛已止，妄言妄见证。

　　人参当归（酒洗）熟地（各二钱）川芎黄（蜜炙）白术（土炒）枣仁（炒，去壳）柏子仁茯神益智仁麦冬（去心。各一钱）陈皮（三分）五味子（十粒，碎）炙草（四分）枣二枚，建莲肉去心八枚，桂圆肉八分，水煎服。

　　芎归泻心汤

　　治积血上干于心，胀闷昏乱，起卧不安，以致妄言妄语，如见鬼神。

　　归梢（酒洗）川芎延胡索蒲黄牡丹皮（各一钱）桂心（七分）水煎，另研五灵脂末一钱，食后调服。

　　千金远志汤

　　治产后心悸恍惚，语言错乱。

　　人参当归远志肉（甘草水泡。去骨）芍药（炒）麦冬（去心）桂心炙草（各一钱）茯苓（一钱五分）大枣四枚，生姜三片，水煎服。心胸逆气，加制半夏五七枚。

　　龙齿清魂散

　　治心虚挟血，振悸不宁，产后败血冲心，笑哭如狂。

　　人参龙齿（醋）远志（甘草水泡，去骨）归身（各五钱）茯神麦冬（去心）桂心炙草（各三钱）延胡索（一两）细辛（一钱五分）为散，每服四五钱，姜三片，红枣一枚，水煎调服。此即平补镇心丹，去枣仁、柏仁、菖蒲、生地、山药、五味、朱砂，加延胡、细辛、甘草。

　　加参生化汤

　　（见本卷晕厥门。）

</div>
    <div class="pagination">
<a href="胎产心法_page29.html">上一页</a><span>...</span><a href="胎产心法_page25.html">25</a><a href="胎产心法_page26.html">26</a><a href="胎产心法_page27.html">27</a><a href="胎产心法_page28.html">28</a><a href="胎产心法_page29.html">29</a><span class="current-page">30</span><a href="胎产心法_page31.html">31</a><a href="胎产心法_page32.html">32</a><a href="胎产心法_page33.html">33</a><a href="胎产心法_page34.html">34</a><a href="胎产心法_page35.html">35</a><span>...</span><a href="胎产心法_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
