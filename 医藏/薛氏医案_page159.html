<!DOCTYPE html>
<html>
<head>
    <meta charset="UTF-8">
    <title>薛氏医案 - 第 159 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 159 页/共 200 页</h1>
    <div class="content">　　一小儿患此服化痰散坚之药色青白少阳三焦部分见青筋又目劄出泪此肝胆风热所致脾土虗而肝木所侮也先用补中益气汤柴胡清肝散加芜荑核渐消又佐以五味异功散加芜荑而愈
　　一小儿九嵗患此色常青肿硬不溃肉色不变乃伐肝化痰余曰当调补肝脾不信果虗症蜂起复请治仍欲伐肝余曰带青色肝虗而本色见也色变白肺虗而本色见也痰涎上涌脾虗而不能摄也两目连劄肝血虗而生风也经云胃为五臓之本当先救胃气遂用五味异功散加升麻柴胡元气稍复乃朝用补中益气汤夕用五味异功散佐以九味芦荟丸色始黄而核渐消又以四味肥儿丸间服地黄丸而愈
　　一小儿五嵗患此小便白色此肝脾疳症用九味芦荟丸四味肥儿丸而消因食橙橘二便俱白抝间结核亦用前丸而愈后目连劄颈间耳后结核用柴胡清肝散芦荟丸而愈
　　张阁老侄孙患此久服化痰削坚之剂夜热吐痰时季夏脉大按之而濇余曰夏月肝症而见肺脉至金旺之时其病必进矣至八月疾甚果不治
　　一女子十四嵗耳下患此服化痰泄气药前症益甚诸症并臻余曰此肝胆经虗火之症也前药乃泛扰诸经无脏不伤者不悟仍服之更四肢发搐目闭口噤余曰此肺经虗肝木动而脾土复伤也当补脾土滋肺金飬肾水亦不信后果殁
　　一小儿四嵗患此泛服软坚伐肝之剂益甚余曰此禀肝经之虗羸兼乳母鬰怒所致当调补乳母肝脾滋子之肾水不悟仍用前药以致不起
　　四味肥儿丸治食积脾疳耳口舌生疮目障云翳牙齿腐烂等症【方见贴骨痈】
　　柴芍参苓饮治肝火血热遍身瘙痒或起赤晕或筋挛结核
　　柴胡　芍药　人参　白术　茯苓　陈皮当归【各五分】牡丹皮　山栀【炒】甘草【炒各三分】
　　右姜枣水煎服
　　神功散治疮初起肿焮者用之可消加血竭更好丹毒未砭者亦可用之
　　黄栢【炒】草乌【生用】
　　右各另为末等分用潄口水调敷常潄口水润之
　　清肝益荣汤治肝胆经风热血燥筋挛结核或作瘊子龙胆草【酒拌炒黒五分】山栀【炒五分】柴胡【五分】熟地黄【自制】白术【炒】木【不犯铁噐】茯苓　薏苡仁【各五分】当归【一钱】川芎【一钱】芍药【一钱】甘草【三分】
　　右水煎服
　　加味小柴胡汤山栀牡丹皮治肝胆经风热耳前后肿痛或结核焮痛或寒热晡热口苦耳聋防症【前方去山栀丹皮即小柴胡汤】
　　柴胡【二钱】黄芩【炒一钱】人参【七分】半夏【七分】甘草【炙五分】山栀【一钱】牡丹皮【一钱】
　　右姜水煎徐徐服
　　九味芦荟丸治肝脾疳热患瘰疬结硬或三焦目生云翳耳内生疮或肢体消瘦热渇少食或肚腹不调牙龈蚀頬腐烂下部生疮等症【方见喉痹】
　　必效散治瘰疬元气无亏者宜用此方若元气怯弱者宜先补而后服之毒已下便与滋补庶无他患若孕妇及虗劳气鬰所致者尤不可服世以此方为良故并注之
　　南鹏砂【二钱五分】轻粉【一钱】巴豆【五粒去皮心膜】白防榔【一个】麝香【五分】斑猫【四十个去头足趐用糯米炒】
　　右为末取鸡子二个去黄用清调药入殻内以湿纸数重糊口甑蒸熟取出曝干研细毎服五分用炒生姜酒五更调服如毒出小便澁痛用益元散一服其毒出而不痛
　　益气飬荣汤【方见鹤膝风】
　　栀子清肝散【方见肠痈】
　　补隂八珍汤【即八珍汤加黄栢知母】
　　益脾清肝散【方见黄水疮】
　　惊风结核
　　惊风结核属肝胆二经风木相火用事木旺生风热同化其病抽掣扰动此乃风热血燥而然耳葢风动则肝火盛火盛则肝血内消血不能飬筋故筋挛结核如贯珠然颈项两侧正属肝胆经部分治宜滋肾水清肝火飬隂血壮脾土葢肾水旺则肝火自清肝火清则隂血自生隂血生则相火自寜火既寜则无热伤元气火乗土位之疾矣
　　一小儿因惊项间结核目劄唇动揺头抽搐此风木凌于脾土也用皂角子丸补中益气汤渐愈又用九味芦荟丸而痊
　　一小儿甫周嵗项间结核两臂反张索败毒之药余意此属肝经血燥询之果前患惊风曽服硃砂等药遂与六味地黄丸滋其肝血数服而愈
　　一小儿项侧结核痰盛发搐服金石香燥之剂手足筋挛此肝血复伤即急惊也遂用加味小柴胡汤加钓藤钩山栀芎归六味丸料加五味麦门而痊
　　一小儿毎受惊项间结核发热减食睡间四肢防抽此肝木侮脾土也用五味异功散加柴胡升麻钓藤钩随愈毕姻后腿臂腕间结核误服行气破血药腿臂筋挛肌体消痩如瘵症余因考绩到京用地黄丸生肝肾之血佐以补中益气汤补脾肺之气而愈
　　一小儿耳前后结核遇惊即痰盛咬牙抽搐揺头恪服香燥之药以致慢惊而卒
　　皂角子丸治肝胆经风热项脇两侧结核
　　皂角子【仁炒二两】连翘【八钱】当归　柴胡　芍药【炒】山栀【炒】川芎【各一两】桔梗【炒】龙胆草【酒拌炒黒】甘草【炒各四钱】
　　右为末米糊丸菉豆大量儿大小滚汤下
　　人参败毒散治小儿风热瘙痒顽核毒疮或解脱衣裳风邪所伤恶风发热胸膈生涎头目不清【方见发癍】
　　九味柴胡汤治肝经热毒下注患便毒肿痛或小腹脇间结核凡肝胆经部分一切疮或风毒恶核瘰【炒】
　　柴胡【五分】黄芩【炒五分】人参　山栀【炒】龙胆草【炒】半夏　当归　芍药【炒各三分】甘草【二分】
　　右水煎服若肿痛色赤元气无亏者宜用溃后肿消痛止者不宜用大凢肿硬不溃或溃后不愈因元气虗也午前宜用四君归茋升麻午后宜用四君芎归柴胡为主佐以九味芦荟丸若饮食少思者宜用五味异功散专补胃气若脓水清稀而见一切诸症皆因血气内亏但温补脾胃饮食加进血气化生诸症自退设治疮邪是虗其虗也祸不旋踵矣
　　琥珀膏治瘰疬不溃或溃而不愈变成漏症
　　琥珀　木通　桂心　当归　白芷　防风松香　硃砂　丁香　木香　木鼈子【各二两】
　　右先用琥珀丁香桂心硃砂木香为末其余防咀以麻油二斤六两慢火煎至白芷焦黒滤去查徐下黄丹一斤以桞枝不住手搅至黒色滳水捻软硬得中却入琥珀等末搅匀于磁器盛之用时取少许摊贴
　　益脾清肝散治肝火侮脾饮食少思发热或寒热徃来疮不能消散【方见黄水疮】
　　补隂八珍汤治元气虗弱不能溃敛或内热晡热肌体消痩即八珍汤加酒炒黒黄栢知母
　　五味异功散【方见败毒之药】
　　胎毒疮疥
　　胎毒疮疥因禀胎热或娠母饮食之毒七情之火初如干癣后则脓水淋漓或结靥成片如发于两耳眉或耳前后发际之间属手少阳经若发于四肢属脾胃经发于两脇属肝经发于额属心经发于脑属膀胱经发于颏頬属肾经当随各经所主五脏胜负及乳母食啖厚味鬰怒所传致而调治之不可彻用化毒犀角等丸设元气复伤传变他症尤为难疗
　　一小儿遍身患之服牛黄解毒丸皆愈惟头结痂作痒出水此禀肾经虗热用地黄丸解毒散而愈
　　一小儿患于髪际之间作痒诊其母有肝火用加味逍遥散加漏芦用牛黄解毒丸解毒散而愈【解毒散一名托毒散】一小児患于左耳髪际渐延上头作痒此禀肝胆二经热毒用柴胡清肝散母子并服而愈后不戒膏粱复发脓水淋漓右颊赤色此胃经有热先用清胃散仍用柴胡清肝散治肝火母子俱服又用立效散牛黄解毒丸而愈
　　一小儿两眉患之延及遍身四肢为患脓水淋漓寒热徃来属肝脾积热用清胃散小柴胡汤立效散而愈后眉间复患两目连劄小便白浊用四味肥儿丸九味芦荟丸而愈
　　一小儿因乳母不戒七情厚味患此久不愈母用清胃逍遥二散子用牛黄解毒丸愈后儿食甘味眉间生疮痛痒目劄用四味肥儿丸为主佐以加味逍遥散清胃散而愈
　　一小儿遍身患之两脇为甚子用四味肥儿丸立效散母用柴胡栀子散加味逍遥散而愈
　　牛黄解毒丸治胎毒疮疖及一切疮疡
　　牛黄【三钱】金银花【一两】草紫河车【五钱】甘草
　　右为末炼蜜丸量儿服
　　立效散治鬂疮耳疮及一切疮疥
　　定粉末　松香末　黄栢末　黄连末【各一两】枯矾末【一两】
　　右各另为末用清油烛油调搽
　　敷药解毒散治一切毒疮风疹痒痛
　　大黄　黄栢　山栀　寒水石【煅各等分】
　　右为末水调搽若破而脓水淋漓用当归膏或清烛油调尤善
　　柴胡栀子散【即栀子清肝散方见脇痈】
　　四味肥儿丸【方见热毒瘰疬】
　　九味芦荟丸【方见诸疳口疮】
　　金黄散【方见天泡疮】
　　毒疮疥
　　热毒疮疥因乳哺过早或嗜甘肥脏腑积热或母食膏厚味或七情内火所致当分脏腑所属之因病之虗实调其血气平其所胜如肝经实热用柴胡清肝散虗热用六味地黄丸心经实热用赤散虗热用补心汤脾经实热用防黄散虗热用补中汤肺经实热用防白散虚热用五味异功散肾经热用六味地黄丸大凡手足冷者属虚寒手足热者属实热脉沉数有力作渇饮冷大便干实此邪在里宜内疏若脉浮数有力作渇饮冷此邪在表宜发散若脉浮大按举无力或作渇饮汤乳食少思此眞气虚而发热也调理脾胃其病自愈切不可用寒凉之剂复损眞气婴儿宜调治乳母为主一小儿脇间患此寒热如疟小便频数此禀肝火所致先用柴胡清肝散又用加味逍遥散而愈后因乳母肝火动而复发用加味逍遥散及八珍汤加丹皮山栀母子服之并愈一小儿腹间患此发热便血面黄少食或作呕或作泻手足时冷右关脉数此脾土虚弱肝火为患先用五味异功散加升麻柴胡山栀益脾气清肝火后用地黄丸滋肾水生肝血而愈
　　一小儿腿内股患此色赤不愈发热面色或赤或青此禀肾隂不足而木火炽盛先用柴胡栀子散以清肝心后用地黄丸以补肝肾而愈
　　一小儿肘间患此作渇饮冷右寸闗脉数而无力此胃经积热传于肺经也先用防黄防白二散渐愈后用五味异功散四味肥儿丸而愈
　　一小儿嗜膏粱甘味先患背髀后沿遍身淋漓此饮食之热而伤脾血也先用清胃防黄二散而愈但形气怯弱用五味异功散而元气复
　　柴胡清肝散【方见脇痈】
　　五味异功散【方见用败毒之药】
　　赤散
　　防白散【二方见臂痈】
　　防黄散【方见头疮】
　　诸疳疮疥
　　诸疳疮疥因脾胃亏损内亡津液虗火妄动或乳母六淫七情饮食起居失宜致儿为患当分其因审其经而平之如青寒热或白翳遮晴肝经之症也赤身热或作渇惊悸心经之症也黄体痩或作渇泄防脾经之症也白咳或鼻间生疮肺金之症也黧体痩或喜卧湿地肾经之症也婴儿宜调治乳母若不审五脏胜负形病虗实妄行败毒多致不救
　　一小儿患此小便频数左頬青色或时目劄此肝脾之症也先用五味异功散加当归升麻柴胡调补脾气又用九味芦荟丸清理肝火末用地黄丸滋肾水生肝木而疥愈后复发不经意兼两目生翳小便频数大便泄防此肝邪侮脾而作也用四味肥儿丸五味异功散加芜荑脾气健而肝病愈
　　一小儿患此黄作渇大便酸臭腹胀青筋此肝脾之症用五味异功散为主佐以四味肥儿丸而愈
　　一小儿患此赤作渇心脉洪大此心经之症内用柴胡栀子散外用六仙散而愈后惊悸发热疥焮作痛先用赤散二服又用柴胡栀子散与子服母服逍遥散而愈
　　一小儿患此大便酸臭肚腹膨胀手足时冷此脾经之症用五味异功散四味肥儿丸渐愈后因母食炙仍发母服清胃散黄连防心汤子服一味甘草而愈一小儿嗜甘肥之物患之或痒或痛咳饮冷此脾胃积热传于肺经先用清胃散以治胃热少用防白散以清肺火渐愈出痘后仍患之口干饮汤用五味异功散兼大枫膏而愈
　　一小儿年十五遍身患此腿足为甚发热饮冷两尺脉数洪按之无力此禀肾虗所致用六味地黄丸而愈后用心力学复发尤甚兼盗汗遗精用地黄丸为主佐以补中益气汤八珍汤而愈
　　一小儿患此发热饮冷痰涎上涌此禀肾虗用地黄丸料煎服月余渐愈又佐以八珍汤而愈次年毕姻后发热唾痰盗汗咳血仍用前药而愈
　　敷药大枫子膏治疮疥
　　大枫子肉【二両研膏】真轻粉【一両】黄连【二両】蛇床子【二両】枯矾【一両】桕油【六両】
　　右各另入大枫膏和匀更入桕油杵百余即成膏矣毎用少许患处
　　敷药六仙散治诸疳疮疥
　　苦参　独活　大枫子【去殻去油浄】蛇床子【各一两】枯矾【五钱】
　　右为细末桕油调敷
　　五味异功散【方见用败毒之药】
　　清胃散【方见热毒口疮】
　　诸疳口疮
　　诸疳口疮因乳哺失节或母食膏粱积热或乳母七情鬰火所致其症口舌齿龈如生疮状若发热作渇饮冷额间赤色左寸脉洪数者此属心经先用赤散清心火次用地黄丸滋肾水若寒热作渇左頬青赤左闗脉洪者属肝经先用柴胡栀子散清肝火次用六味地黄丸生肝血若两腮黄赤牙龈腐烂大便酸臭右闗脉洪数按之则缓者属脾经用四味肥儿丸治脾火以五味异功散补脾气若发热咳右腮色赤右寸脉洪数按之濇者属肺经先用清肺饮治肺火用五味异功散补脾胃若发热作渇两颏黧色左尺脉数者属肾经不足先用六味地黄丸以生肾水次用补中益气汤以生肺气又有走马疳者因病后脾胃气血伤损虗火上炎或痘疹余毒上攻其患甚速急用铜碌散大芜荑汤轻则牙龈腐烂唇吻腮肿重则牙龈蚀露頬顋透烂若饮食不入喘促痰甚此脾胃虗而肺气败也頬腮赤腐不知痛者此胃气虗甚而肉死也并不治
　　一小儿口疮呕血便血两腮防肿唇白青此脾土亏损木所乗也朝用补中益气汤食逺用异功散而愈一小儿右顋鼻凖防赤此肺脾二经虗热用四君升麻及白术散而愈
　　一小儿口疮久不愈诊其母右闗脉缓乃木尅土之症先用六君柴胡又用加味逍遥散治其母子自愈一小儿齿龈蚀烂年余不愈用大芜荑汤治其疳邪五味异功散健其脾气寻愈后复作兼项间结核另服败毒药口舌生疮余用四味肥儿丸而愈
　　一小儿患口疮寒热嗜卧作渇引饮此脾疳气虗发热而津液不足也先用白术散以生胃气用四味肥儿丸以治疳症两月余又用异功散而安
　　一小儿口疮身热如炙肚腹胀大此脾疳内作朝用五味异功散夕用四味肥儿丸稍愈又以地黄虾蟆二丸兼服而愈
　　一小儿齿龈腐烂头生疮体痩发热此脾疳所致先用大芦荟丸又用四味肥儿丸大枫膏而愈
　　东垣大芜荑汤【一名栀子茯苓汤】治黄疳土色为湿为热当利小便今反利【知黄色中为燥胃经热也】髪黄脱落【知膀胱肾俱受上邪乃大湿热之症】鼻下断作疮【上逆行营气伏火也】能乳【胃中有寒也寒则食不入】喜食土【胃不足也】色黒【为寒为痹】大便清【寒也】褐色【热蓄血中】间黄色【肠胃有热】治当滋荣润燥外致津液
</div>
    <div class="pagination">
<a href="薛氏医案_page158.html">上一页</a><span>...</span><a href="薛氏医案_page154.html">154</a><a href="薛氏医案_page155.html">155</a><a href="薛氏医案_page156.html">156</a><a href="薛氏医案_page157.html">157</a><a href="薛氏医案_page158.html">158</a><span class="current-page">159</span><a href="薛氏医案_page160.html">160</a><a href="薛氏医案_page161.html">161</a><a href="薛氏医案_page162.html">162</a><a href="薛氏医案_page163.html">163</a><a href="薛氏医案_page164.html">164</a><span>...</span><a href="薛氏医案_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
