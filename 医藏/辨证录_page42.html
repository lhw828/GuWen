<!DOCTYPE html>
<html>
<head>
    <meta charset="UTF-8">
    <title>辨证录 - 第 42 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 42 页/共 92 页</h1>
    <div class="content">　　水煎服。四剂腿颤足痛之病去，十剂可以步履，饮食不至易饥，二十剂全愈。

　　此方大补肾阴，全不去泻胃中之火。譬如城内粮足，则士马饱腾，安敢有鼓噪之声，而兴攘夺争取之患乎！此症用充髓汤亦妙。

　　熟地（三两） 玄参（二两） 金钗石斛 牛膝（各五钱） 女贞子（五钱） 水煎服。

　　烦躁口渴，面红而热，时索饮食，饮后仍渴，食后仍饥，两足乏力，不能起立，吐痰甚多，人以为阳明之实火也，谁知是阳明之虚火乎。夫阳明属阳火，亦宜实，何以虚名之？不知胃火初起为实，而久旺为虚。当胃火之初起也，口必大渴，身必大汗，甚则发狂，登高而呼，弃衣而走，其势甚急，所谓燎原之火也，非实而何。

　　至于旺极必衰，时起时灭，口渴不甚，汗出不多，虽谵语而无骂詈之声，虽烦闷而无躁扰之动，得水而渴除，得食而饥止，此乃零星之余火也，非虚而何。实火不泻，必至熬干肾水，有亡阳之变；虚火不清，则销铄骨髓，有亡阴之祸。阴既亡矣，安得不成痿乎？故治痿之法，必须清胃火而加之生津、生液之味，自然阴长而阳消也。

　　方用散余汤：生地（一两） 玄参（一两） 茯苓（三钱） 竹叶（一百片） 麦冬（一两） 人参（三钱）

　　麦芽（一钱） 天花粉（二钱） 神曲（一钱） 水煎服。二剂阳明之余火息，再服二剂，烦躁、饥渴之病除，更用十剂痿症全愈。

　　此方散胃火之余氛，不去损胃土之生气。胃气一生，而津液自润，自能灌注肾经，分养骨髓矣。倘用大寒之药，直泻其胃火，则胃土势不能支，必致生意索然，元气之复，反需岁月矣。譬如大乱之后，巨魁大盗，已罄掠城中所有而去，所存者不过余党未散耳。用一文臣招抚之有余，若仍用大兵搜索剿除，则鸡犬不留，玉石俱焚，惟空城独存，招徕生聚，有数十年而不可复者矣。何若剿抚兼施之为得哉。

　　此症用润胃汤亦效。

　　人参（五钱） 麦冬（二两） 天花粉（三钱） 玄参（一两） 丹参（一两） 甘草（一钱）

　　山楂（二十粒） 神曲（二钱） 水煎服。

　　人有好酒，久坐腰痛，渐次痛及右腹，又及右脚，又延及右手，不能行动，已而齿痛，人以为贼风之侵体也，谁知是痿症乎。或谓：痿不宜痛，今腹、脚、手、齿俱痛，恐非痿也。嗟乎！诸痿皆起于肺热，人善饮，则肺必热矣。经曰：治痿必取阳明。阳明者胃也，胃主四肢岂独脚耶。夫痿虽热病，而热中有湿，不可不察。

　　痿病兼湿重者，必筋缓而软；痿病兼热多者，必筋急而痛，是痿症未尝无痛也。苟不祛湿以清火，而反助湿以动热，则痿症不能痊，转增添其痛矣。治法专治阳明以生胃气，佐之泻火利湿之品，则诸痛自消。方用释痛汤：人参（三钱） 黄 （三钱） 白术（五钱） 茯苓（三钱） 生地（五钱） 麦冬（五钱）

　　当归（三钱） 玄参（一两） 甘草（三分） 水煎服。连服四剂而病除。

　　此方皆入阳明之药也。入阳明以平胃气，即入阳明以平胃火，宜痿症之顿起矣。

　　况茯苓、白术善能去湿，复是生胃之品，是治湿又治阳明也。药投病之所喜，安得而不速愈哉。

　　此症用解酲饮亦佳。

　　干葛 白术 人参 石膏（各三钱） 麦冬（三两） 茯苓（五钱） 半夏（一钱） 水煎服。

　　人有肥胖好饮，素性畏热，一旦得病，自汗如雨，四肢俱痿，且复恶寒，小便短赤，大便或溏或结，饮食亦减，人以为感中风邪也，谁知是痿病之已成乎。夫痿有五，皆起于肺热，好饮之人，未有不热伤肺者也。肺之母为胃，欲救热伤之肺，必须速救胃土。经曰：治痿独取阳明，正言其救胃也。胃土不足，而肺金受伤，则金失所养，而不能下生肾水，水干则火盛，而肺金益伤矣。况胃主四肢，肺主皮毛。

　　今病四肢不举，非胃士之衰乎；自汗如雨，非肺金之匮乎。明是子母两病，不急救胃，何能生肺以生肾水哉。方用滋涸汤：玄参（一两） 麦冬（一两） 茯苓（三钱） 芡实（五钱） 人参（三钱） 甘菊花（三钱）

　　女贞子（三钱） 生地（二钱） 天门冬（三钱） 黄芩（一钱） 天花粉（一钱） 水煎服。十剂胃气生，二十剂肺热解，三十剂痿废起，四十剂全愈。

　　此方独取阳明以补胃土，兼清肺经之热也。不必去补肾，而肾水自润矣。李东垣立有清燥汤，亦可治痿，不若此方之更神耳。

　　此症用柞木化 汤亦效。

　　玄参 麦冬（各二两） 柞木枝（三钱） 甘草（五分） 人参（一两） 天冬（三钱） 黄芩贝母（各二钱） 水煎服。

　　卷之六

　　消渴门（五则）

　　消渴之病，有气喘痰嗽，面红虚浮，口舌腐烂，咽喉肿痛，得水则解，每日饮水约得一斗，人以为上消之病也，谁知是肺消之症乎。夫肺属金，金宜清肃，何火炽如此？盖心火刑之也，肺为心火所刑，则肺金干燥，又因肾水之虚，欲下顾肾，肺气既燥，肺中津液自顾不遑，安得余津以下润夫肾乎。肺既无内水以润肾，乃索外水以济之。然救其本宫之火炎，而终不能益肾中之真水，肾又不受外水，而与膀胱为表里，即将外水传于膀胱，故饮水而即溲也。治法似宜泻心中之火，以救肺金之热矣。然而肺因火热发渴，日饮外水，则水停心下者有之。水日侵心，则心火留于肺而不归，心中已成虚寒之窟，是寒凉之药，反为心之所恶。且寒凉之药，不能上存，势必下趋于脾胃。夫肺火之盛而不解者，正苦于脾胃之虚，土不能生金之故。

　　苟再用寒凉，必至损伤脾胃之气，肺金何以养哉。必须仍治肺金，少加补土之味，则土旺而肺气自生，清肃之令行，而口渴自止。方用清上止消丹：麦冬（二两） 天冬（一两） 人参（三钱） 生地（五钱） 茯苓（五钱） 金银花（一两）

　　水煎服。十剂渴尽减，二十剂全愈。

　　此方重治肺，而轻治胃与脾。治肺而不损金，清火而不伤土。土生金而金生水，又何疑乎。惟方中加入金银花者，火刑金而多饮凉水，则寒热相击，热虽暂解于片刻，而毒必留积于平时，用清金之药，以解其热，不能解其毒也。与其日后毒发而用散毒之品，何若乘解热之时，即兼解其毒，先杜其患哉。况金银花不特解毒，且善滋阴，一味而两用之也。

　　此症用二冬苓车汤亦效。

　　麦冬（三两） 天冬（一两） 茯苓（五钱） 车前子（三钱） 水煎服。

　　消渴之病，大渴恣饮，一饮数十碗，始觉胃中少快，否则胸中嘈杂如虫上钻，易于饥饿，得食渴减，不食渴尤甚，人以为中消之病也，谁知是胃消之病乎。胃消之病，大约成于膏粱之人者居多。燔熬烹炙之物，肥甘醇浓之味，过于贪饕，酿成内热，津液干涸，不得不求济于外水，水入胃中，不能游溢精气，上输于肺，而肺又因胃火之炽，不能通调水道，于是合内外之水建瓴而下，饮一溲二，不但外水难化，且平日素酝，水精竭绝，而尽输于下，较暴注、暴泄为尤甚，此竭泽之火，不尽不止也。使肾水未亏，尚可制火，无如膏粱之人，肾水未有不素乏者也，保火之不烁干足矣，安望肾水之救援乎。内水既不可制，势必求外水之相济，而外水又不可以济也，于是思食以济之。食入胃中，止可解火于须臾，终不能生水于旦夕，不得不仍求水以救渴矣。治法宜少泻其胃中之火，而大补其肾中之水，肾水生而胃火息，肾有水，而关门不开，胃火何从而沸腾哉。方用闭关止渴汤：石膏（五钱） 玄参（二两） 麦冬（二两） 熟地（二两） 青蒿（五钱） 水煎服。二剂而渴减，四剂而食减，十剂消渴尽除，二十剂全愈。

　　此方少用石膏、青蒿以止胃火，多用玄参、熟地以填肾水，重用麦门冬以益肺气，未尝闭胃之关门也。然而胃火之开，由于肾水之开；肾水之开，由于肾火之动也；而肾火之动，又由于肾水之乏也。今补其肾水，则水旺而肾火无飞动之机，火静而肾水无沸腾之患。肾水既安守于肾宅，而胃火何能独开于胃关哉。此不闭之闭，真神于闭也。

　　此症用止消汤亦效。

　　石膏 人参 茯神（各五钱） 玄参（一两） 生地（二两） 知母 麦芽 谷芽 神曲（各三钱） 水煎服。

　　消渴之症，小便甚多，饮一斗溲一斗，口吐清痰，投之水中，立时散开，化为清水，面热唇红，口舌不峭，人以为下消之病也，谁知是肾水泛上作消乎。夫肾水泛上，水升于咽喉口舌之间，宜乎不渴，何以渴之甚也？盖下寒之极，逼其火于上焦，故作渴耳。此火乃肾中之火，即龙雷之火也。一发而不可制，宜引而不宜逐，可于水中引之。论此等消渴，仲景张夫子肾气丸最妙。世传肾气丸，乃张夫子定之，以治汉帝之消渴者也。然而肾气丸止可治消渴已痊之症，不能治消渴初起之症也。

　　当年汉帝乍患下消之时，张夫子实别有神方，未传于世，今独传于铎，铎何敢隐秘而不出，以救万世乎。方用引龙汤：玄参（三两） 肉桂（三钱） 山茱萸（四钱） 北五味（一钱） 麦冬（一两）

　　水煎服。一剂渴减半，三剂全愈。

　　龙火浮游干燥之极，非玄参三两，断不能止其焰，非肉桂三钱，必不能导其归。

　　山茱萸、北五味非用之以益精，实取之以止渴。益之麦冬者，以龙火久居于上游，未免损肺，得麦冬以生其气，则肺金生水，火得水而易归也。或谓多用玄参是欲止焰矣，既恐少用不足以止之，何多用肉桂以增焰乎？盖用肉桂者，正引火归源也。

　　引火而少用肉桂，又何不可？不知玄参善消浮游之火，但其性太凉，非多用肉桂则不足以制其寒，制其寒则寒变为温，而又非大热，正龙雷之所喜也。盖龙雷之性，恶大寒而又恶大热，大寒则愈激其怒，而火上炎；大热则愈助其横，而火上炽。今用肉桂三钱，入于玄参三两之中，则寒居其九，热居其一，调和于水火之中；又有山茱、五味、麦冬之助，正不见其热，惟见其温也。龙雷喜温，所以随之直归于肾脏。火归于肾，命门不寒，蒸动肾水，下温而上热自除。此方较肾气丸治下消之症效更神速。铎不惜传方，又阐扬其义，以见铎之论症，非无本之学也。

　　此症用丹桂止氛汤亦效。

　　熟地（三两） 肉桂（二钱） 茯苓 丹皮（各一两） 麦冬（二两） 水煎服。

　　消渴之症，口干舌燥，吐痰如 涎白沫，气喘不能卧，但不甚大渴，渴时必须饮水，然既饮之后，即化为白沫，人亦以为下消之病也，谁知是肾火上沸之消症乎。

　　夫肾中有火，乃水中之火也。火生水中，亦火藏于水内。火无水不养，亦无水不藏，明是水之制火也。然而水之不足，必至火之有余，而火反胜水，火欺水之不能相制，于是越出于肾宫，上腾于咽喉、口齿之间。火与水原不能离者也，火既上升，水必随之而上升矣。水即不欲上升，釜底火燃，安得不腾沸哉。惟是水涸以致沸腾，而烈火日炊，自成焦釜，不以外水济之得乎。然焦釜而沃之以水，仍沸腾而上，故吐如之涎沫耳。治法不必泻火，而纯补其水，使阴精之寒，自足以制阳光之热也。

　　方用宁沸汤：麦冬（三两） 山茱萸（三两） 茯苓（一两） 水煎服。一剂渴少止，再剂渴又止，饮半月全愈。

　　此方用山茱萸三两，以大补肾水，尽人知之。更加入麦冬三两者，岂滋肺以生肾乎。不知久渴之后，日吐白沫，则熬干肺液。使但补肾水，火虽得水而下降，而肺中干燥无津，能保肺之不告急乎。肺痈肺痿之成未必不始于此。故补其肾而随滋其肺，不特子母相生，且防祸患于未形者也。加入茯苓者，因饮水过多，膀胱之间，必有积水，今骤用麦冬、山萸至六两之多，不分消之于下，则必因补而留滞，得茯苓利水之药，以疏通之，则补阴而无腻隔之忧，水下趋而火不上沸，水火既济，消渴自除矣。

　　此症用解沫散亦神。

　　熟地（二两） 麦冬（二两） 山萸 丹皮（各一两） 车前子（五钱） 水煎服。

</div>
    <div class="pagination">
<a href="辨证录_page41.html">上一页</a><span>...</span><a href="辨证录_page37.html">37</a><a href="辨证录_page38.html">38</a><a href="辨证录_page39.html">39</a><a href="辨证录_page40.html">40</a><a href="辨证录_page41.html">41</a><span class="current-page">42</span><a href="辨证录_page43.html">43</a><a href="辨证录_page44.html">44</a><a href="辨证录_page45.html">45</a><a href="辨证录_page46.html">46</a><a href="辨证录_page47.html">47</a><span>...</span><a href="辨证录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
