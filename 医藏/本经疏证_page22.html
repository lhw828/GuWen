<!DOCTYPE html>
<html>
 <head>
  <meta charset="utf-8"/>
  <title>
   本经疏证 - 第 22 页/共 81 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   本经疏证 - 第 22 页/共 81 页
  </h1>
  <div class="content">
   六气感人，不能纯一，其有相兼，又多殊致，故有相连此者，有相乖错者。相连此者，燥与火，湿与寒之类也。相乖错者，湿与火，寒与燥之类也。若夫湿与燥，寒与热，则终不能相兼，风则随气，皆可相混，故曰风为百病长矣。其有连比最广，近则为患最迫，远则为害最深者，莫如痹，盖痹以风寒湿三气相合而成，风以动之，寒以凝之，湿以滞之。动则目前有切骨之痛，凝与滞则刻下无举手之效，故仲景用附子，他处常不过一枚，惟桂枝附子汤、白朮附子汤用至三枚，甘草附子汤、附子汤二枚，桂枝芍药知母汤二两，此其间不为无故矣。然“身体疼烦，不能自转侧，脉浮虚而濇，且不呕不渴，或大便，小便自利”，表证多而里证少。“骨节疼烦，不得屈伸，近之则痛剧，汗出短气”与“身体痛，手足寒，骨节疼，脉沉”及“诸肢节疼痛，身体尪羸，脚肿如脱，温温欲吐”，则表证少而里证多，何以附子之用，反重于表轻于里耶？盖风寒湿之气，惟其在表，斯为尤猛，故“诸肢节疼痛，不得屈伸，近之痛剧”，皆犹有间时，犹有间处，若夫“身体疼烦，不能转侧”，则一身筋骨悉痹而无间矣，且惟其为表病，斯目前虽急迫，愈期反可早冀，何则？在里则入之深，入之深则出不能速，故桂枝附子汤、白朮附子汤下注云：『三服尽，其人如冒状，勿怪，此以朮附并走皮内，逐水气，未得除，故使之尔。』而他方下则不言冒，可见两方取效，视诸证为捷矣。若夫湿中有热复有寒，则寒着气分，热着血分，气寒血热，则脾必下陷。凡脾气下陷，气血兼病，则必下血，气血既已分科，先后自当审察，故大便坚者必便在血后，大便泄者必血在便后，此可的知其先血后便为实，先便后血为虚矣。实者，利湿和血，病自可痊；虚则必温凉兼用，燥润兼施，故黄土汤用附子、白朮、黄土、甘草除气分之寒，地黄、阿胶、黄芩疗血分之热，其理自不可易也，然是方也，以黄土为君，而濡血三味，煦气三味，似乎任均力侔，而不知仲景于他味用三两为常事，惟地黄止用三两，附子用至三两，皆绝无仅有，则附子之用于他物，不又可因此而识耶！制方之最奇者，无如附子泻心汤，然玩“濡痞，恶寒，汗出”之文，即可知真假对待之证，遂施以真假对待之治，又可知恶寒汗出，为附子之确治矣。配合之最不侔者，无如大黄附子汤，然玩“胁下偏痛，发热，脉弦紧”之文，即可知寒热对待之证，遂施以寒热对待之治，又可知驱寒不避虚实，为附子之确功矣。方相似，所治之病极不相似者，无如薏苡附子散、薏苡附子败酱散，然一则曰胸痹缓急。一则曰“身甲错，无热，腹皮急濡如肿，无积聚，脉数”，此为肠内有痈。夫无积聚同也，无身热同也，而一痹于胸，一肿于腹，痹于胸者有缓处有急处，肿于腹者，其皮虽急，按之则濡，亦可见胸中为清虚之府，纵有留着，不过寒热痰涎，无结为痈脓之理。腹中则浊阴所归，气血痰滞无不可留着，遂结为痈，痈而成脓，其脉必数，是以胸痹不言脉，肠痈则言脉数也，又可见附子之除症坚、积聚、血瘕，必或缓或急，纵肿急而按之则濡，斯其有以异于他物矣。表里之错杂者，无如竹叶汤，然发热头痛，桂枝汤证，兼喘则桂枝加厚朴杏仁汤证，再兼一面赤，何遂不用杏朴，并斥芍药，复入人参、附子之温补，桔梗之开提，葛根、防风之发散，竹叶之清热耶！不知面赤有表证有里证，表证者二阳并病也，必微汗出，不恶寒，此为阳气怫郁在表；里证者，戴阳证也，必下利圊谷，手足厥热，脉微欲绝，身反不恶寒，此为里寒外热。今者谓为表证则不得有喘，谓为里证则无厥逆下利，病由产后中风，里虚外实，若以里治则嫌于有表证，以表治又嫌于里虚，遂于通脉四逆汤以熟附易生附，以生姜易干姜，桔梗者仍是方中治咽痛之剂，于桂枝汤则去芍药之开阴结，易以附子之治阴逆，人参者仍合乎新加之义，更加竹叶、葛根、防风，使在表者为寒为热，净尽无余，浅视之为补散错杂之方，细揣之则通脉四逆汤、桂枝汤合方也，于此又可见附子主风寒、欬逆、邪气，自有治风寒、欬逆、邪气之道矣。用附子之方极平正通达者，惟肾气丸、附子米汤，而肾气丸之用甚广，附子梗米汤仅一用，此义亦不可不思也。肾气丸《金匮要略》中用者凡五处，其在《中风篇》则曰：『脚气上入，少腹不仁。』在虚劳，则曰：『腰痛，少腹拘急，小便不利。』在饮家，则曰：『短气，有微饮，当从小便去者。』在消渴，则曰：『小便反多。』在妇人杂证，则曰：『转胞不得溺。』合五者而观，不言小便则言少腹，小便者聚于少腹，转输于膀胱。《灵兰秘典论》曰：『膀胱者，州都之官，津液藏焉，气化则能出矣。』能化气者，非附子而谁？是肾气丸之用虽广，其因阳不足不能化阴，阴不足不能化阳，则一也。至于附子米汤之用虽隘，然亦不可不旁通而测识之，盖腹中雷鸣，胸胁逆满，呕吐，甘草泻心汤证也，不下利，则泻心证不备。多腹痛，则可知其为寒。胸胁逆满，呕吐，小茈胡汤证也，无寒热，则茈胡证不备。多腹中雷鸣切痛，则可知其有里证，无表证，有寒证，无热证，于是温中之法，遂不能不施矣。然其温中不用理中而用附子梗米，是又必有故，夫理中守而不走之剂也。以干姜较附子，则此动而彼静，以大枣、梗米较参、朮，则此和而彼补，又以半夏之能升能降，可滑可燥，主持于中，几何其不有天渊之异耶！

　　天雄仲景书惟天雄散中用之，而天雄散又不言所主何病，但附于桂枝龙骨牡蛎汤后，实使人无以测知其故，虽然细意紬绎上文，亦可得其概矣。夫云：『男子平人，脉大为劳，极虚亦为劳。』以下凡六节仅出一桂枝龙骨牡蛎汤，汤后即附天雄散方，岂不以六节之中，其证何者合用桂枝龙骨牡蛎，何者合用天雄散，令人自择之耶！夫曰男子，则不可以妇人混之矣。曰平人则不可以病人混之矣。盖六节中有云：『阴寒精自出，酸削不能行者。』有云：『精气清冷，无子者。』有云：『阴头寒者。』是即天雄之所主欤！天雄乃附子之类，其性为阳气充实于中而不他化者，精之为物，遇阴则凝，遇阳则行，今阴既寒而精自行，又焉得不以阳气充实不泄者治之耶！以此推《本经》附子、天雄主治略同之处，凡欲其走者以附子为佳，欲其守者以天雄为善，大致亦可识矣。乌头之用，大率亦与附子略同，其有异者，亦无不可条疏而件比之也。夫附子曰：『主风寒，欬逆，邪气。』乌头曰：『中风，恶风，洗洗出汗，欬逆，邪气。』明明一偏于寒，一偏于风，一则沉着而回浮越之阳，一则轻疏而散已溃之阳，于此见附子沉，乌头浮矣。附子曰：『除寒湿，踒躄，拘挛，膝痛不能行步。』乌头曰：『除寒湿痹。』一主治踒，一主治痹。踒躄拘挛是筋因寒而收引，阳气柔则能养筋，又何患其不伸。寒湿痹是气因邪而阻闭，阳气强则能逐邪，又何患其不开，于此见附子柔乌头刚矣。夫惟其沉方能柔，惟其散则为刚，沉而柔者无处不可到，无间不可入。散而刚者，无秘不可开，无结不可解，故附子曰：『破症坚积聚血瘕。』乌头曰：『破积聚寒热。』于此可见其一兼入血，一则止及气分矣。

　　《金匮要略》乌头赤石脂丸联用附子、乌头治心痛彻背，背痛彻心，其义最为微妙。沈明宗曰：『邪感心包，气应外俞则心痛彻背；邪袭背俞，气从内走则背痛彻心。俞藏相连，内外之气相引，则心痛彻背，背痛彻心，即经所谓寒气客于背俞之脉，其俞注于心，故相引而痛是也。』夫藏为俞气之所根，俞为藏气之所驻，谓其连属，则诸俞总在足太阳一经，经脉与藏并不相通也。故治俞者未必能及藏，治藏者未必能及俞，附子、乌头以气相属，系不相连而同施并投焉。则可知两物为用，温藏之寒，即能外及俞之痛；治俞之痛，即能内及藏之寒，故方中蜀椒、干姜、赤石脂皆用一两，并附子、乌头二物，亦仅及其数，可见虽用二物，原若只用一味而其感通呼吸之理，已寓于其间矣。引而伸之，触类而长之，则栝楼根实并用，蘼芜、芎藭并用，蜀漆、恒山并用，古人皆必有意义于其间，所当深长思者也。

　　大乌头煎治寒疝，只用乌头一味，令其气味尽入蜜中，重用专用，变辛为甘，变急为缓，实乌头之主方矣。且篇中论脉甚详，尤在泾释之尤妙，曰：『弦紧脉皆阴也，而弦之阴从内生，紧之阴从外得。弦则卫气不行，恶寒者，阴出而痹其外之阳也。紧则不欲食者，阴入而痹其胃之阳也。卫阳与胃阳并衰，外寒与内寒交盛，由是阴反无畏而上冲，阳反不治而下伏，所谓邪正相搏，即为寒疝，此用乌头之脉也。』曰：『寒疝，绕脐痛，自汗出，手足厥冷。』曰：『拘急不得转侧，发作有时，阴缩。』此用乌头之证也。此外用乌头之法，犹有二证，一则曰：『病历节，不可屈伸，疼痛者，乌头汤。』一则曰：『寒疝，腹中痛，逆冷，手足不仁，若身疼痛，灸刺诸药不治者，抵当乌头桂枝汤。』乌头汤比于麻黄，抵当乌头桂枝汤比于桂枝，尤可知乌头为治阳痹阴逆之要剂矣。夫不可屈伸而疼痛者，阴之实强者也；逆冷手足不仁者，阳之大痹者也。阴实强而仍知疼痛，则阳犹强而能与之对待；阳大痹而至手足逆冷不仁，则全乎阴用事，阳遂不能与之争矣。是故乌头汤用麻黄以兼泄其阳，抵当乌头桂枝汤则用桂枝以伸其阳。用麻黄者，仍辅以黄芪补气行三焦，欲令其阳气不伤；用桂枝者，仍辅以姜枣和外，欲令其阴气不泄。麻黄为峻剂，峻则如大乌头煎法，使甘缓之蜜，变其锋锐之厉；桂枝为缓剂，缓则无事更缓，故令与桂枝另煎合服，以收相合而不相争夺之功，此用猛将之权舆，实使乌头之妙谛也。至赤丸治寒气厥逆，乌头之任，在茯苓、半夏之下，细辛之上，可知其病由饮作，饮停则阳痹，阳痹则阴逆，阴逆则寒生而厥矣，其用乌头亦不外如右诸方之旨矣。

　　半夏

　　味辛，平。生微寒，熟温，有毒。主伤寒寒热，心下坚，下气，喉咽肿痛，头眩，胸胀，欬逆，肠鸣，止汗，消心腹胸膈痰热满结，欬嗽，上气，心下急痛坚痞，时气，呕逆，消痈肿，堕胎，疗痿黄，悦泽面目。生令人吐，熟令人下，用之汤洗，令滑尽。一名守田，一名地文，一名水玉，一名示姑。生槐里川谷，五月、八月采根，暴干。（射干为之使，恶皂荚，畏雄黄、生姜、干姜、秦皮、龟甲，反乌头。）

　　半夏二月生苗，一茎茎端三叶，浅绿色，颇似竹叶而光，亦似芍药叶。根相重生，上大下小，皮黄肉白，五月釆者虚小，八月釆者实大，以圆白陈久者为佳。（《图经》）

　　半夏味辛气平，体滑性燥，故其为用，辛取其开结，平取其止逆，滑取其入阴，燥取其助阳，而生于阳长之会，成于阴生之交。故其为功，能使人身正气自阳入阴，能不使人身邪气自阳入阴。使正气自阳入阴，则内经所谓“卫气行于阳，不得入于阴，为不寐，饮以半夏汤，阴阳既通，其卧立至”是也。不使邪气自阳入阴，则《伤寒论》所谓“若能食不呕，为三阴不受邪”，半夏则止呕专剂也。伤寒寒热，阳证也，伤寒寒热而心下坚，则阳去入阴证矣。欬逆，里证也，胸胀而欬逆，则表里参半证矣。头为诸阳之会，阳为阴格则眩；咽喉为群阴之交，阴为阳搏，则肿痛。肠鸣者，阳已降而不得入。气逆者，阳方升而不得降。汗出者，阳加于阴，阴不与阳和。凡此诸证，不必委琐求治，但使阴不拒阳，阳能入阴，阴阳既通，皆可立已。是故半夏非能散也，阴不格阳，阳和而气布矣。半夏非能降也，阳能入阴，阴和而饮不停矣。不容殚述之功，赘此数言，孰曰尚有遗义哉！

　　大小茈胡汤、茈胡加芒硝汤、茈胡加龙骨牡蛎汤、茈胡桂枝汤，治伤寒寒热心下坚之剂也。小青龙汤、小青龙加石膏汤、射干麻黄汤、厚朴麻黄汤、泽漆汤、越婢加半夏汤、桂苓五味甘草去桂加干姜细辛半夏汤，治胸胀欬逆之剂也。小半夏加茯苓汤，治头眩之剂也。苦酒汤、半夏散及汤，治咽喉肿痛之剂也。半夏泻心汤、生姜泻心汤、甘草泻心汤，治肠鸣之剂也。葛根加半夏汤、黄芩加半夏生姜汤、竹叶石膏汤、麦门冬汤、大半夏汤，下气之剂也。《本经》主治惟“止汗”一语，仲景无专方，余则悉相印合。

　　或问：『半夏伤寒寒热，非心下坚者不用，欬逆非胸胀者不用，以及咽肿、肠鸣，无不可属之下气。今以葛根加半夏、黄芩加半夏生姜等汤系之，岂治呕即所谓下气欤？』曰：『他物下气，未必不止呕，如《本经》橘柚、吴茱萸之类是也；他物下气，未必尽止呕，如《本经》旋覆花、杏核仁之类是也。半夏下气，未必尽因止呕，如心下坚、胸胀、咽肿、肠鸣是也；半夏止呕，又未必不尽因下气，如《金匮要略》厚朴七物汤、白朮散、竹叶汤是也。盖非气逆则不呕，故《千金方．妇人虚损篇》远志汤，若其人心胸气逆者加半夏；淡竹筎汤，气逆者加半夏；竹叶汤，气逆者加半夏；小柴胡汤，胸中烦而不呕者去半夏。可见呕缘气逆，气逆由水与气相激，则半夏允为的对之剂矣。』曰：『然则《本经》着他物之功，凡曰上气者与此盖有别矣。其所以别者安在？』曰：『考《本经》菖蒲、五味子、牡桂、射干、芫花、杏核仁，皆着其功曰主上气，然未有不连及欬逆者，是知凡主上气之病，皆能使逆气自上焦而降。』半夏等主下气，则仅能使气不自中焦逆，为其别矣。虽然《金匮要略》曰：『火逆上气，咽喉不利，止逆下气者，麦门冬汤主之。』论证则曰上气，论治则曰下气，又可见诸气凑于肺者，谓之上气；气自中焦上逆，不必至肺，即谓之上气亦无不可，特半夏主中焦气逆，不治诸气奔迫于肺也。且《本经》于杏核仁，既曰主欬逆上气，又曰下气，则又可见上气、下气终不可混。上气、下气终不可混，则半夏下气之功，断在中而不在上，又何可混耶！

　　问：『小青龙汤渴者去半夏，小柴胡汤胸中烦而不呕者去半夏。渴者去半夏，岂烦而不呕口渴者，遂尽无用半夏者乎？』曰：『是不然。盖证必有因，因水与气相轧而成者，皆不得有渴及不呕而烦。若其因有不同，则温经汤所主“妇人下利，暮即发热，少腹里急，腹满，手掌烦热，唇口干燥”，举一病三者胥犯之矣，何者？其病之因，缘瘀血在少腹故也。夫气主煦之，血主濡之，气留而不行，是气有余；血壅而不濡，是血有余。气有余便是火，血有余亦生火。特气分之火能消水耗阴，血分之火不能消水耗阴。能消水耗阴者，见证在正面；不能消水耗阴者，见证只在侧面。故不曰“身热心烦”，而曰“手掌烦热”，不曰“口渴引饮”，而曰“唇口干燥”，则又何害其中宫水停气搏，可用半夏哉！若夫气分之病，呕与渴本相背驰，故曰：『先呕却渴者，此为欲解；先渴却呕者，为水停心下，此属饮家。呕家本渴，今反不渴者，以心下有支饮故也，此属支饮。』又曰：『支饮者，小半夏汤主之。』半夏之治呕，其反复推明也如此，至呕渴并见之候，如猪苓汤之欬而呕渴，五苓散之小便不利，渴欲饮水，水入即吐，均不用半夏，其严又如此。即“呕家有痈脓，不可治呕，脓尽自愈”一节，虽不言及半夏，而不用半夏之旨，已隐然阴寓于其中。盖半夏为治呕专剂，今者呕病中兼患痈脓，痈者脉必数，脉数者口必渴，则知其呕缘火气犯胃，非复气与饮搏矣。扩而充之，则非特呕而渴者不用半夏，虽谓之万病见渴则均不与半夏，相宜可矣。』

　　青龙、柴胡、陷胸、承气、建中、半夏方名，皆有大小之称，将以寒凉为大耶！律之青龙则可，易而之他，则不可通矣。将以温热为大耶！律之建中则可，易而之他，又不可通矣。柴胡之大不以能和，半夏之大反以能和。陷胸之大，取以当病之急，承气之大，最忌用之不审，又他当用大者，不可先试以小，而承气独以是垂法，他既用小者，不可更继以大，而柴胡偏以是建功。既无一定之例可援，又无对待之义可审，是六方者将无偶粘以大小之名，竟无丝粟意义于其间耶！是盖不然。夫青龙兴云致雨者也，陷胸摧坚搜伏者也，承气以阴配阳者也，建中砥柱流俗者也。是四方者以功命名，则当大任者为大，当小任者为小，惟柴胡与半夏则以药命名，以药命名则柴胡主疏，主疏则疏之大者为大，疏之小者为小。半夏主和，主和则和之大者为大，和之小者为小，虽然诸呕谷不得下，未得为小；胃反呕吐，未必为大，而用大小半夏汤，将毋倒置耶？是又不然，盖呕而谷不得下，病在胃，胃反呕吐，病亦在胃，第谷不得下之呕，是胃逆有火，可见胃犹有权，至于朝食暮吐，暮食朝吐，宿谷不化，胃几于无权矣。故小半夏汤刦散其火，胃中自安；大半夏汤则将转硗瘠为膏腴，用人参不足，又益以白蜜，即水亦须使轻扬泛滥，不欲其性急下趋，化半夏之辛燥为宛转滋浥之剂。小半夏汤是耕耘顽矿而疏通之，使生气得裕；大半夏汤是沃润不毛而肥饶之，使生气得锺于此。见半夏之和，有大有小，可润可燥，不拘拘然局于化饮定中，又可见小半夏汤，所谓驷马驾轻车就熟路，王良造父为之先后者也。大半夏汤所谓何意？百炼刚化为绕指柔者也。

　　同以姜夏二味成方，或为小半夏汤，或为半夏干姜散，或为生姜半夏汤，此姜夏之殊性可测识，姜夏之功能可循按也。夫姜夏同以味辛为用，姜之性主于横散，夏之性主于降逆。呕也，哕也，喘也，莫非上逆之病，特呕者有声有物，干呕与哕皆有声无物。有物者为实，无物者为虚，干呕与哕又有虚实之殊，盖干呕者气动而不宁，哕者气定而相搏，是干呕者虚中之虚，哕则虚中之实矣。观小半夏汤主“诸呕谷不得下”，主“支饮不渴”，主“黄疸，小便色不变，欲自利，腹满而喘，因除热为哕”。半夏干姜散主“干呕，吐逆，吐涎沫”。生姜半夏汤主“病人胸中似喘不喘，似呕不呕，似哕不哕，彻心中愤愤然无奈”。一则气逆而实，一则气逆而虚。实者佐以走而不守之生姜，虚者佐以守而不走之干姜，又夏之性烈于姜之性，然姜适足以制夏之烈，故实者夏倍于姜，虚则夏姜相等，此小半夏汤与半夏干姜散非特意义不同，抑且制剂迥别。实则多与而迭与焉，虚则仅服方寸匕，又用浆水煎之以和其性，固难并日语矣。若夫生姜半夏汤证，全在病人意中，而不见诸形象，迷闷之极，谅不能以降逆一途冀其发越，故倍生姜捣治取汁，先煎半夏而后内之，使姜之气锐，夏之气醇，散力迅疾，降力优柔，其与小半夏汤用意正相胡越，尤断断不能相提并论矣。凡以半夏下气者，须识此裁成辅相之宜，乃不贻胶柱鼓瑟之诮。

　　半夏之用，惟心下满及呕吐为最多，然心下满而烦者不用，呕吐而渴者不用，前既言之详矣。其治咽喉，犹有在少阴喉痛外者乎！其亦有宜用不宜用者乎！夫“咽中伤，生疮，不能语言，声不出者，苦酒汤。”但“咽中痛者，半夏散及汤。”此少阴证也。“欬而上气，喉中水鸡声，射干麻黄汤。”“火逆上气，咽喉不利，止逆下气者，麦门冬汤。”“妇人咽中如有炙脔者，半夏厚朴汤。”此则非少阴证也。炙脔言其形，水鸡言其声，生疮不能语言，声不出，言其痛楚之状，不利言其有所阻碍，于此可见半夏所治之喉痛，必有痰有气阻于其间，呼吸食饮有所格阂，非如甘草汤、桔梗汤、猪肤汤徒治喉痛者可比矣。非特其治咽喉有宜忌也，即其治眩治肠鸣，亦莫不各有宜忌，如曰：『卒呕吐，心下痞，膈间有水气，眩悸者，小半夏加茯苓汤。』曰：『假令瘦人脐下有悸，吐涎沫，颠眩者，五苓散。』于此即可见眩因于水，乃为半夏所宜，然水在膈间则用，水在脐下则不用，此眩之宜忌矣。半夏泻心汤、生姜泻心汤、甘草泻心汤，皆有肠鸣，皆兼下利，则知肠鸣而不下利者，非半夏所宜矣。

　　“发汗后，腹胀满者，厚朴生姜甘草半夏人参汤主之。”“先渴后呕，为水停心下，小半夏加茯苓汤主之。”“卒呕吐，心下痞，膈间有水，眩悸者，小半夏加茯苓汤主之。”“妊娠呕吐不止，干姜人参半夏丸主之。”“妇人咽中如有炙脔，半夏厚朴汤主之。”伤寒固与杂证不同，表已解者亦与杂证不异，妊娠又与杂证不同，然有病者亦何能大异于无妊之病，是故四方者，其中皆有小半夏汤在，乃所治之病，迥不相侔，何耶？夫小半夏汤治中宫气水相忤，欲逆于上之剂也。水胜于气则加茯苓，气虚水逆则加人参，气水并盛结而阻阂胃脘则加厚朴、紫苏、茯苓，原理密相贯，半夏之功用并未异于常也。若夫伤寒表解里未和，其气既不上冲，又不下泄，徒胀满于胸中，不日晡潮热，不绕脐痛，不口燥咽干，不汗出，不小便自利，则不得为阳明而用承气。不手足自温，不脉缓，不时痛时止，则不得为太阴而用理中。然徒胀满，则于太阴为近，阳明为远，盖气无约束则胀，水无约束则满，既胀且满，又何能不上逆为呕，下泄为利耶！加理中之半于小半夏汤中，使半夏、生姜斡旋中宫，俾勿上逆；使人参、甘草填补中宫，俾勿下泄，然又恐其补胜于和也，故于承气中择厚朴之除满者，与补相对待焉，不得为补剂，亦不得为泄剂，又不得为汗剂，实为和中之剂，其着力处全在小半夏汤，半夏之用，神明变化极矣。

　　“病发于阳而反下之，热入因作结胸；病发于阴而反下之，因作痞。所以成结胸者，以下之太蚤故也。”同为邪气自外至内，而结胸言热入，痞不言下蚤，可见病发于阴者之非热，始终不可下矣。始终不可下者，反蚤下之，则阴邪必自外入内，阴邪自外入内，其溜于下部者，无论已，其窃踞于阳位者，治法舍半夏其谁与归！是故半夏泻心汤、生姜泻心汤、甘草泻心汤、旋覆花代赭石汤，皆莫不有半夏，是半夏者，阴邪窃踞阳位之要剂也。

　　盖凡阴阳相协，乃成生气，故物性之热者，多生于冱寒；其性寒者，多生于暄暖。半夏生于三阳开泰之后，成于一阴纔姤之时，则其锺阴气达初阳可知矣。能达初阳，则虽阴而不能润，惟锺阴气，故虽燥而仍能入阴，禀此阴阳相间之德，滑燥悉具之能，又何得不从阳入阴，治踞于阳位之邪哉！虽然痞仍有不用半夏者，大黄黄连泻心汤、附子泻心汤是也。结胸亦有用半夏者，小陷胸汤是也。夫惟有所入则必有所挟，所入既有阴阳，所挟亦必有阴阳，设所入既为热，所挟又为热，两热相合，其锋必盛；所入既为寒，所挟复为寒，两寒相并，其凛必深。故治热不嫌大黄、芒硝之峻，治寒不厌人参、干姜之温，特其所踞之地，不可不究。胸中虽阳位，实饮之所聚，故纵用消黄，仍不能离甘遂、葶苈，即用参、姜，仍不失兼半夏、芩、连也。若夫所入系寒，所挟则热；所入系热，所挟则寒，于是不能不以轻锐无着之寒，泄其所挟之热；以寒温错杂之制，治其所挟之寒，此大黄黄连泻心汤、小陷胸汤之所以主也。譬之水性，河最横，淮次之，江则宽广安行者也。乃今日者，淮之地见夺于河，其水反入于江，则淮之地既为河所占，则不能不以治河之法治之；淮之当治者，以既入于江，反不必治矣。半夏之病，是阴邪踞于阳位，阳位之邪，无论其自外而入，自内而合，凡现在所见之证，不属夫阴，则不得概用，于此不可见耶！

　　“伤寒，发汗，若吐若下，解后，心下痞，噫气不除，旋覆花代赭石汤主之。”“伤寒，胸中有热，胃中有邪气，腹中痛，欲呕吐者，黄连汤主之。”半夏之所与，其剽劲乃尔。“伤寒，解后，虚赢少气，气逆欲吐者，竹叶石膏汤主之。”“火逆，上气，咽喉不利，止逆下气者，麦门冬汤主之。”“胸痛不得卧，心痛彻背者，栝楼薤白半夏汤主之。”“胃反呕吐者，大半夏汤主之。”半夏之所与，又澹宕如是。在剽劲中，正赖其驱饮醒中，不得侪卑贱卒伍也；居澹宕中，尤仗其下气和脾，则允为监制剧职矣。夫物贵因时，用须审势，诸汤所主，头绪虽繁，然撮其要，不过“胸痞、呕吐、上气、心痛”已耳。胸痞尚濡，宁用大黄黄连泻心汤，不用半夏。呕吐至食入口即出，需用干姜黄连黄芩人参汤，不用半夏。上气莫甚于肺痈，喘不得卧，乃葶苈大枣泻肺汤，不藉有此。心痛最剧是心痛彻背，背痛彻心，乌头赤石脂丸，岂藉加兹。以是而论，则半夏遂可无用乎！殊不知半夏之妙，正在不用处，有以见其用耳。合乎温燥队中，见烦则不用，见渴则不用，合于清润队中，偏为烦与渴之良剂，如竹叶石膏汤、麦门冬汤，虽不言烦渴，用清甘若是其多，则岂尽能无，而大半夏汤中，人参、白蜜以补以润，决非绝无烦与渴者，审乎此，则为刚剂中锋锐，柔剂中断制，其功岂可泯耶！

　　卷十一

　　下品，草十九味。

　　大黄

　　味苦，寒、大寒，无毒。主下瘀血，血闭，寒热，破症瘕、积聚、留饮、宿食，荡涤肠胃，推陈致新，通利水榖，调中化食，安和五藏，平胃，下气，除痰实、肠间结热、心腹胀满、女子寒血闭胀、小腹痛、诸老血留结。一名黄良。生河西山谷及陇西，二月、八月采根，火干。（得芍药、黄芩、牡蛎、细辛、茯苓，疗惊恚怒，心下悸气。得硝石、紫石英、桃仁，疗女子血闭。黄芩为之使，无所畏。）

　　大黄正月内生青叶似萆麻，大者如扇，根如芋，大者如盌，长一、二尺，其细根如牛蒡，小者亦如芋，四月开黄花，亦有青红似荞麦花者，茎青紫色，形如竹根，黄色中贯赤纹，切之有黄汁。（参《唐本》《图经》）

　　卢芷园曰：『大黄称将军，将军者，所以行君令，戡祸乱拓土地者也。味大苦，气大寒，似得寒水正化，而炎上作苦，苦性走下，不与上炎者反乎？参同契云：「五行相克，更为父母。」《素问》云：「承乃制，制则生化。」是故五行之体，以克为用。其润下者，正炎上之用乎！则凡心用有所不行，变生疢难者，舍同类之苦巽以入之，不能彰其用矣。盖心主夏主热，火主神，主血脉，主病在五脏，主心腹部位，若肠胃之间，心腹之分，夏气热火之郁，神情血脉之结，瘀闭宿留，致成症瘕积聚，变生寒热胀满者，皆心用不行，大黄能荡涤之，是谓推陈，推陈者，正所以行君之令；辟土地，安人民，阜生物，是谓致新，致新者，正所以调中化食，安和五脏者也。或曰开土地，涤肠胃，利水谷，皆脾所司，何为行火用也？曰：『火有用而灵，正当生土；火无用而息，正当泻土。顾其名自得之矣。』

　　大黄之用，人概知其能启脾滞，通闭塞，荡积聚而已。予以谓卢芷园“行火用”一语，实得火能生土之机括，何者？大黄色黄气香，固为脾药，然黄中通理，状如绵文，质色深紫，非火之贯于土中耳。《千金．诸风门》仲景三黄汤，心近热者加大黄。《肝脏门》犀角地黄汤，喜忘如狂者，加大黄。《解五石毒门》人参汤，嗔盛者，加大黄。以此见土气必得火气贯入，而后能行，火气必得土气之通，而后能舒。火用不行，则积聚、胀满、症瘕遂生；土气不行，则烦懊、谵妄、嗔恚并作。两相济而适相成，胥于此识之矣。或谓如是，则《本经》首推大黄通血，固不妄矣。乃仲景偏以为承气，何哉？曰：『自金元，人以顺释承，是理遂不可通尔。』试以《六微旨大论》“亢则害，承乃制”之义参之，则承气者非血而何？夫气有余即是火，而火不徒燃，必着于物，是故津、液、精、唾、便、溺、涕、洟、留饮、宿食及血，皆火之膏也。因火盛而膏耗，膏耗则火愈燃，火愈燃则膏更易竭，故必增膏以配火，斯火复而膏亦复，然其所著不一，故为病亦不一。治之者，黄芩、知母、门冬、地黄，皆所以增膏靖火者也。其所著之物不一，则其所著之处亦不一，故黄芩主着肺与脾者，知母主着肺、肾与胃者，门冬主着心、肺与胃者，然诸味所治，皆火仅着津液精唾，未必涉血，其同为着于血，又同归心与脾者，惟地黄与大黄为然，特地黄气薄味厚为阴中之阴，大黄气味并厚为阴中之阳，故地黄所主是血虚火盛，大黄所主是火盛着血。缘血虚而盛者，究系无根之火，故能着血，能着津液精唾，不能着留饮、宿食，若夫火盛而能着血，则无处不可着矣。故着隧道则为血闭、寒热，着横络则为症瘕、积聚，着肠胃则为留饮、宿食。大黄通血闭，贯火用于土中，在隧道则隧道通，在横络则横络通，在肠胃则停滞下。《本经》着其功曰：『荡涤肠胃，推陈致新，通利水谷，调中化食，安和五脏』，讵有滥欤！乃或者以其推逐迅疾，斤斤然计较其不可用之处，累牍连篇，殊不知执定缘火盛着物，非缘“阴虚阳亢”二语，又岂有他歧之误耶。

　　桃核承气汤、抵当汤、抵当丸、下瘀血汤，下瘀血者也。柴胡加龙骨牡蛎汤、甲煎丸，除血闭寒热者也。大黄蟅虫丸、大黄牡丹汤，破症瘕积聚者也。大陷胸汤、大陷胸丸、己椒苈黄丸、大黄甘遂汤、桂苓五味甘草加姜辛半杏大黄汤，袪留饮者也。厚朴七物、厚朴三物汤、厚朴大黄汤，推宿食者也。火有微盛，着有浅深，宜缓宜急，为汤为丸，审而处之，而后知用大黄之法也。

　　血液、津溺、涕唾，人身已化之水气也；饮，人身未化之水气也。火气着于血液津溺涕唾，则血液津溺涕唾结而不行，遂不能泄泽骨节，滑利诸窍，用大黄去着于血液津溺涕唾之火，使血液津溺涕唾得复其常可已。未化之饮，非血液津溺涕唾比也，火亦着之，仍可以大黄去其结耶？是则不然。盖大黄之用，惟在火结于人身实有之物，饮之为饮，虽已在人身，未与人身浃，则犹在虚处，未在实处也。未在实处之物，纵为火着，即以大黄去火，火去，饮能仍留为患，故大陷胸汤丸、己椒苈黄丸、大黄甘遂汤，皆有藉乎甘遂、葶苈，不全恃大黄已。然则湿热发黄者，亦用大黄。夫湿又非饮比，乃弥漫雾露之气也，又何能与火结？而茵陈蒿汤、栀子大黄汤、大黄硝石汤，均不离大黄之峻且速耶？是又不然。盖发黄之湿，非外感之湿，所谓弥漫雾露者也。考《伤寒》《金匮》所载疸证，一则曰：『但头汗出，余处无汗，齐颈而还，小便不利，则当发黄。』再则曰：『发热，汗出，此为热越，不能发黄。』夫汗即津也，小便乃溺也，所谓湿乃缘津与溺，外不得越，下不得泄而生，则仍是人身实有之物，反非如饮之未化者矣。虽然观所谓谷疸者，曰：『食饱则微烦，头眩，小便难。』曰：『风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱。』曰：『食即头眩，心胸不安。』是谷疸者兼有食而非徒湿矣。酒疸曰：『小便不利，胸中热，足下热。』曰：『腹满欲吐，鼻燥，脉沈弦。』曰：『心中懊或热痛。』是酒疸之热之盛，又非谷疸可比矣。于此见大黄之用，火不盛者必滞兼实滞，乃为得当也。或曰：『柯韵伯曰：「厚朴倍大黄为大承气，大黄倍厚朴为小承气。」是承气者在枳朴，应不在大黄矣。』曰：『此说亦颇有理，但调胃承气汤不用枳朴，亦名承气，则不可通耳。』三承气汤中有用枳朴者，有不用枳朴者，有用芒硝者，有不用芒硝者，有用甘草者，有不用甘草者，惟大黄则无不用，是承气之名，固当属之大黄。况厚朴三物汤即小承气汤，厚朴分数且倍于大黄，而命名反不加承气字，犹不可见承气不在枳朴乎！夫气者血之帅，故血随气行，亦随气滞，气滞血不随之滞者，是气之不足，非气之有余，惟气滞并波及于血，于是气以血为窟宅，血以气为御侮，遂连衡宿食，蒸逼津液，悉化为火，此时惟大黄能直捣其巢，倾其窟穴。气之结于血者散，则枳朴遂能效其通气之职，此大黄所以为承气也，不然，验其转失气，何以反赘于小承气下，不责之倍用枳朴之大承气耶！

　　柯韵伯谓：『凡药之生者，气锐而先行；熟者，气纯而和缓。』故大承气之用，仲景欲使芒硝先化燥屎，大黄继通地道，而后枳朴除其痞满，此言是也。夫缓则久留，锐则退速，故大陷胸汤先煎大黄，后入他物。茵陈蒿汤先煎茵蔯，后入大黄、栀子。一以结胸热实，按之石，且脉沈紧，从心下至少腹满，痛不可近，是上下皆痹，虽用甘遂、芒硝之锐，犹恐其暂通复閟，则反使大黄当善后之任，变峻剂为缓剂；一以湿热不越，瘀热于里，渴饮水浆，小便不利，是内外皆痹，究之一身面目悉黄，势必不能一下皆退，故为内急外缓，则大黄、栀子当前茅，茵陈为后劲。峻者任其峻，缓者益其缓，一物而处以权，则其物应之而适当病情，更可知药之性固所宜究，用药之巧尤所宜参矣。惟《伤寒论》以泻心汤治心下痞，《金匮要略》以泻心汤治心气不足、吐血、衄血。痞者，实证，大黄用麻沸汤绞汁；吐血，虚证，大黄与他药同煮。岂不以实非真实，故锐药锐用，能使其无所留恋；虚则真虚，故锐药缓用，能使其从容不迫耶！然究两证之源，似皆不得指为实热，而并用大黄者，其义何居？魏念庭曰：『病本阴邪入里，何以反用寒药？盖关上脉浮，其阳勃勃欲出，是阳为阴格也，故名之曰气痞。气痞，阳也，若以阳药济之，阳益浮于上，不几成关格乎！惟急泻其阴，阳亦随之以降，阴邪凝结者去，真阳于是流布矣。此《伤寒论》之义也。』卢芷园曰：『泻心者，泻血分有余之邪，使之相平乎不足之气也。』心有不足，血无所主，兼并旧畜之瘀，郁遏盛甚，而致暴焚，载血上行，仓皇洊妄，非下有形，安克效哉！顾苦寒下法，似乎降火，不知火之成患，正在不得上炎，有形者去，火空斯发，心气无虞不足矣，故知心气不足之从来，实在坚凝闭密之寒，火得疏通，安问坚凝闭密者乎！则奚为治火，实是治寒，此《金匮要略》之义也。二者，一以气分虚痞，故取其气不取其味。一以血分瘀结，故气味兼取焉。一方而气血虚实之转旋咸备，明乎此则用药遂无滞义矣。

　　仲景用大黄，每谆谆致戒于攻下，而于虚实错杂之际，如柴胡加龙骨牡蛎汤、甲煎丸、风引汤、大黄蟅虫丸等方，反若率意者。今之人则不然，于攻坚破积则投之不遗余力，而凡涉虚者则畏之如鸩，殊不知病有因实成虚，及一证之中有虚有实，虚者宜补，实者自宜攻伐，乃撤其一面，遗其一面，于是虚因实而难复，实以虚而益猖，可治之候，变为不治，无怪乎医理之元，今人不及古人远甚也。柴胡加龙骨牡蛎汤、风引汤，濇剂也，濇剂用大黄，似乎相背，不知仲景用药必不浪施。夫柴胡加龙骨牡蛎汤为证，暴；风引汤为证，缓，暴病既以柴桂解外，人姜枣益中，龙蛎铅丹镇内，则大黄似可不用矣。然解外，可以已一身尽重不可转侧；益中镇内，可以已烦惊；胸满、语，非大黄不为功；小便不利，非茯苓乌能通。是大黄、茯苓，实一方之枢纽，必不因此碍龙蛎之濇矣。缓证既用桂甘龙蛎，又益之滑石、石膏、赤白石脂、寒水石、紫石英，于五脏间似亦网罗良备矣。然瘫痫而曰热，必其风聚热生，挟木侮土，故脾气不行，积液成痰，流注四末，如上诸物止及肺心肝肾，作病之本最要在脾，舍脾何以行气四旁，故大黄者，所以荡涤脾家所聚，而干姜之守而不走，实以反佐大黄，使之当行者用，当止者止，是大黄、干姜，又一方之枢，不阂夫濇者也。甲煎丸、大黄蟅虫丸，攻剂也。攻剂用大黄，似乎适当其可，不知二证者，一由外感，一由内伤，然皆有所结。内伤者，自血以及气，故先有干血而延及气；外感者，自气以及血，故寒热不止而后为症瘕，皆有所聚，又皆聚于血。故大黄率诸飞走灵动之物以攻坚则同，但自于气者，穷其源，以人、干姜益之；自于血者，探其本，以芍药、地黄济之，亦非径情直行，孟浪以投之者也。大黄固将军，随所往而有所督率，乌得以卒伍卑贱视之哉！后之人鉴乎此，则知大黄实斡旋虚实，通和气血之良剂，不但以攻坚破积责之矣。

　　大黄之用，至赜而不可恶，于四方见之矣。他如六气之中，风引汤治风；大黄附子汤治寒；茵蔯蒿汤、大黄硝石汤、栀子大黄汤治湿；调胃承气汤、麻仁丸治燥；大陷胸汤丸、大黄甘遂汤治水。六经之中，调胃承气汤、大陷胸汤丸治太阳；大小承气汤、茵蔯蒿汤、麻仁丸治阳明；大柴胡汤治少阳；桂枝加大黄汤治太阴；大承气汤治少阴。气血之中，大小承气汤、厚朴七物汤、厚朴三物汤、厚朴大黄汤治气；桃仁承气汤、抵当汤丸、甲煎丸、大黄蟅虫丸、大黄牡丹汤、下瘀血汤治血，亦可谓至动而不可乱矣。虽然于此中，犹当举一以反三焉，如厚朴三物汤、厚朴大黄汤、小承气汤，药味同而方名异；茵蔯蒿汤、大黄硝石汤、栀子大黄汤，均治黄而佐使殊，皆不可不辨其所以然，得其所以然，而用大黄之精意愈显矣。原夫三物成汤，其制方之意，岂不以大黄通其阴，枳朴通其阳乎！然就通阳之中，又有朴通上枳通下之别，小承气汤较之大承气汤，大黄之分数同，厚朴得大承气四之一，枳实得二之一。厚朴三物汤则与大承气同。在承气汤，则曰其热不潮未可与承气汤，若腹大满不通可与小承气汤，微和胃气，勿令大泄下。在厚朴三物汤，则曰痛而闭，夫痛而闭与腹大满不通，亦非大相径庭，何以阳药之多，至于此极，盖阴主痛，阳主满，言满不言痛，是阳病阴不病；言痛不言满，是阴病阳不病。病者为不足，不病者为有余，重泄其有余以就不足，轻泄其不足以配有余，观小承气之三物同煎，则欲大黄之有余力。厚朴三物汤之先煎枳朴，后纳大黄，是欲大黄之无余威，非特小承气用大黄多，厚朴三物用枳朴多，且可证惟其治血乃为承气矣。若夫厚朴大黄汤之治是饮，饮在阴而阳亦滞，不能为之运动，与诸结胸证不殊，故大陷胸汤用大黄六两，大陷胸丸用大黄八两，此亦用六两，为非无因矣，明乎此方，可知大黄分数之宜慎。栀子大黄汤之候曰：『酒疸，心中懊或热痛。』茵蔯蒿汤之候曰：『谷疸，寒热不能食，食即头眩，心胸不安。』大黄硝石汤之候曰：『腹满，小便不利而赤，此表和里热。』懊，太阳证也，故佐以栀豉；谷疸，阳明经证也，故佐以茵蔯；表和里实，阳明府证也，故佐以硝石、黄檗。府证者倍大黄，阳明经证半之，太阳证又半之，明乎此，又可知大黄佐使之宜，择斯二者，俱了然豁然，则大黄功能庶几无余蕴矣。

　　问《金匮要略．呕吐篇》既曰：『病人欲吐，不可下矣。』又曰：『食已即吐。』与大黄甘草汤不自相矛盾乎！按此盖当分别观之，夫欲吐者其人意中欲吐，仍未得吐，不由食与不食；食已即吐，可见不食则不吐矣。王太仆曰：『内格，呕逆，食不得入，是有火也。病呕而吐，食久反出，是无火也。』食久反出，且为无火，何况欲吐，仍无所出耶！是其一有火，一无火。有火者，实；无火者，虚。实者宜下，虚者不可下，章章明矣。然则《伤寒论》之食入口即吐，本篇诸呕吐，谷不得下，与此正同，何以一用干姜黄芩黄连人汤，一用小半夏汤，此独用大黄之峻重耶？然食入口即吐，食纔入口，未尝及咽也。呕吐，谷不得下，能入咽而不能下也。食已即吐，能及食竟，则已下矣，而不能留也。三者，一系寒热相格，内外交鬪，故应机病发，不待及其锋锷；一系停饮在中，内方盛满，纳物即溢，故可入不可下；一系下脘为物壅塞，无从传化，故不能留而反出焉。然此与反胃亦无以异，乃胃反、呕吐诸条，何以仍不用下？盖胃反是脾不磨，故朝食暮吐，暮食朝吐；此是胃气不纳，故食已即吐。夫胃能纳，脾不能运，其病犹缓，胃且不纳，定不能游溢精气，上输于脾，所谓“胃气生热，其阳则绝”者，讵不势迫且切，而急以大黄泻阳以救阴耶！大凡峻药多治急病，急病在人身，每伏于不可见知之处，如此证之用大黄，亦其一也。他如柴胡加龙骨牡蛎汤证，仅以胸满、语而用；少阴大承气汤证，仅以口燥、咽干而用；大黄蟅虫丸证，仅以肌肤甲错，两目黯黑而用；芩甘五味加姜辛半杏大黄汤证，仅以面热如醉而用。皆其机甚微，其势甚猛，如卤莽草率，鲜不以为不急之务而忽之。

　　葶苈

　　味辛、苦，寒、大寒，无毒。主症瘕，积聚，结气，饮食，寒热，破坚逐邪，通利水道，下膀胱水、伏留热气，皮间邪水上出面目浮肿，身暴中风，热疿（音沸）痒，利小腹。久服令人虚。一名丁历，一名蕇（音典）蒿，一名大室，一名大适。生城平泽及田野，立夏后采实，阴干，得酒良。（榆皮为之使，恶殭蚕、石龙芮。）

　　葶苈冬即萌芽，初春生苗，叶高六、七寸似荠，根白色，枝茎俱青，三月开花微黄，结角子，扁小如黍粒，微长，黄色。（《图经》）

　　葶苈根白子黄，味辛气寒，恰合从肺至脾之用，其萌芽于寒水，得润下之性，长茂于风木，具通达之能，收成于火令，擅速急之长，从肺及脾自上抵下，通达远急，又何忧乎症瘕不消，积聚不散，结气不化，饮食停滞，得为寒热哉！然此犹上脘、中宫之患也，其最切近于肺，为极上之害者，尤莫如水。《水热穴篇》曰：『夫水其本在肾，其末在肺，故肺为喘呼，肾为水肿，肺为逆不得卧，分为相输俱受者，水气之所留也。』盖水虽就下，满则必溢，溢则盛于皮毛，攻其所合而反上动下宁，若欲循其本，从下泄之，其留于上与外者，必不能随之顺流而下，故当从上泄之，此《本经》主治，所以及破坚逐邪，通利水道，《别录》主治所以及皮间邪水，上出面目浮肿也。《淮南子》云：『大戟去水，葶苈愈胀。』于此可见肿而不胀，非上气喘逆者，非葶苈所宜矣。

　　“肺痈，喘不得卧”“肺痈，胸满胀，一身面目浮肿，鼻塞，清涕出，不闻香臭、酸辛，欬逆上气，喘鸣迫塞，支饮不得息者。”皆与葶苈大枣泻肺汤。水证“胃家虚烦，咽燥欲饮水，小便不利，水谷不化，面目手足浮肿，与葶苈丸下水。”则葶苈之用，前说不可云不善矣。惟是牡蛎泽散，治腰以下水气；甲煎丸，治疟母；己椒苈黄丸，治肠间水气，其病皆不在上，又何以用之殊？不知葶苈《本经》原主“症瘕，积聚，结气，破坚逐邪，通利水道”，故凡水气坚留一处，有碍肺降者，宜用之，如腰下水气，疟母条中，原不具证，惟肠间有水气者，明摘腹满、口舌干燥为据，犹不可识肠为肺合，为水所留，能使气阻化热，致口舌干燥，则葶苈之功，不难即此窥之矣。矧大戟、芫花、甘遂等，非不治坚癖难下之水，特其水皆汪洋四射，不比葶苈所治之水上不下，故古人多以泄气闭，目之也。尤在泾曰：『大陷胸之治在胃，大承气之治在大小肠。大承气专主肠中燥粪，大陷胸并主心下水食。燥粪在肠，必藉推逐之力，故须枳朴；水食在胃，必兼破饮之长，故用甘遂。』愚谓甘遂仅着驱饮之效，葶苈更兼荡食之功，故大陷胸汤但用甘遂，大陷胸丸并用葶苈也。

　　桔梗

　　味辛、苦，微温，有小毒。主胸胁痛如刀刺，腹满，肠鸣幽幽，惊恐，悸气，利五藏肠胃，补血气，除寒热，风痹，温中，消谷，疗咽喉痛，下蛊毒。一名利如，一名房图，一名白药，一名梗草，一名荠苨。生嵩高山谷及冤句，二、八月采根，暴干。（节皮为之使，得牡蛎、远志疗恚怒，得硝石、石膏疗伤寒，畏白芨、龙眼、龙胆。）

　　桔梗春生苗，茎高尺余，叶似杏叶而长垂，四叶相对而生，夏开小花，紫碧色，颇似牵牛花，秋后结子，根大如指，白色。（《图经》）

　　《素问．皮部论》曰：『在阳者主内，在阴者主出，以渗于内。』气海、肠胃之气，在阳者也；五脏间出纳之气，在阴者也。在五脏者，肺主出气，肾主纳气，肺不出气，则气逆乱于气海，而肾无由纳；肾不纳气，则气逗遛于肠胃，而肺愈无由出。胸胁痛如刀刺，是气海中气不行也；腹满肠鸣幽幽，是肠胃中气不行也。气海、肠胃之气皆不行，于是惊恐与悸作焉。惊者，气乱也。恐者，气下也。悸者，气不行，则水内侵心也。桔梗色白得肺金之质，味辛得肺金之用，而苦胜于辛，苦先于辛，辛者主升，苦者主降，已降而还升，是开内之滞，通其出之道也。六府之气舒，五脏之气达，上焦之痛，中焦之满，下焦之鸣，何患不一举而尽除，三焦之患除，又何患其气之乱，且下饮之聚哉！惟气怫于内，故邪留于外。寒热，邪留于阳也；风痹，邪留于阴也。五脏肠胃既利，气血既和，在外之邪又乌能容，故可不着意而自除，气通则阳旺阴消，故纳谷自加，蛊毒自下矣。

　　海藏、东垣、丹溪皆谓桔梗入肾，岂不以仲景治少阴喉痛耶！殊不知桔梗主喉痛，仍是治肺，非治肾也。夫足少阴直者，从肾上贯肝膈，入肺中，循喉咙，挟舌本，支者从肺注心中。肾家邪热循经而上，肺不任受，遂相争竞，二三日邪热未盛，故可以甘草泻火而愈，若不愈是肺窍不利，气不宣泄也。以桔梗开之，肺窍既通，气遂宣泄，热自透达矣，虽然此举其暂者言耳，曰：『欬而胸满，振寒，脉数，咽干不渴，时出浊唾腥臭，久久吐脓如米粥。』者，非气停，即饮停，饮停即热生，气血为之溃腐耶！亦主以桔梗汤，而注其效曰：『再服则吐脓血。』岂非火清则热行，气宣则腐去也。由此而推，谓肾家之热为肺所阻者，其一端也。肺家有热，气不宣泄，何独不能阻肾之气，使热复生于下哉！又曰：『亦主血痹。』血痹之脉，寸口关上微，尺中小紧，是病亦关于肾，盖血痹由于气痹，气开则血开，上窍通，下窍自通也。通脉四逆汤，咽痛者去芍药加桔梗，利止脉不出者去桔梗加人参。芍药开阴结，止腹痛下利；桔梗开阳结，亦止腹痛下利，可知戴阳之候，有结于阳，有结于阴，桔梗、芍药之用，隐然相对待矣。利止必腹痛先已，腹痛已则结已开，无所事芍药，并无所事桔梗，况结既开，正嫌其虚，又乌可复用开泄，人参之补肺，桔梗之开肺，又隐然相对待矣。于此知桔梗之苦先于辛，苦归于辛，苦者以开提肠胃畜积，辛者使从肺泄为出路，诸家谓为升提，谓为舟楫，似矣，其实又有故焉如此者。

　　寒实结胸无热证者，治以白散，散中用桔梗为疏通气分之主。夫开导胸中之气，仲景于大承气汤、小承气汤、栀子厚朴汤，莫不用枳朴，此偏不用何哉？盖病有上下，治有操纵，结在上者，宿痰、停饮也，故凡结胸无论热实、寒实，宁用甘遂、葶苈、巴豆，不用枳朴，如大陷胸汤丸、白散是也。结在中下，始热与实浃，气随热化，则于荡涤邪秽中，疏利其与邪为伍之气，大小承气等汤是也。况桔梗之用，使气上越而不使气下泄，今病在至高，固宜操上而纵下，不使中下无过之地，横被侵凌，故曰：『病在膈上必吐，在膈下必利也。』热邪与停饮结，治以瓜蒌而佐之者反用半夏、黄连；寒邪与停饮结，治以巴豆而佐之者反用桔梗、母，于寒因热用，热因寒用之中，反佐以取之，可谓精义入神，以致用者矣。

　　排脓散即枳实芍药散加桔梗、鸡子黄也；排脓汤即桔梗汤加姜、枣也。排脓何必取桔梗，盖皮毛者肺之合，桔梗入肺，畅达皮毛，脓自当以出皮毛为顺也。散之所至者，深；汤之所至者，浅。枳实芍药散本治产后瘀血腹痛，加桔梗、鸡子黄为排脓，是知所排者，结于阴分血分之脓。桔梗汤本治肺痈吐脓喉痛，加姜枣为排脓汤，是知所排者阳分气分之脓矣。二方除桔梗外，无一味同，皆以排脓名，可见排脓者必以桔梗，而随病之浅深以定佐使，是桔梗者排脓之君药也。

　　旋覆花

　　味咸、甘，温、微温、冷利，有小毒。主结气，胁下满，惊悸，除水，去五藏间寒热，补中，下气，消胸上痰结，唾如胶漆，心胁痰水，膀胱留饮，风气湿痹，皮间死肉，目中眵，利大肠，通血脉，益色泽。一名戴椹，一名金沸草，一名盛椹。其根主风湿。生平泽川谷，五月采花，日干，二十日成。

　　旋覆花，二月生苗，多在水旁，大似红蓝而无刺，长一、二尺，茎细叶似柳，六月开花如菊，圆而覆下，七、八月采花。（《图经》）

　　蕲阳李氏谓：『旋覆花俗传露水滴下即生，盖亦不然。』新城王氏（名象晋，着有《群芳谱》）则谓：『花梢头露滴入土，即生新根。』尝劚地验其根，果不相联属，是说也，予亦亲试之矣。凡花梢露本从根出，而帖于上以敌日暴，比之水从肾而布于五脏为五液者何异，其还下滴得土而别生根，比之五液下注，而或渗于膀胱，或行于卫气，或入于营气者何异？况黄通于脾，咸先入肾，恰合水随低洼而归壑，气由三焦而下行之义。以是则称之曰：『补中，下气，除水，去五脏间寒热。』讵不可也。第补中之物必味甘性平，旋覆花则咸，咸者水之去而不返者也，故其为用惟堪俾从小便出，所谓补中，不过为其必归于土，任土之宣布输送，不若甘遂、葶苈辈，一往无前，有伤中气而已。两胁者，阴阳之道路，升降之要枢，水不归土而结滞于气道，则为惊为悸，主结气及胁下满、惊悸，即下气除水之功也。然则仲景以之治在上之心下痞，噫气不除，在下之半产漏下，何也？盖水能从下行，则气道可畅，而参甘大枣得以施其补中之力；气能下返，则血源遂裕，而葱与新绛得以逞其通络之功，络通则血泽，气顺则痞除，原无甚深妙义也。

　　藜芦

　　味辛、苦，寒、微寒，有毒。主蛊毒，欬逆，泄痢，肠癖，头疡，疥瘙，恶疮，杀诸虫毒，去死肌，疗哕逆，喉痹不通，鼻中息肉，马刀烂疮，不入汤。一名葱苒，一名葱菼，一名山葱。生泰山山谷，三月采根，阴干。（黄连为之使，反细辛、芍药、五参，恶大黄。）

　　黎芦三月生者，叶青似初出，心又似车前，茎似葱白，青紫色，高五、六寸，有黑皮裹茎，似皮，根似马肠，根长四、五寸许，黄白色，二月、三月采根，阴干。（《图经》）
  </div>
  <div class="pagination">
   <a href="本经疏证_page21.html">
    上一页
   </a>
   <span>
    ...
   </span>
   <a href="本经疏证_page17.html">
    17
   </a>
   <a href="本经疏证_page18.html">
    18
   </a>
   <a href="本经疏证_page19.html">
    19
   </a>
   <a href="本经疏证_page20.html">
    20
   </a>
   <a href="本经疏证_page21.html">
    21
   </a>
   <span class="current-page">
    22
   </span>
   <a href="本经疏证_page23.html">
    23
   </a>
   <a href="本经疏证_page24.html">
    24
   </a>
   <a href="本经疏证_page25.html">
    25
   </a>
   <a href="本经疏证_page26.html">
    26
   </a>
   <a href="本经疏证_page27.html">
    27
   </a>
   <span>
    ...
   </span>
   <a href="本经疏证_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
