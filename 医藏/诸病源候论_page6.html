<!DOCTYPE html>
<html>
<head>
    <meta charset="UTF-8">
    <title>诸病源候论 - 第 6 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 6 页/共 129 页</h1>
    <div class="content">　　风邪者，谓风气伤于人也。人以身内血气为正，外风气为邪。若其居处失宜，饮食不节，致腑脏内损，血气外虚，则为风邪所伤。故病有五邪：一曰中风，二曰伤暑，三曰饮食劳倦，四曰中寒，五曰中湿。其为病不同。

　　风邪者，发则不自觉知，狂惑妄言，悲喜无度是也。其汤熨针石，别有正方，补养生宣导，今附于后。

　　《养生方·导引法》云：脾主土，土暖如人肉，始得发汗，去风冷邪气。若腹内有气胀，先须暖足，摩脐上下并气海，不限遍数，多为佳。如得左回右转，三七。和气如用，要用身内一百一十三法，回转三百六十骨节，动脉摇筋，气血布泽，二十四气和润，脏腑均调。

　　和气在用，头动转摇振，手气向上，心气则下，分明知去知来。莫问平手、倚腰，转身、摩气，屈 回动，尽，心气放散，送至涌泉，一一不失气之行度，用之有益。不解用者，疑如气乱。

　　卷之二　风病诸候下（凡三十论）

　　四十七、鬼邪候

　　凡邪气鬼物所为病也，其状不同。或言语错谬，或啼哭惊走，或癫狂昏乱，或喜怒悲笑，或大怖惧如人来逐，或歌谣咏啸，或不肯语。持针置发中，入病者门，取坍岸水，以三尺新白布覆之，横刀膝上，呼病者前，矜庄观视病者语言颜色。应对不精明，乃以含水之。勿令病者起，复低头视，满三 后熟拭之。若病困劣昏冥，无令强起，就视之，昏冥遂不知人，不肯语，以指弹其额，近发际，曰：欲愈乎？犹不肯语，便弹之二七，曰：愈。愈即就鬼，受以情实。

　　若脉来迟伏，或如鸡啄，或去，此邪物也。若脉来弱，绵绵迟伏，或绵绵不知度数，而颜色不变，此邪病也。脉来乍大乍小，乍短乍长，为祸脉。两手脉浮之细微，绵绵不可知，俱有阴脉，亦细绵绵，此为阴跷、阳跷之脉也。此家曾有病痱风死，苦恍惚，亡人为祸也。

　　脉来洪大弱者，社祟。脉来沉沉涩涩，四肢重，土祟。脉来如飘风，从阴 阳，风邪也。一来调，一来速，鬼邪也。脉有表无里，邪之祟上得鬼病也。何谓表里？寸尺为表，关为里；两头有脉，关中绝不至也。尺脉上不至关，为阴绝；寸脉下不至关，为阳绝。阴绝而阳微，死不治也。其汤熨针石，别有正方，补养宣导，今附于后。

　　《养生方》云：《上清真人诀》曰：夜行常琢齿，杀鬼邪。

　　又云：封君达常乘青牛，鲁女生常乘驳牛；孟子绰常乘驳马；尹公度常乘青骡。时人莫知其名字为谁，故曰：欲得不死，当问青牛道士。欲得此色，驳牛为上，青牛次之，驳马又次之。三色者，顺生之气也。故云青牛者，乃柏木之精；驳牛者，古之神示之先；驳马者，乃神龙之祖也。云道士乘此以行于路，百物之恶精、疫气之疠鬼，长摄之焉。

　　《养生方·导引法》云：仙经治百病之道，叩齿二七过，辄咽气二七过。如此三百通乃止。为之二十日，邪气悉去；六十日，小病愈；百日，大病除，三蛊伏尸皆去；面体光泽。

　　又，《无生经》曰：治百病、邪鬼、蛊毒，当正偃卧，闭目闭气，内视丹田，以鼻徐徐纳气，令腹极满，徐徐以口吐之，勿令有声，令入多出少，以微为之。故存视五脏，各如其形色，又存胃中，令鲜明洁白如素。为之倦极，汗出乃止，以粉粉身，摩捋形体。汗不出而倦者，亦可止。明日复为之。

　　又当存作大雷电，隆隆鬼鬼，走入腹中；为之不止，病自除矣。

　　卷之二　风病诸候下（凡三十论）

　　四十八、鬼魅候

　　凡人有为鬼物所魅，则好悲而心自动，或心乱如醉，狂言惊怖，向壁悲啼，梦寐喜魇，或与鬼神交通。病苦乍寒乍热，心腹满，短气，不能饮食。此魅之所持也。

　　卷之二　风病诸候下（凡三十论）

　　四十九、恶风须眉堕落候

　　大风病，须眉堕落者，皆从风湿冷得之。或因汗出入水得之，或冷水入肌体得之；或饮酒卧湿地得之；或当风冲坐卧树下及湿草上得之；或体痒搔之，渐渐生疮，经年不瘥，即成风疾。八方之风，皆能为邪。邪客于经络，久而不去，与血气相干，则使荣卫不和，淫邪散溢，故面色败，皮肤伤，鼻柱坏，须眉落。

　　西北方干为老公，名曰金风，一曰黑风，二曰旋风，三曰 风，其状似疾。此风奄奄忽忽，不觉得时，以经七年，眉睫堕落。

　　东风震为长男，名曰青风，一曰终风，二曰冲风，三曰行龙风，其状似疾。此风手脚生疮，来去有时，朝发夕发，以经五年，眉睫堕落。

　　东北方艮为小男，名曰石风，一曰春风，二曰游风，三曰乱风，其状似疾。此风体肉顽，斑白如癞，以经十年，眉睫堕落。

　　北风坎为中男，名曰水风，一曰面风，二曰瓦风，三曰敖风，其状似疾。春秋生疮，淫淫习习，类如虫行，走作无常，以经十年，眉睫堕落。

　　西南方坤为老母，名曰穴风，一曰吟风，二曰胪风，三曰脑风，其状似疾。不觉痛痒，体不生疮，真似白癞，以经十年，眉睫堕落。

　　东南方巽为长女，名曰角风，一曰因风，二曰历节风，三曰膀胱风，其状似疾。以此风有虫三色，头赤腹白尾黑，以经三年，眉睫堕落，虫出可治。

　　南方离为中女，名曰赤风，一曰水风，二曰摇风，三曰奸风，其状似疾。此风身体游游奕奕，心不肯定，肉色变异，以经十年，眉睫堕落。

　　西方兑为少女，名曰淫风，一曰缺风，二曰明风，三曰青风，其状似疾。此风已经百日，体内蒸热，眉发堕落。

　　卷之二　风病诸候下（凡三十论）

　　五十、恶风候

　　凡风病，有四百四种。总而言之，不出五种，即是五风所摄：一曰黄风，二曰青风，三曰赤风，四曰白风，五曰黑风。凡人身中有八万尸虫，共成人身。若无八万尸虫，人身不成不立。复有诸恶横病，诸风生害于人身，所谓五种风生五种虫，能害于人。黑风生黑虫，黄风生黄虫，青风生青虫，赤风生赤虫，白风生白虫。此五种风，皆是恶风，能坏人身，名曰疾风。入五脏，即与脏食。人虫生，其虫无量，在人身中，乃入骨髓，来去无碍。若食人肝，眉睫堕落；食人肺，鼻柱崩倒；食人脾，语声变散；食人肾，耳鸣啾啾，或如雷声；食人心，心不受触而死。

　　脉来徐去疾，上虚下实，此为恶风。

　　卷之二　风病诸候下（凡三十论）

　　五十一、风瘙隐轸生疮候

　　人皮肤虚，为风邪所折，则起隐轸。热多则色赤，风多则色白，甚者痒痛，搔之则成疮。

　　卷之二　风病诸候下（凡三十论）

　　五十二、风瘙身体隐轸候

　　邪气客于皮肤，复逢风寒相折，则起风瘙轸。若赤轸者，由凉湿折于肌中之热，热结成赤轸也。得天热则剧，取冷则灭也。白轸者，由风气折于肌中热，热与风相搏所为。白轸得天阴雨冷则剧，出风中亦剧，得晴暖则灭，着衣身暖亦瘥也。

　　脉浮而洪，浮即为风，洪则为气强。风气相搏，隐轸，身体为痒。

　　《养生方》云：汗出不可露卧及浴，使人身振、寒热、风轸。

　　卷之二　风病诸候下（凡三十论）

　　五十三、风瘙痒候

　　此由游风在于皮肤，逢寒则身体疼痛，遇热则瘙痒。

　　卷之二　风病诸候下（凡三十论）

　　五十四、风身体如虫行候

　　夫人虚，风邪中于荣卫，溢于皮肤之间，与虚热并，故游奕遍体，状若虫行也。

　　卷之二　风病诸候下（凡三十论）

　　五十五、风痒候

　　邪气客于肌肉，则令肌肉虚，真气散去，又被寒搏皮肤，外发腠理，闭毫毛。淫邪与卫气相搏，阳胜则热，阴胜则寒；寒则表虚，虚则邪气往来，故肉痒也。凡痹之类，逢热则痒，逢寒则痛。

　　卷之二　风病诸候下（凡三十论）

</div>
    <div class="pagination">
<a href="诸病源候论_page5.html">上一页</a><a href="诸病源候论.html">1</a><a href="诸病源候论_page2.html">2</a><a href="诸病源候论_page3.html">3</a><a href="诸病源候论_page4.html">4</a><a href="诸病源候论_page5.html">5</a><span class="current-page">6</span><a href="诸病源候论_page7.html">7</a><a href="诸病源候论_page8.html">8</a><a href="诸病源候论_page9.html">9</a><a href="诸病源候论_page10.html">10</a><a href="诸病源候论_page11.html">11</a><span>...</span><a href="诸病源候论_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
