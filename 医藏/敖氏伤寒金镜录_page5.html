<!DOCTYPE html>
<html>
<head>
    <meta charset="UTF-8">
    <title>敖氏伤寒金镜录 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敖氏伤寒金镜录 - 第 5 页/共 6 页</h1>
    <div class="content">　　大黄以调胃实。令一身内外瘀热。悉从小便而出。腹满自减，肠中无伤。乃合引而竭之之法。此阳明利水之圣剂也。

　　抵当汤水蛭（糯米炒七个） 虻虫（炒去羽足七个） 大黄（三钱）上作一服，水一盏半，煎一钟，去渣，通口服。

　　【介按】张仲景先生之抵当汤。尚有桃仁一味。今无桃仁。谅系原书失载所致。至于方义。先哲柯韵伯已甚详晰。

　　爰述其言曰。蛭虫之善饮血者，而利于水。虻虫之善吮血者，而猛于陆。并取水陆之善取血者以攻之。同气相求。更佐桃仁之苦甘。推陈致新。大黄之苦寒。荡涤邪热。故名抵当也。若热虽盛而未狂。少腹满而未硬。宜小其制为丸以缓治之。

　　十枣汤芫花（醋浸炒） 大戟 甘遂（煨各等分）上每服二钱。弱人减半。以水一钟半。大枣十枚。劈碎。煎取八分。去渣。通口服。

　　【介按】柯韵伯曰。甘遂、芫花、大戟。三味皆辛苦气寒而禀性最毒。并举而用之。气味合。相济相须。故可交相去邪之巢穴。决其渎而大之。一举而水患可平也。然水利所凑。其元气已虚。而毒药攻邪。必脾胃反弱。使无健脾、调胃之品为主宰。邪气尽而大命亦随之矣。故选十枣之大而肥者以君之。以培脾土之虚，一以制水气之横。一以解诸药之毒。得一物而三善备。即不使邪气之盛而不制。又不使元气之虚而不支。此仲景立法之尽善也。昧者惑于甘能中满之说而不敢用。岂知承制之理乎。

　　大陷胸汤大黄（七钱） 芒硝（三钱） 甘遂末（四分）上用水二钟。先煎大黄至一钟。去渣。下芒硝。煎三五沸。再用甘遂末。温服取利。

　　【介按】大黄、芒硝。善涤肠胃之实热。但病在胸中。而亦以此为君者。因热淫于内。治以苦寒。借以涤胸中之热。

　　又任甘遂之苦辛。直攻胸间之饮邪。则不专荡胃中之邪秽矣。此系邪留胸间而及于胃。胸胃俱病。而致结胸之专剂也。

　　大黄泻心汤大黄（五钱） 黄连 黄芩（各二钱五分）上作一服。水二钟。煎一钟。去渣。通口服。若有宿食痰饮者。加半夏曲二钱。

　　【介按】心下痞。按之濡而不硬。是内陷之邪。与无形之气。抟聚不散而为热痞。故用苦寒能降之品。以泄无形之热。不用枳朴者。非荡实热之剂也。若兼宿食、痰饮为患者。再用半夏曲以开痞而蠲饮也。

　　第二十九　微红黑灰舌

　　舌见四边微红。中央灰黑色者。此由失下而致。用大承气汤下之。热退可愈。必三四下方退。五次下之而不退者。

　　不治。

　　微红黑灰舌图【介按】舌见灰色。病概不轻。均是里症。无表症。有实热症、无虚寒症。又有邪热传里。时疫流行。郁结停胸。

　　蓄血如狂之诸证。治法不外寒凉攻下。今此舌系是应下失下之症。而见黑灰干燥之舌。急宜大承气汤以下之。已无疑义。

　　即《舌鉴辨正》所谓“热传三阴。则有灰黑干苔。皆当攻下泄热”者是也。但大承气以苦寒胜热之剂。倍浓朴以承气机之变动。设或阳亢阴竭。已无气之可承。则为脉涩。直视、喘满而死矣。所以五次下之而舌色如故者。则为不治之症也。

　　然亦有舌心灰黑而腻者。是属胃热蒸动脾湿之症矣。故凡诊舌。不论何色。皆当辨明燥、湿、干、润之殊也。

　　大承气汤（方见前）

　　第三十　黄色黑点舌

　　舌见黄而黑点乱生者。其症必渴谵语。脉滑者生。脉涩者死。循衣摸床者不治。若下之，见黑粪亦不治。下宜大承气汤。

　　黄色黑点舌图【介按】舌苔焦黄而起黑刺。症至大渴谵语。此是邪热入里。灼耗津液。病势最险。惟脉滑则邪正俱实。尚有生机。

　　涩则津液劫尽。即俗语所谓“灯烬油干则必死”也。至于循衣摸床。乃是阳明之坏病。故曰不治。如在险象未露之先。

　　欲行施治。则用大承气汤下之。服药之后。如见黑粪。此系热毒深重。渗入大肠。胃气全消。故为不治之症也。

　　大承气汤（方见前）

　　第三十一　黄苔黑中舌

　　舌见黄中黑至尖者。热气已深。两感见之。十当九死。恶寒甚者。亦死。不恶寒而下利者。可治。宜用调胃承气汤主之。

　　黄苔黑中舌图【介按】两感者。即阴阳俱伤、表里同病也。如太阳与少阴同病。则头痛与口干、烦满。阳明与太阴同病。则身热、谵语与腹满、不欲食。少阳与厥阴同病。则耳聋与囊缩而厥。三阴三阳俱受病则水浆不入。昏不知人。六日当死。是即内经所谓“其两感于寒而病者。必不免于死”之症也。兹以伤寒之邪。郁久化热。由三阳而转入厥阴。故见舌苔边黄而中黑至尖。此时热烁肝液。内风已动。九窍将闭。本属坏症。故曰十当九死。至若恶寒亦死者。即张仲景所谓“凡厥者。

　　阴阳气不相顺接。便为厥。厥者。手足厥冷”是也。亦即“伤寒六七日脉微。手足厥冷、烦躁。灸厥阴，厥不还者死”之候也。不恶寒而下利者。是阳明合并厥阴之热。渐耗肾液。致肠中燥矢迫水下流。而自利清水。故用调胃承气汤。清胃热而下燥矢。此即张仲景所谓“少阴病。自利清水。色纯青。心下必痛。口干燥者。急下之。宜大承气汤”之症也。

　　调胃承气汤（方见前）

　　第三十二　边红黑心舌

　　舌见外淡红心淡黑者。如恶风。表未罢。用双解散加解毒汤相半。微汗之。汗罢即下。如结胸烦躁。目直视者。不治。非结胸者。可治。

　　边红黑心舌图【介按】伤寒入里化热。由阳明而入三阴。舌即边红而中淡黑。如外证恶风者。知其表未罢也。虽云恶风。实赅恶寒而言。盖恶风未有不兼恶寒。恶寒未有不兼恶风者。宜用双解散合解毒汤。内清外达而治之。及至汗出表解之后。审其舌苔干燥。脐腹硬满。大便秘结者。再以承气汤下之。倘如表邪未罢之时。误用攻下之剂。因误下而热邪内陷。则为结胸。或伤心肾之液。阴竭阳浮。以致烦躁。或伤肝液而目直视者。则为不治之症也。如若误下而致腹满时痛。未成结胸而无烦燥。目直视等险象者，尚可设法以救之。惟有中黑而枯。并无积苔。边亦不绛。或略有微刺者。为津枯、血燥症。急宜养液生津。不得妄用攻下之剂也。

　　双解散 解毒汤（二方见前）

　　第三十三　灰色尖黄舌

　　舌见灰色尖黄。不恶风寒。脉浮者。可下之。若恶风恶寒者。用双解散解毒汤主之。三四下之。见粪黑者。不治。

　　灰色尖黄舌图【介按】不恶风寒者。太阳之邪侵及阳明之府也。舌尖黄而根灰色者。阳明热极。灼及肝液也。其脉必浮弦而数。

　　故可仿承气之例以下之。此即张仲景所谓“病无表里证。发热七八日。虽脉浮数者。可下之”之候也。若恶风寒者。邪未尽入于里。故可用双解散以发太阳之表。复解阳明之里。又以解毒汤清阳明之热毒也。若见粪黑。则为热毒深重。津液已耗。故曰不治也。

　　第三十四　灰黑起纹舌

　　舌见灰黑色而有黑纹者。用大承气汤下之。脉浮。渴饮水者。用凉膈散解之。十可救其二三。

　　灰黑起纹舌图【介按】舌苔灰黑。是温病热毒传遍三阴。治法均宜急行攻下。如见黑纹。是夹杂阳明实热为患。故用大承气汤急下以救之。若脉浮而口渴者。邪热虽在阳明而大便未硬。故用凉膈散以清膈热为治也。惟灰黑与淡黑色颇相似。灰色则黑中带紫。淡则黑中带白之异。若热邪直中三阴。其舌灰黑无苔。治宜急下救液。如寒邪直中三阴。其舌淡黑无苔。则治法宜温经散寒。临证之际。务须仔细辨别之。

　　大承气汤 凉膈散（二方见前）

　　第三十五　根黑尖黄舌

　　舌根微黑尖黄。脉滑者。可下之。脉浮者。当养阴退阳。若恶风寒者。微汗之。用双解散。若下利。用解毒汤。十全七八也。

　　根黑尖黄舌图【介按】伤寒传里化热。则舌苔变黑。自舌中黑起延至根尖者。较多。自根尖黑起延至舌中者。较少。热甚则芒刺干焦罅裂。其初必由白苔变黄。由黄变黑。甚至刮之不脱。湿之不润者。热极伤液也。治宜苦寒泄热。急下救液。兹因舌根微黑尖黄而脉滑者。外证必有谵语、潮热。腹满、便硬等证。此系胃中热盛。肾液渐耗。急用攻下之剂。以涤胃热而存肾液。若脉浮者。邪虽化热。只烁胃津。即当养阴液以退邪热。如恶风寒。则知其邪尚在太阳阳明之间。故用双解散。

　　以解表里之邪。若邪热下陷入肠而作利。即内经所谓“暴注下迫。皆属于热”之候矣。故用解毒汤。以清肠胃之热也。

　　双解散 解毒汤（二方见前）

　　第三十六　根灰尖黄舌

　　舌见根微黑。尖黄隐见。或有一纹者。脉实，用大承气汤下之。脉浮渴饮水者。用凉膈散解之。十可救其二三。

　　根灰尖黄舌图【介按】舌见根黑尖黄。或边黄中心焦黑起刺。而脉实者。脐腹必胀满硬痛。此系阳明实热之症。故可用大承气汤。

</div>
    <div class="pagination">
<a href="敖氏伤寒金镜录_page4.html">上一页</a><a href="敖氏伤寒金镜录.html">1</a><a href="敖氏伤寒金镜录_page2.html">2</a><a href="敖氏伤寒金镜录_page3.html">3</a><a href="敖氏伤寒金镜录_page4.html">4</a><span class="current-page">5</span><a href="敖氏伤寒金镜录_page6.html">6</a><a href="敖氏伤寒金镜录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
