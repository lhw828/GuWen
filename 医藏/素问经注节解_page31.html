<!DOCTYPE html>
<html>
 <head>
  <meta charset="utf-8"/>
  <title>
   素问经注节解 - 第 31 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   素问经注节解 - 第 31 页/共 37 页
  </h1>
  <div class="content">
   东垣曰：阴躁之极，欲坐井中，阳已先亡，医犹不悟，复指为热重，以寒药投之，其死也何疑焉，盖寒凉之剂入腹，周身之火得水则升走矣。且凡内热而躁者，有邪之热也，病多属火，外热而躁者，无根，病多属寒，此所以热躁宜寒，阴躁宜热也。狂，阳病也，宣明五气篇曰，邪入于阳则狂，难经曰，重阳者狂，如赫曦之纪，血流狂妄之类，阳狂也。然复有虚狂者，如本神篇曰，肝悲哀动中则伤魂，魂伤则狂妄不精，肺喜乐无极则伤魄，魄伤则狂，狂者，意不存人，通天论曰，阳重脱者阳狂，腹中论曰，石之则阳虚，虚则狂，是又狂之有虚实，补泻之不可误用也。”）诸暴强直，皆属于风。（“暴，猝也。强直，筋病强劲不和柔也。肝主筋，其化风，风气有余，如木郁之发，善暴僵仆之类，肝邪实也。风气不足，如委和之纪，其动 戾拘缓之类，肝气虚也。此皆肝木本气之化，故曰属风，非外来虚风八风之谓。凡诸病风而筋为强急者，正以风位之下，金气乘之，燥逐风生，其燥益甚，治宜补阴以制阳，养营以润燥，故曰治风先治血，血行风自灭，此最善之法也。设误认为外感之邪，而用疏风愈风等剂，则益燥其燥，非惟不能去风，而适所以致风矣。”）诸病有声，鼓之如鼓，皆属于热。（“鼓之如鼓，胀而有声也，为阳气所逆，故属于热。然师傅篇曰，胃中寒则腹胀，肠中寒则肠鸣飧泄，口问篇曰，中气不足，肠为之苦鸣，此又皆寒胀之有声者也。”）诸病肿，疼酸惊骇，皆属于火。（“ 肿，浮肿也。 肿疼酸者，阳实于外，火在经也。惊骇不宁者，热乘阴分，火在脏也。故如少阴少阳司天，皆为疮疡 肿之类，是火之实也。然伏明之纪，其发痛，太阳司天，为肿身后痈，太阴所至为重 肿，太阳在泉，寒复内余，则腰尻股胫足膝中痛之类，皆以寒湿之胜而为肿为痛，是又火之不足也。至于惊骇，虚实亦然，如少阴所至为惊骇，君火盛也。若委和之纪，其发惊骇，阳明之复，亦为惊骇，此又以木衰金胜，肝胆受伤，火无生气，阳虚所致，当知也。 音附。”）诸转反戾，水液混浊，皆属于热。（“诸转反戾，转筋拘挛也。水液，小便也。河间曰，热气燥烁于筋，则挛螈为痛，火主燔灼燥动故也，小便混浊者，天气热则水混浊，寒则清洁，水体清而火体浊故也，又如清水为汤，则自然浊也，此所谓皆属于热，宜用寒者是也。然其中亦各有虚实之不同者，如伤暑霍乱而为转筋之类，宜用甘凉调和等剂清其亢烈之火者，热之属也。如感冒非时风寒，或因豪雨之后，湿毒中脏而为转筋霍乱，宜用辛温等剂理中气以逐阴邪者，寒之属也。大抵热胜者必多烦躁焦渴，寒胜者必多厥逆畏寒。故太阳之至为痉，太阳之复为腰 反痛屈伸不便，水郁之发为大关节不利，是皆阳衰阴胜之病也。水液之浊，虽为属火，然思虑伤心，劳倦伤脾，色欲伤肾，三阴亏损者多有是病，治宜慎起居，节劳欲，阴虚者壮其水，阳虚者益其气，金水既足，盒饭自清，若用苦寒，病必益甚，故玉机真脏论曰，冬脉不及，则令人少腹满，小便变，口问篇曰，中气不足，溲便为之变，阴阳盛衰，义有如此，又岂可尽以前证为实热。”谨按三阴亏损之人，便多混浊者何？盖由阴虚水亏，不胜制火，火愈盛则水愈亏，故令色黄赤而混浊，如汪洋之水必澄清，沟渠之水必混浊也。俗医不识阴阳虚实之理，但见混浊，便用苦寒，以致真气冰凝，不能化水，孤阳无制而死，殊可叹也！）诸病水液澄彻清冷，皆属于寒。（“水液者，上下所出皆是也。

　　水体清，其气寒，故凡或吐或利，水谷不化而澄彻清冷者，皆得寒水之化，如秋冬寒冷，水必澄清也。”）诸呕吐酸，暴注下迫，皆属于热。（“河间曰：胃膈热甚则为呕，火气炎上之象也。酸者，肝木之味也，由火盛制金，不能平木，则肝木自甚，故为酸也。暴注，卒暴注泄也，肠胃热甚而传化失常，火性疾速故如是也。下迫，后重里急窘迫急痛也，火性急速而能燥物故也。是皆就热为言耳，至于阴阳盛衰，则变如冰炭，胡可偏执为论。如举病论曰：寒气客于肠胃，厥逆上出，故痛而呕也，至真要等论曰，太阳司天，民病呕血善噫，太阳之复，心胃生寒，胸中不和，唾出清水，及为哕噫，太阳之胜，寒入下焦，传为濡泄之类，是皆寒胜之为病也。又如岁木太过，民病飧泄肠鸣，反胁痛而吐甚，发生之纪，其病吐利之类，是皆木邪乘土，脾虚病也。又如岁土不及，民病飧泄霍乱，土郁之发为呕吐注下，太阴所至为霍乱吐下之类，是皆湿胜为邪，脾家本病，有湿多成热者，有寒湿同气者，湿热宜清，寒湿宜温，无失气宜，此之谓也。至于吐酸一证，在本节则明言属热，又如少阳之胜为呕酸，亦相火证也，此外别无因寒之说。惟东垣曰：呕吐酸水者，甚则酸水浸其心，其次则吐出酸水，令上下牙酸涩不能相对，以大辛热剂疗之必减。酸味者收气也，西方肺金旺也，寒水乃金之子，子能令母实，故用大咸热之剂泻其子，以辛热为之佐，以泻肺之实，若以河间病机之法作热攻之者误矣。盖杂病酸心，浊气不降，欲为中满，寒药岂能治之乎。此东垣之说，独得前人所未发也。又丹溪曰：或问：吞酸素问明以为热，东垣又以为寒，何也？曰：素问言热者言其本也，东垣言寒者言其末也。但东垣不言外得风寒，而作收气立说，欲泻肺金之实，又谓寒药不可治酸，而用安胃汤、加减二陈汤，俱犯丁香，且无治热湿郁积之法，为未合经旨。余尝治吞酸，用黄连茱萸各制炒，随时令迭为佐使，苍术茯苓为辅，汤浸蒸饼为小丸吞之，仍教以 食蔬果自养，则病亦安。此又二公之说有不一也，若以愚见评之，则吞酸虽有寒热，但属寒者多，属热者少，故在东垣则全用温药，在丹溪虽用黄连，而亦不免茱萸苍术之类，其义可知。盖凡饮留中焦，郁久成积，湿多生热，则木从火化，因而作酸者，酸之热也，当用丹溪之法。若客寒犯胃，顷刻成酸，本非郁热之谓，明是寒气，若用清凉，岂其所宜。又若饮食或有失节，及无故而为吞酸嗳腐等证，此以木味为邪，肝乘脾也，脾之不化，火之衰也，得热则行，非寒而何，欲不温中，其可得乎。故余愿为东垣之左HT ，而特表出之，欲人之视此者，不可谓概由乎实热。”仅按病机一十九条，所言多是火热，其属寒者，才一条耳。详味经旨，非偏实热而略虚寒也，盖以人之为病，多由六淫，即或内虚，无感不发，是风火寒湿者，乃致病之机栝，故曰病机也。病机既肇，变化无穷矣，或实或虚，或热或寒，或真热而假寒，或真寒而假热，此固非本条之所能尽载，而杂见于诸篇，惟恃善治者为能参观而互用之也。乃完素但顺文解释，以致后人有诸病皆起于火之说。

　　惟景岳以经解经，使虚实寒热之理，并行而不背，可谓旁通曲畅矣，但于病机所言，偏于实热之故，尚未拈出，以故深咎夫刘氏而愿左HT 东垣也，悲夫！）故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平。此之谓也。（深乎圣人之言，理宜然也。有无求之，虚盛责之，言悉由也。夫如大寒而甚，热之不热，是无火也。热来复去，昼见夜伏，夜发昼止，时节而动，是无火也。当助其心。又如大热而甚，寒之不寒，是无水也。热动复止，倏忽往来，时动时止，是无水也。当助其肾。内格呕逆，食不得入，是有火也。病呕而吐，食久反出，是无火也。暴速注下，食不及化，是有火也。溏泄而久，止发无恒，是无火也。故心盛则生热，肾盛则生寒，肾虚则寒动于中，心虚则热收于内。又热不得寒，是无火也；寒不得热，是无水也。

　　夫寒之不寒，责其无水；热之不热，责其无火。热之不久，责心之虚；寒之不久，责肾之少。有者泻之，无者补之，虚者补之，盛者泻之，居其中间，疏其壅塞，令上下无碍，血气通调，则寒热自和，阴阳调达矣。是以方有治热以寒，寒之而水食不入，攻寒以热，热之而昏躁以生，是则气不疏通，壅而为是也。纪于水火，余气可知。

　　故曰有者求之，无者求之，盛者责之，虚者责之，令气条达，道之妙也。五胜谓五行更胜也，先以五行寒暑温凉湿，酸咸甘辛苦，相胜为法也。按：张景岳曰：“有者言其实，无者言其虚，求之者求有无之本也，譬犹寻物一般，必得其所，取之则易。如太阴雨化，施于太阳；太阳寒化，施于少阴：少阴火化，施于阳明；阳明燥化，施于厥阴；厥阴风化，施于太阴。凡淫胜在我者，我之实也，实者真邪也；反胜在彼者，我之虚也，虚者假邪也。

　　此六气之虚实，即所谓有无也。然天地运气虽分五六，而阴阳之用水火而已，故阳胜则阴病，阴胜则阳病，泻其盛气，责其实也，培其衰气，责其无也。设不明逆顺虚实之道，未免实实虚虚，遗人害矣。”）

　　帝曰：善！五味阴阳之用何如？岐伯曰：辛甘发散为阳，酸苦涌泄为阴，咸味涌泄为阴，淡味渗泄为阳，六者或收或散，或缓或急，或燥或润，或 或坚，以所利而行之，调其气，使其平也。（涌，吐也。泄，利也。

　　渗泄，小便也。言水液自回肠，泌别汁，渗入膀胱之中，自胞气化之而为溺以泄出也。按：辛甘酸苦咸，五味也。

　　五味之外又有淡，淡居五味之先，其气轻清，故主渗泄，所以泄五味之滞者也。合而言之有六者，分而言之则各有所利，随其所利而行之，病气可调也。然辛甘主发散，淡味主渗泄，均属之阳，易明也。其酸苦咸味之均属阴，亦易明也。而并主涌泄者何故？夫涌者吐也，泄者利也，病之欲吐欲利者，多是有物郁积于中。酸性收敛而属木，故能敛所积之物而上涌；苦性属寒而逐火，故能驱所积之物而下泄；若夫咸则又能 坚而润燥，故上以涌痰积于胸喉，下以泄垢移于肠胃，各有所利，在乎行之者耳。）帝曰：非调气而得者，治之奈何？有毒无毒，何先何后，愿闻其道。（夫病生之类有四焉：一者始因气动而内有所成，二者不因气动而外有所成，三者始因气动而病生于内，四者不因气动而病生于外。夫因气动而内成者，谓积聚 瘕，瘤气瘿气，结核癫痫之类也。外成者，谓痈肿疮疡，痂疥疽痔，掉螈浮肿，目赤瘭疹，肿痛痒之类也。不因气动而病生于内者，谓留饮 食，饥饱劳损，宿食霍乱，悲恐喜怒，想慕忧结之类也。生于外者，谓瘴气贼魅，虫蛇蛊毒，蜚尸鬼击，冲薄坠堕，风寒暑湿，砍射刺割捶扑之类也。如是四类，有独治内而愈者，有兼治内而愈者，有独治外而愈者，有兼治外而愈者，有先治内后治外而愈者，有先治外后治内而愈者，有须齐毒而攻击者，有须无毒而调引者。凡此之类，方法所施，或重或轻，或缓或急，或收或散，或润或燥，或或坚，方士之用，见解不同，各擅己心，好丹非素，故复问之也。按：病生之类，王注言之详矣，然是泛论治因之法，非解经也。夫所谓非调气而得者，谓上文收散缓急八者乃调气之法，言此外更有治法否。）岐伯曰：有毒无毒，所治为主，适大小为制也。（言但能破积愈疾，解急脱死，则为良方，非必要言以先毒为是，后毒为非，无毒为非，有毒为是，必量病轻重大小制之者也。）帝曰：请言其制。岐伯曰：君一臣二，制之小也。君一臣三佐五，制之中也。君一臣三佐九，制之大也。寒者热之，热者寒之，微者逆之，甚者从之，（夫病之微小者，犹人火也，遇草而 ，得木而燔，可以湿伏，可以水灭，故逆其性气以折之攻之。病之大甚者，犹龙火也，得湿而焰，遇水而燔，不知其性，以水湿折之，适足以光焰诣天，物穷方止矣。识其性者，反常之理，以火逐之，则燔灼自消，焰光扑灭。然逆之谓以寒攻热，以热攻寒，从之谓攻以寒热，虽从其性用，不必皆同，是以下文曰逆者正治，从者反治，从少从多，观其事也。此之谓乎。按：张景岳曰：“病之微者，如阳病则热，阴病则寒，真形易见，其病则微，故可逆之，逆即上文之正治也。病之甚者，如热极反寒，寒极反热，假证难辨，其病则甚，故当从之，从即下文之反治也。”）坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。（按：坚者，积块也。客者，外邪也，除之谓表而驱之也。

　　温之谓温养之也，举痛论言，劳则气耗，气既耗矣，若更用寒凉，则凝滞而害益甚，故必温养为宜也。逸，奔逸也，内乱欲出，导之使行也。平有二义：一谓抑其有余，一谓安其溃乱也。上下，吐利也。摩，按摩，所以运其涩滞也。浴，澡浴，所以洗濯垢秽也。薄者，搜蕴蓄之邪；劫者，夺强盛之势也。适事为故，谓病必有故，有故则有事，适其当行之事而知其故矣。）帝曰：何谓逆从？岐伯曰：逆者正治，从者反治，从少从多，观其事也。（按，张景岳曰：“以寒治热，以热治寒，逆其病者，谓之正治；以寒治寒，以热治热，从其病者，谓之反治。从少谓一同而二异，从多谓二同而一异，必观其事之轻重而为之增损，然则宜于全反者，自当尽同无疑矣。又治有逆从者，以病有微甚，病有微甚者，以证有真假也。寒热有真假，虚实亦有真假，真者正治，治之无难，假者反治，乃为难耳。如寒热之真假者，真寒则脉沉而细，或弱而迟，为厥逆，为呕吐，为腹痛，为飧泄下利，为小便清频，即有发热，必欲得衣，此浮热在外，而沉寒在内也。真热则脉数有力，滑大而实，为烦躁喘满，为音声壮厉，或大便秘结，或小水赤涩，或发热掀衣，或胀痛热渴，此皆真病，真寒者宜温其寒，真热者宜解其热，是当正治者也。至若假寒者，阳证似阴，火极似水也，外虽寒而内则热，脉数而有力，或沉而鼓击，或身寒恶衣，或便热结秘，或烦渴引饮，或肠垢臭秽，此则恶寒非寒，明是热证，所谓热极反兼寒化，亦曰阳盛隔阴也。假热者，阴证似阳，水极似火也，外虽热而内则寒，脉微而弱，或数而虚，或浮大而无根，或弦芤而断续，身虽炽热而神则静，语虽谵妄而声则微，或虚狂起倒而禁之即止，或蚊迹假斑而浅红细碎，或喜冷水而实饮不多，或舌苔面赤而衣被不撤，或小水多利，或大便溏滑，此则恶热非热，明是寒证，所谓寒极反兼热化，亦曰阴盛隔阳也。此皆假病，假寒者清其内热，内清则浮阴退舍矣，假热者温其真阳，中温则虚火归原矣，是当从治者也。又如虚实之治，实则泻之，虚则补之，此不易之法也。

　　然至虚有盛候，则有假实矣；大实有羸状，则有假虚矣。总之虚者正气虚也，为色惨形疲，为神衰气怯，或自汗不收，或二便失禁，或梦遗精滑，或呕吐隔塞，或病久攻多，或气短似喘，或劳伤过度，或暴困失志，虽外证似实而脉弱无神者，皆虚证之当补也。实者邪气实也，或外闭于经络，或内结于脏腑，或气壅而不行，或血留而滞凝，必脉证俱盛者，乃实证之当攻也。是虚实之间，最多疑似，有不可不辨其真耳。如通评虚实论曰：‘邪气盛则实，精气夺则虚。’此虚实之大法也。设有人焉，正已夺而邪方盛者，将顾其正而补之乎？抑先其邪而攻之乎？见有不的，则生死系之，此其所以宜慎也。夫正者本也，邪者标也，若正气既虚，邪气虽盛，亦不可攻，盖恐邪未去而正先脱，呼吸变生，则措手无及，故治虚邪者当先顾正气，正气存则不致于害。且补中自有攻意，盖补阴即所以攻热，补阳即所以攻寒，世未有正气复而邪不退者，亦未有正气竭而命不倾者。如必不得已，亦当酌量缓急，暂从权宜，从少从多，寓战于守，斯可矣，此治虚之道也。若正气无损者，邪气虽微，自不宜补，盖补之则正无与而邪反盛，适足以借寇兵而资盗粮，故治实证者当直去其邪，邪去则身安，此治实之道也。

　　要之能胜攻者方是实证，实者可攻，何虑之有，不能胜攻者便是虚证，气去不返，可不寒心，此邪正之辨，不可不知也。惟是假虚之证不多见，而假实之证最多也。假寒之证不难治，而假热之证易误也。然实者多热，虚者多寒。如丹溪曰，气有余，便是火，故实能受寒；而余续之曰，气不足，便是寒，故虚能受热。世有不明真假本末，而曰知医者，余则未敢许也。”景岳先生此论，明白畅快，正治从治之法无遗议矣，真是羽翼圣经，而补启玄之所未及，其功伟哉！）帝曰：反治何谓？岐伯曰：热因寒用，寒因热用，塞因塞用，通因通用，必伏其所主而先其所因，其始则同，其终则异，可使破积，可使溃坚，可使气和，可使必已。（按：张景岳曰：“热因寒用者，如大寒内结，当治以热，然寒甚格热，热不得前，则以热药冷服，下咽之后，冷体既消，热性便发，情且不违而致大益，此热因寒用之法也。寒因热用者，如大热在中，以寒攻治则不入，以热攻治则病增，乃以寒药热服，入腹之后，热气既消，寒性遂行，情且协和而病以减，此寒因热用之法也。如五常政大论云：‘治热以寒，温而行之；治寒以热，凉而行之。’亦寒因热用，热因寒用之义。塞因塞用者，如下气虚乏，中焦气壅，欲散满则更虚于下，欲补下则满甚于中，治不知本而先攻其满，药入或减，药过依然，气必更虚，病必渐甚，乃不知少服则资壅，多服则宣通，峻补其下以疏启其中，则下虚自实，中满自除，此塞因塞用之法也。通因通用者，如大热内蓄，或大寒内凝，积聚留滞，泻利不止，寒滞者以热下之，热滞者以寒下之，此通因通用之法也。以上四治，必伏其所主者，制病之本也。先其所因者，求病之由也。既得其本，而以真治真，以假治假，其始也类治似同，其终也病变则异矣，是为反治之法，故可使破积溃坚，气和而病必已也。”谨按此景岳合王注及新校正等注润饰而成者，更为清顺，故录之。塞，入声。）帝曰：善！调气而得者何如？岐伯曰：逆之从之，逆而从之，从而逆之，疏气令调，则其道也。（按：景岳曰：“气调而得者，言气本调和而偶感于病，则或因天时，或因意料之外者也。

　　若其治法亦无过逆从而已，或可逆者，或可从者，或先逆而后从者，或先从而后逆者，但疏其邪气而使之调和，则治道尽矣。”）

　　帝曰：善！病之中外何如？岐伯曰：从内之外者调其内，从外之内者治其外。（各绝其源。）从内之外而盛于外者，先调其内而后治其外；从外之内而盛于内者，先治其外而后调其内。（皆谓先除其根属，后削其枝条也。）

　　中外不相及，则治主病。（……中外不相及，自各一病也。按：阴阳应象大论曰：“治病必求于本。”本者，病之所起者是也。先本后末，治病之次序，不可不知也。）

　　帝曰：论言治寒以热，治热以寒，而方士不能废绳墨而更其道也。有病热者寒之而热，有病寒者热之而寒，二者皆在，新病复起，奈何治？（按：此问治之误者，盖但知正治而不知从治者也。嗟乎！彼所谓拘绳守墨者，乃其废绳彻墨者也。）岐伯曰：诸寒之而热者取之阴，热之而寒者取之阳，所谓求其属也。（言益火之原以消阴翳，壮水之主以制阳光，故曰求其属也。夫粗工褊浅，学未精深，以热攻寒，以寒疗热，治热未已而冷疾已生，攻寒日深而热病更起，热起而中寒尚在，寒生而外热不除，欲攻寒则惧热不前，欲疗热则思寒又止，进退交战，危亟已臻，岂知脏腑之源，有寒热温凉之主哉。取心者不必齐以热，取肾者不必齐以寒，但益心之阳，寒亦通行，强肾之阴，热之犹可。观斯之故，或治热以热，治寒以寒，万举万全。呜呼！人之死者，岂非方士愚昧杀之耶。按：益火之原以消阴翳二语，治法之精义也，发前人所未发，为后学之津梁，伟哉启玄！ 豆万世宜矣。

　　张景岳曰：“诸寒之而热者，谓以苦寒治热而热反增，非火之有余，乃真阴之不足也，阴不足则阳有余而为热，故当取之于阴，谓不宜治火也，只补阴以配阳，则阴气复而热自退矣。热之而寒者，谓以辛热治寒而寒反甚，非寒之有余，乃真阳之不足也，阳不足则阴有余而为寒，故当取之于阳，谓不宜攻寒也，但补水中之火，则阳气复而寒自消也。”景岳此注最为明确，盖阴翳本于无火，故欲益火之原，所谓原者，右肾是也。阳光起于无水，故当壮水之主，所谓主者，左肾是也。或以肝为原，肺为主，误矣。）帝曰：善！服寒而反热，服热而反寒，其故何也？（按：前问治之误，此问误之所以也。）岐伯曰：治其王气，是以反也。（按：阴虚则阳王，阳虚则阴王，阳王则火盛，阴王则寒盛，是王气者内虚之偏气，外形之假象也。俗工不解其故，但见寒盛于外者，便用辛温，岂知辛温耗气，气耗而寒愈生；但见火盛于外者，单用苦寒，岂知苦寒泄阴，阴泄而火愈炽。

　　是反热反寒之故，正由专治王气于外而然也。张景岳曰：“如夏令本热而伏阴在内，故每多中寒；冬令本寒而伏阳在内，故每多内热。设不知此，而必欲用寒于夏，治火之王，用热于冬，治寒之王，则有中寒隔阳者服寒反热，中热隔阴者服热反寒矣，此皆治王之故也。春秋同。”）帝曰：不治王而然者何也？岐伯曰：悉乎哉问也！不治五味属也。夫五味入胃，各归所喜，故酸先入肝，苦先入心，甘先入脾，辛先入肺，咸先入肾，久而增气，物化之常也，气增而久，夭之由也。（按：不治王而然，谓非治寒热于外而亦反见寒热者。盖药食五味各有所属，其有所属者，以各有所喜也。如肝喜酸则酸先入肝，以至肾喜咸则咸先入肾，入之不已，久而偏矣。偏用既久，热多变寒，寒多变热，脏气偏胜，化为夭折，以此言治，皆由不知五味所属之所致，故亦欲去寒而反寒，欲去热而反热也，是误投药饵之害与误认脉证之害，厥咎均矣。旧本各归所喜攻，今详攻字之义殊不可解，当是故字之讹也，宜读连下文为是。）

　　帝曰：善！方制君臣，何谓也？岐伯曰：主病之谓君，佐君之谓臣，应臣之谓使，非上下三品之谓也。（按：张景岳曰：“主病者对证之要药也，故谓之君，君药味数少而分两重，赖之以为主也。佐君者谓之臣，味数稍多而分两稍轻，所以匡君之不逮也。应臣者谓之使，数可出入而分两更轻，所以备通行向导之使也。此则君臣佐使之义，非上下三品如下文善恶殊贯之谓。”）帝曰：三品何谓？岐伯曰：所以明善恶之殊贯也。（“前言方制，言处方之制，故有君臣佐使。此言三品，言药性善恶，故有上中下之殊。”新校正言：“神农云：上药为君，主养命以应天；中药为臣，主养性以应人；下药为佐使，主治病以应地。”窃疑此必非神农语也。夫药品虽有上中下之殊，其善其恶，总以治病而保人之性命，何乃强分若是哉，林亿、张景岳俱未之思耳。）

　　帝曰：善！病之中外何如？（按：前问病之中外，伯所答者惟标本之义，此再问者，盖欲明治法之详也。）岐伯曰：调气之方，必别阴阳，定其中外，各守其乡，内者内治，外者外治，微者调之，其次平之，盛者夺之，汗之下之，寒热温凉，衰之以属，随其攸利，（按：张景岳曰：“方，法也。阴阳之道，凡病治脉药皆有关系，故必当详别之。中外，表里也。微者调之，谓小寒之气，和之以温，小热之气，和之以凉也。其次平之，谓大寒之气，平之以热，大热之气，平之以寒也。盛者夺之，谓邪之甚者，当直攻而取之，如甚于外者汗之，甚于内者下之。凡宜寒宜热，宜温宜凉，当各求其属以衰去之，惟随其所利而已。”）谨道如法，万举万全，气血正平，长有天命。帝曰：善！（守道以行，举无不中，故能驱役草石，召遣神灵，调御阴阳，蠲除众疾，气血保平和之候，天真无耗竭之由。夫如是者，盖以舒卷在心，去留从意，故精神内守，寿命灵长。）

　　外篇　卷之六

　　气穴论

　　（气穴者，谓周身三百六十五穴，为气脉通流之处，可以按穴而针灸，故云气穴也。）

　　黄帝问曰：余闻气穴三百六十五以应一岁，未知其所，愿卒闻之。……岐伯再拜而起曰：臣请言之。背与心相控而痛，所治天突与十椎及上纪。（天突在颈结喉下四寸中决宛宛中，阴维任脉之会，低针取之，刺可入一寸，留七呼，灸三壮。今甲乙经、经脉流注孔穴图经，当脊十椎下并无穴目，恐是七椎也，此则督脉气所主之。）上纪者，胃脘也。（谓中腕也。中腕者胃募也，在上腕下一寸，居心蔽骨与齐之中，手太阳少阳足阳明三脉所生，任脉气所发也，刺可入一寸二分，若灸者可灸七壮。按：甲乙经作任脉之会。）下纪者，关元也。

　　（关元者，小肠募也，在脐下三寸，足三阴任脉之会，刺可入二寸，留七呼，灸七壮。）背胸邪系阴阳左右如此，其病前后痛涩，胸胁痛而不得息不得卧，上气短气偏痛，脉满起，斜出尻脉，络胸胁，支心贯膈，上肩加天突，斜下肩交十椎下。（按：新校正云：“详自背与心相控至此，疑是骨空论文，简脱误于此。”是也。然此篇三百六十五穴之数又缺，故仍录于此而两存之。）

　　脏俞五十穴。脏谓五脏，心肝脾肺肾，非兼四形脏也。俞谓井荥俞经合，非背俞也。然井荥俞经合者，肝之井也，大敦也；荥，行间也；俞，太冲也；经，中封也；合，曲泉也。大敦在足大趾端，去爪甲角如韭叶及三毛之中，足厥阴脉之所出也，刺三分，留十呼，灸三壮。行间在足大趾之间，脉动应手，陷者中，足厥阴脉之所流也，（新校正云：按甲乙经流作留，余所流并作留。）刺六分，留十呼，灸三壮。太冲在足大趾本节后二寸陷者中，足厥阴脉之所注也，刺三分，留十呼，灸三壮。中封在足内踝前一寸半（按甲乙经云一寸）陷者中，仰足而取之，伸足乃得之，足厥阴脉之所行也，刺四分，留七呼，灸三壮。曲泉在膝内辅骨下大筋上，小筋下，陷者中，屈膝而得之，足厥阴脉之所入也，刺六分，留十呼，灸三壮。心包之井者，中冲也；荥，劳宫也；俞，大陵也，经，间使也；合，曲泽也。中冲在手中指之端，去爪甲角如韭叶，陷者中，手心主脉之所出也，刺一分，留三呼，灸一壮。劳宫在掌中央动脉，手心主脉之所流也，刺三分，留六呼，灸二壮。大陵在掌后骨两筋间陷者中，手心主脉之所注也，刺六分，留七呼，灸三壮。间使在掌后三寸两筋间陷者中，手心主脉之所行也，刺六分，留七呼，灸七壮。曲泽在肘内廉下陷者中，屈肘而得之，手心主脉之所入也，刺三分，留七呼，灸三壮。脾之井者，隐白也；荥，大都也；俞，太白也；经，商丘也；合，阴陵泉也。隐白在足大趾端内侧，去爪甲角如韭叶，足太阴脉之所出也，刺一分，留三呼，灸三壮。大都在足大趾本节后陷者中，足太阴脉之所流也，刺三分，留七呼，灸三壮。太白在足内侧核骨下陷者中，足太阴脉之所注也，刺三分，留七呼，灸三壮。商丘在内踝下微前陷者中，足太阴脉之所行也，刺四分，留七呼，灸三壮。阴陵泉在膝下内侧辅骨下陷者中，伸足乃得之，足太阴脉之所入也，刺五分，留七呼，灸三壮。肺之井者，少商也；荥，鱼际也；俞，太渊也；经，经渠也；合，尺泽也。少商在手大指之端内侧，去爪甲角如韭叶，手太阴脉之所出也，刺一分，留一呼，灸三壮。鱼际在手大指本节后内侧散脉，手太阴脉之所流也，刺二分，留三呼，灸三壮。太渊在掌后陷者中，手太阴脉之所注也，刺二分，留二呼，灸三壮。经渠在寸口陷者中，手太阴之所行也，刺三分，留三呼，不可灸，伤人神明。尺泽在肘中约上动脉，手太阴脉之所入也，刺三分，留三呼，灸三壮。肾之井者，涌泉也；荥，然谷也；俞，太溪也；经，复溜也（按甲乙经溜作留）；合，阴谷也。涌泉在足心陷者中，屈足卷指宛宛中，足少阴脉之所出也，刺三分，留三呼，灸三壮。

　　然谷在足内踝前起大骨下陷者中，足少阴脉之所流也，刺三分，留三呼，灸三壮，刺此多见血，令人立饥欲食。太溪在足内踝后跟骨上动脉陷者中，足少阴脉之所注也，刺三分，留七呼，灸三壮。复溜在足内踝上二寸陷者中（新校正云：按刺腰痛论注云：在内踝后上五寸动脉。）足少阴脉之所行也，刺三分，留三呼，灸五壮。阴谷在膝下内辅骨之后，大筋之下，小筋之上，按之应手，屈膝而得之，足少阴脉之所入也，刺四分，灸三壮。如是五脏之俞，脏各五穴，则二十五俞，以左右脉具言之，则五十穴。腑俞七十二穴。腑谓六腑，非兼九形腑也。俞亦谓井荥俞原经合，非背俞也。肝之腑胆，胆之井者，窍阴也；荥，侠溪也；俞，临泣也；原，丘虚也；经，阳辅也；合，阳陵泉也。窍阴在足小趾次趾之端，去爪甲角如韭叶，足少阳脉之所出也，刺一分，留一呼，灸三壮。侠溪在足小趾次趾岐骨间本节前陷者中，足少阳脉之所流也，刺三分，留三呼，灸三壮。临泣在足小趾次趾本节后间陷者中，去侠溪一寸半，足少阳脉之所注也，刺三分，留五呼，灸三壮。丘虚在足外踝下如前陷者中，去临泣三寸，足少阳脉所过也，刺五分，留七呼，灸三壮。阳辅在足外踝上（甲乙经云外踝上四寸），辅骨前，绝骨之端，如前三分所，去丘虚七寸，足少阳脉之所行也，刺五分，留七呼，灸三壮。阳陵泉在膝下一寸， 外廉陷者中，足少阳脉之所入也，刺六分，留十呼，灸三壮。脾之腑胃，胃之井者，厉兑也；荥，内庭也；俞，陷谷也；原，冲阳也；经，解溪也；合，三里也。厉兑在足大趾次趾之端，去爪甲角如韭叶，足阳明脉之所出也，刺一分，留一呼，灸一壮。内庭在足大趾次趾外间陷者中，足阳明脉之所流也，刺三分，留十呼，灸三壮。陷谷在足大趾次趾外间本节后陷者中，去内庭二寸，足阳明脉之所注也，刺五分，留七呼，灸三壮。冲阳在足跗上五寸骨间动脉上，去陷谷三寸，足阳明脉之所过也，刺三分，留十呼，灸三壮。解溪在冲阳后二寸半（甲乙经作一寸半），腕上陷者中，足阳明脉之所行也，刺五分，留五呼，灸三壮。三里在膝下三寸 骨外廉两筋肉分间，足阳明脉之所入也，刺一寸，留七呼，灸三壮。肺之腑大肠，大肠之井者，商阳也；荥，二间也；俞，三间也；原，合谷也；经，阳溪也；合，曲池也。商阳在手大指次指内侧，去爪甲角如韭叶，手阳明脉之所出也，刺一分，留一呼，灸三壮。二间在手大指次指本节前内侧陷者中，手阳明脉之所流也，刺三分，留六呼，灸三壮。三间在手大指次指本节后内侧陷者中，手阳明脉之所注也，刺三分，留三呼，灸三壮。合谷在手大指次指歧骨之间，手阳明脉之所过也，刺三分，留六呼，灸三壮。阳溪在腕中上侧两筋间陷者中，手阳明脉之所行也，刺三分，留七呼，灸三壮。曲池在肘外辅屈肘两骨之中，手阳明脉之所入也，以手拱胸取之，刺五分，留七呼，灸三壮。

　　心之腑小肠，小肠之井者，少泽也；荥，前谷也；俞，后溪也；原，腕骨也；经，阳谷也；合，小海也。少泽在手小指之端，去爪甲下一分陷者中，手太阳脉之所出也，刺一分，留二呼，灸三壮。前谷在手小指外侧本节前陷者中，手太阳脉之所流也，刺一分，留三呼，灸三壮。后溪在手小指外侧本节后陷者中，手太阳脉之所注也，刺二分，留二呼，灸一壮。腕骨在手外侧腕前起骨下陷者中，手太阳脉之所过也，刺二分，留三呼，灸三壮。阳谷在手外侧腕中锐骨之下陷者中，手太阳脉之所行也，刺二分，留三呼，灸三壮。小海在肘内大骨外，去肘端五分陷者中，屈肘乃得之，手太阳脉之所入也，刺二分，留七呼，灸五壮。心包之腑三焦，三焦之井者，关冲也；荥，液门也；俞，中渚也；原，阳池也；经，支沟也；合，天井也。关冲在手小指次指之端，去爪甲角如韭叶，手少阳脉之所出也，刺一分，留三呼，灸三壮。液门在手小指次指间陷者中，手少阳脉之所流也，刺二分，留二呼，灸三壮。中渚在手小指次指本节后间陷者中，手少阳脉之所注也，刺二分，留三呼，灸三壮。阳池在手表腕上陷者中，手少阳脉之所过也，刺二分，留六呼，灸三壮。支沟在腕后三寸两骨之间陷者中，手少阳脉之所行也，刺二分，留七呼，灸三壮。天井在肘外大骨之后一寸两筋间陷者中，屈肘得之，手少阳脉之所入也，刺一寸，留七呼，灸三壮。肾之腑膀胱，膀胱之井者，至阴也；荥，通谷也；俞，束骨也；原；京骨也；经，昆仑也；合，委中也。至阴在足小趾外侧，去爪甲角如韭叶，足太阳脉之所出也，刺一分，留五呼，灸三壮。通谷在足小趾外侧本节前陷者中，足太阳脉之所流也，刺二分，留五呼，灸三壮。束骨在足小趾外侧本节后赤白肉际陷者中，足太阳脉之所注也，刺三分，留三呼，灸三壮。京骨在足外侧大骨下赤白肉际陷者中，按而得之，足太阳脉之所过也，刺三分，留七呼，灸三壮。昆仑在足外踝后跟骨上陷者中，细脉动应手，足太阳脉之所行也，刺五分，留十呼，灸三壮。委中在 中央约文中动脉（按：此穴与甲乙经及刺疟篇注、痹论注同，又骨空论云：在膝解之后，屈脚之中，背面取之。又热穴论注、刺热篇注云：在足膝后屈处。其文虽异，义则同也。）足太阳脉之所入也，刺五分，留七呼，灸三壮。如是六腑之俞，腑各六穴，则三十六俞，以左右脉具而言之，则七十二穴。

　　热俞五十九穴。水俞五十七穴。（并载水热论中。按：新校正云：“热俞又见刺热篇注。”）头上五行，行五，五五二十五穴。（亦热俞之五十九穴也。）中KT 两旁各五，凡十穴。（谓五脏之背俞也。肺俞在第三椎下两旁，心俞在第五椎下两旁，肝俞在第九椎下两旁，脾俞在第十一椎下两旁，肾俞在第十四椎下两旁。此五脏，各挟脊相去一寸半，并足太阳脉之会，刺三分，肝俞留六呼，余并七呼，灸三壮。挟脊数之，则十穴也。）

　　大椎上两旁各一，凡二穴。（按：新校正云：“大椎上旁无穴，大椎下旁穴名大杼后有，故王氏云未详。”上当作下，传写误也。）目瞳子浮白二穴。（瞳子 在目外，去 五分，手太阳手足少阳三脉之会，刺三分，灸三壮。浮白在耳后入发际一寸，足太阳少阳二脉之会，刺三分，灸三壮。左右言之，各二为四也。）两髀厌分中二穴。（谓环跳穴也，在髀枢后，足太阳少阳二脉之会，刺一寸，留二十呼，灸三壮。按：甲乙经云在髀枢中，注后当作中。灸三壮，甲乙经作五壮。）犊鼻二穴。（在膝髌下， 上，侠解大筋中，足阳明脉气所发，刺六分，灸三壮。）耳中多所闻二穴。（听宫穴也，在耳中珠子大如赤小豆，手足少阳足太阳三脉之会，刺三分，留六呼，灸三壮。）眉本二穴。（攒竹穴也，在眉头陷者中，足太阳脉气所发，刺三分，留六呼，灸三壮。）完骨二穴。（在耳后入发际四分，足太阳少阳之会，刺三分，留七呼，灸三壮。按：甲乙作刺二分，灸七壮。）项中央一穴。（风府穴也，在项上入发际一寸大筋内宛宛中，督脉阳维二经之会，疾言其肉立起，言体其肉立下，刺四分，留三呼，灸之不幸令人喑。）枕骨二穴。

　　（窍阴穴也，在完骨上枕骨下，摇动应手，足太阳少阳之会，刺三分，灸三壮。）上关二穴。（针经所谓刺之则KT 不能欠者也，在耳前上廉起骨端，开口有空，手少阳足阳明之会，刺三分，留七呼，灸三壮，刺深令人耳无所闻。）大迎二穴。（在曲颔前一寸三分，骨陷者中动脉，足阳明脉气所发，刺三分，留七呼，灸三壮。）

　　下关二穴。（针经所谓刺之则欠不能KT 者也，在上关下，耳前动脉下廉，合口有空，张口而闭，足阳明少阳二脉之会，刺三分，留七呼，灸三壮。耳中有干 之，不得灸也。）天柱二穴。（在挟项后发际大筋外廉陷者中，足太阳脉气所发，刺二分，留六呼，灸三壮。）巨虚上下廉四穴。（上廉足阳明与大肠合也，在膝犊鼻下，外廉六寸，足阳明脉气所发，刺八分，灸三壮。下廉足阳明与小肠合也，在上廉下三寸，足阳明脉气所发，刺三分，灸三壮。）曲牙二穴。（颊车穴也，在耳下曲颊端陷者中，开口有空，足阳明脉气所发，刺三分，灸三壮。）天突一穴。（见前。）天府二穴，（在腋下三寸，）臂 内廉动脉，手太阴脉气所发，禁不可灸，刺四分，留三呼。天牖二穴。（在颈筋间，缺盆上，天容后，天柱前，完骨下，发际上，手少阳脉气所发，刺一寸，留七呼，灸三壮。）扶突二穴。（在颈当曲颊下一寸，人迎后，手阳明脉气所发，仰而取之，刺四分，灸三壮。）天窗二穴。（在曲颊下扶突后，动脉应手陷者中，手太阳脉气所发，刺六分，灸三壮。）肩解二穴。

　　（谓肩井也，在肩上陷解中，缺盆上大骨前，手足少阳阳维之会，刺五分，灸三壮。）关元一穴。（释见前。）

　　委阳二穴。（三焦下辅俞也，在 中外廉两筋间，此足太阳之别络，刺七分，留五呼，灸三壮，屈身而取之。）

　　肩贞二穴。（在肩曲甲下两骨解间，肩 后陷者中，手太阳脉气所发，刺八分，灸三壮。）喑门一穴。（在项发际宛宛中，入系舌本，督脉阳维二经之会，仰头取之，刺四分，不可灸，灸之令人喑。按：气府注云：去风府一寸。）齐一穴。（齐中也，禁不可刺，刺之使人恶疡溃，矢出者死不治，若灸者可灸三壮。）

　　胸俞十二穴。（谓俞府、 中、神藏、灵墟、神封、步廊，左右则十二穴也。俞府在巨骨下，挟任脉两旁，横去任脉各二寸陷者中，下五穴递相去一寸六分陷者中，并足少阴脉气所发，仰而取之，刺四分，灸五壮。）背俞二穴。（大杼穴也，在脊第一椎下两旁，相去各一寸半陷者中，督脉别络手足太阳三脉气之会，刺三分，留七呼，灸七壮。）膺俞十二穴。（谓云门、中府、周荥、胸卿、天溪、食窦，左右则十二穴也。云门在巨骨下挟任脉旁，横去任脉各六寸陷者中，动脉应手。云门中府相去一寸，余五穴递相去一寸六分陷者中，并手太阴脉气所发。云门食窦举臂取之，余并仰而取之。云门刺七分，太深令人逆息。中府刺三分，留五呼。余刺四分，灸五壮。按：新校正云：“详王氏以此十二穴并手太阴，按甲乙经，云门乃手太阴，中府乃手足太阴之会，周荥以下乃足太阴，非十二穴并手太阴也。”）分肉二穴。（在足外踝上绝骨之端三分，筋肉分间，阳维脉气所发，刺三分，留七呼，灸三壮。按：新校正云：“甲乙经无分肉穴，详处所疑是辅阳，在足外踝上辅骨前，绝骨端，如前三分所。又刺腰痛注作绝骨之端，如后二分，刺五分，留十呼，与此注小异。”）踝上横二穴。（内踝上者，交信穴也，交信去内踝上二寸，少阴前，太阴后，筋骨间，足阴跷之 ，刺四分，留五呼，灸三壮。外踝上，附阳穴也，附阳去外踝上三寸，太阳前，少阴后，筋骨间，阳跷之 ，刺六分，留七呼，灸三壮。按：甲乙经作付阳。）阴阳跷四穴。阴跷穴在足内踝下，是谓照海，阴跷所生，刺四分，留六呼，灸三壮。阳跷穴是谓申脉，阳跷所生，在外踝下陷者中（按：刺腰痛篇与缪刺论二注并云在足外踝下五分是也），容爪甲，刺三分，留七呼，灸三壮。水俞在诸分。（分谓肉之分理间，治水取之。）热俞在气穴。（泻热则取之。）寒热俞在两骸厌中二穴。（骸厌谓膝外挟膝之骨厌中也。）大禁二十五，在天府下五寸。（谓五里穴也，所以谓之大禁者，谓其禁不可刺也。针经曰：“迎之五里，中道而上，五里而已，五注而脏之气尽矣，故五五二十五而竭其俞矣。”盖谓此也。又曰五里者，尺泽之后五里，与此文同。）凡三百六十五穴，针之所由行也。（按：新校正云：“详自脏俞五十至此，并重复，共得三百六十穴。通前天突、十椎、上纪、下纪，共三百六十五穴。除重复，实有三百一十三穴。”）

　　帝曰：余已知气穴之处，游针之居，愿闻孙络溪谷亦有所应乎？（孙络，小络也，谓络之支别者。）岐伯曰：孙络三百六十五穴会，亦以应一岁，以溢奇邪，以通荣卫，荣卫稽留，卫散荣溢，气竭血着，外为发热，内为少气，疾泻无怠，以通荣卫，见而泻之，无问所会。（荣积卫留，内外相薄者，见其血络，当即泻之，亦无问其脉之俞会。）帝曰：善！愿闻溪谷之会也。岐伯曰：肉之大会为谷，肉之小会为溪，肉分之间，溪谷之会，以行荣卫，以会大气。（按：甲乙经作以舍大气。）邪溢气壅，脉热肉败，荣卫不行，必将为脓，内销骨髓，外破大 ，（热过故致是。）留于节凑，必将为败。（若留于骨节之间，津液所凑之处，则骨节之间，髓液皆溃为脓，故必败烂筋骨而不得屈伸矣。）积寒留舍，荣卫不居，卷肉缩筋，（按：新校正云：“全元起本作寒肉缩筋。”）肋肘不得伸，内为骨痹，外为不仁，命曰不足，大寒留于溪谷也。（邪气盛甚，真气不荣，髓液内消，故为是也。不足谓阳气不足也，寒邪外薄，久积淹留，阳不外胜，内消筋髓，故曰不足，大寒留于溪谷之中也。）溪谷三百六十五穴会，亦应一岁，其小痹淫溢，循脉往来，微针所及，与法相同。（若小寒之气，流行淫溢，随脉往来，为痹病，用针调者，与常法相同尔。）孙络之脉别经者，其血盛而当泻者，亦三百六十五脉，并注于络，传注十二络脉，非独十四络脉也。（……十四络者，谓十二经络兼任脉督脉之络也。脾之大络，起自于脾，故不并言之也。）帝乃辟左右而起，再拜曰：今日发蒙解惑，藏之金匮，不敢复出，乃藏之金兰之室，署曰气穴所在。

　　（按：王本此一段在与法相同之下，孙络之脉之上，必错简也，今厘正之。）

　　外篇　卷之六

　　水热穴论

　　通篇凡四段：首段言肾属水而其病亦为水，二段言四时取四脏之穴不同，三段言泻热之穴，四段言伤寒变热。

　　篇名水热穴者，盖合第一第三两段而言，无深义也。其第二段不过因论穴而并及之，四段则又因论热而传会焉，此论洵牵合成篇者也。

　　黄帝问曰：少阴何以主肾，肾何以主水？岐伯对曰：肾者至阴也，至阴者盛水也。肺者太阴也，少阴者冬脉也，故其本在肾，其末在肺，皆积水也。（阴者谓寒也，冬月至寒，肾气合应，故云肾者至阴也。水王于冬，故云至阴者盛水也。肾少阴脉，从肾上贯肝膈，入肺中，故云其本在肾，其末在肺也。肾气上逆，则水气客于肺中，故云皆积水也。按：盛水者，水盛于冬也。水原于肾，故云本；由肾而溢于肺，故云末也。）帝曰：肾何以能聚水而生病？岐伯曰：肾者胃之关也，关门不利，故聚水而从其类也。（关者，所以司出入也。肾主下焦，膀胱为腑，主其分注，关窍二阴，故肾气化则二阴通，二阴 则胃填满，故云肾者胃之关也。关闭则水积，水积则气停，气停则水生，水生则气溢，气水同类，故云关门不利，聚水而从其类也。灵枢经曰：“下焦溢为水。”此之谓也。按：经言胃以肾为关，谓肾主下焦，司决渎之职，其气下行，而上可无壅滞之患，注意是也。

　　然肾主化气，而命门之火，实生脾胃土，肾足则气通，肾虚则气 。胃以肾为通塞者，实以肾为胃之本原，不可不知也。）上下溢于皮肤，故为 肿。 肿者，聚水而生病也。（按：上下谓周身，注仍作肾肺说，误矣。 音附。）帝曰：诸水皆生于肾乎？岐伯曰：肾者，牝藏也。

　　牝，阴也。地气上者，属于肾而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传为 肿，本之于肾，名曰风水。所谓玄府者，汗空也。（勇而劳甚，谓力房也。劳勇汗出则玄府开，汗出逢风则玄府复闭，闭则余汗未出，内伏皮肤，传化为水，从风而水，故名风水。按：勇，有力也。劳甚谓恃其有力而入房，或远行动作也。单指力房，偏矣。）

　　帝曰：水俞五十七处者，是何主也？岐伯曰：肾俞五十七穴，积阴之所聚也，水所从出入也。（按：肾主水，故以肾俞为水俞。肾居于内，俞应于外，肾病有所积聚，于是水从俞而出入矣。）尻上五行，行五者，此肾俞。

　　（背部之俞凡有五行，当其中者督脉气所发，次两旁四行皆足太阳脉气也。）故水病下为 肿大腹，上为喘呼不得卧者，标本俱病。故肺为喘呼，肾为水肿，肺为逆不得卧。（……水下居于肾，则腹至足而 肿；上入于肺，则喘息贲急而大呼也。标本者，肺为标，肾为本也。按：惟肺主喘呼，卧则气愈逆故也。）伏兔上各二行，行五者，此肾之街也。（街谓道也。腹部正俞凡五行，挟齐两旁则肾脏足少阴脉及冲脉气所发，次两旁则胃府足阳明脉气所发，此四行穴。则伏兔之上也。）三阴之所交结于脚也，踝上各一行，行六者，此肾脉之下行也，名曰太冲。凡五十七穴者，皆脏之阴络，水之所客也。（经所谓五十七者，然尻上五行行五，则背脊当中行，督脉气所发者，脊中、悬枢、命门、腰俞、长强，当其处也。次挟督脉两旁，足太阳脉所发者，有大肠俞、小肠俞、膀胱俞、中KT 内俞、白环俞，当其处也。又次外挟两旁，足太阳脉气所发者，有胃仓、肓门、志室、胞肓、秩边，当其处也。伏兔上各二行行五者，腹部正俞挟中行任脉两旁，冲脉足少阴之会者，有中注、四满、气穴、大赫、横骨，当其处也。次挟冲脉足少阴两旁，足阳明脉气所发者，有外陵、大巨、水道、归来、气街，当其处也。踝上各一行行六者，足内踝之上有足少阴阴跷脉并循 上行，足少阴脉有太冲、复溜、阴谷三穴，阴跷脉有照海、交信、筑宾三穴，阴跷既足少阴脉之别，亦可通而主之。兼此数之，犹少一穴。按：新校正云：“详王氏云少一穴，按气府论注十二椎节下有阳关一穴，若通数阳关则不少矣。”本篇穴道针数灸壮已详气穴论注中，兹故不录，但撮其穴名录之而已。）帝曰：春取络脉分肉何也？岐伯曰：春者木始治，肝气始生，肝气急，其风疾，经脉常深，其气少，不能深入，故取络脉分肉间。（按：络脉分肉，居毫腠之内，在经脉之外，以肝木急疾而主风，所行止及浮浅，故针灸者亦不宜深也。）帝曰：夏取盛经分腠何也？岐伯曰：夏者火始治，心气始长，脉瘦气弱，阳气流溢，热熏分腠，内至于经，故取盛经分腠，绝肤而病去者，邪居浅也。所谓盛经者，阳脉也。（按：夏热气浮，邪居阳分，用针不必太深，绝肤谓但绝其皮肤而病邪已去也。王本留溢，若留则不能溢矣。新校正云一本作流溢，是也，从之。）帝曰：秋取经俞何也？岐伯曰：秋者金始治，肺将收杀，金将胜火，阳气在合，阴气初胜，湿气及体，（按：肺令主收，其气肃杀，暑退凉生，火气衰而金王，金王则寡所畏而胜火矣。秋凉为寒之渐，故云阴气初胜。秋繁雾露，故云湿气及体也。）阴气未盛，未能深入，故取俞以泻阴邪，取合以虚阳邪，阳气始衰，故取于合。（按：肺以太渊为俞，以尺泽为合。新校正云：“皇甫士安云：是谓始秋之治变。”）帝曰：冬取井荥何也？岐伯曰：冬者水始治，肾方闭，阳气衰少，阴气坚盛，巨阳伏沉，阳脉乃去，（按：方闭谓初冬也，阳衰阴盛，冬至之后，一阳始生。去，沉伏不见也。）故取井以下阴逆，取荥以实阳气，（按：冬阴寒逆，抑之使下，冬阳气微，实之为贵。甲乙千金，实作通，非也。元起作遗，尤非。）故曰：冬取井荥，春不鼽衄。

　　此之谓也。（按：井者脉之所出，荥者脉之所流，俞者脉之所注，经者脉之所行，合者脉之所入也。今言冬取井荥以下阴逆实阳气，是井荥又能抑阴而助阳也。秋取经俞以泻阴虚阳，夏取盛经以去浅邪，是经俞又以泻邪为用也。）

　　帝曰：夫子言治热病五十九俞，余论其意，未能领别其处，愿闻其处，因闻其意。岐伯曰：头上五行行五者，以越诸阳之热逆也。（头上五行，当中行谓上星、囟会、前顶、百会，后顶次两旁谓五处、承光、通天、络却、玉枕，又次两旁谓临泣、目窗、正营、承灵、脑空也。按：头为诸阳之首，诸阳有热则必逆上于头，火性炎上，各从其类故也。越者发也，谓发越其阳经之火也。）大杼、膺俞、缺盆、背俞，此八者以泻胸中之热也。

　　（大杼在项第一椎下两旁，相去各一寸半陷者中，督脉别络、手、足太阳三脉气之会。膺俞者膺中之俞也，正名中府，在胸中行两旁，相去六寸，云门下一寸，乳上三肋间动脉应手陷者中，仰而取之，手足太阴脉之会。缺盆在肩上横骨陷者中，手阳明脉气所发。背俞即风门热府俞也，在第二椎下两旁各一寸半，督脉足太阳之会。
  </div>
  <div class="pagination">
   <a href="素问经注节解_page30.html">
    上一页
   </a>
   <span>
    ...
   </span>
   <a href="素问经注节解_page26.html">
    26
   </a>
   <a href="素问经注节解_page27.html">
    27
   </a>
   <a href="素问经注节解_page28.html">
    28
   </a>
   <a href="素问经注节解_page29.html">
    29
   </a>
   <a href="素问经注节解_page30.html">
    30
   </a>
   <span class="current-page">
    31
   </span>
   <a href="素问经注节解_page32.html">
    32
   </a>
   <a href="素问经注节解_page33.html">
    33
   </a>
   <a href="素问经注节解_page34.html">
    34
   </a>
   <a href="素问经注节解_page35.html">
    35
   </a>
   <a href="素问经注节解_page36.html">
    36
   </a>
   <span>
    ...
   </span>
   <a href="素问经注节解_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
