<!DOCTYPE html>
<html>
<head>
    <meta charset="UTF-8">
    <title>摄生总要 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>摄生总要 - 第 1 页/共 18 页</h1>
    <div class="content">

　　《摄生总要》 [明] 洪基　著

　　石渠阁精订摄生秘剖卷一

　　天王补心丹

　　治心血不足，神志不宁，津液枯竭，健忘怔忡，大便不利，口舌生疮等证。人参去芦　丹参微炒　玄参微炒　白茯苓去皮　五味子洗　远志去木炒　桔梗各五钱　当归身酒洗　天门冬去心　麦门冬去心　柏子仁炒　酸枣仁炒，各二两　生地黄酒洗，四两　辰砂五钱为衣上为末，炼蜜丸如梧桐子大，空心白滚汤下三钱，或圆眼汤俱佳。忌胡荽、大蒜、萝卜、鱼腥、烧酒。心者，神明之官也。忧愁思虑则伤心。神明受伤，则主不明而十二官危，故健忘怔忡。心主血，血燥则津枯，故大便不利。舌为心之外候，心火炎上，故口舌生疮。是丸以生地为君者，取其下入足少阴以滋水主，水盛可以伏火。况地黄为血分要药，又能入手少阴也。枣仁、远志　柏仁养心神者也。当归、丹参、玄参生心血者也。二冬助其津液，五味收其耗散，参苓补其气虚，以桔梗为使者，欲载诸药入心，不使之速下也《颐生微论》。

　　人参固本丸　

　　治肾虚肺热，喘促发渴等证。人参去芦，二两　天门冬去心，槌薄，曝干或焙干　麦门冬去心，槌薄，曝干或焙干　生地黄酒洗，槌薄，曝干或焙干　熟地黄忌，杵膏，各四两上为末，炼蜜丸如梧桐子大，空心白滚汤下三钱。忌萝卜、鱼腥。天一生水，故肾为万物之原，人身之本也。自戕其原，则本不固而劳热作矣。热则火来乘金而喘嗽生焉。故取生熟地黄，味之厚者，以补肾凉肾为君，精不足者补之以味也。取天麦门冬，气之精者，以平肺保肺为臣，虚则补其母也。以人参补气为左。《内经》所谓无阳则阴无以生，亦取化源之法也。倘肺热伤肺之说横于胸中，畏参不用，则独阴不长，将坐而待毙耶《颐生微论》。

　　补天大造丸

　　治男女天癸虚损。黄柏盐水炒　败龟板酥酒炙，各四两　杜仲姜汁炒断丝　牛膝　陈皮各二两　夏加五味子炒一两　冬加干姜五钱共末　紫河车一具，用河水浸洗，以银簪挑去血丝，洗极净后，以酒再洗，蒸烂捣丸炼蜜为丸，如梧桐子大，空心以温酒送下三钱。天癸者，男之精，女之血。先天得之以成形，后天得之以有生者也，故曰天癸。用黄柏、龟板、杜仲　牛膝，皆濡润味厚物也。使其降而补阴。复用陈皮，假以疏滞。夏加五味者，扶其不胜之金也。冬加干姜者，壮其无光之火也。《经》曰：无伐天和。此之谓也。紫河车者，人胞也。亦精血之所融结，乃无极之盛，未生之天也。已生之后，天癸虚损，补以草木之药，非其类也，卒难实效。人胞，名曰混沌皮，则亦天耳，以先天之天，补后天之天，所谓补以类也，故曰补天《医方考》。

　　斑龙丸　

　　治诸虚百损，髓竭精枯，殊有奇效。鹿茸酒炙　鹿角胶炒成珠　鹿角霜　阳起石煅红酒淬　肉苁蓉酒浸去黑皮　酸枣仁炒　柏子仁炒　黄芪酒炙，各一两　当归酒炒　黑附子炮　熟地黄杵膏，各八钱　辰砂五钱上为细末，酒糊丸如梧桐子大，每服三钱，空心酒送下。《微论》曰：肾气虚则督脉伤而精竭，鹿性热而淫，得天地之阳气最全，故以鼻向尾能通督脉，足于精者也。茸胶霜三物同用，盖以阳气在头，取其全耳。阳起、苁蓉、附子，取其直入少阴。枣仁、柏子、辰砂皆安神之仙品。《经》曰：神足则气旺，气旺则神生也。黄芪、当归和上下之气血。酒糊为丸，通表里之隧道，且助添药势，令诸品无微不达。命曰斑龙者，龙配东方，属木，为阳，且取其雄矫。此丸为健阳而设，因以名之。故昔人有歌曰：尾闾不禁沧海竭，九转灵丹都谩说，惟有斑龙顶上珠，能补玉堂阙下穴。但真阴下损，亢阳上乘者不宜，轻投反济其火。

　　六味地黄丸

　　治肾经不足，发热作渴，小便淋秘，气壅痰嗽，头目晕眩，眼花耳聋，咽燥舌痛，齿牙不固，腰膝酸软，自汗盗汗，诸血失音，水泛为痰，血虚损燥，下部疮疡，足跟作痛等证，补益之功不能尽述。熟地黄八两，忌杵膏　山茱萸酒润去核　干山药炒，各四两　牡丹皮酒洗微炒　白茯苓去皮乳制　泽泻去毛酒浸，焙，各三两上为末，炼蜜丸如梧桐子大，空心淡盐水下三钱，忌萝卜。肾者，水脏也。水衰则龙雷之火无畏而亢上。故王启玄曰：壮水之主，以制阳光。即《经》所谓求其属而衰之也。地黄味厚，为阴中之阴，专主补肾填精，故以为君。山茱萸酸味归肝，乙癸同治之义。且肾主闭藏而酸敛之，性正与之宜也。山药味甘归脾，安水之泛，故用二味为臣。丹皮亦入肝，其用主宣通，所以佐茱萸之涩也。茯苓亦入脾，其用主通利，所以佐山药之滞也。且色白属金能培肺，又有虚则补母之义。至于泽泻，有三功焉。一曰利小便以清相火；二曰行地黄之滞，引诸药速达肾经；三曰有补有泻。诸药无喜攻增气之虞，故用以为使。此丸为益肾之圣药，而昧者薄其功缓。盖药者有四失也。一则地黄非怀庆则力浅；一则地黄非自制则不熟，且有犯之弊；一则疑地黄之滞而减之，则君主弱；一则恶泽泻之渗而减之，则使者微蹈。是四失而顾咎药之无功，毋乃愚乎？

　　七味地黄丸　

　　治肾水不足，虚火上炎，发热作渴，口舌生疮，或牙龈溃烂，咽喉作痛，或形体憔悴，寝汗发热，五脏齐损，火拒上焦等证。熟地黄八两，忌杵膏　山茱萸酒润，去核　干山药炒，各四两　牡丹皮酒洗微妙　白茯苓去皮乳制　泽泻去毛酒浸，焙，各三两　肉桂去皮忌火，一两上为末，炼蜜为丸，如梧桐子大，空心淡盐汤送下三钱，忌萝卜。肾水不足，虚阳僭上，必用此丸，引火归原。夫在君火，可以湿伏，可以直折。在相火，惟当从其性而伏之。肉桂性热，与火同性，杂在下焦壮水药中，能引无根虚火，降而归经。此方以类聚之义也。且肉桂之质，在中半以下，故其性专走肾经下部，此本乎地者亲下之义也。又况相火寄于甲乙之间，肝胆木旺则巽风动，而烈火焰明。古人谓此方不可泻，泻肝即所以泻肾。《本草》曰：木得桂而枯，乃伐肝之要药也。《经》曰：热因热用，从治之妙法，正与从其性而伏之义相合。或者畏其热而遗之。宣达造化升降之微乎。黄柏、知母治相火，仅可施于壮实者暂用之。若虚火而误用之，则肾因泻而愈虚，愈虚而虚火愈炽矣。《素问》气增而胜及久，用寒凉反从火化之说，独不闻乎？

　　八味地黄丸　

　　治命门火衰，不能生土，以致脾胃虚寒，饮食少思，大便不实，脐腹疼痛，夜多漩溺，或阴格阳，内真寒而外假热等证。熟地黄八两，忌，杵膏　山茱萸酒润，去核　干山药炒，各四两　牡丹皮酒洗微炒　白茯苓去皮，乳制　泽泻去毛酒浸，焙，各三两　肉桂去皮，忌火，一两　熟附子如法详制，一两上为末，炼蜜丸如梧桐子大，空心淡盐汤送下三钱，忌萝卜。肾有两枚，皆属于水，虽有左右之分，初无水火之别。考之《内经》昭然可晓。《仙经》曰：两个一般无二样，中间一点是真精。又曰：两肾中间一点明，夫真精也，明也。即命门相火也。命门乃穴名，而其穴在两肾中间。盖一阳生于二阴之间，所以成乎坎，而象天之北也。《经》曰：少火生气。人无此火，生化之原或几乎息矣。是丸也，肉桂、附子味厚而辛热，味厚则能入阴，辛热则能益火，故能入少阴而益命门之火。地黄、山茱萸味厚而质润，味厚则能养阴，质润则能壮水。故能滋少阴而壮坎中之水。火欲实则泽泻、丹皮之咸酸可以引而泻之。水欲实则山药、茯苓之甘淡可以渗而制之。水火得其养则肾复其天矣。王太仆曰：益火之源，以消阴翳。八味丸是也。

　　金匮肾气丸　治脾肾大虚，腰重脚重，小便不利，肚腹肿胀，四肢浮肿，喘急痰盛，已成蛊症，其效如神。熟地黄四两，忌杵膏　白茯苓去皮乳制，三两　山茱萸酒润，去核　干山药微炒　牡丹皮酒洗，微炒　泽泻去毛，酒浸，焙干　车前子微炒　川牛膝酒洗培干　肉桂去皮忌火，各一两　附子如法制熟，五钱上为末，炼蜜丸如梧桐子大，空心白滚汤送下三钱。忌萝卜。先哲谓土为万物之母，水为万物之源，身中所最重者。脾虚则土不能制水，肾虚则水不能安位。故逆行而泛滥于皮肤之间，因而攻逐虚虚之祸，殆不可言。八味丸脾肾要药，佐以车前，泄太阴之水，牛膝开少阴之窍。故服之其小便如泉，而取可遄已，又无损于真元之气也。

　　滋阴大补丸

　　治阴阳两虚，平补之剂。熟地黄一两　川牛膝　山药各一两五钱　山茱萸去核　杜仲姜汁炒去丝　白茯苓　巴戟天去心　五味子炒　小茴香炒　肉苁蓉　远志去心各一两　石菖蒲　枸杞子各五钱，俱制为末红枣肉为丸，如梧桐子大，空心白滚汤送下三钱。地黄、牛膝、杜仲、山萸、五味、枸杞滋阴药也。巴戟、苁蓉、茴香、远志、菖蒲、山药、茯苓、红枣养阳药也。滋阴者润而不寒，养阳者温而不热，丹溪立方之稳大都如此。中年之人服之殊当。

　　虎潜丸　

　　治肾阴不足，筋骨痿软，不能步履。黄柏盐酒炒　知母盐酒炒　熟地黄杵，各一两　锁阳　当归各一两五钱　陈皮去白　白芍药酒炒　牛膝各一两　虎胫骨一两，酥炙透　败龟板四两，酥炙透上为末，煮羯羊肉，捣为丸如梧桐子大，淡盐汤送下三钱，或温酒亦可。人之一身，阴气在下，阴不足则肾虚。肾主骨，故限于步履。龟属北方，得天地之阴气最厚，故用以为君。虎属西方，得天地之阴气最强，故用以为臣。独取胫骨，从类之义也。用此二物者，古人所谓草木之药，性偏难效；气血之属，异类有情也。黄柏、知母所以去骨中之热，地黄、归芍所以滋下部之阴。阴虚则阳气泄越而上，故加锁阳以禁其上行，加陈皮以导其下行。精不足者补之以味，故用羊肉为丸。命曰虎潜者，虎，阴也；潜，藏也。欲其封闭气血，而退藏于密也。

　　鱼鳔丸　

　　固精明目种子神方。明净鱼鳔一斤，分四分，用牡蛎粉、蛤粉、陈壁土、麦麸各拌炒成珠　鹿角胶　鹿角霜各四两　人参去芦　天门冬去心　麦门冬去心　当归酒洗　泽泻去毛　山茱萸去核　石菖蒲去毛　莲须　赤石脂　五味子去梗　复盆子去萼　白茯苓　车前子　白术土炒　广木香不见火　柏子仁白净者　酸枣仁各一两　山药姜汁炒　金钗石斛　川巴戟去心　川牛膝去芦酒洗　川椒去目与梗及闭口者，微炒去汁　生地黄　熟地黄　地骨皮去木与土　杜仲炒断丝　远志去土与芦，甘草汤泡去心　肉苁蓉酒洗去心膜，晒干　枸杞子酒蒸　菟丝子洗去土，用酒拌蒸捣饼晒干，各一两　沙苑蒺藜水洗净，酒煮烂，焙干四两上为末，蜜丸如梧桐子大，每服三钱，空心白滚汤送下，或好酒下亦佳。目匪明则无以作哲，嗣不续则无以衍宗，故君子咸重之。然精不足即目蒙，精不足即嗣乏。二者皆宜实其精。世人益精，专于补肾，此求其末也。《经》曰：肾者主水，受五脏六腑之精而藏之。观睹此言，则肾主藏精耳，而生精之原，固本于五脏六腑也。是丸也，人参、天冬、麦冬、五味用之补肺；菖薄、柏仁、枣仁、当归、远志用之养心；白术、茯苓、山药、石斛用之养脾；山萸、熟地、复盆、杜仲、牛膝、巴戟、苁蓉、枸杞、菟丝、蒺藜用之补肝肾。所以然者，肝肾同一治也。乃车前、泽泻利其灼阴之邪。生地、骨皮平其五脏之火。石脂温涩，补髓固精。木香之窜，所以利六腑。川椒之辛，所以散湿痹。角胶、鱼膘血气之属，用之所以生精。角霜、莲须收涩之品，用之所以固脱。此则兼五脏六腑而调之。五脏之精实，六腑之气和。夫然后目可以明，子可以种，而阳可健矣。非达《内经》之旨者，不能识此。此丸种子极易，世相传为周王百子丹云。

　　扶桑至宝丹　

　　此丹久服不已，自济上寿，起羸，济危弱，驻容颜，发白返黑，却病延年，补髓添精，功效最神。嫩桑叶须择家圈者，不拘多少，洗以长流水，摘去其蒂，曝于日中，以干为末，净一斤　巨胜子即黑芝麻，此品引经之药，浮四两　白蜜一斤上将麻用阴阳水煎浓汁二碗，去麻存汁，和蜜炼至滴水成珠，将药末捣和为丸，如梧桐子大。每服百丸。早盐汤晚酒下。此丹乃□毅皇帝时，袁郡介溪八十八翁传自胡僧。胡僧称宋元以前人也。有翁诚意待之。僧曰：予曩在五台跌坐，有黄冠授予一服食方。予得而餐之，不知其身之轻于鸿毛。今不可记年矣。举以告翁。乃口诵其诀。曰：蚕食吐丝成锦绣，人食生蜡延年除咎。复歌曰：拂桑拂桑高拂云，海东日出气氤氲，沧海变田几亿载，此树移根今尚存，结子如丹忽如漆，绿叶英英翠可扪，真人采窃天地气，留与红霞共吐吞，濯磨入鼎即灵药，芝米区区未可群，餐松有人已仙去，我今朝夕从此君，叶兮叶兮愿玉汝，缘阴里面有桃津。授讫遂长往。不可物色之，无他奇，翁不复措意。厥后病剧罔效，乃忆胡僧所传，采取修治，一惟其方，服之病霍已，而肌粟遍体生，生而复平，平若换皮骨焉。始知神僧弗欺，久服不已，年至耄耋，而耳目聪明如至，翁曰：不妄以皮相胡僧也。今以蒲柳之姿得享松柏之算，敢忘胡僧方哉。因广其传留矣。知音同登寿域，幸勿以予向之，疑胡僧者疑予也。愚谓嫩桑之叶，性本平和，不冷不热，此仙家服食上品，举世鲜知，愚特表而出之。

　　孔圣枕中丹

　　治学问易志，此丸服之令人聪明。败龟板醋炙　龙骨研为末，入鸡腹中，煮二宿　远志去心苗　菖蒲九节者，去毛，切片，各等分《方考》曰：凡人多识不忘者，心血足而无所蔽也，若心血不足，邪气蔽之，则伤其虚灵之体，而学问易忘矣。龟，介虫之灵物也；龙，鳞虫之灵物也。用龟用龙骨者，假二物之灵，养此心之灵。欲其同气相求云尔，远志辛温味厚，辛温可使入心，味厚可使养阴，菖蒲味辛气清，味辛则利窍，气清则通神，学问宁复易志耶。是方也，出于孙真人《千金方》，其来必有所自，但曰孔圣枕中方，则未敢是非也。

　　耘苗丹

　　三品，一曰上丹，二曰中丹，三曰小丹，以应天地人。上丹不犯金石桂附五味子半斤　百部酒浸焙　玉女菟丝子，酒浸焙　肉苁蓉酒浸焙　思仙木杜仲炒　不凋草巴戟去心　细草远志去心　仙人杖枸杞子　防风　白茯苓　思益蛇床子　柏子仁另研　干薯蓣已上十三味，各二两上末之，蜜煮，面糊为丸，如梧桐子大。空心酒下二三十粒。不饮者盐汤下。春干枣汤下，夏五味子加四两，通称十二两。四季苁蓉加六两，通称半斤。各十八日四立之前也。秋仙人杖加六两。冬细草加六两。戊寅、戊申相火司天，中见火远，合后兼饵养肺乎热药。中丹用桂附而无金石黄芪白水者半禀阴也，陇西者半禀阳也　白芍药　当归各四两　黑附子大者炮去皮脐　黄米各一两，与黑附子同为末，生姜汁和　蜀椒各一两，出汗　茯苓二两　人参二两　桂去皮，辛者二两上末之，粟米粥和剂为丸，如梧桐子大，食前酒下二三十粒。小丹有乳石以扶衰续老，气完者去乳石　生地黄　肉苁蓉　菟丝子酒浸一宿杵　五味子各五两　柏子仁另研　石斛　巴戟去心　天门冬　蛇床子炒　复盆子各三两　续断　泽泻　人参　干薯蓣　远志去心　菖蒲　桂去皮　山茱萸去核　白茯苓　杜仲锉炒，各二两　天雄炮去皮脐，一两　成炼钟乳粉扶衰，三两，续老，二两，服一两，完者去上末之，蜜为丸如梧桐子大，空心酒服十粒或八粒，去乳粉者十五二十粒，忌五辛生葱、芜荑、鲤。虚人多记去乳粉，倍地黄。虚人多忘倍远志、茯苓。神虚人吸吸倍复盆子。欲光泽倍柏子仁，风虚倍天雄，虚寒倍桂，小便赤浊三倍茯苓，一倍泽泻，呕逆倍人参。启玄子曰：南阳真人张仲景戒人妄服燥烈之药，谓药势偏有所助，胜克流变则百病生焉。余师玄珠先生秘授保神守中，和畅荣卫药三方。命曰耘苗丹者，欲以彰微妙之旨。谓人若妄服燥烈药，乃闵苗之不长而揠之者也。人年高或少而禀气受血不强。舍此三药而服尝者，是不耘苗者也。余按玄珠君耘苗丹，品具五味，妙应三才，真徂隰徂畛，绵绵其者也。其功用讵出南阳真人不哉？但恐传之不广，乃命剞劂与世共之也。

　　石渠阁精订摄生秘剖卷二

　　参苓白术散　

　　治脾胃虚弱，不思饮食。人参　白茯苓去皮　白术土炒　砂仁微炒　甘草炙　山药炒　桔梗焙　薏苡仁炒　扁豆炒　莲肉去心上等分为末，不拘时，白滚汤调下二三钱。忌生冷面食鱼腥。脾胃者土也。土为万物之母，诸脏腑百骸受气于脾胃而后能强。若脾胃一亏则众体皆无以受气，日见羸弱矣，故治杂症者，宜以脾胃为主。然脾胃喜甘而恶苦，喜香而恶秽，喜燥而恶湿，喜利而恶滞。是散也，人参、扁豆、甘草之甘者也；白术、茯苓、山药、莲肉、薏苡仁，甘而微燥者也。砂仁辛香而燥，可以开胃醒脾，桔梗甘而微苦，甘则性缓，故为诸药之舟楫；苦则喜降，则能通天气于地道矣。

　　健脾养胃丸　

　　治脾胃虚弱，男女老少皆宜常服。人参五钱　白术土炒　白茯苓　广陈皮　当归酒洗　白芍药炒　麦芽炒，各一两　木香五钱　半夏曲一两　山药二两　枳实五钱上为末，陈米糊为丸，如椒目大，每服三钱，食后白滚汤送下。脾胃属土，故土为万物之母。母旺则众体皆强；母伤则众体皆病。此东垣谆谆以脾胃为言也。是丸也，人参、白术以益其气，当归、白芍以滋其血，木香、陈皮以利其滞，麦芽、枳实以消其积，半苓山药以燥其湿。湿者燥之，积者消之，滞者利之。血主濡之，气主煦之，则不刚不柔，无过不及之患，脾胃既得其养，又安有不强健者哉？

　　调中平胃丸　

　　治脾胃虚弱，中气不调。人参三钱　黄芪蜜炙　陈皮各二两　甘草蜜炙　苍术泔浸炒　厚朴姜汁炒　木香各一两上为末，陈米糊为丸，如椒目大，食后白滚汤下三钱，或二钱。人参、黄芪、甘草甘温之品也。甘者中之味，湿者中之气，气味皆中，故能调补中气，而苍术、厚朴之苦辛，皆平胃中敦阜之气，陈皮、木香之辛香，能去胃中陈腐之气。夫敦阜之气平，陈腐之气去，宁有不调之中乎？

　　保和丸

　　治饮食内伤，令人恶食者，此丸主之。山楂肉二两　神曲炒　半夏姜汁制炒　茯苓各一两　萝卜子微炒　陈皮　连翘各五钱上为末，水跌丸如椒目大，食后白汤下三钱。伤于饮食，故令恶食，诸方以厉药攻之，是伤而复伤也。此药味平良补剂之例也，故曰保和。山楂甘而酸，酸性甘故能去肥甘之积。神曲甘而腐，腐胜焦故能化炮炙之腻。萝卜子辛而苦，苦下气故能化面物之滞。陈皮辛而香，香胜腐故能消陈腐之气。连翘辛而苦，苦泻火故能去积滞之热。半夏辛而燥，燥胜湿故能消水谷之气，茯苓甘而淡，淡能渗故能利湿伤之滞。如此，则脾胃之气复其和矣。

　　枳术丸

　　治痞消食，强胃健脾。白术土炒，一斤　枳实去穰，麸炒，八两上为细末，荷叶麸陈米饭为丸，如椒目大，白滚汤送下。东垣曰：白术苦甘温，其苦味除胃中之湿热，其甘温补脾家之元气，多于枳实一倍。枳实味苦温，泄心下痞闷，消胃中所伤。此药下胃，所伤不能即去，须一二时许，食乃消化。先补虚而后化所伤，则不峻厉矣。荷叶状如仰盂，于卦为震。人感之生足少阳甲胆也。饮食入胃，营气上行，即甲胆之气也。荷叶空清而象风木，此气所感而胃气有不上升者乎？更以煨饭和药，与白术协力，滋养谷气而补脾胃，其利大矣。若用厉药下之，传变诸证，不可胜数《颐生微论》。

　　香砂枳术丸　

　　破滞气，消饮食，开胃强脾。白术一斤，土炒　枳实六两　木香一两，忌火　砂仁一两上为末，荷叶煨陈米饭为丸，如椒目大，白滚汤送下三钱。枳术丸止主饮食自伤。郁则气阻，不能上行；怒则气鼓，因而逆上，必赖木香、砂仁苦以下气，温以和气，所以佐枳术二味之不及，平肺肝两脏之有余。芳香之气脾之所喜。《经》曰：塞者通之。此丸是已《颐生微论》。

　　橘半枳术丸　

　　健脾消痞利膈。白术一斤，土炒　枳实八两，去穰麸炒　橘皮四两　半夏二两，汁炒上为末，荷叶包陈米饭，煨干为末糊丸，如椒目大，白滚汤下三钱，或二钱。此丸用白术以辅脾，枳实以消痞，烧饭取其香，以益胃，荷叶取其仰以象震。象震者，欲其升甲胆之少阳也。此易老一时之方，李东垣末年之悟。孰谓立方之旨易阐哉。加橘皮、半夏利其膈也。如此则清者升，浊者降，塞者通，滞者利，而脾胃复其常矣《医方考》。

　　越鞠丸　

　　总治六郁，胸膈痞闷，吞酸呕吐，饮食不化。香附炒　栀子姜汁炒黑　苍术米泔浸炒　神曲炒　川芎炒，各等分上为末，神曲打糊为丸，如椒目大，空心白滚汤下二钱，或三钱。血郁，红花汤下；湿郁，白芷汤下；热郁，灯心汤下；食郁，山楂汤下；痰郁，生姜汤下；气郁，木香汤下。夫人之有郁气，犹天地之闭塞成冬也。不有以开之，则发育之令息矣。人身中岂可一日见此象乎？丹溪以香附主气，山栀主热，苍术主湿与痰，神曲主食，川芎主血，诚诸郁之总司也。《经》曰：木郁达之，火郁发之，土郁夺之，金郁泄之，水郁折之。治各异法，讵可执一途而取哉？

　　牛黄丸　

　　治男妇诸风，缓纵不遂，语言蹇涩，痰涎壅盛，卒然晕倒，口眼相引，手足挛搐，脊背强直，口吐涎沫，或心悸怔忡，健忘癫狂，病，言语错乱，神不守舍，或歌、或哭、或痴、或呆，如见神鬼，或惊悸恐怖，心神恍惚，梦寐不安，或积热吐血，骨蒸劳病，及小儿五天吊，急慢惊风，潮热发搐，头目仰视，或痘疹郁结不出，发而为惊等证。当归一两五钱　川芎一两三钱　白芍二两五钱　人参二两三钱　白术一两五钱　茯苓一两六钱　甘草五钱，蜜炙　山药七两　神曲二两五钱　桔梗一两三钱　干姜炮，七钱半　肉桂一两八钱　麦冬一两五钱　黄芩一两五钱　防风一两五钱　柴胡一两二钱　杏仁去皮尖，麸炒黄，一两二钱五分　大豆黄卷一两七钱五分　白蔹七钱五分　蒲黄炒，一钱五分　阿胶炒，一两七钱　犀角一两，为末　羚羊角一两，为末　牛黄一两一钱　麝香一两　冰片一两　雄黄水飞，八钱　大枣一百枚，蒸烂上除大枣、杏仁、犀角、羚角及雄黄、牛黄、麝香、冰片四味为末，入余药和匀，炼蜜与枣膏为丸。每两作十丸，其用金箔一千二百四十片为衣，用蜡包封收贮。每用一丸，或半丸，白滚汤化下，或姜汤、薄荷汤俱可。婴儿一丸，分作四服。斯丸乃祛风化痰，理气调血之药。审有是症而用之，其功效如影响也。若脾肺气虚而痰涎壅盛，肝脾血虚而惊搐，必当以固木为主，不可泛用。恐虚其虚，而益其患也。治者慎之慎之。

　　九制莶丸　

</div>
    <div class="pagination">
<span class="current-page">1</span><a href="摄生总要_page2.html">2</a><a href="摄生总要_page3.html">3</a><a href="摄生总要_page4.html">4</a><a href="摄生总要_page5.html">5</a><a href="摄生总要_page6.html">6</a><span>...</span><a href="摄生总要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
