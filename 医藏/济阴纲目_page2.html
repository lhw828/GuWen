<!DOCTYPE html>
<html>
<head>
    <meta charset="UTF-8">
    <title>济阴纲目 - 第 2 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 2 页/共 113 页</h1>
    <div class="content">　　[卷之一　调经门] 论经不调由风邪客于胞中

　　陈氏

　　曰：妇人月水不调，由风邪乘虚客于胞中，而伤冲任之脉，损手太阳少阴之经。盖冲任之脉，皆起于胞中，为经络之海，与手太阳小肠、手少阴心经为表里，上为乳汁，下为月水。然月水乃经络之余，苟能调摄得宜，则经应以时矣。（《千金》云妇人经行如斯，亦有为风所客者，可不知谨与。

　　经云：二阳之病发心脾，男子少精，女子不月。此则又兼小肠而言，然小肠不过与心相合，岂可混解，故当以《素问》为是）

　　[卷之一　调经门] 论三月一来为居经

　　脉经

　　云：师曰：脉微血气俱虚，年少者亡血也，乳子下利为可；否者，此为居经（此言脉微气血两虚之居经），三月一来。曰：寸口脉微而涩，微则卫气不足，涩则血气无余。卫不足，其息短，其形躁。

　　血不足，其形逆，荣卫俱虚，言语谬误。趺阳脉浮而涩，涩则卫气虚，虚则短气，咽燥而口苦，胃气涩，则失液。少阴脉微而迟，微则无精，迟则阴中寒，涩则血不来，此为居经，三月一来。（此言寸脉微涩，及胃脉浮涩，阳下生阴之居经。）问曰：妇人妊娠三月，师脉之，言此妇人非躯，今月经当下，其脉何类？何以别之？师曰：寸口脉卫浮而大，荣反而弱，浮大则气强，反弱则少血，孤阳独呼，阴不能吸，二气不停，卫降荣竭，阴为积寒，阳为聚热，阳盛不润，经络不足，阴虚阳往（一作实），故令少血。时发洒淅，咽燥汗出，或溲稠数，多唾涎沫，此令重虚，津液漏泄，故知非躯。畜烦满血，月禀一经，三月一来，阴盛则泻，名曰居经。（谓右脉浮大，左脉反弱也。）（盖女子尺脉宜盛，今反见弱，是荣不足于下也。寸口卫脉浮大者，卫气盛于上也，经曰至阳盛地气不足，故曰反也。举寸以该尺耳，此言阳脉浮大，阴脉反弱之居经）

　　[卷之一　调经门] 论师尼寡妇异乎妻外家之治

　　罗谦甫

　　曰：宋褚澄疗师尼寡妇，别制方者，盖有谓也。此二种寡居，独阴无阳，欲心萌而多不遂，是以阴阳交争，乍寒乍热，全类温疟，久则为劳。尝读《史记仓公传》，载济北王侍人韩女，病腰背寒热，众医皆以为寒热病。仓公曰：病得之欲男子不得也，何以知？诊其脉，肝脉弦出寸口，是以知之。盖男子以精为主，妇人以血为主，男子精盛以思室，女人血盛以怀胎也。夫肝，摄血者也。吴厥阴肝脉弦出寸口，上鱼际，则阴盛可知，故知褚氏之言，信有谓矣。（此专主肝经而言，以相火寄于肝也，男女之欲，皆从此出。观天地之气，始于春，则知欲之义，必由于肝也。鸟兽孳尾亦然。故治此者，当以柴胡汤为法）

　　[卷之一　调经门] 论调经当抑气

　　济生方

　　论曰：《内经》云：百病皆生于气。经有所谓七气，有所谓九气。喜怒忧思悲恐惊者，七气也；七情之外，益之以寒热二证，而为九气也。气之为病，男子妇人皆有之，惟妇人血气为患尤甚。盖人身血随气行，气一壅滞，则血与气并，或月事不调，心腹作痛；或月事将行，预先作痛；或月事已行，淋漓不断，心腹作痛；或遵腰胁，或引背脊，上下攻刺，吐逆不食，甚则手足搐搦，状类惊痫；或作寒热，或为瘕，肌肉消瘦，非特不能受孕，久而不治，转而为瘵疾者多矣。（其抑气治法，须随证采后方治之，故此不备列）

　　[卷之一　调经门] 论调经先去病

　　李氏

　　曰：月水循环，纤不作而有子。若兼潮热腹痛，重则加之咳嗽汗呕，或泻，有潮汗，则血愈消耗；有咳呕，则气往上行；泻则津偏于后，痛则积结于中，是以必先去病，而后可以滋血调经。就中潮热疼痛，尤为妇女常病。盖血滞积入骨髓，便为骨蒸；血滞积瘀于中，与日生新血相搏，则为疼痛；血枯不能滋养百骸，则蒸热于外；血枯胞络火盛，或挟痰气食积，寒冷外邪，则为疼痛。

　　[卷之一　调经门] 论调经大法

　　方氏

　　曰：妇人经病，有月候不调者，有月候不通者。然不调不通之中，有兼疼痛者，有兼发热者，此分而为四也。然四者若细推之，不调之中，有趋前者，有退后者，则趋前为热，退后为虚也。不通之中，有血滞者，有血枯者，则血滞宜破，血枯宜补也。疼痛之中，有常时作痛者，有经前经后作痛者，则常时与经前为血积，经后为血虚也。发热之中，有常时发热者，有经行发热者，则常时为血虚有积，经行为血虚有热也，此又分而为八焉。大抵妇人经病，内因忧思忿怒，外因饮冷形寒。盖人之气血周流，忽因忧思、忿怒所触，则郁结不行；人之经前产后，忽遇饮冷形寒，则恶露不尽，此经候不调不通，作痛发热之所由也。大抵气行血行，气止血止，故治血病以行气为先，香附之类是也；热则流通，寒则凝结，故治血病以热药为佐，肉桂之类是也。（以类字推之，则所该者广，幸毋执也。而为先为佐，尤所当知）

　　[卷之一　调经门] 论经水异色

　　丹溪

　　曰：经水者阴血也，阴必从阳，故其色红，禀火色也。血为气之配，气热则热，气寒则寒，气升则升，气降则降，气凝则凝，气滞则滞，气清则清，气浊则浊。上应于月，其行有常，名之曰经。为气之配，因气而行。成块者，气之凝也；将行而痛者，气之滞也；来后作痛者，气血俱虚也；色淡者，亦虚也，而有水混之也；错经妄行者，气之乱也；紫者气之热也，黑者热之甚也。今人但见其紫者、黑者、作痛者、成块者，率指为风冷，而行温热之剂，则祸不旋踵矣。良由《病源》论月水诸病，皆曰风冷乘之，宜其相习而成俗也。或曰：黑者，北方水色也，紫淡于黑，非冷而何？予曰：经云亢则害，承乃制，热甚者必兼水化，所以热则紫，甚则黑也。况妇人性执而见鄙，嗜欲加倍，脏腑厥阳之火，无日不起，非热而何？若曰风冷，必须外得，设或有之，盖千百而一二也。

　　准绳

　　云：冷症外邪初感，入经必痛。或不痛者，久则郁而变热矣。且寒则凝，即行而紫黑，故非寒也。（二公之说甚明）

　　叶氏

　　曰：血黑属热，丹溪之论善矣。然风寒外乘者，十中常见一二，何以辨之？盖寒主引涩，小腹内必时常冷痛，经行之际，或手足厥冷，唇青面白，尺脉或迟或微或虚，或虽大而必无力；热则尺脉或洪或数或实，或虽小而必有力，于此审之，可以得其情矣。（脉症相参，尤为的确）

　　李氏

　　曰：心主血，故以色红为正，虽不对期而色正者易调。其色紫者风也，黑者热甚也；淡白者虚也，或挟痰停水以混之也；如烟尘水，如屋漏水，如豆汁，或带黄混浊模糊者，湿痰也；成块作片，血不变者，气滞也，或风冷乘之也；色变紫黑者，血热也。大概紫者，四物汤加防风、白芷、荆芥；黑者，四物汤加芩、连、香附；淡白者，芎归汤加参、、白芍药、香附；有痰者，二陈汤加芎、归；如烟尘者，二陈汤加秦艽、防风、苍术；如豆汁者，四物汤加芩、连；成块者，四物汤加香附、玄胡索、枳壳、陈皮，随症选用。

　　[卷之一　调经门] 论经候愆期

　　王子亨

　　曰：经者常候也，谓候其一身之阴阳愆伏，知其安危，故每月一至，太过不及，皆为不调。阳太过，则先期而至，阴不及，则后时而来。其有乍多乍少，断绝不行，崩漏不止，皆由阴阳衰盛所致。

　　丹溪

　　云：经水不及期而来者，血热也，四物汤加芩、连、香附。肥人不及日数而多者，痰多血虚有热，南星、白术、苍术、黄连、香附、川芎作丸。

　　薛氏

　　曰：先期而至，有因脾经血燥者，宜加味逍遥散；有因脾经郁滞者，宜归脾汤；有因肝经怒火者，宜小柴胡汤加生地黄；有因血分有热者，宜四物汤加柴胡、牡丹皮、山栀子；有因劳役火动者，宜补中益气汤。（丹溪翁只主一热字，而热症内又用苍术、南星等，谁其信之。立斋又分肝脾血分劳役五种，尤为详明。愚谓脾虚气郁，宜归脾汤；脾实气郁，宜越鞠丸之类为当）

　　丹溪

　　云：经水过期血少也，用川芎、当归、人参、白术，兼痰药治之。过期色淡者，痰多也，二陈汤加芎、归。过期紫黑有块，血热也，必作痛，四物汤加香附、黄连。

　　薛氏

　　曰：过期而至，有因脾经血虚者，宜人参养荣汤；有因肝经血少者，宜六味地黄丸；有因气虚血弱者，宜八珍汤。（血生天脾，故色淡者，宜补脾胃，此参、术所必用也，而丹溪以芎、归为配，不用地黄、芍药者，岂无深意焉。如立斋养荣、八珍等汤，俱本于此，其用六味丸者，又为补母之法，宜详之）

　　[卷之一　调经门] 论月水多少

　　准绳

　　云：妇人病多是月经，乍多乍少，或前或后，将发疼痛，医者不审，一例呼为经病，不知阳胜阴，阴胜阳，所以服药无效。盖阴气乘阳，则包藏寒，气血不营运，经所谓天寒地冻，水凝成冰，故令乍少而在月后。若阳气乘阴，则血流散溢，经所谓天暑地热，经水沸溢，故令乍多而在月前。当和血气平阴阳，斯为福也。阳胜阴，月候多者，当归饮；阴胜阳，月候少者，七沸汤。又云：经水过多，为虚热，为气虚不能摄血，经水涩少，为虚为涩。虚则补之，涩则濡之。

　　脉经

　　曰：有一妇人来诊，言经水少，不如前者何也？师曰：曾更下利，若汗出小便利者可。何以故？师曰：亡其津液，故令经水少。设经下反多于前者，当所苦困，当言恐大便难，身无复汗也。（津液者，水谷之阴气也，亡之则血失所养矣，故不如前焉）

　　[卷之一　调经门] 论月水不利

　　良方

　　云：妇人月水不利者，由劳伤气血，体虚而风冷客于胞内，伤于冲任之脉故也。若寸脉弦，关脉沉，是肝病也，兼主腹痛，孔窍生疮；尺脉滑，血气实，经络不利；或尺脉绝，不至，兼主小腹引腰痛，气攻胸膈也。（弦与沉主气病，滑为实，绝为虚）

　　薛氏

　　曰：前证属肝胆二经，盖肝胆相为表里，多因恚怒所伤。若本经风热，用补肝散（方见胁痛门）；血虚，用四物加酸枣仁；若肾水不足，用六味丸；若患诸疮疡，治见后。

</div>
    <div class="pagination">
<a href="济阴纲目.html">上一页</a><a href="济阴纲目.html">1</a><span class="current-page">2</span><a href="济阴纲目_page3.html">3</a><a href="济阴纲目_page4.html">4</a><a href="济阴纲目_page5.html">5</a><a href="济阴纲目_page6.html">6</a><a href="济阴纲目_page7.html">7</a><span>...</span><a href="济阴纲目_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
