<!DOCTYPE html>
<html>
<head>
    <meta charset="UTF-8">
    <title>中国医籍考 - 第 96 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 96 页/共 122 页</h1>
    <div class="content">　　卷六十三

　　方论（四十一）

　　〔喻氏（昌）寓意草〕六卷（四库全书提要作一卷）存自序曰。闻之医者意也。一病当前。先以意为运量。后乃经之以法。纬之以方。内经所谓微妙在意者。是也。

　　医孰无意。而浅深繇是。枘凿繇是。径庭繇是。而病机之安危倚伏。莫不繇是。意之凝释。剖判荒茫。顾不危耶。

　　大学诚意之功在格致。而其辨尤严于欺慊之两途。盖以杀机每随于阴幽。而生机恒苞于粹白。庄周曰。天地之道。

　　近在胸臆。万一肺腑能语。升堕可怜。先儒人鬼关之辨精矣。昌谓医事中之欺慊。即众人之人鬼关也。奈何世之业医者。辄艳而称儒。儒之诵读无灵者。辄徒而言医。究竟无主之衷。二三杂揉。医与儒之门。两无当也。求其拔类者。长沙一人而已。代有哲人。然比之仙释。则寥寥易于指数。岂非以小道自隘。莫溯三氏渊源乎。夫人生驱光逐景。偶影同游。欣慨交心。况于生死安危。忍怀侥幸。芸芸者物也。何以不格。昭昭者知也。何以不致。

　　惟虚惟无。萌于太素者意也。何以不诚格一物。即致一知。尚恐逐物求知。乃终日勘病。不知病为何物。而欲望其意之随举随当也。不亦难乎。昌于此道无他长。但自少至老。耳目所及之病。无不静气微心。呼吸与会。始化吾身为病身。负影只立。而呻吟愁毒。恍忽而来。既化我心为病心。苟见其生。实欲其可。而头骨脑髓。捐之不惜。傥多委折。治少精详。早已内照。他病未痊。我身先瘁。渊明所谓斯情无假。以故不能广及。然求诚一念。

　　多于生死轮上。寂寂披回。不知者谓昌从纸上得之。夫活法在人。岂纸上所能与耶。譬之兵法军机。马上且不能得。况于纸上。妄说孙吴。但令此心勤密。在先冥炅之下。神挺自颖。迩年先议病后用药。如射者引弓。预定中的之高下。其后不失。亦自可观。何必剜肠涤肺。乃称奇特哉。不揣欲遍历名封。大彰其志。不谓一身将老。世态日纷。三年之久。不鸣一邑。幸值谏议。卣臣胡老先生建言归里。一切条举。悉从朝廷起见。即昌之一得微长。

　　并蒙格外引契。参定俚案之近理者。命名寓意草。捐资付梓。其欲使四方周览之士。大破成局。同心愍痛。以登斯民于寿域。而为圣天子中兴燮理之一助云。然则小试寓意。岂易易能哉。

　　〔医门法律〕六卷 存自序曰。医之为道大矣。医之为任重矣。中上之医。千里百年。目未易觏。最上之医。天下古今。指未易屈。

　　世之言医者何伙耶。恃聪明者。师心傲物。择焉不精。虽曰屡中。其失亦屡多。守门庭者。画焉不入。自窒死机。

　　纵未败事已咎在误时。工邪僻者。心粗识劣。惊险绝根。偶堕其术。已惨同婴刃。病者苦医之聚讼盈庭。具曰予圣。浅者售。伪者售。圆滑者售。而以其身命为尝试。医者苦病之毫厘千里。动罹颠踬。方难凭。脉难凭。师传难凭。而以人之身命为尝试。所以人之有生。水火刀兵。禽兽王法所伤残。不若疾厄之广。人之有死。天魔外道。

　　饿鬼畜类之苦趣。不若地狱之惨。医以心之不明。术之不明。习为格套。牢笼病者。遂至举世共成一大格套。遮天蔽日。造出地狱。遍满铁围山界。其因其果。彰彰如也。经以无明为地狱种子。重重黑暗。无繇脱度。岂不哀哉。昌也闭目茫然。惟见其暗。然见暗不可谓非明也。野岸渔灯。荒村萤照。一隙微明。举以点缀医门千年黯汶。

　　拟定法律为率由坦道。聊以行其佛事耳。然微明而洗发黄岐仲景之大明。明眼得此。闭门造车。出门合辙。自能立于无过。即浅见寡闻。苟知因果不昧。敬慎存心。日引月伸，以此照其胆。破其昏。而渐充其识。本地风光。

　　参前倚衡。亦何愚而不朗彻也耶。昌苟性地光明。流之笔墨。足以昭示学人。胡不自澈须眉。脏腑中 。优游几席。充满 天赫地耀古辉今之量。直与黄岐两光摄合。宣扬妙义。顷刻无欠无余。乃日弄向导。向棘栗蓬中。

　　葛藤窠里。与昔贤校短论长。为五十步百步之走。路头差别。莫此为甚。发刻之稿凡十易。已刻之板凡四更。唯恐以凡人知见。杂揉圣神知见。败絮补葺美锦。然终不能免也。其于风寒暑湿燥火六气。及杂证多门。殚一生力补。不能尽补。即殚千生力补之。不能尽补。从可推也。途穷思返。斩绝意识。直截归禅。通身汗下。险矣险矣。

　　尚敢漫言殊途同归也哉。此重公案。俟可补乃补之耳。顺治十五年上元吉旦。西昌喻昌嘉言老人。时年七十有四序。

　　四库全书提要曰。国朝喻昌撰。昌既着尚论篇。发明伤寒之理。又取风寒暑湿燥火六气。及诸杂证。分门别类。以成是编。每门先冠以论。次为法。次为律。法者。治疗之术。运用之机。律者。明着医之所以失。而判定其罪。如折狱然。盖古来医书。惟着病源治法。而多不及施治之失。即有辨明舛误者。亦仅偶然附论。而不能条条备摘其咎。昌此书。乃专为庸医误人而作。其分别疑似。既深明毫厘千里之谬。但临证者不敢轻尝。其抉摘瑕疵。并使执不寒不热。不补不泻之方。苟且根据违。迁延致变者。皆无所遁其情状。亦可谓思患预防。深得利人之术者矣。后附寓意草一卷。皆其所治医案。首冠论二篇。一曰先议病后用药。

　　一曰极闸人定议病证。次为治验六十二证。皆反复推论。务阐明审证用药之所以然。较各家医案。但泛言某病用某药者。亦极有发明。足资开悟焉。

　　〔潘氏（楫）医灯续焰〕二十卷 存潘楫曰。本文计二千六百四十言。凡六百六十句。原名四言脉诀。乃宋南康紫虚隐君崔嘉彦希范所撰。明蕲州月池子李言闻子郁删补之。更名四言举要。其间脉证病因始备。但无注释。则读者不知其所从来。反增繁惑。

　　庚寅春。因及门之请。及鼓志为释。不敢旁引外书。唯首遵灵素。次仲景伤寒金匮。下及张朱剂李诸贤论。有精纯明确者采之。亦不敢以辞害意。并妄入臆说。如意与理微。则设喻形容。翻覆错辨。务令恍然在目。豁然开心。

　　至若文之拙字之俚。在所勿论也。因僭更名医灯续焰。尚俟高明者鉴教之。

　　杭州府志曰。潘楫。字硕甫。号邓林。少以孝悌闻。卖药都市中。人以韩伯休目之。受业者数百辈。观其器宇。即识为潘门弟子。始楫以兄善病。特往师王绍隆。终日夕视脉和药。洞极深隐。通于神明。着医灯续焰。

　　大有功于世。

　　〔祝氏（登元）心医集〕六卷 存自序曰。人之药有十。其初未始不病。而其后遂为病所不侵。静坐去妄想。一也。独处寡色欲。二也。随遇甘澹薄。三也。作事不使人疑。四也。行善不求人知。五也。同居□正士。相与无邪人。六也。有财便思施。处乐益知危。七也。多观经史。无鄙随之 。少用秽谋。寡陷阱之设。八也。以不自病。肢体必无大忧。精苟自丰。饮食皆成妙药。九也。原无自作之孽。始可言数言天。具有不朽之神。宁必问修问短。十也。人之病亦有十。其初可不藉药。而其后遂非药所能及。自用不用人。一也。听巫不听医。二也。信命不信药。三也。重财不重命。四也。

　　一日数易医。五也。小病即着恬。笃病不着意。六也。与儿女为苟全之策。不与君子言受病之由。七也。病经岁月。不急寻针石。危在旦夕。犹情扰身家。八也。才得生机。使图旨口。略有起色。辄负医流。九也。好言鬼神之事。而不加敬。如用本草诸书。而不深知。十也。太上以德。其次服药。夫至服药。亦甚不得已矣。高医不可数遇。医理可以讲求。予究以有年。往往遇疑证。投药立效。其理有为诸书所未明。其方又即众医所具晓。但察脉独真。故着功自异耳。因纪其证与其验。并着其方。以公之世。时顺治庚寅孟春。龙丘祝登元茹穹父书于旷旷居。

　　〔洪氏（正立）医衡〕六卷 存周亮工曰。歙人洪参岐以医名吾梁。着有医衡。王雷臣为复刻之。（赖古堂藏 集）

　　〔刘氏（默）证治百问〕（苏州府志作证治石镜录）四卷 存唐起哲序曰。百问一书。昔默生刘先生所着青瑶疑问是也。先生家世武林。受业于缪仲醇先生。明季时来寓苏郡之吴趋坊。活人甚众。名震当时。吴越缙绅先生。靡不式敬。晚年颇厌酬接。于鼎兴顺治丙申间。遂闭关养静。于所居之青瑶轩。门人刘紫谷叶其辉诸兄。以先生有独得之秘。虑其失传。而无以示后也。于是因疑进问。

　　因问有答。发明经旨。剖析疑义。笔之于书。三载成帙。名之曰青瑶疑问。盖先生真积力久。一生所得。出自心裁。绝不摭拾前人一字。因古今气运之盛衰。人生赋禀之浓薄。故论证则变通经义。投剂则不执古方。皆因时制宜，折衷允当者也。

　　予与故友紫谷其辉两兄。以黄氏同门之谊。得见是书。并悉其由。予固诵之久矣。每叹先生诸及门。不能为先生付梓传世。以广仁人之用心。徒藏之以为肘后不传之秘。惜哉。乃于浙贾书航。忽得是书。虽易名为证治百问。

　　而书则一字不异。始知有海盐临初石子。宝爱是书。而藉督学刘公。以梓行于世者也。自是先生之功。永垂不朽矣。所可惜者。实火咳嗽之一证。遗而不全。作者之名。隐而弗着。于是书不无缺焉。然观其序曰。百问一书。

　　未悉创自何手。又云。书成。或有为石子称功者。石子不自居。而曰亦惟归其功于作是书之人。噫。比之剽窃人书。冒为己作以欺世者。石子可不谓君子人欤。予不敏。于默翁先生。未经亲炙。而私淑之久矣。今将以原本补其所遗。并表先生之姓氏与紫谷其辉两兄。所以成先生之书者。以告于世。使知其所自云。康熙己巳孟夏。茂苑唐起哲谨识。

　　〔翟氏（良）医学启蒙汇编〕六卷 存〔古方讲意〕未见〔说统〕未见按上见孙廷铨 亭文集翟先生医书序。

　　〔郑氏（三山）医家炯戒〕未见徐枋序曰。吴门郑氏受业于李垣。为带下医尚矣。传至三山先生。而克大厥绪。能弘其道。博览无不通。病者毋论老幼男女沉痼疾。一经延医。其病如失。故先生足迹所至。趋之若骛。正如秦越人操术。以历试诸国。随俗济时。不名一家也。如是者垂五十年。其所全济者无算矣。而先生犹慨然曰。噫。是能起吾药之所及。不能起吾药之所不及。是能治病者。而不能治治病者。则吾所济者狭。而所救者未也。夫医之所病病道少。所以术不精而尝试。与术精矣。而操心不仁。其害皆足以杀人。乃辑秦汉以来医家事迹。凡降祥殃。栖于影响者。勒为一书。

　　名曰医家炯戒。将使作善者。资其津梁。作不善者。凛为殷鉴。不亦伟乎。吾闻一医之良。全活千万人。先生此书出。而劝戒学人。昭示来兹。是胥天下后世之医。而出于良也。不将胥天下后世。而跻之仁寿之域哉。嗟乎。

　　仁人用心。其利溥矣，昔严君平隐居卜筮。人有邪恶非正之间。则依着龟为言利害。与人子言根据于孝。与人弟言根据于顺。与人臣言根据于忠。各因势导之以善。而人已默受其福。是寓其教于卜者也。若先生者。岂非医教。而与人为善者耶。（居易堂集）

　　〔华氏（自达）尊经集〕二卷 未见九江府志曰。华自达。号乔石。德化文学也。天性笃孝。其父质宇公患痔。手调饮食。侍寝处者六年。凡中厕 之具。必躬自浣濯。少间即致志于医。医质宇公之心法也。得自达阐明之而益显。所着有尊经集上下二传。盖岐黄之论。为典谟以上之书。古奥幽深。非浅见薄识者。所能通晓。时则王九达有素问灵枢合类之编。虑其割裂颠倒。尊经之旨。亦孟氏不得已之心。尝□着论外感。如阴阳升降之候。传变顺逆之机。经络上下之属。论内伤如标本从违之数。虚实补泻之功。寒热温凉之理。无不井分条贯。闾里争诵之。当道闻其名召之。绝不应曰。

　　我为老诸生数十年。村户息□。奈何以方伎饰面目向人耶。然贫苦无告者。不召辄往治之。病已。且数数以廪肉馈。东门有孤贫麻姆。

　　患痈痛楚。饮食复不继。自达闻之。往诊曰。高年正气虚。邪气实。不攻邪正气无以自存。遂进败毒散五剂。痈得消。日送饮食。兼服补剂而愈。业履岑乐休者。患头痛体弱。病久百药无灵。自达诊之曰。脉微数。实火也。

　　误以质弱。早投补剂。故留而不去耳。急进凉膈散一服而痊。有丐者患踵胀。自达召至。与以饮食。煎茵陈五苓散饮之。半晌小腹胀痛不可忍。横出怨言。复强饮温水酒一壶。溺如涌泉。卧具尽湿。肿立消。调以启脾丸。

　　半月而痊。其医皆类此。详载尊经集后医案中。顺治初。医学乏人。萧国柱举以自代。周太守璜敦请之。不就。

　　晚得剧疾。仓卒易箦。附身之具一未备。勉留数日。从容问曰。事毕否。草率略具。即起索笔砚。咸谓当有遗言。

　　乃伸纸疾书曰。生平无所得。惟此两三壶。一朝带不去。撒手随大虚。掷笔而逝。

　　〔俞氏（坚）医学慎术〕未见嘉定县志曰。俞坚。字心一。居北城。曾祖 。祖都。世有隐德。父琳。精堪舆术。坚品行方正。少学医于隐士金汝铉。常起危疾。每虑药性多偏。小不谨辄致害人。着医学慎术。以发明其旨。

　　〔顾氏（阙名）燕台医案〕 未见毛奇龄序曰。仓公受扁鹊之书于公乘阳庆。逮其家居。汉帝尝其治病所验者。记之于册。此后人医案所自始也。顾治十得九。世虽其人。浸假得失平参。世必好举其所失。而略其所得。况浮湛汤液。因循取验。其得失原无成形。安能历考其所得。而为之记之。云间顾先生不然。先生以经义治四门学。作选人。京师藉藉。闻先生善医。其家居时。每医人有成绩。称圣儒。其为声在崔长史李庆嗣上。姑请召之。而先生亦复以邸舍岑寂。即应召往。顾京师多官私医。萃天下之能医者。而僦于其间。自给事内廷。以至踟 幸舍者。比比而是。即有诏召问按验。亦别有给事在左右者。而先生非其人也。然而所至辄起。亦且有医药已病之状。书之成帙。夫上医医国。其次医人。夫人而知之矣。生平读书讲道。治举子之学。原不能抉阴阳之精。调燮补助。而即其试仕方州。骤膺民物。其张弛激扬。亦何能展我欲为。而有如呼吸之间。就人之死生。转旋俄顷。以与造物者。争其权度。此亦吾儒施济一快事也。若夫其按可验。则予之家人。已列其一。如薄忧女子者。又何怪焉。（西河合集）

　　〔余氏（元度）用药心法〕 未见华希闵序曰。余举业之暇。喜读岐黄书。喜与岐黄家言。言人人殊。其学有据根据。不为夸言欺世者。莫如外舅余元度先生。先生之言曰。治病之法。在望闻问切。切以探其内之情。望闻问以尽其外之形。情隐而形显。故望闻问较先于切。今人喜言切脉。而略于对证者蔽也。先生之学。传自异人镜机子。治病百无误。尝语余。病一而证之变凡几。证一而候之变凡几。识其证。审其候。而后可以用药。余既尽闻其证候诸变说。退疏其言成帙。窃谓可尽乎人之病矣。尽乎吾药之法矣。名曰用药心法。写二帙。一授儿嘉。一授从弟。（延绿阁集）

　　〔王氏（梦兰）秘方集验〕二卷 存自序略曰。近世方术之秘者多矣。但秘无不验。验何取乎秘。而世之人。始因秘求验。继因验反秘。即出而公世者。最不秘矣。时虑其或验或不验。又不能集所屡验。以尽去所未验，于是秘者则益秘。验者不即验。此予之因有是役也。曰秘方者。秘则传人所不传也。曰集验者。验则试人所屡试也。不秘不验者。概置不集。集必秘秘必验。秘必验者。始命诸梓。以广其传。仁和醒庵主人王梦兰敬题。

　　〔蒋氏（示吉）医宗说约〕六卷 存自序曰。余年十二。先母周夫人见背。先君子君辅公杜门读书。道义自许。口不道阿堵字。以故家贫甚。尝寄食子佩舅氏家。舅氏抚教有加焉。于时明发有怀。固思生戚HT HT 大病。每于诵读之暇。间览方书。先君子遂谓小子曰。汝有意于此乎。古人不得为良相。每愿良医。盖良相良医。其功正相等耳。果能精之。则可以自疗。并可以疗人。亦内典所自利利他之道也。予拜训之下。深谢不敏。长而遭沧桑之变。寄迹于穹窿之阳。人有疾者。

　　按方加减与之。所投辄效。因而叩户求方者。殆无虚晷。窃思古人陈案。虽各臻其妙。然论多方杂。未易窥测。

　　不免杨朱之叹。故于晨窗夕几，究心灵素。博涉群书。斟酌尽善。成山居述四卷。有论有方。有经有变。颇备苦心。但力绵不克就梓。久置庋阁。今年春偶公逊叔过斋头。见而阅之。谓曰。汝有此。而不与人共之。不亦同于怀宝迷邦者乎。且汝先子之言具在。顾其忘诸。予益唯唯谢不敏。长夏无事。因于山居述中。简其要者为主。方随证加减。一证一方。以见其常。加减附论。以通其变。编为俚句。名曰说约。庶几学岐黄者。得会归之源。去烦苦之失耳。若曰从此活人。功与调元者等。则予岂敢。康熙二年夏四月。古吴自了汉蒋示吉仲芳氏识。

</div>
    <div class="pagination">
<a href="中国医籍考_page95.html">上一页</a><span>...</span><a href="中国医籍考_page91.html">91</a><a href="中国医籍考_page92.html">92</a><a href="中国医籍考_page93.html">93</a><a href="中国医籍考_page94.html">94</a><a href="中国医籍考_page95.html">95</a><span class="current-page">96</span><a href="中国医籍考_page97.html">97</a><a href="中国医籍考_page98.html">98</a><a href="中国医籍考_page99.html">99</a><a href="中国医籍考_page100.html">100</a><a href="中国医籍考_page101.html">101</a><span>...</span><a href="中国医籍考_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
