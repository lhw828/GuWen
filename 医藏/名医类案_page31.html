<!DOCTYPE html>
<html>
<head>
    <meta charset="UTF-8">
    <title>名医类案 - 第 31 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 31 页/共 32 页</h1>
    <div class="content">　　刘寄奴为末先以糯米浆鸡翅扫伤着处后糁药末在上并不痛亦无痕大凡汤着急以塩末糁之防肉不坏然后用药敷之至妙【本事方】
　　周崈班縁捕海宼被提刀所伤血出不止筋如断骨如折用花蕋石散掩之血不止痛不定有军人李高言某在军中被人中伤欲死见统领与药一贴名紫金散掩之血止痛定明日疮靥如鐡遂安又无瘢痕后告统领求此方只用紫藤香甆瓦鎌刮下石碾碾细敷之活人甚众紫藤香即降真香之最佳者【名医録】
　　温州有匠人造屋失足坠地地上有铲头竖柱傍脚痃被伤血如涌出仓卒无药有僧道光于门扇上撮得塳尘掩定血止痛定两日便靥坚古人用门桯尘者即此也
　　有妇人因冬月向火两股生疮其汁淋漓人无识者后一医云此皆因火气入内生此但用黄栢皮为末糁之立愈果验后再作适无黄栢用薄荷煎【旧有汤字】涂之立愈【医説】
　　一少年遇盗被其叉中肩甲间一股中臂一股脇上外科敷贴即痂但患人昼夜发热坐喘不能偃息疮口痛极其疮痕如碁子大常如牛鼻湿润无窍因用天南星一味为末名曰寿星散糁之则脓血迸然而出微微咳声即便迸出色如丹粉与血片相杂即用布袋盛米一石枕其腰膝颠倒于床已可倒头矣如是一日次出白脓又其次出浓黄水数日其喘即平遗热不已遂服小柴胡汤数日乃瘥此因被透内血倒流入膜外以至于斯也
　　江应宿在淛见人相打殴破头流血金疮药敷之不止一道人见之急取稻秆为末扑上即止包定不半月愈
　　犹子子亿用银翦悮夹断无名指皮连骨折予曾口授方进士七厘散急进一服痛定敷以花蕋石散兼旬平复如初七厘散取土鼈新瓦上锻存性为末秤七厘生酒服以醉为度
　　蜀儿奴逃走刻防筋取旋覆根绞取汁以筋相对以汁涂而封之即相续如故百不失一【朝野佥载】
　　食忌
　　方书言食鼈不可食苋温革郎中因并啖之自此苦腹痛每作时几不知人疑鼈所致而未审乃以二物令小苍头食之遂得病与革类而委顿尤剧未几遽死舁尸致马廐未敛忽小鼈无数自九窍中出廐中唯遇马溺者即化为水革闻自临视掊聚众鼈以马溺灌之皆即化为水于是革饮马溺遂瘥或云白马溺尤良【琐碎録】
　　昌国人买得鼈十数枚痛饮大嚼且食红柿至夜忽大吐继之以血昏不知人病垂殆同邸有知其故者忧之忽一道人云唯木香可解但深夜无此药偶有木香饼子一贴试用之病人口已噤遂调药灌即渐苏吐定而愈【百一选方】
　　食黄颡鱼不可服荆芥吴人魏几道在外家啖黄鱼羮罢采荆芥和茶而饮少焉足底竒痒上彻心肺跣足行沙中驰宕如狂足皮皆破欲裂急求解毒药饵之几两月乃止溪涧中石班小鱼亦与荆芥反
　　韶州月华寺侧民家设僧供新蜜方熟羣僧饱食之有僧两人还至半道过村墟卖鲊买食尽半斤是夕皆死生葱生蜜相反犯之腹胀死
　　木鼈子不可与猪肉食反之立死一富人生二子恣其食啖遂成痞疾其父得一方用木鼈子煮猪肉同食二子皆死
　　山塘吴氏年二十余患便毒清晨服木鼈子药午后饱啖猪肉须臾呌噪而死
　　曾见乡人食乔麦饼服石膏而死者人莫知其故又一妇人欲自尽市砒市人疑以石膏与之归以和乔麦面作饼食之亦死以此知石膏与乔麦反南不可与羊肉同食犯之立死
　　丹毒
　　江焕言冯悦御药服伏火药多脑后生疮热气蒸蒸而上几不救矣一道人教灸风市穴十数壮虽愈时时复作又教冯以阴炼秋石以大豆卷浓煎汤下遂悉平和其隂阳也隂炼秋石法余昔传之沈旸大豆卷法大豆于壬癸日浸井花水中豆生芽取皮作汤使之
　　王偁定观者元符殿帅恩之子有才学好与元祐故家游政和末为殿中监眷遇甚渥少年贵任酒色自娱一日忽宣召入禁中上云朕近得一异人能制丹砂服之可以长生乆视炼冶经嵗而成色如紫金卿为试之定观欣然拜命即取服之才下咽觉胸间燥烦之甚俄顷烟从口中出急扶归已不救既殓之后但闻棺中剥啄之声莫测所以已而火出其内顷刻之间遂成烈焰庐室尽焚但得枯骨于余烬中亦可怪也
　　丁广眀者清里中老儒也尝任保州教授郡将武人而通判者戚里子多姫侍以酒色沈纵防有道人过郡自言数百嵗能炼大丹服之可以饱嗜欲而康强无疾然后飞升度世守二馆之事以师礼择日剙丹灶依其法链之七七日而成神光烛天置酒大合乐相庆然后尝之广闻之裁尽以献乞取刀圭以养病身道人以其骨凡不肯与守二怜之为请仅得半粒广欣然服之不数日郡将通判皆疽发于背道人宵遁守二相继告殂广腰间亦生疖甚重亟饮地浆解之得愈明年考满改秩居里中疾复作又用前法稍痊偶觉热燥因澡身水入疮口中竟不起金石之毒有如此者因书以为世戒
　　中毒
　　一将官服仙茅遇毒舌胀出口渐大与肩齐善医环视不能治一医独曰尚可救少缓无及矣取小刀剺其舌随破随合剺至百数始有血一防许医喜曰无害也舌应时消缩小即命煎大黄朴硝数碗连服之以药末并糁上遂愈
　　葢谅郎中兄诜因感疾医卢生劝服附子酒每生切大附二両浸斗酒旦饮辄饮一杯服之二十年后再为陕西漕使谅自太学归过之南乐县拉同行中途晓寒诜饮一杯竟复令温半杯比酒至自觉微醉乃与妻使饮行数里妻头肿如斗唇裂血流下驻路傍呼随行李职医告之李使黑菉豆各数合生嚼之且煎汤并饮至晓肿始消诜乃服之不辍【愚哉】到长安数月失明【琇按真火枯矣】遂致仕时方四十余嵗
　　朱晦翁居山中中乌喙毒几殆因思汉质帝得水可活之语遂连饮水大呕泄而解
　　崇寕间苏州天平山白云寺五僧行山间得蕈一丛甚大摘而煮食之至夜发吐三人急采鸳鸯草生啖遂愈二人不肻啖吐至死此草藤蔓而生对开黄白花傍水处多有之治痈疽肿毒有竒功或服或敷或洗皆可今人谓之金银花又曰老翁须【琇按又名鹭鸶藤】本草名忍冬【已志】
　　王舜求云莴菜出呙国有毒百虫不敢近蛇虺过其下误触之则目瞑不见物人有中其毒者唯生姜汁解之
　　南海有石首鱼者葢鱼枕也取其石治以为噐可载饮食如遇蛊毒噐必爆裂其效甚着福唐人制作尤精人但玩其色鲜能识其用
　　饮酒中毒经日不醒者用黑豆一升煮取汁温服一小盏不过三次即愈今人谓之中酒是也
　　太子中允关杞曽提举广南西路常平仓行部邕管一吏人为虫所毒举身溃烂有一医言能治使视之曰此为天蛇所螫疾已深不可为也乃以药敷其疮有肿起处以钳防之凡取十余条而疾不起又钱塘西溪尝有一田家急病癞通身溃烂号呼欲絶西溪寺僧识之曰此天蛇毒尔非癞也取木皮煮饮一斗许令其恣饮初日疾减半两三日顿愈验其木乃今之秦皮也然不知天蛇何物或云草间黄花蜘蛛是也人遭其螫仍为露水所濡乃成此疾露涉者戒之
　　兴化人陈可大知肇府肋下忽肿起如生痈疖状顷间其大如盆识者云此中桃生毒也俟五更以菉豆嚼试若香甜则是已而果然乃捣升麻为细末取冷熟水调二大钱连服之遂洞下防出生葱数茎根须皆具肿即消缩煎平胃散调补且食白粥后亦无他
　　雷州民康财妻为蛮巫林公荣用鸡肉桃生值商人杨一者善疗与药服之才食顷下积肉一块剖开筋膜中有生肉存已成鸡形头尾嘴翅特肖似康诉于州州捕林置狱而呼杨生令具疾证用药其畧云凡吃鱼肉果汤茶皆可初中毒觉胸腹稍痛明日渐加搅刺十日则物生能动腾上则胸痛沈下则腹痛积以瘦悴此其也在上鬲则取之其法用热茶一瓯投胆矾半钱化尽通口呷服良乆以鸡翎探喉中即吐出毒物在下鬲即防之以米饮下郁金末二钱毒即防下乃择人参白术各半両碾末同无灰酒半升纳瓶内慢火熬半日许度酒熟取温服之日一盏五日乃止然后饮酒如故【丁志】
　　江岭之间有飞蛊其来也有声不见形如鸟鸣啾啾唧唧然中人即为痢便血医药多不瘥旬日间不救【朝野佥载】
　　陈斋郎湖州安吉人因歩春渴掬涧水两勺饮之数日觉心腹微痛日乆痛甚药罔效医诊之云心脾受毒今心脉损甚斋郎答曰去年歩春渴饮涧水得此医云斋郎饮却蛇交水蛇在涧边遗下不净在涧水内蛇已成形在斋郎腹中囓其心而痛也遂以水调防黄服果下赤蛇数条能走矣【名医録】
　　贞元间崔员外从质云目击有人被蜘蛛咬一身生系腹大如孕妇其家弃之乞食于道有僧遇之教饮羊乳数日平
　　南唐相冯延己苦脑中痛累日不减太医令吴廷绍宻诘防人曰相公平日嗜何物对曰多食山鸡鹧鸪廷绍于是投以甘草汤而愈葢山鸡鹧鸪多食乌头半夏故以此解其毒【南唐书甘草筠斋漫録作甘豆】
　　一人误食石班鱼子中其毒吐不止或教取鱼尾草研汁服少许立愈【鱼尾草又名樚木根形似黄荆八月间开紫花成穂叶似水杨无大树经冬不凋渔人用以药鱼】
　　四明温台间山谷多生菌然种类不一食之间有中毒徃徃致杀人者葢蛇毒气所薰蒸也有僧教掘地以冷水搅之令浊少顷取饮皆得全活此方见本草陶隠居注谓之地浆亦治枫树菌食之笑不止俗言食笑菌者居山间不可不知此法
　　一朝官与一高僧西逰道由归峡程顿荒远日过午馁甚抵小村舍闻其家畜蛊而势必就食去住未判僧曰吾有神咒可无忧也食至僧闭目诵持俄见小蜘蛛延缘盌吻僧速杀之于是竟食无所损其咒曰姑苏喙摩耶啄吾知虫毒生四角父是穹窿穷母是舍耶女眷属百万千吾今悉知汝摩诃萨摩诃萨是时同行者竞传其本所至无恙别传解毒方用豆豉七粒巴豆二粒入百草霜一处研细滴水丸菉豆大以茅香汤下七丸
　　泉州一僧治金蚕毒云才觉中毒先吮白矾味甘而不澁黑豆不腥者是也但取石榴根皮煎汁饮之即吐出蚕无不立愈李晦之云以白矾牙茶捣而为末冷水服凡一切毒皆可治并载于此【西溪丛语】
　　嘉祐中范吏部为福州守日揭一方于石云凡中蛊毒无论年代逺近但煮一鸭卵挿银钗于内并含之约一食顷取视钗卵俱黒即中毒也方用五倍子二両硫黄末一钱甘草三寸一半炮出火毒一半生丁香麝香各十文轻粉三文糯米二十粒共八味瓶内水十分煎取七药面生皱皮为熟绢滤去渣通口服病人平正仰卧令头高觉腹中有物冲心者三即不得动若出以盆桶盛之如鱼鳔之类乃是物吐罢饮茶一盏泻亦无妨旋煮白粥补忌生冷油腻鲊酱十日后服解毒丸三两丸经旬平复丁木麝三香嘉祐中价十文今须数倍乃可【类编】
　　王仲礼嗜酒壮嵗时疮发于鼻延于颡心甚之服药不效僧法满使服何首乌丸适坟仆识草药乃掘得之其法忌鐡噐但入砂鉢中借黒豆蒸熟既成香味可人念所蒸水必能去风澄以颒面初觉极热渐加不仁至晓大肿眉目耳鼻浑然无别王之母高氏曰凡人感风癞非一日积吾儿遇毒何至于是吾闻生姜汁赤小豆能解毒山豆根黑蚌粉能消肿亟命仆捣捩姜汁以三味为末调敷之中夜肿退到晓如初葢先采何首乌择而不精为狼毒杂其中以致此【类编】
　　名医言虎中药箭食青泥野猪中药箭豗荠苨而食雉被鹰伤以地黄叶贴之又矾石可以害鼠张鷟曽试之鼠中如醉亦不识人知取泥汁饮之须臾平复鸟兽虫类犹知解毒况于人乎被矢中者蚕齧者以甲虫末敷之被马咬者烧鞭梢灰涂之取相服也
　　处士刘易隠居王屋山尝于斋中见一大蜂黏于蛛网蛛搏之为蜂所螫坠地俄顷蛛鼓腹破裂徐徐行入草囓芋梗微破以疮就囓处磨之良乆腹渐消轻躁如故自是人有为蜂螫者挼芋梗敷之愈蜘蛛囓者防黄末敷之
　　一人因剥死牛瞀闷令看遍身俱紫泡使急刺泡处良乆遂苏更以败毒药而愈
　　王彦伯荆州人为道士善医尤别脉防人生死寿夭百不失一裴胃尚书子忽暴中病王脉之良乆曰中无腮鲤鱼毒也投药数味而愈裴异之诘其子因食脍而得乃脍鲤无腮者令左右食其悉同
　　崔魏公暴亡医梁新诊之曰中食毒其仆曰尝好食竹鸡梁曰竹鸡多食半夏苗葢其毒也命搅生姜汁拆齿灌之遂复活
　　淛人王夫人忽日面上生黑癍数日乆满面俱黑遍求医士不效一医云夫人中食毒尔治之一月平复后觉其方止用生姜一味捣汁将渣焙干都用姜汁煮糊为丸问其故云夫人日食斑鸠葢此物尝食半夏苗是以中毒故用生姜以解之
　　姑苏一人游商在外其妻畜鸡数只以俟其归凡数年而返一日杀而食之殆尽抵夜其夫死邻家疑其有外奸首之官妇人不禁拷打遂自诬太守姚公疑之乃以情问妇妇以食鸡对太守觅老鸡令囚遍食之果杀二人狱遂白葢鸡食蜈蚣乆而畜毒故养生家不食此
　　交州刺史杜燮中毒药而死董奉以太乙散和水沃燮口中须臾乃苏燮自谓初死时有一车直入一处内燮于土窟中以土塞之顷间闻太乙使至追杜遂开土穴燮得出
　　中书舎人干遘中蛊毒忽遇钉铰匠云约来早勿食请遘向明张口执钤伺之夹出小蛇二寸许赤色如钗股遽命火焚之遂愈
　　赵延禧云遭蛇虺所螫处贴上艾炷当上灸之立瘥池州进士邹阆食贫有守一日将之外邑凌晨启户见一小篛笼子在门外无封鎻开视之乃白金数噐十事约重百両殆晓寂无追捕者遂挈归谓其妻曰此物无因而至岂天赐我乎语未絶股上有物蠕蠕动金色烂然乃一蚕也遂拨去之未回手复在旧处以足践之虽随足而碎复在阆胸腹上矣弃之水投之火刀伤斧碎皆即如故衾稠饮食之间无所不在阆甚恶之友人有识者曰吾子为人所卖矣此所谓金蚕者是也始自闽广近至吾乡物虽小而为祸甚大能入人腹中残囓肠胃复完然而出阆愈惧乃以篛笼事告之其友曰吾固知之矣子能事之即得所欲日致他财以报耳阆笑曰吾岂为此也友曰固知子不为也然则奈何阆曰复以此虫并物置笼中弃之则无患矣友曰凡人畜此乆而致富即以数倍之息并原物以送之谓之嫁金蚕乃去直以此元物送之必不可遣今子贫居岂有数倍之物乎实为子忧之阆因叹曰吾平生清白自处不幸有此辄取其蚕吞之竟无恙以寿终岂以至诚之感妖孽不能害乎【幕府燕间録】
　　政和间祐陵以仁经惠天下诏取海内凡药之治病彰彰有声者悉索其方书上之于是成都守臣监司奉命得售解毒丸验其方则王氏博济方中保丹常救两人食胡蔓草毒得不死【鐡围山丛谈】
　　金蚕毒始蜀中近及湖广闽粤寖多有人或舎去则谓之嫁金蚕率以黄金钗噐锦縀置道左俾他人得焉郁林守为吾言尝见福清县有讼遭金蚕毒者县官求治不得踪或献谋取两刺猬入捕必获矣葢金蚕畏猬猬入其家金蚕则不敢动惟匿榻下墙罅果为两猬擒出之亦可骇也【鐡围山丛谈】
　　虞恒徳治一妇人因采桑见桑有金虫如蚕者被其毒谓之金蚕毒腹中防痛欲死虞曰以樟木屑浓煎汤与之大吐出有金丝如乱髪者一块腹痛减十分之七八又与甘草汤连进二三盏而安
　　夜藏饮食噐中覆之不宻鼠闻其气欲盗不可则环噐而走涎滴噐中食之得黄疾通身如蜡鍼药所不能疗
　　江少微幼时见佃仆值荒年采蕨食之误采毛蕨子女三人同食觉麻而弱者死大父闻之曰毒麻投以姜汤饮之愈
　　脾风
　　倪仲贤治淮南周万户子始八嵗忽得昏懑疾数日方苏騃戆如木偶人寒暑饥饱皆不知节适率尝食土炭至口不得出音老人视之曰此脾风也脾智意府也而以风其不知人事也宜投之防风助脾之剂数服而愈
　　江连山自述其子始孩患慢惊风痰迷心窍乳食不进啼哭不出遇一道流云尚可治探囊出药一分半涂乳上令儿吮痰在膈上者吐下者利即啼而苏其方僵蚕七条全蝎三个硃砂一分轻粉一分俱为细末
　　任栢峰传昌化胡虚台益黄散治慢脾风泄泻青绿色手足瘛疭眼张直视其方人参白术茯苓白扁豆【姜汁炒】莲肉白芷稍全蝎防风直僵蚕炒黄茋各一钱南星【炮制】天麻冬仁各三钱俱为细末煎冬仁汤调下
　　江应宿治萧氏儿五嵗多汗风怠惰嗜卧色黄白鼻额深黄不欲食不欲动余曰脾风也投以胃风汤加藿香砂仁数服而愈
　　按保婴集云急惊屡发屡用直泻则脾损阴消而变为慢脾风者当补脾养血佐以安心清肺制木之药最为切当薛己谓前症多因脾胃亏损肝木所胜但用五味异功散加当归佐以钩藤饮子以补脾土平肝木亦多得效如不应用六君子加炮姜木香温补脾土更不应急加附子以回阳若用利惊逐风驱痰之药反促其危也愚见小儿脾胃素弱者一病即成慢惊不可泥为乆病误药而后成也经云脾风言脾虚受病也钱乙为小儿慢脾惊因病后或吐泻或药饵伤损脾胃而肢体逆冷口鼻气微手足瘛疭昏睡露睛此脾虚生风无阳之症也温白丸主之
　　疳积
　　陈孝亷自述云其子痘疹后患疳积病骨瘦如柴大便不固偶得市人传一方用山查一両白酒麯一両取多年瓦夜壶人中白最多者将二物装内炭火煅存性研为细末每服六分滚水送下药未完而病愈
　　黄上舎瑶台乃郎患疳肚大如箕足细如管眼生翳膜遮睛几不可为在蘓州得异人传授一方取鸡蛋七枚轻去殻勿损衣膜以胡黄连一両川黄连一両童便浸春秋五日夏三日冬七日浸透煮熟令儿服之遂愈后以治数儿无不立效
　　一儿疳积肌肉消瘦两目失明方士以片脑五厘硃砂三分为细末用防鸡脊血调和无灰酒下垂死者一服可活
　　江应宿见丁氏儿医治疳积腹大脚小翳膜遮睛者用大虾蟆十数个打死置小口缸内取粪蛆不拘多少粪清浸养盛夏三日春末秋后四五日以食尽虾蟆为度用粗麻布袋一方札住缸口倒置活水中令吐出汚秽净再用新瓦烧红置蛆于上烙干令病儿食之每服一二钱后服参茯白术散而愈若儿稍大见疑用炒熟大麦麫和少蜜作饼或丸看儿大小壮弱无不验者
　　走马牙疳
　　濮阳传为上虞丞好医方传授小儿走马牙疳灸颈后凹陷中七壮再以樗树东南引根去粗黄取白皮同黑豆一升煮熟去皮食豆即愈
　　一小儿患走马牙疳用瓦垄子比蚶子差小未酱腌者连肉锻存性置冷地上用盏葢覆冷取出碾为末干糁患处
　　一儿用马蹄烧灰入塩少许糁患处
　　一儿用马蹄殻三钱先洗净酒炙酥鸡肫皮三钱不见水拭净隂干真珠七分【炒】胡黄连一钱五分防黄五分水飞白硼砂六分黄栢去粗皮三钱为细末糁患处
　　一小儿痘后患走马牙疳用枣灰散硃砂一分半轻粉一分麝香三厘冰片五厘胆矾二分防黄五分黄丹三分白芷五分枯矾二分儿茶一钱北枣锻存性一钱五分龙骨一分为细末先用荆芥汤洗一日搽二三次效















　　名医类案卷十二
　　名医类案防
　　先君子清脩力学不偶于时抱疴攻医数起人危疾未尝以医名家藏禁方及诸子列传无虑百数十种披阅适窽手録以傋遗忘积二十年所遂成是书分门析类为卷十二为条二百有竒草创未就遽尔见背应宿不肖髫齓多病趋□问难颇契其防弱冠奉方伯叔父之滇南寻逰吴越齐楚燕赵间博采徃哲竒验之迹载还山中惧先集未梓乆而散逸因取遗稿编次补遗亦越嵗十九凡五易钞更与伯兄参互考订勒成全书传之通都下邑俾肄业之士如遇隂阳显晦未易辨之证水火徴兆疑似之难明者试观前人已验之成法准古酌今一证一方一案一论脗合相孚其应如响嗟乎医贵权衡譬之用兵孙武论兵无出虚实兵识虚实则无不胜矣或者不师古人亦自为法唯司马穰苴能之善之善者也抑或孳孳学古虽中律度如赵括徒能读父书不知合变卒归于败耳是则存其人焉尔矣医何以异此先君子以缝掖称作者托于医以隠孤不敏弗克继志姑述手泽之遗间附见闻以广其传虽于时未必有济然承先君子及物之仁则亦不敢私也谨志时万厯辛邜闰三月朔旦之吉男应宿百拜撰述









</div>
    <div class="pagination">
<a href="名医类案_page30.html">上一页</a><span>...</span><a href="名医类案_page26.html">26</a><a href="名医类案_page27.html">27</a><a href="名医类案_page28.html">28</a><a href="名医类案_page29.html">29</a><a href="名医类案_page30.html">30</a><span class="current-page">31</span><a href="名医类案_page32.html">32</a><a href="名医类案_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
