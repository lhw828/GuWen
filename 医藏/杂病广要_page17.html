<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 17 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 17 页/共 33 页
  </h1>
  <div class="content">
   热病愈后，阴气得复，必恬睡，醒则清爽，与热证昏睡、醒亦沉迷者不同。食入则困倦欲睡者，脾弱不能即运，不运则静矣，静故欲睡也，六君加麦芽、山楂、神曲之类。（《医碥》）
　　治方
　　治胆腑实热，精神不守（《圣济》此有“昏困多睡”字），泻热，半夏千里流水汤方。半夏宿姜（各三两）（按照别方亦即生姜。）生地黄（五两）酸枣仁（五合）黄芩（一两）远志茯苓（各二两）秫米（一升）上八味咀，以长流水五斗，煮秫米令蟹目沸，扬之三千遍，澄清取九升，煮药取三升半，分三服。（《千金》）镇心省睡益智方。远志（五十两去心）益智子菖蒲（各八分）上三味捣筛为散，以淳糯米酒，服方寸匕，一百日有效。（《千金翼》按：又止睡方，有龙骨、虎骨、龟甲为散。治多睡方，有麻黄、白术、甘草为散服。又《圣惠》有泻热镇心诸方。今并不录，宜阅）治胆风毒瓦斯，虚实不调，昏沉睡多，宜服酸枣仁散。酸枣仁（一两睡多生用）金腊茶（二两以生姜汁涂炙令微焦）上件药二味，各根据法修制了，捣罗为散，每服二钱，水一盏，煎至六分，温服不计时候。（《济众方》）（按：《本草》曰：《五代史》后唐刊石药验云：酸枣仁，睡多生使，不得睡炒熟。）
　　脏腑类
　　霍乱
　　霍乱一病，经文具存，唯干霍乱为经所未言，宜取而补者。但后世诸说，概涉多歧，今仅摘其要，以着于篇。
　　名义
　　霍乱，言其病挥霍之间，便致撩乱也。（《病源论》）若止呕吐而利，经止谓之吐利。必也上吐下利，躁扰烦乱，乃谓之霍乱，其与但称吐利者，所以异也。（《明理论》）
　　源由
　　凡所以得霍乱者，多起饮食。或饮食生冷杂物，以肥腻酒，而当风履湿，薄衣露坐，或夜卧失覆之所致。（《肘后》）霍乱者，由人温凉不调，阴阳清浊二气，有相干乱之时。其乱在于肠胃之间者，因遇饮食而变，发则心腹绞痛。其有先心痛者，则先吐。先腹痛者，则先利。心腹并痛者，则吐利俱发。挟风而实者，身发热，头痛体疼而复吐利；虚者。但吐利，心腹刺痛而已。亦有饮酒食肉，腥脍生冷过度，因居处不节，或露卧湿地，或当风取凉，而风冷之气，归于三焦，传于脾胃，脾胃得冷则不磨，不磨则水谷不消化，亦令清浊二气相干。脾胃虚弱，便为吐利，水谷不消，则心腹胀满，皆成霍乱。（《病源论》）原夫霍乱之为病也，皆因饮食，非关鬼神。夫饱食肫除，复餐乳酪，海陆百品，无所不啖，眠卧冷席，多饮寒浆，胃中诸食，结而不消，阴阳二气，拥而反戾，阳气欲升，阴气欲降，阴阳乖隔，变成吐利，头痛如破，百节如解，遍体诸筋，皆为回转，论时虽小，卒病之中，最为可畏，虽临深履危，不足以谕之也。养生者，宜达其旨趣。庶可免于夭横矣。（《千金》）冒伤暑毒，露卧卑湿，当风取凉，风冷邪气入于肠胃，加以嗜好肥腥，饮啖生冷，居处不节，激而发焉。于是邪正相干，中脘即闭，气不得通，吐利暴作，所谓脾受贼邪，木来胜土者此也。（《直指》）内有所积，外有所感，致成吐泻。（《丹溪》）霍乱证，虽有风寒湿热之异，大抵伤暑居多。盖由夏暑内伤元气，脾胃俱虚，必因饮冷停寒酒色所伤，外因受凉，邪气所郁，不得发越，而霍乱之证作矣。故此证多作于秋凉之时，从可知矣。（《医统》）
　　病邪在中焦
　　三焦者，水谷之道路，气之所终始也。因风冷或饮食伤胃，致中焦不和，则正气不守，而邪得以干，挥霍之间，便致撩乱。（《圣济》）霍乱吐利者，以三焦气不升降，而清浊相干于胃间。治此者当以中焦为本，中焦既和，则清浊自分而吐利止矣。（同上）邪在上焦者，但吐而不利。邪在下焦者，但利而不吐。若邪在中焦，胃气不治，为邪所伤，使阴阳乖隔，遂上吐而下利。（《明理论》）
　　脉候
　　伏者霍乱。（《脉经》）诊其脉来代者，霍乱。又脉代而绝者，亦霍乱也。（按：《圣济》曰：脉必代者，以气不足也。说互见下。）霍乱，脉大可治（《脉诀》曰三部浮洪必救得），微细不可治。霍乱吐下，脉微迟，气息劣，口不欲言者。不可治。（《病源论》）滑而不匀，必是吐泻，霍乱之候，脉代勿讶。（《崔氏脉诀》）霍乱脉多结促，皆不可断以死。（《医统》）若见代脉，因一时清浊混乱，故脉不接续，非死脉也。（《必读》）霍乱者，挥霍撩乱，不能自持，阴阳乖离，上下亟夺，是时脉或代止，勿惊讶也。乃卒吐暴下，谷神顿委，暂不接续故耳。若手足厥冷，脉复迟微，是则大为可怕。盖手足为诸阳之本，迟微为纯阴之脉，阳衰阴盛，真元渐绝之象也。是故暴脱者能渐生，而渐绝者又何能暴起哉。（《续焰》）微弱渐绝死，脉渐大者生。（《玉案》）如大痛时，脉多伏，不宜渐迟。（《简明医彀》）凡结脉、促脉、代脉、滑脉，皆霍乱之脉也。故霍乱脉洪滑而大则易治，沉涩而细则难治耳。（《医约》）脉细者死，弦甚者死。（《本草权度》）
　　证治诸说
　　霍乱吐泻者，有冷热二证：寒多不渴者，可与理中丸、姜附汤、来复丹；霍乱吐泻有热烦躁而渴者，可服香薷散、五苓散、嘉禾散、参苓白术散、四君子汤。霍乱吐泻后，调理脾胃，可与服参苓白术散、五苓散、四君子汤、调气散之类。（《和剂指南》）（按：仲景霍乱之冷热，为就病邪之未化寒与既化寒者而为辨，此说犹不失其意。如明清诸家，往往划然分析，与伤寒之寒热同例。然验之事为，殊不见其当。今姑列数说于下，以俟识者论定。）其证有冷有热：冷者面惨不光，口气冷，息微不欲语言，肌肤寒，肢节清冷，汗时出，肚腹疼痛，口不渴而喜饮热，脉必沉迟，或微而欲绝是也。热者，面色如故，口气热，息粗，烦躁闷乱，肌肤热，肢节温，肚腹绞痛，或自汗，或无汗，口干渴而喜饮冷，脉必浮洪，或沉而伏是也。（《会解》）因寒者，不烦少渴，或吐利后乃见烦渴，以津液外亡也。因暑者，大烦大渴，吐利清水，未吐利前预见烦渴，以暑邪内扰也。（《汇补》）甚者脐腹绞痛，厥逆脉脱，举体转筋，当温补回阳复脉。若暑月多餐生冷瓜果泉水，以致食郁于中而成霍乱者，宜辛温散其标寒，次以寒凉清其暑热可也，渴甚者冰水解之。（《指掌》）吐利转筋，胁下痛，脉弦者，木克土也，故痛甚，建中加柴胡、木瓜。吐利四肢厥冷，脉微缓，属厥阴，建中加归、附。（《玉机》引《保命集》）（按：当是云岐子书。）吐利不止，元气耗散，病势危笃，或水粒不下，或口渴喜冷，或恶寒战掉，手足逆冷，或发热烦躁，欲去衣被，此盖内虚阴盛，却不可以其喜冷欲去衣被为热，宜理中汤，甚则附子理中汤，不效则四逆汤，并宜放十分冷服。霍乱并诸吐泻后，胸膈高起，痞塞欲绝，理中汤加枳实半钱，茯苓半钱，名枳实理中汤。吐泻已愈，而力怯精神未复者，十补汤（按：即十全大补汤）。夏月感暑吐泻如霍乱者，六和汤、香薷汤皆是要药。人于夏月，多食瓜果及饮冷乘风，以致食留不化，因食成痞，隔绝上下，遂成霍乱，六和汤倍藿香煎熟，调苏合香丸。（《要诀》）吐泻若已透畅，人困弱，脉虚软，是邪已去而正虚也；若吐泻未透，脉仍涩滞有力，人仍烦躁不宁，是邪尚未尽也，须别之。（《医通》）
　　干湿辨异
　　（宜参涌吐及泻下诸方）霍乱者，多吐利也，干霍乱者，是冷气搏于肠胃，致饮食不消，但腹满烦乱，绞痛短气，其肠胃先挟实，故不吐利，名为干霍乱也。（《病源论》）许仁则云：此病有两种：一名干霍，一名湿霍。干霍死者多，湿霍死者少，俱繇饮食不节，将息失宜。干霍之状，心腹胀满，搅刺疼痛，烦闷不可忍，手足逆冷，甚者流汗如水，大小便不通，求吐不出，求利不下，须臾不救，便有性命之虑。湿霍之状，心腹亦搅痛，诸候有与干同，但吐利无限。此病始得，有与天行相似者，亦令头痛，骨肉酸楚，手足逆冷，四体发热。（《外台》）（按：原疗干霍有巴豆等三味丸，今见后。）许仁则云：病有干霍乱，有湿霍乱。干霍乱死者多，湿霍乱死者少。盖吐利则所伤之物得以出泄，虽霍乱甚，则止于胃，若水谷泄尽，则止矣，所以死者少。及其干霍乱死多者，以其上不得吐，下不得利，则所伤之物不得出泄，拥闭正气，关隔阴阳，烦扰闷乱，躁无所安，喘胀，干霍乱而死。（《明理论》）心腹绞痛，冷汗出，胀闷欲绝，俗谓搅肠沙，今考之此证乃名干霍乱。此亦由山岚瘴气，或因饥饱失时，阴阳暴乱而致，急用盐汤吐法。（《得效》）（按：此本出《经验良方》，曰：绞肠沙，痛不可忍，或辗转在地，或起或仆，其肠绞缩在腹，此是中毒之深，须臾能令人死，古方名干霍乱。《要诀》亦曰：近世俗医谓之搅肠沙，人多信之，殊不知即是霍乱，侥幸而愈者，一时之功耳。）干霍乱证，最为危候，其证则上欲吐而不能出，下欲泻而不能行，胸腹搅痛，胀急闷乱，此必内有饮食停阻，外有寒邪闭遏。盖邪浅者，易于行动，故即见吐利；邪深者，阴阳格拒，气道不通，故为此证，若不速治，多致暴死。（《景岳》）如欲吐不吐，欲利不利，上下不通，腹满痛而头疼发热者，桂枝大黄汤，此干霍乱。（《伤寒缵论》）委中穴出血，或十指头出血，皆是良法。（《正传》）干霍乱若吐泻不出，胸腹胀硬，面唇青黑，手足冷过肘膝，六脉伏绝，气喘急，舌短囊缩者，死证也。（《回春》）
　　转筋
　　（宜参外治法）夫霍乱大吐下之后，阴阳俱虚，其血气虚极，则手足逆冷而荣卫不理。冷搏于筋，则筋为之转。冷入于足之三阴三阳，则脚筋转。入于手之三阴三阳，则手筋转。随冷所入之筋，筋则转。转者皆由邪冷之气，击动其筋而移转也。（《病源论》）转筋者，以阳明养宗筋，属于大肠。今暴下暴吐，津液顿亡（按：原此下有“外伤四气，内积七情，饮食甜腻，攻闭诸脉，刮削于筋”五句，《必读》芟却，今从之），宗筋失养，必致挛急，甚则卵缩舌卷，为难治。（《三因》）（按：景岳举此说，以驳河间转筋属火之谬，文繁不录。）甚则转筋入腹则毙，霍乱恶证，无越于斯。（同上）霍乱转筋，理中汤加冻胶锉炒一钱，仍令其系缚腿胫，若筋入腹及通身转筋者，不可治。筋转者，以造曲蓼汁暖热浸，或用浓盐汤浸。（《要诀》）
　　死证
　　霍乱之后，阳气已脱，或遗尿而不知，或气少而不语，或膏汗如珠，或大躁欲入水，或四肢不收，皆不可治。（《要诀》）
　　治宜救正为急
　　风雨寒暑之邪直为霍乱，若吐利太过而生气内伤，手足厥冷，脉微欲绝，皆宜四逆汤主之，无分寒与暑也。盖正气受伤，止救正而不论邪，后人补正藿香正气散以治吐利，此治微邪在胃，正气不伤，如此之证，弗药亦愈，即阴阳汤（按：此谓生熟水）、黄土汤（按：此谓地浆）皆能疗之。若霍乱里虚，上古止立四逆、理中二方，为急救正气之法。有谓藿香正气散治暑霍乱者，亦非也。愚每见暑月病霍乱，四肢逆冷，无脉而死。藿香正气，不过宽表解表之剂，恶能治之。况夏月元气发泄在外，中气大虚，外邪卒至，救正犹迟。夫邪正相持，有风雨寒暑之分。正受邪伤，止论正气之虚实，入脏即为不治之死证，非风暑为阳而寒雨为阴也。此为霍乱之大纲，学人宜服膺而弗失。（《伤寒论集注》）
　　治宜和胃健脾
　　邪之易受者，必其脾气本柔，而既吐且泻，则脾气不能更虚矣。故凡治霍乱者，必宜以和胃健脾为主。健者培补之谓，因其邪气已去而胃气受伤，故非培补不可也。和者调和之谓，以其胃气虽伤而邪犹未尽，故非察其邪正而酌为调和不可也。若其寒少滞多，则但以温平之剂调之可也。若滞因于寒，则非温热之剂不能调也。而诸家有言为火者，谓霍乱之病，多在夏秋之间，岂得为之伤寒乎。吁！谬亦甚矣。不知夏秋之交，正多藏寒之病。盖一以盛暑将杀，新凉初起，天人易气，寒之由也。一以酷暑当令，生冷不节，疾病因时寒之动也。人以夏秋之外热易见，而藏寒之内寒难见，故但知用热远热，而不知用寒远寒。见之浅陋，多有如此，此所以多致误也。学人于此，当熟察之。（《景岳》）
　　回阳散寒诸方
　　四顺汤，治霍乱，转筋肉冷，汗出呕者。（范汪云：利甚加附子二两，妙。）（《千金》）（按：即四逆加人参汤。）《仲景论》霍乱，四逆吐少呕多者，附子粳米汤主之。一方有干姜一两。（《外台》）（按，《千金》有干姜。）姜附汤，治霍乱转筋，手足厥冷，多汗呕逆。（《济生》）姜附汤，清煎沉冷，服之大效，热因寒用之法也。（《得效》）霍乱，或有寒，腹满痛，或四肢拘急，下利脚转筋，理中汤加附子一枚生用，并粗末，作汤服之。（《活人》）霍乱转筋，吐泻不止，头目昏眩，须臾不救者，以吴茱萸汤主之。（《原病集》）（按：即仲景原方。《外台•霍乱干呕》：《肘后》干姜茱萸汤，盖自此方变来。）《僧深方》霍乱呕吐，水药不下，茱萸汤法。茱萸（一升）黄连（二两）附子（一两）甘草（一两）生姜（三两）凡五物，以水七升，煮取三升，分三服。（《医心》）《短剧方》霍乱多寒，手足寒厥，脉绝，茱萸四逆汤主之方。吴茱萸（二升）当归（三两）芍药（二两）桂心（四两）细辛（二两）生姜（半斤）通草（二两）甘草（一两）凡八物，以水四升，清酒四升，合煮取三升，分四服。（同上）旧方用枣三十枚，今以霍乱病法多痞，故除之。如退枣，入葛根二两佳。霍乱四逆，加半夏一合，附子小者一枚，恶寒乃与大附子。（《千金》）（按：方中有大枣二十五枚，可疑。）《济生》通脉四逆汤，加附子。（亦有枣。）治霍乱呕吐，及下后腹中干痛，手足逆冷，宜服此方。当归（一两）干姜（半两）甘草（半两）人参附子（各一两）上件药捣筛为散，每服三钱，以水一中盏，煎至六分，去滓热服之。（《圣惠》）《范汪方》治霍乱呕吐，附子汤方。大附子（一枚）甘草（六铢）蜀椒（二百粒）三物水三升，煮取一升半，分再服。（《医心》）《必效》理中散，主霍乱及转筋，吐痢不止方。青木香（六分）桂心（八分炙）浓朴（八分炙）甘草（八分炙）白术（八分）干姜（十分炮）附子（六分炮）上七味捣筛为散，饮服两钱匕，如人行五六里，不定，更服一钱匕，瘥止。（《外台》）《汇言》方龙潭治阴霍乱吐泻，于本方去青木香、浓朴。加半夏姜制、陈皮，水煎冷服。治年老羸劣，冷气恶心，饮食不化，心腹虚满，拘急短气，霍乱呕逆，四肢厥冷，心烦气闷流汗，扶老理中散方。麦门冬干姜（各六两）人参白术甘草（各六分）附子茯苓（各三两）上七味治下筛，以白汤三合，服方寸匕。常服将蜜丸，酒服如梧子二十丸。（《千金》）（按：《外台》、《医心》并引《短剧》。）既济汤，治霍乱后，虚烦不得眠。（《大成》）（方见《伤寒•少阴病》中。按：《千金》竹叶汤，治霍乱吐利已，服理中、四顺等汤热不解者，用竹叶等十一味，然不如用此方为佳，仍不录。）
　　和中疏气诸方
　　《延年》增损理中丸，主霍乱，下气能食，止泄痢方。人参（六分）白术（六分）浓朴（六分炙）茯苓（六分）甘草（六分炙）姜屑（二分）上六味捣筛，蜜和为丸，如梧子大，一服十丸，饮下，酒下亦得，加至十五、二十丸。（《外台》）范汪疗霍乱，脐上筑，茯苓理中汤方。茯苓（大如枣者三枚一方二两）甘草（三两炙）干姜（一两炮）人参（三两）木瓜（三两）上五味咀，以水六升，煮取三升，去滓适寒温，分为四服。（同上）范汪理中加二味汤，疗霍乱，胸满腹痛，吐下方。人参（三两）干姜（三两炮）甘草（三两炙）白术（三两）当归（二两）芍药（二两）上六味咀，以水七升，煮取三升，绞去滓，温服一升，日三，甚良。（同上）治霍乱吐泻后，转筋，草豆蔻散方。草豆蔻高良姜丁香白术人参陈橘皮缩砂（各一两）甘草（半两）木瓜（二两）上件药捣，细罗为散，不计时候，以热生姜汤，调下二钱。（《圣惠》）《会解》人参养胃汤，于本方去草蔻、良姜、甘草、木瓜，加干姜、茯苓，治霍乱冷证。冷香饮子，夏月饮食杂以水果寒冰之物，食之胸腹大痛霍乱者主之。（《方考》）（方见《中暑》中。按：《岭南卫生方》所举，系去橘红，加良姜、檀香、干姜、丁香者，然不如用原方，仍不取。）《短剧》霍乱，卒吐下不禁，脉暴数者，人参汤主之方。人参（二两）茯苓（二两）葛根（二两）橘皮（二两）麦门冬（去心二两）甘草（一两炙）上六味切，以水五升，煮取二升，绞去滓，温分三服。（《外台》）《圣惠》治霍乱吐泻心烦，人参散，于本方去葛根，入生姜、小麦、竹叶煎服。《济生》麦门冬汤，治霍乱已愈，烦热不解，多渴，小便不利，于本方去葛根，加半夏、白术、小麦、生姜、乌梅。白术散，治伤寒杂病，一切吐泻，烦渴霍乱，虚损气弱。（《宣明》）（按：即钱氏原方。）《医家类选》加浓朴。霍乱后，恶心懒食，口干多渴，白术散主之。（《原病集》）治霍乱，心下痞逆，半夏汤方。半夏（汤洗七遍去滑切焙）人参（各三两）上二味锉如麻豆，每服三钱匕，入生姜三片，白蜜半匙，水一盏，煎至六分，去滓温服，不拘时。（《圣济》）（按：此即大半夏汤加生姜者。）治霍乱，呕吐涎沫，医反下之，心下作痞，小半夏汤。（同上）（按：此证《千金》用甘草泻心汤，实本于《金匮•妇人篇》也。）四片金，治冒暑伏热，腹痛作泻或痢，并饮水过度。治霍乱吐泻，其证或饮冷，或冒寒，或失饥，或大怒，或乘舟车伤动胃气，令人上吐，上吐不止，令人下泻，吐泻并作，遂作霍乱，令人头旋眼晕，手脚转筋，四肢逆冷。用药迟，须臾不救，命在顷刻之间。吴茱萸（半两）干木瓜（半两）食盐（半两）上三味同炒令焦，先用瓷瓶盛，水三升，煮令百沸，却入前件三味炒药，同煎至二升以下，倾一盏，冷热随病患意与服，药入咽喉即止。如仓卒无前件药，只用枯白矾一味为末，每服一大钱，用百沸汤点服。如无白矾，只用盐一撮，醋一盏，同煎至八分温服。盐梅咸酸等物，皆可煮服（处方本以酸咸二物煮）。（《家宝》）（按：上方《奇效》名吴茱萸汤。又《圣惠》治霍乱泻后，脚转筋，用木瓜、生姜、吴茱萸，盖此方之类也。）藿香正气散，治霍乱吐泻通用。腹痛者加桂，小便不利者加茯苓。此药能温散风寒湿气，若暑证加香薷。（《直指》）《续易简》藿香正气散，于不换金正气散去苍术。曰：霍乱吐泻，加白术。《回春》有异乡人初到地方，不服水土，或吐或泻，胸腹饱闷，或肿胀，不吐泻者，宜加减正气散，于不换金加砂仁、香附。
　　渗利方法
　　凡觉此证，或先五苓、益元、桂苓甘露饮，乃吐泻之圣药也。（《保命集》）茯苓泽泻汤。治霍乱吐利后。烦渴欲饮水。（《三因》）（按：即金匮原方。然犹当用五苓散为佳。）提学侍其公，年七十九岁，至元丙寅六月初四日中暑毒，霍乱吐利，昏冒终日，不省人事，时方夜半，请予治之。诊其脉，洪大而有力，一息七八至，头热如火，足寒如冰，半身不遂，牙关紧急。予思《内经•五乱篇》中云：清气在阴，浊气在阳，营气顺脉，卫气逆行，乱于胸中，是谓大云云，乱于肠胃，则为霍乱。于是霍乱之名，自此而生。盖因年高气弱，不任暑气，阳不维阴则泻，阴不维阳则吐，阴阳不相维，则既吐且泻矣。前贤见寒多以理中丸、热多以五苓散为定法治之。今暑气极盛，阳明得时，况因动而得之，中明矣，非甘辛大寒之剂，则不能泻其暑热，堕浮焰之火而安神明矣。遂以甘露散甘辛大寒，泻热补气，加白茯苓以分阴阳，约重一两，冰水调灌，渐渐省事而诸证悉去。后慎言语、节饮食三日，以参术调中汤之剂增减服之，理正气，逾十日后，方平复。（《宝鉴》）桂苓甘露饮，流湿润燥，治痰涎，止咳嗽，调脏腑，寒热呕吐服之，令人遍身气溢宣平，及治水肿泄利。官桂藿香人参（各半两）木香（一分）茯苓白术甘草泽泻葛根石膏寒水石（各一两）滑石（二两）上十二味为末，每服三钱，白汤调下，新水或姜汤亦得。（同上）（按：此方本出《三法六门》。）江应宿治一妇人，六月中旬，病霍乱，吐泻转筋。一医投藿香正气散，加烦躁面赤，揭衣卧地。予诊视，脉虚无力，身热引饮。此得之伤暑，宜辛甘大寒之剂泻其火热，以五苓散加滑石、石膏，吐泻定，再与桂苓甘露饮而愈。（《类案》）加味五苓汤，治口渴身热，此暑热伤中也。猪苓（七分）泽泻（七分）白术（五分）赤茯苓（一钱）天花粉（二钱）干葛（一钱）香薷黄连甘草（各等分）如热极，加石膏、知母。上用水一钟半，姜三片，煎至七分，温服。（《众妙方》）《医鉴》名加味薷苓汤，加扁豆。柴胡四苓汤，若大渴小便不利者用。柴胡黄芩芍药（各一钱）白术茯苓猪苓泽泻（各八分）水二钟。煎至八分。去渣加姜汁一匙。冷服。（《伤寒证治明条》）暑食不和，吐泻之后，腹胀肠鸣，小便不利，或泻不止，以胃苓汤主之。（《原病集》）（按：此本于《岭南卫生方》。）
　　解暑诸方
　　《广济》疗霍乱吐痢，扁豆汤方。扁豆叶（切一升）香薷叶（切一升）木瓜（一枚切）干姜（一两切）上四味，以水六升，煮取二升五合，绞去滓，分温三服，服别相去如人行六七里。（《外台》）《鸡峰》草豆蔻散，治霍乱吐泻不止，脉细而紧，此为内寒。于本方去扁豆，加草豆蔻、藿香、陈橘皮。治霍乱，及脾胃气虚，腹胀不能饮食方。人参（三分）香薷（一握锉）陈橘皮（一两）上件药捣筛为散，分为四服，每服以水一中盏，入枣二枚，生姜半分，煎至六分去滓，不计时候温服。（《圣惠》）无比香薷散，治非时吐泻，便霍乱躁渴不定，脐腹撮痛及转筋，遍身冷汗，四肢厥逆。（《传家秘宝》）（方见《中暑》中）《活人》若夏月中暑霍乱，宜服香薷散，须井水沉令极冷，顿服之乃效。（《本草衍义》曰：香薷暑月亦作菜蔬，治霍乱不可阙也，用之无不效。）增损缩脾饮，治霍乱之后，服热药太多，致烦躁者，浸令如冰，尤宜服。（《易简》）（方见《中暑》中）治妊娠霍乱，吐泻心烦，芦根饮子方。芦根（一两）人参（一两去芦头）藿香（三分）枇杷叶（十片拭去毛炙微黄）甘草（半两炙微赤锉）上件药细锉和匀，每服一分，以水一中盏，入薤白七寸，生姜半分，煎至六分去滓，不计时候，稍热服。（《圣惠》）又治霍乱，心烦干呕，芦根散，于本方去藿香、薤白，加陈橘皮、木瓜。治霍乱，心腹胀痛，烦满短气，未得吐下方。取蓼若叶，细切二升，水五升，煮三沸，顿服之。（《肘后》）治霍乱转筋方，蓼一把去两头，以水二升，煮取一升，顿服之。（《千金》）（按：古方用蓼治，故次于此。）
　　清热诸方
　　《范汪方》治霍乱呕，气厥不得息方。香豉（一升）半夏（一两）甘草（一两）生姜（二两）人参（一两）柴胡（一两）六物以水五升，煮取二升半，服七合，日三。（《医心》）《医门方》疗霍乱心烦方。香豉（七合绵裹）栀子仁（三两）浓朴（三两炙）水五升，煮取二升，去滓分温二服，重者不过再，必愈。（同上）治霍乱烦渴头痛，石膏散方。石膏（二两）麦门冬（一两）甘草（三分）白茯苓（一两）上件药捣筛为散，每服三钱，以水一中盏，入生姜半分，豉一百粒，竹叶二七片，煎至七分，去滓温服。（《圣惠》）
　　涌吐诸方
　　治霍乱，心腹胀痛，烦满短气，未得吐下方。盐二升，以水五升，煮取二升，顿服得吐愈。（《肘后》）（按：此本《金匮》治贪食，食多不消，心腹坚满痛方。）《短剧方》治心腹暴痛，及宿食不消，或宿冷烦满成霍乱方。作盐汤三升，使极咸，热饮一升，刺吐（《千金》刺口令吐）令宿食尽，不吐复服，吐讫复饮，三吐乃佳，须静乃止，胜诸汤丸。（《医心》）《千金》霍乱蛊毒（按：此当是二证），宿食不消，积冷，心腹烦满，鬼气方（方与短剧同）。俗人以为田舍浅近法，鄙而不用，守死而已。凡有此病，即须先用之。《得效》用盐半盏许，以热汤数碗泡盐，令患人尽服，连至数碗，不得住手方可。却以鸡羽扫咽喉间，即时吐，所吃盐汤尽出，其证即愈。（《医方集解》烧盐热水调饮，以指探吐。）唐柳柳州纂救三死、治霍乱盐汤方云：元和十一年十月，得干霍乱，上不可吐，下不可利，出冷汗三大斗许，气即绝。河南房伟传此汤，入口即吐，绝气复通。其法用盐一大匙，熬令黄，童子小便一升，二物温和服之，少顷吐下，即愈。（《本草图经》）《圣惠》加生姜。救干霍乱方。用鲜生姜煎浓汁，加炒盐，滴桐油数点，频频灌下二、三碗，用鹅毛探喉令吐。如不吐，急用瓜蒂散吐之。若终不吐，用备急丸下之，庶几可生。若怠缓姑息，立亡可待。（《苍生司命》）（按：《辨证录》治干霍乱，用人参一两，瓜蒂七个，水煎一大碗饮之。其说颇巧，然瓜蒂快吐之际，人参何能安胃，不如吐后，随宜调补，今仍不取。）
　　泻下诸方
　　干霍乱大小便不通，烦冤欲死，宜急与巴豆等三味丸服之，服取快利方。巴豆（一百枚熬令熟去皮心）干姜（三两，崔氏以芒消五两代，与《千金》同。）大黄（五两）上药先捣干姜、大黄为散，后别捣巴豆如膏，和前二味同捣令调，细细下蜜，堪丸出之，以饮下，初服三丸，丸如梧子大，服讫数肚，令转动速下利。良久不觉，则以热饮投之。又良久不利，更服一丸，须臾当利。利后好将息，食饮寒温，以意取适。如渴者，煮浆水粥少少啜之。张文仲处。（《外台》引许仁则）《千金月令》抵圣备急丸，主干霍乱，心腹百病疰痛等方。（即本方）治干霍乱，不吐不利，烦闷不知所为方。巴豆（一枚去皮心）上以熟水研服之，当快利三两行，即以浆水粥止，立定。（《圣惠》）（按：此即走马汤变方。）治干霍乱，浓朴汤方。浓朴（去粗皮生姜炙三分）大黄（锉炒二两）槟榔（锉）枳壳（去穣麸炒）朴消高良姜（各三分）上六味粗捣筛，每服五钱匕，水一盏半，煎至一盏，去滓温服。（《圣济》）忽然气上喘，不能语言，口中汁流吐逆，齿皆动摇，气出转大则闷绝，苏复如是，名曰伤寒并热霍乱。用大黄、人参末各半两，水三盏，煎至一盏，去滓热服可安。（《经验良方）（按：此盖一种奇病，然其方则宜治寻常干霍，仍列于此。）
　　与水法
　　《短剧方》治中热暴下利，霍乱变热。心烦脉数者方。饮新出井水一升，立愈，饮多益善，此治是胃中多热者也。无热者慎之，不可与也。（《医心》）先患胃口冷者，勿服之。（《千金》）《医门方》治霍乱吐下不止者方。煮百沸汤，细细添生水，热饮之。（今按删繁论云：熟水一升，生水一升，相和饮之，良验。）（《医心》）如不纳药，宜井泉水半碗，百沸汤半碗，相和服之，立效。（《如宜》）（按：《袖珍》引《圣惠》，今无考。）
　　外治法
　　治之方（主证即源由中所举），可作灼灼尔热汤，着瓮中，渍足令至膝，并铜器贮汤，以着腹上，衣借之，冷复易。（《肘后》）霍乱手足转筋，以铜器若瓦器盛汤熨之，亦可令蹋器，使脚底热彻，亦可以汤捋之，冷则易，用醋煮汤更良，煮蓼子及吴茱萸汁亦好，以绵絮及破毡包脚，以汤淋之，贵在热彻。（《本草新补》）（《原病式》曰：诸转筋，以汤渍之，而使腠理开泄，阳气散则愈也。）《删繁论》云：霍乱转筋方。取絮巾若绵，炙暖，以敷筋上。（今案《范汪方》，转筋在脚缠脚，入腹缠腹，浓温暖已而向火也。）（《医心》）治霍乱，转筋入腹，不可奈何者方。极咸作盐汤于槽中，暖渍之。（《千金》）又方，以酢煮青布之，冷复易之。（同上）《医门方》治霍乱转筋方。取热灰以酽醋和，令微温，炒令极热，以青布裹，及热熨筋上，冷易之，随手消散也。（《医心》）治转筋不止者方。若男子，以手挽其阴牵之；女子，挽其乳近左右边。（《千金》）洗法，治霍乱转筋。蓼一把去两头，水三升，煮取二升，放温重洗。（《济生》）《梅师方》治霍乱转筋，皂荚末吹一小豆入鼻中，得嚏便瘥。（《本草》）治霍乱吐泻转筋，以大蒜研炒熟，敷脚心，瘥。（《琐碎录》）盐熨方，治霍乱吐泻，心腹作痛。炒盐二碗，纸包纱护，顿其胸前并腹肚上，即以熨斗火熨，气透则苏，续又以炒盐熨其背，则十分无事。（《直指》）
　　灸法
　　《葛氏方》灸之，但明按次第，莫为乱灸，须有其病，乃随病灸之。灸霍乱，艾丸苦不大，壮数苦不多。本方言七壮为可，四、五壮无不活，便火下，得眠。（今案《范汪方》，凡得霍乱，灸之或时虽未瘥，终无死忧，不可不逆灸。）（《医心》）霍乱吐泻，尤当速治，宜服来复丹、镇灵丹等药，以多为贵，尤宜灸上管、中脘、神阙、关元等穴，若水分穴尤不可缓。盖水谷不分，向后泄泻，此穴亦名分水，能分水谷故也。或兼灸中管穴，须先中管而后分水可也。（《资生》）灸法，霍乱已死，腹中有暖气者，盐内脐中令实，就盐上灸二七壮。（《济生》）霍乱吐泻病剧者，以盐实脐中，大艾灸一百壮。（《王氏》）
　　调摄法
　　《短剧方》云：霍乱吐下，汗出全冷，转筋呕逆，烦闷欲得冷水者方。可与浓朴葛根饮，进沾喉中而已。慎勿与米饮及粥，但与此单行饮，以代米饮水浆也。（《医心》）凡霍乱务在温和将息，若冷即遍体转筋。凡此病定一日不食为佳，仍须三日少少吃粥，三日以后，可恣意食，息七日，勿杂食为佳，所以养脾气也。（《千金》）霍乱之后，不可早与饮食，恐胃中邪物吐泻不尽。若新谷入胃，不能传化，则必危矣，慎之慎之。病安之后，宜以粥饮渐渐养之，候其胃气平复则愈矣。（《选要》）大忌火酒、姜汤、蒜、乌梅、梅酱、热汤，及一切收敛温热之药。（《嵩尊生》）一方，治吐泻后，胃气大弱，不进饮食，可进陈胡醋在鼻边，闻气开胃，或用醋浸蒜，粥送亦好。（《寿世仙丹》）
　　脏腑类
　　关格
　　关格一病，《内经》未言其证为何，《平脉法》始举不得小便、吐逆、食不得入，至巢氏则唯云大小便不通而不及他证，要俱不出阴阳否绝之候。前人所说，纷纠不一，今略存之，以俟有识。盖霍乱为三焦失守之病，关格为三焦隔塞之病，故今以关格，列于霍乱之后。若夫《难经》之言，专系脉体，自是一义，学人须分别看焉。
　　《内经》、《伤寒论》之异
　　关格之脉证不一也，而马仲化释《内经》。谓关格之义，非隔食癃闭之证，而张介宾《类经》，直将越人、仲景之言非之。医道贵乎丸通，若执中无权，犹执一也。故释《内经》之关格，但当言是表里阴阳否绝之候，不当与上吐下闭之关格混同立论则可；若言上吐下闭，当称隔食癃闭，不得名为关格则不可。（《医通》）（节录）关格之证，《内经》、《伤寒论》所指不同，《内经》所云是不治之证，《伤寒论》所云则卒暴之疾，当于通便止呕方法随宜施治可也。（《轨范》）
　　病由阴阳不和
　　（三焦约）关格者，二便俱不通也。大便不通，谓之内关；小便不通，谓之外格；二便俱不通，为关格也。由阴阳气不和，荣卫不通故也。阴气太盛，阳气不能荣之，曰内关。阳气太盛，阴气不得荣之，曰外格。阴阳俱盛，不得相荣，曰关格。关格则阴阳气否，结于腹内胀满，气不行于大小肠，故关格而大小便不通也。又风邪在三焦，三焦约者则小肠痛内闭，大小便不通，日不得前后而手足寒者，为三阴俱逆，三日死也（按：《灵枢•四时气篇》曰：小腹痛肿，不得小便，邪在三焦约）。诊其脉来浮牢且滑直者，不得大小便也。（《病源论》）四明陈氏曰：腑有邪则阳脉盛，脏有邪则阴脉盛。阴脉盛者阴气关于下，阳脉盛者阳气格于上，然而未至于死。阴阳俱盛则既关且格，格则食不下，关则二阴闭，不得大小便而死矣。若脏腑气和而相荣，阴不复，阳不溢，何关格之有。（《统旨》）（按：此说亦出《医统》。）《内经》云：人迎脉四盛以上为格阳，寸口脉四盛以上为关阴。夫脉至四盛以上亦太盛矣，阳太盛则阴不能荣，阴太盛则阳不能和，阴阳阻绝，天地不交而成否矣。夫饮食虽运夫阳，而无阴则不能下，故格则吐逆者，阳独盛于上也。便液虽生乎阴，而无阳则不能通，故关则不得小便者，阴独盛于下也。而云岐子乃谓阳反在下，阴反在上，岂通论哉。若阳果在下，阴得阳而和，小便且通矣，阴何由而关耶。阴果在上，阳得阴而济，饮食自下矣，阳何为而格耶。（《汇论》）（按：《纲目》载洁古及云岐子说，以关格为上寒下热。马氏此辨，极为明。盖病有上热下寒而无上寒下热。《金匮辑义》湿家条详论之。但《灵•刺节真邪论》有云上寒下热，先刺项太阳，是言经络病，非言病于里者，难以为征矣。故洁古父子说，今不敢录入。又《统旨》举陈氏及洁古说曰：其说虽相反，要之皆病机之所有也。是骑墙之见，今亦不从。）关格证在《内经》，本以人迎察六腑之阳，寸口察五脏之阴。人迎盛至四倍以上，此阳明经孤阳独见，水不济火也，故曰格阳。格阳者，阴格于阳也。气口盛至四倍以上，此太阴经元阴无主，气不归精也，故曰关阴。关阴者，阳关于阴也。若人迎寸口俱盛至四倍以上，且大且数，此其阳气不藏，故阴中无阳，阴气不升，故阳中无阴，阴阳相离，故名关格也。凡见此者，总由酒色伤肾，情欲伤精，以致阳不守舍，故脉浮气露，亢极如此。此则真阴败竭，元海无根，是诚亢龙有悔之象，最危之候也。（《景岳》）关格，即《内经》三焦约病也。约者不行之谓，谓三焦之气不得通行也。惟三焦之气不行，故上而吐逆曰格，下而不得大小便曰关。（《尊生书》）
　　脉候
　　《内经》以人迎、寸口并诊关格，今后世诊法，则但取寸口而不察人迎，似于法有未尽。然寸口为脉之大会，而脉见于彼，未有不见于此者。所以但察气口，则人迎之脉亦可概见。故凡见寸口弦大至极，甚至四倍以上且大且数者，便是关格之脉，不得误认为火证。余尝诊此数人，察其脉则如弦如革，洪大异常，故云四倍。察其证，则脉动身亦动，凡乳下之虚里，脐旁之动气，无不舂舂然、振振然与脉俱应者。察其形气，则上有微喘而动作则喘甚，肢体无力而寤寐多慌张。谓其为虚损，则本无咳嗽失血等证，谓其为痰火，则又无实邪发热等证，此关格之所以异也。然惟富贵之人，及形体丰肥者，多有此证。求其所因，则无非耽嗜少艾，中年酒色所致。是虽与劳损证若有不同，而实即劳损之别名也，此老成之人所以当知慎也。（《景岳》）关格之脉，必弦大至极，夫弦者为中虚，浮大者为肾虚，此肾水大亏，有阳无阴之脉也。治此者，宜以峻补真阴为主。然又当察其虚中之寒热，阴中之阴阳，分别处治，斯尽善也，（同上）
　　证状诸说
　　姚氏云：风寒冷气入腹，忽痛坚急如吹状，大小便不通，或小腹有气结，如升大胀起，名为关格病。（《肘后》）（从《医方类聚》录）戴云：关格者，谓膈中觉有所碍，欲升不升，欲降不降，欲食不食，此谓气之横格也。（《钩玄》）阴阳易位，病名关格，多不可治。若邪气留着而致者。犹可治之。（《医通》）关格不通，不得尿，头无汗者，可治；有汗者死。（同上）关格若头汗者（阳脱）死，脉细涩者（知阴亦竭）亦死。（《医碥》）至于寻常腹痛，二便不通而呕吐，其脉沉静不紧盛倍大者，非关格也，乃痰食之证，宜二陈汤加白芥子、山楂、枳实、青皮治之。（《汇补》）（按：寻常二便不通，自有专门，宜参。）
　　补泻两难
　　本经《脉度篇》所云，阴气太盛，则阳气不能荣也，故曰关，阳气太盛，则阴气弗能荣也，故曰格，阴阳俱盛，不能相荣，故曰关格，关格者，不得尽期而死，此举脉证而兼言之也。若以脉言，则如前之四倍者是也。若以证言，则又有阴阳俱盛者，以阳病极于阳分，而阴病极于阴分也。凡阳盛于阳者，若乎当泻，而阴分见阴，又不可泻。阴极于阴者，若乎当补，而阳分见阳，又不可补。病若此者，阳自阳而阳中无阴，阴自阴而阴中无阳，上下否隔，两顾弗能，补之不可，泻之又不可，是亦关格之证也，有死而已。此与真寒假热、真热假寒之证大有不同，学人当辨其疑似。（《景岳》）
　　热剂从治
　　人有一时关格，大小便闭结不通，渴饮凉水，少顷即吐，又饮之又吐，面赤唇焦，粒米不能下胃，饮一杯吐出杯半，脉亦沉伏。人以为脉绝也，谁知是格阳不宣，肾经寒邪太盛之故乎。夫肾属少阴，喜温而不喜寒也。寒邪入肾，则阳无所附，阳欲杜阴而不能，阴且格阳而愈胜。于是阳不散居于下焦，而尽逆冲于上焦，咽喉之间，难于容物而作吐矣。夫阳宜阴折，热宜寒折，似乎阳热在上，宜用阴寒之药以治之。然而阳热在上，而下正阴寒也。用阴寒以折阴寒，正投其所恶也，不特无功而反有大害。盖上假热而下真寒，非用真热假寒之法从治之，断不能顺其性而开其关也。方用白通汤治之，方中原是大热之味，得人尿、猪胆以乱之，则下咽觉寒，而入腹正热，阳可重回而阴可立散，自然脉通而关启矣。（《辨证录》）
　　治宜开通
　　凡治关格病，不知批导窍，但冀止呕利溲，亟治其标，技穷力竭，无益反损，医之罪也。（《法律》）此证危急，法难缓治，宜先投辛香通窍下降之药以治其上，次用苦寒利气下泄之药以通二便（按：沈氏袭洁古之谬，故用苦寒）。盖证既危急，纵有里虚，亦宜通后再补也。（《尊生书》）
　　用吐之谬
　　丹溪书云：必用吐，提其气之横格，不必在出痰也。又云：有痰，二陈汤吐之，吐中便有降。中气不运者，补气药中升降。此盖窃其治小便之法，填于条下，蹈世俗之弊而不悟，悲夫。（《准绳》）丹溪则曰此证多死，寒在上，热在下，脉两寸俱盛四倍以上，法当吐，以提其气之横格，不必在出痰也。愚谓两寸俱盛四倍，又安得为寒在上耶？且脉大如此，则浮豁无根，其虚可知，又堪吐乎？谬而又谬，莫此为甚矣。（《景岳》）
　　疏利方法
　　《集验》疗关格之病，肠中转痛，不得大小便，一日一夜不瘥欲死方。芒硝三两，纸三重裹，于炭火内烧令沸，安一升水中（按：今《肘后》作汤中），尽服之。当先饮温汤一二升以来，吐出乃饮芒消汁也。（《肘后》同）（《外台》）（按：今《肘后》系《医方类聚》所收。）《广利方》关格不通，胞胀妨闷，大小便不通方。冬葵子（三大合绵裹碎）滑石（十二分碎）芒硝（十分汤成下）切，以水二大升，煎取八大合，去滓空腹，分温再服，服别如人行四五里，忌肉面。（《医心》）《圣济》名芒硝汤。奉职赵令仪妻，忽吐逆大小便不通，烦乱，四肢渐冷，无脉，凡一日半。与大承气汤一剂，至夜半，渐得大便通，脉渐生，翌日乃安。此关格之病，极为难治，兆所见者，惟此一人。（《鸡峰》）加味麻仁丸（《会编》），治关格，大小便不通。大黄（一两）白芍药浓朴（姜汁炒）当归杏仁（去皮尖）麻仁槟榔南木香枳壳（各五钱）麝香（少许）上为末，蜜丸，熟水下。（《准绳》）（按：此盖云岐子方。）
　　通壅诸方
　　孙真人治大小便不通，关格不利，烧大皂荚细研，粥饮下三钱，立通。（《本草》）《准绳》引《会编》名皂荚散。人参散，治胃虚津枯，关格吐逆。人参（五钱至一两）麝（半分至一分）冰脑（三厘至半分）为散，水煎和滓，分二三次温服。（《准绳》作右末，甘草汤调服。）此云岐子治噎膈胃反关格不通九方之一，用独参汤峻补其胃，稍加脑、麝以发越其气，得补中寓泻之至诀。若瘦人津枯不能出纳而大便秘结者，即以此方去脑、麝，加芦根汁、竹茹，未尝不为合辙也。（《医通》）既济丸，治关格，脉沉细，手足厥冷。熟附子（一两，《准绳》童便浸）人参（三两）麝香（少许为衣）为细末，陈米饮糊丸，梧子大，每服十丸至三十丸，米饮下。此云岐子第三方，用参、附加麝，单刀直入，以破中下二焦之结，药虽峻而用法最缓，不可不详此义，而擅改作汤也。
　　调停方
　　进退黄连汤方，格则吐逆，进而用此方为宜。关则不得小便，退之之法，从胃气以透入阴分，桂枝亦在所不取。（节录）黄连（姜汁炒）干姜（炮）人参（人乳拌蒸一钱五分）桂枝（一钱）半夏（姜制一钱五分）大枣（二枚）进法用本方七味，俱不制，水三茶盏，煎一半，温服。退法不用桂枝，黄连减半。但空心朝服八味丸三钱，半饥服煎剂耳。（《法律》）
　　外治法
　　（宜参小便不通外治诸方）葛氏疗卒关格，大小便并不通，支满欲死，二三日则杀人方。以苦酒和硝，涂腹上，干复易。（《肘后》）（《外台》作盐，以苦酒和，涂脐中，干又易之。）《短剧》疗小便不通及关格方，取生土瓜根，捣取汁，以少水解之筒中，吹下部，即通秘。（同上）
　　灸法
　　治关格证，吐逆而小便不利，急宜先灸气海、天枢等穴各三七壮，其吐必止，然后以益元散等药，以利小便。（《正传》）
　　脏腑类
　　脾胃病
　　脾胃位于中而最易受伤，巢太医书于五脏六腑外，更立脾胃诸病候，而后世诸家多从之，良有由也。今仍其例，采掇方论，以冠伤食等证之首。至如东垣所谓内伤，则自是一种病，盖当时兵荒，人多劳役以致之，而学人沿袭为说，不知其实非今日所见，兹仅存梗概，以备参照已。
　　中焦义蕴
　　胃处腹中，犹灶中之火；谷在腹外，犹灶外之薪。薪不得灶内之火则不燃，故谷气要胃气腐之；火不得灶外之薪则易熄，故胃气要谷气充之。究竟火之燃薪，只是要变其体质，以为发端。既变后，莫非取波之体，助我之用。薪在灶内燃动，薪势莫非火势，谷在腹中运化，谷气莫非胃气。当此薪火合势，炎炎不息时，自有一种升腾簇动之象氤氲而发为焰者，充盈于灶内，此即胃家之有中气也。胃气指腑言，中气指焦言。凡火之能腐熟一切，使釜中之气，充盈蒸润，能升能溢者，皆焰之力也，焰力到则釜中之气足。釜中之气在人身，即膻中之气也，凡所谓洒陈六腑、和调五脏者，皆此气透上华盖，而肺得之以输布周身者也。故凡肺气虚者，膻中之气乏也，膻中之气乏者，釜底之焰微也。欲盛其焰，须是火足；欲足其火，须是薪添。薪之为言谷也，谷入于阴，长养于阳，则实此谷者，非阳而何。然则胃之有阳气，又何气也？曰：阳气之与胃气，一而二、二而一者也。胃气从发宣处见，虽是发宣，只有具体；阳气从包蕴处见，虽是包蕴，用则无穷。究而言之，阳气即胃中所禀之性，犹夫火之云热也。火性热，故釜底热，则釜上无火之处无不热。火不能化一切之非火而为火，而火性之热，则能化一切之非热而为热。故谷气足则胃气充，尚是后一层事；而阳气充则谷气化，实是先一层事。犹之夫火，将欲化彼之非热而为热，自不得不先化此薪之非火而为火也。所以此处之阳，专隶在胃上言，非与阴字对看，乃胃之所具，以统乎五脏六腑者也。其所以统乎五脏六腑者，正以其能长养谷气也。谷气者五脏六腑皆以受气，故能养此者即能统彼，以中气在我，凡四旁上下之气，皆从我布也。由中气列之为阳气、为胃气、为谷气，此皆就其气候未成，物交物则引之者而言；若已经融化后，则数气只抟为一气。一气者，何气也？中气也。以其于数者完全具足，而又能扩而充之，天地已于此分造化，更何诸气之偏隶乎。故治法，只以中之一字该之，而助阳化谷，以宣行胃气，则皆理字内功夫也（按句曰脏腑不调，中气不运，病久不愈，俱理中证，故测云尔）。若脾之为气，不过为胃行其津液，平常只可与胃作对峙，而在此处，犹之薪火接合处，用之作抽添扇扬力者。火非抽添扇扬则不炎，胃无消磨健运则不化，故言胃气，内已该括及脾气，不可抽出与中气、阳气、谷气等并提而互举也。此则中焦之义蕴，大略尽此。盖人身之有气血津液，皆从中焦造作酝酿出来，到得膻中而上，则有升有降，皆从自然处布宣，无待于五脏六腑之为造作、为酝酿也。然则中之一字在人身，其为义之大何如也。（《医径句测》）
　　脉候
　　关上脉涩而坚，大而实，按之不减有力，为中焦实，有伏结在脾，肺气塞，实热在胸中。关上脉时来时去、乍大乍小、乍疏乍数者，胃中寒热，羸劣不欲饮食，如疟状。尺脉弱寸强，胃络脉伤。（《脉经》）实紧，胃中有寒，苦不能食，时时利者。难治（一作时时呕，稽留难治）。滑疾，胃中有热。（同上）趺阳脉浮而涩，浮即胃气微，涩即脾气衰，微衰相搏，即呼吸不得，此为脾家失度。趺阳脉微而涩，微即无胃气，涩即伤脾，寒在于膈而反下之，寒积不消，胃微脾伤，谷气不行，食已自噫，寒在胸膈，上虚下实，谷气不通，为秘塞之病。凡有所击仆，若醉饱入房，汗出当风则伤脾，脾伤则中气，阴阳离别，阳不从阴，故以三分候死生。（同上）（按：三分未详其义，或者三部，当考。）尺中伏，水谷不消。寸口弦，胃中拘急（一作心下）。关上弦，胃中有寒，心下拘急。关上数，胃中有热。关上芤，胃中虚。（同上）人身之脾胃，专借之以容纳五谷而克化之。脾属土而居五脏之中，寄旺于四时之内，以土能容载万物，故好静。其脉常喜沉细而缓，带浮紧洪数者，即有病之脉也。（《大成》）
　　证治诸说
　　脾者脏也，胃者腑也，脾胃二气相为表里，胃受谷而脾磨之。二气平调，则谷化而能食。若虚实不等，水谷不消，故令腹内虚胀或泄，不能饮食，所以谓之脾胃气不和，不能饮食也。（《病源论》）胃中元气盛，则能食而不伤，过时而不饥。脾胃俱旺，则能食而肥。脾胃俱虚，则不能食而瘦，或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分则能食，脾虚则饥肉削，即食也。叔和云多食亦肌虚，此之谓也。夫饮食不节则胃病，胃病则气短精神少而生大热，有时而显火上行，独燎其面。《黄帝针经》云：面热者足阳明病。胃既病则脾无所禀受，脾为死阴，不主时也，故亦从而病焉。形体劳役则脾病，脾病则怠惰嗜卧，四肢不收，大便泄泻。脾既病，则其胃不能独行津液，故亦从而病焉。（《脾胃论》）寻常理脾助胃之道，当用以平和之药。（《大成》）脾不和则食不化，胃不和则不思食，脾胃不和则不思而且不化，或吐或泻，或胀满，或吞酸，或嗳气，或恶心，用治中汤。脾不和，不喜食而食不消者，枳缩二陈汤、枳术丸。胃不和者，平胃散。脾胃虚损者，补中益气汤、四君子汤。脾胃虚，饮食不进，呕吐泻利，四肢无力，怠惰嗜卧，或病后脾胃受伤，元气不足，参苓白术散、建中汤。脾胃停食，不能消导，曲橘半枳术丸或保和丸。脾胃有寒，脉迟，理中汤。脾胃虚冷，心腹胀满疼痛，浓朴温中汤。胃寒不进食，香砂养胃汤、进食散。脾胃郁火，二陈加芩、连、山栀。脾胃虚热，津不足，白术散。脾胃有热，消谷善饥，三黄枳术丸。脾热口臭，泻黄散（是钱氏方）。胃火齿痛，清胃散（方见《口齿》中）。脾胃中湿者，平胃散。脾胃中湿泻利者，胃苓汤，脾胃寒湿脾泄者，椒术养脾丸。（《指掌》）（养脾丸系理中加麦芽、茯苓、苍术、砂仁、川椒）若人脾胃素弱，饮食虽化，食多即腹中不和，疼痛泄泻，此虚寒也，宜温补兼消导。若人性多气恼，夹气伤食，气滞不通者，宜行气而化食。若人能食好食，而食后反饱难化，此胃火旺而脾阴虚也，宜清胃以扶脾。若年高人脾虚血燥，易饥易饱，大便燥难，宜润之养之，消之升之。（《医彀》）脾虚，忌下、降泄、破气、苦寒，宜甘温，佐以辛香、酸平。饮食劳倦伤脾发热，忌破气、发散、下、苦寒，宜补中益气、甘温升、酸。饮食不消化，属脾气虚，忌破气、消导克伐、苦寒，复忌燥。胃虚，忌下、破气、苦寒、燥热，宜益气、甘平、甘淡、酸。胃弱不纳食及不思饮食，忌同胃虚，宜同胃虚，仍分寒热治。脾实，即湿热邪胜，忌湿润、收涩、滞腻、热、咸、甘，宜除湿清热、利小便、辛散、风燥、苦寒。胃实，忌升、补敛、辛温、燥热、湿润，宜下，如邪未结，宜清热、发散、苦寒、辛寒、甘寒。（《本草经疏》）
　　不嗜食
　　（妇人不食）（食挂）不嗜食有数端，有三焦客热不嗜食，有胃热不嗜食，有胃寒不嗜食，有六腑气寒不嗜食，固当随证用药治之，而针灸者亦当知补泻之法可也。（《资生》）（按：《医通》载绝粒不食，用鹅血效，录在《膈噎》中，宜参。）有人全不进食，服补脾药皆不验。予授此方（按：即二神丸，用破故纸、肉豆蔻，方见《泄泻》），服之顿然而愈。此病不可全作脾虚，盖因肾气怯弱，真元衰劣，自是不能消化饮食。譬如鼎釜之中，置诸米谷，下无火力，虽终日米不熟，其何能化。黄鲁直尝记服菟丝子净淘酒浸曝干，日抄数匙，以酒下，十日外，饮啖如汤沃雪，乃知此理也。（《本事》）（按：《要诀》以不喜食分为四证，其说颇为嗳昧，不录。）不能食者，由脾胃馁弱，或病后而脾胃之气未复，或痰客中焦，以故不思食，非心下痞满而恶食也。治当补益以开豁之，丹溪导痰运脾之法皆是也。（《赤水》）不能食，有虚有实。实则心下痞满口苦，宜消导。虚则倦怠面色痿黄，必心下软和，宜异功散加砂仁；有虚痰者，六君子汤。（《汇补》）恶食非止一端，有胸中痰滞者，宜导痰以助脾。有伤食恶食者，宜消化以助脾。有病久胃虚者，宜参术以健脾。（同上）不能食者，胃中元气虚也，然有虚冷虚热之异，宜分别治之。（《金匮翼》）一妇人年三十余，忽不进饮食，日饮清茶三、五碗，并少用水果，三年余矣，经行每次过期而少。余以为此脾气郁结，用归脾加吴茱，不数剂而饮食如常。（《内科摘要》）一妇人年逾二十，不进饮食二年矣，日饮清茶果品之类，面部微黄浮肿，形体如常，仍能步履，但体倦，肝脾二脉弦浮，按之微而结滞。余用六君加木香、吴茱，下痰积甚多，饮食顿进，形体始瘦，卧床月余，仍服六君之类而安。（同上）（按：《丹溪翁传》一女子病不食且半载，翁诊之，肝脉弦出左寸口。曰：此思男子不得，气结于脾故耳。乃以怒解之。当参。）朱思古，眉州人，年三十岁时，得疾不能食，闻荤腥即呕，惟用大铛旋煮汤，沃淡饭，数数食之，医莫能治。史载之曰：俗辈不读医经，而妄欲疗人之疾，可叹可骇，君之疾正在《素问》经中，名曰食挂。凡人之肺六叶，舒张而盖，下覆于脾。子母气和，则进食。一或有戾，则肺不能舒，脾为之敝，故不嗜食。遂授之一方，以清气润肺为治。服之三日，病者鼻闻肉味觉香，取啖之甚美。此事宋人载于传记（按：此出《闲窗括异志》），余考之岐黄书，皆无食挂之说，或记者假托耳，或史公妄言，以欺世惑人欤，二者皆未可知。（《续医说》）
　　善饥
　　（善食而瘦）（不能食而瘦）舍侄偶食罢即饥，再食又饥，自碎生姜，浓泡二碗服愈。（《资生》）易饥属脾家邪火，忌升、辛温、大热、香燥，宜清火除热、生津液、益脾阴、甘寒、苦寒、酸寒。（《本草经疏》）善食而瘦者，多因有火（按：此本于东垣，既见上），然当察火之微甚。微火者，微清之，如生地、芍药、丹皮、沙参、麦冬、石斛、竹叶、地骨皮、黄芩、知母、细甘草之属是也。若火甚者，或随食随饥，随饮随渴，或肌肤燥热，二便涩结，则石膏、黄连、栀子、黄柏、龙胆草、苦参之属所不可免。此当察其三焦五脏，随所在而治之。然阳盛者阴必虚，如一阴煎、二阴煎、四阴煎之属，皆当择而用也。不能食而瘦者，必其脾胃虚弱，不能健运而然，故或为嗳气吞酸、痞满不饥等证，宜四君子汤、归脾汤。（《景岳》）
　　湿热
　　湿热之原，盖因寒温饥饱失常，喜怒劳役过度以伤脾胃。夫脾胃乃水谷之海也，今脾胃受伤而动火，火则熏蒸水谷而为湿热者也。又按胃司纳受，脾司运化，今脾不能运化饮食，饮食停积而生湿热，亦良多矣。为治之法，人壮实则专攻其湿热，人弱虚则攻补兼施，而补脾、消谷、导水三者不可阙一也。（《丹溪附余》）《脉理提纲》曰：湿热，脉缓大。（同上）
　　血虚脾弱
　　今之人治脾病，不曰补，则曰健。《内经》曰：脾苦湿，急食苦以燥之。参、苓、白术，补之燥之者是也。又如易所称天行健，易老作枳术丸，一消一补，健之者是也。二者世人知之矣，至于血虚脾弱，鲜有论及其理何哉？人之五脏，二脏属气，三脏属血。脾血藏也，善统血者也。血枯脾弱，致失其职，亦不能司转输。用参术补之燥之则误，一消一补健之则非。吾乡溪南吴隐君（讳正学）传一秘方，名正中散，用当归、白术、香附、茯神、黄连、木香，共为末，胸胀伤食气逆，随意米饮、酒、水皆可调服，传之数世，皆谓神方。客问曰：血虚脾弱，外证何似？曰：思虑则伤脾。心脾相连，心生血而脾统血。血枯脾弱，外证则大肠干燥而秘结，非若饮食不节，脾气损伤，大肠多溏也。当归补血药，故用之最多。然不外乎实脾土，故次多白术。思虑者，开郁为主，香附次之。宁神者，茯神为先，则又次之。血少火生，黄连用以清火。然气又不可不顺，故少加木香。（《星海》）
　　东垣内外伤辨概略
　　外感八风之邪，乃有余证也。内伤饮食不节，劳役所伤，皆不足之病也。其内伤亦恶风自汗，若在温暖无风处，则不恶矣。与外伤鼻流清涕、头痛、自汗颇相似，细分之特异耳。外感风邪，其恶风、自汗、头痛、鼻流清涕，常常有之，一日一时，增加愈甚，直至传入里作下证乃罢，语声重浊，高厉有力，鼻息壅塞而不通，能食腹中和，口知味，大小便如常，筋骨疼痛，不能动摇，便着床枕，非扶不起。其内伤与饮食不节，劳役所伤，虽亦恶风。居露地中，遇大漫风起，则不恶也。惟门窗隙中，些小贼风来，亦大恶也，与伤风、伤寒俱不同矣。况鼻流清涕，头痛自汗，间而有之。鼻中气短，少气不足以息，语则气短而怯弱，妨食或食不下，或不欲食，三者互有之。腹中不和，或腹中急而不能伸，口不知五谷之味，小便频数而不渴。初劳役得病，食少小便赤黄，大便常难，或涩或结，或虚坐，只见些小白脓，时有下气，或泄黄如糜，或溏泄色白，或结而不通，若心下痞，或胸中闭塞，如刀之痛，二者亦互作，不并出也。有时胃脘当心而痛，上支两胁痛，必脐下相火之势，如巨川之水不可遏而上行，使阳明之经逆行，乱于胸中，其气无止息，甚则高喘。热伤元气，令四肢不收，无气以动而懒倦嗜卧。以其外感风寒，俱无此证，故易为分辨耳。（《辨惑论》）内伤及劳役饮食不节病，手心热，手背不热，外伤风寒，则手背热，手心不热，此辨至甚皎然。（按：外伤胃实，必手心热，此岂指表证而言欤。）内证头痛，有时而作，有时而止；外证头痛，常常时作，直须传入里实方罢，此又内外证之不同者也。外感风寒之邪，三日已外，谷消水去，邪气传里，始有渴也。内伤饮食失节，劳役久病者，必不渴，是邪气在血脉中，有余故也。初劳役形质，饮食失节，伤之重者，必有渴，以其心火炽上，克于肺金，故渴也，又当以此辨之。其外伤贼邪，必语声前轻后重，高厉而有力。若是劳役所伤，饮食不节，表虚不足之病，必短气气促，上气高喘懒语，其声困弱而无力，至易见也。若毫厘之误，则千里之谬。（同上）
　　和中消导诸方
　　《录验方》治恶食，人参汤方。人参（四两）生姜（三斤）浓朴（二两）枳实（二两）甘草（二两）凡五物切，以水六升，煮取二升，分三服。（《医心》）治脾寒饮食不消，劳倦气胀噫满，忧恚不乐，槟榔散方。槟榔（八枚皮子并用）人参茯苓陈曲浓朴麦白术吴茱萸（各二两）上八味治下筛，食后酒服方寸匕，日再。一方用橘皮一两半。（《千金》）《延年》浓朴汤，疗不能食，腹内冷气方。浓朴（三两炙）白术人参（各一两）茯苓（三两）生姜（五两）橘皮（二两）上六味切，以水四升，煮取一升二合，分为三服。蒋孝瑜处。（《外台》）四君子汤，和胃进食。人参白术白茯苓甘草（各一两）上为细末，每服二钱，水一盏。入生姜三片，枣一枚，同煎至六分，去滓温服不以时。（《鸡峰》）《圣济》治胃中不和，气逆干呕，饮食不下，顺气汤（即本方）（《幼幼》庄氏家传小儿和脾饮子，亦是）。《易简》治大人小儿脾胃不和，中脘停饮，大病之后，宜服此药。但味甘非快脾之剂，常服宜减甘草一半。一方加橘红等分，名异功散（按：异功散本出《直诀》，温中和气，治吐泻不思乳食）。《得效》曰：又方加陈皮、半夏，名六君子汤（按：六君子汤本出《杨氏》，治胸膈痞塞，脾寒不嗜食，服燥药不得者，于本方去甘草，加枳壳、陈橘皮、半夏。盖不如危氏为佳，故不具录）。呕吐，加藿香、缩砂（《金鉴》亦名香砂六君子汤）。泄泻，加木香、肉豆蔻。《原病集》六君子汤，若加香附子一钱，缩砂仁七枚，名香砂六君子汤。《医通》香砂六君子汤，治气虚痰食气滞，六君子汤加木香、砂仁、乌梅（《金鉴》去乌梅，柯琴有注，宜考）。《薛氏》一妇人吞酸嗳腐，呕吐痰涎，面色纯白，以六君加附子、木香治之。开胃养气进食，七珍散。人参（去芦）白术黄（蜜水涂炙）山芋白茯苓（去皮）粟米（微炒）甘草（各一两炙）上为细末，每服二钱，水一盏，姜、枣同煎，至七分服。如无故不思饮食，加白扁豆一两蒸用，名八珍散。予制此方，温平不热，每有伤寒、疟疾、中暑得瘥之后，用此以调脾胃，日三四服，十日外，饮食倍常。（《本事》）《幼幼》赵氏家传六神汤，养气补虚进食，于本方去粟米，每服半钱，白汤点服。（《家宝》名二三君子汤。）《惠眼观证》参苓散，常服养气安神益胃，此药不冷不热。白术（半两）人参（去芦头）茯苓（去皮）紫苏子甘草（炙各一分）木香（半分）上为细末，每服一钱，浓煎枣汤调下，此药宜常服。（《幼幼》）养脾丸，治脾胃虚冷，心腹绞痛，胸膈满闷，胁肋虚胀，呕逆恶心，噫气吞酸，泄泻肠鸣，米谷不化，肢体倦怠，不思饮食。白茯苓（去皮）人参（去芦头）大麦（炒各一两）缩砂干姜（炮各二两）白术（半两）甘草（炙一两半）上为细末，炼蜜和丸，每两分作八丸，每服一丸，细嚼，生姜汤送下，食前服，此药养胃进食。（《和剂》）《三因》补脾汤，治脾虚寒病，泄泻腹满，气逆呕吐，心烦不得卧，肠鸣虚胀，饮食不消，劳倦虚羸，喜噫，于本方去缩砂，加草果、浓朴、橘皮，为锉散，水煎。（按：《圣惠》治脾胃冷热气不和，胸中满闷，不能下食，草豆蔻散，与此相似，有桂心、枳壳，半夏，无干姜、麦。盖此为优，仍不录。）养胃汤，治胃虚寒，胫寒不得卧，淅淅恶风，洒洒恶寒，腹中痛虚鸣，寒热如疟，唇口干，面目虚浮，呕哕吐泻，四肢疼痛，不思饮食，或伤寒湿，骨节皆痛。浓朴（姜制炒）藿香（去梗）半夏（汤洗七次）茯苓（各一两）人参甘草（炙）附子（炮去皮脐）橘皮（各三分）草果（去皮）白术（各半两）上锉散，每服四钱，水盏半，姜五片，枣一枚，乌梅半个，煎七分，去滓空心服，常服温胃消痰，进食下气，辟寒疫。（《三因》）（宜与《疟》门相参。又上方与此方俱兼温中，然消导为主，故列于此。）《辨疑》香砂养胃汤，理脾胃，进食，逐寒邪，止呕吐，于本方，去附子、白术、草果，加砂仁、苍术。（《回春》有白术，更去藿香、半夏，加香附、木香、白豆蔻。）《金匮翼》谷劳沉香汤，于本方去藿香、附子，加沉香、木香、黑干姜。治三焦滞气，荣卫气不和，温脾平胃气，进食，木香散。浓朴（一两去粗皮涂生姜汁炙令紫色）陈橘皮（一两汤浸去瓤焙干）甘草（一两炮）人参（半两去芦头）白茯苓（半两）枇杷叶（一两水浸刷去毛）木香（半两）神曲前胡（一两去芦头）旋复花（一两）大腹皮（雨水浸洗焙干）上件药捣罗为散，每服一大钱，水一盏，入生姜一块，枣二个，煎至六分去滓，通口空心食前服。（《传家秘宝》）白术散，治虚热而渴。人参（去芦）白术木香白茯苓（去皮）藿香（去土）甘草（以上各一两）干葛（二两）上件为粗末，每服三钱至五钱，水一盏，煎至五分温服。（《辨惑论》）（按：此本钱氏方。）《宣明》人参白术散，此方证同调中汤治法（见于后），本方去木香，加橘皮、泽泻、滑石。治胃气不和，调气进食，平胃散方。苍术（四两去黑皮捣为粗末炒黄色）浓朴（三两去粗皮涂生姜汁炙令香熟）陈橘皮（二两洗令净焙干）甘草（一两炙黄）上件药四味，捣罗为散，每服二钱，水一中盏，入生姜二片，枣二枚，同煎至六分，去滓食前温服。（《简要济众》）《和剂》绍兴方，正气散，于本方加藿香、半夏。吴直阁名不换金正气散。《叶氏》人参平胃散，石仲虚方，于本方加人参、茯苓。《易简》曰：一方加茯苓、丁香各三两，共为六味。若胃寒呕吐多，加生姜煎服。一法加缩砂、香附子各三两，共为八味，加生姜煎服。若气不舒快，中脘痞塞，不进饮食，病后调理，亦宜服之。《元戎》曰：平胃散与五苓散相合，名对金散。与六一散相合，名黄白散。与钱氏异功散相合，名调胃散。《回春》香砂平胃散，治伤食，于《易简》八味方，去浓朴，加枳实、藿香、木香。《小青囊》香砂平胃散，治病后胃虚少食，于本方加香附、砂仁。白术调中汤，治中寒痞闷急痛，寒湿相搏，吐泻腹痛，无问寒热久新，并宜服之。（或有口疮目疾，孕妇等吐泻者，以畏干姜、官桂，不服。）白术茯苓（去皮）陈皮（去白）泽泻（各半两）干姜（炮）官桂（去皮）缩砂仁藿香（各一分）甘草（一两）上为末，白汤化蜜少许，调下二钱，每日三服。炼蜜和就，每两作十丸，名白术调中丸，小儿一服分三服。（《宣明》）《广济》疗脾胃气微，不能下食，五内中冷，时时下痢方。白术（八两）神曲（末五两）甘草（二两炙）干姜（二两）枳实（二两炙）上五味捣筛，蜜和丸，空腹温酒服，如梧子二十丸，日二服，渐加至三十丸。腹中有痛，加当归二两。（《外台》）易水张先生枳术丸，治痞消食强胃。白术（二两）枳实（麸炒黄色去瓤一两）上同为极细末，荷叶裹炒饭为丸，如梧桐子大，每服五十丸，多用白汤下，无时。白术者。本意不取其食速化，但令人胃气强实不复伤也。（《辨惑论》）又橘皮枳术丸，治老幼元气虚弱，饮食不消，或脏腑不调，心下痞闷，于本方加橘皮一两。（《丹溪附余》橘连枳术丸，补脾和胃，泻火消痰，更加黄连。）又曲枳术丸，治为人所勉劝，强食之，致心腹满闷不快，于本方加大麦、神曲各一两炒。又木香枳术丸，破滞气，消饮食，开胃，于本方加木香。《脾胃论》木香人参生姜丸，开胃进食，于本方加干生姜、木香、人参、陈皮。大安丸，健脾胃，消饮食。山楂白术（各二两）茯苓神曲（炒）半夏（各一两）陈皮莱菔子（炒）连翘（各五钱）上末之，炊饼丸。一方无白术，名保和丸。（《丹溪》）
　　温中诸方
　　《集验方》治久寒，胸胁逆满，不能食，吴茱萸汤方。吴茱萸（一升）人参（一两）生姜（八两切）小麦（一升）甘草（一两）桂心（一两）半夏（一升）大枣（二十枚劈）凡八物咀，以清酒五升，水三升，煮取三升，绞去滓，适寒温饮一升，日二。（《医心》）治脾虚，附子汤方。附子（炮裂去皮脐）人参（等分）上二味锉如麻豆，每服二钱匕，水一盏，入枣二枚劈破，生姜三片，煎至六分，食前去滓温服。（《圣济》）加减理中丸，治脾胃不和，三焦壅滞，胸膈痞闷，胁肋胀痛，呕吐恶心，口淡无味，呼吸寒冷，心腹暴痛，饮酒过伤，全不思食，常服生养诸气，大益脾胃。白术人参甘草干姜（各一两）青皮陈皮（各半两）上为细末，每服一钱，沸汤点服，不以时。（《鸡蜂》）（按：方名云丸而为末服，可疑。又此方本出《活人书》，名治中汤。）香砂理中汤（即理中汤加木香、砂仁，服法亦同），治脾虚气滞，或受外寒，泄泻腹痛喜温，或呕吐胸膈满闷，肠腹雷鸣等证。（《续焰》）补虚，生胃气，逐冷痰，和五脏，快胸膈，进饮食，止泄泻，附子仓米汤。附子（一只炮去皮脐八钱）黄（半两）甘草（半两微炒）人参（半两去芦头）南木香（一两半）白术（半两）川姜（二钱重微炒）半夏（半两汤泡七次切作片焙干姜汁制）上为咀，每服二大钱，水一盏半，入炒陈仓米半合，同煎八分，去滓食前温服。（《选奇方后集》）朴附丸，治脾元虚弱，饮食迟化，食必多伤，腹痛肠鸣，脏腑滑泄，昼夜无度，胃气虚损，不美饮食，呕哕恶涎。此药性温，兼治翻胃恶心。附子（炮去皮脐）浓朴（去粗皮各一斤姜汁制）干姜（炮三斤）神曲（炒八两）上为细末，酒煮面糊丸，如梧桐子大，每服三十丸，空心食前，米饮，或盐汤下亦得。（《和剂》）煨姜丸，治本脏虚，饮食不化，或成癖，或发心痛，冷水积脾，结聚疼痛，一切冷气等疾。附子砂木香生姜上用大附子五十个，各重半两者，去皮脐，以尖刀子剜去心子，约容砂半钱实之，却以附子末和面作饼子，裹附子，用文武火煨令黄，用木香如附子之半，同为细末，以水为丸，如鸡头大，复以生姜一块，劈作两片，以药在内湿纸裹，令煨候姜熟，白汤嚼下，空心服。（《和剂》）附饼子，治翻胃吐食，十膈五噎，呕逆不止，心腹疼痛，粥药不下。附子（一枚重七钱者，剜脐作一窍，入研细砂一分在内填满，将附子碎末塞口，用生面作饼裹之，如有剩者附子末，更以一饼裹之，慢火煨令面焦黄为度，去面不用，只用砂附子为末。）木香（三钱）丁香（三钱二味同为末）上件一处拌匀，面糊为丸，每一两作二十丸，捏作饼子，每服一饼，用生姜一块，如大拇指大，切作两破，置药在内，湿纸裹煨，令香熟，和姜细嚼，米饭送下，不拘时候。（《杨氏》）沉香温脾汤，治脾胃虚冷，心腹疼痛，呕吐恶心，腹胁胀满，不思饮食，四肢倦怠，或泄泻吐利。沉香木香丁香附子（炮去皮脐）官桂人参缩砂川姜（炮）白豆蔻甘草（炙）白术（各等分）上十一味为末，每服三钱，水一盏，姜五片，枣一个。煎至七分，去滓热服，空心食前。作粗末亦可。（《宝鉴》）温中降气丸，治脾胃不和，不思饮食，心腹满闷，腹胁刺痛，呕吐痰水，噫醋吞酸，饮食迟化。常服消痞快气，进美饮食。京三棱（煨）蓬莪术青皮（去白）陈皮（去瓤）干姜（炮）良姜（锉）吴茱萸（汤洗）木香（以上各一两）上为细末，水煮面糊和丸，如梧桐子大，每服六、七十丸，食后生姜汤送下。（《御药院方》）
  </div>
  <div class="pagination">
   <a href="杂病广要_page16.html">
    上一页
   </a>
   <span>
    ...
   </span>
   <a href="杂病广要_page12.html">
    12
   </a>
   <a href="杂病广要_page13.html">
    13
   </a>
   <a href="杂病广要_page14.html">
    14
   </a>
   <a href="杂病广要_page15.html">
    15
   </a>
   <a href="杂病广要_page16.html">
    16
   </a>
   <span class="current-page">
    17
   </span>
   <a href="杂病广要_page18.html">
    18
   </a>
   <a href="杂病广要_page19.html">
    19
   </a>
   <a href="杂病广要_page20.html">
    20
   </a>
   <a href="杂病广要_page21.html">
    21
   </a>
   <a href="杂病广要_page22.html">
    22
   </a>
   <span>
    ...
   </span>
   <a href="杂病广要_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
