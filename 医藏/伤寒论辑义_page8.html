<!DOCTYPE html>
<html>
<head>
    <meta charset="UTF-8">
    <title>伤寒论辑义 - 第 8 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论辑义 - 第 8 页/共 71 页</h1>
    <div class="content">　　甘草干姜汤方甘草（四两炙） 干姜（二两）

　　上二味。以水三升。煮取一升五合。去滓。分温再服。（玉函。甘草二两。成本。干姜下。有炮字。玉函。成本。味下。有 咀二字。）

　　芍药甘草汤方白芍药（○玉函。无白字。） 甘草（各四两炙）

　　上二味。以水三升。煮取一升五合。去滓。分温再服。（玉函。成本。味下。有 咀二字。成本。五合。

　　作半。服下。有之字。）

　　〔柯〕仲景回阳。每用附子。此用干姜甘草者。正以见阳明之治法。夫太阳少阴。所谓亡阳者。先天之元阳也。故必用附子之下行者回之。从阴引阳也。阳明所谓亡阳者。后天胃脘之阳也。取甘草干姜以回之。从乎亡也。盖桂枝之性辛散。走而不守。即佐以芍药。尚能亡阳。干姜之味苦辛。守而不走。故君以甘草。便能回阳。然先天太少之阳不易回。回则诸证悉解。后天阳明之阳虽易回。既回而前证仍在。变证又起。故更作芍药甘草汤继之。盖脾主四肢。胃主津液。阳盛阴虚。脾不能为胃行津液。以灌四旁。故足挛急。用甘草以生阳明之津。芍药以和太阴之液。其脚即伸。此亦用阴和阳法也。甘草干姜汤。得理中之半。取其守中。不须其补中。芍药甘草汤。减桂枝之半。用其和里。不取其攻表。

　　胡遵程方注云。甘草干姜汤。即四逆汤。去附子也。辛甘合用。专复胸中之阳气。其夹食夹阴。面赤足冷。

　　发热喘咳。腹痛便滑。外内合邪。难于发散。或寒药伤胃。合用理中。不便参术者。并宜服之。真胃虚挟寒之圣剂也。若夫脉沉畏冷。呕吐自利。虽无厥逆。仍属四逆汤。芍药甘草汤。此即桂枝汤。去桂枝姜枣也。甘酸合用。专治营中之虚热。其阴虚阳乘。至夜发热。血虚筋挛。头面赤热。过汗伤阴。发热不止。或误用辛热。

　　扰其营血。不受补益者。并宜用之。真血虚挟热之神方也。

　　外台。备急。疗吐逆水米不下。干姜甘草汤。（即本方）

　　直指方。干姜甘草汤。治脾中冷痛。呕吐不食。

　　于本方。加大枣一枚。

　　又甘草干姜汤。治男女诸虚出血。胃寒不能引气归元。无以收约其血。（即本方）

　　朱氏集验方。二神汤。治吐血极妙。治男子妇人。吐红之疾。盖是久病。或作急劳。损其荣卫。塞滞气上。

　　血之妄行所致。若投以藕汁生地黄等凉剂治之。必求其死矣。每遇患者。用药甚简。（即甘草干姜汤）每服二钱。水一中盏。煎至五七沸。带热呷。空心日午进之。和其气血荣卫。自然安痊。不可不知。

　　证治要诀。饮酒过多而衄甚。则用理中汤。加干葛。川芎。各半钱。或止用干姜甘草二味。

　　证治准绳。曹氏必用方。吐血。须煎干姜甘草。作汤与服。或四物理中汤亦可。如此无不愈者。若服生地黄竹茹藕汁。去生便远。

　　魏氏家藏方。六半汤。治热湿香港脚。不能行步。

　　即芍药甘草汤。入无灰酒少许。再煎服。

　　朱氏集验方。去杖汤。治脚弱无力。行步艰难。友人戴明远用之有验。（即芍药甘草汤）

　　活人事证方。神功散。治消渴。（即芍药甘草汤）

　　医学心悟。芍药甘草汤。止腹痛如神。脉迟为寒。加干姜。脉洪为热。加黄连。

　　调胃承气汤方大黄（四两去皮清酒洗○阳明篇。玉函。无去皮字。洗。成本。玉函。作浸。） 甘草（二两炙○外台。作三两。） 芒硝（半升○千金翼。作半两。全书。方本。作半 。）

　　上三味。以水三升。煮取一升。去滓。纳芒硝。更上火。微煮令沸。少少温服之。（阳明篇。上三味切。

　　以水三升。煮二物至一升。去滓。纳芒硝。更上微火一二沸。温顿服之。以调胃气。成本。玉函。味下。有咀二字。）

　　〔汪〕误与桂枝汤。复与甘草干姜汤。姜桂辛热。耗胃中津液。因而谵语。方后云。少少温服。此不过暂假之。以和胃气。而止谵语也。〔徐〕仲景用此汤。凡七见。或因吐下津干。或因烦满气热。总为胃中燥热不和。而非大实满者比。故不欲其速下。而去枳朴。欲其恋鬲而生津。特加甘草。以调和之。故曰调胃。〔柯〕不用气药。而立名承气者。调胃所以承气也。经曰。平人胃满则肠虚。肠满则胃虚。更虚更实。故气得上下。

　　今气之不承。由胃家之热实。必用硝黄。以濡胃家之糟粕。而气得以下。同甘草。以生胃家之津液。而气得以上。推陈之中。便寓致新之义。一攻一补。调胃之法备矣。

　　千金方。本方。加枳实五枚。单名承气汤。

　　外台。集验。生地黄汤。疗伤寒有热。虚羸少气。心下满。胃中有宿食。大便不利。

　　于本方。加生地黄三斤。大枣二十枚。

　　圣济总录。大黄汤。灸发背后服之方。

　　于本方。去甘草。

　　十形三疗。一小儿。小溲不通。号跳旋转。下则成砂石。大便秘。肛门脱出一二寸。戴人曰。此下焦塞也。不吐不下。则何以开。不令饮水。小溲何以利。以调胃承气汤一两。加牵牛子头末三钱。河水煎服。又用瓜蒂末。糊丸芥子许。六十丸吞下。上吐下泻。一时齐出。有脓有血。涌泄既定。令饮新水。二三十次。每次饮一盏。其病如失。试效方。调胃承气汤。治消中渴而饮食多。

　　卫生宝鉴。治面热。以本方七钱。加黄连二钱。犀角一钱。（案张氏医通云。饮食不节。则胃病。胃病则气短。精神少。而生大热。有时火上行。而独燎其面。针经云。面热者。足阳明病。调胃承气汤。加犀角。川连。）

　　又牛黄通膈汤。觉中风一二日。实则急宜下之。

　　于本方。加牛黄。与芒硝同研末。调服。

　　又破棺丹。治疮肿一切风热。

　　即本方。为末。炼蜜丸。

　　医垒元戎。治大头病。本方。加牛蒡子。寒水石。为细末。炼蜜酒服。

　　又涤毒散。治时气疙瘩。五发疮疡。喉闭雷头。

　　于本方。加当归。

　　又玉烛散。本方。与四物汤。各半合。

　　经验良方。调胃承气汤。治热留胃中发斑。及服热药过多。亦发斑。此药主之。

　　四逆汤方甘草（二两炙○千金翼。霍乱门。作一两） 干姜（一两半） 附子（一枚生用去皮破八片○玉函。作生去皮破）

　　上三味。以水三升。煮取一升二合。去滓。分温再服。强人可大附子一枚。干姜三两。（味下。成本。

　　有咀二字。）

　　〔钱〕四逆汤者。所以治四肢厥逆。而名之也。素问阳明脉解云。四肢者。诸阳之本也。阳盛则四肢实。

　　即阴阳应象论之清阳实四肢也。灵枢终始篇云。阳受气于四末。阴受气于五脏。盖以谷入于胃。气之清者为营。

　　行于脉中。浊者降于下焦。为命门真阳之所蒸腾。其气直达皮肤。而为卫气。先充满于四末。然后还而温肌肉。

　　密腠理。行于阴阳。各二十五度。故四肢为诸阳之本。此以真阳虚衰。阴邪肆逆。阳气不充于四肢。阴阳不相顺接。故手足厥冷。而为厥逆咽中干也。若重发其汗。更加烧针取汗。则孤阳将绝矣。仲景急以温经复阳为治。

</div>
    <div class="pagination">
<a href="伤寒论辑义_page7.html">上一页</a><span>...</span><a href="伤寒论辑义_page3.html">3</a><a href="伤寒论辑义_page4.html">4</a><a href="伤寒论辑义_page5.html">5</a><a href="伤寒论辑义_page6.html">6</a><a href="伤寒论辑义_page7.html">7</a><span class="current-page">8</span><a href="伤寒论辑义_page9.html">9</a><a href="伤寒论辑义_page10.html">10</a><a href="伤寒论辑义_page11.html">11</a><a href="伤寒论辑义_page12.html">12</a><a href="伤寒论辑义_page13.html">13</a><span>...</span><a href="伤寒论辑义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
