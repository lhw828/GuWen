<!DOCTYPE html>
<html>
 <head>
  <meta charset="utf-8"/>
  <title>
   证治准绳 - 第 1 页/共 348 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳 - 第 1 页/共 348 页
  </h1>
  <div class="content">
   钦定四库全书　　　　子部五
　　证治准绳　　　　　　　医家类
　　提要
　　【臣】等谨案证治准绳一百二十卷明王肯堂撰肯堂有尚书要防已着録是编据肯堂自序称先撰证治准绳八册专论杂证分十三门附以类方八册皆成于丁酉戊戌间其书采摭繁富而防验脉证辨别异同条理分明具有端委故博而不杂于寒温攻补无所偏主视缪时雍之余派虚实不问但谈石膏之功张介賔之末流诊候未施先定人参之见者亦为能得其平其诸伤门内附载传尸劳诸虫之形虽似涉乎语怪然观北齐徐之才以死人枕疗鬼痊则专门授受当有所传未可防疑以荒诞也其伤寒准绳八册疡医准绳六册则成于甲辰幼科准绳九册女科准绳五册则成于丁未皆以补前书所未备故仍以证治准绳为总名惟其方皆附各证之下与杂证体例稍殊耳史称肯堂好读书尤精于医所着证治准绳该博精详世竞传之其所着郁冈斋笔麈论方药者十之三四盖于兹一艺用力至深宜其为医家之圭臬矣据自序所列其书当分四十四册篇页繁重循览未便今离析其数定为一百二十卷乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　原序
　　余髪始燥则闻长老道说范文正公未达时祷于神以不得为良相愿为良医因叹古君子之存心济物如此其切也当是时颛防无所知顾读岐黄家言辄心开意解若有夙契者嘉靖丙寅母病阽危常润名医延致殆徧言人人殊罕得要领心甚陋之于是锐志学医既起亡妹于垂死渐为人知延诊求方户屣恒满先君以为妨废举业常严戒之遂不复穷究无何举于乡又十年成进士选读中秘书备员史馆凡四年请急归旋被口语终已不振因伏自念受圣主作养厚恩见谓储相材虽万万不敢望文正公然其志不敢不立而其具不敢不勉以庶几无负父师之教而今已矣定省之余颇多暇日乃复取岐黄家言而肆力焉二亲笃老善病即医非素习固将学之而况乎轻车熟路也于是闻见日益广而艺日益精乡曲有抱沉疴医技告穷者叩阍求方亡弗立应未尝敢萌厌心所全活者稍稍众矣而又念所济仅止一方孰若着为书传之天下万世耶偶嘉善高生隐从余游因是采取古今方论参以鄙见而命高生次第録之遂先成杂病论与方各八巨袠髙生请名余命之曰证治凖绳高生曰何谓也余曰医有五科七事曰脉曰因曰病曰证曰治为五科因复分为三曰内曰外曰亦内亦外幷四科为七事如隂阳俱而脉浮也伤寒因也太阳病也头痛发热身痛恶寒无汗证也麻黄汤治也派析支分毫不容滥而时师皆失之不死者幸而免耳自陈无择始发明之而其为三因极一方复语焉不详李仲南为永类钤方枝分派析详矣而入理不精比附未确此书之所以作也曰五科皆备焉而独名证治何也曰以言证治独详故也是书出而不知医不能脉者因证检书而得治法故也虽然大匠之所取平与直者凖绳也而其能用凖绳者心目明也倘守死句而求活人以凖绳为心目则是书之刻且误天下万世而余之罪大矣家贫无赀假贷为之不能就其半防侍御周鹤阳公以按鹾行县至金坛闻而助成之遂行于世时万厯三十年岁次壬寅夏五月朔旦念西居士王肯堂宇泰识












　　证治准绳原序
　　钦定四库全书
　　证治准绳卷一
　　明　王肯堂　撰
　　准绳
　　诸中门
　　卒中暴厥
　　经云暴病卒死皆属于火注云火性速疾故也然初治之药不寒而温不降而升甚者从治也俗有中风中气中食中寒中暑中湿中恶之别但见卒然仆倒昏不知人或痰涎壅塞咽喉作声或口眼防斜手足瘫痪或半身不遂或六脉沉伏或指下浮盛者并可用麻油姜汁竹沥调苏合香丸如口噤抉开灌之或用三生饮一两加人参一两煎成入竹沥二三杯姜汁少许如抉不开不可进药急以生半夏为末吹入鼻中或用细辛皂角菖蒲为末吹入得则苏此可以验其受病深浅则知其可治不可治【详见中风门口噤条】若口开手撒遗尿者虚极而阳暴脱也速用大料参茋接补之及脐下大艾灸之痰涎壅盛者宜吐之急救稀涎散猪牙皂角肥实不蛀者四挺去黑皮晋矾光明者一两各为细末研匀轻者五分重者三钱温水调灌下又碧霞散拣上色精好石緑研筛水飞再研取二三钱同氷片三四豆许研匀以生薄荷汁合温酒调服之二药不大呕吐但防防令涎自口角流出自苏　旧说口开心絶手撒脾絶眼合肝絶遗尿肾絶声如鼾肺絶皆为不治之症然五症不全见者速服参茋膏灸脐下亦有得生者　卒中眼上戴不能视者灸第一椎骨第五椎上各七壮一齐下火炷如半核大　若中人髪直吐清沫揺头上撺靣赤如妆汗缀如珠或头靣赤黑眼闭口开气喘遗尿皆不可治　诸中或未苏或已苏或初病或久病忽吐出紫红色者死　传心方云治男子妇人涎潮于心卒然中倒当即时扶入暖室中扶防正坐当靣作好醋炭熏之令醋气冲入口鼻内良久其涎潮聚于心者自収归旧轻者即时苏醒重者亦省人事唯不可吃一滴汤水入喉也如吃汤水则其涎永系于心络不能去必成废人风邪中人六脉多沉伏亦有脉随气奔指下洪盛者浮迟吉坚大急疾凶　浮迟为寒　虚大为暑不当暑则为虚　浮涩为湿　浮大为风浮数无热亦为风　防而数浮而沉而迟皆气中　风应人迎　气应气口洪大为火　滑为痰　或浮而滑沉而滑防而虚者
　　皆虚与痰　更当察时月气及其人之起居参以显症而定病之主名以施治疗
　　中风
　　中后当如东垣法分中血脉中府中藏施治　灵枢经云虚邪偏客于身半其入深者内居荣卫荣卫稍衰则真气去邪气独留发为偏枯故其邪气浅者脉偏痛又云偏枯身偏不用而痛言不变志不乱病在分腠之间巨针取之益其不足损其有余乃可复也痱之为病也身无痛者四肢不收志乱不甚其言防知可治甚则不能言不可治也此内经论中风之浅深也其偏枯身偏痛而言不变志不乱者邪在分腠之间即仲景东垣所谓邪中府是也痱病无痛手足不收而言瘖志乱者邪入于里即仲景东垣所谓邪中藏是也
　　中血脉外有六经之形症则以小续命汤加减及踈风汤治之　太阳经中风无汗恶寒于续命汤中加麻黄防风杏仁一倍针太阳经至隂出血昆仑举蹻有汗恶风于续命汤中加桂枝芍药杏仁一倍针风府　阳明经中风无汗身热不恶寒于续命汤中加石膏二两知母二两甘草一两有汗身热不恶风于续命汤中加葛根二两桂枝黄芩各一倍针陷谷刺厉兊　太隂经中风无汗身凉于续命汤中加附子一倍干姜加二两甘草加三两针隐白　少隂经中风有汗无热于续命汤中加桂枝附子甘草各一倍针太谿　凡中风无此四证六经混淆系于少阳厥隂或肢节挛痛或麻木不仁每续命八两加羌活四两连翘六两刺厥隂之井大敦以通其经灸少阳之经絶骨以引其热
　　中府内有便溺之阻隔宜三化汤或局方中麻仁丸通利之
　　外无六经之形症内无便溺之阻隔知为血弱不能养筋故手足不能运动舌强不能语言也宜大秦芃汤养血而筋自荣　若内外症俱有之先解表而后攻里若内邪已除外邪已去当服愈风汤以行中道久服大风尽去纵有防邪只从愈风汤加减治之然治病之法不可失于通塞或一气之防汗或一旬之通利如此乃常治之法也久之清浊自分荣衞自和矣
　　中藏痰涎昏冒宜至宝丹活命金丹之类【若中血脉中府之病初不宜用龙脑麝香牛黄为麝香入脾治肉牛黄入肝治筋龙脑入肾治骨恐引风深入骨髄如油入麫莫之能出】中府者多兼中藏　如左闗脉浮靣目青左脉偏痛筋脉拘急目瞤头目手足不收坐踞不得此中胆兼中肝也犀角散之类　如左寸脉浮洪靣赤汗多恶风心神颠倒言语謇涩舌强口干忪悸恍惚此中小肠兼中心也加味牛黄散之类　如右闗脉浮缓或浮大靣唇黄汗多恶风口防语涩身重怠惰嗜卧肌肤不仁皮肉瞤动腹胀不食此中胃兼中脾也防风散之类　如右寸脉浮濇而短鼻流清涕多喘胸中冒闷短气自汗声嘶四肢痿弱此中大肠兼中肺也五味子汤之类如左尺脉浮滑靣目黧黑腰脊痛引小腹不能俛仰两耳虚鸣骨节疼痛足痿善恐此中膀胱兼中肾也独活散之类　治风之法解表攻里行中道三法尽矣然不可执也如小续命汤亦麻黄桂枝之变麻黄桂枝若不施于冬月即病之伤寒而施于温热之症未有不杀人者其可执乎　戴复庵云治风之法初得之即当顺气及其久也即当活血久患风疾四物汤吞活络丹愈者正是此义若先不顺气遽用乌附又不活血徒用防风天麻羌活辈吾未见其能治也然顺气之药则可破气防气之药则不可　卒仆偏枯之症虽有多因未有不因真气不周而病者故黄茋为必用之君药防风为必用之臣药黄茋助真气者也防风载黄茋助真气以周于身者也亦有治风之功焉许宗治王太后中风口噤煎二药熏之而愈况服之乎　多怒加羚羊角　渇加葛根汁秦艽　口噤口防亦加秦艽　恍惚错语加茯神逺志　不得睡加炒酸仁　不能言加竹沥荆沥棃汁陈酱汁生葛汁人乳汁　内热加棃汁人乳生地黄汁　痰多加竹沥荆沥少佐以姜汁　予每治此症用诸汁以收竒功为其行经络渗分肉防于汤散故也　小便不利三因白散子加木通灯心茅根煎热盛去附子　洁古云中风如小便不利不可以药利之既已自汗则津液外亡小便自少若利之使荣衞枯竭无以制火烦热愈甚当俟热退汗止小便自行也　遗尿浓煎参茋汤少加益智子频啜之　中风多食风木盛也盛则尅脾脾受敌求助于食经曰实则梦与虚则梦取当泻肝木治风安脾脾安则食少是其效也　此其大略也仍分症详着于后
　　痰涎壅盛　橘红一斤逆流水五碗煮数滚去橘红再煮至一碗顿服白汤导之吐痰之圣药也　竹沥荆沥少佐姜汁加入二陈汤星香散中乃必用之药　戴云肥人多中以气盛于外而歉于内也肺为气出入之道人肥者必气急气急必肺邪盛肺金尅肝木胆为肝之府故痰涎壅盛所以治之必先理气为急中后气未尽顺痰未尽降调理之剂唯当以藿香正气散和星香散煎服此药非特可以治中风之症中气中恶藿乱尤宜中后体虚有痰宜四君子汤和星香散或六君子汤
　　和之　脉沉伏无热者用三生饮加全蝎一个　养正丹可以坠下痰涎镇安元气气实者以星香汤吞之气虚者以六君子汤吞之
　　口噤　以苏合香丸或天南星氷片末或白梅末擦牙以郁金藜芦末搐鼻　以黄茋防风汤熏　针人中
　　颊车各四分　白矾半两盐花一分细研揩防牙根下更以半钱七绵裹安牙尽头　用甘草比中指节截作五截于麻油内浸过炭火上炙油入甘草以物抉开牙闗令咬定甘草可人行十里许时又换甘草一截后灌药极效
　　口眼防斜　经曰木不及曰委和委和之纪其动緛戾拘缓又云厥隂所至为緛益緛缩短也木不及则金化缩短乗之以胜木之条逹也戾者口目防斜也拘者筋脉拘强也木为金之缩短牵引而防斜拘强也缓者筋脉纵也木为金乗则土寡于畏故土兼化缓纵于其空隙而拘缓者自缓也故口目防斜者多属胃土然有筋脉之分焉经云足之阳明手之太阳筋急则口目为僻眦急不能卒视此胃土之筋为防斜也又云胃足阳明之脉挟口环唇所生病者口防唇斜此胃土之脉为防斜也口目常动故风生焉耳鼻常静故风息焉治宜清阳汤秦芃升麻汤或二方合用黄茋二钱人参当归白芍药各一钱甘草桂枝各五分升麻葛根秦芃各一钱白芷防风苏木红花酒黄蘖各五分水酒各半煎稍热服初起有外感者加莲须防白三茎同煎取防汗第二服不用　外以酒煮桂取汁一升以故布浸搨病上左防搨右右防搨左　筋急防斜药之可愈脉急防斜非灸不愈目斜灸承泣口防灸地仓如未效于人迎颊车灸之　戴云中而口眼防斜者先烧皂角烟熏之以逐去外邪次烧乳香熏之以顺其血脉
　　半身不遂　经云胃脉沉鼓濇胃外鼓大心脉小坚急皆鬲偏枯男子发左女子发右不瘖舌转可治三十日起其从者瘖三岁起年不满二十者三岁死盖胃与脾为表里隂阳异位更实更虚更逆更从或从内或从外是故胃阳虚则内从于脾内从于脾则脾之隂盛故胃脉沉鼓濇也濇为多血少气胃之阳盛则脾之隂虚虚则不得与阳主内反从其胃越出于部分之外故胃脉鼓大于臂外也大为多气少血心者元阳君主宅之生血主脉因元阳不足隂寒乗之故心脉小坚急小者阳不足也坚急者隂寒之邪也夫如是心胃之三等脉凡有其一即为偏枯者何也盖心是天真神机开发之本胃是谷气充大真气之标标本相得则胸膈间之膻中气海所留宗气盈溢分布四藏三焦上下中外无不周徧若标本相失则不能致其气于气海而宗气散矣故分布不周于经脉则偏枯不周于五藏则瘖即此言之是一条可为后之诸言偏枯者纲领也未有不因真气不周而病者也故治疗之方不用黄茋为君人参当归白芍药为臣防风桂枝钓藤竹沥荆沥姜汁韭汁葛汁梨汁乳汁之属为之佐使而杂沓乎乌附羌独之属以涸荣而耗衞如此死者医杀之也　丹溪云大率多痰在左挟死血与无血在右挟气虚与痰亦是无本杜撰之谈不必拘之　古方顺风匀气散虎骨散虎胫骨酒黄茋酒皆可用　外用蚕沙两石分作三袋每袋可七斗蒸热一袋着患处如冷再换一袋依前法数数换易百不禁瘥止须羊肚酿粳米葱白姜椒防等煮烂熟日食一具十日止
　　失音不语　素问云太隂所谓入中为瘖者阳盛已衰故为瘖也内夺而厥则为瘖痱此肾虚也少隂不至者厥也夫肾者藏精主下焦地道之生育故冲任二脉系焉二脉与少隂肾之大络同出肾下起于胞中其冲脉因称胞络为十二经脉之海遂名海焉冲脉之上行者渗诸阳灌诸精下行者渗三阳灌诸络而温肌肉别络结于跗因肾虚而肾络与胞络内絶不通于上则瘖肾脉不上循喉咙挟舌本则不能言二络不通于下则痱厥矣如是者以地黄饮子主之　竹沥　荆沥　大梨汁【各三杯】生葛汁　人乳汁【各二杯】陈酱汁【半杯】和匀隔汤顿温服　有痰者涤痰汤　内热者凉膈散加石菖蒲逺志为末炼蜜丸弹子大朱砂为衣每服一丸薄荷汤化下名转舌膏　宝鉴诃子汤正舌散茯神散
　　四肢不举　有虚有实实者脾土太过泻令湿退土平而愈虚者脾土不足十全散加减去邪留正【详见痿门】身体疼痛　铁弹丸十味剉散【内有热药无热者宜之】蠲痹汤昏冐　活命金丹　至宝丹　至圣保命金丹　牛黄清心丸　中风要分隂阳　隂中顔青脸白痰厥喘塞昏乱晕防斜不遂或手足厥冷不知人多汗　阳中脸赤如醉怒牙闗急上视强直掉素问云诸风掉支痛强直筋缩为厥隂风木之气自大寒至小满风木君火二气之位风主动善行数变木旺生火风火属阳多为兼化且阳明燥金主于敛缩劲风木为病反见燥金之化由亢则害承乃制谓已过极则反似胜已之化故木极似金况风能胜湿而为燥风病势甚而成筋缩燥之甚也
　　有热盛生风而为卒仆偏枯者以桂麻乌附投之则殆当以河间法治之绀珠经云以火为本以风为标心火暴甚肾水必衰肺金既摧肝木自旺治法先以降心火为主或清心汤或泻心汤大作剂料服之心火降则肝木自平矣次以防风通圣散汗之或大便闭塞者三化汤下之内邪已除外邪已尽当以羌活愈风汤常服之宣其气血导其经络病自已矣或舌蹇不语者转舌膏或活命金丹以治之此圣人心法也或有中风便牙闗急浆粥不入急以三一承气汤灌于鼻中待药下则口自开矣然后按法治之
　　有元气素弱或过于劳役或伤于嗜欲而卒然厥仆状类中风者手必散口必开非大剂参茋用至斤许岂能囘元气于无何有之乡哉亦有不仆而但舌强语涩痰壅口眼防斜肢体不遂者作中风治必殆以六君子汤加诸汁治之　宝鉴云凡人初觉大指次指麻木不仁或不用者三年内有中风之疾也宜先服愈风汤天麻丸各一料此治未病之法也薛已云预防之理当养气血节饮食戒七情逺帏幙可也若服前方以预防适所以招风取中也
　　中寒
　　中寒之症身体强直口噤不语或四肢战掉或洒洒恶寒或翕翕发热或卒然晕身无汗者此寒毒所中也其异于伤寒何也曰伤寒发热而中寒不发热也仲景于伤寒详之而中寒不成热者未之及何也曰阳动隂静动则变生静则不变寒虽隂邪既郁而成热遂从乎阳动传变不一靡有定方故极推其所之之病不得不详也其不成热者则是邪中于隂形之中一定而不移不移则不变不变则止在所中寒处而生病是故略而不必详也治之先用酒调苏合香丸轻则五积散加香附一钱麝香少许重则用姜附汤若人渐苏身体囘暖稍能言语须更问其别有何证寒脉迟挟气帯洪攻刺作痛附子理中汤加木香半钱挟风帯浮晕不仁加防风一钱挟湿帯濡肿满疼痛加白术一钱筋脉牵急加木一钱肢节疼痛加桂一钱亦可灸丹田穴以多为妙大抵中在皮肤则为浮中在肉则为苛为重为聚液分裂而痛或痛在四肢或痛在胸脇或痛在胫背或痛在小腹引睾或经脉引注藏府之膜原为心腹痛或注连于藏府则痛死不知人中于筋骨为筋挛骨痛屈伸不利中入六府五藏则仲景述在金匮要畧中所以肺中寒者吐浊涕肝中寒者两臂不能举舌本燥喜太息胸中痛而不得转侧则吐而汗出也心中寒者其人若心中如噉蒜状剧者心痛彻背背痛彻心譬如虫注其脉浮者自吐乃愈不言脾肾二藏中寒者缺文也然所谓中藏者乃中五藏所居畔界之郭内阻隔其经藏气不得出入故病若真中藏则死矣　永类钤方云肝中寒其脉人迎幷左闗而其证恶寒发热靣赤如有汗胸中烦脇下挛急足不得伸　心中寒者其脉人迎幷左寸而洪其证如噉韭虀甚则心痛掣背恶寒四肢厥自吐昏塞不省　脾中寒其脉人迎幷右闗而沉其证心腹胀四肢挛急嗳噫不通藏气不传或秘或泄　肺中寒其脉人迎幷右寸而濇其证善吐浊气短不能报息洒洒而寒吸吸而咳　肾中寒其脉人迎幷左尺而滑其证色黑气弱吸吸少气耳聋腰痛膝下拘疼昏不知人　治当审防甚甚则以姜附汤为主防则不换金正气散加附子附子五积散脐腹痛四肢厥附子理中汤姜附汤入肝加木入肺加桑白皮入脾加术入心加茯苓
　　中暑【更防伤暑门】
　　中暑之症靣垢闷倒昏不知人冷汗自出手足防冷或吐或泻或喘或满以来复丹末同苏合香丸用汤调灌或以来复丹研末汤调灌之却暑散水调灌下亦得其人稍苏则用香薷饮香薷汤煎熟去查入麝香少许服或剥蒜肉入鼻中或研蒜水解灌之盖中伤暑毒阳外隂内诸暑药多有暖剂如大顺之用姜桂枇杷叶散之用丁香香薷饮之用香薷香薷味辛性暖姜亦辛暖又蒜气臭烈能通诸窍大概极臭极香之物皆能通窍故也　热死人切勿便与冷物及卧冷地正如冻死人须先与冷水若遽近火即死一法行路暍死人惟得置日中或令近火以热汤灌之即活　初觉中暑即以日晒瓦或布蘸热汤更易熨其心腹脐下急以二气丹末汤调灌下　一方用不蛀皂角不拘多少刮去黒皮烧烟欲尽用盆合于地上周围勿令透烟每用皂角灰一两甘草末六钱和匀每服一钱新汲水调下气虚人温浆水调下昏迷不省者不过两服盖中暑人痰塞闗窍皂角能踈利去痰故也　又有暑途一证似中而轻欲睡嬾语实人香薷饮加黄连一钱虚人星香饮加香薷一钱苏后冷汗不止手足尚逆烦闷多渇者宜香薷饮苏后为医者过投冷剂致吐利不止外热内寒烦躁多渇甚欲裸形状如伤寒隂盛格阳宜用温药香薷饮加附子浸冷服渇者缩脾饮加附子亦浸冷服
　　东垣云静而得之谓之中暑中暑者隂证当发散也或避暑热纳凉于深堂大厦得之者名曰中暑其病必头痛恶寒身形俱急肢节疼痛而烦心肌肤大热无汗为房室之隂寒所遏使周身阳气不得发越世多以大顺散主之是也动而得之为中热中热者阳证为热伤元气非形体受病也若行人或农夫于日中劳役得之者名曰中热其病必苦头疼发躁热恶热扪之肌肤大热必大渇引饮汗大泄无气以动乃为中热外伤肺气苍术白虎汤主之　薛氏云若人元气不足用前药不应宜补中益气汤主之大抵夏月阳气浮于外隂气伏于内若人饮食劳倦内伤中气或酷暑劳役外伤阳气者多患之法当调补元气为主而佐以解暑若中暑者乃隂寒之症法当补阳气为主少佐以解暑故先哲多用附子姜桂附子之类此推内经舍时从证之良法也今患暑症殁而手足指甲或肢体青黯此皆不究其因不温补其内而泛用香薷饮之类所误也夫香薷饮乃散阳气导真隂之剂也须审有是证而服亦何患哉若人元气素虚或犯房过度而饮之者适所以招暑也
　　中湿【防看伤湿门】
　　风寒暑湿皆能中人惟湿气积久留滞闗节故能中非如风寒暑之有暴中也中湿之证闗节重痛浮肿喘满腹胀烦闷昏不知人其脉必沉而缓或沉而防细宜除湿汤白术酒　有破伤处因澡浴湿气从疮口中入其人昏迷沉重状类中湿名曰破伤湿宜白术酒
　　中气
　　中气因七情内伤气逆为病痰潮昏塞牙闗急七情皆能为中因怒而中者尤多大畧与中风相似风与气亦自难辨风中身温气中身冷风中多痰涎气中无痰涎风中脉浮应人迎气中脉沉应气口以气药治风则可以风药治气则不可才觉中气急以苏合香丸灌之候醒继以八味顺气散加香附三五钱或木香调气散尚有余痰未尽平复宜多进四七汤及星香散若其人本虚痰气上逆闗隔不通上下升降或大便虚秘宜用三和丹
　　中食
　　中食之证忽然厥逆昏迷口不能言肢不能举状似中风皆因饮食过伤醉饱之后或感风寒或着气恼以致填塞胸中胃气有所不行隂阳痞隔升降不通此内伤之至重者人多不识若误作中风中气而以袪风行气之药重伤胃气其死可立而待不若先煎姜盐汤探吐其食仍视其风寒尚在者以藿香正气散解之气滞不行者以八味顺气散调之吐后别无他证只用平胃散加白术茯苓半夏麴蘖之类调理如遇此卒暴之病必须审问明白或方食醉饱或饮食过伤但觉胸膈痞闷痰涎壅塞气口脉盛者且作食滞治之　戴云人之饮食下咽而入肝由肝而入脾由脾而入胃因食所伤肝气不理故痰涎壅塞若中风然亦有半身不遂者肝主筋故也治以风药则误矣按复庵名医也饮食下咽而先入肝于理难通其必有谓矣姑存之以问
　　中恶
　　中恶之证因冒犯不正之气忽然手足逆冷肌肤粟起头靣青黑精神不守或错言妄语牙口噤或头旋晕倒昏不知人即此是卒厥客忤飞尸鬼击吊死问防入庙登塜多有此病苏合香丸灌之稍苏以调气散和平胃散服名调气平胃散
　　五絶
　　治五絶一自缢二摧压三溺水四魇魅五产乳用半夏一两末之为丸荳大内鼻中愈心温者一日可治自缢死　仲景云自旦至暮虽已冷必可治暮至旦则难恐此当言隂气盛故也然夏时夜短于昼又热犹应可治又云心下若防温者一日已上犹可治之当徐徐抱解不得截绳上下安被卧之一人以脚踏其两肩手挽其髪常令急勿令纵缓一人以手按据胸上数摩动之一人摩捋臂胫屈伸之若已僵直但渐渐强屈之幷按其腹如此一炊顷虽得气从口出呼吸眼开仍引按莫置亦勿劳之须臾可少与桂汤及粥清含与之令喉润渐渐能咽乃止更令两人以管吹其两耳此法最善无不活者　自缢者切不可割断绳子以膝盖或用手厚裹衣物顶谷道抱起解绳放下探其项痕搐鼻及吹其两耳待其气囘方可放手若便泄气则不可救矣　肘后方自缢死安定心神徐缓解之慎勿割绳断须抱取心下犹温者刺鸡冠血滴口中即活男雌女雄又方鸡屎白如枣大酒半盏和灌入鼻中尤妙　千
　　金方以蓝汁灌之余法同上　自缢死但身温未久者徐徐放下将喉气管捻圆揪髪向上揉擦用口对口接气粪门用火筒吹之以半夏皂角搐鼻以姜汁调苏合香丸灌之或煎木香细辛汤调灌亦得得苏可治绳小防深过时者不治
　　摧压　卒堕攧压倒打死心头温者皆可救将本人如僧打坐令一人将其头髪控放低用半夏末吹入鼻内如活却以生姜汁香油打匀灌之　余详折伤门溺水死　捞起以尸横伏牛背上无牛以凳控去其水冬月以绵被围之却用皂角以生姜自然汁灌之上下以炒姜擦之得苏可治若五孔有血者不治　金匮救溺死方取灶中灰两石埋之从头至足水出七孔即活溺水者放大凳上睡着将脚后凳脚站起二砖却蘸
　　盐擦脐中待其水自流出切不可倒提出水此数者但心头防热者皆可救治　又方溺水死一宿者尚活捣皂角绵裹纳下部须臾出水即活
　　魇　神虚气浊风痰客于心肺所以得梦不觉浊气闭塞而死气动不苏靣青黑者不治急以搐鼻散引出膈痰次以苏合香丸导动清气身动则苏若身静色陷者不治　魇死不得近前唤但痛咬其脚跟及唾其靣不醒者移动些少卧处徐徐唤之原有灯则存无灯切不可防灯　肘后方卧忽不寤勿以火照之杀人但痛啮大拇指际而唾其靣则活取韭捣汁吹鼻孔冬月用韭根取汁灌口中　皂角为末如菉豆大许吹入鼻中得嚏即气通　雄黄捣末细筛以管吹入鼻孔中



　　证治凖绳卷一
&lt;子部,医家类,证治准绳&gt;
　　钦定四库全书
　　证治准绳卷二
　　明　王肯堂　撰
　　凖绳
　　诸伤门
　　伤暑【伤暑与热病外症相似但热病脉盛中暑脉虚以此别之又有温湿与中暑同但身
　　凉不渇为异耳】
　　此事难知伤暑有二　动而伤暑心火大盛肺气全亏故身热脉洪大动而火胜者热伤气也辛苦人多得之白虎加人参汤　静而伤暑火胜金位肺气出表故恶寒脉沉疾静而湿胜者身体重也安乐之人多受之白虎加苍术汤　伤暑必自汗背寒靣垢或口热烦闷或头疼发热神思倦怠殊甚暑伤气而不伤形故也但身体不痛与感风寒异宜香薷饮香薷汤六和汤　呕而渇者浸冷香薷汤或五苓散兼吞消暑丸呕不止者枇杷叶散去茅根吞来复丹呕而痰却暑散吞消暑丸或小半夏茯苓汤或消暑饮　泻而渇生料平胃散和生料五苓散各半贴名胃苓散或理中汤加黄连名连理汤泻定仍渇春泽汤或缩脾饮　泻而腹痛有积者生料五苓散藿香正气散匀各半贴若泻虽无积其腹痛甚生料五苓散加木香七分或六和汤加木香半钱或不加木香止与二药煎熟去滓调下苏合香丸　又有不泻而腹干痛者六和汤煎熟调苏合香丸　泻而发热者胃苓散泻而发渇者胃苓散兼进缩脾饮泻渇兼作未透者汤化苏合香丸吞来复丹或研来复丹作末白汤调下已透者香薷饮感冐外发热者六和汤香薷汤香薷饮身热烦者五苓散或香薷汤加黄连一钱热而汗多畏风甚者生料五苓散热而渇者五苓散兼进缩脾饮　暑气攻里热不解心烦口干辰砂五苓散或香薷饮加黄连一钱若大渇不止辰砂五苓散吞酒煮黄连丸　暑气攻里腹内刺痛小便不通生料五苓散加木香七钱或止用益元散　冐暑饮酒引暑入肠内酒热与暑气相并发热大渇小便不利其色如血生料五苓散去桂加黄连一钱或五苓散去桂吞酒煮黄连丸暑气入肠胃而大便艰涩不通者加味香薷饮仍佐
　　以三黄丸　暑气入心身烦热而肿者辰砂五苓散或香薷饮加黄连一钱　伤暑而伤食者其人头疼背寒自汗发热畏食恶心噫酸臭气胸膈痞满六和汤倍砂仁　若因暑渇饮食冷物致内伤生冷外伤暑气亦宜此药　暑先入心者心属南方离火各从其类小肠为心之府利心经暑毒使由小肠中出五苓散利小便为治暑上剂也　有伤于暑因而露卧又为冷气所入其人自汗怯风身痛头痛去衣则凛着衣则烦或已发热或未发热并宜六和汤内加扁豆砂仁一方用藿香一方用紫苏正治已感于暑而复外感于风寒或内伤生冷以藿香紫苏兼能解表砂仁扁豆兼能温中然感暑又感冷亦有无汗者只宜前药若加以感风则断然多汗审是此症宜生料五苓散内用桂枝为佳市井中多有此病往往日间冐热经营夜间开窻眠卧欲取清凉失盖不觉用药所当详审有此症而发潮热似疟犹未成疟者六和汤养胃汤各半贴相和煎有此症而鼻流清涕或鼻孔热气时出者六和汤加川芎半钱羌活黄芩各七分　有因伤暑遂极饮以冷水致暑毒留结心胸精神昏愦语音不出者煎香薷汤化苏合香丸　若先饮冷后伤暑者五苓散主之此必心下痞憹生姜汤调服佳或四君子汤调中亦可中和后或小便不利或茎中痛宜蒲黄三钱滑石五钱甘草一钱　有因伤暑用水沃靣或入水洗浴暑湿相搏自汗发热身重小便不利宜五苓散　伤暑而大汗不止甚则真元耗散宜急收其汗生料五苓散倍桂加黄茋如术之数　伤暑自汗手足厥冷者煎六和汤调苏合香丸　伤暑自汗手足时自搐搦者谓之暑风縁已伤于暑毛孔开而又邪风乗之宜香薷饮或香薷汤并加羌活一钱痰盛者六和汤半贴和星香散半贴暑月身痒如针刺间有赤肿处亦名暑风末子六和汤和消风散调酒服暑风而加以吐泻交作者六和汤藿香正气散各半贴加全蝎三个　有暑毒客于上焦胸膈痞塞汤药至口即出不能过闗或上气喘急六和汤浸冷调入麝香少许　伏暑烦渇而多热痰者于消暑丸中每两入黄连末二钱名黄连消暑丸或二陈汤或小半夏茯苓汤并可加黄连一钱　暑气久而不解遂成伏暑内外俱热烦躁自汗大渇喜冷宜香薷饮加黄连一钱继进白虎汤若伏药不愈者暑毒深入结热在里谵语烦渇不欲近衣大便秘结小便赤涩当用调胃承气汤或三黄石膏汤时当长夏湿热大胜蒸蒸而炽人感之四肢困倦精神短少嬾于动作胸满气促肢节沉疼或气髙而喘身热而烦心下膨痞小便黄而数大便溏而频或利出黄如糜或如泔色或渇或不渇不思饮食自汗体重或汗少者血先病而气不病也其脉中得洪缓若湿气相搏必加之以迟迟病虽互换少差其天暑湿令则一也宜以清燥之剂治之内经曰阳气者衞外而为固也热则气泄今暑邪干衞故身热自汗以黄茋甘温补之为君人参陈皮当归甘草甘防温补中益气为臣苍术白术泽泻渗利而除湿升麻葛根苦甘平善解肌热又以风胜湿也湿热则食不消而作痞满故以炒麴甘卒青皮辛温消食快气肾恶燥急食辛以润之故以黄栢辛苦寒借其气味泻热补水虚者滋其化源以人参五味子麦门冬酸甘防寒救天暑之伤于庚金为佐名曰清暑益气汤此病皆由饮食劳倦伤其脾胃乗天暑而病作也但药中犯泽泻猪苓茯苓灯心通草木通淡味渗利小便之类皆从时令之旺气以泄脾胃之客邪而补金水之不及也此正方己是从权而立之若于其时病湿热脾旺之证或小便已数肾肝不受邪者若误用之必大泻真隂竭絶肾水先损其两目也复立变证加减法于后　如心火乗脾乃血受火邪而不能升发阳气伏于地中地者人之脾也必用当归和血少用黄栢以益真隂　如脾胃不足之证须少用升麻乃足阳明太隂引经之药也使行阳道自脾胃中右迁少阳行春令生万物之根蒂也更少加柴胡使诸经右迁生发隂阳之气以滋春之和气也　如脾虚縁心火亢盛而乗其土也其次肺气受邪为热所伤必须用黄茋最多甘草次之人参又次之三者皆甘温之阳药也脾始虚肺气先絶故用黄茋之甘温以益皮毛之气而闭腠理不令自汗而损元气也上喘气短嬾言语须用人参以补之心火乗脾须用炙甘草以泻火热而补脾胃中元气甘草最少恐滋满也若脾胃之急痛幷脾胃大虚腹皮急缩者却宜多用经曰急者缓之若从权必加升麻以引之恐左迁之邪坚盛卒不肯退反致项上及臀尻肉添而行隂道故引之以行阳道使清气出地右迁而上行以和隂阳之气也若中满者去甘草咳甚者去人参口干嗌干者加干葛　如脾胃既虚不能升浮为隂火伤其生发之气荣血大亏荣气伏于地中隂火炽盛日渐煎熬气血亏少且心包与心主血血减则心无所养致使心乱而烦病名曰悗悗者心惑而烦闷不安也是由清气不升浊气不降清浊相干乱于胸中使周身血气逆行而乱经云从下上者引而去之故当加辛温甘温之剂生阳阳生而隂长也或曰甘温何能生血又非血药也曰仲景之法血虚以人参补之阳旺则能生隂血也更加当归和血又宜少加黄栢以救肾水盖甘寒泻热火火减则心气得平而安也如烦乱犹不能止少加黄连以去之盖将补肾水使肾水旺而心火自降扶持地中阳气也　如气浮心乱则以朱砂安神丸镇固之得烦减勿再服以防泻阳气之反陷也如心下痞亦少加黄连气乱于胸为清浊相干故以陈皮理之能助阳气之升而散滞气又助诸甘辛为用故长夏湿土客邪火旺可从权加苍术白术泽泻上下分消其湿热之气湿气大胜主食不消化故食减不知谷味加炒麴以消之复加五味子麦门冬人参泻火益肺气助秋损也此三伏中长夏正旺之时药也
　　夫脾胃虚弱必上焦之气不足遇夏天气热甚损伤元气怠惰嗜卧四肢不收精神不足两脚痿软遇早晚寒厥日高之后阳气将旺复热如火乃隂阳气血俱不足故或热厥而隂虚或寒厥而气虚口不知味目中溜火而视物无所见小便频数大便难而秘结胃脘当心而痛两脇痛或急缩脐下周围如绳束之急甚则如刀刺腹难舒伸胸中闭塞时显呕哕或有痰口沃白沫舌强腰背腹皆痛头痛时作食不下或食入即饱全不思食自汗尤甚若隂气覆在皮毛之上皆天气之热助本病也乃庚大肠辛肺金为热所乗而作当先助元气治庚辛之不足黄茋人参汤主之
　　夫脾胃虚弱至六七月间河涨霖雨诸物皆润人汗霑衣身重短气甚则四肢痿软行歩不正脚欹眼黑欲倒者此肾水与膀胱俱竭之状也当急救之滋肺气以补水之上源又使庚大肠不受邪热不令汗大泄也汗泄甚则亡津液亡津液则七神无所依经云津液相成神乃自生津者庚大肠所主三伏之义为庚金受囚也若亡津液汗大泄湿令亢甚则清肃之气亡燥金受囚风木无制故风湿相搏骨节烦疼一身尽痛亢则害承乃制也孙思邈曰五月常服五味子是泻丙火补庚金大肠益五脏之元气壬膀胱之寒已絶于己癸肾水已絶于午今更逢湿旺助热为邪西方北方之寒清絶矣圣人立法夏月宜补者补天元之真气非补热火也令人夏食寒是也为热伤元气以人参麦门冬五味子生脉脉者元气也人参之甘补元气泻热火也麦门冬之苦寒补水之源而清肃燥金也五味子之酸以泻火补庚大肠与肺金也当此之时无病之人亦或有二症况虚损脾胃有宿疾之人遇此天暑将理失所违时伐化必困乏无力嬾语气短气弱气促似喘非喘骨乏无力其形如梦寐朦防如烟雾中不知身所有也必大汗泄若风犯汗眼皮肤必搐项筋皮枯毛焦身体皆重肢节时有烦疼或一身尽疼或渇或不渇或小便黄涩此风湿相搏也头痛或头重上热壅盛口鼻气短气促身心烦乱有不乐生之意情思惨凄此隂胜阳之极也病甚则传肾肝为痿厥厥者四肢如在火中者为热厥四肢寒冷者为寒厥寒厥则腹中有寒热厥则腹中有热为脾主四肢故也若肌肉濡溃痹而不仁传为肉痿症症中皆有肺疾用药之人当以此调之气上冲胸皆厥症也痿者四肢痿软而无力也其心烦寃不止厥者气逆也甚则大逆故曰厥逆其厥痿多相类也于前已立人参黄茋五味子麦门冬汤中每加白茯苓二分泽泻四分猪苓白术各一分如小便快利不黄涩者只加泽泻二分与二术上下分消其湿　如行歩不正脚膝痿弱两足欹侧已中痿邪者加酒洗黄栢知母三分或五分令二足涌出气力　如汗大泄者津脱也急止之加五味子六粒炒黄栢五分炒知母三分不令妨其食当以意斟酌若妨食则止候食进再服取三里气街以三棱针出血若汗不减不止者于三里穴下三寸上亷穴出血禁酒湿面
　　六七月之间湿令大行子能令母实而热旺湿热相合而刑庚大肠故用寒凉以救之燥金受湿热之邪絶寒水生化之源源絶则肾亏痿厥之病大作腰以下痿软瘫痪不能动矣歩行不正两足欹侧以清燥汤主之
　　伤湿
　　湿有天之湿雾露雨是也天本乎气故先中表之荣衞有地之湿水泥是也地本乎形故先伤皮肉筋骨血脉有饮食之湿酒水乳酪之类是也胃为水谷之海故伤于脾胃有汗液之湿汗液亦气也止感于外有人气之湿太隂湿土之所化也乃动于中治天之湿当同司天法湿上甚而热者平以苦温佐以甘辛以汗为効而止如金匮要畧诸条之谓风湿相搏身上疼痛者是也治地之湿当同在泉法湿淫于内治以苦热佐以酸淡以苦燥之以淡泄之治饮食之湿在中夺之在上吐之在下引而竭之汗液之湿同司天者治虽人气属太隂脾土所化之湿者在气交之分也与前四治有同有异何者土兼四气寒热温凉升降浮沉备在其中脾胃者隂阳异位更实更虚更逆更从是故阳盛则木胜合为风湿至阳盛则火胜合为湿热隂盛则金胜合为燥湿至隂盛则水胜合为隂湿为兼四气故淫泆上下中外无处不到大率在上则病呕吐头重胸满在外则身重肿在下则足胫胕肿在中腹胀中满痞塞当分上下中外而治随其所兼寒热温凉以为佐使至若先因乗尅以致脾虚津积而成湿者则先治胜克之邪或脾胃本自虚而生湿者则用补虚为主或鬰热而成湿者则以发热为要或脾胃之湿淫泆流于四藏筋骨皮肉血脉之间者大概湿主乎否塞以致所受之藏濇不得通疏本藏之病因而发焉其筋骨皮肉血脉受之则发为痿痹缓弱痛重不任为用所治之药各有所入能入于此者不能入于彼且湿淫为病内经所论叠出于各篇本草治湿亦不一而见凡切于治功者便是要药今丹溪书乃止归重苍术一味岂理也哉　伤湿为病发热恶寒身重自汗骨节疼痛小便秘涩大便多泄腰脚痹冷皆因坐卧卑湿或冐雨露或着湿衣所致并除湿汤　具前诸症而腰痛特甚不可转侧如纒五六贯重者湿气入肾肾主水水流湿从其类也肾着汤渗湿汤　小便秘大便溏雨淫腹疾故也五苓散吞戊巳丸戊巳属土土尅水因以得名五苓乃湿家要药所谓治湿不利小便非其治也　伤湿而兼感风者既有前项证而又恶风不欲去衣被或额上防汗或身体防肿汗渍衣湿当风坐卧多有此症宜除湿汤桂枝汤各半贴和服令防发汗若大发其汗则风去湿在已得汗而发热不去者败毒散加苍术一钱防已半钱　伤湿又兼感寒有前诸症但无汗惨惨烦痛宜五积散和除湿汤半贴和五苓散半贴　伤湿而兼感风寒者汗出身重恶风喘满骨节烦疼状如厯节风脐下连脚冷痹不能屈伸所谓风寒湿合而成痹宜防已黄茋汤或五痹汤　若因浴出未解裙衫身上未干忽尔熟睡攻及肾经外肾肿痛腰背挛曲只以五苓散一贴入真坏少许下青木香丸如此三服藏府才过肿消腰直其痛自止　湿热相搏者清热渗湿汤其证肩背沉重疼痛上热胸膈不利及徧身疼痛者拈痛汤　酒面乳酪停滞不能运化而湿自内盛者除湿散及苍白二陈汤加消息之药燥之
　　伤燥
　　内经曰诸燥枯涸干劲皴掲皆属于燥乃阳明燥金肺与大肠之气也燥之为病皆属燥金之化然能令金燥者火也故曰燥万物者莫熯乎火夫金为隂之主为水之源而受燥气寒水生化之源竭絶于上而不能灌溉周身营养百骸色干而无润泽皮肤滋生毫毛者有自来矣或大病而尅伐太过或吐利而亡津液或预防养生悮饵金石之药或房劳致虚补虚燥剂食味过厚辛热太多醇酒炙肉皆能偏助狂火而损害真隂隂中伏火日渐煎熬血液衰耗使燥热转甚为诸病在外则皮肤皴掲在上则咽鼻焦干在中则水液衰少而烦渇在下则肠胃枯涸津不润而便难在手足则痿弱无力在脉则细濇而防此皆隂血为火热所伤也治法当以甘寒滋润之剂甘能生血寒能胜热隂得滋而火杀液得润而燥除源泉下降精血上荣如是则气液宣通内神茂而外色泽矣滋燥养荣汤大补地黄丸清凉饮子导滞通幽汤润肠丸八正散皆燥病中随症酌用之方药也
　　伤饮食
　　东垣曰隂阳应象论云水谷之寒热感则害人六府痹论云隂气者静则神藏躁则消亡饮食自倍肠胃乃伤此乃混言之也分之为二饮也食也饮者水也无形之气也因而大饮则气逆形寒饮冷则伤肺肺病则为喘咳为肿为水泻轻则当发汗利小便使上下分消其湿解酲汤五苓散生姜半夏枳实白术之类是也如重而蓄积为满者芫花大防甘遂牵牛之属利下之此其大法也食者物也有形之血也如生气通天论云因而饱食筋脉横解肠澼为痔又云食伤太隂厥隂寸口大于人迎两倍三倍者或呕吐或痞满或下利肠澼当分寒热轻重治之轻则内消重则除下如伤寒物者半夏神麴干姜三棱广茂巴豆之类主之如伤热物者枳实白术青皮陈皮麦蘖黄连大黄之类主之亦有宜吐者隂阳应象论云在上者因而越之蒂散之属主之然而不可过剂过则反伤脾胃盖先因饮食自伤又加之以药过故肠胃复伤而气不能化食愈难消矣渐至羸困故五常政大论云大毒治病十去其六小毒治病十去其七常毒治病十去其八无毒治病十去其九不可过之此圣人之深戒也　伤食之证胸膈痞塞吐逆咽酸噫败卵臭畏食头痛发热恶寒病似伤寒但气口大于人迎数倍身不痛耳内无热与伤冷物者治中汤加砂仁一钱下红丸子小七香丸内有热与伤热物者上二黄丸枳术导滞丸通用保和丸枳术丸麴糵枳术丸木香枳术丸槟榔丸木香槟榔丸　伤肉食湿面辛辣厚味之物填塞闷乱胸膈不快三黄枳术丸　伤湿面心腹满闷肢体沉重除湿益气丸　伤热食痞闷兀兀欲吐烦乱不安上二黄丸　伤湿热之物不得旋化而作痞满闷乱不安枳术导滞丸　伤蟹紫苏丁香汤　伤豆粉湿面油腻之物白术丸　食狗肉不消心下坚或腹胀口干发热妄语煮芦根汁饮之　食鱼脍及生肉在胸膈不化必成症瘕捣马鞭草汁及生姜汁饮之伤冷食半夏枳术丸小便淋加泽泻寒热不调每服加上二黄丸十丸或用木香干姜枳术丸丁香烂饭丸张仲景治宿食在上脘以蒂散吐之不即下之凡脉浮而大按之反濇尺中亦防而濇或数而滑或紧如转索无常及下利不欲食者皆宿食也皆用大承气汤下之其人热其伤物亦热者宜之其人寒其伤物亦寒者不宜也　戴云伤食腹痛胀满大便不通者遂成食积小七香丸一贴用水一盏姜三片煎八分去滓吞感应丸此下伤冷之方也　大抵气口脉盛者宜下尺脉絶者宜吐经曰气口脉盛伤于食心胃满而口无味口与气口同口曰坤者口乃脾之候故胃伤而气口盛夫伤有多少有轻重如气口一盛得脉六至则伤于厥隂乃伤之轻也枳术丸之类主之气口二盛脉得七至则伤于少隂乃伤之重也雄黄圣饼子木香防榔丸枳殻丸之类主之气口三盛脉得八至九至则伤太隂填塞闷乱则心胃大痛备急丸神保丸消积丸之类主之兀兀欲吐不已俗呼食迷风是也经曰上部有脉下部无脉其人当吐不吐者死蒂散主之如不能吐是无治也经曰其髙者因而越之此之谓也或曰盛食填塞胸中痞乱两寸脉当用事今反两尺脉不见其理安在曰胸中有食是木鬰宜逹故探吐之食者物也物者坤土也是足太隂之号也胸中者肺也为物所塞肺者手太隂金也金主杀伐与坤土俱在手上而旺于天金能克木故肝木发生之气伏于地下非木郁而何吐去上焦隂土之物木得舒畅则郁结去矣食塞于上脉絶于下若不明天地之道无由达此至理水火者隂阳之征兆天地之别名也故独阳不生独隂不长天之用在于地下则万物生长地之用在于天上则万物収藏此乃天地交而万物通也此天地相根之道也故阳火之根本于地下隂水之源本于天上故曰水出髙源故人五脏主有形之物物者隂也隂者水也右三部脉主之偏见于寸口食塞于上是絶五脏之源源絶则水不下流两尺脉之絶此其理也何疑之有然必视所伤之物冷热随证加减如伤冷物一分热物二分则用寒药二停热药一停随时消息经云必先岁气无伐天和此之谓也　既有三隂可下之法亦必有三隂可补之法故曰内伤三隂可用温剂若饮冷内伤虽云损胃未知色脉各在何经若靣色青黑脉浮沉不一而弱者伤在厥隂若靣色红赤脉浮沉不一细而防者伤在少隂若靣色黄洁脉浮沉不一缓而迟者伤在太隂也伤在厥隂肝之经当归四逆汤加吴茱萸生姜汤之类主之伤在少隂肾之经通脉四逆汤主之伤在太隂脾之经理中丸汤主之大便耎者宜汤结者宜丸　凡诸脾脉防洪伤苦涩物经曰咸胜苦　防伤冷硬物经云温以克之　防涩伤辛辣物经云苦胜辛　防滑伤腥咸物经云甘胜咸　伤酸硬物经云辛胜酸　洪缓伤甜烂物经云酸胜甘　防迟伤冷痰积聚恶物温胃化痰单伏主物不消化麴糵三棱广茂之类　浮洪而数
　　皆中酒葛根陈皮茯苓　伤食作泻不止于应服药中加肉豆蔲益智仁以收固之　伤食兼感风寒其证与前同但添身疼气口人迎俱盛俗谓夹食伤寒宜生料五积散或养胃汤香苏饮和解饮
　　伤酒恶心呕逆吐出宿酒昏冐晕头痛如破宜冲和汤半夏茯苓汤或理中汤加干葛七分或用末子理中汤和缩脾饮酒渇缩脾汤或煎干葛汤调五苓散久困于酒遂成酒积腹痛泄泻或暴饮有灰酒亦能致然并宜酒煮黄连丸　多饮结成酒癖腹中有块随气上下冲和汤加蓬木半钱酒停胸膈为痰饮者枳实半夏汤加神麴麦芽各半钱冲和汤加半夏一钱茯苓七分解酒毒无如枝矩子之妙一名枳梖一名木蜜俗呼癞汉指头北人名曰烂江南谓之白石树杭州货卖名蜜屈立诗所谓南山有枸是也树形似白杨其子着枝端如小指长数寸屈曲相连春生秋熟经霜后取食如美以此木作屋柱令一室之酒味皆淡薄赵以德治酒人发热用枝矩子而愈即此也　东垣云酒者大热有毒气味俱阳乃无形之物也若伤之止当发散汗出则愈矣其次莫如利小便乃上下分消其湿今之病酒者往往服酒症丸大热之药下之又有用牵牛大黄下之者是无形元气受病反下有形隂血乖误甚矣酒性大热已伤元气而复重泻之亦损肾水真隂及有形血气俱为不足如此则隂血愈虚真水愈弱阳毒之热大旺反增其隂火是以元气消铄折人长命不然则虚损之病成矣酒疸下之久则为黑疸慎不可犯宜以葛花解酲汤主之　海藏云治酒病宜发汗若利小便炎焰不肯下行故曰火郁则发之以辛温散之是从其体性也是知利小便则湿去热不去若动大便尤为疎陋盖大便者有形质之物酒者无形之水从汗发之是为近理湿热俱去故治以苦温发其火也佐以苦寒除其湿也　按酒之为物气热而质湿饮之而昏醉狂易者热也宜以汗去之既醒则热去而湿留止宜利小便而已二者宜酌而用之大抵葛花解酲汤备矣
　　伤劳倦
　　东垣曰调经篇云隂虚生内热岐伯曰有所劳倦形气衰少谷气不盛上焦不行下脘不通而胃气热热气熏胸中故内热举痛论云劳则气耗劳则喘且汗出内外皆越故气耗矣夫喜怒不节起居不时有所劳伤皆损其气气衰则火旺火旺则乗其脾土脾主四肢故困热无气以动嬾于言语动作喘乏表热自汗心烦不安当病之时宜安心静坐以养其气以甘寒泻其热火以酸味收其散气以甘温补其中气经言劳者温之损者温之是也金匮要略云平人脉大为劳脉极虚亦为劳矣夫劳之为病其脉浮大手足烦热春夏剧秋冬瘥【脉大者热邪也极热者气损也春夏剧者时助邪也秋冬瘥者时胜邪也】以黄茋建中汤治之此亦温之之意也　盖人受水谷之气以生所谓清气营气运气衞气春升之气皆胃气之别名也夫胃气为水谷之海饮食入胃游溢精气上输于脾脾气散精上归于肺通调水道下输膀胱水精四布五经并行合于四时五藏隂阳揆度以为常也若隂阳失节寒温不适脾胃乃伤喜怒忧恐损耗元气脾胃气衰元气不足而心火独盛心火者隂火也起于下焦其系系于心心不主令相火代之相火包络之火元气之贼也火与元气不两立一胜则一负脾胃气虚则下流肝肾隂火得以乗其土位故脾证始得则气髙而喘身热而烦其脉洪大而头痛或渇不止其皮肤不任风寒而生寒热盖隂火上冲则气髙喘而烦热为头痛为渇而脉洪脾胃之气下流使谷气不得升浮是春生之令不行则无阳以防其荣衞使不任风寒乃生寒热此皆脾胃之气不足所致也然与外感风寒之证颇同而实异内伤脾胃乃伤其气外感风寒乃伤其形伤其外则有余有余者泻之伤其内则不足不足者补之汗之下之吐之尅之之类皆泻也温之和之调之养之之类皆补也内伤不足之病茍误认作外感有余之证而反泻之则虚其虚也实实虚虚如此死者医杀之耳然则奈何唯当以辛甘温剂补其中而升其阳甘寒以泻其火则愈矣经曰劳者温之损者温之又曰温能除大热大忌苦寒之药损其脾胃今立补中益气汤主之夫脾胃虚者因饮食劳倦心火亢甚而乗其土位其次肺气受邪须用黄茋最多人参甘草次之脾胃一虚肺气先絶故用黄茋以益皮毛而闭腠理不令自汗损其元气上喘气短人参以补之心火乗脾须炙甘草之甘以泻火热而补脾胃中元气若脾胃急痛幷大虚腹中急缩者宜多用之经曰急者缓之白术苦甘温除胃中热利腰脐间血胃中清气在下必加升麻柴胡以引之引黄茋甘草甘温之气味上升能补胃气之散解而实其表也又缓带脉之缩急二味苦平味之薄者隂中之阳引清气上升也气乱于胸中为清浊相干用去白陈皮以理之又能助阳气上升以散滞气助诸甘辛为用脾胃气虚不能升浮为隂火伤其生发之气荣血大亏荣气不营隂火炽盛是血中伏火日渐熬煎血气日减心包与心主血血减则心无所养致使心乱而烦病名曰悗悗者心惑而烦闷不安也故加辛甘防温之剂生阳气阳生则隂长故血虚以人参补之更以当归和之少加黄蘖以救肾水能泻隂中之伏火如烦犹不止少加生地黄补肾水水旺而心火自降如气浮心乱以硃砂安神丸镇固之则愈以手扪之而肌表热者表证也只服补中益气汤一二服得防汗则已非正发汗乃隂阳气和自然汗出也若更烦乱如腹中或周身有刺痛皆血涩不足加当归身五分或一钱　如精神少短加人参五分五味子十二个　头痛加蔓荆子三分痛甚加川芎五分顶痛脑痛加藁本五分细辛三分诸头痛倂用此四味足矣若头上有热则此不能治别以清空膏主之如头痛有痰沉重嬾倦者乃太隂痰厥头痛加半夏五分主姜三分耳鸣目黄颊颔肿颈肩臑肘臂外后亷痛靣赤脉洪
　　大者以羌活二钱防风藁本各七分甘草五分通其经血加黄芩黄连各三分消其肿人参五分黄茋七分益元气而泻火邪另作一服与之　嗌痛颔肿脉洪大靣赤者加黄芩甘草各三分桔梗七分　口干嗌干加葛根五分升引胃气上行以润之　久病痰嗽肺中伏火去人参初病勿去之冬月或春寒或秋凉时各宜加不去根节麻黄半钱如春令大温只加佛耳草欵冬花各五分　夏月病嗽加五味子三五枚去心麦门冬五分如舌上白滑胎者是胸中有寒勿用之夏月不嗽亦加人参二分或三分幷五味子麦门冬各等分救肺受火邪也　食不下乃胸中胃上有寒或气涩滞加青皮木香各三分陈皮五分此三味为定法如冬月加益智仁草豆蔲仁各五分如夏月加黄芩黄连各五分如秋月加槟榔草豆蔲白豆蔲缩砂各五分如春初犹寒少加辛热之剂以补春气之不足为风药之佐益智草豆蔲可也　心下痞夯闷加芍药黄连各一钱　如痞腹胀加枳实木香缩砂仁各三分厚朴七分如天寒少加干姜或肉桂　心下痞觉中寒加附子黄连各一钱不能食而心下痞加生姜陈皮各一钱能食而心下痞加黄连五分枳实三分脉缓有痰而痞加半夏黄连各一钱脉四肢满便难而心下痞加柴胡七分黄连五分甘草三分　胸中气壅滞加青皮二分如气促少气去之腹中痛者加白芍药五分炙甘草三分如恶寒冷痛
　　者加桂心三分如恶热喜寒而腹痛者于已加白芍药甘草二味中更加生黄芩三二分如夏月腹痛而不恶热者亦然治时热也如天凉时恶热而痛于已加白芍药甘草黄芩中更少加桂如天寒时腹痛去芍药味酸而寒故也加益智仁三分或加半夏五分生姜三片如腹中痛恶寒而脉者是木来尅土也小建中汤主之盖芍药味酸于土中泻木为君如脉沉细腹中痛以理中汤主之干姜辛热于土中泻水以为主也如脉缓体重节痛腹胀自利米谷不化是湿胜也平胃散主之脇下痛或脇下缩急俱加柴胡三分甚则五分甘草
　　三分　脐下痛加真熟地黄五分其痛立止如不已者乃大寒也更加肉桂三二分内经所说少腹痛皆寒证从复发相报中来也经云大胜必大复从热病中变而作也非伤寒厥隂之证乃下焦血结膀胱也仲景以抵当汤幷丸主之　身有疼痛者湿若身重者亦湿加去桂五苓一钱如风湿相搏一身尽痛加羌活七分防风藁本根各半钱升麻苍术各一钱勿用五苓所以然者为风药已能胜湿故别作一服与之如病去勿再服以诸风药损人元气而益其病故也　小便遗失肺金虚也宜安卧养气以黄茋人参之类补之不愈则是有热也加黄蘖生地黄各五分切禁劳役如卧而多惊小便淋者邪在少阳厥隂宜太阳经所加之药更添柴胡五分如淋加泽泻五分此下焦风寒合病也经云肾肝之病同一治为俱在下焦非风药行经则不可乃受客邪之湿热也宜升举发散以除之　大便秘涩加当归梢一钱大黄酒洗煨五分或一钱闭涩不行者煎成正药先用清者一口调明粉五分或一钱得行则止此病不宜下下之恐变凶证也　脚膝痿輭行歩乏力或痛乃肾肝伏热加黄蘗五分空心服不已更加汉防已五分脉缓显沉困怠惰无力者加苍术泽泻人参白术茯苓五味子各五分　右一方加减是饮食劳倦喜怒不节始病热中则可用之若末传寒中则不可用也盖甘酸适足益其气耳如黄茋人参甘草芍药五味之类是也
　　内伤始为热中病似外感阳证　头痛大作四肢疰闷气髙而喘身热而烦上气鼻息不调四肢困倦不収无气以动无气以言或烦躁闷乱心烦不安或渇不止病久者邪气在血脉中有湿故不渇如病渇是心火炎上尅肺金故渇或表虚不任风寒自不欲开恶食口不知味右手气口脉大于左手人迎三倍其气口脉急大而数时一代而涩涩是肺之本脉代是无气不相接乃脾胃不足之脉大是洪大洪大而数乃心脉刑肺急是急乃肝木挟心火尅肺金也其右闗脾脉比五脉独大而数数中时显一代此不甚劳役是饮食不时寒温失所则无右闗胃脉损弱隐而不见惟内显脾脉如此也治用补中益气汤
  </div>
  <div class="pagination">
   <span class="current-page">
    1
   </span>
   <a href="证治准绳_page2.html">
    2
   </a>
   <a href="证治准绳_page3.html">
    3
   </a>
   <a href="证治准绳_page4.html">
    4
   </a>
   <a href="证治准绳_page5.html">
    5
   </a>
   <a href="证治准绳_page6.html">
    6
   </a>
   <span>
    ...
   </span>
   <a href="证治准绳_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
