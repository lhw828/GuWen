<!DOCTYPE html>
<html>
<head>
    <meta charset="UTF-8">
    <title>薛氏医案 - 第 149 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 149 页/共 200 页</h1>
    <div class="content">　　一小儿脱肛用寒凉之药肢体倦怠饮食少思肛门重坠此脾气虚而中气下陷也用补中益气汤加酒炒芍药白术茯苓而瘥
　　一小儿肛门肿痛出血水年余未愈忽吐血便血皆成紫块此肠胃积热用圣济犀角地黄汤顿止更用金银花甘草为末白汤调服半载而痊
　　一小儿脱肛杂用除湿袪风收濇等药面黄体倦少食便血余欲升补脾气以摄其血反服四物槐花之类而血益甚更加作呕余先用四君木香治之形气渐充便血顿止又用补中益气汤更以萆麻仁涂顶心而愈
　　一小儿因咳服化痰等药或作或彻服滚痰丸更吐泻手足指冷睂目发搐肛门脱而不赤余朝用补中益气汤夕用六君子汤治之诸症渐愈但脱肛未入恪服补中益气汤而愈
　　一小儿患痢脱肛色赤或痛用补中益气汤送香连丸而愈后伤食作泻肛复脱不入仍用前汤更以萆蔴仁研涂顶门而愈
　　澁肠散　治小儿久痢肠头脱出
　　诃子【炮】赤石脂　龙骨【各等分】
　　右为末腊茶少许和药掺肠头上【阙】
　　四神丸【方见惊泻】
　　地黄丸【方见肾脏】
　　补中益气汤【方见虚羸】
　　圣济犀角地黄汤【方见便血尿血即济生犀角地黄汤】
　　四君子汤【方见内钓】
　　龙胆泻肝汤【方见疝气】
　　肛门作痒
　　小儿肛痒或嗜甘肥大肠湿热壅滞或湿毒生虫而蚀肛门若因湿热壅滞用四味肥儿丸大便秘结者用清凉饮虫食肛门先用化虫丸后用四味肥儿丸外以雄黄散纳肛内若因病不食虫无所养而食臓食肛者其齿龈无色舌上尽白四肢倦怠其上唇内有疮唾血如粟心内懊憹此虫在上食臓若下唇内有疮此虫在下蚀肛门若蚀肛透内者不治诸虫惟上半月头向上可用药追之望后头向下令患者闻烹食香味虫头即向上矣后用药追之
　　治验
　　一小儿嗜膏粱甘味患疥疮余谓当禁其厚味急用清胃之药以治其积热不从乃用敷药以治其外更肛门作痒发热疮益甚肌体骨立饮食少思遂用九味芦荟丸五味异功散加柴胡升麻防愈
　　一小儿肛门作痒耳前后结小核如贯珠隐于肌肉之间小便不便面色青此禀母之肝火为患用九味芦荟丸为主佐以五味异功散加山栀柴胡又以加味逍遥散加漏芦与母服之而愈
　　一小儿十二嵗肛门作痒或脱出或大便血遍身生疮发热作渴腹大青筋用大芦荟丸五味异功散其疮渐愈佐以补中益气汤热渴渐止肛门悉愈又用异功散为主佐以补中益气汤加呉茱萸所制黄连治之而血愈
　　一小儿十五嵗两目白翳遍身似疥非疥肛门作痒晡热口渴形体骨立余以为肝疳之症也用六味地黄丸而痊后阴茎作痒小便澄白服蟠防散肛门肿痛服大黄等药肛门脱出作痒不可忍杂用降火之药不应下唇内生小白疮余以为虫蚀肛门用九味芦荟丸而愈
　　一小儿肛门作痒悮以为痔服槐角丸等药肢体消痩鼻下湿烂下唇内生疮此虫食下部也先用化虫丸二服乃用五味异功散四剂却用大芜荑汤四味肥儿丸而痊
　　一小儿七嵗饮食过多即作泻面色青黄服峻利尅剂余谓当节饮食健脾胃为善不信后牙龈赤烂肛门作痒服清热之剂腹痛膨胀复请欲用前剂余曰此元气亏损虚火上炎也乃不信后腮间黒腐余曰此脾气大虚肉死而不知痛也明矣后虽信余已不救矣若初用五味异功散健脾胃为主佐以大芦荟丸四味肥儿丸清脾湿热岂有不治之理哉后之患审之
　　一小儿肛门作痒属大肠经风热用槐角丸而愈一小儿肛门连阴囊痒出水淋漓属肝经湿热也用龙胆泻肝汤九味芦荟丸治之并愈
　　一小儿嗜甘肥肛门作痒发热作渴杂用清热之气腹胀少食鼻下生疮余谓脾胃湿热生虫也不信后下唇内生疮先用四味肥儿丸诸症渐愈又用大芜荑汤治之而痊
　　便血尿血
　　经云肺朝百脉之气肝统诸经之血又云气主呴之血主濡之葢荣血为水谷之精气灌溉五臓六脉四肢百骸若脾胃有伤荣衞虚弱行失常道故上为衂血吐血下为尿血便血矣若外感风邪则血鲜为肠风内伤则血浊为臓毒又热入大肠则大便下血热入小肠则小便出血然小儿多因胎中受热或乳母六淫七情厚味积热或儿自食甘肥积热或六淫外侵而成若因母食厚味者加味清胃散怒动肝火者加味小柴胡汤忧思郁怒者加味归脾汤禀父肾燥者六味地黄丸儿有积热小便出血者实热用清心莲子饮虚热用六味地黄丸大便出血者犀角地黄汤风邪外侵者仓廪散病后元气下陷者补中益气汤粪前见血者四君加黄连制呉茱萸粪后见血者四君加呉茱萸制黄连若婴儿以治母为主余当临症制宜
　　治验
　　一小儿七嵗食菱芡过多腹胀发热大便不通小便下血先用消积丸大便即通小便血止又用保和丸及异功散而愈
　　一小儿因乳母饮酒小便出血用八正散去大黄加干葛山栀漏芦母子服之并愈
　　一小儿小便见血或咳血衂血此脾肺虚热食后用圣济犀角地黄汤食前用六味地黄丸顿愈后因食厚味复作用加味清胃散及六味丸而愈
　　一小儿禀父气不足不时便血用六味地黄丸补中益气汤而愈后因母饮酒炙煿复致前患母服加味清胃散子服地黄丸而愈
　　一小儿便血两足发热齿龈溃臭朝用六味地黄丸夕用异功散加芜荑月余渐愈乃佐以补中益气汤而愈
　　一小儿禀父肾虚便血作渴足热形瘦用六味丸防愈后出痘第四日两足发热作渴饮冷以前丸料煎与恣饮三剂后足凉渇止其痘安然而靥
　　一小儿便血面青脇痛小便频数此肝木侮脾土而不能统摄也用异功散加柴胡炒黒龙胆草二剂肝症顿退仍用异功散而血止
　　一小儿便血发热作渇饮冷用黄连解毒汤一剂热服诸症顿愈后因饮食过伤下血甚多发热倦怠饮食少思先用补中益气汤元气复而饮食者又用四君加升麻而愈
　　一小儿便血作渴少食先用七味白术散渴止食进又用补中益气汤而瘥后食生冷腹胀便秘用保和丸二便下血或时发搐此脾气伤而肝火动也用异功散加钩藤钩柴胡而搐止又加升麻木香而血止一小儿食生冷果品腹胀作痛发热作渇大便不利小便尿血用茯苓散加黄连二剂大便通而尿血愈一小儿尿血两足发热用六味地黄丸而愈后患痢乆不愈复尿血作渴饮冷以前丸料煎服兼用补中益气汤而愈
　　一小儿尿血面青脇痛小便频数用五味异功散加柴胡炒黒龙胆草次用地黄丸而愈
　　一小儿乆患便血属脾胃虚热也诸药不应用人参二两炒黒黄连呉茱萸各半两为末米糊作丸佐以补中益气汤顿痊
　　一小儿便血面黄腹胀用四味肥儿丸及补中益气汤加呉茱萸制黄连木香芜荑三十余剂而愈至夏间患血痢发热晡热手足浮肿仍用前药而痊一小儿八嵗腹胀脐凸大便下血如痢小便色赤似血面目皆黄两腮色赤此食积所伤而肝侮之也葢脾病则肺虚不能生肾故有是症当先消导积滞遂用越鞠丸加三棱蓬术姜汤下四服二便通利又用大安丸二服下血亦止后复伤食发热腹胀小便下血服保和丸四服而愈
　　一小儿年十一嵗因劳发热尿血小便不利先用清心莲子饮二剂后用补中益气汤加山栀而痊一小儿便血服寒药过多腹胀小便不利其血益甚余朝用补中益气汤夕用金匮加减肾气丸而痊
　　甘露饮　治小儿胃中客热齿龈溃烂时出脓血及目赤肿痛口疮喉肿或身面背黄大便不调小便黄澁熟地黄　枳殻【炒】茵陈　麦门冬【去心焙】甘草【炙】枇杷叶　石斛　黄芩【炒】生地黄　天门冬【去心炒各等分】
　　右为末每服二钱水煎服
　　聚金丸　治大便下血发热烦燥腹中热痛作渴妄言舌澁目昏其脉数
　　黄连【一两水浸晒干一两炒一两灰火煨一两生用】黄芩　防风【各一两】
　　右为末每服二钱水煎服
　　愚按前方若肝脾积热吐血衂血便血发热作渇大便秘小便赤者宜用之若热既退而作渇下血未止或日晡益甚者阴血虚也用四物参木主之若热既退饮食少思肢体倦怠脾气虚也用四君当归主之若槩用前方则误多矣
　　济生犀角地黄汤　治伤寒温病失于表汗致内有瘀血吐血面色黄大便黒及疮痘出多以此解之牡丹皮　犀角【各一两】生地黄【八钱】赤芍药【七钱】
　　右每服二钱水煎服
　　千金地黄丸　治小肠积热臓毒去血
　　黄连【四两】生地黄【半觔捣取汁连滓拌匀晒干】
　　右为末炼蜜丸桐子大每服一二十丸食后麦门冬汤下量儿加减
　　制黄连呉茱萸法
　　右以黄连呉茱萸各等分熟水拌湿入磁器内热汤中良久俟气味相和取出晒干炒黄各拣出聴用
　　清心莲子饮【方见白浊】
　　小柴胡汤【方见痉症】
　　加味归脾汤
　　越鞠丸
　　四君子汤
　　清胃散
　　异功散【五方见内钓】
　　补中益气汤
　　保和丸
　　大安丸【三方见虚羸即保和丸加白术】
　　加减肾气丸【方见腹胀】
　　八正散【方见小便不通】
　　六味丸【方见肾脏】
　　茯苓散【方见尿白】
　　下积丸
　　白术散【二方见积】
　　四味肥儿丸【方见寒吐】
　　大便不通
　　婴童百问云小儿大便不通乃肺与大肠有热以致秘结不通用清凉饮之类若饮食夹惊及积滞而不通者用大连翘饮之类惊风积热而不通者用掩脐法此皆治实热之例也余尝治之因乳母或儿膏粱积热及六淫七情郁火传儿为患者用清邪解郁之剂禀赋怯弱早近色欲大便难而小便牵痛者用滋补肺肾之剂褚氏遗书云男子精未满而御女以通其精则四体有不满之处异日有难状之疾老人阴已痿而思色以降其精则精不出而内败精已耗而复竭之则大小便牵痛如淋今童子即有此患益见今人所禀与古人大径庭矣人之气血厚薄既殊而医之用药疗法又岂可泥执古方而无加减之变乎
　　治验
　　一小儿食膏粱之味大便不通饮冷发热用清凉饮加大黄而通后饮食停滞腹痛大便不通用保和丸而痛止再煎梹榔汤送保和丸一服而便通
　　一小儿食粽停滞大便不通痛不可忍手足发搐用大柴胡汤调酒麯末一钱下滞秽甚多作呕不食用五味异功散加升麻柴胡而愈
　　一小儿大便不通审乳母饮食厚味所致用清胃散以治母热儿间饮以一二匙而愈后乳母感寒腹痛食姜酒之物儿大便秘结兼便血仍用清胃散每日数匙而愈
　　一小儿因乳母暴怒大便不通儿亦患之兼用加味小柴胡汤儿先用保和丸二服后用五味异功散加升麻柴胡儿日饮数匙并愈
　　大柴胡汤【方见痉症】
　　神芎丸【方见惊风】
　　六味丸【方见肾臓】
　　清胃散【方见内钓】
　　小便不通
　　东垣云小便不利有在气在血之异夫小便者足太阳膀胱之所主长生于申申者金也金能生水肺中伏热水不能生是絶小便之源也治法用清燥金之正化气薄之药茯苓猪苓泽泻琥珀灯心通草车前瞿麦萹蓄之类皆为淡渗能泄肺中之热而滋水之化源也若不渇热在下焦是热澁其流而溺不泄也须用气味俱厚阴中之阴药治之二者之病一居上焦在气分而必渴一居下焦在血分而不渴血中有湿故不渴也二者之殊至易分别耳窃谓前症若津液偏渗于肠胃大便泻利而小便澁少者宜分利若热蕴于下焦津液燥而小便不行者宜渗泄若脾胃气澁不能通调水道者宜顺气若乳母肝心二经有热者用栀子清肝散肝经怒火者用柴胡栀子散若因父母曾服燥剂而致者用四物麦门甘草数而黄者用四物加山茱萸黄栢知母五味麦门肺虚而短少者用补中益气加山药麦门阴挺痿痹而频数者用地黄丸热结膀胱而不利者用五淋散脾肺燥不能化生者用黄芩清肺饮膀胱阴虚阳无以生而淋者用滋肾丸若膀胱阳虚阴无以化而淋者用六味丸若因乳母厚味酒面积热者用清胃散五淋散仍防诸淋览之
　　治验
　　一小儿十四嵗肢体倦怠发热晡热口干作渴吐痰如涌小便淋或面目赤色身不欲衣此禀赋肾虚阴燥也用补中益气汤加减八味丸而愈
　　一小儿五嵗小便不利用五苓散分利澹泄之药益加不通小便阴囊渐肿先兄谓前药复损真阴也用六味丸料加牛膝肉桂车前子佐以补中益气汤而痊
　　一小儿八嵗先小便澁滞服五苓散益甚加木通车前之类腹胀吐痰加枳殻海金砂而胸满阴肿遍身发浮余用六味丸煎送滋肾丸而痊此皆禀父气所致其作湿热痰气治之而殁者多矣
　　一小儿八嵗先因小便黄赤服五苓导赤等散后患便血余以为禀赋虚热也用六味丸及补中益气汤而痊
　　木通散　治小便不通少腹作痛
　　木通　滑石【各一两】牵牛【半两炒】
　　右为末灯心葱白水煎空心服
　　八正散　治蕴热咽干口燥大渴引饮心忪面热烦躁不宁目赤睛疼或咽舌生疮小便赤闭及热淋血淋车前子　瞿麦【炒】大黄【面褁煨】山栀　滑石　扁蓄木通　甘草【炙各一两】
　　右为末每服二三钱入灯心水煎食前服
　　栀子仁散　治小便不通脐腹胀闷心神烦热
　　栀子仁【五枚】甘草【炙二钱】茅根　冬葵子【各半两】
　　右为末每服一钱水煎空心服
　　栀子清肝散
　　柴胡栀子散【二方见发热即柴胡清肝散】
　　补中益气汤【方见虚羸】
</div>
    <div class="pagination">
<a href="薛氏医案_page148.html">上一页</a><span>...</span><a href="薛氏医案_page144.html">144</a><a href="薛氏医案_page145.html">145</a><a href="薛氏医案_page146.html">146</a><a href="薛氏医案_page147.html">147</a><a href="薛氏医案_page148.html">148</a><span class="current-page">149</span><a href="薛氏医案_page150.html">150</a><a href="薛氏医案_page151.html">151</a><a href="薛氏医案_page152.html">152</a><a href="薛氏医案_page153.html">153</a><a href="薛氏医案_page154.html">154</a><span>...</span><a href="薛氏医案_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
