<!DOCTYPE html>
<html>
<head>
    <meta charset="UTF-8">
    <title>保婴撮要 - 第 66 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 66 页/共 92 页</h1>
    <div class="content">　　活命饮
　　
　　托里散
　　（二方见热毒疮疡）
　　九味芦荟丸
　　（方见喉痹）
　　卷十五
　　大便不止
　　疮疡泄泻不止，或因脓血出多，脾气有伤；或命门火衰不能生土；或脾气虚寒，不能司摄；或禀肾虚不能禁固；或乳母脾胃亏损，元气下陷，致儿为患。若泻而烦热无寐，脾气虚也，用东垣圣愈汤。泻而口干饮汤，胃气虚也，用钱氏白术散。泻而烦渴饮水，胃经有热也，用东垣泻黄散。泻而色黄，饮食不化，或腹中作痛，脾气虚弱也，用六君加木香。
　　泻而色黄，小腹重坠；或大便去而不了，脾气下陷也，用补中益气汤。泻而色青，饮食少思，腹中作痛，肝木侮土也，用六君、木香、升麻、柴胡。东垣先生云：诊右关脉弦，风邪伤脾也，用芍药甘草汤之类。右关脉洪，热邪伤脾也，用三黄丸之类。右关脉缓，本经湿热伤脾也，用平胃散之类。右关脉涩，燥邪伤脾也，用异功散加当归；或四君子汤加熟地黄之类。右关脉沉细，寒邪伤脾也，用益黄散、理中丸之类，寒甚加附子。大凡饮沸汤而不知热者，阳气虚寒之症也，急用四君、桂、附。饮冰水而不知寒者，阳气亢热之症也，急用清凉饮之类。又法以手足并冷者为虚寒，用五味异功散加姜、桂，不应，急加附子。手足不热者，为虚热，用五味异功散、七味白术散。手足并热者为实热，用泻黄散。多有更生者。
　　一小儿臂痈久溃，饮食后即泄泻，小腹重坠，面色或痿黄，或皎白，两寸脉短不及本位，按之若无，此脾气虚寒下陷，不能升化而然，用八味丸补命门火，佐以益气汤以倍胃气，月余渐愈，更佐以二神丸，两月余而疮愈。
　　一小儿腿痈溃后泄泻，饮食少思，手足并冷，多在侵晨夜间，此变脾肾虚寒也，用四神丸、六君、姜、桂渐愈，以益气汤间服而愈。
　　一小儿便痈久不愈，泄泻面黄，手足时冷，小腹重坠，此脾气虚弱下陷之恶症也，朝用益气汤，内人参五钱、白术二钱；夕用异功散、内人参三钱、白术二钱，更以人参二两煎汤代茶，两月余而愈。至十七岁毕姻后，患便痈泄泻，手足并冷几危，余谓命门火衰，用八味丸、益气汤而愈。
　　一小儿流注，溃后作泻，饮食难化，余谓脾气虚弱，用六君子汤而愈。后因停食泄泻，手足并冷，用六君、姜、桂，不应，用人参一两、附子一钱数剂，诸症始退，却用独参汤，月许而愈。
　　一小儿瘰 泄泻，面青腹胀。审乳母乳头、乳房作痛，盖乳房属胃经，乳头属肝经，乃肝木胜脾土而然耳，儿病正属是经，乃母子同病也，朝用益气汤，夕用六君、升麻、柴胡为主，佐以肥儿丸，母子同服并愈。
　　一小儿瘰 泄泻，服分利之剂，小便不利，面黄少食，余谓因脾肺气虚，不能分布诸脏，朝用益气汤，夕用异功散，诸症悉愈。
　　一小儿瘰 作泻，面青腹胀，此脾虚而肝侮也，用异功散为主，以四味肥儿丸为佐，诸症渐愈；却用肥儿丸为主，异功散为佐而愈。
　　一小儿臀痈久不愈，大便泄泻，小便不调，发热作渴，余谓肾开窍于二阴，故二便不调，此禀肾气虚热而然也。用地黄丸、益气汤之类，诸症渐退，肌肉渐生，疮口自愈。
　　一小儿瘰 兼泻，形气骨立，此肝脾疳症，用异功散三剂，却用蚵蟆丸一服，月余而愈。
　　一小儿十五岁，已近女色，患此，服十宣散，久不愈，余谓当大补元气。不信，致恶寒发热，或作渴唾痰，或头目眩晕，或手足发热，去后大小便牵痛，形体骨立，余谓此精血未满而亏损所致，用补中益气汤、加减八味丸，日以人参二两煎汤代茶，三月余而愈。
　　一小儿十五岁，腿痈将愈而作泻，余用补中益气汤，及六君子汤而愈。后因功课劳神，饮食失节，或时复泻，余谓胃气未复，仍用前药。不信，另服消导之药，泄泻不止而殁。夫胃气和平，饮食入胃，精气则输于脾土，归于肺，行于百脉，而成荣卫。若饮食一伤，起居不时，损其胃气，则上升精华之气，反下降而飧泄，非升阳补气，决不能愈。
　　
　　八味地黄丸
　　治诸疮因命门火衰，不能生脾土，致血气虚弱，不能生肌，而疮口不合，或变诸败症。又诸疮愈后，小便频数，大便作泄，饮食不入，作渴发热，肌肉不生之圣药。但世人未经试验而不信用，惜哉！熟地黄（用生地黄酒浸透，砂器内九蒸九晒，仍晒干，八两） 山茱萸（酒拌取肉） 山药（各四两） 牡丹皮白茯苓 泽泻（各三两） 炮附子（一两） 肉桂（用浓者括去外皮净一两）上以地黄酒拌湿杵膏，各味为末和匀，再入酒糊丸少许，量大小白汤送下。
　　
　　四神丸
　　治疮疡，脾虚胃弱，大便不实，饮食少思，或泄泻腹痛。又治肾虚五更初泻。
　　肉豆蔻（二两） 补骨子（四两） 五味子（二两） 吴茱萸（一两）上为细末，用红枣六十五枚，生姜六两，水二钟煮干，取枣肉，丸桐子大。每服二三十丸，白汤送下，或化服。
　　
　　二神丸
　　治疮疡，因脾肾阴虚泄泻。
　　补骨脂（四两） 肉豆蔻（二两生用）上为末，用红枣四十九枚，生姜四两，水一钟，煮干，取枣肉，丸桐子大。每服二三十丸，白滚汤下。
　　
　　补中益气汤
　　（方见肌肉不生）
　　五味异功散
　　（方见用败毒之药）
　　六味地黄丸
　　（方见作渴不止）
　　六君子汤
　　（方见腋痈）
　　独参汤
　　（方见出血不止）
　　四味肥儿丸
　　（方见贴骨痈）
　　蚵蟆汤
　　（方见诸疽口疮，即蟾蜍丸）
　　卷十五
　　小便不通
　　疮疡小便不通者，其因不一，当分经络虚实而药之。若心小肠热而不通者，用黄连导赤散。心经气虚，用养心汤。
　　肝经实热，用龙胆泻肝汤。肝经虚热，用地黄丸。脾经实热，用泻黄散。脾经虚热，用四君子汤。肺经实热，用黄芩清肺饮。肺经虚弱，用补中益气汤。肾经燥热，用滋肾丸。肾经虚热，用地黄丸。设若溃而恶寒发热，气血虚也，用八珍汤。手足并冷，阳气虚寒也，用四君子汤加干姜、升麻。手足不冷，乃脾气虚弱也，用四君、柴胡、升麻、半夏。寒热往来，气血虚也，用十全大补汤。大便了而不了，脾气虚而下陷也，用补中益气汤。切不可轻用疏导之剂，复伤元气，致肿者不能起发腐溃，溃者不能生肌收敛，须临症制宜而治，庶无误矣。
　　一小儿头患疮，小便不利，胸满少食，此脾肺气虚也，先用益气汤，饮食顿进。又用八珍汤加五味子，小便顿利，末用托里散而痊。
　　一小儿患腹痈，小便不利，大便干实，此形病俱实，先用八正散二剂，二便随通；又用加味清胃散二剂，再用仙方活命饮一剂而痊。
　　一小儿两胁胸间，或两腿内侧患疮疡，小便不利，或作或辍，诊乳母肝脾脉洪数，母服加味逍遥散，子服栀子仁散加柴胡而痊。
　　一小儿臂疮，服败毒之药，小便不利，腹胀作呕，此胃气复伤，阳气虚弱而然耳，先用六君、姜、桂，一剂呕胀顿止，再用异功散，小便如常，后用托里散而疮愈。
　　一小儿患流注，小便不利，面白口干，手足时冷，悉因脾肺气虚之所致也，用益气汤加山药、五味子，诸症渐愈，又用托里散而疮愈。
　　一女子臂疮，饮食少思，小便不利，余谓脾肺气虚不能生化，先用四君、黄 、当归，小便寻利；又用五味异功散、托里散而疮愈。
　　一小儿患便痈，误服败毒之剂，亏损元气，不能成脓，余用托里之药溃之而愈。后小便不利，面色痿黄，四肢时冷，余谓脾肺气虚，不能下输膀胱，用补中益气汤。不信，另服渗利之药，呕吐腹痛，手足并冷，余先用四君、姜、桂；再用补中益气汤之类，元气渐复，小便渐利。
　　一小儿患腹痈，溃而脓清不敛，面色青黄，余谓肝木侮脾土，用六君、柴胡、升麻，及补中益气汤之类而愈，后小便频数而少，服木通、车前之类，乃纯阴淡渗之味，善伤阳气，经曰：无阳则阴无以生，无阴则阳无以化。非纯补气之药不救。不信，后果殁。
　　一小儿腹痈，溃而脓水清稀，烦躁时嗽，小便如淋，仍欲分利，余曰：此脾肺气虚之恶症，分利导损真阴之所致也，急补脾肺，脾肺气旺，则小便自调，诸症自愈。奈何不悟余言，仍服前药，以致不起，惜哉！
　　栀子仁散
　　治小便不通，或兼见血，或脐腹胀闷，烦躁不安。
　　栀子仁（炒，五分） 茅根 冬葵子（各三分） 甘草（二分）上水煎或为末服亦可。
　　
　　八正散
　　治疮疡，内蕴热毒，大小便不利。
　　大黄（炒，三分） 山栀（炒） 蓄 车前子（炒，二分） 滑石 瞿麦 木通（各二分）上水煎服。
　　
　　海金沙散
　　治下焦湿热，不施化而小便不利。
　　海金沙 郁金 滑石 甘草（各等分）上各为末，每服四五分，白汤调下。
　　
　　清心莲子饮
　　治发热口干，小便不利或兼白浊，夜则安静，昼则发热。
　　黄芩（炒） 麦门冬 地骨皮 车前子（炒） 甘草（各三钱半） 石莲肉（捣碎） 茯苓 黄 （炒）柴胡 人参（各二钱五分）上每服二钱水煎。
　　
　　黄芩清肺散
　　治肺燥而小便不调。
　　黄芩（炒，一钱） 山栀（一个杵）上水煎服。
　　
　　滋肾丸
　　治肾热而小便不调。
　　黄柏（酒拌炒黑，三两） 知母（炒，三两） 肉桂（三钱）上为末，水糊丸麻子大。每服三五十丸，白汤下，水调服亦可。
　　
　　导赤散
　　（方见臂痈）
　　内疏黄连汤
　　（方见作痛不止）
　　八珍汤
　　（方见发热不止）
　　补中益气汤
　　（方见肌肉不生）
　　活命饮
　　
　　托里散
　　（二方见热毒疮疡）
　　六君子汤
　　（方见腹痈）
　　卷十五
　　小便不止
</div>
    <div class="pagination">
<a href="保婴撮要_page65.html">上一页</a><span>...</span><a href="保婴撮要_page61.html">61</a><a href="保婴撮要_page62.html">62</a><a href="保婴撮要_page63.html">63</a><a href="保婴撮要_page64.html">64</a><a href="保婴撮要_page65.html">65</a><span class="current-page">66</span><a href="保婴撮要_page67.html">67</a><a href="保婴撮要_page68.html">68</a><a href="保婴撮要_page69.html">69</a><a href="保婴撮要_page70.html">70</a><a href="保婴撮要_page71.html">71</a><span>...</span><a href="保婴撮要_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
