<!DOCTYPE html>
<html>
<head>
    <meta charset="UTF-8">
    <title>类证治裁 - 第 1 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 1 页/共 115 页</h1>
    <div class="content">

　　类证治裁 清 林佩琴

　　序

　　医之为道，必其人有中和仁智之德，而又洞乎阴阳之理，性命之源，寒暑异宜，南北异禀之故。沉潜焉以察其微，反复焉以穷其变，而后能消疵疠，益虚孱，以平造物之憾，此治病之道，昔人所以谓通于治国与。

　　丹阳林君云和与余同举戊辰乡试，订交于京师，既而别去，不相问者三十余载。丁未冬君之子芝本，携君所辑方书曰《类证治裁》者，乞序于余，始知君之亡，亦且八载矣。君直外方内，治学有根柢，己巳礼闱报罢，退而学医，活人甚多，术既益精。而病世之业医者，空疏不学，或又拘于成法，以蹈偏驳失中之弊，于是汇辑古方，别裁至当，蕲与人人共明之。呜乎！其用心若此，可不谓中和仁智之君子乎？余固瞢于医，于养身济世之术，未之有得，春官十上，幸获通籍，而衰态遽侵，今兹待罪吴趋，当时同榜中如顾耕石诸君，均先朝露，无可与语。回首今昔，益信穷达一致，劳劳于仕宦，而以隳其所业，曾不若君之穷居着述，犹得就一艺以自名，此则序君书，而不能无慨于中也。至于是书之蕴，足以抉阴阳而托性命，后之读者，当自得之，且已详于君所为序，故不赘述云。

　　道光岁次丁未十月知江苏苏州府事年愚弟桂超万拜撰

　　序

　　先祖大银台谓 公，于乾隆间奉命总阅《四库全书》，获见神农以来医家言着录于文渊阁者，九十六部一千八百十有三卷，附存其目者，九十四部六百八十一卷。尝语颖曰：旧史医家多置之简末，今《四库全书》子部分十四家，儒家第一，兵家第二，法家第三，农家第四，医家第五。医虽一技，民命攸关，其特升诸他艺术上有以也。谓 公博涉于阴阳术数，六壬声律之书，手录甚伙，独医类无手定本，家传唯先大夫澹松公批订叶氏《临证指南》。手泽犹新，顾颖卒未能读也。林羲桐先生嘉庆戊辰举乡魁，墨艺脍炙人口，尤精岐黄家言，贯串于《灵枢》、《素问》、《难经》诸书，以意为变化而不泥于古，著作之暇，以济时为心，士大夫皆礼敬之。余久耳其名，丙戌余服阕，入都谒部，先生公车北上，相晤于都门，获闻绪论，盛德君子，一望皆知。辛亥春，嗣君筠石茂才，将刊先生所着《类证治裁》书，而以序嘱余。书凡八卷，外科附焉，别类分门，前列论，方次之，殆与《沈氏尊生》书体例略相近，然详略轻重之际，妙于剪裁，开卷了然，言弥简而法弥备，使夫颖悟之士既得所范围，中材而下亦得循途以赴，学人固当分别以观矣。昔人论《难经本义》，谓滑寿以文士而精于医，故所着较诸家所得为多。予于先生亦云：筠石嗣其先业，揆度其恒，无不立效，叩其所学，盖得于是书成法者多，顾不肯私为家传，而公诸同好，其能体先生济时之心者矣。先生所着有《来燕草堂四书文》五百余篇，《来燕草堂古文》二卷，《骈体文》二卷，《高卧楼古今体诗》二卷，《百鸟诗》一卷，《诗余》一卷，皆余所服膺者。筠石倘能次第开雕以昭先泽，是又余之浓望也夫。

　　咸丰元年岁次辛亥孟夏之月赐进士出身诰授奉直大夫四川会理州知州同里愚弟吉钟颖顿首拜撰时年八十有五

　　序

　　先伯父羲桐先生，以制举之学，着声艺林，垂六十年，学人览其遗文，望洋而叹。意谓先生毕生之精力，殆竭于此，而弗暇以他及。而不知自其少壮喜读方书，五色奇咳，术随年进。洎乎手订《治裁》书，壹志殚心，与老病相终始，固自有不朽之业，而如是乎身心以之者在也。今夫方伎之事， 久失传，则益肆为鄙诞，以相煽惑，独医学以切于民生日用，理近而事常，得以相缘于勿替。自仲景着方，后贤缵而衍之，汤液之功，遂加于针石，未可谓所传之不永矣。然而玉版真言，灵兰秘典，儒者弗问，医亦舍旃，证若茧丝，法同射覆，所施失当，视他方伎，为祸尤烈，则岂非不学之咎哉。然且果于自信，率其谬误，出应人急，吁可悲矣！先生熟精《灵》、《素》之言，因遂博观仲景以下诸名家书，既已穷极源流，然犹深自韬晦，游迹所至，有主宾数年无识其能医者。里居日久，数察奇恒，声誉所归，丐请至莫可却，则慨然以生人自任，羸童贫叟，匍匐偕臻，靡不乐效其术。乃至富家大族，介其所亲，延缘造请，辄十不一二应。曰：彼岂借仆生之者。其不屑于应酬如此。是书稿凡数易，尝语植本曰；着书贵适于用，吾年老，且用吾术生人固不尽，吾书成，庶救时之心与无终极耳。又曰：近世名家着述，其号为集大成者，卷帙繁富，学人恒惮于诵习，又或主辨析名理治法，弗取其备，中材之士，亦无由就一人一证而悟其全。吾书务言简意赅，使人开卷了然而已。呜乎！此殆即先生晚年刊落浮华，粹然有用之言乎。植本愚懵无识，于先生着述精意，不能有所阐发，第就先生勤于学术，而慎于用术之实，以及当时辟 之言涉是书者着于篇，俾读者有所据以考焉。先生生时，子芝本方习科举，先生未尝授以医。及卒，而求医者谓当有异闻，仍踵相接，不得已，循是书成法以应求者，而所投辄验。所以勉勉于是刻者，又岂徒存先人手泽之意云尔哉。

　　时咸丰元年岁次辛亥端阳前二日侄植本谨撰

　　重锓类证治裁序

　　同治间，余守润州后，又承乏江宁。林生崧HT 至署来谒，盖余守润州时所取士也。出其先祖羲桐先生医书一册，乞序于余。书固有余先师芗畦吉君原序，先生与余师素号神交。知先生以经济之学，郁不得志，沉潜泛览于古来之医集，抉其精英，以为是书，卓然必传于后无疑也。余疏于艺术医学一道，概未有知，而劳劳仕官，捧檄东西，窃以牧民之道，其通于医术者，为生告之。当乱离之后，民生凋蔽，培植之政，犹医之急补元气也。奸民猾吏，非种必锄，犹医之涤瑕荡秽不遗余力也。政治之施行，必求其利害之所在，犹医之分经分络，不得妄施药石也。其他正治从治之法，君臣佐使之宜，虚实损益之故，调和血气， 理阴阳，良医之于病，亦犹良吏之于民，昔人所以谓治病之道通于治国也。使先生当日幸获通籍，出经济之学以治民，当有更传无穷者。乃先生以大用之才，为绪余之见，阅是书者，咸谓先生惜不知士生一世，只求有益夫生民，治病治民，其揆一也。今先生之医术，传先生之经济，不因是深人想象欤。既为生告之，遂书之以为序。

　　同治十三年知江宁府知府事天门鹤庄蒋启勋拜序

　　序

　　昔人有言，不为良相，便为良医。医盖所以寄死生而托性命者也，夫岂可漫言为哉。必于天地化育之机，参赞焉而不悖；阴阳往复之理，洞彻焉而靡遗。而又于《灵枢》、《素问》、《内经》、《难经》诸书，及夫张仲景诸大家名言，深求之，以通其变；精思之，以会其微；博观约取，触类旁通。平时先具灼见，临症别有主裁，而后能沉 顿起，疵疠潜消，登斯世于仁寿之场， 造物以不平之憾，此医之为道，类非肤浅者所能窥其奥旨欤。咸丰丙辰年间，余避乱浙垣，获《类证治裁》一书，取而阅之，反复而详辨之，见其理明辞晰，言简意赅，论证施治，无不根柢圣经，发挥精义。首列别类分门，次及附方医案，条贯详明，丝分缕析，令人开卷了然。盖取法于古，而不泥乎古，自有得心应手之妙。予于医道，自揣未能，窃叹世之业医者，大都师心自用，随意揣摩，甚且高自位置，不轻示人。每见穷乡僻 之所，藜藿单寒之家，有恙沾体，无力求医，听其不药自愈。讵知药弗瞑眩，厥疾弗瘳？始则抱病缠绵，终乃酿成莫救，良可慨也。于是欲将此书广为传布，奈原版未获，印刷无从，爰不惜工赀重付剞劂。俾购是书者，得病寻方，因方治病，其于养生济世之术，不无小补云。

　　时同治丁卯六年孟夏月崇仁谢希 旭初氏识

　　自序

　　司命之难也在识证，识证之难也在辨证，识其为阴为阳，为虚为实，为六淫，为七情，而不同揣合也。辨其在经在络，在腑在脏，在营卫，在筋骨，而非关臆度也。顾脉理易淆，洞垣谁属，赖古作家别类分门，条列治要，且于一症，错综疑似，缕析丝分，参合脉象，详哉言之，仰见心裁独出矣。然不先窥《内经》奥旨，则皆无本之学也。遂古圣人，尽己性，尽人性，参赞元化，仁寿斯民，其心法备载《灵》、《素》各八十一篇。自越人祖述心法，垂为《难经》，嗣后长沙论《伤寒》，分究六经。河间治温热，专主三焦。

　　东垣倡益气补中。丹溪创滋阴降火，济偏补缺。要皆上阐经训，下启法门，卓然自成大家。由有明迄今，诸名家亦无不根柢圣经，发挥心得，以着于篇。学人研经，旁及诸家，泛览沉酣，深造自得，久之源流条贯，自然胸有主裁。第学不博无以通其变，思不精无以烛其微；惟博也故腕妙于应，而生面别开；惟精也故悟彻于元，而重关直辟。平时灼有定见，临证不设成心，诊毕矣审用何法，法合矣选用何方，权衡乎禀之浓薄，病之浅深，治之标本，药之浮沉，及一切正治从治，上取下取，或上病取下，下病取上，或从阴引阳，从阳引阴，必先岁气，无伐天和。乃知执一者拘，多歧者泛，师心者愎，随俗者庸。至于体贴病情，曲折都尽，刀圭所授，立起沉 ，善矣！若犹未也，一法未合，虽古法宜裁；一方未纯，虽古方宜裁；必吻合而后已。

　　此其难，殆又在识证辨证后乎。乃观近日悬壶家，大率学殖荒芜，心思肤浅，甚则治温疫以伤寒法，治血枯以通瘀法，与夫喜行温补，罔顾留邪，动辄攻消，不知扶正，轻者重，重者死矣。予思矫而正之，己巳计偕后，归而就馆，笔墨少闲，爰始搜辑。丙戍后，又苦南北奔驰，今老矣，分编讨究，惧有遗珠，除《伤寒》全帙无容赘衍外，余多宗经立论，酌古用方，更欲略辑疡科，兼及幼科，而老病浸寻，来日苦短，缺略之憾，统俟续成。且生平本不业医，间有治案，附于症后，非云程序也，聊存梗概，以寓别裁之微意云尔。编名《治裁》，愿与有志医学人共裁之。

　　道光十九年岁次己亥端午日丹阳林 琴自题

　　皇清例授文林郎先考羲桐府君传略

　　府君讳 琴，字云和，号羲桐，先祖翠岩公次子。幼谨愿，不好戏弄，尝自塾中归，有忤之者，怒而色赤。翠岩公见之，教曰：君子所以学，为能变化气质，汝坐不解此语耳。府君志之，终身不敢忘。乾隆戊申，翠岩公以曾祖父母命，视叔祖养三公于武都，府君作忆亲诗转忆翠岩公之念曾祖父母也，有：“秦关雪尽增春水，汉塞天低望白云”之句，公归见之为泪下。方公之归，晓行抵邗上，策骡过霜桥，蹶而溺，沉浮乱流中，掣骡尾得出，时冬月衣履沾濡，行数里始抵逆旅，由是感寒呕哕。其明年曾祖志开公病膈噎，公设神位空室中，伏地祈祷，常至夜分，及秋反得热疾，竟先志开公卒。越数月志开公亦卒，家计窘甚。府君与叔父纫秋公、季父钓 公、从叔西珍公，从张斐园先生学。而修脯无所出，府君虑 叔祖升儒公忧，乃携钓 叔父馆于邻村，纫秋叔亦馆村塾，为西珍叔父课读。伯父辑五公助升儒公经理家政，俄而伯父亦以瘵卒，所得馆谷丝粟，悉归升儒公。胡希吕学院岁试，府君以第二名入县庠，诸叔父亦相继游庠。嘉庆戊辰恩科乡试，府君中式经魁，人谓吾祖孝行食报之始云。府君湛深经术，为文苦心融炼，务去陈言，每属稿成，弗惬辄弃去更草，如是数四不厌。为生徒点窜课作，亦一字不苟。或病其典重，谓于 屋风气非宜。笑应曰：讵有是耶。性沉潜书史，一寓目辄已默识，所屋室躬自洒涤，几席无纤尘，独坐晏如，足迹罕履城市。己巳礼闱报罢旋归，先有讹传中途被盗劫者，祖母邹太孺人大忧，因是终祖母之身，不与会试。丙子八月祖母卒，先兄舫 先一月殇。道光甲申，先兄伟堂暨先姊三姑相继殁，府君尝自言，独居循省，万念都尽。丙戌岁亲友谓府君当预挑选，迫促登程，行至固安渡桑干，值大风雪，太息作“客路吟”，谓此生不宜再慕虚名渡河而北也。盖自己巳至丙戌，始再入都，然已大非府君意矣。初志开公尝以手录方书，付府君曰：后日习此，可以救世。府君读之有省，因遂博观《灵》、《素》以下诸名家书，穷日课生徒举业，灯下披阅方书，以油尽为率。凡数十年，以疾就者皆急之，起奇疾甚多。其有证非不治，卒迁延至死者，虽年久仍恨之。以语儿辈，因叹世俗之多误治也，思有以正之。丙戌自都中归，始令就医者还所服方，择其要者，着为医案，前列证论，题曰《类证治裁》。丙申夏患热疾几殆，冬月复病咳喘，精神大衰，惟眼独明，于未病先作小行楷，无须眼镜，喜曰此天助我成此书也，为之愈恐不及。己亥春咳喘益剧，自知不起，而深以《治裁》书未成为憾。实则所撰凡三十万言，分八卷，列证一百一十有奇，内科可称大备。床褥间自制书序及凡例，命芝本录之，自谓如春蚕到死丝方尽也。呜呼伤哉！府君孝爱仁慈，笃于骨肉之谊，而闵凶夭折，所以处之。

　　独难扩乎同仁之情，而澹泊贞廉所以取。于世至约，隐居怀道，以着述自娱，行谊文章，卓然可师表后进。不肖芝本，学行无似，邀志铭以光泉 ，大惧先业遂就湮没，谨撰次其略，俟后世君子乐阐幽德者采焉。府君所着《四书文》及《诗》、《古文》《诗余》十余卷，《类证治裁》八卷，均皆手订。府君生于乾隆壬辰十月初六日，卒于道光己亥六月十六日，享寿六十有八，配吾母薛氏，生不肖三人，长伟堂，次舫 ，先府君卒，次即芝本，女一字眭，亦早卒。孙五人，崧庆、崧 、崧福、崧庚、崧HT ，皆业儒。男芝本泣血谨述。

　　赐同进士出身知江苏苏州府事年愚弟桂超万顿首拜填讳

　　凡例

　　一、医籍浩如烟海，求其搜罗赅备，分析详明，莫如《准绳》一书。兹编务期简括，俾观者豁目爽心，故径途各出。

　　一、仲景《伤寒》，宜参各家辨论，兹但取《医学心悟》数条，不能备载。

　　一、春温夏热两症，多伏气伤寒，邪从肾出，此即经所云：冬伤于寒，春必病温，冬不藏精，春必病温者也。与口鼻吸入之邪，伏于募原，浅深异治，学人当分别观之。

　　一、时疫症张景岳既失之温补，吴又可又但主急下。《张氏医通》揭明地气郁蒸一义，最宜参究。

　　一、香岩叶先生所传《临症指南》，案随诊立，不暇修饰。然如脾脏胃腑，历来混治，先生独因经旨，喜燥喜凉，悟出脏主守、腑主通二义。论东垣补中益气治在脾，仲景急下存阴治在胃，何等超妙！即如不食一症，粗工但知燥脾，愈燥愈结，先生独议养胃阴，遵治辄验，此类皆素所服膺。

　　一、肝风眩晕，与类中风相近，原可并为一门，兹根据《指南》例，另为拈出，意在醒目。

　　一、目、喉、乳俱系专科，病症治法繁琐，不能备辑，兹但撮其要。

　　一、各症宗经立论，酌古用方，列纲分目，皆层层推勘而出。但方中品味，未能一一商订，皆垂暮精神不能周浃之故，阅者谅之。

　　一、论中于精要处用“。”，提纲处用“、”，俾阅者得其意旨，一目了然。

　　一、方名重复者，则不注药味，但书见某卷某症。至于方名同而药味不同者，则仍载原方。

　　一、外科另属一门，今附论数篇，列于卷末，俾阅者略知要领。

　　卷之首

　　内景综要

　　自天以气煦，地以形妪，生其间者，阳化气而阴成形，喉以通天和，咽以纳地产。（喉前咽后。）

　　受谷者浊，受气者清，清者注肺，浊者走胃，浊则为卫，清则为营，营阴卫阳，营行脉中，卫行脉外，阴阳相贯，如环无端。中气出上焦，营气出中焦，卫气出下焦，皆水谷之精悍，（水谷之精气为营，水谷之悍气为卫。）流布于脏腑者也。脏有五，心藏神，肺藏魄，肝藏魂，脾藏意，肾藏志也；腑有六，胆无出入，胃受水谷，大小肠主津液，膀胱、三焦司气化也。五脏藏精不泻，满而不能实，故以守为补焉；六腑传化不藏，实而不能满，故以通为补焉。肺右降，肝左升，脾阴运，胃阳纳，膀胱司开，肾司阖，胃喜凉，肠喜热，胆喜温，心恶热，肺恶寒，肝恶风，肾恶燥，脾恶湿，知五脏之苦欲，而补泻殊。肝苦急，心苦缓，脾苦湿，肺苦气上逆，肾苦燥，肝欲散，心欲 ，脾欲缓，肺欲收，肾欲坚。审六腑之入出，而清浊别，由脏阴腑阳之不一其性也。五脏外加心包络，即膻中。代心行令，与三焦相配，则十二脏腑具焉。其十二经之隶于各脏腑者，行有顺逆。手之三阴，手太阴肺，手少阴心，手厥阴心包。从脏走手；手之三阳，手太阳小肠，手少阳三焦，手阳明大肠。从手走头；足之三阳，足太阳膀胱，足少阳胆，足阳明胃。从头走足；足之三阴，足太阴脾，足少阴肾，足厥阴肝。从足走腹。太阳与少阴为表里，少阳与厥阴为表里，阳明与太阴为表里，皆一脏一腑相配也。诸阳经会头面于上，诸阴经至胸颈而还，惟厥阴肝经上入颡，连目系，上额，与督脉会于巅。

　　其行身之后者，足太阳经也，主表。病主头痛脊强。行身之前者，足阳明经也，主表主里。病主身热目痛。

　　行身之侧者，足少阳经也，主半表半里。病主胁痛耳聋，寒热往来。足厥阴为阴中之阳，病主烦满囊缩。足少阴为阴中之阴，病主舌干口燥。足太阴为阴中之至阴，病主腹满嗌干，皆主里。若夫奇经八脉，阴维由内踝而上，主身之里；阳维由外踝而上，主身之表，所以纲维周身之营卫也。阴维为病苦心痛，阳维为病苦寒热。阴跷起跟中，循内踝上行，主一身左右之阴；阳跷起跟中，循外踝上行，主一身左右之阳，所以统阴阳而行跷捷也。阴跷病阴急而足直，阳跷病阳急而狂奔。督起会阴，循背而行身之后，所以督率诸阳。

　　督病脊强折厥。任起会阴，循腹而行身之前，所以担任诸阴。任病男疝女瘕。冲亦起会阴，夹脐而上行胸中，当诸气之冲要。盖一源而三歧，冲病逆气里急。带起季肋，横束于腰，为诸脉之总约。带病腹胀腰痛。八者无表里配合，故谓之奇经，经脉蓄溢，则注奇脉，犹沟渠雨溢，旁流湖泽也。既有经脉，复有络，络凡十五，十二经各有一络，又阳跷阴跷二络，及脾之大络，凡十五。盖直行为经，横支为络，络之别为孙络，凡三百六十五，初病在络，久病入经。所以行气血。通阴阳，以荣于身者也。且夫气主 ，血主濡，太阳膀胱经常多血少气，少阴肾经常少血多气，阳明胃经常多血多气，太阴脾经常多血少气，少阳胆经常少血多气，厥阴肝经常多血少气，其盈亏有如此者。气血所周，子时注胆，丑时注肝，寅时注肺，卯时注大肠，辰时注胃，巳时注脾，午时注心，未时注小肠，申时注膀胱，酉时注肾，戌时注心包，亥时注三焦，其迭更有如此者。

　　血随气运，春气在经脉，夏气在孙络，长夏在肌肉，秋气在皮肤，冬气在骨髓，其深浅有如此者。海有四，冲为血海，膻中为气海，脑为髓海，胃为水谷海。门有七，唇为飞门，齿为户门，会厌为吸门，胃上口为贲门，下口为幽门，小肠下口为阑门，大肠下为魄门，即肛门。窍有九，肺窍于鼻，脾窍于口，心窍于舌，肝窍于目，肾窍于耳，亦窍二阴。脊二十一椎，肺六叶，两耳，附脊第三椎，为华盖。心七孔，附脊第五椎，如莲蕊，外有包络，中通肺脾肝肾，心下有膈膜，周遮浊气。肝七叶，左三右四，附脊第九椎，胆三寸，居肝叶下，为清净府。脾象刀镰，与胃连膜，胃当脊十一椎，分上中下脘以达肠，为太仓。肾两枚，附脊十四椎，下中间命门真阳，为生身根蒂。小肠连胃下口，前附脐，后近脊左回叠十六曲，以泌别清浊。大肠属小肠下口，当脐右叠十六曲，达广肠，抵直肠，传浊出后阴。膀胱无上口，当脊第十九椎，化气渗水，以出前阴。细思交肠一症，知膀胱亦有上口而常闭，得三焦气化，水渗脬中而为溺耳。三焦相火，游行诸经，周身上下，上焦如雾，在胃上脘，主出阳气，中焦如沤，当胃中脘，蒸化精微，下焦如渎，当脐下，济泌别汁，此十二脏腑之象形部位，宜按图而审指者也。验于内，则诸气皆属于肺，诸血皆统于脾，诸脉皆属于心，诸筋皆隶于肝，诸髓皆司于肾，诸脏皆禀气于胃。验乎外，则肺主皮毛，脾主肌肉，肝主爪甲，胃主四肢，肾主五液，心为汗，肺为涕，肝为泪，脾为涎，肾为唾。心主舌色。一身所宝，惟精气神，神生于气，气生于精，精化气，气化神，故精者身之本，气者神之主，形者神之宅也。精者，神倚之如鱼得水，气根据之如雾复渊，故阴精所奉其人寿。言乎形则头者阳之会，囟者髓之门，发者脑之华，庭者眉之宇，瞳者肾之精，明堂者色之应，口角者地之仓，龈者胃之络，齿者骨之余，会厌者音声之户，廉泉者津之道，舌者心之苗，咽者脉之聚，脾、胃、心、肾、肝、小肠脉循咽挟咽。脉者营之居，玄府者汗之孔，胸中者阳气之郛，离宫者神之舍，募原者五脏之空，膈肓者上下之蔽，气街者经之隧，神阙者脐之宫，背者经之俞，十二经俞穴。脊者身之柱，膂者脊之辅，腋者肩之谷，肘者肢之节，臂者身之使，肩下臂上，内为 ，外为膊，节次为肘，肘下为臂，臂下为腕。关者腕骨之中，寸者关之前，尺者关之后，合谷者骨之歧，大、次指陷中虎口穴。劳宫者掌之心。腰者精之府，命门者生之根，肾者胃之关，季胁者胆之部，宗筋者茎之系，睾丸者肾之外候，胞宫者任之内维。任主胞胎。尻者节之 ，节者骨之枢，股者髀之续，膝者筋之总， 者膝之曲， 者足之肚，踝者骨之突，跗者足之面， 者足之跟，涌泉者足之心，此按部定名所可胪指者也。

　　卷之一

　　中风论治

　　风为百病之长，故六淫先之，以其善行数变，受之者轻为感冒，重则为伤，最重则为中，然有真中、类中，中血脉经络腑脏之辨。西北高寒风劲，真气虚者，猝为所中，是名真中，经所谓中六腑五脏之俞也。真中者，风邪在表，身痛拘急，宜汗，小续命汤，或疏风散。风邪在经，口眼 斜，偏枯疼痛，大秦艽汤，或愈风汤。

</div>
    <div class="pagination">
<span class="current-page">1</span><a href="类证治裁_page2.html">2</a><a href="类证治裁_page3.html">3</a><a href="类证治裁_page4.html">4</a><a href="类证治裁_page5.html">5</a><a href="类证治裁_page6.html">6</a><span>...</span><a href="类证治裁_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
