<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 77 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 77 页/共 215 页</h1>
    <div class="content">　　白蔹散用白蔹（一两） 黄柏（炒黑，五钱） 为末，干掺患处。

　　卷之三·心脏部一　疮疡

　　汤火疮

　　〔薛〕汤火之证，若发热作渴，小便赤涩者，内热也，用四物加山栀、连翘、甘草。若肉未死而作痛者，热毒也，用四君加芎、归、山栀、连翘。若肉已死而不溃者，气血虚也，用四君加当归、黄 ，外敷当归膏，或柏叶末蜡油调搽至白色，其肉自生。若因烟熏将死者，以生萝卜汁灌之即苏。若饮食后被汤火所伤，发热腹胀，恶食发搐变证者，当参食积惊搐门治之。

　　神效当归膏 治汤火等疮，不问已溃未溃，肉虽伤而未坏者，用之自愈，肉已死者，用之自溃，新肉易生，搽至肉色渐白，其毒始尽，生肌最速。盖当归、生地黄、麻油、二蜡，皆主生肌止痛，补血续筋，与新肉相宜。

　　当归 生地黄（各一两） 麻油（四两） 黄蜡（一两，白者，止用五钱）

　　上，先将当归、地黄、入油煎枯，去滓，将蜡溶化，候冷搅匀，即成膏矣。用涂患处，将细纸盖之。发背痈疽杖疮溃烂，用之尤效。凡死肉溃烂将脱，止有些须相连者，宜用利刀剪去，盖死肉有毒，去迟则伤新肉，死肉去尽，尤宜速贴，盖新肉最畏风寒，不可忽也。

　　乳香定痛散 治伤损，一切疮疡溃烂疼痛。

　　乳香 没药（各五钱） 滑石（一两） 冰片（一钱）

　　上为细末。搽患处，痛即止。

　　猪蹄汤 治一切痈疽、杖疮溃烂，消肿毒，去恶肉，润疮口。

　　白芷 黄芩 当归 蜂房（蜂儿多者、为佳） 羌活 赤芍药 生甘草（各五钱）

　　上，用猪蹄一只，水四五碗，煮熟，去油 ，取清汤入前药煎数沸，去滓，温洗，随用膏药贴之。

　　治汤火所伤方用黄蜀葵花浸油内，以油敷患处。或收黄蜀葵花晒干碾末，香油调敷亦可。

　　又方用定粉碾极细末， 月猪脂调敷患处。

　　又方上，用蓖麻子肉碾烂，入蛤粉等分，如干，再入香油些少，调搽患处。

　　卷之三·心脏部一　疮疡

　　翻花疮

　　〔薛〕翻花之证，由疮疡溃后，风寒袭于患处，或肝火血燥生风，或乳母肝火生风，必致疮口 肉突出如菌或如指，大小长短不同。如风邪乘袭者，先用补中益气汤加防风、天麻。风寒凝滞者，先用十宣散加羌活、天麻。儿，肝火生风者，先用加味逍遥散加天麻、羌活。母，肝火生风者，先用加味小柴胡汤，次用加味逍遥散加漏芦、天麻。其风邪所乘，外用豆豉饼。风寒所凝，外用葱熨法，更用太乙膏护疮口。

　　突肉不消，更以黎芦膏涂之。如疮口不敛而恶寒发热者，元气虚也，用补中益气汤。

　　晡热、内热者，气血俱虚也，用八珍汤倍加参、 。食少难化者，脾气虚也，用五味异功散。若饮食少思，大便不调，或肌肉消瘦，小便澄白者，此兼肝脾疳证也，用九味芦荟丸以清肝火，用五味异功散以补脾气，外仍用熨治之法。

　　黎芦膏 治疮口 肉凸起，或出二三寸肉者。

　　黎芦（不以，多少） 为末，以生猪脂擂和。搽凸 肉上。

　　卷之三·心脏部一　疮疡

　　多骨疽

　　〔薛〕多骨疽，由疮疡久溃，脾胃亏损，气血不能营于患处，邪气陷袭，久则筋烂骨腐，故骨脱出，非禀胎所有也。当补脾胃，壮元气，内用大补汤、地黄丸，外以附子饼、葱熨法，祛散寒邪，补接元气，则骨自脱，疮自敛，若用克伐之剂，复伤真气，鲜有不危。婴儿患之，当调补乳母，外用葱熨，以岁月除之，尤不可用追蚀之药。

　　卷之三·心脏部一　疮疡

　　漏疮

　　〔薛〕漏疮之证，因禀气血不足，或久病血气虚弱，或儿肝脾食积内热，不能生肌，或乳母七情不和，脾气不能收敛。当审其所因，调补元气，佐以如圣饼、葱熨、之类为善。若用流气、破血、追蚀、等药，反为败证矣，余当参各门主之。

　　卷之四·心脏部二　痘疮上

　　溯源

　　钱氏曰：夫胎在腹中，月至六七，则已成形，食母腹中秽液入儿五脏，食至十月，即秽液满胃，至生时，儿口中犹有不洁，产母以手拭净，则无疾病，俗以黄连、汞粉，下其脐粪之秽，此亦母之不洁余气入儿脏中，本先因微寒，又遇风寒，邪气相搏，而成痘疹也。未出欲作之时，热动五脏，则五脏之证先见，初欲病时，先呵欠顿闷惊悸，乍凉乍热，手足冷，面腮颊赤燥，咳嗽喷嚏，此五脏证俱见也。呵欠顿闷者肝也。时发惊悸者心也。乍凉乍热、手足冷者脾也。面赤、腮颊赤、咳嗽喷嚏者肺也。惟肾无候，以在府下不能食秽故也。凡疮疹乃五脏毒，若出归一证，肝水 ，肺脓庖，心为 ，脾为疹，肾虽无证，其候恶者，疮变倒靥而黑陷，则归肾也，此由不慎风冷而不能食，内虚所致也。东垣曰： 疹始出之证，必先见面燥腮亦，目胞亦赤，呵欠顿闷，乍热乍凉，咳嗽喷嚏，足稍冷，多睡，睡惊，并疮疹之证。或生脓泡大 ，或生小红 ，或生瘾疹，此三等不同，何故俱显上证而后乃出。盖以上诸证，太阳寒水起于右肾之下，煎熬左肾，足太阳膀胱寒水夹脊逆流，上头下额，逆手太阳丙火不得传道，逆于面上，故显是证，盖壬癸寒水克丙丁热火故也。诸 证皆从寒水逆流而出也。医者当知此理，乃敢用药。夫胞者，一名赤宫，一名丹田，一名命门，男子藏精施化，妇人击胞有孕，俱为生化之源，非五行也，非水，亦非火，此天地之异名也，象坤土之生万物也。夫人之始生也，血海始净一日二日，精胜其血，则为男子，三日四日五日血脉已旺，精不胜血，则为女子，乃二物相搏，长先身生谓之神，又谓之精。其子在母腹，十月之间，随母呼吸，呼吸者阳气也，而生动作，滋益精气神，饥渴皆随母血，儿随日长，筋骨皮肉，血脉形气俱足，十月降生，口中尚有恶血，啼声一发，随吸而下，此恶血复归命门胞中，僻于一隅，隐伏而不发，直至儿因内伤乳食、湿热之气下陷，合于肾中，二火交攻，荣气不从，逆于肉理，恶血乃发。诸 疹皆出于肾水，其疡后聚肉理，归于阳明，故三番 始显之证，皆足太阳壬膀胱克丙小肠，其始出皆见于面，终归于阳明肉理，热化为脓者也，二火炽盛，反胜寒水，遍身俱出，此皆从足太阳传变中来也。万氏曰：痘疹之原，有论秽毒者，有论淫火者，有论时行正病者，靡有定论，将谓秽毒淫火耶，则一岁之中，大而郡县，小而村落，病者相似，而死相继，未必人人若此之甚也。将谓时行正病邪，何以自少至老，但作一度，厥后再无传染也。盖父母于子，一体而分，精血之毒，已蓄于阳施阴化之始，固不待诞生之顷，咽其血而后有胎毒也。况男子惜其气以养其精，女子耗其气以养其血，一失所养，即贻他日之患，子之受于父母者虽殊，其为毒则一也，岂有男子淫火起于气，为阳毒而易治，女子淫火起于血，为阴毒而难治之理邪。至于天行正病，亦有其时，但观夫年之所加，及有四时不正之气，即知有是正病也，然则待时而发者，胎毒也，或速而危，或徐而持，或暴而死者，气之微甚所使也，发则其毒泄矣，所以终身但作一度，后有其气，不复传染焉。痘为胎毒，昭昭矣，其间或疏而轻，或蜜而重，或重变轻，或轻变重，变化叵测，是又有说也。疏而轻者，始终如一，蜜而重者，变怪百出，或因父母相传而然，或因疫疠相染而然，或因鬼疰相着而然，杳冥恍惚，出于闻见，思虑之所不及，此与智者道之，痴人前不必说梦也，何者？盖痘疹之毒，父母原自有之，虽尝作过一番，而脏腑、经络、皮毛、肌肉、骨髓、之间，余毒犹有存者，一旦分形化气，注之于子，其毒亦随之泄矣，所以子之疮瘢，多肖亲也，加之调摄失宜，放恣无忌，其毒益甚，疮痘之候沉困危笃者，未必非父母之所致也，凡子之侏儒跛 ，必肖于亲，况疹痘之毒乎。且人受天地之气以生，天地之气变，人之气亦变，或遇迁正失守，淫胜郁复之纪，德令乖常，眚 迭见，自然厉气传染，证候相似，所以轻则俱轻，重则俱重，若有主之者，是则疫疠之所为也。故人之疠疾而死者，向导不散，游魂往来，随气而行，常以其气，疰于平人而为之疾，如瘵癞之传染，然形质庞浓，福泽悠远者不能相及，苟体虚福薄之人，阴阳舛乱之岁，则膏肓之坚，台骀之祟，互相染着，反复变化，术不能禁，工不能治也，此非鬼疰之害乎。夫治此三者当奈何？曰必为之豫解其毒，平其气，迁其处，庶乎可免矣。

　　按：痘疹之发，显是天行时气，厘市村落，互相传染，轻则俱轻，重则俱重，虽有异于众者，十之一二而已，岂可概谓胎毒哉。然疫疠终身不染者，比比皆是，而痘疹无一人得免，疫疠一染之后，不能保其不再染，而痘疮一发不再发，则胎毒之说，又何可尽废乎。至谓淫火秽血，古亦有之，而何独无痘疹之患，欲以破胎毒之说，则又不然。天下之无而忽有者多矣，草有名虞美人者，虞美人项王宠姬也，为项王死，世哀之，为之歌，对草倚声凄恸，而草辄摇，草无情识也，方其未有楚，则宠姬亦无，况有草耶？一切众生，自妄颠倒，而成三界，如之，又何疑乎痘疹。

　　卷之四·心脏部二　痘疮上

　　预防

　　〔万〕痘疮之病，皆由父母胎毒，蓄于命门之中，命门者，上肾相火也，为人身生化之本，故毒藏焉。如遇冬令温和，阳气暴泄，人则感之，触动相火，至春夏生长之时，其毒乃发，传染相似，是谓天行疫疠也。未出痘疹者，但觉冬温，即当预防，宜服解毒之药，如辰砂散、三豆汤、代天宣化丸、皆可用也，频频与之，使疮疹之毒轻减，自然易出易收，无陷伏郁遏留连之患。其辰砂散、三豆汤、代天宣化丸，以解时行疫疠之毒则可，或因父母精血不足者，或其人素有他疾者，或发热之时别脏形证发见者，并宜兼而治之，不可徒恃解毒而竟忘其本也。如脾胃素弱者，宜以养脾为重，解毒次之，养脾丸服三之二，解毒三之一。如因父母奉养过浓，精血蓄毒，素多胎病者，宜二毒并解，以溯源解毒汤、代天宣化丸、相间服之。丹溪云：痘疹初出时，或未出时，见时人有患者，宜预服此药，多者令少，重者令轻。

　　以丝瓜近蒂三寸，连皮子烧灰，存性为末，沙糖拌匀干吃，入朱砂末更妙。

　　三豆汤赤小豆 黑大豆 绿豆（各一升，生） 小甘草（三两，生锉）

　　上，以三豆淘净，同甘草用雪水八升（如无，用长流水代之）煮，豆熟为度，去甘草，将豆晒干，又入汁再浸再晒，汁尽为度，逐日取豆、水煮，任意食之。

　　代天宣化丸（即韩氏五瘟丹加减也）

　　人中黄（属土，甲巳年为君） 黄芩（属金，乙庚年为君） 黄柏（属水，丙辛年为君）

　　栀子仁（属木，丁壬年为君）

　　黄连（属火，戊癸年为君） 苦参（佐） 荆芥穗（佐） 防风（去芦，佐） 连翘（酒洗，佐） 山豆根（佐） 牛蒡子（酒淘、炒，佐） 紫苏叶（佐）

　　先视其年所属，取其药以为君，其余主岁者为臣，为君者倍之，为臣者半之，为佐者如臣四分之三，于冬至日修合为末，取雪水煮升麻，和竹沥，调神曲为丸，外用辰砂、雄黄为衣。每服，竹叶汤下。

　　制人中黄法，取甘草大者不拘多少，用新竹一节，纳甘草于中，仍紧塞无节空处，放屎缸中浸七七日，取出晒干，听用。

　　溯源解毒汤当归身 川芎 生地黄 白芍药 人参 连翘 黄连 生甘草 陈皮 木通（各等分）

　　上锉细。加淡竹叶十片，水一盏，煎半盏，去滓，温服，无时。

　　养脾丸人参 白术 当归 川芎（各一钱半） 木香 青皮 黄连 陈皮（各一钱） 砂仁 山楂肉神曲（炒） 麦芽（炒。各五分）

　　上为细末。水调神曲糊丸，如麻子大。每服三五十丸，陈仓米饮下。

　　消瘟丹（未曾出痘、及临出者，宜择疗病日、预服）

</div>
    <div class="pagination">
<a href="证治准绳幼科_page76.html">上一页</a><span>...</span><a href="证治准绳幼科_page72.html">72</a><a href="证治准绳幼科_page73.html">73</a><a href="证治准绳幼科_page74.html">74</a><a href="证治准绳幼科_page75.html">75</a><a href="证治准绳幼科_page76.html">76</a><span class="current-page">77</span><a href="证治准绳幼科_page78.html">78</a><a href="证治准绳幼科_page79.html">79</a><a href="证治准绳幼科_page80.html">80</a><a href="证治准绳幼科_page81.html">81</a><a href="证治准绳幼科_page82.html">82</a><span>...</span><a href="证治准绳幼科_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
