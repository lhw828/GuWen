<!DOCTYPE html>
<html>
<head>
    <meta charset="UTF-8">
    <title>重订广温热论 - 第 3 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订广温热论 - 第 3 页/共 24 页</h1>
    <div class="content">　　（十七）温病下部疮候：热攻肠胃，毒瓦斯既盛，谷气渐衰，故三虫动作，食人五脏，故下部生疮，重者肛烂。

　　（十八）温病劳复候：为病新瘥，津液未复，血气尚虚，因劳动早，更生于热，热气还入经络，复成病也。

　　故凡梳头洗浴诸劳事等，皆须慎之。

　　（十九）温病食复候：凡得温毒病新瘥，脾胃尚虚，谷气未复：若食犬、猪、羊肉，并肠、血、及肥鱼、炙脂、腻食，此必大下利，下利则不可复救。又禁食饼饵炙脍，枣栗诸生果，难消物，则不能消化，停积在于肠胃，便胀满结实，大小便不通，因更发热，复成病也。

　　（二十）温病阴阳易候：阴阳易病者，是男子妇人温病新瘥，未平复而与之交接，因得病者，名为阴阳易也。其男子病新瘥，未平复，而妇人与之交接得病者，名阳易：其妇人得病虽瘥，未平复，男子与之交接得病者，名阴易。……其病之状；身体热冲胸，头重不举，眼中生眯，四肢拘急，小腹 痛，手足拳，皆即死。其亦有不即死者，病苦小腹里急，热上冲胸，头重不欲举，百节解离，经脉缓弱，气血虚，骨髓竭，便恍恍吸吸，气力转少，着床不能摇动，起居仰人，或引岁月方死。

　　（二十一）温病交接劳复候：病虽瘥，阴阳未和，因早犯房室，令人阴肿缩入腹，腹 痛，名为交接之劳复也。

　　（二十二）温病瘥后诸病候：其人先有宿疾，或患虚劳风冷，积聚寒疝等疾，因温热病发汗、吐、下之后，热邪虽退，而血气损伤，腑脏皆虚，故因兹而生诸病。

　　（二十三）热病烦候：此由阳胜于阴，热气独盛，痞结于脏，则三焦隔绝，故身热而烦。

　　（二十四）热病 疮候：此由表虚里实，热气盛则发疮，重者周布遍身，若疮色赤头白，则毒轻；色紫黑，则毒重。其形如登豆，故名登豆疮。

　　（二十五）热病斑疮候：夫病在表，或未发汗，或已发汗、吐、下后，表证未解，毒瓦斯不散，烦热而渴，渴而不能饮，表虚里实，故身体发斑如锦纹。

　　（二十六）热病热疮候：表有风湿与热气相搏，则身体生疮痒痛而脓汁出，甚者一瘥一剧。

　　（二十七）热病口疮候：此由脾脏有热，冲于上焦，故口生疮。

　　（二十八）热病咽喉疮候：上实下虚，热气内盛，熏于咽喉，故生疮。

　　（二十九）热病大便不通候：病经发汗，汗出多，则津液少，津液少，则胃干，结热在胃，故大便不通。

　　又有腑脏自生于热者，此由三焦痞隔，脾胃不和，蓄热在内，亦大便不通也。

　　（三十）热病小便不通候：热在膀胱，流于小肠，热盛则脾胃干，津液少，故小便不通。

　　（三十一）热病下利候：热气攻于肠胃，胃虚则下赤黄汁，挟毒则成脓血。

　　（三十二）热病 候：热气攻于肠胃，则谷气衰，所以三虫动作，食人五脏，及下部，重者肛烂见腑脏。

　　（三十三）热病毒攻眼候：肝开窍于目，肝气虚，热毒乘虚则上冲于目，重者生疮翳及赤白膜也。

　　（三十四）热病毒攻手足候，人五脏六腑井荥俞，皆出于手足指，今毒瓦斯从腑脏而出，循于经络，攻于手足，故手足指皆肿赤 痛。

　　（三十五）热病呕候：胃内有热，则谷气不和，新谷入胃，与热气相搏，胃气不平，故呕。或吐下已后，脏虚亦令呕也。

　　（三十六）热病哕候：伏热在胃，则令人胸满，胸满则气逆，气逆则哕。若大下已后，饮水多，胃内虚冷，亦令哕也。

　　（三十七）热病口干候：此由五脏有虚热，脾胃不和，津液竭少。故口干。

　　（三十八）热病衄候：心脏伤热所为也，……肺开窍于鼻，邪热与血气并，故衄。衄者，血从鼻出也。

　　（三十九）热病劳复候：夫热病新瘥，津液未复，血气尚虚，因劳动早，劳则生热，热气乘虚还入经络，故复病也。

　　（四十）热病后沉滞候：凡病新瘥后，食猪肉及羊血、肥鱼、脂腻等，必大下利，医所不能复治也，必至于死。若食饼饵、粢饴哺炙脍、枣栗诸果物，及坚牢难消之物，胃气尚虚弱，不能消化，必结热复病，还以药下之。此元方之论温热也。

　　孙氏千金方曰：风温之病，脉阴阳俱浮，汗出体重，其息必喘，其形状不仁，默默但欲眠，下之者，则小便难；发其汗者，必谵语；加烧针者，则耳聋难言；但吐下之，则遗矢便利，如此疾者，宜服葳蕤汤。又治温热病方十：（一）治肝腑脏温病，阴阳毒，颈背双筋牵，先寒后热，腰强急缩，目中生花方。（栀子、豆豉、柴胡、鲜生地、大青、芒硝、白术、桂心、生姜、石膏。）

　　（二）治肝腑脏温病，阴阳毒，先寒后热，颈筋挛牵，面目赤黄，身中强直方。（元参、细辛、栀子、黄芩、升麻、芒硝、石膏、竹叶、车前草。）

　　（三）治心腑脏温病，阴阳毒，战掉不安，惊动方，（大青、黄芩、栀子、知母、芒硝、麻黄、元参、石膏、生葛根、生地黄。）

　　（四）治脾腑脏温病，阴阳毒，头重颈直，皮肉痹，结核隐起方。（大青、羚羊角、升麻、射干、芒硝、栀子、寒水石、元参。）

　　（五）治肺腑脏温病，阴阳毒，咳嗽连续，声不绝，呕逆方。（麻黄、栀子、紫菀、大青、元参、葛根、桂心、甘草、杏仁、前胡、石膏。）

　　（六）治肾腑脏温病，身面如刺，腰中欲折，热毒内伤方。（茵陈、栀子、芒硝、苦参、生葛、鲜生地、石膏、葱白、豆豉。）

　　（七）治温毒攻胃，下黄赤汁，及烂肉汁，赤滞下，伏气腹痛，诸热毒方。（栀子、豆豉、薤白。）

　　（八）治温病后劳复，或食或饮，或动作方。（栀子、豆豉、石膏、鼠屎。）

　　（九）治温病后，食太饱不消，劳复脉实者方。（栀子、豆豉、鼠屎、大黄。）

　　（十）治温病后，劳复，气欲绝方。（麦冬、甘草、大枣、竹叶、粳米。）

　　又曰：凡热病新瘥后，食坚实难消之物，胃气尚虚弱，不能消化，必更结热，适以药下之，则胃气虚冷，大利难禁，不下之必死，下之复危，皆难救也。热病及大病之后，多坐此死，不可不慎也。故凡温热病新瘥后，但得食糜粥，宁少食令饥，慎勿饱，不得他有所食，虽思之勿与之也。引日转久，可渐食羊肉白糜若羹汁，雉兔鹿肉不可食，猪狗肉亦然。又当静卧，慎勿早起梳头洗面，非但体劳。亦不可多言语，用心使意劳烦。凡此皆令人劳复。余劳尚可，女劳则死，当吐舌数寸，或吐涎而死。故温病新瘥，未满百日，气力不平复，而犯房室，名为阴阳易之病，皆难治多死。此思邈之论温热也。

　　王氏外台秘要曰：……温热病，头痛，骨肉烦疼，口燥心闷者……外寒内热者，或已下之，余热未尽者，或热病自得利，有虚热烦渴者，宜服古今录验知母解肌汤。或已下及自得下，虚热未歇者，除麻黄，加知母葛根。病热未除，因而梦泄者，除麻黄，加白薇、人参各二钱，则止。冬温未即病，至春被积寒所折，不得发，至夏热，其春寒解，冬温毒始发出。肌中斑烂隐疹如锦纹，而咳心闷，呕吐清汁，眼赤口疮，下部亦生疮，宜服古今录验漏芦橘皮汤，得下为佳。下后余症未除，更服葛根橘皮汤。温毒发斑，赤斑者五死一生，黑斑者十死一生，宜服备急黑奴丸。若渴，但与水，须臾当寒，寒讫便汗，则解。日移五丈不觉，更服一丸。此疗六日胸中当大热，口噤，名坏病，医所不疗，服此丸多瘥。若但温毒发斑，宜服肘后黑膏，使毒从皮中出，则愈。

　　温病有热，饮水暴冷而呃者，宜服短剧茅根汤，枇杷叶饮子亦效，茅根橘皮汤尤佳。肺腑脏热，暴气斑点，宜服删繁香豉汤。温毒病吐下后，有余热而渴，宜服深师芍药汤。此 孙之论温热也。

　　朱氏类证活人书云：夏至以前，发热恶寒，头疼身痛，其脉浮紧者，此名温病也。病由冬伤于寒，伏至夏至以前，发为温病，盖因春温暖之气而发也。治法解肌汤最良。热多者，烦渴发热，不恶寒，或虚烦，并竹叶石膏汤次第服之。脉尺寸俱浮，头疼身热，常自汗出，体重，其息必喘，四肢不收，默默但欲眠，此名风温也。其人素伤于风，因复伤于热，风热相薄，即发风温。主四肢不收，头疼身热，当自汗出不解，治在少阴厥阴，不可发汗。发汗即谵言独语，内烦躁扰，不得卧，若惊痫，目乱无精。疗之者复发其汗，如此死者，医杀之也。治法宜葳蕤汤。若身灼热者，知母干葛汤；渴甚者，栝蒌根汤；脉浮身重汗出者，汉防己汤。两胫逆冷，满腹满，多汗，头目痛苦，妄言，此名湿温也。病由湿热相薄，则发湿温。其脉阳濡而弱，阴小而急，治在太阴，不可发汗。汗出必不出言，耳聋，不知痛所在，身青面色变，名曰重 。如此死者，医杀之也。白虎加苍术汤主之。初春病患肌肉发斑瘾疹如锦纹，而咳心闷，但呕清汁，此名温毒也。温毒发斑者，冬时触冒疹毒，至春始发。病初在表，或已发汗吐下，而表证未罢，毒瓦斯不散，故发斑，黑膏主之。又有冬月温暖，人感乖戾之气，冬未即病，至春或被积寒所折，毒瓦斯不得泄，至天气暄热，温毒始发，则肌肉斑烂瘾疹如锦纹，而咳心闷，但呕清汁，葛根橘皮汤主之，黄连橘皮汤尤佳。病患先热后寒，尺寸脉俱盛，此名温疟也，白虎加桂枝汤主之。久不愈者，服疟母煎丸，当自愈。夏月发热恶寒，头疼，身体肢节痛重，其脉洪盛者，此名热病也。病由冬伤于寒，因暑气而发为热病。治法桂枝石膏汤主之，栀子升麻汤亦可选用。此奉议之论温热也。

　　刘河间伤寒六书云：有表而热者，谓之表热；无表而热者，谓之里热。凡表里俱热之症，或半在表，或半在里，汗之不可，吐之又不可，法当和解；用凉膈、天水二散合服，水煎解之。或表热多、里热少，天水一，凉膈半；或里热多、表热少，凉膈一，天水半，合和解之。若仍不能退其热者，用黄连解毒汤，直清里热。热势更甚者，大柴胡合大承气汤下之，双除表里之热，大柴胡合三一承气汤亦佳。下症未全，不可下者，用白虎汤，或知母石膏汤。其症初起，有暴发而为热者，病在心肺，宜用局方雄黄解毒丸。有里病积热者，病在肾肝，宜用局方妙香丸。如上焦热而烦者，宜用牛黄散。但上焦热，无他症者，宜用桔梗汤。中焦有湿热，不能食而热者，脾虚也，宜以藿、朴、白术、陈皮之类治之。中焦有实热，能食而热者，胃实也，宜以栀子黄芩汤或三黄丸之类治之。

　　脏腑热极，大便闭结者，宜用大黄牵牛散。若病久憔悴，寝汗发热，五脏齐损，瘦弱虚烦，肠 下血，骨蒸痿弱，四肢无力，不能运动者，此久热骨蒸也，病在下焦肝肾，宜养血益阴，热能自退，当归、生地合钱氏地黄丸之类。如热入血室，发狂不认人者，宜用牛黄膏以宣解之。如阳狂奔走骂詈，不避亲疏，此阳有余，阴不足，宜用当归承气汤下之。若两胁肋热，或一身夜热，或日晡肌热者，皆为血热也，四顺饮子主之，若小便闭而不通，脐下状如复碗，痛闷不可忍者，乃肠胃干涸，膻中气不下，三焦气不化也，宜用八正散加沉香、木香，令气通达，小便自通。此守真之论温热也。

　　李氏此事难知云：冬伤于寒，春必温病，盖因房室劳伤与辛苦之人，腠理开泄，少阴不藏，肾水涸竭而得之。无水则春木无以发生，故为温病。至长夏之时，时强木长，因绝水之源，无以滋化，故为大热病也。……邪之所感，浅者其病轻而易治，深者其病重而难治，尤深者其病死而不治。此东垣之论温热也。

　　朱氏脉因证治云：因房劳辛苦之过，腠理开泄，少阴不藏，触冒冬时杀厉之气，严寒之毒，中而即病，曰伤寒。不即病，寒毒藏于肌肤之间，至春变为温病，至夏变为热病，皆热不得发泄，郁蒸于内，遇感而发，虽曰伤寒，实为热病，死症甚多。

　　（一）温病二三日，体热腹满头痛，饮食如故，脉直而疾者，八日死。

　　（二）温病四五日，头痛腹满而吐，脉来细劲，十二日死。

　　（三）温病八九日，头身不痛，目不赤，身不变而反利，脉来牒牒，按之不弹手，时大，心下坚，十七日死。

　　（四）温病汗不出，出不至足者死。

　　（五）温病厥汗出，肾脉强急者生，虚缓者死。

　　（六）温病下痢，腹中痛甚者死。

</div>
    <div class="pagination">
<a href="重订广温热论_page2.html">上一页</a><a href="重订广温热论.html">1</a><a href="重订广温热论_page2.html">2</a><span class="current-page">3</span><a href="重订广温热论_page4.html">4</a><a href="重订广温热论_page5.html">5</a><a href="重订广温热论_page6.html">6</a><a href="重订广温热论_page7.html">7</a><a href="重订广温热论_page8.html">8</a><span>...</span><a href="重订广温热论_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
