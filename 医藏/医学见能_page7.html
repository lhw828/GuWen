<!DOCTYPE html>
<html>
<head>
    <meta charset="UTF-8">
    <title>医学见能 - 第 7 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学见能 - 第 7 页/共 29 页</h1>
    <div class="content">　　歌曰：咽喉红肿豆翘栀，甘杏荆荷枳桔宜。

　　花粉枯芩清火用，射旋贝母涤痰施。

　　（伯未按：蜀刻本无花粉、旋复。）

　　（又按：若大便燥结者，当用凉膈散三钱入煎。）

　　咽喉白烂，其声嘶小不出者，火热乘肺金也。宜滋肺百合汤。

　　百合（一钱） 知母（一钱） 天冬（二钱） 麦冬（三钱） 花粉（二钱） 杏仁（三钱） 银花（一钱） 生地（三钱） 紫菀（一钱） 甘草（一钱） 桑叶（一钱） 五倍子（一钱）

　　歌曰：咽喉白烂总宜滋，杏草银桑合倍医。

　　知母二冬和紫菀，地黄花粉咽徐徐。

　　（伯未按：须防白喉，切勿大意。）

　　咽中疼痛，生黄起泡起点者，湿热之结气也。宜清散薄荷汤。

　　薄荷（五分） 荆芥（一钱） 柴胡（一钱） 知母（三钱） 黄芩（三钱） 槟榔（一钱） 草果（一钱） 羌活（五分） 枳壳（一钱） 连翘（一钱） 射干（二钱） 杏仁（三钱） 僵蚕（三钱） 蝉蜕（五个）

　　歌曰：咽疼起泡薄柴荆，羌枳翘干芩母清。

　　草果槟榔除湿积，僵蚕蝉杏热俱平。

　　咽中生蛾，壅塞关隘不通者，心经火上逆也。宜加减导赤散。

　　生地（三钱） 知母（二钱） 枳壳（一钱） 甘草（一钱） 薄荷（七分） 羌活（七分） 木通（一钱） 竹叶（三钱） 灵仙（一钱） 皂刺（三钱） 黄连（三钱） 酒军（一钱） 山甲（炒，二片） 牛蒡子（三钱）

　　歌曰：灵仙皂刺破喉蛾，山甲知连及薄荷。

　　牛蒡军甘羌地枳，木通竹叶与调和。

　　（伯未按：乳蛾症于结喉两旁，按之有核，可购贴喉异功散，置太乙膏上，贴之半日，即起泡，用针刺破，易红膏药贴之。）

　　凡红喉证，无论痈蛾肿起者，总属血分热也。宜 点胆矾丸。

　　胆矾（三分） 熊胆（一钱） 皂刺（一钱） 硼砂（一钱） 火硝（一钱） 麝香（一分） 蜣螂（二枚） 大黄（五分） 郁金（一钱） 牛黄（一分）

　　为末，蜜丸，点 喉间，有痰则吐去。

　　歌曰：胆矾熊胆点红喉，皂刺蜣螂一例收。

　　硼麝二黄硝合研，郁金加入症全瘳。

　　（伯未按：可另购玄参三钱泡，代茶饮。）

　　凡白喉证，无论癣烂疳蚀者，总属气分热也。宜吹 珠黄散。

　　珍珠（一钱） 牛黄（三分） 麝香（一分） 明雄（一钱） 硼砂（一钱） 甘草（一钱）

　　歌曰：雄麝珠黄点白喉，硼砂甘草一分求。

　　须知白烂关虚热，不与红喉一例投。

　　卷一　证治

　　胸前

　　[总诀]上焦心肺属胸中，空阔无尘比太空。寒热血痰相阻滞，开提升降具全功。

　　胸前胀满，兼见口渴胁痛者，少阳气不畅也。宜加减柴胡汤。

　　柴胡（一钱） 半夏（二钱） 人参（二钱） 黄芩（二钱） 杏仁（二钱） 栝蒌（二钱） 枳壳（一钱） 旋复（二钱） 甘草（一钱） 大枣（二枚） 生姜（三片） 荷梗（三钱）

　　歌曰：胀痛胸前引胁旁，柴胡栝蒌夏芩姜。

　　枳甘参枣旋花杏，荷梗兼能达少阳。

　　（伯未按：蜀刻本无旋复、荷梗。）

　　胸前痹痛，兼见痛而彻背者，心肺之阳郁也。宜栝蒌薤白汤。

　　桂枝（三钱） 生姜（三钱） 枳壳（一钱） 栝蒌（三钱） 薤白（三钱） 清酒（一盏）

　　歌曰：胸前痹痛势连绵，彻背疼时更不堪。

　　蒌桂枳姜添薤白，宣阳还要酒来煎。

　　胸前胀满，饭后更觉痞满者，胃虚而生痰也。宜香砂六君汤。

　　木香（一钱） 砂仁（二钱） 白术（三钱） 云苓（三钱） 党参（三钱） 陈皮（三钱） 半夏（二钱） 生姜（三片） 大枣（二枚）

　　歌曰：饭后胸前胀满增，香砂陈术解痰凝。

　　参苓姜夏甘和枣，补胃调中效可凭。

　　胸前结痛，不可触近按摩者，水火相搏结也。宜消息陷胸汤。

　　葶苈（一钱） 甘草（五分） 枳壳（一钱） 杏仁（三钱） 黄连（一钱） 大黄（炒，一钱）

　　栝蒌（整枚捣）

　　歌曰：陷胸葶苈枳黄攻，甘杏黄连力倍充。

　　全仗栝蒌除积痛，膈中水火两消融。

　　（伯未按：蜀刻本此方作甘遂、大黄、芒硝三味，与消息之义不合。）

</div>
    <div class="pagination">
<a href="医学见能_page6.html">上一页</a><span>...</span><a href="医学见能_page2.html">2</a><a href="医学见能_page3.html">3</a><a href="医学见能_page4.html">4</a><a href="医学见能_page5.html">5</a><a href="医学见能_page6.html">6</a><span class="current-page">7</span><a href="医学见能_page8.html">8</a><a href="医学见能_page9.html">9</a><a href="医学见能_page10.html">10</a><a href="医学见能_page11.html">11</a><a href="医学见能_page12.html">12</a><span>...</span><a href="医学见能_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
