<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 69 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 69 页/共 401 页</h1>
    <div class="content">　　【注】尸厥目闭口张失便反张四肢不收隂厥藏病也有如是之证者用骑牛临面之法正所以厌邪也薤汁灌耳皂角吹鼻皆通其诸窍而闭塞者可通也灸手足甲后以通外阳法也马屎取吐之法灸中脘关元以通内阳之法也
　　救小儿卒死而吐利不知是何病方
　　狗屎一丸绞取汁灌之无湿者水煮干者取汁【方解】凡屎皆发阳气用狗屎亦取发阳气也
　　救卒死客忤死还魂汤主之方
　　麻黄【三两去节】　　　杏仁【七十个去皮尖】
　　甘草【一两炙】
　　右三味以水八升煮取三升去滓分令咽之通治诸感忤
　　【注】中恶客忤便闭里实者仲景用备急丸可知无汗表实者不当用备急丸通里当用还魂汤以通表也通里者抑诸隂气也通表者扶诸阳气也昧者不知以麻黄为入太阳发汗之药抑知不温覆取汗则为入太隂通阳之药也阳气通动魂可还矣
　　又方
　　韭根【一把】　　　乌梅【二七个】
　　吴茱萸【半升炒】
　　右三味以水一斗煮之以病人栉内中三沸栉浮者生沉者死煮取三升去滓分饮之
　　【方解】韭根吴茱萸乌梅之治亦收阳气法也浮为阳沉为隂阳生隂死义也
　　救自缢死旦至暮虽已冷必可治暮至旦少难也恐此当言忿气盛故也然夏时夜短于昼又热犹应可治又云心下若微温者一日已上犹可治之方
　　徐徐抱解不得截绳上下安被卧之一人以脚踏其两肩手少挽其髪常勿纵之一人以手按揉胸上数动之一人摩捋臂胫屈伸之若已僵但渐渐强屈之并按其腹如此一炊顷气从口出呼吸眼开而犹引按莫置亦勿苦劳之须臾可少进汤及粥清含之令濡喉渐渐能咽及稍止更令两人以两管吹其两耳朶此法最善无不活者
　　【注】旦至暮阳气有余阳主生故虽已冷必可治也暮至旦隂气有余隂主死故稍难也自缢之人必可治者恐此当有言语忿争气盛不散故可治也暮至旦固难治然遇夏时夜短于昼又热皆阳气有余犹应可治又云心下若微温者虽一日已上犹可治之观此谆谆告切仲景仁心惟恐人畏其繁而不治也此法尝试之十全八九始知言果不谬犹言也揉胸按腹摩臂胫屈伸之皆引导其气之法也
　　凡中暍死不可使得冷得冷便死疗之方
　　屈草带绕暍人脐使三两人溺其中令温亦可用热泥和屈草亦可扣瓦椀底按及车缸以着暍人取令溺须得流去此谓道路穷卒无汤当令溺其中欲使多人溺取令温若汤便可与之不可泥及车缸恐此物冷暍既在夏月得热泥土暖车缸亦可用也【注】中暑卒死之人不可置放隂凉之处恐其闭热在内犹被冻之人不可沃以热汤恐其闭寒在内反为大害也
　　救溺死方
　　取灶中灰二石余以埋人从头至足水出七孔即活尝试蝇子落水而死者用灶灰埋之自活
　　【集解】李彣曰灶灰得火土相生之气以埋人则外温衞气而内渗水湿故能使水出七孔而活
　　治坠马及一切筋骨损方
　　大黄【一两切浸汤成汁】　绯帛【如手大烧灰】
　　乱发【如鸡子大烧灰用】　乆用炊单布【一尺烧灰】
　　败蒲【一握三寸】　　　桃仁【四十九个去皮尖熬】
　　甘草【如中指节炙剉】
　　右七味以童子小便量多少煎汤成内酒一大盏次下大黄去滓分温三服先剉败蒲席半领煎汤浴衣被盖覆斯须通利数行痛处立差利及浴水赤勿怪即瘀血也
　　【注】外浴以散其瘀内服以下其瘀斯两得之矣【集注】徐彬曰从髙坠下法当救损伤筋骨为主然顿跌之势内外之血必无不瘀瘀不去则气不行气不行则伤不愈故以桃仁大黄逐瘀为主绯帛红花之余乱发血之余合童便以消瘀血汤浴能活周身气血然筋骨瘀血必有热气滞郁故以炊单布受气最多而易消者以散滞通气从其类也加少炙甘草补中以和诸药也













　　御纂医宗金鉴卷二十三
<子部,医家类,御纂医宗金鉴>
　　钦定四库全书
　　御纂医宗金鉴卷二十四
　　订正仲景全书金匮要略注下之三目録
　　禽兽虫鱼禁忌篇第二十四
　　治自死六畜肉中毒方
　　治食郁肉漏脯中毒方
　　治黍米中藏干脯食之中毒方
　　治食生肉中毒方
　　治食六畜禽兽肝中毒方
　　治马肝毒中人未死方
　　治食马肉中毒欲死方
　　治食噉蛇牛肉欲死方
　　治食牛肉中毒方
　　治食犬肉不消成病方
　　治食禽兽中箭肉毒方
　　治食脍不化成症病方
　　治食鱼后食毒两种烦乱方
　　治食鯸鮧鱼中毒方
　　治食蟹中毒方
　　果实菜谷禁忌篇第二十五
　　治食诸果中毒方
　　治食诸菌中毒闷乱欲死方
　　治食枫树笑不止方
　　治误食野芋烦毒欲死方
　　治误食蜀椒闭口者方
　　食躁式躁方
　　治误食钩吻杀人解之方
　　治误食水莨菪中毒方
　　治食芹菜中龙精毒方
　　治食苦瓠中毒方
　　治凡饮食中毒方
　　贪食食多不消心腹坚满治之方
　　通除诸药毒














　　御纂医宗金鉴卷二十四目録
　　钦定四库全书
　　御纂医宗金鉴卷二十四
　　订正仲景全书金匮要略注下之三
　　金匮要略廿四廿五两门原列在卷末其文似后人补入注家或注或删但传世已久难以削去兹仍附原文另为一篇以存参考云
　　禽兽鱼虫禁忌并治第二十四
　　凡饮食滋味以养于身食之有妨反能为害自非服药炼液焉能不饮食乎切见时人不闲调摄疾疢竞起若不因食而生苟全其生须知切忌者矣所食之味有与病相宜有与身为害若得宜则益体害则成疾以此致危例皆难疗凡煮药饮汁以解毒者虽云救急不可热饮诸毒病得热更甚宜冷饮之
　　肝病禁辛心病禁咸脾病禁酸肺病禁苦肾病禁甘【注】此言五藏有病而禁之以五味何也肝木病若与之以辛辛助肺气恐尅肝也故肝病则禁辛心火病若与之以咸咸能益水恐水尅火也故心病则禁咸脾土病若与之以酸酸味属肝恐木尅土也故脾病则禁酸肺金病若与之以苦苦味属火恐尅金也故肺病则禁苦肾水病若与之以甘甘能补脾脾主尅水故肾病则禁甘
　　春不食肝夏不食心秋不食肺冬不食肾四季不食脾辩曰春不食肝者为肝气王脾气败若食肝则又补肝脾气败尤甚不可救又肝王之时不可死气入肝恐伤魂也若非王时即虚以肝补之佳余藏准此
　　【注】此言四时有宜食有不宜食者如春为肝王则脾弱故宜食脾而不宜食肝若食肝则肝益王而脾更弱故曰不可救又云肝王之时不可以死气入肝即内经毋伐天和之意若伐天和则伤肝肝主魂恐复伤魂也若非王时即虚虚则以肝补肝故谓之佳余藏准此
</div>
    <div class="pagination">
<a href="御纂医宗金鉴_page68.html">上一页</a><span>...</span><a href="御纂医宗金鉴_page64.html">64</a><a href="御纂医宗金鉴_page65.html">65</a><a href="御纂医宗金鉴_page66.html">66</a><a href="御纂医宗金鉴_page67.html">67</a><a href="御纂医宗金鉴_page68.html">68</a><span class="current-page">69</span><a href="御纂医宗金鉴_page70.html">70</a><a href="御纂医宗金鉴_page71.html">71</a><a href="御纂医宗金鉴_page72.html">72</a><a href="御纂医宗金鉴_page73.html">73</a><a href="御纂医宗金鉴_page74.html">74</a><span>...</span><a href="御纂医宗金鉴_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
