<!DOCTYPE html>
<html>
<head>
    <meta charset="UTF-8">
    <title>针灸节要 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸节要 - 第 6 页/共 6 页</h1>
    <div class="content">　　六十三 女子败疵

　　发于胁，名曰败疵，败疵者，女子之病也。灸之。

　　六十四 灸痈

　　五藏痈发，四五日逞灸之。

　　六十五 犬咬

　　犬啮，犬所啮处灸之三壮，即以犬伤病法灸之，当灸二十九处。

　　六十六 伤食 苦乐

　　伤食灸之。○形乐志苦，病生于脉，治之以刺。

　　六十七 宜灸不宜刺

　　背中大俞在杼骨之端，肺俞在三焦之间，心俞在五焦之间，鬲俞在七焦之间。肝俞在九焦之间，脾俞在十一焦之间，肾俞在十四焦之间，皆挟脊相去三寸所，则欲得而验之，按其处，应其中而痛解，乃其俞也。灸之则可，刺之则不可。（武按血气形志论，及遗篇刺法论，并载五藏俞刺，而此云可灸不可刺，故沧州翁读素问非出于一时之言，非成于一人之手，焦当作椎。又按华佗传，彭城樊阿皆从佗学，凡医咸言背及胸藏之间，不可妄针，针之不过四分，而阿针背入一二寸，巨阙胸藏乃五六寸，而病皆瘳，是知素问立言致谨之道，而明医纵横变化，不拘于常法，而卒与法会也。）

　　明 四明 高武撰 述

　　卷三

　　一 十二经病刺

　　手太阴 是动则病肺胀满，膨膨而喘欬，缺盆中痛，甚则交两手而瞀，此为臂厥，是主肺。○所生病者，亥上气，喘渴烦心，胸满，臑臂内前廉痛厥，掌中热。 ○气盛有余，则肩背痛，风寒汗出中风，小便数而欠。○气虚则肩背痛寒，少气不足以息，溺色变，盛者寸口大三倍于人迎，虚者寸口反小于人迎也。手阳明 是动则病齿痛颈肿，是主津液。○所生病者，目黄口干，鼽衄喉痹，肩前臑痛，大指次指痛不用。○气有余，则当脉所过者热肿。○虚则寒栗不复。 ○盛者人迎大三倍于寸口，虚者人迎反小于寸口也。足阳明 是动则病洒洒振寒，善呻数欠颜黑，病至则恶人与火。闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是为骭厥，是主血。○所生病者，狂疟温淫汗出，鼽衄口喎，唇胗颈肿喉痹，大腹水肿，膝膑肿痛，循膺乱气街股伏兔，骭外廉足跗上皆痛，中指不用。○气盛则身已前皆热，其有余于胃，则消谷善饥，溺色黄，气不足则身已前皆寒栗，胃中寒则胀满。 ○盛者人迎大三倍于寸口，虚者人迎反小于寸口也。足太阴 是动则病舌本强，食则呕，胃脘痛，腹胀善噫，得后与气，则快然如衰，身体皆重，是主脾。○所生病者，舌本痛，体不能动摇，食不下，烦心，心下急痛，溏瘕泄，水闭黄疽，不能卧强立股膝内肿厥，足大指不用，盛者寸口大三倍于人迎，虚者寸口反小于人迎也。手少阴 是动则病嗌干心痛，渴而欲饮，是为臂厥，是主心。○所生病者，目黄胁痛，臑臂内后廉痛厥，掌中热痛。○盛者寸口大再倍于人迎，虚者寸口反小于人迎也。手太阳 是动则病嗌痛颔肿，不可以顾，肩似拔，臑似折，是主液。○所生病者，耳聋目黄，颊肿，颈颔肩臑肘臂外后廉痛。○盛者人迎大再倍于寸口，虚者人迎反小于寸口也。足太阳 是动则病冲头痛，目似脱，项如拔，脊痛，腰似折，腘如结，踹如裂，是为踝厥，是主筋。○所生病者，痔疟狂癫疾，头项痛，目黄溺出鼽衄，项背腰尻腘踹脚皆痛，小指不用。○盛者人迎大再倍于寸口，虚者人迎反小于寸口也。足少阴 是动则病饥不欲食，面如炭色，欬唾则有血，喝喝而喘，坐而欲起，目如无所见，心如悬若饥状，气不足则善恐，心惕惕如人将捕之，是为骨厥，是主肾。○所生病者，口热舌干咽肿，上气嗌干及痛，烦心心痛，黄疸肠澼，脊股内后廉痛，痿厥嗜卧，足下热而痛。○盛者寸口大再倍于人迎，虚者寸口反小于人迎也。手厥阴 是动则病手心热，臂肘挛急，腋肿，甚则胸胁支满，心中澹澹大动，面赤目黄，喜笑不休，是主脉。○所生病者，烦心心痛，掌中热。 ○盛者寸口大一倍于人迎，虚者寸口反小于人迎也。手少阳 是动则病耳聋，浑浑焞焞，嗌肿喉痹，是主气。○所生病者汗出，目锐眦痛，耳后肩臑肘臂外皆痛，小指次指不用。○盛者人迎大一倍于寸口，虚者人迎反小于寸口也。足少阳 是动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥，是主骨。○所生病者，头角颔痛，目锐眦痛，缺盆中肿痛，腋下肿，马刀侠瘿，汗出振寒疟，胸胁肋髀膝外至胫绝骨止桌前及诸节皆痛，小指次指不用。○盛者人迎大一倍于寸口，虚者人迎反小于寸口也。足厥阴 是动则病腰痛不可以俛仰，丈夫疝，妇人小腹肿，甚则嗌干面尘脱色，是主肝。○所生病者，胸满呕逆，飧泄狐疝，遗溺闭癃，○盛者寸口大一倍于人迎，虚者寸口反小于人迎也。此十二病，盛则泻之，虚则补之，热则疾之，寒则留之，陷下则灸之，不盛不虚，经取之。

　　二 奇经八脉病

　　督脉 此生病从小腹上冲上而痛，不得前后，为冲疝，其女子不孕，癃痔遗溺，嗌干脊强反折，督脉生病治督脉。任脉 为病，男子内结七疝，女子带下瘕聚。阳蹻脉 为病，阴缓而阳急，气并相还，则为濡目，气不荣，则目不合。阴蹻脉 为病，令人阳缓而阴急。冲脉 为病，令人逆气里急。阳维脉 若不能维于阳，则深深不能自收持。阴维脉 若不能维于阴，则怅然失志。带脉 为病，腰腹纵容，如囊水之状。

　　三 十二经脉

　　帝曰：经脉者，所以决死生，处百病，不可不通。○肺手太阴之脉起于中焦，下络大肠，还循胃口，上鬲属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际出大指之端。其支者从腕后直出次指内廉出其端。○大肠手阳明之脉，起于大指次指之端，循指上廉出合谷两骨之间，上入两筋之中，循臂上廉入肘外廉，上循臑外前廉，上肩出髃骨之前廉，出于柱骨之会上，下入缺盆，络肺下鬲属大肠。其支者从缺盆上颈贯颊，入下齿中，还出挟口交人中，左之右，右之左，上挟鼻孔。 ○胃足阳明之脉，起于鼻之交頞中，旁纳一作本约太阳之脉，下循鼻外，入上齿中，还出侠口环唇下承浆，却循颐后下廉出大迎，循颊车上耳前，过客主人，循发际至额卢。其支者从大迎前下人迎，循喉咙入缺盆，下鬲属胃络脾。其直行者，从缺盆下乳内廉，下挟脐入气街中，其支者起于胃口，下循腹里，下至气街中而合，以下髀关，抵伏兔，下膝膑中，下循胻外廉，下足跗入中指外间，其支者下廉三寸而别，下入中指外间。其支者别跗上入大指间出其端。 ○脾足太阴之脉，起于大指之端，循指内侧白肉际，过核骨后，上内踝前廉，上踹内循胻骨后，交出厥阴之前，上膝股内前廉，入腹属脾络胃，上鬲挟咽连舌本，散舌下，其支者复从胃别上鬲注心中。○心手少阴之脉，起于心中，出属心系，下鬲络小肠。其支者从心系上挟咽系目系，其直者复从心系却上肺，下出腋下，下循臑内后廉，行太阴心主之后，下肘内循臂内后廉，抵掌后兑骨之端，入掌内后廉，循小指之内出其端。○小肠手太阳之脉，起于小指之端，循手外侧上腕出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上入缺盆，络心循咽，下鬲抵胃属小肠。其支者从缺盆循颈上颊至目锐眦，却入耳中，其支者别颊上抵鼻至目内眦，斜络于颧。○膀胱足太阳之脉，起于目内眦，上额交巅，其支者从巅至耳上角，其直者从巅入络脑，还出别下项，循肩髆，内挟脊抵腰中，入循膂，络肾属膀胱，其支者从腰中下夹脊贯臀入腘中。其支者从髆内左右别下贯胂，挟脊内过髀枢，循髀外从后廉下合腘中，以下贯踹内，出外踝之后，循京骨至小指外侧。○肾足少阴之脉，起于小指之下，斜走足心，出于然谷之下，循内踝之后，别入跟中，以上踹内，出腘内廉，上股内后廉，贯脊属肾络膀胱，其直者从肾上贯肝鬲入肺中，循喉咙夹舌本。其支者从肺出络心，注胸中。○心主手厥阴心包络之脉，起于胸中，出属心包，络下鬲历络三焦，其支者循胸中出下腋三寸，上抵腋下循臑内，行太阴少阴之间，入肘中下臂，行两筋之间，入掌中循中指出其端。其支者别掌中，循小指次指出其端。 ○三焦手少阳之脉，起于小指次指之端，上出两指之间，循手表腕，出臂外两骨之间，上贯肘，循臑外上肩而交出足少阳之后，入缺盆布膻中，散络心包，下鬲循属三焦。其支者从膻中上出缺盆，上项系耳后，直上出耳上角以屈下颊至。其支者从耳后入耳中，出走耳前，过客主人，前交颊至目锐眦。○胆足少阳之脉，起于目锐眦，上抵头角，下耳后循颈行手少阳之前，至肩上交出手少阳之后，入缺盆。其支者从耳后入耳中，出走耳前，至目锐眦后。其支者别锐眦下大迎，合于手少阳，抵于下，加颊车下颈合缺盆，以下胸中，贯鬲络肝属胆，循胁里，出气街，绕毛际，横入髀厌中，其直者从缺盆下腋循胸，过季胁下合髀厌中，以下循髀阳出膝外廉，下外辅骨之前，直下抵绝骨之端，下出外踝之前，循足跗上入小指次指之间。其支者别跗上入大指之间，循大指歧骨内出其端，还贯爪甲，出三毛。 ○肝足厥阴之脉，起于大指聚毛之际，上循足跗上廉，去内踝一寸，上踝八寸，交出太阴之后，上腘内廉，循股阴入毛中，过阴器，抵小腹，挟胃属肝络胆，上贯鬲，布胁肋，循喉咙之后，上入颃颡，连目系，上出额，与督脉会于巅。其支者从目系下颊里，环唇内，其支者复从肝别贯鬲上注肺。

　　四 奇经八脉

　　督脉者，起于小腹以下骨中央，女子入系廷孔，其孔溺孔之端也。其络循阴器合篡间，绕篡后别绕臂，至少阴与巨阳中络者合，少阴上股内后廉，贯脊属肾。与太阳起于目内眦，上额交巅，上入络脑，还出别下项，循肩髆内，侠脊抵腰中，入循膂络肾，其男子循茎下至篡，与女子等，其小腹直上者，贯脐中央，上贯心入喉，上颐环唇，上系两目之下中央。○督脉起于下极之俞，并于脊里，上至风府，入脑上巅，循额至鼻柱，属阳脉之海也。任脉与冲脉，皆起于胞中，循脊里，为经络之海，其浮而外者，循腹右上行会于咽喉，别而络唇口，血气盛则肌肉热，血独盛则渗灌皮肤，生毫毛，妇毛，妇人有余于气，不足于血，以其月事数下，任冲并伤故也。任冲之交脉不荣于唇口。故髭须不生。 ○任脉者，起于中极之下，以上毛际，循腹里，上关元，至喉咙，属阴脉之海也。 ○冲脉与任脉皆起胞中，上循脊里，为经络之海，其浮于外者，循腹上行，会于咽喉，别而络唇口。又冲脉起于气冲，并足少阴之经，挟脐上行，会于咽喉，至胸而散，阳蹻脉起于跟中，循外踝上行入风池，两足蹻脉本太阳之别，合于太阳，男子数其阳，女子数其阴，当数者为经，不当数者为络也。阴蹻脉起于跟中，循内踝上行至喉咙，交贯冲脉蹻脉少阴之别，起于然骨之后，上内跟之上，直上循阴股，入阴，上循胸里，入缺盆，上出人迎之前，入頄属目内眦，合于太阳，男子以之为经，女子以之为络，阴蹻之郄在交信。阳维脉，维于阳，起于诸阳之会，与阴维皆维络于身，其脉气所发，别于金门，以阳交为郄，与手足太阳及蹻脉会于臑俞，与手足少阳会于天髎，又会于肩井，其在头也。又与足少阳会于阳白，上于本神及临泣，上至正营，循于脑空，下至风池，其与督脉会，则在风府及痖门。○阴维脉，维于阴，其脉起于诸阴之交，阴维之郄，名曰筑宾。与足太阴会于腹哀大横，又与足太阴厥阴会于府舍期门。又与任脉会于天突廉泉。带脉者，起于季胁，围身一周，其脉气所发，在季胁下一寸八分，正名带脉，以其围身一周如带也。又与足少阳会于维道。

　　五 十五络脉

　　手太阴之别名曰列缺，起于腕上分间并太阴之经直入掌中，散入于鱼际，其病实则手锐掌热，虚则欠劫，小便遗数，取之去腕半寸，别走阳明也。 ○手少阴之别名曰通里，去腕一寸半，别而上行，循经入于心中，系舌本，属目系，实则支鬲，虚则不能言，取之掌后一寸，别走太阳也。○手心主之别名曰内关，去腕二寸，出于两筋之间，循经上上，系于心包络，心系实则心痛，虚则头强，取之两筋间也。○手太阳之别名曰支正，上腕五寸，内注少阴，其别者上走肘络肩髃，实则节弛肘废，虚则生肬，小者如指痂疥，取之所别也。○手阳明之络名曰偏历，去腕三寸，别入太阴，其别者上循臂乘肩髃，上曲颊偏齿，其别者入耳！合于宗脉，实则龋聋，虚则齿寒痹隔，取之所别也。○手少阳之别名曰外关，去腕二寸，外遶臂注胸中，合心主，病实则肘挛，虚则不收，取之所别也。 ○足太阳之别名曰飞扬，去踝七寸，别走少阴，实则鼽窒头背痛，虚则鼽衄，取之所别也。○足少阳之别名曰光明，去踝五寸，别走厥阴，下络足跗，实则厥，虚则痿蹶，坐不能起，取之所别也。○足阳明之别名曰丰隆，去踝八寸，别走太阴，其别者循胫骨外廉，上络头项，合诸经之气，下络喉咽，其病气逆，则喉痹瘴瘖，实则狂癫，虚则足不收胫枯，取之所别也。○足太阴之别名曰公孙，去本节之后一寸，别走阳明，其别者入络肠胃，厥气上逆则霍乱，实则肠中切痛，虚则鼓胀，取之所别也。○足少阴之别名曰大锺，当踝后遶跟，别走太阳，其别者并经上走于心包下，外贯腰脊，其病气逆则烦闷，实则闭癃，虚则腰痛，取之所别也。○足厥阴之别名曰蠡沟，去内踝五寸，别走少阳，其别者径胫上睾结于茎，其病气逆则睾肿卒疝，实则挺长，虚则暴痒，取之所别也。 ○任脉之别名曰尾翳，下鸠尾散 于腹，实则腹皮痛，虚则痒搔，取之所别也。 ○督脉之别名曰长强，挟膂上项散头上，下当肩胛左右，别走太阳，入贯膂，实则脊强，虚则头重，高摇之，夹脊之有过者，取之所别也。○脾之大络名曰大包，出渊腋下三寸，布胸胁，实则身尽痛，虚则百节尽皆纵，此脉若罗络之血者，皆取之脾之大络也。○凡此十五络者，实则必见，虚则必下，视之不见，求之上下，人经不同，络脉异所别也。

　　六 十二经筋

　　足太阳之筋起于足小指，上结于踝，斜上结于膝，其下循足外踝结于踵，上循跟结于腘，其别者结于腨外，上腘中内廉，与腘中并上结于臀，上挟脊上项。其支者别入结于舌本，其直者结于枕骨，上头下颜结于鼻，其支者为目上网，下结于頄，其支者从腋后外廉结于肩髃，其支者入腋下，上出缺盆，上结于完骨，其支者出缺盆，斜上出于頄，其病小指支跟踵痛，腘挛脊反折，项筋急，肩不举，腋支缺盆纽痛，不可左右摇，治在燔针劫刺，以知为数，以痛为输。 ○足少阳之筋起于小指次指，上结外踝，上循胫外廉，结于膝外廉，其支者别起外辅骨，上走髀前者，结于伏兔之上，后者结于尻。其直者上乘季胁，上走腋前廉，系于膺乳，结于缺盆。直者上出腋贯缺盆，出太阳之前，循耳后，上额角，交巅上，下走颔，上结于頄。支者结于目眦为外维，其病小指次指支转筋，引膝外转筋，膝不可屈伸，腘筋急，前引髀，后引尻，即上乘。季胁痛，上引缺盆，膺乳颈维筋急，从左之右，右目不开，上过右角，并蹻脉而行，左络于右。故伤左角，右足不用，命曰维筋相交，治在燔针劫刺，以知为数，以痛为输。 ○足阳明之筋起于中三指，结于跗上斜外，上加于辅骨，上结于膝外廉，直上结于髀枢，上循属脊，其直者上循骭结于膝。其支者结于外辅骨，合少阳，其直者上循伏兔，上循胁结于髀，聚于阴器，上腹而布，至缺盆而结，上颈上挟口，合于頄，下结于鼻，上合于太阳，太阳为目上网，阳明为目下网。其支者从颊结于耳前，其病足中指 支胫转筋，脚跳坚，伏兔转筋，髀前肿，疝腹筋急，引缺盆及颊，卒口僻急者，目不合，热则筋纵目不开，颊筋有寒则急引颊移口，有热则筋弛纵缓不胜收。故僻，治之以马膏，膏其急者，以白酒和桂，以涂其缓者，以桑钩钩之，即以生桑灰置之坎中，高下以坐等，以膏熨急颊，且饮美酒，噉美炙肉，不饮酒者自强也。为之三拊而已，治在燔针劫刺，以知为数，以痛为输。○足太阴之筋起于大指之端内侧，上结于内踝。其直者络于膝内辅骨，上循阴股结于髀，聚于阴器，上腹结于脐，循腹里结于肋，散于胸中，其内着于脊。其病足大指支内踝痛转筋痛，膝内辅骨痛，阴股引髀而痛，阴器纽痛，下引脐，两胁痛，引膺中脊内痛，治在燔针劫刺，以知为数，以痛为输。 ○足少阴之筋起于小指之下，并足太阴之 筋，斜走内踝之下，结于踵，与太阳之筋合，而上结于内辅之下，并太阴之筋而上，循阴股，结于阴器，循脊内挟膂上至顼，结于枕骨，与足太阳之筋合，其病足下转筋，及所过而结者皆痛，及转筋病在此者，主痫瘈及痉，在外者不能俛，在内者不能仰。故阳病者腰反折不能俛，阴病者不能仰，治在燔针劫刺，以知为数，以痛为输。○足厥阴之筋起于大指之上，上结于内踝之前，上循胫上结内辅之下，上循阴股结于阴器，络诸筋。其病足大指支，内踝之前痛，内辅痛，阴股痛，转筋，阴器不用，伤于内则不起，伤于寒则阴缩入，伤于热则纵挺不收，治在行水清阴气，其病转筋者，治在燔针劫刺，以知为数，以痛为输。○手太阳之筋起于小指之上，结于腕上循臂内廉，结于肘内锐骨之后，弹之应小指之上，入结于腋下。其支者后走腋后廉，上绕肩胛，循颈出走太阳之前，结于耳后完骨，其支者入耳中，直者出耳上，下结于颔，上属目外眦，其病小指支，肘内锐骨后廉痛，循臂阴入腋下，腋下痛，腋后廉痛，绕肩胛引颈痛，应耳中鸣，痛引颔，目瞑良久乃得视，颈筋急则为筋痿，颈肿寒热。在颈上者，治在燔针劫刺，以知为数，以痛为输，其为肿者，复而锐之。本支者上抽牙，循耳前属目外眦，上颔结于角，其痛当所过者支转筋，治在燔针劫刺，以知为数以痛为输。 ○手少阳之筋起于小指次指之端，结于腕，中循臂结于肘，上绕臑外廉，上肩走颈，合手太阳。其支者当曲颊入系舌本。其支者上曲牙循耳前，属目外眦，上乘颔结于角，其病当所过者，即支转筋舌卷，治在燔针劫刺，以知为数，以痛为输。 ○手阳明之筋起于大指次指之端，结于腕，上循臂上结于肘外上臑，结于髃，其支者绕肩胛挟脊，直者从肩髃上颈。其支者上颊结于頄，直者上出手太阳之前，上左角络头，下右颔，其病当所过者支痛及转筋，肩不举，颈不可左右视，治在燔针劫刺，以知为数，以痛为输。○手太阴之筋起于大指之上，循指上行结于鱼，后行寸口外侧，上循臂结肘中，上臑内廉，入腋下出缺盆，结肩前髃，上结缺盆，下结胸里，散贯贵合贲下，抵季胁其病当所过者支转筋痛，甚成息贲，胁急吐血，治在燔针劫刺，以知为数，以痛为输。○手心主之筋起于中指，与太阴之筋并行，结于肘内廉，上臂阴，结腋下，下散前后挟胁。其支者入腋散胸中结于臂，其病当所过者支转筋，前及胸痛息贲，治在燔针劫刺，以知为数，以痛为输。 ○手少阴之筋起于小指之内侧，结于锐骨，上结肘内廉，上入腋交太阴，挟乳里结于胸中，循臂下系于脐，其病内急，心痛伏梁，下为肘纲。其病当所过者支转筋筋痛，治在燔针劫刺，以知为数，以痛为输，其成伏梁唾脓血者，死不治，经筋之病，寒则反折筋急，热则筋弛纵不收，阴痿不用，阳急则反折，阴急则俛不伸，焠刺者刺寒急也。热则筋缓不收，无用燔针。○足之阳明，手之太阳，筋急则口目为噼，眦急不能卒视，治皆如右方也。

　　七 空穴

　　藏俞五十穴，府俞七十二穴，热俞五十九穴，水俞五十七穴，头上五行，行五，五五二十五穴，中两傍各五。凡十穴，大椎上两傍各一，凡二穴，目瞳子浮白二穴，两髀厌分中二穴，犊鼻二穴，耳中多所闻二穴，眉本二穴，完骨二穴，项中央一穴，枕骨二穴，上关二穴，大迎二穴，下关二穴，天柱二穴，巨虚 上下廉四穴，曲牙二穴，天突一穴，天府二穴，天牖二穴，扶突二穴，天窗二穴，肩解二穴，关元一穴，委阳二穴，肩贞二穴，瘖门一穴，脐一穴，胸俞十二穴，背俞二穴，膺俞十二穴，分肉二穴，踝上横二穴，阴阳蹻四穴，水俞在诸分，热俞在气分，寒俞在两骸，厌中二穴，大禁二十五，在天府下五寸。凡三百六十五穴，针之所由行也。 ○足太阳脉气所发者七十八穴，两眉头各一，入发际至顶三寸半傍五，相去三寸，其浮气在皮中者凡五行，行五，五五二十五，项中大筋两傍各一，风府两傍各一，侠背以下至尻尾二十一节，十五间各一，五藏之俞各五，六府之俞各六，委中以下至足小指傍各六俞。○足少阳脉气所发者凡六十二穴，两角上各二，直目上发际内各五，耳前角上各一，耳前角下各一，锐发下各一，客主人各一，耳后陷中各一，下关各一，耳下牙车之后各一，缺盆各一，掖下三寸胁下至胠八间各一，髀枢中各一，膝以下至小指次指各六俞。 ○足阳明脉气所发凡六十八穴，额颅发际傍各三，面鼽骨空各一，大迎之骨空各一，人迎各一，缺盆外骨空各一，膺中骨间各一，侠鸠尾之外当乳下三寸侠胃脘各五，侠脐广三寸各三，下脐二寸侠之各三，气冲动脉各一，伏兔上各一，三里以下至足中指各八俞，分之所在穴空。○手太阳之脉气所发者三十六穴，目内眦各一，目外 眦各一，鼽骨下各一，耳中各一，巨骨穴各一曲腋上骨穴各一，柱骨上陷者各一，上天窗四寸各一，肩解各一，肩解下三寸各一，肘以下至手小指本各六俞。○ 手阳明脉气所发者二十二穴，鼻空外廉项上各二，大迎骨空各一，柱骨之会各一，髃骨之会各一，肘以下至手太指次指本各六俞。 ○手少阳脉气所发三十二穴，鼽骨下各一，眉后各一，角上各一，下完骨后各一，项中足太阳之前各一，挟扶突各一，肩贞各一，肩贞下三寸分间各一，肘以下至手小指次指本各六俞。○督脉气所发者二十八穴，项中央二，发际后中八，面中三，大椎以下至尻尾及傍十五穴，至骶下凡二十一节，脊椎法也。 ○任脉之气所发者二十八穴，喉中央二，膺中骨陷中各一，鸠尾下三寸胃脘五寸，胃脘以下至横骨六寸半一，腹脉法也。下阴别一，目下各一，下唇一，断交一。 ○冲脉气所发者二十二穴，侠鸠尾外各半寸至脐寸一，侠脐下傍各五分至横骨寸一，腹脉法也。○足少阴舌下厥阴毛中急脉各一，手少阴各一，阴阳蹻各一，手足诸鱼际脉气所发者凡三百六十五穴也。○水俞五十七穴，尻上五行，行五，伏兔上两行五，左右各一行，行五，踝上 各一行，行六穴。

　　八 十二经井荥俞原经合

　　帝曰：凡刺之道，必通十二经络之所终始，络脉之所别处，五俞之所留，六府之所与，合四时之所出入，五藏之所溜处，阔数之度，浅深之状，高下所至。愿闻其解。岐伯曰：请言其次也。○肺出于少商，少商者，手大指端内侧也。为井木，溜于鱼际，鱼际者，手鱼也。为荥，注于太渊，太渊鱼后一寸陷者中也。为俞，行于经渠，经渠寸口中也。动而不居，为经，入于尺泽，尺泽肘中之动脉也。为合，手太阴经也。 ○心出于中冲，中冲手中指之端也。为井木，溜于劳宫，劳宫掌中中指本节之间也。为荥，注于大陵，大陵掌后两骨之间方下者也。为俞，行于间使，间使之道，两筋之间三寸中也。有过则至，无过则止，为经，入于曲泽，曲泽肘内廉下陷者之中也。屈而得之为合，手少阴也。○肝出于大敦，大敦者足大指之端，及三毛之中也。为井水，溜于行间，行间者足大指间也。为荥，注于太冲，太冲行间上二寸陷者之中也。为俞，行于中封。中封内踝之前一寸半陷者之中，使逆则宛，使和则通，摇足而得之，为经，入于曲泉，曲泉辅骨之下，太筋之上也。屈膝而得之，为合，足厥阴也。○脾出于隐白，隐白者足大指之端内侧也。为井木，溜于大都，大都本节之后下陷者之中也。为荥，注于太白，太白腕骨之端也。为俞，行于商丘，商丘内踝之下陷者之中也。为经，入于阴之陵泉，阴之陵泉辅骨之下陷者之中也。伸而得之，为合，足太阴也。 ○肾出于涌泉，涌泉者足心也。为井木，溜于然谷，然谷然骨之下者也。为荥，注于太溪，太溪内踝之后跟骨之上陷中者也。为俞，行于复溜，复溜上内踝二寸，动而不休，为经，入于阴谷，阴谷辅骨之后，大筋之下小筋之上也。按之应手，屈膝而得之，为合，足少阴之经也。○膀胱出于至阴，至阴者足小指之端也。为井金，溜于通谷，通谷本节之前外侧也。为荥，注于束骨，束骨本节之后陷者中也。为俞，过于京骨，京骨足外侧大骨之下，为原，行于昆仑，昆仑在外踝之后跟骨之上，为经，入于委中，委中腘中央，为合，委而取之，足太阳也。○胆出于窍阴，窍阴者足小指次指之端也。为井金，溜于侠溪，侠溪足小指次指之间也。为荥，注于临泣，临泣上行一寸半陷者中也。为俞，过于丘墟，丘墟外踝之前下陷中也。为原，行于阳辅，阳辅外踝之上，辅骨之前，及绝骨之端也。为经，入于阳之陵泉，阳之陵泉在膝外陷者中，为合，伸而得之，足少阳也。○胃出于厉兑，厉兑者足大指内次指之端也。为井金，溜于内廷，内廷次指外间也。为荥，注于陷谷，陷谷者上中指内间上行二寸陷者中也。为俞，过于冲阳，冲阳足跗上五寸陷者中也。为原，摇足而得之，行于解溪，解溪上冲阳一寸半陷者中也。为经，入于下陵，下陵膝下三寸骨外三里也。为合，复下三里三寸为巨虚上廉，复下上廉三寸为巨虚下廉也。大肠属上，小肠属下，足阳明胃脉也。大肠小肠皆属于胃，是足阳明也。○三焦者，上合手少阳出于关冲，关冲者，手小指次指之端也。为井金，浏于液门，液门小指次指之间也。为荥，注于中渚，中渚本节之后陷中者也。为俞，过于阳池，阳池在腕上陷者之中也。为原，行于支沟，支沟上腕三寸两骨之间陷者中也。为经，入于天井，天井在肘外大骨之上陷者中也。为合，屈肘乃得之。○手太阳小肠者，上合于太阳，出于少泽，少泽小指之端也。为井金，溜于前谷，前谷在手外廉本节前陷者中也。为荥，注于后溪，后溪者在手外侧本节之后也。为俞，过于腕骨，腕骨在手外侧腕骨之前，为原，行于阳谷，阳谷在锐骨之下陷者中也。为经，入于小海。小海在肘内大骨之外去端半寸陷者中也。伸臂而得之，为合，手太阳经也。 ○大肠上合手阳明，出于商阳，商阳大指次指之端也。为井金，溜于本节之前二间，为荥，注于本节之后三间，为俞，过于合谷，合谷在大指歧骨之间，为原，行于阳溪，阳溪在两筋间陷中者也。为原，入于曲池，在肘外辅骨陷者中，屈臂而得之，为合，手阳明也。是谓五藏六府之俞，五五二十五俞，六六三十六俞也。

　　九 同身尺寸

　　头之大骨围二尺六寸，胸围四尺五寸，腰围四尺二寸，发所覆者，颅至项尺二寸，发以下至颐长一尺，结喉以下至缺盆中长四寸，缺盆以下至长九寸，过则肺大，不满则肺小，以下至天枢长八寸，过则胃大，不及则胃小。天枢以下至横骨长六寸半，过则回肠广长，不满则狭短，横骨长六寸半，横骨上廉以下至内辅之上廉长一尺八寸，内辅之上廉以下至下廉长三寸半。内辅下廉下至内踝长一尺三寸，内踝以下至地长三寸，膝腘以下至跗属长一尺六寸，跗属以下至地长三寸。故骨围大则太过，小则不及，角以下至柱骨长一尺。行腋中不见者长四寸，腋以下至季胁长一尺二寸，季胁以下至髀枢长六寸，髀枢以下至膝中长一尺九寸，膝以下至外踝长一尺六寸，外踝以下至京骨长三寸。京骨以下至地长一寸，耳后当完骨者广九寸，耳前当耳门者广一尺三寸，两颧之间。相去七寸，两乳之间，广九寸半，两髀之间，广六寸半，足长一尺二寸，广四寸半，肩至肘长一尺七寸，肘至腕长一尺二寸半，腕至中指本节长四寸。本节至其末长四寸半，项发以下至背骨长二寸半，膂骨以下至尾骶二十一节长三尺，上节长一寸四分之一，奇分在下。故上七节至于膂骨九寸八分之七，此众人骨之度也。

　　十 经脉长短

　　手之六阳，从手至头，长五尺，五六三丈。手之六阴，从手至胸中，三尺五寸。三六一丈八尺，五六三尺，合二丈一尺。○足之六阳，从足上至头八尺，六八四丈八尺。足之六阴，从足至胸中六尺五寸，六六三丈六尺，五六三尺，合三丈九尺。○蹻脉从足至目七尺五寸，二七一丈四尺，二五一尺，合一丈五尺。 ○督任脉各四尺五寸，二四八尺，二五一尺，合九尺，凡都合十六丈二尺，此气之大经隧也。

　　
</div>
    <div class="pagination">
<a href="针灸节要_page5.html">上一页</a><a href="针灸节要.html">1</a><a href="针灸节要_page2.html">2</a><a href="针灸节要_page3.html">3</a><a href="针灸节要_page4.html">4</a><a href="针灸节要_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
