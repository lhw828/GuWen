<!DOCTYPE html>
<html>
<head>
    <meta charset="UTF-8">
    <title>伤寒六书 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒六书 - 第 30 页/共 31 页</h1>
    <div class="content">　　伤寒明理续论卷之六

　　怫郁

　　怫郁者，阳气蒸越，形于头面体肤之间，聚赤而不散。其证则有异焉：大便硬而气短者，实也；汗下后而得哕者，虚也。当详究之。

　　太阳初得病，发汗不彻，并于阳明，续自微汗出，面色赤者，阳气怫郁也，解肌汤；或汗久不彻，其脉浮紧，与麻黄汤。

　　小便不利，时有微热，大便乍难，怫郁不得卧，此燥屎里实也，承气汤主之。

　　汗下后虚热，又复下之，其人怫郁，复与之水，因而成哕。此胃中寒也，桂枝人参汤加茯苓。

　　伤寒明理续论卷之六

　　螈

　　螈 者， 则急而缩， 则缓而伸。热则生风，风主动，故筋脉相引而伸缩。伤寒至于螈 ，可谓危矣，能以祛风荡热之剂减其大势，间有可治者。治法与 同。

　　伤寒明理续论卷之六

　　战栗

　　战栗者，阴阳争战，故身为之摇也。邪气外与正气争，则为战。邪气内与正气争，则为栗。战者正气胜，故有得汗而解者。栗则不战而但鼓颔，遂成寒逆。此阴气内热，正不胜邪，宜姜附四逆汤加灼艾以御之。经曰：阴中干邪，必内栗也。又云：邪中下焦阴气为栗。足膝逆冷，便溺妄出，皆此类耳。方在恶寒条，四逆汤、甘草干姜汤。若复躁而不得卧者，不治。

　　伤寒明理续论卷之六

　　时行两感

　　时行者，春应暖而反大寒，夏应热而反大凉，秋应凉而反大热，冬应寒而反大温，此非其时而有其气。是以一岁之中，长幼之病多相似者，此实时行之气。春感寒邪在肝，升麻葛根解肌汤。夏感寒邪在心，调中益气汤、射香汤、半夏桂枝甘草汤。秋感湿邪在肺，白虎加苍术；发黄，茵陈五苓散。冬感寒邪在肾，名曰冬温，栝蒌汤。温疫通用人参败毒散、升麻葛根汤。从春分以后至秋分节前，天有暴寒者，皆为时行寒疫，宜用辛温药发散。

　　伤寒两感，半属于阴，半属于阳，脏腑俱受病。一日太阳、少阴俱病，则头疼口干，烦满而渴。

　　二日阳明、太阴受病，则腹满身热，不欲食，谵语。三日少阳、厥阴俱病，则耳聋，囊缩而厥，水浆不入口，不知人者，六七日死，长沙无治法。但凡两感病俱作，治有先后，发表攻里，本自不同。后人以意消息，谓如下利不止，身体疼痛，当先救里，与四逆汤；清便自调，与桂枝汤。然治有先后之说。

　　太阳先受病，在表，先解表。少阴先受病，在里，先救里。先表者，里不可缓也。先里者，表亦不可缓也。此通权变之论也。

　　伤寒明理续论卷之六

　　不得眠

　　阳盛阴虚，则昼夜不得眠。盖夜以阴为主，阴气盛，则目闭而卧安。若阴为阳所胜，故终夜烦扰而不得眠也。所谓阴虚则夜争者是也。汗出鼻干，不得卧，则邪在表也。若胃有燥屎与大热错语，及大汗，胃中汁干而不得卧，则为邪在里也。胃不和则卧不得安，故宜散热和胃。若汗、吐、下后虚烦不得眠，又从栀子豉汤以涌之。至于少阴病，热烦于内而不得眠，又宜扶阴散热。若瘥后不得眠者，则热气与诸阳相并，阴气未复也。有汗下太过，阳气暴虚而不得眠者，若无热证，又宜姜附汤以退阴复阳也。此又不可不知。

　　太阳病二三日，不能卧，但欲起，心下结，脉微弱者，此本有寒，今反下之，若利止，必结胸；未止，三四日复下，必协热而利。结胸，理中丸。协热而利，白头翁汤。

　　少阴利下，咳而呕渴，心烦不得眠者，猪苓汤，此停水也；若二三日心烦不得眠，黄连阿胶汤。

　　病患小便不利，大便乍难乍易，时有微热，喘冒不能卧者，有燥屎也，大承气汤。

　　下之后复发汗，昼则烦躁不得眠，夜则安静，不呕不渴，无表里证，脉沉微，身无大热者，干姜附子汤。

　　吐、下、汗后心中懊 ，虚烦不得眠，栀子豉汤。阳胜阴，则狂言乱梦，心烦乏气者，酸枣汤。

　　阴胜阳，则惊悸昏沉，大热干呕，呻吟错语，不得眠，犀角解毒汤。

　　中风，汗出，脉濡而弱，厥而且寒，躁不得眠，小建中汤；烦躁，竹叶石膏汤。

　　瘥后饮酒，烦恶干呕，口燥，呻吟错语，不得眠，犀角解毒汤。

　　伤寒明理续论卷之六

　　发斑

　　大热则伤血，血热不散，里实表虚，热气乘虚出于皮肤而为斑也，轻则为疹子，甚则为锦纹。

　　或病本属阳，误投热药，或当汗不汗，当下不下，或汗下未解，皆能致此。大抵有两证：一者温毒，即春时发，汗下不解，邪气不散，故发斑也；一者热病，即冬时温暖，乖戾之气，遇春暄热而发斑也。不可误汗，若发其汗，重令开泄，更加斑烂也。然而斑之方萌，如蚊迹类焉。发斑多见于胸腹，蚊迹只在于手足。阳脉洪大，病患昏愦，先红后赤者，斑也。脉不洪大，病患自静，先红后黄者，蚊迹也。其或大便自利，怫郁气短，燥屎不通，又如果实靥者，虽卢扁复生，亦不能施其巧。凡汗下不解，烦闷，咳嗽呕吐，足冷不温，便是发斑之候。

　　温毒发斑，黑膏主之；渴而心闷，下利呕吐，下部有疮，或口疮，黄连橘皮汤、葛根汤、橘皮汤。

　　阳毒发斑，狂癫妄言，面赤咽痛，身斑如锦，下利赤黄，升麻汤、麦奴丸；有下证，调胃承气汤。

　　时气发斑，大青四物汤、猪胆鸡子汤。

　　发斑通用升麻汤、犀角地黄汤；热多者，玄参升麻汤、黄连一物汤、青木香一物汤。

　　凡赤斑五死一生，黑斑不救。

　　伤寒明理续论卷之六

　　动气

　　动气者，脏气不调，筑筑跳动，随脏所主而形见于脐之左右上下也。《难经》各脏载之。又有真气内虚，水结不散，气与相搏，即发奔豚。以其从气冲突如豚之奔，皆不宜汗下。然而独不言脾，当脐之有动气者，脾为中州，以行津液，妄施汗下，必先动脾，是以不言而喻也。左右上下，不宜汗下，何况中州之气，其敢轻动之乎？伤寒所以看外证为当者，盖不在脉之可见，必待问之可得。发汗、下，其可轻举哉！动气通用理中汤去白术，加桂。白术燥肾闭气，故去之，桂泄奔豚，加之。一法，用柴胡桂枝汤亦良。二方当看有热无热。

　　动气在左，发汗则头眩，汗下不止，筋惕肉 ，为逆，先宜防风白术牡蛎汤；汗止，与建中汤。

　　动气在右，发汗则衄而渴，心若烦，饮则吐，先宜五苓散，后与竹叶石膏汤。

　　动气在上，发汗则气上冲心，桃根汤。动气在下，发汗则心中大烦，骨节疼痛，目晕，食入即吐，先宜大橘皮汤，后与小建中汤。

　　动气在左，不可下，下之，则腹满拘急，身虽热，反欲拳，先宜甘草干姜汤，后与小建中汤。

　　动气在右，下之，则津液竭，咽干鼻燥，头眩心悸，宜竹叶石膏汤。

　　动气在下，下之，则腹满清谷，心痞头眩，宜甘草泻心汤。

　　伤寒明理续论卷之六

　　蛔厥狐惑

　　蛔厥属厥阴，病患素有寒，妄发其汗，或汗后身有热，又复汗之，以致胃中虚冷，饥不欲食，食即吐蛔，而乍静乍烦者，蛔或上而或下也。虫闻食臭必出，所以食即吐虫也。蛔厥，先用理中丸，次用乌梅丸。若误下之，利不止，用四逆汤。

</div>
    <div class="pagination">
<a href="伤寒六书_page29.html">上一页</a><span>...</span><a href="伤寒六书_page25.html">25</a><a href="伤寒六书_page26.html">26</a><a href="伤寒六书_page27.html">27</a><a href="伤寒六书_page28.html">28</a><a href="伤寒六书_page29.html">29</a><span class="current-page">30</span><a href="伤寒六书_page31.html">31</a><a href="伤寒六书_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
