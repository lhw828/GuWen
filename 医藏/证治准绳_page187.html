<!DOCTYPE html>
<html>
<head>
    <meta charset="UTF-8">
    <title>证治准绳 - 第 187 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 187 页/共 348 页</h1>
    <div class="content">　　右防咀每服三钱水一盏入艾叶糯米生姜同煎至六分食前服　一方无白术有人参
　　当归散　治产后气血虚弱恶露内停增寒发热当归　白药【炒】川芎　黄芩【炒各一两】白术【五钱】
　　右为细末温童便调下二钱
　　圣愈汤　治血虚心烦睡卧不宁或五心烦热
　　熟地黄【酒拌蒸半日】生地黄【酒拌】川芎　人参【各七钱五分】当归【酒拌】黄茋【炒各五钱】　用水煎服
　　当归补血汤　治肌热躁热目赤面红烦渴引饮昼夜不息脉洪大而虚重按全无此脉虚血虚也若误服白虎汤必死
　　当归【三钱】黄茋【一两】　用水煎服
　　四物二连汤　治血虚发热或口舌生疮或昼安夜热当归　川芎　熟地黄　芍药　胡黄连
　　宣黄连【各一钱】　右作一剂水煎服
　　东垣云妇人分娩及半产漏下昏冒不省瞑目无所知觉盖因血暴亡有形血去则心神无所养心与包络者君火相火也得血则安亡血则危火上炽故令人昏冒火胜其肺瞑目不省人事是阴血暴去不能镇抚也血已亏损往往用滑石甘草石膏之类乃辛甘大寒之药能防气中之热是血亏防气乃阴亏防阳使二者俱伤反为不足虚劳之病昏迷不省者上焦心肺之热也此无形之热用寒凉之药驱令下行岂不知上焦之病悉属于表乃阴证也汗之则愈今反下之幸而不死暴亏气血必夭天年又不知内经有说病气不足宜补不宜防但瞑目之病悉属于阴宜汗不宜下又不知伤寒郁冒得汗则愈是禁用寒凉药也分娩半产本气不病是暴去其血亡血补血又何疑焉补其血则神昌常时血下降亡今当补而升举之心得血而养神不昏矣血若暴下是秋冬之令太旺今举而升之助其阳则目张神不昏矣今立一方补血养血生血益阳以补手足厥阴之不足也
　　全生活血汤　红花【三分】蔓荆子　细辛【各五分】生地黄【夏月加之】熟地黄【各一钱】藁本　川芎【各一钱半】防风【诸阳既陷何以加之血下脱故也】羌活　独活　甘草【炙】柴胡【去苗】当归身【酒洗】葛根【各二钱】白芍　升麻【各三钱】
　　右防咀每服五钱水二盏煎至一盏去滓食前稍热服
　　胎不长
　　大夫妊娠不长者因有宿疾或因失调以致脏腑衰损气血虚弱而胎不长也当治其疾疚益其气血则胎自长也　薛前证更当察其经络审其所因而治之　一妊妇胎六月体倦懒食面黄晡热而胎不长因劳欲坠此脾气不足也用八珍汤倍加参术茯芩三十余剂脾胃渐健胎安而长矣　一妊妇因怒寒热往来内热晡热脇痛呕吐胎至八月而不长此因肝脾郁怒所致用六君加柴胡山栀枳壳紫苏桔梗病愈而胎亦长矣安胎白术散　治妊娠宿有冷胎痿不长或失于调理伤胎多堕此药补荣卫养胎气
　　白术　川芎【各一两】呉茱茰【汤泡半两】甘草【炙一两半】
　　右为细末每服二钱食前温酒调下忌生冷果实
　　白术散【见前胎动不安】
　　黄芪散　主妊娠胎不长安胎和气思食利四肢黄茋　白术　陈皮　麦门冬　白茯苓　前胡人参【各七钱半】川芎　甘草【各半两】
　　右防咀每服三钱水一盏姜三片枣一枚煎至七分去滓温服
　　人参丸　主妊娠胎不长宜服养胎
　　人参　白茯苓　当归　柴胡　刺蓟　厚朴桑寄生【各一两】枳壳【七钱半】甘草【半两】
　　右为细末炼蜜为丸如梧子大每服二十丸食前温酒吞下
　　集验治妇人怀胎不长方　鲤鱼【长一尺者去肠肚鳞】以水渍没内盐及枣煮熟取汁稍稍饮之当胎所腹上当汗出如牛鼻状虽有所见胎虽不安者十余日辄一作此令胎长大甚平安
　　附枳实槟榔丸　安胎养气调和经症瘕癖块有似孕妇可以久服血气通和
　　枳实【生用】槟榔　黄连　黄蘗　黄芩　当归木香　阿胶【灰炒硏各半两】
　　右为细末水和丸如小豆大每服三十丸不拘时用温酒米饮送下
　　日月未足欲产过期不产
　　大全妇人怀胎有七月八月而产者有至九月十月而产者有经一年二年乃至四年而后产者各依后法治娄先期欲产者凉血安胎　过期不产者补血行滞薛一妊妇八个月胎欲坠似产卧久少安日晡益甚此气血虚弱朝用补中益气汤加茯苓半夏随愈更以八珍汤调理而安
　　集验知母丸　治日月未足而痛如欲产者兼理产难及子烦　知母【不拘多少】为细末炼蜜丸如鸡头实大温酒嚼下日三服　一方丸如梧子大粥饮下二十丸
　　槐子丸　治妊娠月数未足而似欲产腹痛者
　　槐子　蒲黄【各等分】
　　右为细末蜜丸如梧子大温酒下二十丸以痛止为度　又方　取蒲黄如枣核大筛过以井花水调服
　　又方　用梁上尘灶突煤同为末空心温酒服方寸匕千治日月未足欲产　捣菖蒲根汁一二升灌喉中罗治过期不产方　四物汤加香附桃仁枳壳缩砂紫苏水煎服即生
　　鬼胎
　　大全夫人脏腑调和则血气充实风邪鬼魅不能干之若荣卫虚损则精神衰弱妖魅鬼精得入于脏状如怀娠故曰鬼胎也　薛前证因七情脾肺亏损气血虚弱行失常道冲任乖违而致之者乃元气不足病气有余也若见经侯不调就行调补庶免此证治法以补元气为主而佐以雄黄丸之类行散之若脾经郁结气逆者用加味归脾汤调补之若脾虚血不足者用六君芎归培养之肝火血耗者用加味逍遥散滋抑之肝脾郁怒者加味归脾逍遥二药兼服肾肝虚弱者用六味地黄丸　一妇人经闭八月肚腹渐大面色或青或黄用胎证之药不应余诊视之曰面青脉濇寒热往来肝经血病也面黄腹大食少体倦脾经血病也此郁怒伤脾肝之证非胎也不信仍用治胎散之类不验余用加味归脾逍遥二药各二十余剂诸证稍愈彼欲速効别服通经丸一服下血昏愦自汗恶寒手足俱冷呕吐不食余用人参炮姜二剂渐愈又用十全大补五十余剂而安雄黄丸　治妊娠是鬼胎致腹中黑血散下腹痛雄黄【细硏】鬼臼【去毛】莽草　丹砂【细研】巴豆【去皮心油】獭肝【炙令黄各半两】蜥蜴【一条炙黄】蜈蚣【一条炙黄】
　　右为细末蜜丸如梧子大空心温酒下二丸日两服后当利如不利加至三丸初下清水次下虫如马尾状无数病极者下蛇虫或如虾蟇卵鸡子或如白膏或如豆汁其病即除
　　治妇人鬼胎及血气不可忍方　螌蝥【去头足翅炒】延胡索
　　【炒各三两】
　　右为细末再硏如面温酒调服半钱胎下为度
　　治妇人虚羸有鬼胎症块经不通以芫花根【三两】剉炒令黄色为细末桃仁煎汤调下一钱当下恶物
　　补遗治妇人鬼胎如抱一瓮
　　呉茱茰　川芎　秦艽　柴胡　僵蚕　巴防巴豆【不去油】芫花【醋煮二两】
　　右为末炼蜜丸梧子大每服七丸蜜酒下即出恶物而愈
　　右方俱犯毒药不可轻用姑以古方存之耳
　　临产坐草法
　　脉诀欲产之妇脉离经沉细而滑也同名夜半觉痛应分诞来日日午定知生【脉经曰离经其脉浮腹痛引腰脊为欲生也但离经者不产也又云其脉离经夜半觉日中则生也经者常也谓离其常处为离经假如孕妇昨日见左沉实为男之脉今日或脉浮是离其寻常之脉而异于昨日又且腹痛知是将诞也通真子引难经一呼三至曰离经为解李晞范又引难经一呼一至曰离经以解沈细而滑皆非也难经言损至二至虽同名离经其脉与理则不同且脉经明言离经其脉浮也不曾援引难经之文合脉诀因其言脉浮又添沉细而滑同名离经盖以前所诊男女脉或云浮大为女若只脉浮为离经若平常见浮大为女之脉安辨离经故又增沉细而滑以见离为浮大之常经为常滑也圣惠方云夜半子时觉腹痛来日午时必定生产谓子午相冲正半日时数也通真子曰夜半痛日午生此言恐未为的又曰腹痛而腰不痛未产也若腹痛连腰痛甚者即产所以然者肾系于腰胞系于肾故也诊其尺脉转急如切绳转珠者即产也生产有难易痛来有慢安可定以半日当以活法】身重体热寒又频舌下之脉黑复青反舌上冷子当死腹中须遣母归防面赤舌青细寻看母活子死定应难唇口俱青沫又出母子俱死总敎面青舌赤沫出频母死子活定知真不信若能看应验寻之贤哲不虚陈【脉指南作面青舌赤盖面以母舌以子今云子活合以舌赤为是若云舌青则与前面赤舌青母活子死之相反若胎先下其子得活如未下子母俱亡　自身重体热寒又频至此并不用脉只以外参诀子母生死盖以临产脉不可定但当以察色而知之】
　　杨子建十产论
　　一曰正产者妇人怀胎十月满足忽腰腹作阵疼痛相次胎气顿陷至于脐腹痛极乃至腰间重痛谷道挺迸继之浆破血出儿子遂生名曰正产　二曰伤产者盖一人之生阴注阳定各有时日不可改移今有未产一月已前忽然脐腹疼痛有如欲产仍却无事是名试月非正产也但一切产母未有正产之即不可令人抱腰产母亦不可妄乱用力盖欲产之妇脐腹疼痛儿身未顺收生之妇却敎产母虚乱用力儿身才方转动却被产母用力一逼使儿错路忽横忽倒不能正生皆缘产母用力未当之所致也凡产母用力须待儿子顺身临逼门户方始用力一送令儿下生此方是产母之用力当也若未有正产之而用力伤早幷妄服药饵令儿下生譬如揠苗而助长无益而有害矣此名伤产娄右伤产一法最为切要慎勿轻忽也凡十月未足临产腹痛或作或止或痛不甚者名曰弄痛非正产之或腹虽痛甚而腰不甚者非正产之胎髙未陷下者非正产之谷道未挺迸者非正产之水浆未破血未出者非正产之浆血虽出而腹不痛者非正产之凡未有正产且令扶行熟忍如行不得或凭物坐之或安卧之或服安胎药一二服得安即止慎勿妄服催生药饵怆惶致令产母忧恐而挫其志务要产母寛心存养调停亦令坐婆先说解论之如觉心中烦闷可取白蜜一匙新汲水调下切勿妄乱用力先困其母直待子逼门户腰重痛极眼中如火谷道挺迸时是正产方可用力并服催生药也予男妇于未产一月已前腰腹俱痛全似将产其痛至甚但遇已牌稍止如此者将十余日计无所出因阅此条遂与安胎药加参术数服间与肉味养之由是平复不痛又二十余日始生一男是时若妄动乱用力并服催生等药立见危亡矣
　　三曰催产者言妇人欲产浆破血下脐腹作阵疼痛极甚腰重谷道挺迸已见是正产之但儿却未生即可服药以催之或有经及数日产母困苦已分明见得是正产之但儿子难生亦可服药以助产母之正气令儿速得下生此名催产　四曰冻产者冬月天冷产母经血得冷则凝以致儿子不能生下此害最深若冬月产者下部不可脱去绵衣并不可坐卧寒处当满房着火当有暖气令产母背身向火令脐下腿膝间常暖血得热则流散使儿易生此名冻产
　　薛荆妇孟冬分娩艰难劳伤元气产子已死用油纸撚烧断脐带借其气以暖之俄顷忽作声此儿后无伤食作泻之证可见前法之功不诬
　　五曰热产者盛夏之月产妇要温凉得所不可恣意取凉伤损胎气亦不可人多热气逼袭产母使产母血沸而有发热头痛面赤昏昏如醉乃至不知人事此名热产【若夏月风凉阴雨亦不可任意取凉恐生大病】　六曰横产者儿先露手或先露臂此由产母未当用力而用之过也儿身未顺用力一逼遂至身横不能生下当令产母安然仰卧后令看生之人先推其手令直入上渐渐逼身以中指摩其肩推上而正之或以指攀其耳而正之须是产母仰卧然后推儿直上徐徐正之其身正煎催生药一盏吃了方可用力令儿下生此名横产　七曰倒产者产母胎气不足闗键不牢用力太早致儿子不能廻转即便直下先露其足当令产母仰卧令看生之人推其足入去不可令产母用分毫力亦不得惊恐使儿自顺去蛇蜕散　治妊妇欲产时不肯伸舒行动多曲腰眠卧忍痛儿在腹中不能得转故脚先出谓之逆生须臾不救母子俱亡　用乌蛇蜕【一条】蝉蜕【十四枚】血余【一握用胎髪】并烧灰存性硏分二服温酒调连进之仰卧少顷或用小绢针于儿脚心刺三五刺用盐少许涂刺处即时顺生母子俱活　又法以盐涂儿足底又可爪甲搔之幷以盐摩母腹上　又以手中指取锅底墨交画儿足下即顺生　又方取其父名书儿足下即顺生　若孕妇横生不可出者以车前子为末酒服二钱匕又方兔丝子为末酒调服一钱匕米饮调下亦得又以百草霜香白芷【不见火各等分】用童便与好醋各一合调成膏沸汤浸服甚者二服即生若妇人横逆难产子死腹中先用黑豆一大合炒熟水与童便合煎服神効　又方用艾叶半斤酒四升煮取一升服之又以当归为末酒服方寸匕紫苏汤调服亦可
　　八曰偏产者儿身未正产母用力一逼致令儿头偏拄左腿或偏拄右腿故头虽露偏拄一畔不能生下当令产母仰卧次令看生之人轻轻推儿近上以手正其头令儿头顶端正然后令产母用力一送即便生下若是小儿头后骨偏拄谷道只露其额当令看生之人以绵衣炙温裹手于谷道外方轻轻推儿头令正便令产母用力送儿生也此名偏产　九曰碍产者儿身已顺而露正顶不能生下盖因儿身回转肚带攀其肩以此露正顶不能生下当令产母仰卧令看生之人轻推儿近上徐徐引手以中指按儿肩下拨其肚带仍须儿身正顺方令产母用力一送使儿生下此名碍产
　　右横产倒产偏产碍产四法若看生之人非精良妙手不可依用此法恐恣其愚以伤人命也按倒产者今世往往随其倒足生下并无后患子母双全不必依推足上之法亦可又碍产者往往肚带有纒在儿顶上而儿头自出在产门外看生之人以手拨其肚带从儿头顶过而下之者又有肚带纒在顶上一匝而儿与胞衣自然同下者皆无妨不必以此碍产之法入产门拨下也
　　十曰坐产者儿将欲生其母疲倦久坐椅褥抵其生路急于髙处悬一手巾令产母以手攀之轻轻屈足坐身令儿生下非坐在物上也此名坐产　十一曰盘肠产者临产母肠先出然后儿生赵都运恭人每产则大肠先出然后产子产后其肠不収甚以为苦医不能疗偶在建昌得坐婆一法而収之其法以醋半盏新汲水七分调停噀产母面每噀一缩三噀収尽此良法也按前证古方以萆麻子四十九粒硏涂产母头顶肠収上急洗去其肠若干以磨刀水少许湿润之内用磁石煎汤饮之即収上磁石须阴阳家用有验者若以水噀母面恐惊则气散
　　丹产后肠不収香油五斤煎热盛盆中温坐油盆中约一食时以皂角末吹入鼻中作立上妙【见斗门】
　　大半夏为末搐鼻中则肠上矣　又方以大纸撚蘸香油防灯吹灭以烟薫产母鼻中肠即上矣
　　又方　肠出盛以洁净漆器浓煎黄茋汤浸之肠即上薛欲产之时觉腹内转动即当正身仰卧待儿转身向下时作痛试捏产母手中指中节或本节跳动方与临盆即产矣若初觉不仰卧以待转胞或未产而水频下此胞衣已破血水先干必有逆生难产之患若胎衣破而不得分娩者保生无忧散以固其血自然生息如血已耗损用八珍汤料一斤益母草半斤水数椀煎熟不时饮之亦有得生者凡孕妇只腹痛未产也若连腰痛甚者将产也盖肾于腰胞系于肾故也凡孕家宜预请有仁心知事稳婆常以恩结其心先与说知倘有生息不顺只说未产或遇双胎只说胎衣未下恐惊则气散愈难生息余家亲验之大抵难产多患于郁闷安乐富贵之家治法虽云胎前清气产后补血不可专执若脾胃不实气血不充宜预调补不然临产必有患难如因难产或大寒时急以大油纸撚徐徐烧断其脐带虽儿已死令暖气入腹多得复生切勿用刀断之
　　催生法
　　大大凡生产自有时未见时切不可强服催生滑胎等药或势不得已则服之又云切不可坐早及令坐婆乱动手凡催生药必腰痛甚胎陷下浆血破方可服　大法滑以流通涩滞　苦以驱逐闭塞　香以开窍逐血　气滞者行气　胞浆先破疲困者固血丹溪云催生只用佛手散最稳当又効捷【方见胎产大法】滑剂催生如圣散　黄蜀葵子【小半合一方二钱重】硏烂以酒摅去滓温服神妙或漏血胎干难产痛极者并进三服良久腹中气寛胎滑即产须见正产方可服之歌曰黄葵子炒七十粒细研酒调济君急若遇临危产难时免得全家俱哭泣　又方　以香油白蜜小便和匀各半盏调益母草末服　一方止用油蜜小便能下难产　又方治横倒生者　明阿胶【炒】滑石末【各一两】葵子【二两】
　　右水一盏半煎至一盏去滓分二服
　　治难产五六日不得分娩者疲困虚乏光明水胶二两防火焙好酒一升半煎滚入胶烊再入新鸡子一枚盐一钱匕搅匀放温令产母坐椅上伸腰大口作二次服觉小便重即生缘坐草早惊动故也
　　苦剂催生柞木饮子　治产难或横或倒死胎烂胀腹中此方屡用神効
　　大柞木枝【一大握长一尺洗浄寸剉生用】甘草【大者五寸剉作五段】
　　右用新汲水三升半同入新磁瓶内以纸三重封紧文武火煎至一升半令香产妇腰重痛欲坐草时温饮一小盏【腰未重痛勿服】便觉心下开豁如觉渇再饮一盏至三四盏觉下重便生此方最验
　　梅治难产碍胎在腹中如已见儿胎衣不出或胎死者蒺藜子贝母各四两为末米饮下一匙如人行四五里许不下再服
　　按苦能下气柞木蒺藜贝母则又不专于苦要之亦有利窍行血之功兹特因娄氏所编而列之耳
　　香剂乳硃丹
　　右用通明乳香硏细以猪心血为丸梧子大朱砂为衣日干每服一粒催生冷酒化下良久未下再服一粒若大段难产以莲叶心蒂七个水二盏煎至一盏放温化下一粒良久未下再服其验如神　如胎下胞衣不下者服此便下若胎横逆不顺即先服神应黑散再服此药催之合药时要五月五日午时极妙或七月七日三月三日及初上辰日亦可　又方通明乳香【如皂角子大】为末腰痛时用新汲水一小盏入醋少许同煎令产母两手捉两石燕坐婆调药饮水须防坐草便生无痛楚神良
　　开骨膏【五月五日午时作】
　　乳香硏细滴水丸如芡实大每服一粒无灰酒吞下
　　又方　乳香　朱砂【等分】为细末麝香酒调下
　　催生丹　治产妇生理不顺产育艰难或横或逆十二月兔脑髓【去皮膜硏如泥】母丁香【一钱细末】乳香【二钱半另硏】麝香【另硏一字】
　　右三味拌匀以兔脑髓和丸鸡头实大阴干油纸裹每服一丸温汤下即产儿握药出
　　如意散　临产腰痛方可服之
　　人参【为末】乳香【各一钱】朱砂【二钱】
　　右同硏临产急用鸡子清一个调药末再用生姜自然汁调开冷服如横倒等即时端顺子母无恙
　　胜金散　郭稽中云产难者因儿转身将儿枕血块破碎与胞中败血壅滞儿身不能便利是以难产急服胜金散消散其血使儿自易生陈无择云多因儿未转顺坐草太早或努力太过以致胞衣破而血水干产路涩而儿难下宜先服催生如神散以固其血设或逆生横产当用前法针刺之
　　麝香【一钱硏】盐防【一两以青布裹了烧红急硏细】
　　右取秤锤烧赤焠酒中以酒调服一钱
　　行气催生汤　治妊娠欲产痛阵尚疎难产经三两日不生胎死腹中或产母气乏委顿产道干涩才觉痛密破水后便可服
　　苍术【二两米泔浸洗剉炒黄】小厚枳壳【去穰麸炒】白桔梗　薄陈皮【去白】杨芍药　川白芷　大川芎　大当归【去尾各一两】交趾桂【去粗皮不见火】半夏【汤洗】粉草　麻黄【去节】军姜【去皮】厚朴【去粗皮剉姜汁炒】南木香【不见火】杏仁【去皮尖另硏】白茯苓【各五钱】
　　右为末每服二钱顺流水温暖调下若觉热闷白蜜汤下或剉散入真米醋一合煎方内用杨药肉桂能开通子宫其余药皆助气之盛闗窍自通麻黄内通阳气阳气盛则血行血行即产矣外却寒邪内去积聚皆得其宜寒月用之甚确隆暑不宜轻服但以五苓散用葵子灯心煎汤调下却暑清魂滑胎易产胞浆见破则胎干难产用白蜜清油浸以热酒令得所顿服胎气既润即分娩矣
　　治难产　缩砂　香附【醋炒】枳壳　甘草　滑石
　　右为末白汤调下
　　行血本草主难产捣益母草取汁七大合煎减半顿服立产　无新者以干者一大握水七合煮服
　　丹易产天麻丸　天麻【即益母草六月间带根花叶采晒干不以多少】为末炼蜜丸龙眼大临产熟水嚼一丸能除产后百病
　　佛手散【方及加减法见胎产大法】
　　如圣散　专治孕妇难产　紫苏叶　当归【各等分】右防咀每服三钱或五钱用长流水煎服如无流水以水顺搅动煎服即下　又方取夫裩带五寸烧存性酒调下　又方取槐树东枝令产妇把之易产又方用紫苏煎汤调益元散服之即产
　　无忧散　治胎肥气逆临褥难产
　　当归【去芦酒浸】川芎　木香【不见火】白芍药　枳壳【去白盐炒】甘草【炙各一钱半】乳香【另硏】血余【烧存性另硏各半钱】
　　右作一服水二钟煎至一钟入乳香血余和匀不拘时服
　　固血　治胞浆先破恶水来多胎干不得下时须先与四物汤补养血气次更浓煎葱汤放冷令坐婆洗产户须是欵曲洗令气上下通畅更用酥调滑石末涂产户里次服神妙乳硃丹或葵子如圣散
　　催生如圣散　治逆产横生瘦胎
　　百草霜　香白芷【不见火为末】
　　右二味等分研匀每服二大钱于临产时以童便并少米醋打为膏沸汤调下集验用酒童便各半盏同煎才沸即热服不过再服即产【丹溪用芎归汤调血血得黒则止此药大能固血免得干生】
　　妇人临产累日气尽不能生兼恶露出尽胞干终不产者用赤小豆一斗水九升煮令熟去豆滓以阿胶三两入豆汁溶化每服止半盏未产再服即出
　　破血半夏汤　治胎干而不能产
　　半夏麯【一两半】大黄【五钱】肉桂【七钱半】桃仁【三十枚防炒】
　　右为粗末先服四物汤一二服次服半夏汤姜三片水煎　又方　当归为末酒调方寸匕服之
　　七圣散　临产腰疼时方服　延胡索　没药　白矾
</div>
    <div class="pagination">
<a href="证治准绳_page186.html">上一页</a><span>...</span><a href="证治准绳_page182.html">182</a><a href="证治准绳_page183.html">183</a><a href="证治准绳_page184.html">184</a><a href="证治准绳_page185.html">185</a><a href="证治准绳_page186.html">186</a><span class="current-page">187</span><a href="证治准绳_page188.html">188</a><a href="证治准绳_page189.html">189</a><a href="证治准绳_page190.html">190</a><a href="证治准绳_page191.html">191</a><a href="证治准绳_page192.html">192</a><span>...</span><a href="证治准绳_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
