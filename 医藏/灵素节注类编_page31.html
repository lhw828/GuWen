<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 31 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 31 页/共 59 页</h1>
    <div class="content">　　肠痹胞痹

　　肠痹者，数饮而出不得，中气喘争，时发飧泄。胞痹者，少腹膀胱，按之内痛，若沃以汤，涩于小便，上为清涕。

　　胃中水谷下行，由小肠变化厘清浊，清渗膀胱，浊传大肠，邪痹于肠，传化失职，津液不输，口舌干燥而数饮，下既不化，水蓄于中不得出，与中气格争而喘息，争久则水暴泻而发飧泄，飧泄者，水谷不化，皆由肠痹之故也。胞即胞脉，连系膀胱，胞痹气壅，故于少腹按之内痛，以其阳郁化热，故如汤沃，而涩于小便，水液不得下泄，反被热蒸上行，而为清涕也。

　　卷六　诸痹证

　　五脏证

　　阴气者，静则神藏，躁则消亡。饮食自倍，肠胃乃伤。淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。

　　此言阴气谓脏气，脏为阴也，以表情欲躁扰乃伤脏，饮食不节则伤腑，因不同而同为内伤本元，因此外邪得以聚而成痹也。夫阴平阳秘，精神乃治，故阴气静，则精神藏，若躁扰，则消耗而亡矣。饮食本以滋养，如不节而倍多，则反伤肠胃。凡偏驳不纯者，皆名淫气，伤寒本元，本元伤则淫气聚，而正气痹矣。故如淫气而喘息者，知其痹聚在肺也；淫气而忧思难释者，知其痹聚在心也；淫气而遗溺者，知其痹聚在肾也；淫气而乏竭无力者，知其痹聚在肝也；淫气而肌绝者，知其痹聚在脾也。肌绝谓无阳气煦和，不知痛痒也。诸痹不已，则内伤本元益甚也。如其风气胜者为行痹，其病易已；若寒湿阴邪，则凝滞难愈也。

　　帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨者疼久，其留皮肤间者易已。

　　此言邪痹浅深不同，而愈有难易，其邪入脏，则本元气竭而死。

　　卷六　诸痹证

　　六腑证

　　帝曰：其客于六腑者，何也？岐伯曰：此亦其食饮居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。

　　此言外邪由内邪引之深入者，故其食饮居处为之病本也。六腑各有俞，邪中于俞，而内伤应之，邪即乘虚入舍于腑而成痹也。

　　卷六　诸痹证

　　诸痹

　　帝曰：营卫之气，亦令人痹乎？岐伯曰：营者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也；卫者，水谷之悍气也，其气 疾滑利，不能入于脉也，故循皮肤之中，分肉之间，熏于盲膜，散于胸腹。逆其气则病，从其气则愈。不与风寒湿气合，故不为痹。

　　上言邪舍于合而成痹，又云由俞入舍于腑，故帝又问营卫受邪，亦能成痹否。然营者，水谷之精气，所谓清者为营是也，其气纯粹氤氲，故和调于五脏，洒陈于六腑，如甘澜之优游浸灌，而后入于脉，故曰营行脉中，即循脉上下，而贯脏络腑也；卫者，水谷之悍气，所谓浊者为卫是也，其气 疾滑利，则不能入于脉，故曰卫行脉外，即循皮肤之中，分肉之间，熏于盲膜，散于胸腹，此营卫之气，同源异流者也。如感邪而逆其气则病，顺其气之流行则愈。不与风寒湿气相合，故不为痹也。大抵营卫之气，周流内外，倘遇邪阻，即有寒热头痛等病发现。其成痹者，以风寒湿气错杂之邪，表发未透，留滞于合、于俞，着而成痹，由浅入深，如上所明者是也。

　　帝曰：痹或痛，或不痛，或不仁，或寒，或热，或燥，或湿，其故何也？岐伯曰：痛者，寒气多也，有寒故痛也；其不痛、不仁者，病久入深，营卫之行涩，经络时疏，故不痛，皮肤不营，故为不仁；其寒者，阳气少，阴气多，与病相益，故寒也；其热者，阳气多，阴气少，病气胜，阳遭阴，故为痹热；其多汗而濡者，此其逢湿甚也，阳气少，阴气盛，两气相感，故汗出而濡也。

　　人身阴阳气血，各有偏胜，风寒湿邪，多寡不同，而伤有表里浅深，故病状多端。人身阳少阴多，则与病邪相益而为寒；阳多阴少，阳遭阴痹，郁而成热；湿多则为汗，湿亦阴邪，阳气少也。盖外邪有阴阳，又随人身之阴阳偏胜而变病，故必审其阴阳、表里、虚实、寒热而施治法也。

　　帝曰：痹之为病，不痛何也？岐伯曰：痹在于骨则重，在于脉则血凝而不流，在于筋则屈而不伸，在于肉则不仁，在皮则寒，故具此五者，则不痛也。凡痹之类，逢寒则急，逢热则纵。

　　上言痛者，寒气多也，其有不痛者，必风湿邪胜。湿气滞着，则有身重、血凝、筋屈不伸、肉不仁、皮寒之五端。故具此五者，而非寒多，则不痛也。大凡痹之为病，逢寒则经脉紧急而多痛，逢热则经脉缓纵而不痛，寒兼湿则重着，热兼湿必多汗，兼风则行走，行走而寒束之，亦必痛，湿合之，必多汗也。故其变化虽多，总不出阴阳虚实四端而已。

　　卷六　诸痹证

　　众痹周痹

　　《灵枢·周痹篇》帝曰：周痹之在身也，上下移徙随脉，其上下左右相应，间不容空，愿闻此痛，在血脉之中耶？将分肉之间乎？何以致是？其痛之移也，间不及下针，其 痛之时，不及定治，而痛已止矣，何道使然？愿闻其故。岐伯曰：此众痹也，非周痹也。帝曰：愿闻众痹。岐伯曰：此各在其处，各发更止，更居更起，以右应左，以左应右，非能周也，更发更休也。刺此者，痛虽已止，必刺其处，勿令复起。

　　按此言忽痛忽止，上下移徙者，以其邪各在一处，此痛彼止，彼痛此止，或各痛各止，互起互伏，痹处众多，故名众痹。因邪根据脉路，而脉中气血流行不住，故邪动静不常，动则痛，静则止，而经脉左右相同，故痛必左右相应，而止在近脉之处，更发更休，非能周于一身，故不名周痹也。刺之者，其痛虽止，必刺其原痛之处以去邪，勿使复痛也。

　　帝曰：周痹何如？岐伯曰：周痹者，在于血脉之中，随脉以上，随脉以下，不能左右，各当其所。帝曰：刺之奈何？岐伯曰：痛从上下者，先刺其下以过之，后刺其上以脱之；痛从下上者，先刺其上以过之，后刺其下以脱之。

　　此言邪在血脉之中，十二经脉行于周身，故名周痹。其痛上下行走，不能左右者，邪随阴阳升降之气而行，故与众痹不同。痛从上下者，其痹在上，故先刺下以泄其标，再刺其上以脱其本；痛从下上者，其痹在下，故先刺上以泄其标，再刺其下以脱其本。若众痹，邪根据脉外，脉外气宽，其邪与脉或近或远，近脉则动而痛，远脉则静而止，以其气宽，故动则必根据脉路，左右相应也。

　　帝曰：此痛安生？岐伯曰：风寒湿气，客于外分肉之间，迫切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，发则如是。此内不在脏，而外未发于皮，独居分肉之间，真气不能周，故名曰周痹。

　　上文言邪在血脉之中，血脉本居分肉之间，分肉即卫气所周行者。风寒湿邪，必先伤卫，久则侵营，而入血脉。当其由浅入深，而与卫气迫切而为沫，沫得寒而凝聚，则排分肉而分裂作痛，痛则心神注之，心之所之，气亦至焉，故阳气随心而至痛处则热，热则寒散痛解，解则气厥而不通和，不通和，故他处之痹又发，发则又如是而痛也。经脉内通于脏，而邪则痹聚营卫，未入五内，其营卫在分肉间，故外不及于皮，因是真元之气不得行于周身，内外皆为邪痹肌肉之故，而名周痹。若以邪在血脉，而经脉周于一身，其义亦当名周痹也。至于一处痛解，而他处痹痛又发，其义理与众痹同。众痹邪痹卫分而近于脉，此则邪痹肌肉间而入血脉，故其痛发，随脉上下，而与众痹之左右相应者不同也。

　　卷六

　　诸痛证

　　《素问·举痛论》帝曰：愿闻人之五脏卒痛，何气使然？岐伯曰：经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛。帝曰：其痛各不同形，别之奈何？岐伯曰：寒气客于脉外则脉寒，脉寒则缩 ，缩 则脉绌急，绌急则外引小络，故卒然而痛，得炅则痛立止，因重中于寒，则痛久矣；寒气客于经脉之中，与炅气相薄则脉满，满则痛而不可按也，寒气稽留，炅气从上，则脉充大而血气乱，故痛甚不可按也；寒气客于肠胃之间，膜原之下，血不得散，小络急引，故痛，按之则血气散，故按之痛止；寒气客于挟脊之脉，则深按之不能及，故按之无益也；寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣；寒气客于背俞之脉，则血脉泣，脉泣则血虚，血虚则痛，其俞注于心，故相引而痛，按之则热气至，热气至则痛止矣；寒气客于厥阴之脉，厥阴之脉者，络阴器，系于肝，寒气客于脉中，则血泣脉急，故胁肋与少腹相引痛矣；厥气客于阴股，寒气上及少腹，血泣，在下相引，故腹痛引阴股；寒气客于小肠膜原之间，络血之中，血泣不得注于大经，血气稽留不得行，故宿昔而成积矣；寒气客于五脏，厥逆上泄，阴气竭，阳气未入，故卒然痛死不知人，气复反则生矣；寒气客于肠胃，厥逆上出，故痛而呕也；寒气客于肠，小肠不得成聚，故后泄腹痛矣，热气留于小肠，肠中痛，瘅热焦渴，则坚干不得出，故痛而闭不通矣。

　　营行脉中，卫行脉外，脉外者，卫分络脉也，气血周流，循环不已，若寒气客之，寒性凝敛，经脉稽迟，不能循度而行。寒气客于脉外则血少者，以乏阳气生化也；寒气客于脉中，则营气闭塞不通，故卒然而痛。其客于脉外，则脉缩 而绌急，则外引小络，故卒然而痛，得炅，则寒散而痛立止，若重中于寒，则痛久难止矣；寒气客于经脉之中，与阳气相迫，则脉中血瘀而胀满，故痛不可按，因其寒气稽留，阳气从上而行，致脉充大而血气乱，故痛甚不可按也；寒气客于肠胃膜原之下，此不在经脉，故按之血气散而痛止也；寒气客于挟脊之脉，比营卫深，故按之不能及，而痛无增减也；冲脉之气，自少腹上行至胸，寒气客之，则气闭脉不通，故按之喘动应手也；寒气客于背俞之脉，血脉涩而血虚，其俞注于心，故与心相引而痛，背俞亦同络脉，故按之热气至而痛止也；厥阴经脉行于胁肋少腹，寒气客之，血涩脉急，故胁肋引少腹而痛也；寒气客于阴股，上及少腹而血涩，故腹痛引阴股也；寒气客于小肠膜原之间，络血涩而不得注于大经，稽留而成积，其痛不言可知矣；寒气客于五脏，脏气厥逆上泄而阴气竭，则阳不得入阴而通和，故卒然痛死不知人，厥气反顺而阴阳和，则复生；寒气客于肠胃，而腑中浊壅，其气厥逆上冲，故痛而呕也；寒气客于小肠，小肠为受盛之官，不得聚水谷而输化，故后泄而腹痛矣。以上皆为寒痛，惟热留小肠而痛者，止一条，则有瘅热焦渴，其便坚干不得出之证，因热闭不通而痛者，当辨别也。

　　帝曰：扪而可得者奈何？岐伯曰：视其主病之脉，坚而血及陷下者，皆可扪而得也。

　　此言针治之法也。如上所现证状，知其病在何经何络，即为主病之脉。视其脉，扪之坚而露血色，及脉陷下者，皆邪之所在，可扪而得，以法治之也。

　　卷六　诸疟证

　　暑疟

　　《素问·疟论》帝曰：夫 疟皆生于风，其蓄作有时，何也？岐伯曰：疟之始发也，先起于毫毛，伸欠乃作，寒 鼓颐，腰脊俱痛，寒去则内外皆热，头痛如破，渴欲冷冻饮料。帝曰：何气使然？岐伯曰：阴阳上下交争，虚实更作，阴阳相移也。阳并于阴，则阴实而阳虚，阳明虚则寒 鼓颐也；巨阳虚则腰背头项痛；三阳俱虚则阴气胜，阴气胜则骨寒而痛；寒生于内，故中外皆寒；阳盛则外热，阴虚则内热，内外皆热，则喘而渴，故欲冷冻饮料也。此皆得之夏伤于暑，热气盛，藏于皮肤之内，肠胃之外，此荣气之所舍也。此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴，此气得阳而外出，得阴而内薄，内外相薄，是以日作。

　　起于毫毛伸欠者，毛竖、伸尸、呵欠，疟发之状也。人身表阳内阴，上阳下阴，气血周流，阴阳交通，则安和无病。疟邪由伤暑热水气，又遇风寒，并客于皮肤之内，肠胃之外，营气所舍之地，故邪与气血混合，以致阴阳互相格拒，上下交争，虚实更作，阴阳相移，寒则寒极，热则热极。盖水火者，阴阳之征兆，寒热者，水火之体性，人身阴阳不和，即水火相争，故有寒热之变现也。邪与卫气并居，卫气昼出阳分，夜入阴分，一日出入一次，故邪随之内外逼迫，而病日发一次。其邪入深，而间一、二日发者，下衣冠文物之。

　　帝曰：其间日而作者，何也？岐伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。

　　邪在卫分，则随卫气出入而病发。其深舍于阴分者，欲与阳争，而阳行迅利，阴邪迟钝，故不得即出，其病间日而发也。盖阳如日而行速，阴如月而行迟，造化自然之理也。

　　帝曰：其作日晏与其日早者，何气使然？岐伯曰：邪气客于风府，循膂而下，卫气一日一夜，大会于风府，其明日日下一节，故其作也晏，此先客于脊背也，每至于风府则腠理开，腠理开则邪气入，邪气入则病作，以此日作稍益晏也。其出于风府，日下一节，二十五日，下至 骨，二十六日，入于脊内，注于伏膂之脉，其气上行，九日出于缺盆之中，其气日高，故作日益早也。

　　邪之客于身也，本无定处。上明邪客于皮肤之内，肠胃之外，与卫气并居，则日发一次，邪入阴分，则间日一发，俱无早晏。此节言邪气先客于脊背者，因卫气每日必有大会风府之时，卫气至风府则腠理开，腠理开则脊背之邪气乘虚而入风府，与卫气相遇则病发也。然卫气会于风府而有定时，以其循度而行也，若邪入风府，风府督脉穴也，因从脊骨而下行，每日下行一节，故与卫气相遇日迟，而病发日晏也。至二十五日，邪气下至尾骨，二十六日，入注于脊内伏膂之脉，从上而行，九日出于缺盆之中，因邪气日高，则与卫气相遇日早，故病发日早也。此以邪气流行而病发有早晏，与前之邪与卫气并居者不同。由是可知疟邪伏于血气之中，如遇卫阳冲动而后病发，其邪深入阴分而发日迟者，为难愈也。即此推之，经言冬伤于寒，春必病温者，良以冬为极阴之令，寒为至阴之邪，以阴加阴，故隐伏而不觉，至春阳气升发，则人身之气相应而动其邪，则温病发，是寒邪随天地之气而变温也。吴又可不明此理，反以经语为非，可谓愚而好自用者。盍思疟邪隐伏时，而亦全然不觉乎！阴阳变化，微妙无穷，苟不悟其至理，安可凭臆妄断哉！其间日发者，由邪气内薄于五脏，横连募原也。其道远，其气深，其行迟，不能与卫气俱行，不得皆出，故间日乃作也。

　　此又申明间日一发之理也。夫阳动阴静，自然之性，故邪在阳分，则动而易发，邪在阴分，则伏而不觉，必待阳气冲动，与卫气皆出，则病发。其道远行迟，不能日与卫气皆出，故间日始发也。其有间两日而发者，邪伏更深矣。然邪必外发而随阳疏泄，始能渐衰，故其深伏阴分者，淹缠难愈也。

　　帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？岐伯曰：此邪气客于头项，循膂而下者也，故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪相合则病作。故风无常府，卫气之所发，必开其腠理，邪气之所合，则其府也。

　　帝谓卫气日会于风府，而亦由节下行，如邪与卫气未遇于风府，其病亦日作者奈何。岐伯言人有虚实不同，故邪必乘虚而入，各异其处，则不得皆当其风府之穴也。上文言其发病日晏、日早者，因邪先客于脊背，乘卫气至风府穴，而腠开邪入则病发。如其邪客头项，或中于背，或中腰脊，或中手足，皆无定所，必以卫气周行所至，与邪遇合则病作。故风邪无常客之府，其卫气所发，必开其腠理，邪气因入，与卫气所合之处，则为其府，不必定在风府之穴也。由此可知，人身营卫气血周行，自有常度而不改变，其邪之中人，既无定所，而又流传各处，故其病变多端，经文可谓详尽义理矣。

　　帝曰：夫风之与疟也，相似同类，而风独常在，疟得有时而休者，何也？岐伯曰：风气留其处，故常在；疟气随经络，沉以内薄，故卫气应乃作。

　　此更明同由外邪而发病不同之理也。凡感风邪，则身热头痛，而邪常留其处，必服药汗出乃已，既已即不复发，以其邪去也；疟病发后休歇，歇后又发者，以其邪随经络流行，混于血气之中，沉以内薄，故不之觉，遇卫阳之气冲动乃发，而卫气周行表里，与邪相离，则邪仍伏而病休歇也。

　　卷六　诸疟证

　　寒疟温疟瘅疟

</div>
    <div class="pagination">
<a href="灵素节注类编_page30.html">上一页</a><span>...</span><a href="灵素节注类编_page26.html">26</a><a href="灵素节注类编_page27.html">27</a><a href="灵素节注类编_page28.html">28</a><a href="灵素节注类编_page29.html">29</a><a href="灵素节注类编_page30.html">30</a><span class="current-page">31</span><a href="灵素节注类编_page32.html">32</a><a href="灵素节注类编_page33.html">33</a><a href="灵素节注类编_page34.html">34</a><a href="灵素节注类编_page35.html">35</a><a href="灵素节注类编_page36.html">36</a><span>...</span><a href="灵素节注类编_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
