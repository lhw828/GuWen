<!DOCTYPE html>
<html>
<head>
    <meta charset="UTF-8">
    <title>医学纲目 - 第 276 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 276 页/共 379 页</h1>
    <div class="content">　　参苏饮

　　治内外感一切发热主药。又云：前胡、葛根，自能解肌，枳壳、陈皮，自能宽膈，大治中焦满痞。

　　凡有热不得拘其所见，小儿室女尤宜服之。

　　前胡枳壳陈皮甘草桔梗木香（各一钱）人参紫苏干葛半夏茯苓（各八分）上咀，每服四钱，用水一盏，生姜五片，枣一枚，煎服，不拘时。若素有痰者，候热退，以二陈、六君子汤间服。

　　上方治痰饮停积，中脘闭塞，眩晕嘈烦，忪悸呕逆，及痰饮中人，停留关节，手脚曳，口眼歪斜，半身不遂，食已则呕，头疼发热，状如伤寒者，悉治之。一法用此药三两，加四物汤二两，合和，名

　　茯苓补心汤

　　大治男子妇人虚劳发热，或五心烦热，并衄血、吐血、便血，及妇人下血过多致虚热者，并宜服之。

　　或因用心太过发虚热者，及往来寒热者，用之神效。

　　柴胡散

　　治邪入经络，体瘦肌热，推陈致新，解利伤寒时疫，中伏暑。

　　柴胡（四两）甘草（一两）上咀，水煎，食后热服。此药冬月可以润心肺，止咳嗽，除壅热，春夏可以御伤寒时气，解毒，居常不可缺者。且仓卒可以易得，长幼皆宜服之。

　　〔《山》〕冒感，用带根葱煎汤嚼生姜，得汗愈。

　　上六方，通详诸表方。元气不虚者服，效。

　　第二方，热多者宜服之。

　　第三方，寒多者宜服之。

　　第四方，痰饮者宜服之。

　　第五、六方，仓卒宜备之。

　　〔海〕治伤寒外症，全是下症，大热而脉反细，不可下者，泻心汤主之。（方见伤寒。脉有力者，黄连泻心汤，无力者，半夏泻心汤。）〔云〕

　　人参散

　　治伤寒汗下后余热不退，或烦或渴面赤者。

　　人参山栀蓝叶甘草白藓皮（各等分）上咀，每服五钱，水煎服。

　　〔丹〕《絮矩新书》谓有杂合邪者，当以杂合法治之。譬如恶寒发热，得之感冒，明是外合之邪，已得浮数之脉，而气口又紧盛。明为食所伤，病者又倦怠，脉重接俱有豁意，而胸膈痞满，间引两胁，其脉轻取又似乎弦，此又平昔多怒肝邪之所为也。细取左尺大细沉弱，此又平时房劳之过也。治法宜以感冒一节且放后，先视其形色之强弱浓薄，且以补中化食行滞清凉胃火，而以姜辣行之，则中气稍回，伤滞稍行，津液得和，通体得汗，外感之邪自解。医者不肯详审求之，只顾表散外邪，又不推究兼见之邪脉，亦不穷问所得之病因，与性情之执着，巧施杂合治法，将见正气自虚，邪气愈固，皆拙工之过也。

　　〔《本》〕发热恶寒，近似伤寒者，有五种。脉浮而紧，其人发热而恶寒者，伤寒之候也。脉浮而数，其人发热恶寒，或有痛处，是欲为痈疖也。脉浮按之反涩，其人发热恶寒，或膈实而呕吐者，此是伤食也。脉浮而滑，其人发热恶寒，或头眩而呕吐，此是风痰之症也。脉浮而弦，其人发热恶寒，或思饮食，此是欲化疟疾也。能辨其脉，又能验其症，斯无误矣。

　　〔海〕伤寒与杂症相似药不可差夫伤寒表症，发热恶热而渴，与下杂症同，但头痛身热，目痛鼻干，不得卧，白虎主之，乃阳明经病也，正阳阳明气病，脉洪大，先无形也。杂病里症发热恶热而渴，但目赤者，病脏也，手太阴气不足，不能管领阳气也，宜以枸杞、生地、熟地之类主之，脉洪大，甚则呕血，先有形也。

　　气病在里，误用血药，无伤也，为安血而益阴也。血病在里，误用气药，如白虎汤者，非也，为泻肺而损阴也。

　　〔垣〕辨误服白虎变症。昔西台掾葛君瑞，二月中病伤寒发热，以白虎汤主之，病者面黑如墨，本症遂不复见，脉沉细，小便不禁。东垣初不知也。及诊之曰；此立夏以前误服白虎，白虎大寒，非行经之药，止能寒脏腑，不善用之，则伤卫气。本病曲隐于经络之间，或投以大热之药，求以去阴邪，他症必起，非所以救白虎也，可用温药升阳行经。有难者曰：白虎大寒，非大热何以救君之症，奈何？东垣曰：病隐经络间，阳道不行，而本症见矣，又何难哉。果如其言而愈。

　　〔洁〕大烦热不止，昼夜无度，用八关大刺。（法见赤眼。）热无度不可止，宜陷谷出血。

　　〔《密》〕遍身发热如火，狂言妄语气虚者，补手三里。气实者，泻足三里。

　　〔《摘》〕伤寒胸热不已：大杼（五分，泻）风门（五分，留七呼）中府（乳上三肋间，动脉应手，刺入三分）缺盆（三分）伤寒胃热不已：中脘（泻）上廉（三分）下廉（八分）三里气冲伤寒四肢热不已：云门（三分，灸五壮）肩委中腰（在二十一椎节下间宛宛中，以挺伏地，舒身，两手相重，支额纵四体，然后取其穴，针入五分，留七呼，灸七十壮）〔《集》〕伤寒大热不退：曲池（泻）绝骨（补）伤寒热退后再发热：风门合谷行间绝骨

　　卷之三十伤寒部太阳病

　　恶寒

　　病有发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。以阳数七阴数六故也。

　　发热恶寒，脉浮属太阳。（方论甚众，并见发热门太阳病条。）恶寒脉微而复利者，亡血也，四逆加人参汤主之。（王叔和原入霍乱门。）

　　四逆加人参汤

　　人参干姜甘草（各一两）附子（一枝，去皮，煨）上咀，每服五钱，水煎温服，日三。

　　少阴病，恶寒身倦而利，若利止手足温者可治，利不止手足逆冷者不可治。（方论见下利。）少阴病，恶寒身倦，时烦欲去衣被者，可治，四逆无脉，不烦而躁者，死。（方论见但欲寐。）恶寒手足逆冷，若兼大汗拘急下利，四逆汤。（方论见下利。）若兼头汗，心下满，脉沉细，大便硬者，小柴胡汤。（方论见厥。）若夏月中暑，脉虚而渴，背恶寒者，白虎加人参汤。（方论见中暑。）若口中和，但欲寐者，灸之，宜附子汤。发汗后恶寒者，虚也。（论见发热。）发汗病不解，反恶寒者，虚故也，芍药甘草附子汤主之。

　　芍药甘草附子汤方

　　芍药白术（各二两）甘草（三两）桂枝（四两）附子（一枚，炮，去皮）上咀，每服五钱，水煎温服。

　　太阳病下后，脉促胸满者，桂枝去芍药汤主之。

　　桂枝去芍药汤方

　　桂枝（去皮）生姜（各两半，切）甘草（一两，炙）大枣（六枚）上咀，每服五钱，水煎，温服。

　　若微恶寒者，去芍药加附子汤主之。（《活人》云：芍药味酸，脉促胸满，恐成结胸，故去芍药，单用辛甘之味发散毒瓦斯也。）

　　桂枝去芍药加附子汤方

　　桂枝生姜（各两半）甘草（一两）大枣（六枚）附子（半个，去皮，炮）上咀，水煎温服，每服五钱。

　　伤寒汗下后，心下痞而恶寒者，表未解也，先用桂枝汤解表，用大黄黄连泻心汤攻痞。若痞而汗出恶寒者，表已解也，附子泻心汤主之。（方论见痞。）阳明病胃家实，若汗多发热恶寒者，表未解也，未可与承气汤。（方论见潮热。）伤寒脉浮汗出，微恶寒，小便数，脚挛急者，忌服桂枝汤。（方论见厥。）

　　卷之三十伤寒部太阳病

　　恶寒续法

　　〔《活》〕大抵太阳病必发热而恶寒，不可过覆衣被，及近火气，恐寒热相搏，脉道沉伏，愈令病患寒不可遏。但去被彻火，兼饮以和表之药，自然不恶寒矣。若妇人恶寒，尤不可近火，恐寒气入腹，血室结聚，针药所不能治矣。

　　卷之三十伤寒部太阳病

　　恶风

</div>
    <div class="pagination">
<a href="医学纲目_page275.html">上一页</a><span>...</span><a href="医学纲目_page271.html">271</a><a href="医学纲目_page272.html">272</a><a href="医学纲目_page273.html">273</a><a href="医学纲目_page274.html">274</a><a href="医学纲目_page275.html">275</a><span class="current-page">276</span><a href="医学纲目_page277.html">277</a><a href="医学纲目_page278.html">278</a><a href="医学纲目_page279.html">279</a><a href="医学纲目_page280.html">280</a><a href="医学纲目_page281.html">281</a><span>...</span><a href="医学纲目_page277.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
