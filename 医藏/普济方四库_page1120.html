<!DOCTYPE html>
<html>
<head>
    <meta charset="UTF-8">
    <title>普济方四库 - 第 1120 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1120 页/共 1812 页</h1>
    <div class="content">　　治一切热毒痈肿疼痛不可忍者【出圣惠方】
　　用苍耳子不限多少熬令微黄捣为末取油淀相和涂于肿上干即换之苍耳汁渍之佳
　　治毒攻手足赤肿疼痛方【出肘后方】
　　用咸防及羊屎一升煮令热渍之
　　又方
　　细剉黄栢五觔以水三斗煮渍之亦治攻隂肿痛
　　又方
　　以牛肉裹肿处肿消痛止羊肉亦得
　　皂荚乳香酒【出圣济总録】　治肿毒
　　以皂荚刺大者一枚剉作十余片用乳香一块鸡头石大银石器内炒令烟起入皂荚刺同炒香纒在刺上便入醇酒一盏同煎令沸滤去滓作一服肿未成者便消已成者则脓毒自破
　　消肿毒方
　　用黄栢蘸猪胆汁炙数次为末水调傅之
　　又方
　　用野地人粪下土水调涂之
　　又方
　　用好粉油调碗内另烧艾薰至黄色抹搽之
　　又方
　　用生茄子皮贴臭黄水即出一日一换亦可治臁疮
　　犀角升麻汤【出本事方】　治阳明经络受风热口唇颊车髪鬓肿痛及鼻痛不可开口虽言语饮食亦相妨犀角【七钱】川升麻【半两】防风【一钱半】羌活【三钱】生甘草【一钱半】川芎　白附子　香白芷【各二钱半】黄芩【三钱半】
　　右防咀都作一服水五盏煎至三盏半去滓分作三服一日一服讫其证必减如脏腑有些溏不妨足阳明胃经也经云阳胃为市又云阳明多血多气胃之中腥羶五味无所不纳如市防无所不有也六经之中血气俱多腐熟饮食之毒聚于胃故此方以犀角为主解饮食之毒阳明经络环唇挟口起于鼻交頞中循颊车上耳前过额上入循髪际至额颅昔王公患此一经证亦以升麻佐之余药皆涤除风热升麻黄芩专入胃经故用有効
　　神应散【出御药方】　治诸疮肿硬色白不溃疼痛不已用吴茱萸不拘多少生用为麤末熨烙却用盐包盖之
　　升麻汤　大潝渍肿毒【方见本门丹毒类】
　　消赤散【出家藏经验方】　治一时赤肿作痛
　　黄丹【一钱生】草乌【二钱半】牡蛎【四钱火煅】蛤粉【八钱生】
　　右为细末每用三钱汲井花水调用鹅毛扫敷
　　治肿不下【出百一选方】
　　冬青叶　川蘖　甘草
　　右等分煎汤以五升瓶盛汤浸三两时必下
　　蘖皮散【出杨氏家藏方】　治一切风热毒气赤肿疼痛
　　赤小豆　天南星【生用】黄蘖【上三味各一两】土硃【一分】
　　右共为细末新水调成膏子摊在纸上贴之
　　消肿散【出杨氏家藏方】　治风热毒气上攻头面或遍身赤肿疼痛
　　郁金　甜葶苈　大黄　黄芩【已上四味各半两】芒硝【另研】赤小豆【一合】伏龙肝【二两】
　　右件为细末以生鸡子白入蜜少许调令稀稠得所涂之干即再涂
　　如水散【出杨氏家藏方】　疗风邪热毒壅滞肌肉荣卫不宣蕴积成肿血澁肤腠如丹之状风随气行游无定处邪毒攻冲焮赤热痛
　　朴硝【五两另硏】蛤粉　寒水石【各三两】香白芷【一两】脑子【一钱另研】
　　右为细末和匀每用新汲水调稀稠得所以鸡翎涂扫勿令药干
　　玉粉散【出杨氏家藏方】　治热汗浸渍成疮肿痒焮痛【方见本门疿疮类】
　　治身体头面忽有暴肿处如吹方【出肘后方】
　　用巴豆三十粒连皮碎水五升煮取三升去滓绵蘸以拭肿上趂手消勿近日
　　七圣散【出卫生家寳方】　治消热毒赤肿痛不可忍
　　黄芩【一两去黒心】大黄【一钱】滑石【四两】
　　右为细末每次二钱用冷水调扫肿赤痛处如干即再扫
　　白鹤散【一名拔毒散出卫生家寳方】　治热毒肿硬难消者
　　寒水石【软者一两烧爆不散者乃是寒水石烧爆裂散即是石膏不可用】
　　右用炭火烧寒水石通赤细硏冷水调少许在疮髙处后用万金膏贴每日一次上用此药后便软破疮头儿更用七圣散扫膏药周廻肿处药干即更扫
　　治卒风毒肿痛【出圣惠方】
　　伏龙肝
　　右以醋和如泥涂于肿上干即易之
　　又方
　　右以独颗蒜切作片子贴于肿上艾火灸之二七壮极验
　　水调膏【出卫生家寳方】　治风热肿毒结聚未成头者
　　寒粟米不拘多少遇三伏日用盆钵盛粟汲井花水浸泡露地五七日一易水直至尽腊方取出捣硏如膏晒令干入锅炒令焦黑色出火毒为细末每约量用多少水调成膏摊纸花上贴之効
　　白芨散【出十便良方】　治发疮肿硬热赤不防
　　麒麟竭【指而大块】木鳖子【五个去皮殻硏】白芨【五大指块】黄连【半两】
　　右为末用猪胆汁调涂上留一窍以疮消为度干即易之
　　治赤肿
　　白芷　大黄
　　右为末蜜醋调涂
　　治肿毒【出本草】
　　右用土蜂窠上细土醋和为泥敷之
　　治一切肿毒兼止疼痛【出本草】
　　用皂角于酒中取尽其精于火内煎之成膏涂帛贴之
　　治肿毒【出本草】
　　用落苏入醋摩敷之
　　治肿毒【出本草】
　　用地椒作汤淋洗
　　敷肿方【出本草】
　　取壤堆上去苦酒和为泥敷肿处极妙一方用酒
　　治诸肿失治有脓【出本草】
　　以蛇蜕皮烧灰水和敷肿上即虫出
　　治诸恶肿【出本草】
　　取黄药根硏服之涂赤肿上
　　治肿毒【出本草】
　　以大青茎叶捣涂罯患处
　　又方【出本草】
　　以瞿麦捣敷之
　　治肿毒游风风头痛【出本草】
　　并以芭蕉根硏窨敷
　　治肿毒【出本草】
　　用萝卜子醋硏敷之消
　　又方【出本草】
　　用白商陆同大蒜熁之
　　消肿毒【出本草】
　　以积雪草用盐挼贴肿上
　　治一切肿痛风疾【出本草】
　　以虎刺根叶枝干细剉焙干捣细为末暖酒调服一钱
　　治一切赤肿但痈毒结未成者并可消
　　用黄蜀葵子不拘多少硏细滴水硏令稀稠得所将绢帛子裹定旋挹所余汁扑肿所四畔数扑之有竒効
　　法
　　治毒攻手足肿疼痛方
　　掘坑令深三尺少容两足烧坑令热以酒灌坑中着履踞坑中壅勿泄
　　治肿多痒按之随手起或瘾疹方
　　但令忍痛以手摩捋抑按数度自消
　　治皮肤恶肿【出本草】
　　以仰盆水磨敷之
　　风肿【附论】
　　夫风肿之证不痛不赤一身浮肿起如吹脬但觉体冷如石烦满短气骨节沉重此盖阳气不足腠理虚疎为风邪所乘久而不去复为寒湿所搏壅塞不通结盛生热致令身体浮肿内经为热胜则肿是也久不愈则风热积肌肉溃为肉泥之类便致危殆治与水肿不同宜以通荣卫去风湿之剂调之○又忽发风肿或着四肢或在胷背或着头项发作虚肿如吹之状不痛不赤着四肢者乃欲不遂令人烦满短气身体常冷皆由冬月遇温风入于肌里至春复大寒风不得出气壅肌间不自知觉至夏恣取风凉气聚不散而成肿也久不瘥气结盛生热乃化爲脓若至烂败则杀人右手关上脉浮而虚者病肿也
　　方
　　龙砂丸【出圣济総録】　治一切风毒头面虚肿痳徧身风瘙生疮风气走浅骨肉疼痛攻刺胷膊头项热痛冷白虎风脚手干小肾脏风拘急四肢转动不得流灌脚膝上肿眼目昏暗澁泪赤肿女人血风鑚刺四肢瞤麻发落头疼男子肾脏风下注变为脚气生疮紫黑胀烂等疾
</div>
    <div class="pagination">
<a href="普济方四库_page1119.html">上一页</a><span>...</span><a href="普济方四库_page1115.html">1115</a><a href="普济方四库_page1116.html">1116</a><a href="普济方四库_page1117.html">1117</a><a href="普济方四库_page1118.html">1118</a><a href="普济方四库_page1119.html">1119</a><span class="current-page">1120</span><a href="普济方四库_page1121.html">1121</a><a href="普济方四库_page1122.html">1122</a><a href="普济方四库_page1123.html">1123</a><a href="普济方四库_page1124.html">1124</a><a href="普济方四库_page1125.html">1125</a><span>...</span><a href="普济方四库_page1121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
