<!DOCTYPE html>
<html>
<head>
    <meta charset="UTF-8">
    <title>痧疹辑要 - 第 1 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痧疹辑要 - 第 1 页/共 20 页</h1>
    <div class="content">痧疹辑要

　　叶霖

　　序

　　序

　　凡例

　　卷一

　　述原

　　引种

　　预防

　　禁忌

　　辨证

　　卷二

　　论治（上）

　　卷三

　　论治（下）

　　卷四

　　运气

　　选案

　　序 

　　《周礼》，周公所以治天下者，无一事不备。至于医师，特令上士为之。下逮于鸟兽，亦有医。以是知百家技艺，皆圣人之所创制，民生之不可一日无者。其为经纶参赞之功，至矣。今世医亦有官，而四方之为医者不少，如史传纪载，未之或闻。欲求平正通达之医，亦不数觏。良由学业不精，故斯道日晦。吾友叶君子雨，敏而好学，中年频遭家难，多误于庸工之手，慨然有济世之志。广搜医籍，闭户十年，深造轩岐之奥，着述甚富。昨以《痧疹辑要》一种见示，伏读再过。其辨证论因，折衷中外，于前人根据违附会之说，立为剖断；而论三焦及同身取寸之义，发前人所未发，尤为名言至理，超轶古今。可谓济世之书也，可谓传世之书也。爱付于民，公诸海内，是为序。

　　光绪庚寅暮春之初四明北亭李振霆撰

　　序 

　　痧疹一证，汉魏经方不载。唐宋以降，亦未有论及者。前明罗田万氏，稍稍阐明其义，而语焉不详，难执为法。近代诸家，间有精论，多散见痘书之末，每与隐疹、时麻淆混，辨证不清，治法多舛，苦无专书故也。余甚悯焉。戊子之冬，寒夜挑灯，涉猎旧籍，不揣固陋，钩往哲之精华，抉先贤之奥旨，汇而成帙，间附一得之愚，颜之曰《痧疹辑要》。未敢言有功斯世，或于业是科者未必无小补云尔。

　　光绪庚寅春叶霖序于石林书屋

　　凡例 

　　一、是书之辑，专论痧疹，其痘、斑、麻、隐等证，未便涉及。惟烂喉丹痧，稍有发明，然亦略而不详。欲求全义，自有陈耕道《疫痧草》在，故不赘述。

　　二、治病须明经络。若经络不明，如瞽者夜行。而三焦一经，尤为痧疹伏气第一关键。越人以降，或有形，或无形，纷纷聚讼。余不惮琐亵，以泰西解体诸书，缕晰辨明，使数千年幽晦复明，庶几长夜一灯，不致暗中摸索。

　　三、经络虽明，俞穴难考。汉唐以后，针灸失传，总缘不辨同身取寸之义，致议论分歧，语多隔膜。余折衷诸家，畅明经旨，泄千余年失传之秘，固豆疹之津梁，实针灸之宝筏。

　　四、清冷渊、消泺二穴，为三焦经脉。泰西引种之说，引其命门伏毒，由经络外达。此法与牛豆同，倘能推广行之，亦保婴之一助也。

　　五、选录诸家精论，当以许橡村首屈一指。其余各有奥义，读者须细心领会，勿轻看过。

　　六、论治虽无剩义，惟疑似同异之间，病情百变，临证之士惝恍无所适从，故选案数十条，各法略备。其间具治病原委，览者心目豁然。遇证之偶相类者，用之无疑，效可立俟，庶免望洋之叹。

　　七、书分四卷。卷分八篇，曰述原，曰引种，曰预防，曰禁忌，曰辨证，曰论治，曰运气，曰选案。每有一得之愚，附之篇末。高明之士，起而正之，匡其不逮，固鄙人之幸，亦是书之幸也。

　　八、古人文本，未便割裂。前后之间，难免拉杂。书虽八篇，气则一贯，读者参观互证可也。

　　九、是书首重畅明医理，未敢以文害义，其重复芜杂之诮，知所不免，阅者谅之。

　　[卷一] 述原 

　　钱仲阳曰：小儿在胎十月，食五脏血秽，生下则其毒当出。故疮疹之状，皆五脏之液。肝主泪，肺主涕，心主血，脾为裹血。其疮出有五名：肝为水，以泪出如水，其色青（而）小；肺为脓，以涕稠浊，色白而大，心为斑，主心血，色赤而小，次于水；脾为疹，小次斑疮，其主裹血，故色赤黄浅也。涕泪出多，故脓、水皆大；血营于内，所出不多，故斑疹皆小也。病者涕泪俱少，譬胞中容水，水去则瘦故也。

　　始发潮热，三日以上，热运入皮肤，即发疮疹，而不甚多者，热留肤腠之间故也。潮热随藏，出如早食，潮热不已，为水之类也。疮疹始出之时，五脏证见，惟肾无候，但见平证耳，尻凉、耳凉是也。尻、耳俱属于肾，其居北方，主冷也。若疮黑陷，而耳尻反热者，为逆也。

　　《圣济总录》论曰：小儿禀气纯阳，脏腑蕴热，自内出外，随气熏蒸，散于荣卫肌肉之间，留连内腠，或因饮热乳，或因遇时疫，热气乘其肌肉嫩弱，遂变疮疹。微者其邪在腑，发为细疹，状似蚊喙所螫，点点赤色，俗号麸疮；甚者其邪在脏，发为豆疮，状如豌豆，根赤头白，穴出脓水，俗名疮。皆于未发时，先蒸热如伤寒状，头痛面赤目黄，遍身皆热，腰背疼痛，小便赤短，大便或溏或涩，烦渴引饮，甚则谵语，其脉浮大洪数者，是其证也。

　　李东垣曰：夫斑疹始出之证，必先见面燥腮赤，目胞亦赤，呵欠烦闷，乍凉乍热，咳嗽嚏喷，足梢冷，多睡惊。并疮疹之证，或生脓胞，或生小红斑，或生瘾疹，此三等不同，何故俱显上证，而后乃出？盖以上诸证，皆太阳寒水起于右肾之下，煎熬左肾，足太阳膀胱寒水夹脊逆流，上头下额，逆手太阳丙火，不得传导，逆于面上，故显是证。盖壬癸寒水，克丙丁热火故也。诸斑证皆从寒水逆流而作也，医者当知此理，乃敢用药。夫胞者一名赤宫，一名丹田，主男子藏精施化，妇人系胞有孕，俱为生化之源，非五行也，非水亦非火。此天地之异名也，象坤土之生万物也。夫人之始生也，血海始净，一日二日，精胜其血，则为男子；三日四日五日，血脉已旺，精不胜血，则为女子。二物相搏，长先身生，谓之神，又谓之精。道、释二门言之，本来面目是也。其子在腹中，十月之间，随母呼吸。呼吸者，阳气也，而生动作，滋益精气。饥则食母血，渴者饮母血，儿随日长皮肉筋骨血脉。

　　形气俱足，十月降生。口中尚有恶血，啼声一发，随吸而下。此恶血复归命门胞中，僻于一隅，伏而不发。直至因内伤乳食，湿热之气下流，合于肾中，二火交攻，致荣气不从，逆于肉理，恶血乃发诸斑疹，皆出于膀胱壬水。

　　其疡后聚肉理，归于阳明。故三番斑始显之证，皆足太阳壬膀胱克丙小肠，其始出皆见于面，终归于阳明肉理，热化为脓者也。二火炽甚，反胜寒水，遍身俱出，此皆出从足太阳传变中来也。当外发寒邪，使令消散；内泻二火，不令交攻其中；令湿气上归，复其本位。可一二服立已，仍令小儿以后再无二番斑出之患。此《内经》之法，览者详之。

　　孙东宿曰：麻疹，浙之呼为子，又曰痧子；吴地呼为疹子；新安呼为麻。总为有生初之淫火，伏于命门之间。命门具太极之理，而阴阳五行系焉，脏腑之所由也。盖五行一阴阳，阴阳一太极也。天之与人，咸相感通。由其通，故天寒而人身寒，天热而人身热也。天之疠气，一动则所禀之毒随感而发，阳感之则疹出焉，阴感之则痘出焉。阳浮而浅，故疹易出易敛；阴凝而深，故痘难出难痂。阴阳二劫之毒尽出，则向安矣。余故曰：人之出疹出痘，犹蚕之一眠二眠三眠也。痘虽出于阴，而实成于阳，以气为之固也；疹虽出于阴，而实借于阴，以血为之资也。何见之？痘非气行则血不附，安得结痂；疹非血济则气失根据，焉能收敛？斯阴阳升降之理，一开必一阖。血之附气，气之根据血；阴根于阳，阳根于阴，阴阳互为其根也。前人谓痘出于脏，不知指何脏；疹出于腑，不知指何腑而云之也。又谓疹出心肺，故鼻涕而咳嗽。余谓此皆臆度套词，而非有真知一定之见也。既曰疹出于腑，心肺独非脏乎？按《内经》鼻为肺之门户，通天气。阳毒上发，热毒熏蒸。盖心肺位尊膈上，又肺主毛窍，毒从窍出，是干于肺而非出于肺也。要知痘之与疹，皆出于命门之阴阳也。

　　霖按：痧疹，古经方不载。宋元以来，诸贤着述率多拉杂。前明罗田万密斋，始将治法阐明。其论胎毒，在腑在脏，仍属依样葫芦。惟孙文垣命门之论，允为精当。然痧疹之根原虽明，有非关命门伏气，其形证似是而非者。风隐斑疹之外，又有烂喉丹痧一证，均当详考，谨列于下，庶免混淆。

　　风疹初起烦痒，搔之随手垄起，成片成块，愈搔愈甚，由脾虚血热，感风邪而作。治宜调中疏风，不可专用风药。

　　隐疹始候，如蚊蚤螫啮，烦痒无头粒，搔之似肿非肿，隐隐然不发，胖甚则发热腹痛。此脾有蓄热，更为风湿所中。治宜消风清热。较痧疹险证中之皮里隐不同，不可牵混。

　　按以上二证，即《巢源》所谓邪折于肌，与内热相搏则为轸；《外台》所谓赤轸如蚊螫烦痒，搔之重沓垄起。斯即赤白二种之风矢隐轸也。

　　斑有色点而无颗粒，其状或如锦文，或如云霞，抚不涩指，按之晕浅。证有阴阳之别：阳斑色紫点小者，心胞热也；色紫点大者，胃中热也。或由温病，或由伤寒，或者汗后，或者血热，各有其因。阴斑色淡红，口不渴，脉不洪。乃伏寒在下，迫其无根失守之火，聚于胸中，上蒸所致。宜各从本病，以决死生。

　　按《伤寒总病论》曰：冬温之气，至春夏而发，肌肉斑斓，隐轸如锦文，俗名麻子疮。《补亡论》曰：斑形如丹砂小点，又若锦文灿烂。此即热病之斑轸，与痧麻迥异者也。

　　麻疹发热，不拘三四日，以火照之，遍身如涂朱之状，此将出之兆也。出则细碎，皮红成片，如蚊蚤螫啮之迹，抚之涩指，按之起晕，是其证也。亦须从面至胸背手足出透，以红润为佳。重者身膨胀，眼亦封闭。麻色有赤白微黄不同，只要红活，最嫌黑陷。麻出面目胸腹稠密，缠锁咽喉者逆，发不出而喘闷者凶。麻疹与痧疹异处，初见遍身发麻，退后脱皮，而治法亦略同。方书不载，惟《景岳全书》有此论治，宜参考。又有遍身但红而绝无斑点者，谓之火丹，亦其类也。故痘科中有夹痧、夹麻、夹丹等证，总皆热毒所致，俱当详辨也。

　　按郭白云所云，焦则退皮，状如麸片者，即今之麻疹也。

</div>
    <div class="pagination">
<span class="current-page">1</span><a href="痧疹辑要_page2.html">2</a><a href="痧疹辑要_page3.html">3</a><a href="痧疹辑要_page4.html">4</a><a href="痧疹辑要_page5.html">5</a><a href="痧疹辑要_page6.html">6</a><span>...</span><a href="痧疹辑要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
