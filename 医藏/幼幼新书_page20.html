<!DOCTYPE html>
<html>
<head>
    <meta charset="UTF-8">
    <title>幼幼新书 - 第 20 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 20 页/共 309 页</h1>
    <div class="content">　　《圣惠》又方上用初生豆茅烂研，以乳汁调与儿吃。或生研绞取汁，少许与服亦得。

　　《圣惠》又方上用晚蚕蛾三枚，炙黄研为末，和蜜涂口即效。若凡儿患毒，必须防吐。用油麻一小升，去皮研，绞汁二合以来，用甘草半寸炙为末，和油微暖，日为五服。（《婴孺方》与《圣惠》壁鱼方，以下诸方皆同治撮口。）《圣惠》又方上用蜗牛子五枚，去壳，取汁涂口上，以瘥即止。

　　《圣惠》又方上用棘科上雀儿饭瓮子未开口者，取瓮子内物和奶汁研灌之。

　　《圣惠》又方上用柏白皮穿作小孔子，安于脐上，以艾炷入柏皮孔中，灸之即瘥。

　　汉东王先生《家宝》：治婴儿因剪脐伤于外风，致唇青撮口，口出白沫。

　　神妙定命散方赤脚蜈蚣（半条，酒炙令干） 麝香（少许，别研） 川乌头尖（三个，生）上为末，同麝香研极细。每服半字。煎金银薄荷汤调下。

　　张涣急风散方 治撮口。

　　蛇蜕皮（微炒） 干蝎梢 钩藤（各一分）以上捣，罗为细末。次用：朱砂（一分，细研、水飞） 好麝香 牛黄（各半钱。并研极细）上件都拌匀，再研为细末。每服一字。取竹沥一、两点，同乳汁调下。

　　卷第五

　　初生中脐风第十五《圣惠》论夫小儿脐风者，由断脐后为水湿所伤。或水在 袍之中，乳母不觉，湿气伤于脐中。亦因其解脱，风冷所乘，遂令儿四肢不利，脐肿多啼，不能乳哺。若不急疗，遂致危殆者也。

　　茅先生：小儿生下三腊，有中脐风候。腹脐肿满，口撮身热，不太故乳哺。此候因母受胎时，好吃猪、鸡、酒、面，恣情餐啜，遂流热毒聚在胞中，牙儿饮母热，血脉五脏未成就，故受风邪而得。若生下腹脐肿满，所治者先以朱砂膏（方见惊积门中）用蜜化，奶上吮下。然后用豆豉膏（方见本门中）涂脐下四边。十日之中下六服朱砂膏，其疾方愈。如见脐四边黑，口撮不开，此为内搐，不可治之，不在用药。爪甲黑，当日死。

　　茅先生：小儿中脐风，本因在胎受风热，又因断脐后水湿所伤，便是恶候。

　　《圣惠方》小儿脐病候：古方小儿有脐风候，有脐湿候，有脐疮候，三者皆因断脐之后，为风湿所伤而成疾也。夫风入脐，令儿四肢不利，多啼不能乳哺，谓之脐风。其中湿，令脐肿湿，经久不干，谓之脐湿。其风湿相搏，令脐生疮，久而不瘥，谓之脐疮。三者有一不已，则入于经脉，多变为痫。其已成痫者，作痫治之。

　　《圣惠》：小儿初生至七日以来，脐风肿欲落。

　　封脐雄鼠粪散方雄鼠粪（七枚，微炒） 胡粉（半两） 大枣（三分，去核） 绵帛灰 麝香（细研。各一钱）上件药捣，研为散。看脐欲落不落，即用药以敷之，所以不令风入故也。

　　《圣惠》治孩子才生下，断了脐，便敷此散，冀免一腊内脐风撮口方。

　　乱发（鸡子大，烧令烟，欲断不断即堪用） 蜈蚣（一寸许，烧灰） 羚羊角（烧灰，一钱） 麝香（一小豆大） 雀儿饭瓮子（三枚）上药相和，细研令匀，割脐了，便用敷之，效。

　　《圣惠》又方上以瓜蒂烧灰研，敷之良。

　　茅先生：小儿贴脐风。

　　豆豉膏方豆豉 天南星 白蔹 赤小豆（各半两）上为末。每服二大钱，用芭蕉自然汁调涂脐四边，一日只一次调涂，两日两次，涂即安乐。（注在前。）《良方》治褓中小儿脐风撮口法。每视小儿上下断当口中心处，若有白色如江豆大，此病发之候也。急以指爪正当中掏之，自外达内掏，令匝微血出亦不妨。又于白处两尽头，亦根据此掏，令内外断，只掏令气脉断，不必破肉。指甲勿令大 ，恐伤儿甚。予为河北察访使，日到赵郡，有老人来献此法云：笃老惜此法，将不传，愿以济人。询之，赵人云：此翁生平手救千余儿矣，环赵数邑人皆就此翁治，应手皆愈。

　　《吉氏家传》治脐风锁口。

　　金头蜈蚣（一个） 青州蝎梢（四个） 白僵蚕（七个） 瞿麦（二字）上为末。用一字许吹鼻内，啼时可医。更用薄荷水下一字在口。

　　卷第五

　　初生脐肿湿第十六（气脐、腌破脐附）《圣惠》论曰：夫小儿脐湿者，亦由断脐之后，洗浴伤于湿气，水入脐中，致令肿湿，经久不干也。凡断脐后，便多着艾浓裹，不得令儿尿湿着脐，切须慎之。往往中湿致肿，至百日以后，不可瘥也。

　　《婴孺》论曰：凡儿尿清者，冷与脐中水同，此当令儿腹中疼痛，夭纠呼啼，面目青黑。此脐令至肿者，当看脐肿轻重。重者，便即灸之八、九十壮。轻者，脐不大肿者，但出汗时啼呼者，捣当归、胡粉末敷之。仍灸粉絮，日日熨之，或至一日乃瘥，以啼呼止为候。

　　《颅囟》治孩子脐中不干。

　　白矾（一钱， 过） 龙骨（一分）上为末，入麝香少许，每使拭脐干，掺之，用帕裹避风。（《圣惠》方同，不用麝香。）《千金》治小儿脐汁出不止，兼赤肿。

　　白石脂散方上用白石脂细研，熬令微暖，以粉脐疮，日三、四度。

　　《外台》：《古今录验》疗小儿风脐汁出。

　　甘草散方甘草（炙） 蝼蛄（熬。各三分）上二味捣散，以安脐中瘥止，甚妙。

　　《外台》：《古今录验》疗小儿脐汁不瘥。

　　黄柏黑散方黄柏（炙，一两） 釜底墨（四分）上二味捣，和作散，以粉脐中即瘥。

　　《外台》：《古今录验》疗小儿脐着湿。

　　暖盐豉熨方上用盐、豉等分，捣作饼如钱许。安新瓦上炙令热用，熨脐上瘥止。亦用黄柏末以粉之，妙。

　　《外台》：《备急》治小儿脐赤肿方。

　　杏仁（二分，熬令紫色） 猪牙车骨中髓上二味先研杏仁，入此髓和令调，涂之脐上。（《千金》同。）《外台》：《备急》急治儿生过月脐汁出方。

　　上用绛帛烧灰研，敷脐中。（《千金》同。）姚和众治小儿脐肿方。

　　上用桂心，炙令热熨之，日可四、五度。

　　《子母秘录》小儿脐风湿肿，久不瘥方。

　　上用蜂房烧灰，末敷之。

　　《子母秘录》治小儿脐赤肿方。

　　上用杏仁杵如脂，掌中相和，敷脐上。

　　《圣惠》治小儿脐肿湿，久不瘥。

　　封脐散方胡粉（一分） 雄鼠粪(七枚，烧灰） 甑带（一围，烧灰） 干姜灰 绵帛灰 白石脂（各半两）上件药相和细研，加麝香末一钱。看脐欲落不落，即封脐便瘥。如未患敷之即终不患。烧药时不得令有别灰也。

　　《圣惠》治小儿脐湿肿，逾月不止方。

　　干虾蟆 皂荚子 白矾（并烧灰。各一分）上件药细研令匀，少少敷脐中。

　　《圣惠》治小儿脐中赤肿，汁出不止方。

　　虾蟆 牡蛎（各一枚）上件药并烧为灰，细研如粉，每取少许敷脐中。日三、两上即瘥。

　　《圣惠》治小儿脐湿不干方。

　　白矾（烧灰） 龙骨（各一分）上件药细研，敷脐中取瘥为度。（《颇囟经》汉东王先生方同，皆有麝香少许。）《圣惠》又方上用白矾烧灰，细研敷之。

</div>
    <div class="pagination">
<a href="幼幼新书_page19.html">上一页</a><span>...</span><a href="幼幼新书_page15.html">15</a><a href="幼幼新书_page16.html">16</a><a href="幼幼新书_page17.html">17</a><a href="幼幼新书_page18.html">18</a><a href="幼幼新书_page19.html">19</a><span class="current-page">20</span><a href="幼幼新书_page21.html">21</a><a href="幼幼新书_page22.html">22</a><a href="幼幼新书_page23.html">23</a><a href="幼幼新书_page24.html">24</a><a href="幼幼新书_page25.html">25</a><span>...</span><a href="幼幼新书_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
