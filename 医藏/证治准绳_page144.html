<!DOCTYPE html>
<html>
<head>
    <meta charset="UTF-8">
    <title>证治准绳 - 第 144 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 144 页/共 348 页</h1>
    <div class="content">　　萤火　　　鬼箭羽【去皮】　蒺藜【各一两】
　　雄黄　　　雌黄【各二两】　矾石【一两烧汁尽】
　　麢羊角　　锻灶灰　　　铁锤柄【入铁处烧焦各一两半】
　　右九味捣为散以鸡子黄并雄鸡冠一具和之如杏仁大作三角缝囊盛五丸带左臂上仍可挂于门户
　　治时疫不相传染方
　　用水磨雄黄涂于鼻上或以明雄黄一块重五钱以绢帛包系头顶心亦妙　一方或以上好香油涂鼻中亦可　一方以桃树叶上虫捣烂以凉水调服之亦可　一方以赤小豆同糯米浸水缸内每日取水用之　一方用贯仲浸水用之
　　四时非时之气时气者乃天疫暴厉之气流行凡四时之令不正者乃有此气行也若人感之则长幼相似而病及能传染于人其作与伤寒相似盖伤寒因寒而得之此乃疫气不可与寒同论也治法要当辟散疫气扶正气为主若多日不解邪热传变何证宜从伤寒变证条内详而用之惟发散之药则不同矣凡发散汤剂藿香正气散芎芷香苏散十神汤人参败毒散十味芎苏等方皆可选而用之也
　　春温　活人曰春应温而清气折之责邪在肝或身热头疼目呕吐长幼率相似升麻葛根汤解肌汤四时通用败毒散　陶氏曰交春分后至夏至前不恶寒而渴者为温病用辛凉之药微解肌不可大发汗急证见者用寒凉之药急攻下不可误汗误下当须识此表证不与伤寒同治里证同
　　夏温　活人曰夏应暑而寒气折之责邪在心或身热头痛腹满自利长幼率相似理中汤射干汤半夏桂甘汤　陶氏曰交夏至后有头疼发热不恶寒而渴此名温病愈加热者名热病止用辛凉之药解肌不宜太汗里证见急攻下表证不与正伤寒同治里证治法同
　　秋温　活人曰秋应凉而大热抑之责邪在肺湿热相搏民多病瘅咳喘金沸草散白虎加苍术汤病瘅发黄茵陈五苓散　陶氏曰交秋至霜降前有头疼发热不恶寒身体痛小便短者名湿病亦用辛凉之药加躁以解肌亦不宜汗里证见者宜攻下表证不与正伤寒同
　　冬温　活人曰冬应寒而反大温折之责邪在肾宜萎防汤
　　丹溪云冬温为病非其时而有其气者冬时严寒君子当闭藏而反发泄于外专用补药带表药
　　作人中黄方　用竹筒两头留节一节中作一窍内甘草于中仍以竹木钉塞其窍冬月置大粪缸内浸一月取出晒干用治温毒【用此药一味入补药带表同煎服之】
　　活人曰仲景云冬温之毒与伤寒大异盖伤寒者伤寒气而作冬温者感温气而作寒疫者暴寒折人非触冒之过其治法不同所施寒热温凉之剂亦异不可拘以日数发汗吐下随证施行要之治热以寒温而行之治温以清冷而行之治寒以热凉而行之治清以温热而行之以平为期不可以过此为大法
　　神効沃雪汤【附】治伤寒隂阳二证未辨时行疫疠恶气相传服之如汤沃雪此药功力不可具述
　　苍术【坚者炮刮去皮】干姜【炮制】甘草【炙各六两】厚朴【去皮姜制】防风【嫩者】　白芍药【去皮】干葛【各四两】
　　右防咀每服四钱水二钟煎至一钟去滓热服之不拘时少顷取生姜葱作羮投之避风坐卧身体微润即愈如疫气正相传染清晨进一服为佳常服每用二钱水一盏煎至八分服
　　多眠多汗脉浮为风温
　　阳脉浮滑隂脉濡弱者更遇于风变为风温【此前热未歇又感于风者也难经曰中风之脉阳浮而滑隂濡而弱风来乘热故变风温】
　　若发汗已身灼热者名曰风温风温为病脉隂阳俱浮自汗出身重多眠睡鼻息必鼾语言难出若被下者小便不利直视失溲若被火者微发黄色剧则如惊癎时瘈疭若火熏之一逆尚引日再逆促命期【成伤寒发汗已则身凉若发汗巳身灼热者非伤寒为风温也风伤于上而阳受风气风与温相合则伤卫脉隂阳俱浮自汗出者卫受邪也卫者气也风则伤卫温则伤气身重多眠睡者卫受风温而气昏也鼻息必鼾语言难出者风温外甚而气拥不利也若被下者则伤藏气太阳膀胱经也内经曰膀胱不利为癃不约为遗溺癃者小便不利也太阳之脉起目内眦内经曰瞳子高者太阳不足戴眼者太阳已絶小便不利直视失溲为下后渇津液损藏气风温外胜经络欲絶也为难治若被火者则火助风温成热微者热瘀而发黄剧者热甚而生风如惊癎而时瘈疭也先曽被火为一逆若更以火熏之是再逆也一逆尚犹延引时日而不愈其再逆者必致危殆故云促命期】
　　附
　　活风温者脉尺寸俱浮头疼身热常自汗出体重其息必喘四肢不收嘿嘿但欲眠治在少隂厥隂不可发汗发即谵语独语内烦燥不得卧若惊癎目乱无精如此死者医杀之耳　风温忌发汗宜萎防汤身灼热者知母干葛汤如渴甚者括蒌根汤脉沈身重汗出者汉防己汤
　　萎防汤　治风温兼疗冬温及春月中风伤寒发热头疼喉咽干舌强胸内疼痞腰背强
　　葛根　　白芷　　　麻黄【用沸汤泡】　杏仁【去皮尖双仁者】甘草【炙各半两】萎蕤【七钱半】　石膏【杵碎】　羌活【去芦各一两】川芎【三钱】青木香【一钱】
　　右防咀每服五钱水一盏半煎半钟日三四服
　　又方
　　萎蕤　　白薇　　麻黄　　独活　　杏仁川芎　　青木香　甘草【各一两】石膏【三两】
　　右防咀以水八升煮取三升去滓分三服取汗若一寒一热加朴硝二钱半大黄三两下之如无木香可用麝香一分小品方云萎蕤汤治冬温春月中风伤寒则发头脑疼痛咽喉干舌强肉疼心胷痞满腰背强
　　知母干葛汤　治风温身体灼热甚者
　　知母　萎蕤【各三钱】天南星【生】麻黄【去根节】防风杏仁　羌活【各二钱】甘草　　黄芩　　木香升麻　人参　　川芎【各一钱】石膏【六钱】葛根【八钱】
　　右防咀每服五钱水一盏半煎至一盏去滓服
　　防己汤　治风温脉浮身重汗出【一方无人参】
　　防己【四两】　　甘草【炙】　　　黄茋【蜜炙】
　　人参【各一两】　　生姜【二两】　　白术【三两】
　　右防咀每服五钱水一盏半煮取一中盏去滓饮讫仍坐被中汗出如虫行或被卧取汗出
　　【许学士云风温误汗用防己黄茋汤救之】
　　括蒌根汤　治风温灼热大渴
　　石膏　　人参　　干葛【各二钱】括蒌根【三钱】防风　　知母【各一钱半】甘草【一钱】
　　右作一服水二钟煎至一钟通口服渣再服
　　葛根龙胆汤　治风温脉弱身重汗出
　　石膏【五分】甘草【七分】龙胆草　　桂枝【各一钱无汗不用】白芍药　大青【各一钱半】葛根　　　升麻【各二钱】萎蕤【三钱】生姜【三片】
　　右煎服法同前
　　海治风温活人本方萎蕤汤以有麻黄不敢用宜白术汤主之【方见前太阳病发热条】　若头汗出筋惕肉瞤者加牡蛎　若腰背强鞕者加羌活　若舌干发渇者加人参若身灼热甚者加知母　若身体重多汗者加黄茋若内伤冷者不加
　　一身尽痛为湿
　　成湿有数种有湿痹者痹者痛也湿则关节疼但当利其小便者是也有寒湿相搏其证但头汗出背强欲得被覆向火者是也有风湿相搏者一身尽痛法当汗出而解者是也有头中寒湿此中之浅者故鼻塞纳药鼻中者是也有先湿而后感风者身痛发热日晡剧者此名风湿者是也太阳家病与太阳相似其不同者有脉沈而细者是也痉家脉亦沈而细疑若相似答曰脉虽相似而证有异湿则身疼痉则身不疼也
　　脉法脉经曰沈而缓沈而细皆中湿　脉大或脉浮虚而濇者皆寒湿　脉来滑疾湿热　脉洪而缓隂阳两虚湿热自甚　脉浮风湿　赵氏曰仲景论风湿之脉浮虚而濇夫浮者风也濇者湿也脉经亦曰脉来甚者为病寒湿也活人书以一浮脉为风湿之诊浮可言风不可言湿当从仲景浮虚而濇可也
　　风湿病者一身尽疼发热日晡所剧者此名风湿此病伤于汗出当风或久伤取冷所致也【成一身尽疼者湿也发热日晡所剧者风也若汗出当风而得之者则先客湿而后感风若久伤取冷得之者则先伤风而后中湿可与麻黄杏仁薏苡仁甘草汤】
　　麻黄杏仁薏苡仁甘草汤方
　　麻黄【去节】薏苡仁【各半两】甘草【炙二钱半】杏仁【十枚去皮尖炒】
　　水三盏煎至一盏半去滓分二服避风取微汗
　　风湿相搏伤寒八九日风湿相搏身体疼烦不能自转侧不呕不渴脉浮虚而濇者桂枝附子汤主之【以散表中风湿若大便鞕小便自利去桂加白术汤　此条妙在脉浮虚而濇脉若沈实滑大数者非也】　风湿相搏一身尽疼痛法当汗出而解値天隂雨不止医云此可发汗汗之病不愈者何也答曰发其汗汗大出者但风气去湿气在是故不愈也若治风湿者发其汗但微微似欲汗出者风湿俱去也【成值天隂雨不止明其湿胜也内经曰阳受风气隂受湿气又曰伤于风者上先受之伤于湿者下先受之风湿相搏则风在外而湿在内汗大出者其气暴暴则外邪出而里邪不能出故风去而湿在汗微微而出者其气缓缓则内外之邪皆出故风湿俱去也　麻黄白术汤桂枝附子汤风湿宜汗桂枝加白术黄茋防己汤】　风湿相搏骨节烦疼掣痛不得屈伸近之则痛极汗出短气小便不利恶风不欲去衣或身微肿者甘草附子汤主之【活人用杏仁汤】
　　寒湿相搏湿家其人但头汗出背强欲得被覆向火若下之早则哕胸满小便不利舌上如胎者以丹田有热胸中有寒渴欲得水而不能饮则口燥烦也【成湿胜则多汗伤寒则无汗寒湿相搏虽有汗而不能周身故但头汗出也背阳也腹隂也太阳之脉夹脊抵腰太阳客寒湿表气不利而背强也里有邪者外不恶寒表有邪者则恶寒欲得被覆向火者寒湿在表而恶寒也若下之早动胃气损其津液故致哕而胷满小便不利不后里虚上焦阳气因虚而陷于下焦为丹田有热表中寒乘而入于胷中为胷上有寒使舌上生白胎滑也藏燥则欲饮水以胷上客寒湿故不能饮而但口燥烦也　或云小陷胷汤甘草附子汤小便不利五苓散理中去姜加术选用　小便利者桂枝加附子理中加茯苓茯苓白术汤选用】
　　头中寒湿湿家病身上疼痛发热面黄而喘头痛鼻塞而烦其脉大自能饮食腹中和无病病在头中寒湿故鼻塞内药鼻中则愈【成病有浅深证有中外此则湿气浅者也何以言之湿家不云关节烦疼而云身上痛者是湿气不留闗节而外客肌表也不云发热身似熏黄复云发热面黄而喘是湿不干于脾而薄于上焦也隂受湿气则湿邪为深今头痛鼻塞而烦是湿客于阳而不客于隂也湿家之脉当沈细为湿气内流脉大者阳也则湿不内流而外在表也又以自能饮食胸腹别无满痞为腹中和无病知其湿气微浅内药鼻中以宣泄头中寒湿用瓜蒂散】
　　湿热湿家之为病一身尽疼发热身色如熏黄也【成身黄如橘子色者阳明瘀热也此身如熏黄即非阳明瘀热身黄发热者栀子檗皮汤主之为表里有热则身不疼痛此一身尽疼非伤寒客热也知湿邪在经而使之脾恶湿湿伤则脾病而色见是以身发黄者为其黄如烟熏非正黄色也　徐氏曰此本湿热证而论不言热无治法或治以白术附子汤甘草附子汤桂枝加桂等药愚意恐与湿热病不宜】
　　湿痹太阳病关节疼痛而烦脉沈而细者此名湿痹湿痹之候其人小便不利大便反快但当利其小便【或云甘草附子汤麻黄连翘赤小豆汤千金翼细作缓　金匮曰雾伤皮腠湿流关节疼痛而烦者湿气内流也湿同水也脉沈而细者水性趋下也痹病也因其关节烦疼而名曰湿痹非脚气之痹也内经曰湿胜则濡泄小便不利大便反快者湿气内胜也但当利其小便以宣泄腹中湿气古云治湿不利小便非其治也　赵氏曰活人云一身尽疼发热身黄小便不利大便反快此名中湿又注云脉细者非也愚详仲景上文脉沈而细为湿痹今活人却以脉细为非岂湿痹与中湿异欤既曰身黄又不明言其色如熏黄与黄如橘子色岂中湿与阳明瘀热同欤至于治法既曰不可火攻不可发汗而仲景有湿家下之早则哕又下之早则额上汗出微喘小便利者死下利不止者亦死此又有不可下者也】
　　风寒湿杂合为痹为痉活人曰风寒湿杂至合而为痹身重汗出恶风痛如歴节状防己黄茋汤　经曰病身热足寒颈项强急恶寒时头热面赤目脉赤独头摇卒口噤背反张者此太阳中风重感寒湿为痉也或云白术黄茋附子汤【徐氏曰错杂之邪合至当论其先后多少分治可也】
　　湿病与伤寒相似黄氏曰太阳湿家病与太阳伤寒相似其不同者湿脉沈而细也　愚按脉经曰脉大或浮虚皆寒湿是湿脉亦不专于沈细岂可恃此以差别伤寒还当以证防之庶几无失湿脉与痉脉亦有相似者而证则不同湿则身疼痉则身不疼也　赵氏曰头疼发热背强身痛似与伤寒相似其不同者脉沈而细头汗面黄能饮食所以为异也夫太阳伤寒脉必浮盛今脉沈细茍非湿证即阳证得隂脉也盖有面黄头汗其为湿也明矣其湿家能饮食者为病在经而不干于里也然大便反快而小便滞者亦经络濇滞不能施化所致也
　　湿温活人曰其人伤湿又中于暑名曰湿温两胫逆冷胸满头目痛妄言多汗其脉阳浮而弱隂小而急茯苓白术汤白虎加苍术汤切勿发汗汗之名重暍必死赵氏曰活人云尝伤于湿因而中暑湿热相搏则发湿温许学士云先受暑后受湿虽所言感受先后不同而其证治则一也又论脉曰阳濡而弱隂小而急许学士以关前为阳关后为隂纪氏则以浮为阳沈为隂虽所言部位不同而其脉状则一也要之二说皆通不可偏废然于用药则白虎加苍术诚为至当但活人书前不可表门兼言术附汤此湿温门却但言白虎而不言术附何耶厐氏方云愚医昧于冷热之脉见足胫冷多行四逆辈如此医杀之耳湿温脉小紧有类伤寒脉但证候有异数进白虎则胫自温而瘥朱氏之意岂以术附与四逆药物相类恐犯厐氏之戒而此问不载设若湿气胜藏府虚大便滑术附其可废乎屠氏药法见前本义云一身尽痛不能转侧者谓之湿温　吴氏曰经曰湿温之脉阳濡而弱隂小而急活人书谓其人先伤于湿后伤于暑暑湿相搏其证多汗妄言双胫逆冷者宜术附汤加人参香薷扁豆主之若脉大有力自汗烦渴者人参白虎汤加白术主之轻者或十味香薷饮清暑益气汤増损主之但在除湿益元气清暑而已【方见中暑门】
　　死证湿家下之额上汗出微喘小便利者死若下利不止者亦死【成湿家发汗则愈金匮要畧曰湿家身烦疼可与麻黄加术四两发其汗为宜若妄下则大逆额上汗出而微喘者乃阳气上逆也小便自利或下利者隂气下流也隂阳相离故云死矣内经曰隂阳离缺精气乃絶】
　　麻黄加术汤方
　　麻黄【三两去节】　　桂枝【去皮】　　甘草【炙各二两】
　　杏仁【七十枝去皮尖】　白术【四两】
　　右五味以水九升先煮麻黄减二升去上沫内诸药煮取二升半去滓温服八合覆取微似汗
　　此外治湿方论杂病首册已详不复赘叙
　　身反张为痉
　　有汗为柔痉无汗为刚痉证治详见杂病五册不复赘叙
　　妇人伤寒
　　妇人伤寒六经传变治例皆与男子同法惟经水适来适断热入血室与夫胎前产后崩漏带下则治有殊别也
　　热入血室妇人中风发热恶寒经水适来得之七八日热除而脉迟身凉胸脇下满如结胸状谵语者此为热入血室也当刺期门随其实而泻之【东垣云妄见妄闻夜梦亡人皆肝木大盛而为邪也刺期门与此义同】
　　许学士治一妇人患热入血室证医者不识用补血调气药延养数日遂成血结胸或劝用前药予曰小柴胡已迟不可行也无已则有一焉刺期门穴斯可矣予不能针请善针者治之如言而愈或问曰热入血室何为而成结胸也予曰邪气传入经络与正气相搏上下流行或遇经水适来适断邪气乘虚而入血室血为邪迫上入肝经肝受邪则谵语而见鬼复入膻中则血结于胸也何以言之妇人平居水当养于木血当养于肝方末受孕则下行之以为月水既姙则中畜之以养胎及既产则上壅之以为乳皆此血也今邪气畜血并归肝经聚于膻中结于乳下故手触之则痛非汤剂可及故当刺期门也
　　妇人伤寒发热经水适来昼日明了夜则谵语如见鬼状者此为热入血室无犯胃气及上二焦必自愈【活人云小柴胡汤和之　犯胃气谓下之犯上二焦谓发汗也】
　　衍义云一妇人温病已十二日诊其脉六七至而濇寸稍大尺稍小发寒热颊赤口干不了了耳聋问之病数日经水乃行此属少阳热入血室也若治不对病则必死乃按其证与小柴胡汤服之二日又与小柴胡汤加桂干姜一日寒热遂止又云我脐下急痛又与抵当丸微利脐下痛痊身渐凉脉渐匀尚不了了仍复与小柴胡次日又云我但胸中热燥口鼻干又少与调胃承气汤不得利次日又云心下痛又与大陷胸丸半服利三行次日虚烦不乐时亦有所见时复狂言虽知其尚有燥屎以其极虚不敢攻之遂与竹叶汤去其烦热其夜大便自通至晓两次中有燥屎数枚而狂言虚烦尽解但咳嗽唾此肺虚也恐乗虚而成肺痿遂与小柴胡去人参大枣生姜加干姜五味子汤一日咳减二日而病悉愈以上皆用张仲景方
　　妇人中风七八日续得寒热发作有时经水适断者此为热入血室其血必结故如疟状发作有时小柴胡汤主之
　　附
　　云妇人伤寒中风治法与男子无异惟热入血室姙娠伤寒则不同也宜以四物汤安养胎血佐以汗下之药治之
　　妇人伤寒中风自汗头痛项背强发热恶寒脉浮而缓恐热入血室故倍加芍药桂枝加芍药汤
　　桂枝【一两半】　　赤芍药【三两半】　生姜【切一两半】
　　甘草【炙一两】　　大枣【六枚擘】
　　右剉细每服五钱水煎服
　　妇人伤寒脉浮而紧头痛身热恶寒无汗发汗后恐热入血室宜麻黄加生地黄汤
　　麻黄【二两半】　　桂枝【一两半】　　甘草【半两炙】
　　生地黄【二两】　杏仁【二十五枚去皮尖】
　　右防咀每服五钱水煎服
　　活妇人伤寒经脉方来初断寒热如疟狂言见鬼宜用干姜柴胡汤
　　柴胡【四两】　　括蒌根　　　桂枝【各一两半】
　　牡蛎【煅】　　　干姜　　　　甘草【炙各一两】
　　右防咀每服五钱水一盏半煎至七分去渣温服初服微烦再服汗出而愈
　　罗小柴胡加地黄汤　治妇人室女伤寒发热经水适来适断昼日明了夜则谵语如见鬼神亦治产后恶露方来忽间断欲死
　　柴胡【一两二钱半】　人参　　　　黄芩
　　甘草【炙】　　　半夏【汤洗七次】　　生地黄【各七钱】
　　右为麄末每服五钱生姜三片枣二枚水煎服
　　云妇人伤寒身热脉长而属阳明少阳往来寒热夜躁昼宁如见鬼状经水适断热入血室不实满者小柴胡加牡丹皮汤主之大实满者桃仁承气汤下之小柴胡加牡丹皮汤方
　　柴胡　　　人参　　　牡丹皮【各二两】甘草【炙】生姜【各七钱半】　半夏【汤洗六钱】　大枣【三枚擘】　黄芩【七钱半】
　　右剉细每服一两水煎服
　　妇人伤寒头痛脉浮医反下之邪气乗虚而传于里经水闭不行心下结鞕口燥舌干寒热往来狂言如见鬼状脉沈而数者当下之宜小柴胡加芒硝大黄汤主之柴胡【二两】　半夏【制一两半】　黄芩　　　生姜【各七钱半】大黄　　　芒硝【各七钱】　甘草【炙五钱半】　大枣【三枚擘】
　　右剉每服一两水煎去滓下芒硝再沸温服若脉不沈数即不可下
　　许辛亥中寓居毗陵学官王仲礼之妹病伤寒发寒热遇夜则如鬼物所慿六七日忽昏塞涎响如引锯牙关紧急瞑目不知人疾势极危召予视之予曰得病之初曾値月经来否其家曰月经方来病作而经遂止一二日发寒热昼虽静夜则有鬼祟从昨日涎生不省人事予曰此热入血室之证也仲景云妇人中风发热恶寒经水适来昼则明了夜则谵语如见鬼状发作有时此名热入血室医者不晓以刚剂与之遂致胸膈不利涎潮上脘喘急息高昏冒不知人事当先化其痰后除其热予急以一呷散投之两时顷涎下得睡省人事次授以小柴胡加地黄汤三服而热除不汗而自解矣云妇人伤寒表虚自汗身凉四肢拘脉沈而迟太阳标病少阳本病经水适断桂枝加附子红花汤
　　桂枝【二两半】　　芍药　　　　生姜【各一两半】
　　甘草【炙一两】　　附子【炮】　　　红花【各五钱】
　　右剉细每服一两水三盏煎服
</div>
    <div class="pagination">
<a href="证治准绳_page143.html">上一页</a><span>...</span><a href="证治准绳_page139.html">139</a><a href="证治准绳_page140.html">140</a><a href="证治准绳_page141.html">141</a><a href="证治准绳_page142.html">142</a><a href="证治准绳_page143.html">143</a><span class="current-page">144</span><a href="证治准绳_page145.html">145</a><a href="证治准绳_page146.html">146</a><a href="证治准绳_page147.html">147</a><a href="证治准绳_page148.html">148</a><a href="证治准绳_page149.html">149</a><span>...</span><a href="证治准绳_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
