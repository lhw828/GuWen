<!DOCTYPE html>
<html>
<head>
    <meta charset="UTF-8">
    <title>薛氏医案 - 第 43 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 43 页/共 200 页</h1>
    <div class="content">　　一小便不利若因服燥药而致者用四物汤加炒黒黄栢知母生甘草以滋隂血若频数而色黄者用四物汤加参木麦门五味子以生气血若短而色黄者用补中益气汤加山药麦门五味以滋化源经云无隂则阳无以生无阳则隂无以化
　　一大便不通若血虚内热而澁滞者用四物汤加麦门五味子以生血润燥若因燥热之药而患者用四物汤加连翘生甘草以生血清热若服尅伐之药而致者用四君汤加芎归以助气生血若作渇饮冷者热淫于内也用竹叶石膏汤以清胃火若作渇饮汤者肠胃虚热也用竹叶黄茋汤以补气生津若内热作渇面赤饮汤者用四物汤送润肠丸以凉血润燥若肠胃满胀燥在直肠而不通者用猪胆汁导之肠胃气虚血涸而不通者用十全大补汤若肝胆邪盛脾土受侮而不能输化者用小柴胡汤加山栀郁李仁枳殻治之
　　一怔忡无寐或兼衂血便血若内热晡热作渇饮汤肢体倦怠此脾血虚而火动也用四君子加芎归若思虑伤脾动火而致用归脾汤加山栀若发热晡热用八珍汤加酸枣仁茯神逺志若因心血虚损用栢子仁散大抵此症皆心脾血少所致但调补胃气则痰清而神自安不必专于清热治痰
　　一发热恶寒若肢体倦怠烦躁作渇气髙而喘头痛自汗者此内伤气血也用补中益气汤加五味麦门倦怠食少大便不调小便频数洒淅恶寒者此脾肺气虚也用升阳益胃汤烦躁作渇体倦少食或食而不化者此脾气虚热也用六君子汤
　　一发热在午前脉数而有力者气分热也用清心莲子饮脉数而无力者阳气虚也用补中益气汤午后脉数而有力者血分热也用四物汤加牡丹皮脉数而无力者隂血虚也用四物汤加参术热从两脇起者肝虚也用四物汤加参术黄茋从脐下起者肾虚也用四物汤加参术黄栢知母五味麦门肉桂或六味丸其热昼见夜伏夜见昼止或去来无定时或起作无定处或从脚起者此无根虚火也须用加减八味丸及十全大补汤加麦门五味更以附子末唾津调搽涌泉穴若形体恶寒喜热饮食者阳气虚寒也急用八味丸
　　一口干若恶冷饮食者胃气虚而不能生津液也用七味白术散若喜饮冷食者胃火盛而消烁津液也须用竹叶石膏汤夜间发热口渇者肾水弱而不能上润也当用六味地黄丸若因汗下之后而有前患胃气虚也宜用八珍汤主之
　　一作渇若烦躁饮冷者属上焦实热用凉隔散兼大便秘结者属下焦实热用清凉饮若用尅伐之药而渇者气血虚也急用八珍汤六味丸
　　一耳聋耳鸣若左寸闗脉数者心肝二经虚热也用四物汤加山栀柴胡生隂血右寸闗脉浮大者脾肺二经虚热也用补中益气汤加山栀桔梗培阳气若因怒便作用小柴胡汤加山栀芎归清肝清血若午前甚用小柴胡汤加参茋归术补气清肝午后甚用四物汤加酒炒黒黄栢知母五味补隂降火如两足心热属肾虚用六味丸以壮水之主两足冷属阳虚用八味丸以益火之源
　　一项强口噤腰背反张者气血虚而发痉也仲景张先生云足太阳病发汗太多则痉风病下之则痉复发汗则加拘急疮家发汗则痉葢风能散气故有汗而不恶寒曰柔痉寒能涩血故无汗而恶寒曰刚痉皆因内虚复汗亡津血筋无所养而然悉属虚象非风症也当大补气血为主故产妇溃疡劳伤气血湿热相火误服尅伐之剂者多患之其义可见【近以痉为痓传写之误也】
　　一妇女经闭若因鬰火伤脾以归脾汤加山栀丹皮气血俱虚以八珍汤加山栀丹皮若因服燥药伤血以四物汤加生甘草若经过期而来者气血虚也八珍汤倍用参术先期而来者血虚热也四物汤倍加参术牡丹皮将来而作痛者气虚血滞也四物汤加茯苓白术香附色紫而成块者血热也四物汤加山栀丹皮作痛而色淡者血气虚也用八珍汤其血崩之症肝火不能藏血者用加味逍遥散脾虚不能统血者用补中益气汤凢此皆六淫七情亏损元气所致当审其因而调补胃气为善
　　变症治法
　　一身起疙瘩搔破脓水淋漓若寒热往来者肝经气血虚而有火也用八珍散加丹皮柴胡寒热内热者血气弱而虚热也用八珍散倍用参术若恶寒形寒者阳气虚寒也用十全大补汤若肌肤搔如帛隔者气血不能外荣也用人参养荣汤若面部搔之麻痒者气血不能上荣也用补中益气汤若痿软筋挛者血气不能滋养也用补中益气汤佐以六味地黄丸
　　一口舌生疮或咽喉疼痛若饮食喜冷大便秘结者实热也用四顺清凉饮肌热恶热烦渇引饮者血虚也用当归补血汤饮食恶寒大便不实者虚热也用十全大补汤热从下或从足起者肾虚热也用加减八味丸若饮食难化四肢逆冷者命门火衰也用八味地黄丸一牙齿作痛或牙龈溃烂若喜寒恶热属胃火加味清胃散为主恶寒喜热属胃虚补中益气汤为主
　　一自汗盗汗葢自汗属气虚盗汗属血虚自汗用补中益气汤送六味地黄丸盗汗用当归六黄汤【内芩连黄栢炒黒用】送六味地黄丸若因劳心而致以归脾汤倍用茯神酸枣仁
　　一吐痰或作喘若右寸脉浮缓者肺气虚也用六君子汤加桔梗右寸脉洪滑者肺经有热也用泻白散右寸闗脉浮缓迟弱者脾肺气虚也用六君子汤加桔梗黄茋右寸闗脉洪滑迟缓者脾热传肺也用泻白泻黄二散右尺脉微弱者命门火衰而脾肺虚也用人参理中丸如不应用八味地黄丸右寸脉洪数者心火尅肺金也用人参平肺散如不应用六味地黄丸左寸闗脉洪数者心肝二经有热也用柴胡清肝散如不应佐以牛黄清心丸清其风热仍用六味地黄丸以镇阳光左尺脉数而无力者肾虚而水泛上也用六味地黄丸加五味子以滋隂如脉微细或手足冷或兼喘促急用八味地黄丸以补阳
　　一舌赤裂或生芒刺兼作渇引饮或小便频数不时发热或热无定处或足心热起者乃肾水干涸相火亢盛用加减八味丸主之佐以补中益气汤若误用寒凉之剂必变虚寒而殁
　　一口舌生疮作渇不止不时发热或昼热夜止或夜热昼静小便频数其热或从足心或从两脇或从小腹中起外热而无定处者此足三隂亏损之症也用加减八味丸为主佐以十全大补汤若误用寒凉治火之剂复伤脾胃胸腹虚痞饮食少思或大便不实小便不利胸腹膨胀肢体患肿或手足俱冷者此足三隂亏损之虚寒症也急用加减金匮肾气丸亦有复生者
　　一肚腹肿胀若朝寛暮急属隂虚暮寛朝急属阳虚朝暮皆急隂阳俱虚也阳虚者朝用六君子汤夕用加减肾气丸隂虚者朝用四物汤加参术夕用加减肾气丸真阳虚者朝用八味地黄丸夕用补中益气汤若肚腹痞满肢体肿胀手足并冷饮食难化或大便泄泻口吸气冷者此真阳衰败脾肺肾虚寒不能司摄而水泛行也急用加减肾气丸否则不救也
　　一发热恶寒若寸口脉微名阳气不足隂气上入阳中则恶寒也用补中益气汤尺部脉弱名隂气不足阳气下陷于隂中则发热也用六味地黄丸若暑热冷而肢体倦怠此湿热所乗属隂气虚而病气实也当专补阳气用补中益气汤若发热大渇引饮目赤面红此血虚发热属形病俱虚也当专补隂血用当归补血汤一发热作渇若右寸闗脉浮大而无力者脾肺之气虚也用补中益气汤数而有力者脾肺之气热也用竹叶石膏汤寸脉微数而无力者肺气虚热也用竹叶黄茋汤尺脉微细或微数而无力者命门火衰也用八味地黄丸左寸闗脉数而有力者心肝之气热也用柴胡栀子散数而无力者心肝之气虚也用六味地黄丸尺脉数而无力者肾经虚火也用加减八味丸大凡疮愈后口渇或先渇而患疮或口舌生疮或咽喉肿痛或唇裂舌黄目赤痰涎上涌者皆败症也非此丸不能救一眼目昏弱或内障黒花或血虚神劳用滋隂肾气丸若视物无力或见非常之状属隂精虚弱用滋隂地黄丸若视物无力或视物皆大属阳盛隂虚用六味地黄丸若目体倦或肌肤麻木属脾肺气虚用神效黄茋汤若至夜目暗灯下亦暗属阳虚下陷用决明夜灵散若眼暗体倦内障耳鸣属脾胃气虚用益智聪明汤葢五臓六腑之精气皆禀受于脾土上贯于目脾为诸隂之首目为血脉之宗当补脾土为善
　　一血吐血若左寸闗脉数而无力血虚也四物加参术浮而无力气虚也补中益气汤尺脉数或无力肾虚也六味地黄丸右寸闗脉数而有力者肺胃热也犀角地黄汤数而无力者肺胃虚热也先用济生犀角地黄汤后用四物汤加参苓白术尺脉数无力隂虚也用六味地黄丸若面黄目赤眵多手麻者脾肺虚也用黄茋芍药汤
　　一饮食少思若因胃气虚而不能食用四君子汤若因脾气虚而不能化用六君子汤大便不实或呕吐者脾气虚寒也用六君子汤加干姜木香若作呕口渇或恶冷饮食者胃气虚热也用五味异功散喜冷饮食者胃气实热也用泻黄散
　　一带下因经行产后外邪入胞传于五臓而致之其色青者属于肝用加味逍遥散加防风湿热壅滞小便赤濇用前散加炒黒龙胆草肝血不足或燥热风热用六味丸逍遥散色赤者属于心用小柴胡汤加黄连山栀当归思虑过伤者用妙香散六味丸色白者属于肺用六味丸补中益气汤加山栀色黄者属于脾用六味丸六君子汤加山栀柴胡不应用归脾汤色黒者属于肾用六味丸气血俱虚用八珍汤阳气下陷用补中益气汤湿痰下注前汤加茯苓半夏苍术黄栢气虚痰饮四七汤送六味丸若病久元气下陷或尅伐所伤但壮脾胃升阳气为善若拘于人之肥瘦而用燥湿泻火之药反伤脾胃为患不浅
　　一二便下血若右闗脉浮数气虚而热也用四君子加升麻当归尺脉浮大或微弱元气下陷也用补中益气汤左闗脉洪数血虚也用四物汤加炒山栀升麻秦芁脉迟缓或浮大气虚也用四君子汤加升麻炮姜尺脉洪数或无力者肾虚也用六味地黄丸若因房劳伤损精气隂虚火动而小便下血诸血病者不问脉症百端但用前丸料煎服为善
　　一泄泻在五更或侵晨乃脾肾虚五更服四神丸日间服白术散或不应或愈而复作急用八味丸补命门火以生脾土其泻自止
　　一大便不通属脾肺亏损大肠津液干涸或血虚火烁不可计其日期饮食数多必待腹满胀自欲去而不能乃热在直肠间也用猪胆汁润之若妄服苦寒辛散之剂元气愈伤或通而不止或成中痞之症若气血虚者用八珍汤加麻子仁肠胃虚者用补中益气汤加麻子仁肾液不能滋润用六味地黄丸加麻子仁若厚味积壅小便淋秘者肝肾虚也用六味地黄丸以滋肾水用补中益气汤以补脾胃若发热晡热用六君子汤加味逍遥散养隂血清风热若兼筋骨痛先用透经解挛汤秦芁地黄汤后用八珍散加牡丹皮柴胡主之若误服风剂而伤隂血者用易老祛风丸若两股或隂囊或两足必用四生散地黄丸为善若误服草乌川乌之类或敷巴豆砒石等味脱肉腐溃反成疠症治者审之一面赤搔痒或毛脱落属肺经风热用人参消风散桦皮散气虚用补中益气汤加天麻僵蚕血虚用加味逍遥散加钩藤钩面发紫泡或成块或毛脱落属肝经风热先用小柴胡汤加山栀丹皮钩藤钩后用加味逍遥散凡症属肝经血燥生风但宜滋肾水生肝血则火自息风自定痒自止
　　一遍身疙瘩或瘾疹搔痒此风热伤血用羌活当归散气虚者佐以补中益气汤加山栀钩藤钩血虚者佐以加味逍遥散加钩藤钩若手足皴裂不问黯白或在手足腿腕搔起白皮此风热而秘濇用清胃散加芍药葢肾开窍于二隂精血不足则大便秘塞而不通矣须用六味地黄丸补中益气汤以滋化源
　　一小便不利若不渇而不利者热在下焦血分也用滋肾丸渇而不利者热在上焦气分也用清肺散肾经隂虚而不利者用六味地黄丸热结膀胱而不利者用五苓散元气虚而不能输化者用补中益气汤脾肺之气燥而不能化生者用黄芩清肺饮若转筋便闭气喘不问男女孕妇急用八味丸缓则不救
　　一白浊足三隂经主之属厚味湿热所致者用加味清胃散肝肾虚热者用六味地黄丸为主佐以逍遥散脾肾虚热者用六味丸佐以六君子汤肝脾鬰滞者六味丸佐以归脾汤脾肺气虚者六味丸佐以补中益气汤湿痰下注者益气汤佐以六味丸
　　疠疡类症【类症者与疠形状相似而所因不同也】
　　一两膁如癣搔痒久则脓水淋漓或搔起白皮者名肾臓风也用四生散以祛风邪用六味地黄丸以补肾水若头目不清内热口干体倦痰热血燥秋间益甚故俗名鴈来风宜用羌活白芷散加味逍遥散气虚者佐以补中益气汤加皂角刺钩藤钩血虚者佐以八物汤加柴胡牡丹皮或加味逍遥散兼服
　　一肢体或腿臂脘间患防防而游走不定者赤日赤游风白日白游风为血虚隂火内动外邪所搏之症白用人参消风散赤用加味逍遥散气血俱虚用八珍汤晡热内热用加味逍遥散六味地黄丸
　　一遍身或头面起疙瘩或如霞片或破而脓水淋漓或痒痛寒热乃肝火血虚也用加味逍遥散若口苦脇痛小便淋肝火血热也用柴胡清肝散若妇女夜间谵语发热热入血室也用小柴胡汤加山栀生地黄血虚者四物合小柴胡汤病退却用逍遥散以健脾胃生隂血此症多有因怒气而发者治当审之
　　一妇人肢体瘾疹疙瘩搔破成疮脓水淋漓热渇晕日晡益甚者用四物汤加柴胡山栀丹皮清肝火补肝血若烦热体倦头目不清用八珍散加丹皮山栀补脾气生隂血若自汗盗汗月水不调肚腹作痛用八珍汤六味丸若食少体倦心忪盗汗经闭寒热用八珍汤佐以加味逍遥散若病久元气怯弱用十全大补汤佐以归脾汤
　　一女子十三四或十六七而天癸未至或妇人月经不调发赤癍痒痛此属肝火血热用小柴胡汤加山栀生地黄牡丹皮防风
　　一生虫者乃相火制金不能平木而化耳非风邪所生也但滋肾水生肝血或佐以炙承浆之类说见本症一敷砒霜患处作痛或腐溃用湿泥频涂换之若毒入腹胸膈苦楚或作吐泻饮冷米醋一二杯即止多亦无妨生菉豆末芝麻油亦可
　　一敷贴雄黄药闷乱或吐泻用防己煎汤解之一服辛热药而髪脱落者乃肝经血伤而火动非风也用四物汤六味丸以滋肝血生肾水一服川乌草鸟等药闷乱流涎或昏愦呕吐或出血吐血用大豆逺志防风甘草任用一味煎汤解之大凡服风药过多皆宜用之未应急用甘草生姜汁
　　一敷贴巴豆之药患处作痛肌肉溃烂以生黄连为末水调敷之若毒入内吐泻等症更以水调服一二钱大小豆菖蒲汁俱可
　　一敷贴藜芦毒入内煎葱汤解之
　　一服祛风尅伐之药呕吐少食胸膈不利或形气倦怠等症用六君子汤以补阳气若烦躁作渇饮食不思或晡热内热面赤发热用四物汤加参术以生隂血余从各门治之
　　本症治验
　　一男子冬间口苦耳鸣隂囊湿痒来春面发紫块微肿麻木至冬遍身色紫不知痛痒至春紫处俱大至夏渐溃又至春落指溃此患在肝胆二经令刺手指缝并臂腿脘出黒血先与再造散二服下毒秽更以小柴胡合四物汤加白芷防风天麻角刺渐愈又与换肌散但遍体微赤此血虚有火因家贫未得调理秋间发热至春面仍发块用前散并养血药喜年少谨疾得愈一膏粱之人鼻坏落指脱体溃热渇晡甚用四物汤加酒炒黒黄栢知母五味麦门白芷天麻角刺三十余剂热渇少止时仲夏精神倦怠气喘身热小便黄数大便溏泄此元气虚而时热胜也用补中益气汤顿安乃与换肌散及益气汤兼服两月更以生脉散代茶饮疮少退时至仲秋晕少食自汗体重大便溏数此亦时湿之症用清燥汤调理而愈又用补中益气汤少加酒炒黒黄栢知母角刺天麻两月余而瘥又因劳倦耳瞆热渇误服祛风药病气益剧身发赤疹与益气聪明汤月许而愈
　　一男子赤痛热渇脓水淋漓心烦掌热目昧语濇怔忡不宁此心经受症也用安神丸兼八珍汤少加木通炒黒黄连逺志元气渐复却行砭刺外邪渐退但便燥作渇用柴胡饮并八珍汤而愈再用换肌散而瘥
　　一男子肚见青筋面起紫泡发热作渇寅卯时甚脉数腿转筋小便濇此肝经火症先用柴胡饮热退便利却用小柴胡合四物汤加龙胆草炒山栀三十余剂及八珍汤加柴胡山栀养其气血乃用换肌散去其内毒而安年余因劳役饮食失宜寒热头痛遍身赤疹自用醉仙散而殁
　　一男子面发紫疙瘩脓水淋漓睡中搐搦遍身麻木渐发赤块劳怒则痒肝脉洪大砭刺臂腿腕各出血用清胃汤加大黄角刺四剂煎下泻青丸肝脉少退以升麻汤数剂下前丸诸症少愈却用寳鉴换肌散斤许又用小柴胡合四物汤加参术天麻角刺百余剂及六味地黄丸半载而愈后因劳遍身麻痒脉微而迟此气血俱虚不能荣于腠理用十全大补汤加五味麦门调理年余而安
　　一男子面赤发紫泡下体痒痛午后发热大便燥黒此火盛而血虚也用再造散及四物汤加防己胆草及刺腿指缝出毒血而便和仍以前药加白术白芷茯苓羌活独活而便黄仍以四物去胆草防己少用独活加参萆薢五十余剂而疮退却用补中益气汤加天麻麦门而气血渐充时仲秋霪雨遍身酸痛用清燥汤而安随用换肌散胡麻散八珍汤兼服而愈
　　一上舍面发肿肌如癣后变疙瘩色紫搔之出水此脾肺之症也先用清胃汤以清胃热解表毒又用四物汤加山栀黄芩柴胡皂角刺甘草节以养隂血祛风热及砭臂腿脘手足指缝并患处以去毒血疎通隧道乃与八珍汤加白芷皂角刺五加皮全蝎及二圣散兼服月余以养隂血治疮毒又与补气泻荣汤少愈再与换肌散而全愈后因劳倦遂发赤晕日晡尤甚以四物汤加丹皮柴胡山栀并用补中益气年余虽劳而不发一男子遍身如癣搔痒成疮色紫麻木搯之则痛小便数而少此脾胃受症邪多在表用清胃散更砭刺患处并臂腿脘出黒血神思渐爽但恶寒体倦口干此邪气去而真气虚也以大剂参茋芎归蒺防桔梗数剂元气顿复却用八珍汤加黄茋白芷蒺防天麻软柴胡及二圣散治之其疮渐愈后用换肌散八珍汤等药调理半载而痊后仍发误用尅伐攻毒患两感伤寒而死一男子遍身疙瘩搔则痒搯则痛便闭作渇此邪在内也治以再造散二服微下三次用桃仁承气汤加当归四剂及砭出黒血渐知痛痒但形体倦怠用培养之剂复其元气又用二圣散其疮顿愈更用大补年余而康后患痰涎壅盛舌强语澁用二陈苍术黄栢知母泽泻四剂而愈再用补中益气汤调理而安
　　一男子素清苦尽落病在肝胆二经也乃刺臂腿脘及患处出黒血空心服八珍汤加五味胡麻首乌威灵食后服换肌散喜其无兼变之症又能笃守禁忌不半年而痊
　　一儒者脚心或痒痛或痳痒或肿胀二年后身体作痒渐变疙瘩发热耳鸣日晡益甚此属肾虚也乃砭刺臂腿脘及手足指缝去其瘀血用六味地黄丸料五味柴胡五十余剂以补肾又用换肌散祛风丸以治疮各斤许疮渐愈得滋补守禁而痊
　　一上舍遍身患之形病俱虚余谓须用调补元气完复方治其疮不信略服蛇酒以攻内毒更敷砒霜等药以蚀外毒顿加呕吐清水体痛如锥或以为毒气外发余曰脾主肌肉此因毒药脾伤而然也反服祛毒之剂吐泻不止而殁
　　一男子用药汤薫洗汗出不止喘不食腹鸣足冷肢体抽搐余谓此因热伤元气腠理不宻汗出亾阳耳是日果卒
　　类症治验
　　钦天薛天契年逾六旬两膁脓水淋漓发热吐痰数年不愈属肾藏风症用四生散而瘥年余复作延及遍体日晡益甚痰渇盗汗唇舌生疮两目皆赤此肾经虚火用加减八味丸诸症悉愈三年后小便淋茎道濇痛此隂已痿思色而精内败也用前丸及补中益气汤加麦门五味而愈
　　翟鸿胪两膁生疮渐至遍身各大寸许肿而色黯时出血水吐痰咽干盗汗心烦溺赤足热日晡益甚形体消瘦左尺脉洪数无力余以为肾经虚火用六味丸不月诸症悉退三月元气顿复
　　松江掌教翟立之素善饮遍身疙瘩搔起白屑上体为甚面目焮肿成疮结痂承浆溃脓眼赤出泪左闗脉洪数有力或作疠风治之脓溃淋漓余谓肝火湿毒以四物汤加干葛连翘山栀柴胡芩连一剂诸症悉退四剂全退两睛各显青白翳一片亦属肝火再剂翳去乃用六味丸而愈
　　一儒者身发疙瘩时起赤晕憎寒发热服疠风之药落筋挛后疙瘩渐溃日晡热甚肝脉洪余脉数而无力此肝经血虚风热也先以小柴胡合四物汤加牡丹皮酒炒黒黄栢知母肝脉渐和晡热渐退又用八珍汤加山栀寒热顿去再与加味逍遥散加参术钓藤钩木贼服两月疮悉愈而渐生后因怒复作用小柴胡汤加芎归钓藤钩木贼而愈后劳役发热误用寒剂不时风痒日晡赤晕早与补中益气汤加五味麦门山药午后与加减八味丸寻愈后食炙等物痰盛作渇仍发疙瘩小便白浊右闗脉滑大有力用补中益气汤加山栀诸症悉退
　　一男子愈后肌肤作痒口干饮汤此中气虚不能化生津液荣养肌肤午前服七味白术散补中益气汤午后服参茋芎归五味麦门少愈又用十全大补汤加五味麦门全愈
　　一男子愈后因劳恶寒头痛体倦余谓恶寒乃胃气虚不能护卫肌表头痛乃清气虚不能上升巅顶用补中益气汤加五味麦门益甚更兼口噤脉微细如无又加附子五分四剂而瘥
　　一男子愈后毎早吐痰碗许形体倦怠此中气虚而不能尅化饮食以参茋白术陈皮半夏麯为丸临卧服早间服补中益气汤不月而愈盖胃为五谷之海脾为消化之器若脾气徤旺运行不息痰自无矣
　　一男子愈后恶寒头晕食少体倦属中气虚弱用补中益气汤加蔓荆子并十全大补汤加五味子血气充而愈
　　一男子面起赤晕时或发肿臂手亦然搔起白屑服疠风药内热体倦脉大而虚此因元气虚而隂血复伤用六味地黄丸补中益气汤而寻愈
　　一男子两目俱赤遍身痒痛搔起白皮此肝肺隂虚误服祛风燥剂鼻赤面紫身发疙瘩搔出血水用升麻汤下泻青丸数服又用加味逍遥散数剂身鼻渐白疙瘩渐消又用四物汤加参茋柴胡山栀并换肌散各百余服喜其年少谨疾全愈
　　一男子愈后寒热往来体瘦倦怠饮食不甘此因元气虚而变症也午前用补中益气汤加麦门五味午后用四物汤加麦门五味而愈
　　一男子遍身搔痒后成疮出水洒淅恶寒皮肤皱起毛渐落大便秘结小便赤少此属肺火为患用补气泻荣汤四剂诸症渐退但倦怠恶寒小便清少此邪气去而真气虚也用补中益气汤兼换肌散半载元气复而诸症退时仲秋忽大便不实小便频数体倦食少洒淅体重此湿邪乗虚而作用东垣益胃汤二剂顿安仍用前药调理三月余全愈
　　一儒者遍身作痒搔破脓水淋漓毛脱落如疠风症久服祛风等药致元气亏损余用补中益气汤加茯苓而愈后失调理日晡热甚用八珍汤加五味麦门五十余剂而痊
　　一儒者怀抱久鬰先四肢如疠略祛风消毒气血愈虚延及遍身寒热作渇肢体倦怠脉洪大而虚谓余何也余曰始因脾鬰血虚隂火妄动后因药伤脾胃元气下陷遂用补中益气汤培补脾胃升举元气用归脾汤解散鬰火生发脾血更以六味丸益肾肝精血引虚火归源不两月诸病悉愈
　　一男子遍身生疮脓水淋漓晡热口干两足发热形体消瘦杂服风疮药六年未愈尺脉洪数而无力此肾经疮也如小儿肾疳之症用加减八味丸不半载而痊一男子遍身生疮似疥非疥脓水淋漓两腿为甚作痒烦热肢体倦怠年余不愈余以为肾经虚火用加减八味丸而瘥
　　一男子秋间发疙瘩两月余渐髙有赤晕月余出黒血此风热血虚所致先用九味羌活汤风热将愈再用补中益气汤而愈后不慎房欲复作盗汗晡热口干吐痰体倦言用补中益气汤加减八味丸顿愈
　　一男子两掌毎至秋皮厚皱裂起白屑内热体倦此肝脾血燥故秋金用事之时而作用加味逍遥散加川芎熟地三十余剂而愈再用六味丸加五味麦门服之半载后手足指缝臂腿脘皮厚色白搔之则木久服前药方愈
　　一男子因大怒发热髪顿落葢髪属肾而属肝此肝肾素虚为怒隂火愈盛销烁精血而然也用六味丸料加柴胡山栀黄栢数剂渐生又二十余剂而完一男子遍身搔痒服祛风辛燥之剂髪脱落余谓前药复伤肝肾精血虚而火内炽所致朝用八珍汤加麦门冬五味子夕用六味丸料加当归黄茋治之风热退而髪生矣
　　一男子染时疮服换肌散之类毛顿落遍身作痒或时赤晕乃燥药损其隂血阳气偏旺而然耳朝用四物汤倍熟地加茯苓白术牡丹皮山栀生甘草夕用六味丸料加当归黄茋治之疮症旣愈毫亦生
　　一男子素不慎房劳其髪忽落或发热恶寒或吐痰头晕或口干作渇或小便如淋两足发热或冷至胫属足三隂亏损而隂火内炽朝用十全大补汤夕用六味丸料加炒黒黄栢枸杞子治之诸症退而髪渐生
　　一男子素膏粱醇酒患肾臓风延及遍身服疠药益甚又用撚药于被中薫之呕吐腹胀遍身浮肿溃烂脓水淋漓如无皮而死
　　一男子足三隂虚患血风疮症误服祛风散毒之剂外敷斑猫巴豆等类肌肉溃烂呕吐腹膨或泄泻足冷或烦热作渇此药复伤脾胃虚败也辞不治不越月而殁一妇人脓水淋漓发热作渇体倦恶寒经水不调久而不愈此肝脾亏损而虚热也先用补中益气汤加川芎炒山栀元气渐复更以逍遥散而疮渐愈
　　一妇人性急善怒月经不调内热口苦患时疮服败毒之药脓水淋漓热渇头晕日晡益甚用加味逍遥散服之渐愈因大怒月经如涌眼赤出泪用四物汤加山栀柴胡连芩数剂而愈年余手足臂腕起白防渐大搔起白屑内热盗汗月经两月余一至毎怒或恶寒头痛或不食作呕或胸乳作胀或腹内作痛或小便见血或小水不利或白带下注此皆肝木制伏脾土元气虚而变症也用补中益气汤加炒黒山栀及加味归脾汤间服半年而愈
　　一妇人久鬰患在四肢腿腕尤甚误用败毒寒凉之剂晡热内热自汗盗汗月经不行口干咽燥此鬰火伤脾也用归脾汤数剂后兼服逍遥散五十余剂而愈一妇人身如丹毒搔破如疠热渇头晕日晡益甚此属肝经风热血燥用加味逍遥散而愈
　　一妇人素晡热月经不调先手心赤痒至秋两掌皮厚皱裂时起白皮此皆肝脾血燥用加味逍遥散加荆芥钓藤钩川芎熟地五十余剂又用归脾汤二十余剂乃服六味丸而不再发
　　一妇人两腿腕紫黯寸许搔破出水或用祛风砭血年余渐如掌许乃服草乌等药遍身搔痒时出血水内热体倦饮食无味月经三月一至脉洪而数按之则濇此燥剂愈伤脾血也先以补中益气汤加芍药川芎五味十余剂乃与加味逍遥散加熟地钓藤钩二十余剂再用归脾汤加川芎熟地黄治之而不发
　　一妇人日晡身痒内外用追毒祛风之剂脓水淋漓午前畏寒午后发热殊类疠风用补中益气汤加山栀钓藤钩又以加味逍遥散加川芎而愈
　　一妇人手心色赤搔痒发热头晕作渇晡甚服祛风清热之药肤见赤痕月经过期用加味逍遥散倍熟地热止痒退更以四物汤加柴胡参茋炙甘草茯苓头清渇止再用四物汤加参术茯苓山栀赤晕亦消
　　一妇人素清苦四肢似癣疥作痒出水怒起赤晕服祛风败毒等剂赤晕成疮脓水淋漓晡热内热自汗盗汗月经不行口干咽燥此鬰伤脾血也用归脾汤逍遥散两月而痊
　　一妇人遍身疙瘩搔痒敷追毒之药成疮出水寒热脇痛小便不利月经不调服祛风之剂形体消瘦饮食少思此肝火血燥生风前药益伤脾血耳先用归脾汤二十余剂又用加味逍遥散二十余剂诸症渐愈乃用六味丸调理而瘥此等症候服风药而死者多矣
　　一妇人愈后唇肿皱裂食少肌瘦晡热益甚月水过期半年渐闭时发渇躁专于通经降火发渇愈甚唇胀出血此脾经虚热而血愈耗也治以四物汤加参芩茋术升麻丹皮柴胡山栀外症渐愈又用八珍汤加丹皮柴胡五十余剂月水调而诸症痊
　　一小儿面部浮肿遍身如癣半年后变疙瘩色紫作痒敷巴豆等药皮破出水痛痒寒热大便坚硬脾肺脉洪数而实先用防风通圣散以解表里便利调和又用四物汤加荆防黄芩柴胡皂角刺甘草节以凉血祛毒诸症渐退更以八珍汤加白术荆防角刺五加皮而愈后但劳则上体发赤晕日晡益甚此属气血虚而有火用四物汤加丹皮参术柴胡治之稍退又用补中益气汤加酒炒黒黄栢知母月余全愈
　　一小儿遍身患疥如疠或痒或痛肢体消瘦日夜发热口干作渇大便不实年余矣此肝脾食积鬰火用芦荟丸不月而愈
　　一女子十三嵗善怒遍身作痒出水用柴胡川芎山栀芍药以清肝火用生地当归黄芩以清肝血用白术茯苓甘草以健脾胃而愈半载后遍身起赤痕或时晕寒热余曰此亦肝火炽盛血得热而妄行其夜果经至一女子赤晕如霞作痒发热用小柴胡汤加生地连翘丹皮而愈大凡女子天癸未至妇人凡经不调被惊着恼多有此症
　　一小儿十五嵗遍身似疥非疥脓水淋漓晡热口干形体骨立四年矣此肾肝之症用加减八味丸而痊韩氏子年十四早防天真面红肿如风状不时举作或误用疠风药内虚发热口燥烦渇甲辰冬邀治因请教焉先生云此内伤不足隂火上炎而类赤游风症也药宜滋其隂则火自降补其本则标自退大经领教用四君加参茋四十剂又用此作丸服斤许不两月而平复若从有余治之则谬误多矣谨録呈上乞附药案以惠后之患者嘉靖丁未仲春门人朱大经顿首拜书










　　薛氏医案卷十七
　　钦定四库全书
　　薛氏医案卷十八
　　明　薛已　撰
</div>
    <div class="pagination">
<a href="薛氏医案_page42.html">上一页</a><span>...</span><a href="薛氏医案_page38.html">38</a><a href="薛氏医案_page39.html">39</a><a href="薛氏医案_page40.html">40</a><a href="薛氏医案_page41.html">41</a><a href="薛氏医案_page42.html">42</a><span class="current-page">43</span><a href="薛氏医案_page44.html">44</a><a href="薛氏医案_page45.html">45</a><a href="薛氏医案_page46.html">46</a><a href="薛氏医案_page47.html">47</a><a href="薛氏医案_page48.html">48</a><span>...</span><a href="薛氏医案_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
