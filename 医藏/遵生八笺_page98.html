<!DOCTYPE html>
<html>
<head>
    <meta charset="UTF-8">
    <title>遵生八笺 - 第 98 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八笺 - 第 98 页/共 159 页</h1>
    <div class="content">　　乐毅论 　　　　　　　七观帖

　　佑圣观碑 　　　　　　兰亭十三跋

　　番阳君庙碑 　　　　　行书道德经

　　沈山寺碑 　　　　　　东岳行宫碑

　　行书千文 　　　　　　大字千文

　　玄元十子像赞 　　　　真草千文

　　小楷千文 　　　　　　洞玄经

　　临兰亭帖 　　　　　　行书归去来辞

　　金丹四百字 　　　　　春夜桃李园宴记

　　赵仲穆义田记 　　　　乐善堂集赵诸帖

　　雪庵头陀茶榜 　　　　吴衍篆阴符经

　　王翼篆四书 　　　　　宋克书杜出塞九首

　　宋燧小楷不自弃文 　　周伯温四体千文

　　吴志淳千文 　　　　　颜辉小楷孝经

　　僧讷草书千文 　　　　张即之金刚经

　　以上诸帖，概举行世者言之。余所目及而宋拓今拓各半。但玩物流传，铜玉耐久而多，书帖易败而少。而宝珠玉者似多，宝金石文者更少。兼之兵火销烁，人世变迁，岂容片纸。砥砺尘磨，其中幸存一二，散落人间，好之者力或不足，不知者用以覆瓿，此又劫会业逢，不知灾害其几，何能得聚古人于一堂，与之心谈手执，接丰采于几案？故聚玩鉴家，以宋书宋帖为第一最上珍品。今人幸得一二，当宝过金玉，斯为善藏。余向曾见《开皇兰亭》一拓，有周文矩画《肖翼赚兰亭图》卷，定武肥瘦二本，并褚河南《玉枕兰亭》四帖，宝玩终日，恍入兰亭社中，饮山阴流觞水，一洗半生俗肠，顿令心目爽朗。

　　论帖真伪纸墨辨正

　　高子曰：法帖真伪，一时入手，少不用心着眼即不能辨。观唐肖诚伪为古帖以示李邕，曰：“此右军书也。”邕忻然曰：“是真物也。”诚以实告邕，再视曰：“果欠精神耳。”北海且然，况下者乎？南纸坚薄，极易拓墨，北纸松厚，不甚受墨。故北拓如薄云之过青天，以其北用松烟，墨色青浅，不和油蜡，故色淡而文皱，非夹纱作蝉翅拓也。南拓用烟和蜡为之，故色纯黑，面有浮光。今之赝帖，多用油蜡拓者，间有效法松烟墨拓，色似青浅，而敲法入石太深，字有边痕，用墨深浅不匀，浓处若乌云生雨，浅者如白虹跨天，殊乏雅趣。惟取眼生，以惑蒙瞶。古帖受裱数多，历年更远，其墨浓者，坚若生漆，且有一种不可称比异香，发自纸墨之外。若以手揩墨色，纤毫无染；兼之纸面光采如砑，其纸年久质薄，触即脆裂，侧勒转折处，并无沁墨水迹侵染字法。今之浓墨拓者，以指微抹，满指皆黑。其古帖纸色面有旧意，原人摩弄积久，自然陈色，故面古而背色长新，以古纸坚厚不湮。今之赝拓，大率以川扇纸、竹纸用挂灰炉烟沥和水染成古色，表里湮透，两面如一。若以一角揭试，薄者即裂，厚者性健不断。如古帖不然，薄者揭之，坚而不裂，以受糊多耳；厚者反破碎莫举，以年远糊重，纸脆故也。此俱以形似求之。若以字法刻手，过目翻阅，虽宋拓之妍丑即别，矧赝拓可愚人哉？虽然，近有吴中高手，为旧帖，以坚帘厚粗竹纸，皆特抄也，作夹纱拓法，以草烟末香烟熏之，火气逼脆本质，用香和糊若古帖臭味，全无一毫新状，入手多不能破。其智巧精采，反能夺目，鉴赏当具神通观法。

　　兰亭边旁考异

　　永字无画，发笔处微转折。和下口字下横笔稍出。岁字有点在之下戈口之右。年字悬笔上凑顶。流字内乙字处就回笔，不作点。在字左人反剔。是字下疋，凡三转不断。事字脚，斜拂不挑。欣字欠右一笔，作章草发笔状，不是捺。抱字已开口。亦大矣，亦字是四点。兴感字，戈边是直作一笔，不是一点。未尝不字，反挑脚处有一阙。殊字挑脚带横。趣字波略少卷向上。

　　上举此以观《兰亭》，恐亦不大失眼。

　　五字损本者，乃“湍流带右天”五字损伤也。

　　宋景定咸淳间，贾似道命客参较诸本异同，择其字之尤精者，辑成一帖。用良工王用和刻之，经年始成，此本后有悦生堂印，甚可宝也。

　　论古玉器

　　高子曰：玉以甘黄为上，羊脂次之。以黄为中色，且不易得，以白为偏色，时亦有之故耳。今人贱黄而贵白，以见少也。然甘黄如蒸粟色佳，焦黄为下。甘青色如新柳，近亦无之。余见甘黄玉马，长四寸，神气如生，甘青羊头钩、螭瑰、素璁等物，色娇可爱。余得一旧物残缺者，制为五岳巾圈、蟾钮二物，甚佳。碧玉色如菠菜深绿为佳。有细墨洒点，有淡白间杂者次之。墨玉如漆者佳，西蜀有石类之。红玉色如鸡冠者可贵。三玉世不多见，都中亦宝重之。绿玉类碧色少深，翠中有饭糁者佳。外此七种，皆不足取矣。上古用玉珍重，似不敢亵。故制圭以封诸侯，制璧以祀天帝，制黄琮以祀地祗，制璋如半圭用赤以礼南方，制琥如虎以礼西方，制璜如半璧用玄以礼北方。若璁珩双璜衡牙，佩之饰也；琫珌鹿卢，剑之饰也。若指南人蚩托轴辂饰诸具，弁星蚩牛环、螳螂钩、辘轳环、螭彘、蟠螭环、商头钩、双螭钩、玉套管、璩环、带钩、拱璧，皆王侯舆服之饰也。琉珥杂佩，步摇、笄珈、玉瑱、玉琀、琼华璪玉，皆后宫夫人之饰也。又如以玉作六瑞、宝玺、冈卯、明珰、玉鱼、玉碗、卮匜、带围、弁饰、玉辟邪图书等物，何重如之？后此失古用玉意矣。自唐宋以下，所制不一。如管笛、凤钗、乳络、龟鱼、帐坠、哇哇树、石炉顶、帽顶、提携袋挂、压口方圆细花带板、灯板、人物神像、炉瓶钩钮、文具器皿、杖头、杯盂、扇坠、梳背、玉冠、簪珥、绦环、刀把、猿马牛羊犬猫花朵种种玩物，碾法如刻，细入丝发，无隙败矩，工致极矣，尽矣。宋工制玉，发古之巧，形后之拙，无奈宋人焉。不特制巧，其取用材料亦多心思不及。若余见一尺高张仙，其玉绺处，布为衣折如画。又一六寸高玄帝像，取黑处一片为发，且自额起，面与身衣纯白，无一点杂染。又一子母猫，长九寸，白玉为母，身负六子，有黄黑为玳瑁者，有纯黑者，有黑白杂者，有黄者，因玉玷污，取为形体扳附眠抱诸态，妙用种种佳绝。又一墨玉大块，全身地子灵芝俱黑，而双螭腾云卷水，皆白玉身尾，初非勉强钮捏。又若玛瑙蜩蝉，黑首黄胸，双翅浑白明亮。又一弥勒，以红黄缠丝，取为袈裟，以黑处为袋，面肚手足纯白。种种巧用，余见大小数百件皆然，近世工匠，何能比方？然汉人琢磨，妙在双钩碾法，宛转流动，细入秋毫，更无疏密不匀。交接断续，俨若游丝白猫，曾无滞迹。若余见汉人巾圈，细碾星斗，顶撞圆活。又见螭虎云霞，层迭穿挽，圈子皆实碾双钩，若堆起飞动，但玉色土蚀殆尽，缀线二孔，已锈其一，此岂后人可拟？要知巾圈非唐人始也。又若冈卯有方者，六棱者，其钩字之细，其大小图书碾法之工，宋人亦自甘心。其制人物、螭瑰、钩环并殉葬等物，古雅不烦，无意肖形而物趣自具，尚存三代遗风。若宋人则刻意模拟，求物象形，徒胜汉人之简，不工汉人之难。所以双钩细碾，书法卧蚕，则迥别矣。汉宋之物，入眼可识。至若古玉，存遗传世者少，出土者多，土锈尸侵，似难伪造。古之玉物，上有血侵，色红如血，有黑锈如漆，做法典雅，摩弄圆滑，谓之尸古如玉物上蔽黄土，笼罩浮翳，坚不可破，谓之土古。余见一玉瑰，半裹青绿，此必墓中与铜器相杂，沾染铜色乃耳，亦奇物也。余有定窑二瓶，周身亦有青绿，似同此故。近日吴中工巧，模拟汉宋螭瑰钩环，用苍黄杂色边皮葱玉，或带淡墨色玉，如式琢成，伪乱古制，每得高值。孰知今人所不能者，双钩之法，形似稍可伪真，钩碾何法拟古？识者过目自别，奚以伪为？今时玉材较古似多。西域近出大块劈丬玉料，谓之山材。从山石中锤击取用，原非于阗昆冈。西流砂水中天生玉子，色白质干，内多绺裂，俗名江鱼绺也。恐此类不若水材为宝。有种水石，美者白能胜玉，内有饭糁点子，可以乱真。及如宝定石、茅山石、阶州石、巴璞、嘉璞、宣化璞、忠州石、莱州石、阿不公石、梳妆楼肖子石，俱能混玉。但少温润水色，当细别之。又如古之异玉器具，如寒玉鱼、温玉棋子、紫玉笛、紫玉九雏钗、五色玉环、玉膏、灭斑玉、火玉、玉瓮、紫玉函，此皆天地间秘宝。今入何处？多在内帑，否归仙府，今后世徒知有此名耳！奇哉！

　　论剔红倭漆雕刻镶嵌器皿

　　高子曰：宋人雕红漆器，如宫中用盒，多以金银为胎，以朱漆厚堆至数十层，始刻人物、楼台、花草等像，刀法之工，雕镂之巧，俨若画图。有锡胎者，有蜡地者，红花黄地，二色炫观。有用五色漆胎刻法，深浅随妆露色，如红花绿叶，黄心黑石之类，夺目可观，传世甚少。又等以朱为地刻锦，以黑为面刻花，锦地压花，红黑可爱。然多盒制，而盘匣次之。盒有蒸饼式、河西式、蔗段式、三撞式、两撞式、梅花式、鹅子式，大则盈尺，小则寸许，两面俱花。盘有圆者、方者、腰样者，有四入角者，有绦环样者，有四角牡丹瓣者。匣有长方、四方、二撞、三撞四式。元时有张成、杨茂二家，技擅一时，但用朱不厚，漆多翘裂。若我朝永乐年果园厂制，漆朱三十六遍为足。时用锡胎木胎，雕以细锦者多。然底用黑漆针刻“大明永乐年制”款文，似过宋元。宣德时制同永乐，而红则鲜妍过之。器底亦光黑漆，刀刻“大明宣德年制”六字，以金屑填之。其盘盒大小，制同宋元。然多丫髻瓶、茶橐、劝杯、茶瓯、穿心盒、拄杖、扇柄、砚匣等物。民间亦有造者，用黑居多，工致精美。但几架、盘盒、春撞各物有之，若四五寸香盒，以至寸许者，绝少。云南以此为业，奈用刀不善藏锋，又不磨熟棱角，雕法虽细，用漆不坚，旧者尚有可取，今则不足观矣。有伪造者，矾朱堆起雕镂，以朱漆盖覆二次，用愚隶家，不可不辨。穆宗时，新安黄平沙造剔红，可比园厂，花果人物之妙，刀法圆滑清朗。奈何庸匠网利，效法颇多，悉皆低下，不堪入眼。较之往日，一盒三千文价，今亦无矣，何能得佳？金陵之制亦然，国初有杨埙描漆、汪家彩漆，技亦称善。余家藏有一二物件，真胜他器。漆描用粉，数年必黑。而杨画《和靖观梅图》屏，以断纹，而梅花点点如雪，其用色之妙可知。宣德有填漆器皿，以五彩稠漆，堆成花色，磨平如镜，似更难制，至败如新，今亦甚少。有漂霞砂金，（虫甸）嵌堆漆等制，亦以新安方信川制为佳。如效砂金倭盒，胎轻漆滑，与倭无二，今多伪矣。漆器惟倭称最，而胎胚式制亦佳。如圆盒以三子小盒嵌内，至有五子盒，七子九子盒，而外圆寸半许，内子盒肖莲子壳，盖口描金，毫忽不苟。小盒等重三分，此何法制？方匣有四子匣，六子九子匣。箱有衣箱，文具替箱，有簪匣，有金边红漆三替撞盒，有洒金文台手箱、涂金妆彩屏风、描金粉匣、笔匣，贴金扇匣、洒金木铫角盥桶子罩盒，有罩盖箱，罩盖大小方匣。有书橱之制，妙绝人间。上一平板，两旁稍起，用以搁卷。下此空格盛书，旁板镂作绦环，洞门两面鏒金铜滚阳线。中格左作四面板围小橱，用门启闭，鏒金铜铰，极其工巧。右旁置倭龛神像。下格右方，又作小橱，同上规制，较短其半。左方余空，再下四面虎牙如意勾脚。其圆转处，悉以鏒金铜镶阳线钤制，两面圆浑如一，曾无交接头绪，此亦仅见。有金银片嵌光顶圆盒、蔗段盒、结盒、腰子盒、腰子砚匣。有秘阁，有一枝瓶，有酒注，鏒金铜镶口嘴。有折酒盂，上如大盏漏空，坐嵌一橐，以橐盖大碗，碗外泥金花彩，用之折酒，可免溅渍。有大小碟碗，红如渥丹。有描彩嵌金银片子酒盘。有都丞盘，内有倭石砚、水注、刀锥、拂尘等件。有铅镶口盖扁小方匣，有笔筒，有茶橐，有漆龛观音，准提马哈喇等佛。有小圆香撞三层四层者。有挂吊腰子香撞五格三格者。有八角茶盘，有茶杯，有尖底劝杯，有铜罩被熏，有镜匣。有金银（虫甸）嵌山水禽鸟倭几，长可二尺，阔尺二寸余，高三寸者。有高二尺香几，面以金银（虫甸）嵌《昭君图》，精甚。种种器具，据所见者言之，不能悉数。而倭人之制漆器，工巧至精极矣。又如雕刻宝嵌紫檀等器，其费心思工本，亦为一代之绝。但可取玩一时，恐久则胶漆力脱，或匣有润燥伸缩，似不可传。宁取雕刻，传摩可久。况今之镶嵌，在在皆是也，与周初制，何天渊隔也，价亦低下。然雕刻之神，若宋人王刘九者，镌刻青田石、楚石等类寿星、洞宾、观音、弥勒、神像，岂特肖生？相对色笑，俨欲谈吐，岂后人可能彷佛？又如（虫甸）壳镌刻观音普陀坐像，山水树石，视若游丝白描，目不能以逐发数识。即观音身披法服，有六种锦片，无论螺壳深洼，即平地物件，亦难措手。又若刻划诸天罗汉，经面牙板，并翻经牙签，种种精细，工夺天巧。后有效者，罕能得其妙处。又若我明宣德年间，夏白眼所刻诸物，若乌榄核上，雕有十六哇哇，状米半粒，眉目喜怒悉具。又如荷花九鸶，飞走作态，成于方寸小核，可称一代奇绝。传之久远，人皆宝藏，堪为住世一物，去镶嵌何如？嗣后有鲍天成、朱小松、王百户、朱浒崖、袁友竹、朱龙川、方古林辈，皆能雕琢犀象、香料、紫檀图匣、香盒、扇坠、簪钮之类，种种奇巧，迥迈前人。若方之取材工巧，别有精思。如方所制瘿瓢、竹拂、如意、几杖，其就物制作，妙用入神，亦称我朝妙技。近之仿效倭器，若吴中蒋回回者，制度造法，极善模拟，用铅钤口，金银花片（虫甸）嵌树石，泥金描彩，种种克肖，人亦称佳。但造胎用布稍厚，入手不轻，去倭似远。闽中牙刻人物，工致纤巧，奈无置放处，不入清赏。

　　燕闲清赏笺　　中卷

　　论画

　　高子曰：画家六法三病，六要六长之说，此为初学入门诀也，以之论画，而画斯下矣。余所论画，以天趣、人趣、物趣取之。天趣者，神是也；人趣者，生是也；物趣者，形似是也。夫神在形似之外，而形在神气之中，形不生动，其失则板，生外形似，其失则疏。故求神气于形似之外，取生意于形似之中。生神取自远望，为天趣也。形似得于近观，为人趣也。故图画张挂，以远望之，山川徒具峻削，而无烟峦之润；林树徒作层迭，而无摇动之风；人物徒肖，尸居壁立，而无语言顾盼、步履转折之容；花鸟徒具羽毛文彩，颜色锦簇，而无若飞若鸣、若香若湿之想，皆谓之无神。四者无可指摘，玩之俨然形具，此谓得物趣也。能以人趣中求其神气生意运动，则天趣始得具足。如唐人之画，余所见吴道子《水月观音》大幅、描法妆束，设色精采，宝珠缨络，摇动梵容，半体上笼白纱袍衫，隐隐若轻绡遮蔽，复加白粉细锦缘边，无论后世，即五代宋室，去唐亦远。余所见诸天菩萨之像，何能一笔可仿？其满幅一月，月光若黄若白，中坐大士，上下俱水，鹄首以望，恍若万水滂湃，人月动摇，所谓神生画外者此也。又若阎立本《六国图》，其模写形容，肖诸丑类，状其醉醒歌舞之容，异服野处之态，种种神生，得自化外。又见阎大幅《四王图》，其君臣俯仰威仪，侍从朝拱端肃，珍奇罗列，种种生辉，山树槎丫，层层烟润。色求形似，而望若堆栈，以指摩之，则薄平绢素。又如李思训《骊山阿房宫图》，山崖万迭，台阁千重，车骑楼船，人物云集，悉以分寸为工，宛若蚁聚，逶迤远近，游览仪形，无不纤备。要知画者神具心胸，而生自指腕，一点一抹，天趣具足。故能肖百里于方寸，图万态于毫端，松杉历乱，峰石嶙峋，且皴染崖壑数层，勾勒树叶种种。曹明仲何见，以为山水古不及今？客云：此乃文内翰家物。又如周昉《美人图》，美在意外，丰度隐然，含娇韵媚，姿态端庄，非彼容冶轻盈，使人视之，艳想目乱。又如周之白描《过海罗汉》、《龙王请斋》卷子，细若游丝，回还无迹。其像之睛若点漆，作状疑生，老俨龙钟，少似飞动。海涛汹涌，展卷神惊；水族骑擎，过目心骇。岂直徒具形骸，点染纸墨云哉？又见边鸾花草昆虫，花若摇风，袅娜作态，虫疑吸露，飞舞翩然，草之偃亚风动，逼似天成，虽对雪展图，此身若坐春和园囿。又如戴嵩《雨中归牧》一图，上作线柳数株，丝丝烟起，以墨洒细点，状如针头，俨若一天暮蔼，灵雨霏霏，坚子跨牛，奔归意急。此皆神生状外，生具形中，天趣飞动者也。故唐人之画，为万世法。然唐人之画，庄重律严，不求工巧，而自多妙处，思所不及。后人之画，刻意工巧，而物趣悉到，殊乏唐人天趣浑成。若彼丘文播、扬宁、韦道丰、僧贯休、阎立德、弟立本、周昉、吴道玄、韩求、李祝、朱瑶辈，此为人物神手，模拟逼真，生神妙足，设色白描，各臻至极。其山水如李思训、子昭道、卢鸿、王摩诘、荆浩、胡翼，张僧繇、关同辈，笔力遒劲，立意高远，山环水蟠，树烟峦霭，墨沐淋漓，神气生旺。花鸟如钟隐、郭权辉、施璘、边鸾、杜霄、李逖、黄筌子、居寀，皆设色类生，展布有法。花之容冶露滴，鸟之掀翥风生，此皆权夺化工，春归掌握者也。又如韩干之马，戴嵩、张符之牛，僧传古之龙，韩太尉之虎，袁义之鱼，皆极一时独技，生意奔逸，气运骞腾，神迥蠢动之外，虽临摹未能彷佛。若宋之孙知微、僧月蓬、周文矩、李遵、梁楷、马和之、僧梵隆、苏汉臣、颜次平、徐世荣、盛师颜、李早、李伯时、顾闳中，皆工于人物，而得其丰神精爽者也。如郭忠恕、许道宁、米友仁、赵千里、郭熙、李唐、高克明、孙可元、刘松年、李嵩、马远、马逵、夏珪、楼观、胡瓘、朱怀瑾、范宽、董源、王晋卿、陈珏、朱锐、王延筠、李成、张舜民，此皆工于山水，得其泉石高风者也。如杨补之、丁野堂、李迪、李安忠、吴炳、毛松、毛益、李永年、崔白、马永忠、单邦显、陈可久、僧希白、刘兴祖、徐世昌、徐荣、赵昌、赵大年、王凝、马麟，此皆工于花鸟，得其天机活泼者也。若宋高宗之山水竹石，文湖州、苏长公、毛信卿、吴心玉之竹石枯木，阎士安之野景树石，张浮休之烟村，此皆天籁动于笔锋，渭川波入砚沼，挥洒万竿，云蒸雾变，置之高斋，绿阴满堂，清风四坐，岂彼俗工可容措手？又如陈所翁之龙，钱光甫之鱼，朱绍宗、刘宗古之猫犬，皆得一物骨气运动，状其形似，名擅一时。此余因目所及，聊述数辈。若叙其全，当自画谱鉴签求之，非余所谓清赏要略。余自唐人画中，赏其神具面前，故画成神足。而宋则工于求似，故画足神微。宋人物趣，迥迈于唐，而唐之天趣，则远过于宋也。今之评画者，以宋人为院画，不以为重，独尚元画，以宋巧太过而神不足也。然而宋人之画，亦非后人可造堂室，而元人之画，敢为并驾驰驱。且元之黄大痴，岂非夏李源流？而王叔明亦用董范家法，钱舜举乃黄筌之变色，盛子昭乃刘松年之遗派。赵松雪则天分高朗，心胸不凡，摘取马和之、李公麟之描法，而得刘松年、李营丘之结构。其设色则祖刘伯驹、李嵩之浓淡得宜，而生意则法夏珪、马远之高旷宏远。及其成功，而全不类此数辈，自出一种温润清雅之态，见之如见美人，无不动色。此故迥绝一代，为士林名画，然皆法古，绝无邪笔。元画如王黄二赵 【子昂、仲穆。】 倪瓒之士气，陈仲仁、曹知白、王若水、高克恭、顾正之、柯九思、钱逸、吴仲圭、李息斋、僧雪窗、王元章、肖月潭、高士安、张叔厚、丁野夫之雅致。而画之精工，如王振朋、陈仲美、颜秋月、沈秋涧、刘耀卿、孙君泽、胡廷辉、臧祥卿、边鲁生、张可观，而闲逸如张子政、苏大年、顾定之、姚雪心辈，皆元之名家，足以擅名当代则可，谓之能过于宋，则不可也。其松雪、大痴、叔明，宋人见之，亦能甘心，服其天趣。今之论画，必曰士气。所谓士气者，乃士林中能作隶家画品，全用神气生动为法，不求物趣，以得天趣为高，观其曰写而不曰描者，欲脱画工院气故耳。此等谓之寄兴，取玩一世则可，若云善画，何以比方前代，而为后世宝藏？若赵松雪、王叔明、黄子久、钱舜举辈，此真士气画也。而四君可能浅近效否？是果无宋人家法，而泛然为一代雄哉？例此可以知画矣。

　　画家鉴赏真伪杂说

　　高子曰：“米元章云，好事家与赏鉴家，自是两等家。多资蓄，贪名好胜，遇物收置，不过听声，此谓好事。若鉴赏家，天资高明，多阅传录，或自能画，或深知画意，每得一图，终日宝玩，如对古人，声色之奉不能夺也，名曰真赏。然看画之法，须着眼圆活，勿偏己见，必细玩古人命笔立意委曲妙处，不能潦草涉略。论山有起伏转换，水有隐显源流。林木求其深邃蓊郁，而深浅分明。人物观其睹面凝眸，而顾盼相属。四时之景，要分朝暮阴晴，烟云动荡。花鸟之态，须观欹风含露，宿食飞鸣。次及牛马昆虫，鱼龙水族，无一不取神气生动，天趣焕然笔墨之外，斯不失为真赏。若专以形似取之，则市街贴壁卖画，尽有克肖人物花草猫狗之图，何取于古？且古人之画，岂特不可以形似物迹求也？当无笔迹留滞，方见天趣，如书之藏锋始妙。松雪诗云：“石如飞白木如籀，写竹应须八法通。”正谓是也。且好画不宜多裱，裱多失神，亦不可洗，更不可剪去破碎边条，当细细补足，令人宝惜古画，岂特宝若金玉？即如宋人去此不远，画之在世流传便少，无论唐时五代，藏画之家，当自检点，不恤勤烦，乃收藏至要。画之失传，其病有五：古画年远，纸绢已脆，不时舒卷，略少局促，即便折损，破碎无救，此失传之一。童仆不识收卷有法，即以两手甲抓画卷起，不顾边齐，以轴干着力紧收，内中绢素碎裂，此失传之二。或遭屋漏水湿，鼠啮猫溺，梅雨霉白，不善揩抹，即以粗布擦摩，逐片破落，此失传之三。或出示俗人，不知看法，即便手托画背，起就眼观，绢素随折，或挂画忽慢，以致堕地折裂，再莫可补，虽贴衬何益？此失传之四。或遭兵火水溺，岁苦流移，此失传之五。有等败落子孙，无识妇女，不知宝藏，堆积朽腐；或儿女痴顽，用笔涂写，或灯下看玩，以致油污透骨；或偶堕烛烧损，或挂当风狂起，吹断刮裂。甚矣！古画难存，类此种种。古人名画，更少对轴。若高尚士夫之画，适兴偶作，天趣生动，人即宝传。何能有对？对高斋精舍，岂容四轴张挂？即对轴亦少雅致。世以无名人画，即填某人款字，深可笑也。画院进呈卷轴，皆有名大家，俱不落款，何必见牛指戴，见马指韩？又岂如《格古论》云：“无名人画，多有佳者。”若云无名决无好画，无名款者，皆御府画也。古有善画花草者，多不落墨，以色点染，自有一种精神生意。又若粉本，即旧人画稿，草草不经意处，乃其天机偶发，生意勃然，落笔趣成，多有神妙，当宝藏之。唐人纸则硬黄短帘，绢则丝粗而厚，有捣熟者，有四尺阔者。宋绢则光细若纸，揩摩如玉，夹则如常。更有阔五六尺者，名曰独梭纸，用鹄白澄心堂居多。宋画迄今，其丝性消灭，更受糊多，无复坚韧，以指微跑，则绢丝如灰堆起，表里一色。若今时绢素，以药水染旧，无论指跑丝丝露白，即刀刮亦不成灰。此古今绢素之辨，似不容伪。又如元绢，有独梭者，与宋相似，有宓家机绢皆妙。古画落墨着色，深入绢素，矾染既多，精采迥异。其花草红若初晹，绿如碧瑱，粉则腻滑如玉，黑则点墨如漆。伪者虽极力摩拟，而诸色间有相似，惟红不可及。且求其入绢深厚，则不能矣，神采索然。又如古人之画，愈玩愈佳，笔法圆熟，用意精到，以人趣仿模物趣，落笔不凡，而天趣发越。今人之画，人趣先无，而物趣牵合，落笔粗庸，入眼不堪玩赏，何用伪为？宋人临摹唐朝五代画片，神采如出一手，秘府多宝藏之。今人临画，惟求影响，多用己意，随手苟简，虽极精工，先乏天趣，妙者亦板。近如吴中莫乐泉临画，亦称当代一绝。我朝名家，可宋可元者，亦不乏人。高品如文衡山、沈石田、陈白阳、唐伯虎、文汶水、王仲山、钱叔宝、文伯仁、顾亭林、孙雪居、沈青门，风神俊逸，落笔脱尘，或隶或行，各有天趣。元之二赵、王黄，可与并美。如戴文进工山水人物神像，雅得宋人三昧，其临摹仿效宋人名画，种种逼真。其生纸着色，开染草草，效黄子久、王叔明等画，较胜二家。如商喜、李在、周东村、仇十洲，山水人物之妙，上轶宋人刘范诸辈。又如边景昭、吕廷振、林以善、张秋江、沈士容、王牧之、陈宪章、俞江村、周少谷辈，花鸟竹石，亦得宋之徐黄家法。他如谢廷循、上官伯达、金文鼎、金汝清、姚公绶、王孟端、夏仲昭、王舜耕、陈大章、许尚文、吴伟、苏致中、叶原静、谢时臣、朱子朗、朱鹿门、夏葵、夏芷、石锐、倪端诸辈，皆我明一代妙品。士夫画家，各得其趣。若郑颠仙、张复阳、锺钦礼，蒋三松、张平山、汪海云，皆画家邪学，徒逞狂态者也，俱无足取。

　　赏鉴收藏画幅

　　高子曰：收蓄画片，须看绢素纸地完整不破，清白如新，照无贴衬，此为上品。面看完整，贴衬条多，画神不失，此为中品。若破碎零落，片片成，杂缀新绢，以色旋补，虽为名画，亦不入格，此下品也。完整中价之低昂，又以山水为上，人物小者次之，花鸟竹石又次之，走兽虫鱼又其下也。册叶卷子同一论法。又如神佛图像，其品不同。如宋元并我朝人画佛像名家，多就山水树石中，或坐或行，或倚石凭树，画法不板，烟云流润，神气俨临，为上品也。其它三尊并列，鬼从狰狞，或登宝座，诸神卫护者，止可为侍奉香火，非流传品也。又如假造佛像画片，以绢捣熟，以香烟沥并灶烟屋梁挂尘煎汁染绢，其色虽旧，或黄或淡黑，可愚隶家。孰知古绢一种传玩旧色，嗅之异香可掬，岂人伪可到？古绢碎裂，俨状鱼口，横联数丝，再无直裂。今之伪者，不横即直，乃以刀刮指甲划开丝缕，坚韧不断，触目即辨。藏画之法，以杉板作匣，匣内切勿油漆糊纸，反惹霉湿。又当常近人气，或置透风空阁，去地丈余便好。一遇五月八月之先，将画幅幅展玩，微见风日，收起入匣，用纸封口，勿令通气，过此二候方开，可免霉白。又若以名画张挂，多则三五日一换收起，挂久恐为风湿侵损质地。若绢素画，尤不可以久挂。如前《起居笺》内熅阁藏画之法甚佳。古画不可卷紧，恐伤绢地。单条短轴，作横面开关门扇匣子，画直放入，轴顶贴签，细开某画，甚便取看。又如宋人绣画，山水人物，楼台花鸟，针线细密，不露边缝。其用绒止一二丝，用针如发细者为之，故多精妙。设色开染，较画更佳。以其绒色光彩夺目，丰神生意，望之宛然，三趣悉备。女红之巧，十指春风，迥不可及。元人之绣，便不及宋，以其用绒粗肥，落针不密，且人物禽鸟用墨描画眉目，不若宋人以绒绣眉目，瞻眺生动，此宋元之别，以其眉目辨也。故宋绣山水亦不多得，元人花鸟尚可一二见耳。宋人刻丝山水人物花鸟，每痕剜断，所以生意浑成，不为机经掣制。今人刻丝，是织丝也，与宋元之作迥异。故宋刻花鸟山水，亦如宋绣，有极工巧者。余意刻丝虽远不及绣，若大幅舞裀，自有富贵气象。元刻迥不如宋矣。大率一代之物，不及一代，凡事皆然，何止此也？人能以画自工，明窗凈几，描写景物，或睹佳山水处，胸中便生景象，布置（土原）端，自有天趣。如名花折枝，观其生趣，花态绰约，叶梗转折，向日舒笑，迎风欹斜，含烟弄雨，初开残落，种种态度，写入采素，不觉学成便得出人头地。若不以天生活泼者为法，徒窃纸上形似，三趣无一得也，终为俗品。古之高尚士夫，如李公麟、范宽、李成、苏长公、米家父子辈，靡不画臻神妙。是以大雅君子，于画收藏赏鉴，不可不学一二名笔。

　　论砚

　　高子曰：砚为文房最要之具。古人以端砚为首，端溪有新旧坑之分。旧坑石色青黑，温润如玉，上生石眼，有青绿五六晕，而中心微黄，黄中有黑点，形似鸲鹆之眼，故以鸲鹆名砚。眼分三种，晕多晶莹者，谓之活眼；有眼蒙胧，晕光昏滞者，谓之泪眼；虽具眼形，内外焦黄无晕者，谓之死眼。故有“泪不如活，死不如泪”之评。又以眼在池上者，名曰高眼，为佳；生下者，为低眼，次之。惟北岩之石有眼，余坑有无相间。或有七眼，三五眼，如星斗排联者，或十数错落，上下四旁生者。或有白点如粟，贮水方见隐隐，扣之无声，磨墨亦无声，为下岩之石，今则绝无，有则希世之珍也。上岩中岩之石，皆灰色而紫如猪肝，总有一眼，晕少形大，如雄鸡眼，扣之摩之俱有声，质亦粗砺，即今之端石是也。欧阳公以端之子石为佳，以子石生大石中，为石之精，其发墨光润，贮水不耗，为可贵耳。古有端石贡砚，无眼，其细腻发墨，色青光润，此必下岩石也。想贡砚在宋，官司取多，不暇剪裁取眼故耳。贵在发墨，何取于眼？无眼者，但不入于俗眼，鉴家何得？歙石出龙尾溪者，其石坚劲发墨，故前人多用之。以金星为贵，石理微粗，以手磨之，索索有锋芒者，尤佳。歙溪罗纹，如罗之纹，细润如玉；刷丝如发之密，金银间刷丝，亦细密；眉子 【即峨眉也。】 如甲痕，为旧坑四种石也，色俱青黑。其新坑者，罗纹如萝菔纹，刷丝每条相去一二分，眉子或长一二寸。金星新旧坑石色虽淡青，质并粗燥。银星新旧坑同。故歙石有龙尾、金星、峨眉、角浪、松文等名。有种湖广沅州出石，深黑，亦有小眼。广人取归作砚，名曰黑端。沅人取作犀牛、鱼、龟、荷叶、八角等式。（汀去丁改黎）溪石淡青色，内深紫而带红，极细润，用久光甚，有黄脉相间，俗号紫袍金带。有伪造者，以药凿嵌成之，自有痕迹。洮河绿石，色绿微蓝，其润如玉，发墨不减端溪下岩，出陕西，河深甚难得也。今名洮者，俱（汀去丁改黎）石之皮，乃长沙山谷中石，光不发墨。广东万州悬岩金星石，色黑如漆，光润如玉，以水润之，则金星自见，干则无迹，极能发墨，用久不退，在歙之上，端之下岩石可并也。浙之衢石，黑者亦佳，多不发墨。他如黑角砚、红丝砚、黄玉砚、褐色砚、紫金砚、鹊金墨玉石砚，皆出山东。水晶砚发墨如歙。蔡州白石砚、浮盖山仙石砚、丹石砚、唐州唐石砚，宿州宿石砚、吉州紫石砚、淄州黄金砚、金雀石砚、青州石末砚、熟铁砚、紫金石砚，用不发墨。青石砚、蕴玉石砚、戎石绛石砚、淮石砚、宁石砚、宣石砚、吉石砚、夔石砚，如漆发墨。明石砚、万州磁洞石砚、相州铜雀瓦砚、未央宫瓦头砚、柳州柳石砚，出龙壁下；成州成石砚，出栗亭。泸砚、潍砚、南剑州鲁水砚、宿州乐石砚、虢州澄泥砚、登州驼基岛石砚、归州大陀石砚、江西宁府陶砚、 【形肖铜雀。】 高丽砚、 【上凿花巧。】 梁公砚、银砚、铜砚、砖砚、漆砚、蚌砚、磁砚，砚之出处不可胜纪。众砚中龙尾发墨，池水积久不干。端溪美恶俱能发墨，中有受水燥湿之别，罗纹过于龙尾。铜雀砚沉水千年，原质亦细，故易发墨不甚燥，亦不坏笔，他则无足议也。唐之澄泥砚，品为第一，惜乎传少而今人罕见。古之名砚，如陈省躬有仙翁砚，陶谷有两池圆砚，名曰璧友。和鲁公有雪方池砚，周彬公友人有金棱玉海砚，徐阐之有小金成砚，宣城有四环鼓砚，李后主有生水砚，内有黄石子，子在则水，无子则涸。孙之翰有呵水砚、一呵水流。丁晋公有水砚，一泓墨水，盛暑不干。刘义叟造瓦砚。丁宝臣绿石砚， 【即绿豆端也。】 谓之玉堂新制，送王介甫，故介甫诗有“玉堂新制世争传，况是蛮溪绿石镌”之句。苏长公砚，铭曰：“千夫挽绠，百夫运斤。篝火下锤，以致斯珍。”此言下岩端石在宋亦难采取如此，况后数百年矣，何能易得？若余所见砚有百方，皆名砚也，不能一一悉记，举其可宝者言之。如端溪天成七星砚、绿端石砚、玉兔朝元砚、子石砚、三角子石砚、天成白玉风字砚、汉碧玉圭砚、唐澄泥八角大砚、未央宫砖头砚、德寿殿犀纹石砚、天潢砚、龙尾石筒瓦小砚、洮河绿石砚、银丝石砚、古瓦莺砚、灵壁山石砚、龙尾石段砚、兴和砖砚、石渠瓦砚、豆斑石砚，此皆砚之极少而至精妙者。图其形体，共海内鉴家赏之。噫！有砚存笥，如范乔之遗子者，能几人哉？人能贱金玉而宝砚石者，又几人哉？况佳砚之不得其主，又不知其几矣。他如沉于深渊，掩于厚土，毁于兵燹，败于颠覆，灾于记算之旁，困于学究之侧，其几又何胜于千百计也，惜哉！

　　涤藏砚法

　　佳砚，池水不可令干，每日易以清水，以养石润。不可一日不涤，若用二三日不涤，墨色差减。涤者不可磨去墨锈，此为古砚之征。涤以皂角清水为妙，滚水不可涤砚。以半夏切平擦砚，极去宿墨。以丝瓜瓤涤洗，总不如莲房壳，收起以水浸软涤砚，去垢起滞，又不伤砚。不可以毡片故纸揩抹，恐毡毛纸屑以混墨色。大忌滚水磨墨，茶亦不可。新墨初用，胶性并棱角未伏，不可重摩，恐伤砚质。冬月当预藏佳砚，以粗砚用之，可以敌冻。寒时以火炙冰，当用四角挣炉，架火砚上，微暖逼之，或用砚炉亦可。得青州熟铁砚用之甚宜。春夏二时，霉溽蒸湿，使墨积久，则胶泛滞笔，又能损砚精采，须频涤之。以文绫为囊，韬避尘垢，藏之笥匣，不可以砚压砚，以致伤损。砚之佳者，最为难得，今所尚者，未必佳品。人俱贵耳贱目，以愚隶家。彼所为宝，岂真宝哉？又不可以不察。

　　奇砚图

　　后砚图，皆余十年间南北所见，或在世家，或在文客，或落市肆，重索高资。鉴家未见，按图未必尽许为奇。即内中一二易得之石，亦异常品。故余赏其诸砚质之坚腻，琢之圆滑，色之光采，声之清泠，体之厚重，藏之完整，传之久远，岂世俗所谓砚哉？海内必有见者，见则必以余为藻鉴的确。余虽未博，目中见此为佳，第恐沉殁，图志不忘。愧余笔拙，未尽形容。若为浮借，余素不善。

　　(见图)

　　高似孙砚笺诸式

　　凤池砚　玉堂砚　玉台砚　蓬莱砚　圭砚

　　辟雍砚　房相砚　郎官砚　风字砚　鼎砚

　　人面砚　曲水砚　八棱砚　四直砚　院砚

　　蓬叶砚　马蹄砚　凤池砚　圆池砚　天砚

　　玉环砚　舍人砚　水池砚　大师砚　蟾砚

　　东坡砚　都堂砚　内相砚　葫芦砚　（金敖）砚

　　只履砚　双履砚　月池砚　方池砚　笏砚

　　斧形砚　瓢砚　　璧砚

</div>
    <div class="pagination">
<a href="遵生八笺_page97.html">上一页</a><span>...</span><a href="遵生八笺_page93.html">93</a><a href="遵生八笺_page94.html">94</a><a href="遵生八笺_page95.html">95</a><a href="遵生八笺_page96.html">96</a><a href="遵生八笺_page97.html">97</a><span class="current-page">98</span><a href="遵生八笺_page99.html">99</a><a href="遵生八笺_page100.html">100</a><a href="遵生八笺_page101.html">101</a><a href="遵生八笺_page102.html">102</a><a href="遵生八笺_page103.html">103</a><span>...</span><a href="遵生八笺_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
