<!DOCTYPE html>
<html>
<head>
    <meta charset="UTF-8">
    <title>证类本草 - 第 69 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 69 页/共 244 页</h1>
    <div class="content">　　古文钱

　　平。治翳障，明目，疗风赤眼，盐卤浸用。妇人横逆产，心腹痛，月隔，五淋，烧以醋淬用。（新补 见日华子。）

　　图经文具铅条下。

　　陈藏器云：大钱，银注中陶云不入用。按钱青者是大钱，煮汁服，主五淋。磨入目，主盲瘴肤赤。和薏苡根煮服，主心腹痛。煮比轮钱以新汲水投服之，又主时气。含青钱，又主口内热疮。以二十文烧令赤，投酒中服之，立瘥。又主妇人患横产。

　　衍义曰：古文钱，古铜焦赤有毒，治目中瘴瘀，腐蚀坏肉。妇人横逆产，五淋多用。非特为有锡也，此说非是。今但取景王时大泉五十及宝货，秦半两，汉荚钱、大小五铢，吴大泉五百、大泉当千，宋四铢、二铢，及梁四柱，北齐常平五铢。尔后，其品尚多，如此类方可用。

　　少时常自患暴赤目肿痛，数日不能开。客有教以生姜一块，洗净去皮，以古青铜钱刮取姜汁，就钱棱上点。初甚苦热，泪 面，然终无损。后有患者，教如此点，往往疑惑。信士点之，无不获验，一点遂愈，更不可再作。有疮者不可用。

　　卷第五

　　蛇黄

　　蛇黄　主心痛，疰忤，石淋，产难，小儿惊痫，以水煮研服汁。出岭南，蛇腹中得之，圆重如锡，黄黑青杂色。今注：蛇黄多赤色，有吐出者，野人或得之。（唐本先附）

　　臣禹锡等谨按日华子云：冷，无毒。镇心。如入药，烧赤三、四次醋淬，飞研用之。

　　图经曰：蛇黄，出岭南，今越州、信州亦有之。《本经》云：是蛇腹中得之，圆重如锡，黄黑青杂色。注云多赤色，有吐出者，野人或得之。今医家用者，大如弹丸，坚如石，外黄内黑色。二月采。云是蛇冬蛰时所含土，到春发蛰，吐之而去。与旧说不同，未知执是？三十五种陈藏器余

　　卷第五

　　玉井水

　　味甘，平，无毒。久服神仙，令人体润，毛发不白。出诸有玉处，山谷水泉皆有。

　　犹润于草木，何况于人乎。夫人有发毛，如山之草木，故山有玉而草木润，身有玉而毛发黑。《异类》云：昆仑山有一石柱，柱上露盘，盘上有玉水溜下，土人得一合服之，与天地同年。又太华山有玉水，人得服之长生。玉既重宝，水又灵长，故能延生之望。今人近山多寿者，岂非玉石之津乎？故引水为玉证。

　　卷第五

　　碧海水

　　味咸，不温，有小毒。煮浴去风瘙疥癣。饮一合，吐下宿食、胪胀。夜行海中，拨之有火星者，咸水色既碧，故云碧海。东方朔《十洲记》云。

　　卷第五

　　千里水及东流水

　　味平，无毒。主病后虚弱，扬之万过，煮药，禁神验。二水皆堪荡涤邪秽，煎煮汤药，禁咒鬼神，潢污行潦，尚可荐羞王公，况其灵长者哉！盖取其洁诚也。《本经》云：东流水为云母所畏，炼云母用之，与诸水不同，即其效也。

　　卷第五

　　秋露水

　　味甘，平，无毒。在百草头者愈百疾，止消渴，令人身轻不饥，肌肉悦泽。亦有化云母成粉，朝露未 时拂取之。柏叶上露，主明目，百花上露，令人好颜色。露即一般所在有异，主疗不同。

　　卷第五

　　甘露水

　　味甘美，无毒。食之润五脏，长年不饥神仙，缘是感应天降 兆人也。

　　卷第五

　　繁露水

　　是秋露繁浓时也，作盘以收之，煎令稠可食之。延年不饥。五月五日取露草一百种，阴干，烧为灰，和井花水，重炼令白，碱醋为饼，腋下挟之，干即易，主腋气臭，当抽一身间疮出，即以小便洗之。《续齐谐记》云：司农邓沼，八月朝入华山，见一童子以五彩囊承取柏叶下露，露皆如珠，云赤松先生取以明目。令人八月朝朝作露华明，像此也。汉武帝时，有吉云国有吉云草，食之不死，日照草木有露，着皆五色，东方朔得玄露、青黄二露，各盛五合，帝赐群臣，老者皆少，病者皆除。东方朔曰：日初出处，露皆如糖可食。汉武帝《洞冥记》所载：今时人煎露亦如糖，久服不饥。《吕氏春秋》云：水之美者，有三危之露。为水即味重于水也。

　　卷第五

　　六天气

　　服之令人不饥长年，美颜色，人有急难阻绝之处用之，如龟、蛇服气不死，阳陵子明经言：春食朝露，日欲出时向东气也；秋食飞泉，日没时向西气也；冬食沆瀣，北方夜半气也；夏食正阳，南方日中气也。并天玄地黄之气，是为六气。亦言平明为朝露，日中为正阳，日入为飞泉，夜半为沆瀣，及天地玄黄为六气。皆令人不饥，延年无疾者。人有堕穴中，穴中有蛇，蛇每日作此气服之。其人既见蛇如此，根据蛇时节，饥时便服。又即仿蛇，日日如之，经久渐渐有验，即体轻健，似能轻举，启蛰之后，人与蛇一时跃出焉。

　　卷第五

　　梅雨水

　　洗疮疥，灭瘢痕。入酱令易熟，沾衣便腐，浣垢如灰汁，有异佗水。江淮以南，地气卑湿，五月上旬连下旬尤甚。月令土润溽暑是五月中气，过此节以后，皆须曝书。汉·崔实七夕曝书，阮咸焉能免俗，盖此谓也。梅沾衣，皆以梅叶汤洗之脱也，余并不脱。

　　卷第五

　　醴泉

　　味甘，平，无毒。主心腹痛，疰忤鬼气邪秽之属，并就泉空腹饮之。时代升平，则醴泉涌出，读古史大有此水，亦以新汲者佳。止热消渴及反胃，腹痛，霍乱为上。

　　卷第五

　　甘露蜜

　　味甘，平，无毒。主胸膈诸热，明目止渴。生巴西绝域中，如饧也。

　　汉武帝立金茎，作仙人掌承露盘，取云表之露，服食以求仙。

　　卷第五

　　冬霜

　　寒，无毒。团食者，主解酒热，伤寒鼻塞，酒后诸热面赤者。

　　卷第五

　　雹

　　主酱味不正，当时取一、二升酱瓮中，即如本味也。

　　卷第五

</div>
    <div class="pagination">
<a href="证类本草_page68.html">上一页</a><span>...</span><a href="证类本草_page64.html">64</a><a href="证类本草_page65.html">65</a><a href="证类本草_page66.html">66</a><a href="证类本草_page67.html">67</a><a href="证类本草_page68.html">68</a><span class="current-page">69</span><a href="证类本草_page70.html">70</a><a href="证类本草_page71.html">71</a><a href="证类本草_page72.html">72</a><a href="证类本草_page73.html">73</a><a href="证类本草_page74.html">74</a><span>...</span><a href="证类本草_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
