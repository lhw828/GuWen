<!DOCTYPE html>
<html>
<head>
    <meta charset="UTF-8">
    <title>皇汉医学 - 第 22 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 22 页/共 77 页</h1>
    <div class="content">　　和久田氏曰：「几几者，以项背强，形容不便反顾伸舒之辞也。因其强极甚，故以此状之。」
　　尾台氏曰：「成无己云：『音几，引颈貌。几者，短羽之鸟也，短羽之鸟不能飞腾，欲动时则先唯伸其颈，项背强者，欲动时亦如之。』程应旄曰：『几几者，俯仰不自如之貌。』按《素问‧刺腰痛论》曰：『腰痛侠脊而至于头，几几然。几几之义，可见矣。』」
　　浅田氏曰：「盖邪气屯于太阳，则项背几几然而强，不特项强，腰背亦然。《素问》云：『伤寒一日，巨阳受之。』故颈项痛，腰背强是也。」
　　求真按：「项背强几几之意，依上三说解之，未免有隔靴搔痒之弊。余由多年之研究，知项背强几几者，乃自腰部沿脊柱两侧向后头结节处上走之肌肉群强直性痉挛之意，故病者若自云肩凝或腰背挛痛，可照余说问诊。尚有疑义时，则于右肌肉群，以指头沿其横径强力按压，而触知有凝结挛急，同时病者诉疼痛，则断为项背强几几，百不一失矣。然不拘此证之存否，有不自觉此证者，有虽自觉而触诊上难以确知者亦不少。此则非期问、触诊之周密，与参照外证及脉证而决之不可。而所以无汗恶风者，虽与一般麻黄剂无异，然此恶风寒，除大青龙汤证外，较其它麻黄剂证为剧可知矣。」
　　太阳与阳明合病者，必自下利，葛根汤主之。(《伤寒论》)
　　【注】
　　太阳为表证，阳明为里证，常例病表者不病里。今有脉浮头项强痛而恶寒之表证，且有自下利之里证，因设二阳合病之名目。但其真意，此自下利非真正之里证，乃示因无汗，当自表排泄之水毒迫于里之所致也。换言之，乃暗示此下利之原因不在肠而在表，故不问其自下利而以本方解其表证，则自下利可不治而愈矣之意也。本方之止泻作用，因由诸药之协力，使水毒由皮肤排除之结果，然其主动者，但为葛根、芍药。因葛根与麻黄、桂枝，虽俱属发汗解热药，但与此二药异趣，含多量之淀粉，则由其缓和被护作用，于表缓解肌肉痉挛，于里抑制肠蠕动之亢进及缓和被护肠黏膜，故能发挥止泻作用。而芍药之治挛急及止泻作用，尤为已明之事实。
　　本条所以不说项背强几几者，由余考之，因本条之病证初起即有自下利，故项背之水毒蓄积不甚剧，恰如开放安全瓣之蒸汽罐破裂之关系，故不至现项背强几几证。又麻疹及其它之发疹病不现项背强几几者，亦同此理。因毒物既发出于体表，内毒减少之结果，故不呈此证，又其它病证亦无项背强几几者，水毒之蓄积尚不甚，未达现此证之程度耳。
　　然则无项背强几几之际，以何种症状为目的而处方？此问题当俟于多年之经验的自得，非笔舌所能形容也。但今为初学者示其一端：第一，当采用间接的诊断法，即诊有表证病者，非桂枝汤证，非麻黄汤证，非小、大青龙汤证，如此表证汤方各证悉否定后，乃可断为本方证也。第二，本方治恶寒作用有力，则有恶寒之证时，先决其非阴证，更否定其为大青龙汤证，然后可肯定为本方证也。第三，如本方之君药葛根，治发疹及小疮有特种之作用，故有此等病证之际，若见有发热恶寒，或恶瘙痒等之表证，则亦可决定为本方证也。其它方法由此类推。
　　太阳病无汗，小便反少，气上冲胸，口噤不得语，欲作刚痉，葛根汤主之。(《金匮要略》)
　　【注】
　　口噤者，牙关紧急也。刚痉者，《金匮》云：「太阳病，发热无汗，反恶寒者，名曰刚痉。太阳病，发热汗出，不恶寒者，名曰柔痉。」又曰：「病者身热足寒，颈项强急，恶寒，时头热，面赤，目赤，独头动摇，卒口噤，背反张者，痉病也。」
　　如上所述，则刚痉者，即现今之破伤风也，本条即说其证治，且本条虽以破伤风为题目而立论，然仲景之真意，非仅为破伤风之证治而述，其实表示项背强几几达于高度时则遂呈破伤风类似之状态，且现此状态者，不问病证如何，悉以本方为主治也。盖凡呈此状态之诸病，即各种之脑膜炎、尿毒证及子痫等，若用本方，每奏奇效，此可得而证之也。
　　葛根汤方
　　葛根8.5克，麻黄、生姜、大枣各6.5克，桂枝、芍药、甘草各4.5克。
　　上锉细，以水三合，煎一合。去滓，一日分三回温服。
　　葛根加半夏汤之注释
　　太阳与阳明合病，不下利，但呕者，葛根加半夏汤主之。(《伤寒论》)
　　【注】
　　不下利，但呕者，可用本方。虽如仲景所论，然下痢且呕吐者，亦可用之。
　　《勿误药室方函口诀》本方条曰：「此方不仅治合病之呕，平素有停饮(求真按：『停饮者，胃内停水也』)，难服本方(求真按：『此指葛根汤也』)，或酒客外感等(求真按：『酒客往往有恶心呕吐』)，此方以加半夏反能得效。」
　　盖葛根汤动则害胃，往往食欲不振，致恶心呕吐等，故若胃不健全，有恶心、呕吐之倾向，或认为有胃内停水，则不用葛根汤，而用葛根汤与小半夏汤合方之本方，可预防服用葛根汤之弊。
　　葛根加半夏汤方
　　葛根汤中加半夏11克。煎法用法同前。
　　葛根加桔梗汤方
　　葛根汤中加桔梗6克乃至9克。煎法用法同前。
　　【主治】本方为葛根汤、桔梗汤、排脓汤之合方。治葛根汤证之咽喉痛者，或黏痰难以咯出，或有化脓机转诸病。
　　葛根加枳实桔梗汤方
　　前方中加枳实5克。煎法用法同前。
　　【主治】本方为葛根汤、排脓散及汤、桔梗汤之合方，故治前方类似诸病。
　　葛根加石膏汤方
　　葛根汤中加石膏20克乃至100克。煎法用法同前。
　　【主治】本方可作葛根汤与白虎汤合方，故治葛根汤证之有身热、头痛、咽喉痛、烦渴等证。
　　葛根加桔梗石膏汤方
　　为葛根加桔梗汤、葛根加石膏汤之合方。煎法用法同前。
　　【主治】治葛根加桔梗、葛根加石膏汤二方证相合者。
　　葛根加朮汤方
　　葛根汤中加朮7克。煎法用法同前。
　　【主治】治葛根汤证之有朮证者，而此方可用于霍乱，已述于前矣。
　　葛根加薏苡仁汤方
　　葛根汤中加薏苡仁10克乃至19克。煎法用法同前。
　　【主治】治葛根汤证之项背强急剧甚者，或关节肿痛者，或排脓者，或有赘疣者。
　　葛根加朮薏苡仁汤方
　　为上二方之合方也。
　　【主治】治上二方证相合者，以上二方为余所创制。
　　葛根加大黄汤方
　　葛根汤中加大黄2.5克以上。煎法用法同前。
　　【主治】治葛根汤证之可下者。
　　葛根加桔梗大黄汤方
　　为葛根加桔梗汤、葛根加大黄汤二方之合方。	煎法用法同前。
　　【主治】治葛根加桔梗汤、葛根加大黄汤之二方证相合者。
　　葛根加桔梗薏苡仁汤方
　　为葛根加桔梗汤、葛根加薏苡仁汤二方之合方。煎法用法同前。
　　【主治】治葛根加桔梗汤、葛根加薏苡仁汤之二方证相合者。
　　葛根加苓朮汤方
　　葛根加朮汤中加茯苓7克。煎法用法同前。
　　【主治】治葛根加朮汤证之有茯苓证者。
　　葛根加朮附汤方
　　葛根加朮汤中加附子0.5克以上。煎法用法同前。
　　【主治】治葛根加朮汤证之有附子证者。
　　葛根加苓朮附汤方
　　葛根加苓朮汤中加附子0.5克以上。煎法用法同前。
　　【主治】治葛根加苓朮汤证之有附子证者。余用本方于脊髓炎或髓痨，俱效。
　　先辈之论说治验
　　东洞翁葛根汤定义曰：「治项背强急，发热恶风，或喘，或身疼痛者。」
　　《方机》葛根汤条曰：「自痘疮初起至于见点(投以本方兼用紫圆)，自起胀至于灌脓，葛根加桔梗汤主之(于本方内加桔梗五分)。自落痂以后，葛根加大黄汤主之(本方内加大黄五分)。若恶寒剧，起胀甚，一身肿胀，或疼痛者，葛根加朮附汤主之(本方内加朮、附子各四分)。若肿胀甚者(桃花散)，寒战咬牙而下利者，俱加朮附汤(兼用紫圆)。」
　　头疮，加大黄汤主之。
　　小疮，葛根加梓叶汤(以桃花散、蓖麻子擦之。毒剧者，以梅肉散攻之)主之(本方内加梓叶五分)。
　　诸顽肿恶肿，加朮附汤主之。
　　瘰疬(日投七宝，梅肉亦可)、便毒、疡、疔之类(以梅肉攻之，或伯州散朝五分，夕五分，用酒送下)、疳疮(选用七宝或梅肉之类)，凡诸有脓时则加桔梗。若疼剧时则加朮附。
　　世俗所谓赤游丹毒之类，皆加朮附汤主之。
　　《漫游杂记》曰：「有儿约五六岁，病天行痢，二日而发惊痫，直视挛急，身冷脉绝。医将用三黄汤，余止之曰：『痫发于痢之初起，其腹气坚实，虽危不至于死。今外证未散而用三黄汤，则痢毒郁结，将延数十日而不愈。数十日后腹气虚竭，若痫再发，则不能救矣。今日之治，唯有发散一法耳。』乃以葛根发之，兼少用熊胆，经过五日，痢愈，痫不再发。」
　　痉病有太阳证，其手足类于拘挛瘫痪者，以葛根汤发汗，表证既去，拘挛瘫痪不休者，与大柴胡汤，四五十日则愈。
　　有一僧三十余岁，来宿于浪速之寓居，卒然感外邪，寒热往来，头痛如割，腰背疼痛，四肢困倦，脉洪数，饮食不进，全与伤寒相类。急作大剂之葛根汤，一日夜进五帖，袭被褥以取汗。如是三日，恶寒稍减，余证如前。余呼塾生曰：「此疫后当为大患，慎勿轻视。」当夜五更起诊，其脉如转索，来去不自由。余意以为受邪不浅，恐陷不起，进葛根汤而增其分量。既而经五日，塾生来告：「红痘点点满面。」余抵掌曰：「有是乎？无他故矣。」翌日，热去，食进，脉如平日，再经二十日而复原。可知年迈患痘者难以透达，而以葛根、桂枝拯其误死也。
　　吉益先生《险症百问》曰：「世称淋证、梅毒之发于尿道者多，实属淋证者甚稀也。出脓或血而疼痛，小水难通，若得通则快利者，梅毒也，葛根加大黄汤甚效。若难治，则与梅肉散或七宝丸亦可。」
　　求真按：「若无其证，不可妄用葛根加大黄汤。」
　　问曰：「梅毒家身体如松树皮者何？」师曰：「梅毒家云云，有与葛根加大黄汤者，若有喘证者，与麻黄杏仁薏苡甘草汤，时以梅肉散攻之，有效。」
　　求真按：「用葛根加薏苡仁大黄汤，比葛根加大黄汤佳。」
　　问曰：「脐腐烂，有出脓不已者，有臭者，有无臭者，有痛者，有不痛者，有绵延数年，寒热羸瘦，类于劳证者，何治乎？」师曰：「脐腐烂出脓汁者，以葛根加大黄汤则治。」
　　求真按：「二方俱宜加薏苡仁。」
　　妇人有阴处乍起胀而痒不可言，一身各处动，发热者，有此证发作时，或时发疹，或时口舌咽喉痛。诊其腹，自心下至少腹右方拘急而大硬，经数十岁不已，针灸诸药，无所不至者如何？师曰：「妇人阴处乍起胀云云而有痒者，以蛇床子汤洗之可也。用葛根加朮附汤、应钟散，可也。」
　　求真按：「自心下至少腹之右方拘急而大硬者，即右腹直肌之挛急也。有此腹证，加以阴处起胀瘙痒、寒热、发疹等之外证，处以葛根汤可也，然至于用加朮附汤则难首肯。盖用之者必不得不确认有朮附证之存在，今无之，虽又用应钟散亦无效，余意代之以起废丸可也。如蛇床子汤之洗涤，不过为对证疗法之优者耳。」
　　梅毒腐烂，焮痛甚者何也？师曰：「梅毒腐烂焮痛甚云云，处以葛根加朮附汤、梅肉散可也。」
　　求真按：「南涯氏为东洞翁之长子，虽比父治术稍缓，然尚未脱其习癖，故氏之兼用方说，亦不可悉信。」
　　《古方便览》葛根汤条曰：「一男子面部发肿毒，渐渐及于两目，或破流脓汁，状如癞疮，臭秽难近，余以此方兼用梅肉散即愈。」
　　求真按：「此证恐用葛根加桔梗薏苡汤兼用黄解丸为佳。六角氏为东洞翁之门人，亦不免有翁之习气，其说不可不慎也。」
　　《生生堂治验》曰：「老妇人年六十余，一朝无故觉项背强痛，延及全身，四肢挛倦，不能转侧，及昏，迎师。师诊之，脉紧急也。即举其手指头，皆扎住刺取黑血，即有效。又有一条青筋结于喉旁，即刺之，血大进，由是四肢得以屈伸。因与葛根加大黄汤，三日复原。」
　　求真按：「就刺络无发言之资格，然其处方于葛根加大黄汤中宜合桂枝茯苓丸或桃核承气汤也。」
　　《丛桂亭医事小言》曰：「一商妇一至秋间，则常大苦喘息，动作不自由，犹如废人，求治于余，往诊之。支臂于炉架而坐，已数十日不动，亦不能睡。若将此坐形稍倚侧之，则立即喘悸，食仅碗许。问其发时，自脊至颈如板状，回顾亦痛，以一医之劝，用八味丸数百两，喘少减云。与葛根汤五帖许，得以起步，再服痊愈。」
　　求真按：「余于喘息用葛根汤，本此治验。」
　　翳者，星也。星者，眼中生肿物，故脓生也。眼中无他疾，故多用葛根汤，惟上逆，故宜斟酌用三黄汤或桂枝汤。
　　求真按：「此说虽有卓见，但云桂枝汤者，非也。因桂枝汤虽能主治上冲，然不能医眼疾，故治上逆者，当以三黄汤、苓桂朮甘汤、桂枝茯苓丸、桃核承气汤等，斟酌其宜，此当订正者也。」
　　脑漏者，非鼻病也，是作脓于头脑中，由鼻漏下，此人头痛隐隐，泪脓交出。若鼻渊亦与是病同因，然患鼻渊之人，有他病时，可愈。鼻渊与脑漏，证同而轻重异，病由风寒者为多。酒客患者多轻证，仅有恶臭，无脓气也，感冒时则发，风邪去则其证退矣。劳心之人受其障大也，方用葛根汤、五物解毒汤等，加辛夷有效。
　　求真按：「此说虽庞杂，然上颚窦蓄脓证用葛根汤，卓见也。原氏云加辛夷，然余以为加桔梗、石膏，或加桔梗、薏苡仁为优。」
　　凡人身发疮疥、痤痱则发热，此时医之投药，以发散败毒剂发表之为宜，此为古今同法。此法亦可为痘疮初起之治疗，催脓功效第一，因逐毒出外则无死证矣。
　　夫达表戴毒温散，以桂枝为上，非桂枝则不能达于四肢以解肌，桂枝合于温补之药，主四肢厥冷等云者，未读古书之误也。一旦欲达肌表，当以葛根汤为佳。不辨桂枝之味，则恐有实实之弊，不易用之。近时发惊，亦单服葛根汤。又于下利最妙，从速逐毒为第一，解毒为第二。…见毒痘，不可用定法，毒气内壅，则表气难达，行将焦枯黑陷，当用黄连解毒汤，或三黄汤，或一角、紫圆之类，内壅通畅速，则痘势快活亦速矣。善治者，此时仍用葛根汤频服，多味相合之方，钝且不值，当以单用为贵。
　　求真按：「此说颇能说明天花、麻疹及其它发疹病不得不用葛根汤之故，学者须熟读玩味之。」
　　《类聚方广义》本方条曰：「此方主治项背强急也。故善治惊痫、破伤风、产后感冒、卒痉、痘初起等之角弓反张、上窜搐搦、身体强直者，宜随证兼用熊胆、紫圆、参连汤、泻心汤等。」
　　治麻疹初起，恶寒发热，头项强痛，无汗，脉浮数，或干呕下利者。若热炽，咽喉刺激，心胸烦闷者，兼用黄连解毒汤。
　　痘疮序热，惊搐腹痛，或呕吐下利者，先用紫圆得快利二三行后，可用此方。若呕吐不止，直视惊搐不安者，更用紫圆或熊胆。有蛔者，可用鹧鸪菜汤。若见点不齐及起胀不灌脓者，选用桔梗、黄耆等，兼用伯州散炼蜜为膏，或本方加鹿角等亦佳。若发痘疔者，当速以铍针挑破，去其恶血，否则危险竞起，遂难救治矣。若收靥以后，余热不退，脉数恶寒，一处疼痛者，将成痘痈也，宜加大黄以驱逐残毒。
</div>
    <div class="pagination">
<a href="皇汉医学_page21.html">上一页</a><span>...</span><a href="皇汉医学_page17.html">17</a><a href="皇汉医学_page18.html">18</a><a href="皇汉医学_page19.html">19</a><a href="皇汉医学_page20.html">20</a><a href="皇汉医学_page21.html">21</a><span class="current-page">22</span><a href="皇汉医学_page23.html">23</a><a href="皇汉医学_page24.html">24</a><a href="皇汉医学_page25.html">25</a><a href="皇汉医学_page26.html">26</a><a href="皇汉医学_page27.html">27</a><span>...</span><a href="皇汉医学_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
