<!DOCTYPE html>
<html>
<head>
    <meta charset="UTF-8">
    <title>伤寒论辩证广注 - 第 43 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论辩证广注 - 第 43 页/共 64 页</h1>
    <div class="content">　　成注云。辛入肺而散气。半夏干姜之辛。以散结气。苦入心而泄热。黄连黄芩之苦。以泄痞热。脾欲缓。急食甘以缓之。人参甘草大枣之甘。以缓之。愚以结胸挟实。痞气挟虚。故用人参甘草大枣之甘缓以补之也。

　　内台方议曰。病在半表半里。本属柴胡汤。反以他药下之。虚其肠胃。邪无所归。故结于心下。重者成结胸。心下满而硬痛也。轻者为痞。满而不痛也。若此痞结不散。故以黄连为君。苦入心以泄之。黄芩为臣。降阳而升阴也。半夏干姜之辛温为使。辛能散其结也。人参甘草大枣之甘。以缓其中。而益其肠胃之不足。使气得平。上下升降。阴阳得和。

　　其邪之留结者。散而已矣。经曰。辛入肺而散气。苦入心而泄热。甘以缓之。三者是矣。

　　太阳与少阳合病。自下利者。与黄芩汤。若呕者。黄芩加半夏生姜汤主之。（此条虽系太少合病。实则少阳之证居多。

　　故从少阳篇例。成注云太阳阳明合病。自下利为在表。宜发汗阳明少阳合病。自下利。为在里宜下之。此太阳少阳合病。

　　自下利。为在半表半里。非汗下所宜。故与黄芩汤。以和解半表半里之邪。呕者。胃气逆也。加半夏生姜以散逆气。愚意以此必是胃中有停饮而作呕。故宜加也。）

　　卷之七　辩少阳病脉证并治法

　　黄芩汤方

　　黄芩（三两） 甘草（二两炙） 芍药（二两） 大枣（十二枚擘）

　　上四味。以水一斗。煮取三升。去滓。温服一升。日再。夜一服。若呕者。加半夏半升。生姜三两。（原论中第十卷方。用生姜止一两半）

　　成注云。虚而不实者。苦以坚之。酸以收之。黄芩芍药之苦酸。以坚敛肠胃之气。弱而不足者。甘以补之。甘草大枣之甘。以补固肠胃之弱。

　　琥按上黄芩汤成氏既云。和解半表半里之邪。及其注方中药味。止云。坚敛补固肠胃之气弱。而不及解表。何也。

　　盖太少合病。而至自利。则在表之寒邪。悉郁而为里热矣。里热不实。故与黄芩汤以清热益阴。使里热清。而阴气得复。

　　斯在表之阳热自解。所以此条病若太阳桂枝。在所当禁。并少阳柴胡。亦不须用也。内台方议云。上方用黄芩。为君以解少阳之里热。此言与成注之意相合。又云用芍药为臣。以解太阳之表热。而行营气。吾恐芍药无桂枝。不能走表。若云解太阳之热。而行营气。牵强钮合。殊悖于理。上二条证并汤俱。自原论中第四卷太阳下编移附于此。

　　（琥）按上少阳病脉证并治法仲景原论中止十条。列之第五卷阳明篇后。其余方论杂入太阳篇者居多。愚因采附本篇复合下昔贤方论。共为一卷斯医人临证拣方。始为备而可据耳。

　　卷之七

　　附昔贤治少阳病方论变法

　　深师疗伤寒六七日。发汗不解。呕逆下利。小便不利。胸胁痞满。微热而烦。有黄芩汤方。

　　卷之七　附昔贤治少阳病方论变法

　　黄芩汤方

　　黄芩 桂心（各三两） 茯苓（四两） 前胡（八两） 半夏（半升洗）

　　上五味。切。以水一斗二升。煮取六升。分为六服。日三服。夜三服。间食生姜粥。投取小便利为瘥。

　　琥按上主疗云。发汗不解。邪入胸胁痞满者。少阳病也。其曰呕逆。曰小便不利。曰微热而烦。当是小柴胡加减之证。但其曰下利。又当是太少合病。此方名黄芩汤。与仲景黄芩汤大不相同。然亦各尽其妙。方中用黄芩前胡者。治胸胁烦热而痞满也。用半夏茯苓者。止呕逆而利小便也。小便利。而利自止矣。其用桂心有二义焉。一以佐前胡而散在表不解之寒邪。一以导茯苓。而通膀胱不利之水湿。要之是方也。亦不可执。倘里热而阳盛。宜去桂也。愚以呕逆甚者。

　　加橘红。痞满甚者。加枳实。烦甚。加栝蒌实。下利腹痛。加白芍药。临证加减。全在以意会之而已。

　　姚氏集验疗伤寒七八日不解。默默烦闷腹中有干粪谵语。

　　卷之七　附昔贤治少阳病方论变法

　　大柴胡汤方

　　柴胡 半夏（汤洗各八两） 生姜（四两） 知母 芍药 大黄 葳蕤（各二两） 甘草（炙）

　　一方加 枳实（四两） 黄芩（二两）

　　上十味。切以水一斗。煮取三升。去滓。温服一升。日三服。

　　琥按上方。即仲景大柴胡汤。少变其制仲景方。有大枣。无甘草。要之甘草与大枣。同一甘温也。又按上主疗云。

　　默默烦闷。当即是仲景大柴胡汤证中云。郁郁微烦义同。但烦闷者。其热已极。甚于微烦。所以大柴胡汤中。复加知母葳蕤之苦寒甘润。以清解之也。

　　卷之七　附昔贤治少阳病方论变法

　　（千金）疗伤寒头痛壮热百节疼痛汤方

　　柴胡 芍药 栀子仁 知母（各四两） 香豉（一升绵裹） 石膏（八两碎） 黄芩 大青 升麻 杏人（去双人皮尖各三两）

　　上十味。切。以水九升。煮取二升七合。分三服。若热盛者。加大黄四两。

　　琥按上方。乃疗少阳阳明经中有郁热。兼清肺胃燥热之剂。其曰头痛。乃火热上攻而痛。非寒邪中于经也。曰百节疼痛。乃热蒸骨节而疼痛。亦非寒邪束于表也。据上方后云。若热盛者。加大黄。则知经中之热尽入于胃矣。此方与仲景大柴胡汤同义。但大柴胡治里实湿热。此汤治里实燥热为少异耳。

　　崔尚书疗伤寒六七日不解。寒热往来。胸胁苦满。默默不欲饮食。心烦喜呕。寒疝腹痛。

　　卷之七　附昔贤治少阳病方论变法

　　小前胡汤方

　　前胡（八两） 半夏（半升洗） 生姜（五两） 黄芩 人参 甘草（炙各三两） 干枣（十二枚擘）

　　上七味。以水一斗。煮取三升。分四服。

　　琥按上方。即仲景小柴胡汤。去柴胡而易前胡也。陶弘景云。前胡与柴胡同功。愚以治证虽同。然柴胡纯阳而能上升。此则阳中之阴。其功长于下气耳。据上主疗云云。皆系少阳经病。但其云。寒疝腹痛。病属厥阴。恐非上汤所能兼疗也。

　　又疗伤寒八九日不解。心腹坚满。身体疼痛。内外有热。烦呕不安。

　　卷之七　附昔贤治少阳病方论变法

　　大前胡汤方

　　前胡（半斤） 半夏（半升） 生姜（五两） 枳实（八片当是八枚炙） 芍药（四两） 黄芩（三两） 干枣（十二枚擘）

　　上七味。以水一斗。煮取三升。分四服。日三。夜一。

　　琥按上方。又即仲景大柴胡汤方。去柴胡而易前胡也。仲景原方中本无大黄。王叔和云。若不加大黄。恐不名大柴胡汤。今崔氏名大前胡。恐亦当加大黄二两也。况上主疗云。心腹坚满。烦呕不安。此即大柴胡汤证云。心下急。痞硬。呕不止。郁郁微烦同也。表既不解。里证又急。其当加大黄无疑。

　　卷之七　附昔贤治少阳病方论变法

</div>
    <div class="pagination">
<a href="伤寒论辩证广注_page42.html">上一页</a><span>...</span><a href="伤寒论辩证广注_page38.html">38</a><a href="伤寒论辩证广注_page39.html">39</a><a href="伤寒论辩证广注_page40.html">40</a><a href="伤寒论辩证广注_page41.html">41</a><a href="伤寒论辩证广注_page42.html">42</a><span class="current-page">43</span><a href="伤寒论辩证广注_page44.html">44</a><a href="伤寒论辩证广注_page45.html">45</a><a href="伤寒论辩证广注_page46.html">46</a><a href="伤寒论辩证广注_page47.html">47</a><a href="伤寒论辩证广注_page48.html">48</a><span>...</span><a href="伤寒论辩证广注_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
