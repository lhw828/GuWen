<!DOCTYPE html>
<html>
<head>
    <meta charset="UTF-8">
    <title>医学纲目 - 第 110 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 110 页/共 379 页</h1>
    <div class="content">　　诸部分痛，各入本门，如痛风入痹门，目痛入目门，此特痛之大法耳。

　　〔《素》〕黄帝问曰：予闻善言天者，必有验于人；善言古者，必有合于今；善言人者，必有厌于己，如此则道不惑而要数极，所谓明也。今予问于夫子，令言而可知，视而可见，扪而可得，令验于己，而发蒙解惑，可得而闻乎？岐伯再拜稽首对曰：何道之问也？帝曰：愿闻人之五脏卒痛，何气使然？岐伯对曰：经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛。帝曰：其痛卒然而止者，或痛甚不休者，或痛甚不可按者，或按之而痛者，或按之无益者，或喘动应手者，或心与背相引而痛者，或胁肋与小腹相引而痛者，或腹痛引阴股者，或痛宿昔而成积者，或卒然痛死不知人，少间复生者，或痛而呕者，或腹痛而后泄者，或痛而闭不通者，凡此诸痛，各不同形，别之奈何？岐伯曰：寒气客于脉外则脉寒，脉寒则缩绻，缩绻则脉绌急，绌急则外引小络，故卒然而痛，得炅则痛立止，因重中于寒，则痛久矣。

　　（炅，古迥切，热也。）寒气客于经脉之中，与炅气相搏则脉满，满则痛而不可按也。寒气稽留，炅气从上，则脉充大而血气乱，故痛甚不可按也。寒气客于肠胃之间，膜原之下，血不得散，小络急引，故痛。按之则血气散，故按之痛止。寒气客于侠脊之脉，则深按之不能及，故按之无益也。寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。寒气客于背俞之脉，则血脉泣，脉泣则血虚，血虚则痛，其俞注于心，故相引而痛，按之则热气至，热气至则痛止矣。（治见心痛。）寒气客于厥阴之脉，厥阴之脉者，络阴器，系于肝，寒气客于脉中，则血涩脉急，故胁肋与小腹相引痛矣。（治见胁肋痛。）厥气客于阴股，寒气上及小腹，血泣在下相引，故腹痛引阴股。（治见腹痛。）寒气客于小肠膜原之间络血之中，血泣不得注于大经，血气稽留不得行，故宿昔而成积矣。（治见积。）寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。（治见吐法。）寒气客于小肠，小肠不得成聚，故后泄腹痛矣。（治见滞下。）热气留于小肠，小肠中痛，瘅热焦渴，则坚干不得出，故痛而闭不通矣。（治见秘结。）帝曰：所谓言而可知者也，视而可见奈何？岐伯曰：五脏六腑，固尽有部，视其五色，黄赤为热，白为寒，青黑为痛，此所谓视而可见者也。帝曰：扪而可得奈何？岐伯曰：视其主病之脉坚而血及陷下者，皆可扪而得也。（俱举痛论篇）〔《素》〕气伤痛，形伤肿。故先痛而后肿者，气伤形也；先肿而后痛者，形伤气也。（阴阳应象论）〔《灵》〕有形而不痛者，阳之类也；无形而痛者，阴之类也。无形而痛者，其阳完而阴伤之也，急治其阴，无攻其阳。有形而痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳，此谓不表不里，其形不久。

　　〔垣〕通则不痛，痛则不通。又云：痛随利减，亦有当随其经络而通之，则疼痛去矣。如轻可去实，麻黄、葛根之属是也。谓如头痛，当用川芎、细辛之类通之，则无凝滞，痛随利减也。

　　〔海〕诸痛为实，痛随利减，世多以下之为利也。假令痛在表者实也，痛在里者实也，痛在血气者亦实也，故在表者汗之则愈，在里者下之则愈，在血气者散之行之则愈，岂可以利为下乎！作通字训，则可得矣。故经曰：通则不痛，痛则不通，此之谓也。

　　运气诸痛皆属火。经云：诸疼痛，皆属于火是也。一属火实。经云：火郁之发，民病骨痛，节乃有动是也。一属火虚。经云：火不及曰伏明，伏明之纪，其发痛是也。

　　〔丹〕诸痛皆属火，寒凉药不可峻用，必用温散之药。诸痛不可用人参，盖补气气旺，则不通而痛愈甚矣。

　　卷之十六心小肠部

　　诸逆冲上

　　逆气象阳。（全文见五脏。）凡气逆，必见象阳症，面赤脉洪，当以法降其逆乃愈，若以气象阳盛，而用寒药攻之，则不救矣。气上冲心，咽不得息，治法见伤寒厥阴病条。

　　〔垣〕如秋冬之月，胃脉四道为冲脉所逆，并胁下少肠脉二道而反上行，病名曰厥逆。经曰：逆气上行，满脉去形，七神昏绝，离去其形而死矣。其证气上冲咽不得息，喘息有声不得卧，于调中益气加吴茱萸半钱或一钱，观厥气多少用之。如夏月有此症，为大热也。盖此症随四时为寒热温凉，宜以酒黄连、酒黄柏、酒知母各等分为细末，熟汤为丸，如桐子大，每服二百丸，白汤空心下，仍多饮热汤，服毕，少时便以美饮食压之，使不得胃中停留，直至下焦，以泻冲脉之邪也。

　　寒气厥逆，

　　赤丸

　　主之。

　　茯苓桂心（各四两）细辛（一两）乌头附子（各二两）射罔（如大枣，一两）上六味为末，纳真珠为色，蜜丸如麻子大。先食，酒饮下三丸，日三夜一，服不知稍增之，以知为度。（一方用半夏四两，不用桂。）逆气五脏皆有：一曰心小肠。经云：诸逆冲上，皆属于火。又云：少腹控睾，引腰脊，上冲心，邪在小肠，取之肓原以散之，刺太阴以予之，取厥阴以下之，取巨虚下廉以去之，按其所过之经以调之是也。

　　二曰胃。经云：胃为气逆是也，胃逆有呕有吐有哕，故刺呕吐，取中脘三里也。刺哕，取乳下黑根尽处，及脐下三寸，皆大验也。治各有本门。

　　三曰肺大肠。经云：肺苦气上逆，急食苦以泄之。又云：腹中常鸣，气上冲胸，喘不能久立，邪在大肠，刺肓之原，巨虚下廉是也。其肺逆曰咳喘，取天突、人迎泄之也。治亦各有门。

　　四曰肝。经云：肝气逆则耳聋不聪，肿，取血者是也。

　　五曰肾。即奔豚气逆，香港脚冲心之类是也。治亦各有门。

　　六曰肾。经云：督脉别络生病，从少腹上冲心而痛，不得前后，为冲疝是也。（治见疝门。）〔《玉》〕肾气冲心：关元（二寸半，补。）带脉（一分，沿皮向外二寸半，泻。）〔《摘》〕腹有逆气，上冲心腹，胀满不得息：气冲（右脐下七寸，两旁相去远二寸，动脉应手，灸七壮，忌针。）三里立愈。

　　运气厥逆有三：一曰风火。经云：少阳司天，火气下临，风行于地，厥逆，膈不通是也。

　　二曰寒。经云：水郁之发，善厥逆是也。

　　三曰湿。经云：太阴司天，湿气下临，厥逆是也。

　　卷之十六心小肠部

　　噫

　　（饱气也，俗作嗳气）〔仲〕上焦竭，善噫，何谓也？师曰：上焦受中焦气未和，不能消，是故能噫耳。（经云：卫出于上焦。）上焦不归者，噫而酢酸。（经云：不归不至也。上焦之气不至其部，则物不能传化，故噫而酢吞。）噫属心脾，及二阳一阴。经云：心为噫。又云：太阴所谓上走心为噫者。阴盛而上走于阳明，阳明络属心为噫，故曰上走心为噫也。又云：二阳一阴发病，主惊骇背痛，善噫欠也。

　　〔仲〕旋复代赭汤治痞而噫。（方见伤寒痞门。）〔《本》〕心下蓄积痞闷，或作痛，多噫败卵气，

　　枳壳散

　　主之。

　　枳壳白术（各半两）香附（一两）槟榔（二钱）上为细末，每服二钱，米饮调下，日三服，不拘时候。（庞老方。）〔丹〕宣州人，与前方证皆除，气上筑心膈，噫气稍宽，脉之右关弱短，左关左尺长洪大而数，此肝有热，宜泻肝补脾。

　　青皮（一钱）白术（二钱半）木通甘草（二分）煎下保和丸十五粒，抑青丸二十粒。

　　噫气，胃中有火有痰。

　　南星（制）半夏软石膏香附各等分水煎服。

　　运气噫有三：一曰，热助心实而噫。经云：少阴之复，噫哕是也。

　　二曰，寒攻心虚而噫。经云：太阳司天，寒淫所胜，善噫。又云：太阳之复，唾出清水，及为哕噫是也。

　　三曰，风攻脾虚而噫。又云：厥阴在泉，风淫所胜，腹胀善噫是也。

　　针灸噫独取脾。经云：脾足太阴之脉，是动则病腹胀，善噫，视盛虚热寒陷下取之也。

　　〔仲〕寸口脉弱而缓，弱者阳气不足，缓者胃气有余，噫而吞酸，食卒不下，气填于膈上。

　　〔《脉》〕寸脉紧，寒之实也。寒在上焦，胸中必满而噫。趺阳脉微而涩，微无胃气，涩即伤脾，寒在膈而反下之，寒积不消，胃微脾伤，谷气不行，食已自噫，寒在胸膈，上虚下实，谷气不通，为闭塞之病。趺阳脉微涩，及寸脉紧而噫者，皆属寒。（全文见诊条。）太阴中者，腹胀闭，噫气呕逆。

　　卷之十六心小肠部噫

　　下气

　　下气属心虚。经云：夏脉者心也，心脉不及，下为气泄者是也。

　　〔河〕肠胃郁结，谷气内发，而不能宣通于肠胃之外，故善噫而或下气也。

　　〔《诊》〕癫痫痨瘵，若气下泄不止者必死。此真气竭绝，肠胃腠理闭塞，谷气不能宣通于肠胃之外，故从肠胃中泄出也。

　　卷之十七心小肠部

　　诸见血门

　　〔垣〕衄血出于肺，以犀角、升麻、栀子、黄芩、芍药、生地、紫参、丹参、阿胶之类主之。

　　咯唾血者出于肾，以天门、麦门、贝母、知母、桔梗、百部、黄柏、远志、熟地黄之类主之。

　　如有寒者，干姜、肉桂之类主之。痰涎血者出于脾，葛根、黄、黄连、芍药、甘草、当归、沉香之类主之。呕血出于胃，实者犀角地黄汤主之，虚者小建中汤加黄连主之。

　　荣之生病也，寒热少气，血上下行。方见寒热。

</div>
    <div class="pagination">
<a href="医学纲目_page109.html">上一页</a><span>...</span><a href="医学纲目_page105.html">105</a><a href="医学纲目_page106.html">106</a><a href="医学纲目_page107.html">107</a><a href="医学纲目_page108.html">108</a><a href="医学纲目_page109.html">109</a><span class="current-page">110</span><a href="医学纲目_page111.html">111</a><a href="医学纲目_page112.html">112</a><a href="医学纲目_page113.html">113</a><a href="医学纲目_page114.html">114</a><a href="医学纲目_page115.html">115</a><span>...</span><a href="医学纲目_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
