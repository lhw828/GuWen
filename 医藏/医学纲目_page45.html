<!DOCTYPE html>
<html>
<head>
    <meta charset="UTF-8">
    <title>医学纲目 - 第 45 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 45 页/共 379 页</h1>
    <div class="content">　　〔《运》〕语涩皆属风。经云：厥阴司天，风淫所胜，民病舌本强，是风气胜也。又云：厥阴司天主胜，则舌难以言，是风气虚也。

　　〔《灵》〕帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，偏虚者不足，实者有余，轻重不得，倾侧宛伏，不知东西，不知南北，乍上乍下，乍反乍覆，颠倒无常，甚于迷惑。黄帝曰：善，取之奈何？岐伯曰：泻其有余，补其不足，阴阳平复。用针若此，疾于解惑。黄帝曰：善。（刺节真邪论。尽知调阴阳补泻有余不足相倾移者，谓诊手部三候，面部三候，足部三候，视其所候之症，其脉实者泻之，虚者补之。如阳经之脉实，阴经之脉虚，泻其阳经补其阴经。阴经之脉实，阳经之脉虚，泻其阴经补其阳经。又如左实右虚，泻左补右，右实左虚，泻右补左之类是也）〔罗〕灸风中脉，口眼斜。

　　听会二穴颊车二穴地仓二穴凡向右者，为左边脉中风而缓也，宜灸左陷中二七壮。凡向左者，为右边脉中风而缓也，宜灸右陷中二七壮，艾炷如大麦大。

　　灸风中腑，手足不遂等疾。

　　百会一穴肩二穴曲池二穴足三里二穴绝骨二穴风市二穴凡觉手足痹，或麻或痛，良久乃已，此将中腑之候，宜灸此诸穴。病在左灸右，在右灸左。

　　灸风中脏，气塞涎上，不语极危者，下火立效。

　　百会一穴风池二穴大椎一穴肩井二穴曲池二穴间使二穴足三里二穴凡觉心中愦乱，神气不怡，或手足麻木，此中脏之候也。不问是风与气，可速灸此七穴五七壮，日后再别灸之，随年壮止。（凡遇春秋二季，可时时灸此七穴，以泄风气）凡人风发，怕痛不肯灸，忽然卒死，是谓何病？曰：风入脏故也，病者不可不知。予自五月间，口眼斜，灸百会等三穴即正，右手足麻木无力，灸百会、发际等七穴得愈。

　　七月气塞，涎上不能语，魂魄飞扬，如堕江湖中，顷刻欲绝，灸百会、风池等，左右颊车二穴，气遂通，吐涎半碗，又下十余行，伏枕半月，遂平复。自后，凡觉神气少异于常，即灸百会风池等穴，无不立效。

　　〔《本》〕范子默记崇宁中，凡两中风，始则口眼斜，次则涎潮闭塞，左右共灸十二穴，得气通。十二穴者。谓听会、颊车、地仓、百会、肩、曲池、风市、足三里、绝骨、发际、大椎、风池也。根据而用之，无不效。

　　〔罗〕中风针法。（出窦太师《气元归类》）手太阴列缺（偏风，半身不遂）天府（卒中恶鬼疰，不得安卧）手阳明肩曲池（偏风，半身不遂）足阳明大巨（偏枯，四肢不举）冲阳（偏风，口眼斜，足缓不收）手太阳腕骨（偏枯狂惕）足太阳辅阳（风痹不仁，四肢不举）足太阴照海（大风偏枯，半身不遂，善悲不乐）足少阳阳陵泉（半身不遂）环跳（风眩偏风，半身不遂）〔《甲》〕痱痿臂腕不用，唇吻不收，合谷主之；偏枯四肢不举，善惊，大巨主之；偏枯不能行，大风默默，不知所痛，视如见星，溺黄，小腹热，咽干，照海主之；偏枯，臂腕发痛，肘屈不得伸手，又风头痛，泣出，肩臂颈痛，项急，烦满惊，五指掣不得屈伸，战惕，腕骨主之。

　　〔罗〕大接经从阳引阴，治中风偏枯。（出云岐子《医学新说》）足太阳膀胱之脉，出于至阴小指外侧，去爪甲如韭叶，为井金（十呼）。足少阴肾之脉涌泉，起于小指之下，斜趋足心（三呼）。手厥阴心包之脉，其直者，循中指中冲出爪甲，如韭叶陷中，为井。其支者别掌中小指次指出其端。手少阳三焦之脉，起小指次指之端，去爪甲如韭叶，为井（三呼）。足少阳胆之脉，起足窍阴，小指次指之端，去爪甲如韭叶，为井。其支者，上入大指岐骨，内出其端，还贯爪甲，出三毛中（三呼，十三呼）。足厥阴肝之脉，起大敦，大指入丛毛之际，去爪甲如韭叶，及三毛为井（十呼，六呼）。手太阴肺之脉，起大指之端，出于少商。大指内侧，去爪甲如韭叶，为井。其支者，出次指内廉出其端。手阳明大肠之脉，起大指次指之端，入次指内侧，去爪甲如韭叶，为并（一呼）。中指内交（三呼）。足阳明胃之脉，起足大指次指之端，去爪甲如韭叶，为井。其支者，入大指出其端（一呼）。足太阴脾之脉，起足大指端，循指内侧，去爪甲角如韭叶，为井，隐白是也（十呼）。手少阴心之脉，起手小指内出其端，循指内廉，去爪甲角如韭叶，为井。手太阳小肠之脉，起手小指之端，去爪甲下一分陷中，为井。

　　大接经从阴引阳，治中风偏枯。

　　手太阴肺之脉，起手大指端，出于少商，大指内侧，去爪甲角如韭叶，为井（一呼，三呼）。手阳明大肠之脉，起手大指次指之端，去爪甲如韭叶，为井。其支者，入大指间出其端。足阳明胃之脉，起足大指次指之端。去爪甲如韭叶，为井。其支者，入大指间出其端。

　　足太阴脾之脉，起足大指端，循指内侧，去爪甲如韭叶，为井，隐白也。手少阴心之脉，起手小指内出其端，循指内廉，去爪甲如韭叶，为井。手太阳小肠之脉，起手小指之端，去爪甲下一分陷中，为井。足太阳膀胱之脉，起足小指外侧至阴，去爪甲如韭叶，为井金。足少阴肾之脉，起足小指之下，斜趋足心，为井，涌泉穴也。手厥阴心包之脉，其直者，循手中指出其端，去爪甲如韭叶，为井，中冲穴也。其支者，循掌中循小指次指出其端。手少阳三焦之脉，起手小指次指之端，去爪甲如韭叶。为井。足少阳胆之脉，起于窍阴，小指次指之端，去爪甲如韭叶，为井。其支者，上入大指岐骨，内出其端，还贯爪甲出三毛中。足厥阴肝之脉，起足大指之端，入丛毛之际，去爪甲如韭叶，为井，大敦也（六呼）。

　　大接经皆十二经井穴也。此罗谦甫治赵僧判中脏，刺十二井穴愈。治张安抚中脏，灸十二井穴愈。《内经》所谓留瘦不移节而刺之是也。

　　〔《难》〕阴跷为病，阳缓而阴急。阳跷为病，阴缓而阳急。

　　〔罗〕云：治失音不语。（出窦太师《气元归类》）手阳明天鼎（暴喑并喉痹）合谷（喑不能言）手少阴阴（喑不能言）灵道（暴喑不语）足阳明颊车地仓（不语，饮食不收，水浆漏落，病右治左，病左治右）手少阳支沟（暴喑不语）三阳络（暴哑不能言）手太阳天窗（暴喑不能语）足少阴通谷（暴喑不语）手厥阴间使（喑不能语）〔《玉》〕中风不语，不省人事：顶门（灸七壮）百会（针入豆许，先补后泻，泻多补少）又撮要法：中冲（一分，补之）大敦（灸，一分）百会（一分，泻）〔《怪穴》〕又法：十指尖出血（此更详之）〔《玉》〕中风失音：喑门（二分，留三呼，泻之不可深）人中（三分，留三吸泻之）天突涌泉（各五分）神门支沟（各三分）。如舌急不语，喑门（二分）；如舌缓不语，风府（三分。）〔东阳〕卒中失音，不能言语，缓纵不随，天窗刺之一分，灸五十壮。息火，仍移灸百会五十壮毕。复灸天窗五十壮，始发。若先灸百会，则风气不得泄，内攻五脏，喜闭伏，仍失音，所以先灸天窗。

　　〔《千》〕治风痱不语手足不遂方。度病者，男左手，女右手，小指内歧间至指端为度，以置脐上，直望心下，以朱涂度上端毕。又作两度，续所涂上，合其下，开其上，取其本度横置开上，令三合，其状如形，复以朱涂两端毕，三处同时起火灸之，各一百壮愈。

　　〔河〕凡觉中风，必先审六经之候，慎勿用大热药乌、附之类，故阳剂刚胜，积若燎原，为消狂疮肿之属，则天癸绝而荣涸矣。

　　〔罗〕云：中风人初觉，不宜服脑、麝，恐引风入骨髓，如油入面，不能得出，如潮痰盛，不省人事烦热者，宜用下痰，神效。

　　〔洁〕云：中风如小便不利，不可以药利之。既已自汗，则津液外亡，小便自少。若利之，使荣卫枯竭，无以制火，烦热愈盛。当候热退汗室，小便自行也。

　　〔丹〕治中风方，续命、排风、越婢等，悉能除去，而《千金》多用麻黄，令人不得虑虚。以风邪不得汗，则不能泄也。然此治中风不汗者为宜。若自汗者，更用麻黄则津液转脱，反为大害。中风自汗，仲景虽处以桂枝汤，至于不住发搐口眼动，遍身汗出者，岂胜对治。此时独活汤、续命煮散，能复荣卫，却风邪，不可缺也。（独活、续命散，方风螈条）〔《千》〕治中风，无密室者，不可疗。强人居室不密，尚中风邪，况服药之人乎。服汗剂，必根据此法。

　　〔丹〕寒则筋急，热则筋缓。缓因于弛长，缩因于短促。若受湿则弛，弛因于宽而长。然寒与湿，未尝不挟热，三者皆因于湿。然外湿，非内湿无以启之，不能成疾。致湿之由，酒面为多，鱼与肉继以成之。若甘滑、烧炙香辛硬物，皆致湿之因，戒之慎之。药中肯綮矣。若将理失宜，虽圣医，不治也。天产作阳，气浮发热，先哲格言。但是患痿之人，若不能淡薄食味，吾知其必不能安全也（丹溪断痱病为痿）。凡人初觉食指次指麻木不仁，或不用者，三年内必中风之候也。宜先服愈风汤、天麻丸各一两料，此治之先也。是以圣人治未病，不治已病。中风人能食，盖甲己化土，脾盛故能多食。此脾愈盛，下克肾水，肾水亏则病增，宜广服药，不欲多食，病能自愈。中风多食，风木盛也。盛则克脾，脾受敌，求助于食。经曰：实则梦与，虚则梦取。当泻肝木，治风安脾，脾安则食少，是其养矣。

　　肺脉微缓，为痿偏风，头以下汗出不可止（全文见治虚实法）。脾脉微缓，为风痿，四肢不用，心慧然若无病。（同上。经云：脉缓者多热，盖风痿即风痱之类）〔《素》〕胃脉沉鼓涩，胃外鼓大，心脉小坚急，皆鬲偏枯，男子发左，女子发右，不喑舌转可治，三十日起。其从者喑，三岁起。年不满二十者，三岁死。（大奇论。王注云：从谓男发左女发右也）〔《玄》〕中风不语者，为病在心脏。脉反沉者，治难见效。凡病脉不应病者危。

　　〔丹〕《脉诀》内言不治证见，则不可治。筋枯，不治。动则筋痛者，是谓筋枯。以其无血滋润筋骨也。

　　卷之十肝胆部

　　产后中风

　　〔丹〕产后中风，口眼斜，必用大补气血，然后治痰。当以左右手脉，分其气血多少以治，切不可作中风治，用小续命汤及发表治风之药。

　　〔云〕治产后中风，半身手足不遂，言语謇涩，恍惚多忘，精神不定。

　　独活当归芍药防风川芎玄参天麻（各五钱）桂心（三钱）上咀。以水八升，煮取二升半，分为三服。觉效，更作一剂。又作丸，每服二十丸。如有热，加葛根五钱；有冷，加白术五钱；若有气症，加生姜一两半；若手足不遂，加牛膝一钱半，萆三钱，黄四钱；若腹痛，加当归、芍药七钱半；若不食，加人参五钱，玄参一两；若寒中三阴，所患必冷，小续命汤加姜煎；若暑中三阳，所患必热，小续命汤去附子，减桂心一半，加薄荷煎。

　　〔《保》〕

　　血风汤

　　治产后诸风，痿挛无力。

　　秦艽羌活防风白芷川芎芍药当归白术茯苓熟地（各等分）上为末。一半蜜丸，一半散。酒调下五七十丸妙。

　　〔《食》〕治产后风虚，五缓六急，手足顽痹，气血不调，大豆一升，炒令熟，热投三升酒中，密封饮之。

　　〔《短剧》〕治产后中风，语涩，四肢拘急。羌活三两，为末。每服五钱，水、酒各半盏煎，去渣温服。

　　上产后中风，用续命汤及羌活发散之药，必详气血，以四物、四君子相与各半，停对分两服之可也。

　　卷之十肝胆部

　　口噤

　　（中倒之初有口噤者，故附之）〔丹〕口噤搐鼻，用郁金、藜芦为末。水调搐之。

　　治口噤卒不得语。附子杵末。内管中，吹喉中立安。（《千金翼》云：吹喉中，恐是吹鼻中）〔《经》〕治急中风，目瞑牙噤，无门下药者。用此末子，以中指蘸末，揩大牙左右，二、三十遍，其口自开，始得下药，名开关散。

　　天南星捣为末白龙脑二件，各等分研五月五日午时修治者，只一字至半钱效，涎盛者吐之。

　　〔《简》〕治中风口噤，涎潮壅塞，吐涎方。用皂角一挺，去皮，涂猪脂，炙黄为末，每服一钱匕，非时温酒服。如气实脉盛，调二钱匕。如牙不开，用白梅揩齿，口开即灌药，吐出风涎瘥。

　　〔《本》〕治中风不省人事，牙关紧急。用藜芦一两，去芦，浓煎防风汤洗过，焙干切，炒微黄褐色，捣末，每半钱温水下，以吐涎为效。如人行三里许，未吐再服。

　　〔罗〕

　　分涎散

　　治中风涎潮作声，口噤，手足搐搦。

　　藿香全蝎（炒）白附子南星（炮，各一两）丹砂腻粉粉霜（各二两）上为细末。每服一钱匕至二钱，薄荷汤或茶汤调下。未吐利，再服。

　　〔《衍》〕黄防风汤熏法（方见中深半身不遂门）。

　　〔世〕治中风口噤，不知人事，产后中风。用白术四两，水三升，煎一升，顿服。

</div>
    <div class="pagination">
<a href="医学纲目_page44.html">上一页</a><span>...</span><a href="医学纲目_page40.html">40</a><a href="医学纲目_page41.html">41</a><a href="医学纲目_page42.html">42</a><a href="医学纲目_page43.html">43</a><a href="医学纲目_page44.html">44</a><span class="current-page">45</span><a href="医学纲目_page46.html">46</a><a href="医学纲目_page47.html">47</a><a href="医学纲目_page48.html">48</a><a href="医学纲目_page49.html">49</a><a href="医学纲目_page50.html">50</a><span>...</span><a href="医学纲目_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
