<!DOCTYPE html>
<html>
<head>
    <meta charset="UTF-8">
    <title>类证治裁 - 第 4 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 4 页/共 115 页</h1>
    <div class="content">　　何谓表里皆热，如伤寒阳明症，传于本腑，外而肌肉，内而胃腑，热气熏蒸，口渴谵语，此散漫之热邪未结聚，治用白虎汤，外透肌肤，内清腑脏，俾表里两解，不比邪热结实，专在肠胃，可下而愈也。正伤寒有此，温热症更多有此。何谓表里皆寒，凡伤寒表受寒邪，更兼直中于里，此为两感寒症，仲景用麻黄附子细辛汤是也。何谓表寒里热，如两感热症，一日太阳与少阴同病，二日阳明与太阴同病，三日少阳与厥阴同病，三阳为寒，三阴已成热症，岂非表寒而里热乎。

　　亦有火郁在内，更加外感于寒，亦为表寒里热之候，又有火亢已极，反兼水化，内热闭结而外有恶寒之状者，表似寒而里实热，误投热剂，下咽即败矣。何谓表热里寒，如人本体虚寒，而外感温热之邪，此为标热本寒，清剂不宜太过，更有阴寒在下，逼其无根失守之火，发扬于上，肌肤大热，欲坐卧泥水中，表似热而里实寒，误投寒剂，入胃即危矣。伤寒变症不一，总不外表里寒热，其表里寒热之变，总不外此八言，以为纲领。

　　卷之一　伤寒治要

　　经腑论

　　程氏曰：经者径也，行于皮之内，肉之中者也。腑者器也，所以盛水谷者也。伤寒诸书，以经为腑，以腑为经，混同立言，惑人滋甚，今特辨之。夫邪之在三阳也，有太阳之经，有阳明之经，有少阳之经，凡三阳在经之邪，未入腑者，可汗而已。邪之在三阴也，有太阴之经，有少阴之经，有厥阴之经，凡三阴之邪，已入腑者，可下而已。所谓入腑之腑，指阳明胃腑而言也。三阳三阴之邪，一入胃腑，则无复传矣。胃者土也，万物归土之义也。《伤寒论》云：有太阳阳明，有正阳阳明，有少阳阳明，此阳明即胃腑，非阳明之经也。假令邪在太阳，不传阳明经，而径入胃腑，曰太阳阳明。邪在阳明经，不传少阳，而自入本腑，曰正阳阳明。邪在少阳经，不传三阴，而径入胃腑，曰少阳阳明。凡三阳之邪，已入胃腑，俱下之勿疑矣。虽然三阳入腑，人所共知，三阴入腑，鲜或能识。夫三阳之经，去腑尚远，三阴之经，与腑为近。然既曰经，则犹在径路之间，未尝归并于一处也。《伤寒论》云：太阴病，脉浮者，可发汗，宜桂枝汤。少阴中风，脉阳微阴浮者，为欲愈。厥阴中风，脉微浮为欲愈，不浮为未愈。俱言邪在于经，故有还表向汗之时。若既入腑，则无外出之路，惟有通其大便，令邪从内出也，此大、小承气，调胃承气所由设也。然则以白虎汤治腑病，何谓也？以三阳之邪，初入胃腑，表里皆热，邪未结聚，热势散漫，而无胃实不大便之症，故用白虎汤，内清胃腑，外透肌肤，令表里两解。若邪已结聚，在太阴之实痛，少阴之咽干口燥，下利清水，心下硬，厥阴之烦满囊缩，白虎不中与也，惟急下之而已。此无他，经腑明，则施治不致舛错矣。然则太阳之邪，自入本腑，何谓也？太阳之腑，膀胱也，膀胱主盛溺，太阳病盛，则移邪于腑，而为口渴溺赤，外现太阳病，而兼有此症者，名曰太阳传本，当五苓散，以桂枝解外邪，以猪苓、泽泻利小便而愈也。或问阳邪入阴，复有还表向汗之时，其信然乎？予曰：古人之言，岂欺我哉！夫经者径也，犹径路然。

　　三阳之邪，既有路以达三阴，三阴之邪，即有路以返三阳，此循环之至理，非若邪入胃腑，更无外出之路也。

　　尝见病患体质素浓，有传经尽而自愈者，皆由汗解也。《伤寒论》云：其不再传经，不加异气者，七日太阳病衰，头痛稍愈。八日阳明病衰，身热稍歇。九日少阳病衰，耳聋微闻。十日太阴病衰，腹减思食。十一日少阴病衰，渴止，舌干，已而嚏也。十二日厥阴病衰，囊纵，少腹微下，大气已去，病患精神爽慧也。由是观之，岂非经尽而愈，还表向汗之明验乎。或曰：阴不得有汗，今太阴脉浮，用桂枝汤，然则三阴亦可汗解乎？桂枝汤将为太阴正药乎？曰：不然，读仲景书，当会而通之。夫邪已入里，而复发其表，是增其热矣，故曰，阴不得有汗。邪虽入里，而复返乎表，是邪外出矣，故曰，还阳而向汗。夫桂枝汤，太阳伤风药也，今太阴用桂枝汤者，由太阳伤风，为医误下而传入太阴者也。太阴脉当沉，今反浮，是症在太阴，脉在太阳，太阳之邪，未尽入于阴，太阴之邪，大有还阳向汗之势，故用桂枝汤以彻散之，令其从太阳来者，仍自太阳出也。推而论之，若从太阳伤寒来，得伤寒脉，则桂枝可易麻黄，仲景麻黄石膏汤之意可推也。若从阳明来，得阳明脉，则桂枝可易葛根，仲景葛根黄连黄芩汤之意可推也。若从少阳来，得少阳脉，则桂枝可易柴胡，是以大柴胡汤，为少阳传入太阴之的方也。然必腹中实痛，乃为脾邪干胃，甫用大黄下之，否则只于本方加芍药以和之而已。《伤寒论》云：本太阳症，为医误下，传入太阴而腹痛者，桂枝汤加芍药，大实痛者桂枝汤加大黄，亦此意也。

　　太阴如此，少阴、厥阴何独不然。仲景少阴篇内，以四逆散治阳厥，方用柴胡、黄芩、甘草、枳实，岂少阴亦用柴胡散之欤？诚以热邪传里，游行于少阴经络之间，尚未结聚成实，内陷于胃腑中，则用黄芩、甘草以清传经之热邪，用枳实以导胃中之宿滞，使邪气不得乘机而内合，以作胃实不大便之症。更用柴胡疏通三阳之路，俾其从此来者，仍从此出，不必扰动中宫，而病势已解，此仲景用药之微权也。愚遇阳邪入阴，犹未结实之症，仿古人三黄解毒之意，而加以石膏，以守阳明之中路，加柴胡者，亦望其返之故道，而还阳向汗也。大抵伤寒治法，急于解表，而缓于攻里，非惟三阳之邪，务从表散，即三阴未结之邪，且冀其还阳而之表，必俟邪气结实，乃用承气汤攻下之。且戒曰：欲行大承气，先与小承气，腹中转矢气者，方与大承气；若不转失气，慎未可再攻，兢兢然不苟下也有如此。仲景又曰：病发于阳而反下之，热入因作结胸；病发于阴而下之，因作痞。热入者，言入胃也。三阴下早，虽不至成结胸，而已不免为痞气矣。噫！经腑之间，其可不辨哉。

　　卷之一　伤寒治要

　　伤寒脉案

　　王 正月伤寒，头痛项强，烦热无汗，脉浮紧。虽立春后气候尚寒，非麻黄汤，腠理不开，一啜汗透而愈。

　　冷 初春伤寒失表，五六日后太阳症犹在，头痛身痛烦热，脉洪。医但用杏、枳、桔、陈，热遂甚，耳聋，谵语，自利。予谓表症未除，原不宜拘日数，况邪不透表，势必循经传里，宜表里分解，用栀豉汤合芎苏饮。盖以栀、豉除烦，芎、苏达表，柴胡达半表半里，茯苓渗湿，加黄芩、麦冬清热，日再服，汗透热除。

　　族某 冬季伤寒，发热头痛，拘急无汗，呕吐自利，脉右紧左浮。用葛根加半夏汤，再服症退。

　　堂侄 伤寒发热头重，渴饮胁满，脉微紧，此阳明而兼少阳症也。用局方柴胡升麻汤去黄芩、石膏，二服汗出愈。

　　李氏 寒热烦渴，耳聋，胸满肿痛，或疑为外症，用攻毒药。

　　予曰：此伤寒少阳症，若外症安得耳聋。仿陶节庵法，小柴胡汤去参、枣，加枳、桔、蒌、陈，诸症自愈。

　　陶氏曰：表邪传至胸中，未入府，故为半表半里，只须小柴胡汤加枳、桔，或对小陷胸汤，一服豁然。王海藏亦谓小陷胸为少阳药，以其能涤膈上结热也。

　　族侄 伤寒身热浃旬，脉沉微，吐蛔足厥，少腹满而渴，邪传厥阴，仿仲景乌梅丸加减。

　　乌梅（二枚） 川椒（炒。十四粒） 赤苓（三钱） 赤芍、杏仁（炒。各二钱） 当归、山栀、枳壳（炒。各一钱） 生姜（三片） 一服脉浮微汗而解。（《伤寒论》云：厥阴病，脉微浮为欲愈。）以建中汤调理而平。

　　卷之一

　　温症论治

　　（春温 风温 湿温 冬温 温毒附）

　　温为春气，其病温者，因时令温暖，腠理开泄，或引动伏邪，或乍感异气，当春而发，为春温。其因冬月伤寒，至春变为温病者，伏邪所发，非寒毒藏于肌肤，亦非伤寒过经不解之谓。王叔和、云岐子之说，吴又可、柯韵伯已辩之。乃由冬藏不密，肾阴素亏，虚阳为寒令所遏，仍陷入阴中，至春则里气大泄，木火内燃，始见必壮热烦冤，口干舌燥，经所谓：冬不藏精，春必病温也。故其发热而渴，不恶寒，脉数盛，右倍于左。温病脉多在肌肉之分，不甚浮，右倍于左者，热郁在内也。大异伤寒浮紧之脉。若左脉盛或浮，必重感风寒，否则非温症，是非时暴寒耳。此热邪自内达外，最忌发汗。温热病无寒在表，若误与表散，必至躁热闷乱，以至于死。宜辛凉以解表热，葱白香豉汤。苦寒以泄里热，黄芩汤。里气一通，自然作汗，若舌干便秘，凉膈散。或协热下利，葛根黄连黄芩汤。咽痛，桔梗汤。心烦，黄连阿胶汤。此伏邪自内发，无表症也。其不由伤寒伏邪，第从口鼻吸入而病温者，异气所感，邪由上受，首先犯肺，手太阴。逆传心包，手厥阴。或留三焦。手少阳。叶香岩谓温由吸受，乃手经为病，非如伤寒足六经主治。且伤寒多变症，温热久在一经不移，以此为辨。夫肺主气，温邪伤肺，胸满气窒者，宜辛凉轻剂，杏仁、桔梗、栝蒌、栀皮、枳壳、连翘。挟风，加薄荷、牛蒡。挟湿，加芦根、滑石。或透湿于热外，或渗湿于热下，俾风湿不与热相搏，则不贻风温湿温之患。如辛凉散风，甘淡驱湿，热势不解，则入心营，而血液受劫，咽燥舌黑，烦渴不寐，或见斑疹者，宜清解营热，犀角、生地、麦冬、石斛、竹叶、元参、沙参、青蒿。兼透斑，牛蒡、山栀、连翘、银花、丹皮、赤芍。斑出热不解者，胃津亡也，主以甘寒。重则玉女煎，轻则梨皮、蔗浆之类。若邪入心包，神昏谵语，目瞑而内闭者，宜芳香逐秽，宣神明之窍，驱热痰之结。牛黄丸、至宝丹。盖热气蒸灼，弥漫无形，若药味重浊，直走肠胃，全无病膈矣。若气病不传血分，而邪留三焦，宜分消其上下之势。如杏仁、浓朴、茯苓等，或温胆汤。因其仍在气分，犹可冀其战汗解，或转疟也。若三焦不得从外解，必致里结肠胃，宜用下法。

　　承气汤加元明粉。若脘痞胸痛，泻心汤、小陷胸汤。若腹胀满或痛，邪已入里，必验其舌，或灰黄，或老黄，或中有断纹，皆当下之。承气汤加槟榔、青皮、枳实之属。其病温复感风者，为风温，必阳脉浮滑，阴脉濡弱。

　　风属阳，温化热，两阳熏灼，先伤上焦，上焦近肺，肺气既阻，致头胀脘痞，身热汗出，宜微苦以清降，微辛以宣通。杏仁、香豉、郁金、栝蒌、橘红、山栀、薄荷、牛蒡。忌辛散劫津。葳蕤汤去麻黄、羌活、木香。

　　若风温误汗，身灼热者，脉阴阳俱浮，自汗身重，多眠鼻鼾，语言难出，危症也。急用蔗浆、麦冬、白芍、生地、炙草、玉竹、阿胶之属。误下误火熏亦危。其病温而湿胜者，为湿温，身热头重，胸满呕恶，足胫冷。

　　苍术白虎汤，或滑石、芦根、苡米、茯苓、半夏。其冬行春令，袭温气而成病者，为冬温。盖本秋燥之余气，故发热咳嗽，喉肿咽干，痰结，甚则见血。与伤风之痰，一咳即上者不同。其脉虚缓，或虚大无力。亦有先病冬温，更加暴寒，寒郁热邪，则壮热头痛，自汗喘咳，阳旦汤加桔梗、茯苓。切忌风药升举其邪，致咳愈剧，热愈甚，遂变风温灼热以死。亦忌辛散，致咽喉不利，痰唾脓血。加减葱白香豉汤调之。若兼风寒外袭，葱豉汤加羌活、紫苏。寒邪盛，汗不出而烦扰者，葱豉汤加少许麻黄、石膏。若冬温误汗，致发斑毒者，升麻葛根汤加犀角、元参。如昏愦谵妄者，大便泻，手足冷，不治。其病温更遇时毒者，为温毒，脉浮沉俱盛，烦闷呕咳，甚则狂言下利而发斑。凡烦闷躁热，起卧不安，皆发斑候也。伤寒温疫诸症，失于宣解，邪蕴胃腑，发出肌表。热毒内攻，陷入营分，乃发斑毒，黄连解毒汤。斑不透者，犀角大青汤。凡红赤为胃热，人参化斑汤。紫为胃伤，犀角地黄汤。黑为胃烂，不治。鲜红起发者吉，紫色成片者重，黑色者凶，青色者不治。由失表者求之汗，由失下者取乎攻。火盛清之，毒盛化之，营气不足，助其虚而和之托之。其轻者则有疹痧，细碎如粟，主治不外肺胃二经，宜辛凉或甘寒淡渗等法，皆温症中所宜细审者。

　　〔春温〕温热病，不可作伤寒正治，而用大汗大下，初病憎寒发热头痛，葱豉汤，得汗则解。温邪化热伤肺，上焦气阻，用辛凉轻剂，栀、豉、芩、翘、杏、桔、花粉、郁金之属。呕吐，黄芩汤加半夏、生姜。

　　湿邪内搏，热迫下泄稀水，枳壳、赤苓、芦根、苡米、滑石之属。脘中痞痛，宜从开泄，宣通气滞，杏、蔻、橘、半、蒌、桔之属。上焦气热烁津，凉膈散。散其无形之热，勿用血药滋腻。热伤胃津，石膏、竹叶、生地、麦冬。其热邪专在气分，必得战汗，或大渴索饮，饮后热达腠开，邪从汗解，但脉象和缓，虽肤冷 非脱症。

　　战汗后，脉急疾，躁扰不卧，肤冷汗出，乃为气脱之候。更有邪胜正虚，经一再战汗而愈者。叶氏《温热论》云：肺主气属卫，心主血属营，临症者，卫之后方言气，营之后方言血。邪在卫汗之，辛凉开肺，便是汗剂。

　　到气方可清气，入营犹可透热转气，如犀角、元参、羚羊角之类。入血乃恐耗血动血，直须凉血散血。如生地、丹皮、阿胶、赤芍之类。否则前后不循缓急之法，动手便错，且湿邪为害，面色白者，须顾其阳气，湿胜则阳微也。虽湿邪化热后，法应清凉，然到十分之六七，不可过用寒凉，恐成功反弃，何也？湿热一去，阳亦衰微也。

　　面色苍者，须顾其津液，清凉到十分之六七，往往热减身寒，不可遽谓虚寒而投补剂，恐炉焰虽熄，灰中有火也。凡温热病，救阴易，通阳难。救阴不在血，而在津与汗；通阳不在温，而在利小便，较杂症自不同也。如三焦不得从外解，则热结于腑，必舌灰黄，或老黄，乃下之。小承气汤加减。伤寒热邪在里，下之猛；此多湿邪内搏，下之轻。伤寒大便溏，为邪已尽；湿温病大便溏，为邪未尽。至大便硬，慎不可再攻，以屎燥为无湿也。若舌苔黄不浓而带滑者，热未伤津，犹可清热透表。若苔薄而干者，津伤也。宜禁苦寒，以甘寒轻剂治，若热传营，舌色必绛，深红色。其绛色中兼黄白色者，气分之邪未尽，泄卫透营，两和可也。纯绛鲜泽者，胞络受病也。宜犀角、鲜生地、连翘、郁金、石菖蒲等。

　　舌色绛而粘腻，似苔非苔，湿热熏蒸为痰，将闭心胞也，急加芳香逐之，醒头兰、藿香、郁金、菖蒲，以开其闭，恐昏厥为痉也。平昔心虚有痰，外热一陷，里络就闭，非郁金、菖蒲所能开，须牛黄丸、至宝丹。舌绛而干燥者，火邪劫营，凉血清火为要。舌绛而有碎点黄白者，当生疳也；大红点者，热毒乘心也，用黄连、金汁。色绛而不鲜，干枯而痿者，此肾阴涸，急以阿胶、鸡子黄、地黄、天冬等救之，缓则不及矣。舌独中心绛干者，胃热而心营受烁也，清胃方中加入清心之品，否则延及舌尖，为火盛津干也。舌尖绛独干，此心火上炎，用导赤散利其腑。苔白而薄，外感风寒也，当疏散之。白而干薄，肺津伤也，用麦冬、花露、芦根汁，轻清之品。白苔绛底者，湿遏热伏也，当先泄湿透热，防其就干也，再从里透于外，则变润矣。舌生芒刺，上焦热极也，以绢蘸薄荷汁揩之，即退者轻，旋生者险。舌苔不燥，自觉闷极者，脾湿盛也。舌苔粘腻，吐出浊沫者，口必甜味，此为脾痹。乃湿热与谷气相搏。用醒头草，即佩兰。芳香辛散以逐之，即退。若苔如碱，胃中宿滞，挟秽浊郁伏，当急急开泄，否则闭结中焦，不能从募原达出矣。舌黑而滑者，水来克火，为阴症，宜温之。

　　若见短缩，为肾气竭，欲救之，如人参、五味子。勉希万一。舌黑而干者，津枯火炽，急泻火补水。舌淡红无色，或干而色不荣，胃津伤，气不化液也，炙甘草汤。勿用寒凉。舌色紫而暗，扪之湿，乃热传营血，或素有瘀伤宿血在胸膈，为热所搏，宜加散血之品，琥珀、丹参、桃仁、丹皮之属。不尔，瘀血与热结，阻遏正气，遂变如狂发狂症。舌胀大不能退场门者，脾湿胃热，郁极化风而毒延口也，用大黄磨汁，入当用剂内，舌胀自消。

　　其舌白如粉滑，四边色紫绛者，温疫病初入募原，未归胃腑，急急透解，莫待传陷而为险恶症。妇人病温有娠者，保胎为要，古法用四物汤加减。护胎法，用伏龙肝研细，调涂脐下三寸，干即易之。热极，用井底泥涂，或青布浸冷盖腹。

　　产后慎用苦寒，察其邪可从上中解者，从症用之，勿犯下焦，恐血去多，邪易内陷也。至经水适来适断，热陷血室，与瘀血结，少腹必满痛，小柴胡汤去参、枣，加丹皮、延胡、桃仁、归尾、楂肉。挟寒，加桂心。

　　气滞加香附、陈皮、枳壳。若谵语如狂，血结者，身必重，宜去瘀通络。若延久上逆心包，胸痛不可按，是血结胸也。海蛤散加桃仁。

　　〔风温〕温症感风，寸口脉大，肺受热烁，宜辛凉清上，杏、贝、栀、蒌、花粉、沙参、桑叶之属。身痛脘痹，肺气不舒，栀、豉、杏、蒌、郁金、橘红之属。头胀咳嗽，懊 痞满，芩、蒌、栀、豉、枳、桔、桑叶、郁金、贝母之属。热灼劫阴，烦躁，麦冬、白芍、蔗浆、生地、阿胶之属。余参春温治法。

　　〔湿温〕伤于湿，又中暑，暑挟湿邪，郁蒸为热，其脉寸濡而弱，尺小而急，身痛头重，妄言自汗，两胫逆冷，湿遏阳气。忌发汗。汗之名重 ，必死。苍术白虎汤。胸满，香薷饮加半夏、苍术。头胀耳聋，邪与气混也，正气散去腹皮、白术、姜、枣，加连翘、银花、牛蒡子。小便不利，大便反快，五苓散合白虎汤或天水散。

　　〔冬温〕冬气温暖，感而即发，身热头痛，不恶寒，面肿咳嗽，咽痛下利，阳旦汤加减。忌风药升举，初感头痛身热，葱豉汤。咽痛，甘桔汤。风寒外袭，葱豉汤加羌活、苏叶。余参春温治法。

　　〔温毒〕病温更遇时毒，面赤斑如锦纹，咽痛烦躁，黄连解毒汤。自汗而渴，胃热发斑者，人参化斑汤。

　　斑已透，热不退者，犀角大青汤去黄芩、升麻，加生地、人参、柴胡。误用热药，邪毒深陷，发为狂乱，面赤眼红，舌黑鼻煤，下利脉洪数者，消斑青黛饮。忌下药，惟便秘躁渴，可微下之，大柴胡汤。凡斑疹初见胸背两胁，点大为斑，粒小为疹。斑属血多，疹属气多。或阳症误用热药，或当下不下，或下后不解，皆能致之。不可发汗，重令开泄，更增斑烂。斑紫点小，心胞热也。点大而紫，胃中热也。斑黑而光亮，热毒盛也。黑而晦者死，若黑而晕脚红者，火内伏，用清凉发散，间有转红成可救者。凡斑疹，皆邪气外透，发出宜神情清爽，为外解里和，如斑疹出而昏者，正不胜邪，或胃津内涸。有白泡如水晶者，湿邪郁于卫分，汗不彻故也。当理气分之邪，若毒壅，消毒犀角饮，大青四物汤。

　　卷之一　温症论治

　　温症脉候

　　温病脉，多在肉分，不甚浮，右脉倍于左，热气佛郁在里故也。刘复真曰：寒病传经，故脉日变；温热不传经，故不变。寒病浮洪有力易治，芤细无力难治，无脉不治。温热不然，温有一二部无脉者，有三四部无脉者，被火所逼而伏，非绝无也，于病无妨。照经用辛寒，火散脉起，病愈矣。盖温病发在二三经，始终在此，更不递传他经，其一二经或洪数，他经弱且伏，根据经调之，伏者起，洪者平，自愈。

　　卷之一　温症论治

　　附方

　　〔凉解〕葱豉汤 葱白 豆豉 解表热。又栀豉汤吐虚烦。

　　栀子 豆豉〔彻热〕黄芩汤 黄芩 芍药 甘草 大枣〔泻火〕凉膈散 见前中风。

　　〔热利〕葛根黄连黄芩汤 葛根 黄连 黄芩 甘草〔咽痛〕甘桔汤 甘草 桔梗〔除烦〕黄连阿胶汤 黄连 黄芩 芍药 阿胶 鸡蛋黄〔生液〕玉女煎 生石膏 熟地 麦冬 知母 牛膝〔清心〕牛黄清心丸 黄连 黄芩 山栀 郁金 辰砂 西牛黄 此万氏牛黄清心丸，与医宗方别出。

</div>
    <div class="pagination">
<a href="类证治裁_page3.html">上一页</a><a href="类证治裁.html">1</a><a href="类证治裁_page2.html">2</a><a href="类证治裁_page3.html">3</a><span class="current-page">4</span><a href="类证治裁_page5.html">5</a><a href="类证治裁_page6.html">6</a><a href="类证治裁_page7.html">7</a><a href="类证治裁_page8.html">8</a><a href="类证治裁_page9.html">9</a><span>...</span><a href="类证治裁_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
