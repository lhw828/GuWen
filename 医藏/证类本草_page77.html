<!DOCTYPE html>
<html>
<head>
    <meta charset="UTF-8">
    <title>证类本草 - 第 77 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 77 页/共 244 页</h1>
    <div class="content">　　菥 （音锡觅）子　味辛，微温，无毒。主明目，目痛泪出，除痹，补五脏，益精光，疗心腹腰痛。久服轻身不老。一名 菥，一名大蕺，一名马辛，一名大荠。生咸阳川泽及道旁。四月、五月采，曝干。（得荆实、细辛良，恶干姜、苦参。）

　　陶隐居云：今处处有之，人乃言是大荠子，俗用甚稀。唐本注云：《尔雅》云是大荠，然验其味甘而不辛也。臣禹锡等谨按蜀本云：似荠菜而细，俗呼为老荠。药性论云：菥子，苦参为使。能治肝家积聚，眼目赤肿。陈藏器云：菥 子，《本经》一名大荠。苏引《尔雅》为注云：大荠。按大荠即葶苈，非菥 也。菥 大而褊，葶苈细而圆。二物殊别也。

　　图经曰：菥 子，生咸阳川泽及道旁，今处处有之。《尔雅》云：菥 ，大荠。郭璞云：似荠，细叶，俗呼之曰老荠。苏恭亦云是大荠。又云：然菥 味辛，大荠味甘。陈藏器以大荠当是葶苈，非菥 ，菥 大而褊，葶苈细而圆，二物殊也。而《尔雅》自有葶苈，谓之 （音典）

　　。注云：实、叶皆似荠，一名狗荠，大抵二物皆荠类。故人多不能细分，乃尔致疑也。四月、五月采，曝干。古今眼目方中多用之。崔元亮《海上方》疗眼热痛，泪不止，以菥 子一物，捣筛为末，欲卧以铜箸点眼中，当有热泪及恶物出，并去 肉。可三、四十夜点之，甚佳。

　　卷第六

　　蓍实

　　蓍实　味苦、酸，平，无毒。主益气，充肌肤，明目，聪慧先知。久服不饥，不老，轻身。生少室山谷。八月、九月采实，日干。

　　唐本注云：此草所在有之，以其茎为筮。陶误用楮实为之。《本经》云味苦，楮实味甘，其楮实移在木部也。

　　图经曰：蓍实，生少室山谷，今蔡州上蔡县白龟祠旁，其生如蒿作丛，高五、六尺，一本一、二十茎，至多者三、五十茎，生便条直，所以异于众蒿也。秋后有花出于枝端，红紫色，形如菊，八月、九月采其实，日干入药。今医家亦稀用。其茎为筮，以问鬼神知吉凶，故圣人赞之，谓之神物。《史记·龟策传》曰：龟千岁，乃游于莲叶之上，蓍百茎共一根，又其所生，兽无虎野狼，虫无毒螫。徐广注曰：刘向云龟千岁而灵，蓍百年而一本生百茎。又褚先生云：蓍生满百茎者，其下必有神龟守之，其上常有青云覆之。传曰：天下和平，王道得而着茎长丈，其丛生满百茎。方今世取蓍者，不能中古法度，不能得满百茎长丈者，取八十茎以上，蓍长八尺即难得也。民众好用卦者取满六十茎以上，长满六尺者，即可用矣。今蔡州所上者，皆不言如此。然则此类，其神物乎，故不常有也。

　　卷第六

　　赤芝

　　味苦，平，主胸中结，益心气，补中，增智能，不忘。久食轻身不老，延年神仙。一名丹芝。生霍山。

　　陶隐居云：南岳本是衡山，汉武帝始以小霍山代之，非正也。此则应生衡山也。

　　英公云：安心神。

　　卷第六

　　黑芝

　　味咸，平。主癃（音隆），利水道，益肾气，通九窍，聪察。久食轻身不老，延年神仙。一名玄芝。生常山。

　　唐本注云：五芝，《经》云：皆以五色生于五岳，诸方所献，白芝未必华山，黑芝又非常岳。且紫芝多黄、白，稀有黑、青者，然紫芝最多，非五芝类。但芝自难得，纵获一、二，岂得终久服耶。

　　卷第六

　　青芝

　　味酸，平。主明目，补肝气，安精魂，仁恕。久食轻身不老，延年神仙。一名龙芝。

　　生泰山。

　　英公云不忘，强志。

　　卷第六

　　白芝

　　味辛，平。主咳逆上气，益肺气，通利口鼻，强志意，勇悍，安魄。久食轻身不老，延年神仙。一名玉芝。生华山。

　　卷第六

　　黄芝

　　味甘，平。主心腹五邪，益脾气，安神，忠信和乐。久食轻身不老，延年神仙。一名金芝。生蒿山。

　　卷第六

　　紫芝

　　味甘，温。主耳聋，利关节，保神，益精气，坚筋骨，好颜色，久服轻身不老，延年。一名木芝。生高夏山谷。六芝皆无毒，六月、八月采。（薯蓣为之使，得发良，得麻子仁、白瓜子、牡桂共益人，恶常山，畏 青、茵陈蒿。）

　　陶隐居云：按郡县无高夏名，恐是山名尔。此六芝，皆仙草之类，俗所稀见，族种甚多，形色环异，并栽《芝草图》中。今俗所用紫芝，此是朽树木株上所生，状如木 （音软），名为紫芝。盖只疗痔，而不宜以合诸补丸药也。凡得芝草，便正尔食之，无余节度，故皆不云服法也。臣禹锡等谨按尔雅云： ，芝。释曰：瑞草名也，一岁三华，一名 ，一名芝，《论衡》云：芝生于土，土气和。故芝草生《瑞命记》曰：王者仁慈，则芝草生是也。抱朴子云：赤者如珊瑚，白者如截肪，黑者如泽漆，青者如翠羽，黄者如紫金，而皆光明洞彻，如坚冰也。又云木芝者，松柏脂沦地；千岁，化为茯苓；万岁，其上生小木，状似莲花，名曰木威喜芝，夜视有光，持之甚滑，烧之不焦，带之辟兵。药性论云：紫芝，使，畏发。味甘，平，无毒。主能保神益寿。

　　卷第六

　　卷（君免切）柏

　　卷（君免切）柏　味辛、甘，温、平、微寒，无毒。主五脏邪气，女子阴中寒热痛，症瘕，血闭，绝子，止咳逆，治脱肛，散淋结，头中风眩，痿蹶，强阴益精。久服轻身和颜色，令人好容体。一名万岁，一名豹足，一名求股，一名交时。生常山山谷石间。五月、七月采，阴干。

　　陶隐居云：今出近道。丛生石土上，细叶似柏，卷屈状如鸡足，青黄色。用之，去下近石有沙土处。臣禹锡等谨按范子云：卷柏出三辅。吴氏云：卷柏，神农：辛，平。桐君、雷公：甘。建康记云：建康出卷柏。药性论云：卷柏，君。能治月经不通，尸疰鬼疰，腹痛，去百邪鬼魅。日华子云：镇心治邪，啼泣，除面 ，头风，暖水脏。生用破血，炙用止血。

　　图经曰：卷柏，生常山山谷间，今关、陕、沂、兖诸州亦有之。宿根紫色多须。春生苗，似叶而细碎，拳挛如鸡足，青黄色，高三、五寸。无花、子，多生石上。五月、七月采，阴干。去下近石有沙土处，用之。

　　一种唐本余

　　卷第六

　　辟虺雷

　　味苦，大寒，无毒。主解百毒，消痰，祛大热，疗头痛，辟瘟疫。一名辟蛇雷。其状如粗块苍术，节中有眼。

　　四十六种陈藏器余

　　卷第六

　　药王

　　味甘，平，无毒。解一切毒，止鼻衄，吐血，祛烦躁。苗茎青色，叶摘之有乳汁，捣汁饮验。

　　卷第六

　　兜木香

　　烧去恶气，除病疫。汉武帝故事，西王母降，上烧兜木香末。兜木香，兜渠国所献，如大豆，涂宫门，香闻百里。关中大疾疫，死者相枕，烧此香疫则止，《内传》云：死者皆起，此则灵香，非中国所致，标其功用，为众草之首焉。

　　卷第六

</div>
    <div class="pagination">
<a href="证类本草_page76.html">上一页</a><span>...</span><a href="证类本草_page72.html">72</a><a href="证类本草_page73.html">73</a><a href="证类本草_page74.html">74</a><a href="证类本草_page75.html">75</a><a href="证类本草_page76.html">76</a><span class="current-page">77</span><a href="证类本草_page78.html">78</a><a href="证类本草_page79.html">79</a><a href="证类本草_page80.html">80</a><a href="证类本草_page81.html">81</a><a href="证类本草_page82.html">82</a><span>...</span><a href="证类本草_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
