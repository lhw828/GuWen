<!DOCTYPE html>
<html>
 <head>
  <meta charset="utf-8"/>
  <title>
   圣济总录 - 第 3 页/共 447 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圣济总录 - 第 3 页/共 447 页
  </h1>
  <div class="content">
   乙酉岁图

　　阳明燥金司天，少阴君火在泉，中见少商金运，岁金不及，气化营运后天，少商之金不及而同天化，是谓天符，又金运临酉，是谓岁会，上与天符，下与岁会，三合为治，名曰太一天符，气至平也，平金之岁，纪曰审平，收而不争，杀而无犯，五化宣明，其气洁，其性刚，其用散落，其化坚敛，其政劲肃，其候清切，其令燥，其类金，其应秋，其谷稻，其果桃，其实壳，其虫介，其畜鸡，其色白，其味辛，其音商，其数九。其物外坚，其在人也。

　　其藏肺，其主鼻，其养皮毛，其病咳，此运化也。天地之气，天气为燥化，左间为藏化，右间为明化，故天气急而其政切，地气为苦化，左间为柔化，右间为动化，故地气明而其令暴，阳专其令，炎暑盛行，物燥以坚，淳风乃治，风燥横运，流于气交，多阳少阴，云趋雨府，湿化乃敷，燥极而泽，蛰虫乃见，流水不冰，金火合德，上应太白荧惑，其谷白丹，间谷命太者，其耗白甲品羽，故曰故化寒化胜复同，邪气化度也。燥化四，清化四，热化二，正化度也。岁物之宜，则介虫静，羽虫育，地气所制，则介虫耗，寒毒不生，是以清热之气，持于气交。清先而劲，毛虫乃死，热后而暴，介虫乃殃，其发躁，民病咳嗌塞，寒热发暴，振栗癃 ，岁半之前，阳明主之，其化燥者，天之政也。岁半之后，少阴主之，其令热者，地之化也。金为天气，火为地气，火能胜金，遇太一天符，金气自平，不资化源，惟安其运金，无使受邪，食白丹之谷，以安其气，食间气之谷，以去其邪，岁宜以咸以苦以辛，汗之清之散之，其运同清，宜多地化，其化上苦小温，中苦和，下咸寒，药食之宜也，初之气，自甲申年大寒日巳初，至是岁春分日卯初，凡六十日八十七刻半，主位太角木，客气太阴土，中见金运，土金相生，地气迁，阴始凝，气始肃，水乃冰，寒雨化，其病中热胀，面目浮肿，善眠、鼽、衄、嚏、欠、呕。小便黄赤，甚则淋，宜治太阴之客，以甘补之，以苦泻之，以甘缓之，岁谷宜白，间谷宜麻，虽有湿化，不能为邪。二之气，自春分日卯正，至小满日丑正，凡六十日有奇，主位少征火，客气少阳火，中见金运，二火相加，阳乃布，民乃舒，物乃生荣，厉大至，民善暴死，是岁金气平，虽有厉疾，不至夭横，宜治少阳之客，以咸补之，以甘泻之，以咸 之，岁谷宜白，间谷宜豆，虽有火化，不能为邪。三之气，自小满日寅初，至大暑日子初，凡六十日有奇，主位少征火，客气阳明金，中见金运，岁运天符，金气乃平，天政布，凉乃行，燥热交合，燥极而泽，民病寒热，宜调阳明之客，以酸补之，以辛泻之，以苦泄之，岁谷宜白，间谷宜黍，虽有燥化，不能为邪，是气也。用凉远凉，无犯司气之凉。四之气，自大暑日子正，至秋分日戌正，凡六十日有奇，主位太宫土，客气太阳水。中见金运，金水相生，寒雨降，病暴仆振栗，谵妄少气，嗌干引饮，及为心痛、痈肿、疮疡、疟寒之疾，骨痿血便，宜治太阳之客，以苦补之，以咸，泻之，以苦坚之，以辛润之，岁谷宜丹，间谷宜稷，虽有寒化，不能为邪。五之气，自秋分日亥初，至小雪日酉初，凡六十日有奇，主位少商金，客气厥阴木，中见金运，岁运当位，其气平，厥阴居之，春令反行，草乃生荣，民乃和，宜调厥阴之客，以辛补之，以酸泻之，以甘缓之，岁谷宜丹，间谷宜稻，虽有风化，不能为邪。终之气，自小雪日酉正，至大寒日未正，凡六十日有奇，主位太羽水，客气少阴火，中见金运，火能胜金，阳气布，候反温，蛰虫来见，流水不冰，民乃康平，其病温，宜治少阴之客，以咸补之，以甘泻之，以酸收之，岁谷宜丹，间谷宜豆，虽有热化，不能为邪，此六气之常也。治之大法，和者平之，各安其气，必清必静，则邪气自衰，归其所宗，此治之大体也。

　　卷第一　运气

　　丙戌岁图

　　丙戌岁图

　　太阳寒水司天，太阴湿土在泉，中见太羽水运，岁水太过，气化营运先天，太过而同天化，是谓天符，平水之岁也。水运平者，命曰静顺之纪，藏而勿害，治而善下，五化咸整，其气明，其性下，其用沃衍，其化凝坚，其政流演，其候凝肃，其令寒，其类水，其应冬，其谷豆，其果栗，其实濡，其虫鳞，其畜彘，其色黑，其味咸，其音羽，其数六，其物濡，其在人也。其藏肾，其主二阴，其养骨髓，其病厥，此岁运之化也。天地之气，寒化司天，动化为左间，清化为右间，故天政所布其气肃，甘化在泉，明化为左间，灼化居气为右间，故地气静而其令徐，寒临太虚，其政大举，阳气不令，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒化六，雨化五，正化度也。鳞虫静， 虫育，岁物之宜也。鳞虫不成，燥毒不生，地气制之也。寒敷于上，雷动于下，水土合德，上应辰星镇星，其谷玄 ，寒湿之气，持于气交，民病寒湿，发肌肉萎，足痿不收，濡泻血溢，是岁水在上，土在下，土胜水，天气虚，水运符天，其气自平，不资化源，惟抑运水，扶其不胜，无使暴过而生其疾，岁宜以苦燥之温之，食玄 之谷，以全其真，避虚邪之气，以安其正，运与寒同，宜燥热化，故曰其化上苦热，中咸温，下甘热，药食宜也。岁半之前，太阳主之，太阳有本标之化，当其时寒热得中者，天之和气至也。岁半之后，太阴主之，太阴之化从本，当其时湿化应者，地之令也。初之气，自乙酉年大寒日申初，至是岁春分日午初，凡六十日八十七刻半，主位太角木，客气少阳火，中见水运，少阳中治，地气迁，气乃大温，草乃早荣，民乃厉，温病乃作，身热头痛呕吐，肌腠疮疡，宜调少阳之客，以咸补之，以甘泻之，以咸 之，岁谷宜玄，间谷宜豆，则火不为邪。二之气，自春分日午正，至小满日辰正，凡六十日有奇，主位少征火，客气阳明金，中见水运，大凉反至，民乃惨，草乃遇寒，火气遂抑，民病气郁中满，寒乃始，宜调阳明之客，以酸补之，以辛泻之，以苦泄之，岁谷宜玄，间谷宜黍，则燥不为邪。三之气，自小满日巳初，至大暑日卯初，凡六十日有奇，主位少征火，客气太阳水，中见水运，气与运相符而布天政，寒气行，雨乃降，民病寒反热中，痈疽注下，心热瞀闷，不治者死，宜调太阳之客，以苦补之，以咸泻之，以苦坚之，以辛润之，岁谷宜玄，间谷宜稷，则寒不为邪，是气也。用寒远寒，无犯司气之寒。四之气，自大暑日卯正，至秋分日丑正，凡六十日有奇，主位太宫土，客气厥阴木，中见水运，水生木，风湿交争，风化为雨，乃长乃化乃成，民病大热少气，肌肉萎足痿，注下赤白，宜调厥阴之客，以辛补之，以酸泻之，以甘缓之，岁谷宜 ，间谷宜稻，则风不为邪。五之气，自秋分日寅初，至小雪日子初，凡六十日有奇，主位少商金，客气少阴火，中见水运，大火所居，阳复化，草乃长乃化乃成，民乃舒，宜调少阴之客，以咸补之，以甘泻之，以酸收之，岁谷宜 ，间谷宜豆，则热不为邪，终之气，自小雪日子正，至大寒日戌正，凡六十日有奇，主位太羽水，客气太阴土，中见水运，水运得位，湿土居之，地气正，湿令行，阴凝太虚，埃昏郊野，民乃惨凄，寒风以至，反者孕乃死，宜调太阴之客，以甘补之，以苦泻之，以甘缓之，岁谷宜 ，间谷宜麻，则湿不为邪，此六气之化也。岁行平水之化，天符为执法，邪或中之，民有卒急之病，经曰中执法者，其病速而危也。

　　卷第一　运气

　　丁亥岁图

　　丁亥岁图

　　厥阴风水司天，少阳相火在泉，中见少角木运，岁木不及，上角与正角同，又木不及而同天化，是谓天符，气化营运同天，木气适平，命曰敷和之纪，木德周行，阳舒阴布，五化宣平，其气端，其性随，其用曲直，其化生荣，其政发散，其候温和，其令风，其类草木，其应春，其谷麻，其果李，其实核，其虫毛，其畜犬，其色苍，其味酸，其音角，其数八，其物中坚，其在人也。其藏肝，其主目，其养筋，其病里急支满，此岁运之化也。岁气之化，上见厥阴，左间少阴，右间太阳，故天气扰而其政挠，下见少阳，左间阳明，右间太阴，故地气正而其令速，风生高远，炎热从之，云趋雨府，湿化乃行，风火同德，上应岁星荧惑，其谷苍丹，间谷言太商之谷，其耗文角品羽，清化热化胜复同，邪气化度也。风化三，火化七，正化度也。毛虫虫静，羽虫育，是乃岁物所宜，介虫耗，寒毒不生，是皆地气所制，故风燥火热，胜复更作，蛰虫来见，流水不冰，热病行于下，风病行于上，风燥胜复形于中，是岁阴为天气，阳为地气，天气虚，木运符之，又木火同德，其气专，不资化源，惟赞运木，无使邪胜，岁宜以辛调上，以咸调下，畏火之气，无妄犯之，故曰其化上辛凉，中辛和，下咸寒，药食宜也。岁半之前，天气主之，天布厥阴之政，其令风，岁半之后，地气主之，地行少阳之令，其化火，气化之常也。初之气，自丙戌年大寒日亥初，至是岁春分日酉初，凡六十日八十七刻半，主位少角木，客气阳明金，中见木运，岁运得位，金燥客之，寒始肃，杀气方至，民病寒于右之下，宜调阳明之客，以酸补之，以辛泻之，以苦泄之，岁谷宜苍，间谷宜黍，则燥不为邪。二之气，自春分日酉正，至小满日未正，凡六十日有奇，主位太征火，客气太阳水，中见木运，寒不去，华雪水冰，杀气施化，霜乃降，名草上焦，寒雨数至，阳复化，民病热于中，宜调太阳之客，以苦补之，以咸泻之，以苦坚之，以辛润之，岁谷宜苍，间谷宜稷，则寒不为邪。三之气，自小满日申初，至大暑日午初，凡六十日有奇，主位太征火，客气厥阴木，中见木运，运与天符，天政布，风乃时举，民病泣出耳鸣掉眩，宜调厥阴之客，以辛补之，以酸泻之，以甘缓之，岁谷宜苍，间谷宜稻，则风不为邪，是气也。用温远温，无犯司气之温。四之气，自大暑日午正，至秋分日辰正，凡六十日有奇，主位少宫土，客气少阴火，中见木运，溽暑湿热相搏，争于左之上，民病黄瘅而为 肿，宜调少阴之客，以咸补之，以甘泻之，以酸收之，岁谷宜丹，间谷宜豆，则热不为邪。五之气，自秋分日巳初，至小雪日卯初，凡六十日有奇，主位太商金，客气太阴土，中见木运，燥湿更胜，沉阴乃布，寒气及体，风雨乃行，宜调太阴之客，以甘补之，以苦泻之，以甘缓之，岁谷宜丹，间谷宜麻，则湿不为邪。终之气，自小雪日卯正，至大寒日丑正，凡六十日有奇，主位少羽水，客气少阳火，中见木运，木生火，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，宜调少阳之客，以咸补之，以甘泻之，以咸之，岁谷宜丹，间谷宜豆，则火不为邪，此六气之化也。岁为平木，或有邪气，则中执法，人有急卒之病，经曰中执法者，其病速而危也。

　　卷第一　运气

　　戊子岁图

　　戊子岁图

　　少阴君火司天，阳明燥金在泉，中见太征火运，岁火太过，气化营运先天，太过而同天化，是谓天符，气之平也。平火之岁，命曰升明之纪，正阳而治，德施周普，五化均衡，其气高，其性速，其用燔灼，其化蕃茂，其政明曜，其候炎暑，其令热，其类火，其应夏，其谷麦，其果杏，其实络，其虫羽，其畜马，其色赤，其味苦，其物脉，其音征，其数七，其在人也。其藏心，其主舌，其养血，其病 螈，此岁运之化也。天地之气，热化司天，柔化左间，动化右间，故天政所布，其气明，辛化在泉，藏化为左间，司气丹化为右间，故地气肃而其令切，寒交暑，热加燥，云驰雨府，湿化乃行，时雨乃降，金火合德，上应荧惑太白，其谷丹白，热化七，清化九，正化度也。羽虫静，介虫育，岁物所宜也。毛虫耗，湿毒不生，地气制之也。水火寒热，持于气交而为病始，热病生于上，清病生于下，寒热相犯而争于中，民病咳喘、血溢、血泄、鼽、嚏、目赤、 疡，寒厥入胃，心痛、腰痛、腹大、嗌干、肿上，是岁火在上，金在下，火在中，火胜金，天气盈，地气虚，天气虽平，热甚于上，宜于年前，先取化源，平其火气，必抑其运火，资其岁胜，折其金之郁气，无使暴过而生其病，食丹白之谷，以全真气，食间气之谷，以辟虚邪，岁宜以咸 之而调其上，以酸收之而安其下，运同天气，以寒清化，故曰其化上咸寒，中甘寒，下酸温，药食宜也。岁半之前，少阴主之，少阴有本标之化，寒热得中，为天政之平也。岁半以后，阳明主之，阳明以中气为化，燥湿相半者，地之令也。初之气，自丁亥年大寒日寅初，至是岁春分日子初，凡六十日八十七刻半，主位少角木，客气太阳水，中见火运，水胜火，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固，腰 痛，炎暑将起，中外疮疡，宜调太阳之客，以苦补之，以咸泻之，以苦坚之，以辛润之，岁谷宜丹，间谷宜稷，则寒不为邪。二之气，自春分日子正，至小满日戌正，凡六十日有奇，主位太征火，客气厥阴木，中见火运，木火相生，阳气布，风乃行，春气以正，万物应荣，寒气时至，民乃和。其病淋目瞑目赤，气郁于上而热，宜调厥阴之客，以辛补之，以酸泻之，以甘缓之，岁谷宜丹，间谷宜稻，则风不为邪。三之气，自小满日亥初，至大暑日酉初，凡六十日有奇，主位太征火，客气少阴火，中见火运，气与运符，天政布，大火行，庶类蕃鲜，寒气时至，民病气厥心痛，寒热更作，咳喘目赤，宜调少阴之客，以咸补之，以甘泻之，以酸收之，岁谷宜丹，间谷宜豆，则热不为邪。四之气，自大暑日酉正，至秋分日未正，凡六十日有奇，主位少宫土，客气太阴土，中见火运，土当其位，火化兼之，溽暑至，大雨时行，寒热互至，民病寒热、嗌干、黄瘅、鼽、衄、饮发，宜调太阴之客，以甘补之，以苦泻之，以甘缓之，岁谷宜白，间谷宜麻，则湿不为邪。五之气，自秋分日申初，至小雪日午初，凡六十日有奇，主位太商金，客气少阳火，中见火运，气同化运，畏火临，暑反至，阳乃化，万物乃生乃长荣，民乃康，其病温，宜调少阳之客，以咸补之，以甘泻之，以咸 之，岁谷宜白，间谷宜豆，则火不为邪，是气也。用热远热，无犯司气之热，终之气，自小雪日午正，至大寒日辰正，凡六十日有奇，主位少羽水，客气阳明金，中见火运，火胜金，水反制之，燥令行，余火内格，肿于上，咳喘，甚则血溢，寒气数举，则雾 翳，病生皮腠，内舍于胁，下连少腹而作寒中，地将易也。宜调阳明之客，以酸补之，以辛泻之，以苦泄之，岁谷宜白，间谷宜黍，则燥不为邪，此六气之化也。岁气之交，宜扶其不足，制其有余，使气适平，然是岁天符为执法，若有邪中执法者，民病速而危。

　　卷第一　运气

　　己丑岁图

　　己丑岁图

　　太阴湿土司天，太阳寒水在泉，中见少宫土运，岁土不及，上宫与正宫同，少宫上临太阴，是为天符，土运临丑，是为岁会，上见天符，下见岁会，三合为治，太一天符之岁，气至平也，命曰备化之纪，气协天休，德流四政，五化齐修，其气平，其性顺，其用高下，其化丰满，其政安静，其候溽蒸，其令湿，其类土，其应长夏，其谷稷，其果枣，其实肉，其虫，其畜牛，其色黄，其味甘，其物肤，其音宫，其数五，其在人也。其藏脾，其主口，其养肉，其病否，此岁运之化也。岁气之化，湿化司天，明化间左，灼化居右，故地气上腾而其政肃，咸化在泉，动化间左，清化间右，故天气下降而其令寂，阴专其政，阳气退辟，大风时起，原野昏 ，白埃四起，云奔南极，寒雨数至，物成于差夏，湿寒合德，黄黑埃昏，流行气交，上应镇星辰星，其谷 玄，间谷命太商太征者，物成于差夏，故阴凝于上，寒积于下，寒水胜火，则为冰雹，阳光不治，杀气乃行，有余宜高，不及宜下，有余宜晚，不及宜早，土之利，气之化也。民气亦从之，其病寒湿腹满、身 愤、 肿、痞逆、寒厥拘急。故曰风化清化胜复同，邪气化度也。雨化五，寒化一，正化度也， 虫静，鳞虫育，岁物所宜也。羽虫耗，热毒不生，地气制之也。是岁土在上，水在下，土胜水，天气盈，当取化源，岁遇太一天符，其气至平，不取化源，惟折其水郁，益其岁气，赞其阳火，令御甚寒，无使邪胜，食 玄之谷，以全其真，食间气之谷，以保其精，岁宜以苦燥之温之，运与湿同，宜以燥化，故曰其化上苦热，中甘和，下甘热，药食宜也。岁半之前，其政湿，岁半之后，其令寒，初之气，自戊子年大寒日巳初，至是岁春分日卯初，凡六十日八十七刻半，主位少角木，客气厥阴土，中见土运，木当其位，地气迁，寒乃去，春气正，风乃来，生布万物以荣，民气条舒，风湿相搏，雨乃后，民病血溢，筋络拘强，关节不利，身重筋痿，宜调厥阴之客，以辛补之，以酸泻之，以甘缓之，岁谷宜 ，间谷宜稻，则风不为邪。二之气，自春分日卯正，至小满日丑正，凡六十日有奇，主位太征火，客气少阴火，中见土运，大火正，物承化，民乃和，其病温厉盛行，远近咸若，湿蒸相搏，雨乃时降，宜调少阴之客，以咸补之，以甘泻之，以酸收之，岁谷宜 ，间谷宜豆，则热不为邪。三之气，自小满日寅初，至大暑日子初，凡六十日有奇，主位太征火，客气太阴土，中见土运，气与运符而行平气，天政布，湿气降，地气腾，雨乃时降，寒乃随之，感于寒湿，则民病身重、 肿、胸腹满，宜调太阴之客，以甘补之，以苦泻之，以甘缓之，岁谷宜 ，间谷宜麻，则湿不为邪，是气也，无犯司气。四之气，自大暑日子正，至秋分日戌正，凡六十日有奇，主位少宫土，客气少阳火，中见土运，岁运得位，相火居之，畏火临，溽蒸化，地气腾，天气否隔，寒风晓暮，蒸热相搏，草木凝烟，湿化不流，则白露阴布以成秋令，民病腠理热，血暴溢，疟、心腹满热、胪胀，甚则 肿，宜调少阳之客，以咸补之，以甘泻之，以咸 之，岁谷宜玄，间谷宜豆，则火不为邪。五之气，自秋分日亥初，至小雪日酉初，凡六十日有奇，主位太商金，客气阳明金，中见土运，土生金，金得位，惨令已行，寒露下，霜乃早降，草木黄落，寒气及体，君子周密，民病皮腠，宜调阳明之客，以酸补之，以辛泻之，以苦泄之，岁谷宜玄，间谷宜黍，则燥不为邪，终之气，自小雪日酉正，至大寒日未正，凡六十日有奇，主位少羽水，客气太阳水，中见土运，水当其位，湿气合德，寒大举，湿大化，霜乃积，阴乃凝，水坚冰，阳光不治，感于寒则病患关节禁固，腰 痛，寒湿持于气交而为疾也。宜调太阳之客，以苦补之，以咸泻之，以苦坚之，以辛润之，岁谷宜玄，间谷宜稷，则寒不为邪，此六气之化也。气交之化，岁有水郁，当随胜气安其屈伏，无问其数，以平为期，此其道也。

　　卷第一　运气

　　庚寅岁图

　　庚寅岁图

　　少阳相火司天，厥阴风木在泉，中见太商金运，岁金太过，气化营运先天，火化为天气，素化司气为左间，柔化为右间，故天气正而其政严，酸化为地气，灼化居气为左间，藏化为右间，故地气扰而其令挠，风乃暴举，木偃沙飞，炎火乃流，阴行阳化，雨乃时应，风热参布，云物沸腾，太阴横流，寒乃时至，凉雨并起，火木同德，上应荧惑岁星，其谷丹苍，火化七，清化九，风化三，正化度也。羽虫静，毛虫育，是谓岁物之宜， 虫耗，清毒不生，是皆地气所制，民病寒中，外发疮疡，内为泄满，圣人遇之，和而不争，往复之作，民病寒热疟泄聋瞑呕吐，上怫肿色变，是岁阳为天气，阴为地气，金运在中，天气刑运，运刑地气，天气盈，地气虚，当于年前，先取化源，以平火气，无使运郁，次抑其运金，赞所不胜，无使木郁，折其郁气，则暴过不生，苛疾不起，岁宜咸宜辛宜酸渗之泄之渍之发之，运异风热，少用寒化，其化上咸寒，中辛温，下辛凉，药食宜也。候其气者，岁半之前，少阳主之，若火淫所胜，则温气流行，金政不平，民病头痛发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡咳唾血，烦心胸中热，甚则鼽衄，病本于肺，诊在手天府之脉，法宜平以咸冷，佐以苦甘，以酸收之，以苦发之，以酸复之，岁半之后，厥阴主之，若风淫于内，则地气不明，平野昧，草乃早秀，民病洒洒振寒，善伸数欠，心痛支满，两胁里急，饮食不下，鬲咽不通，食则呕，腹胀善噫，得后与气，则快然如衰，身体皆重，法宜治以辛凉，佐以苦，以甘缓之，以辛散之，岁运之化金太过，纪曰坚成，是谓收引，天气洁，地气明，阳气随，阴治化，燥行其政，物以司成，收气繁布，化洽不终，其化成，其气削，其政肃，其令锐切，其动暴折疡疰，其德雾露萧 ，其变肃杀凋零，其化兼其所胜，其病喘喝，胸凭仰息，上征与正商同，其生齐，其病咳，故曰岁金太过，燥气流行，肝木受邪，民病两胁下少腹痛，目赤痛 疡，耳无所闻，甚则喘咳逆气，肩背痛下连股膝髀 足皆病，其治宜以辛温。初之气，自己丑年大寒日申初，至是岁春分日午初，凡六十日八十七刻半，主位少角木，客气少阴火，中见金运，火胜金，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛，血伤胁满，肤腠中疮，宜治少阴之客，以咸补之，以甘泻之，以酸收之，岁谷宜丹，间谷宜豆。二之气，自春分日午正，至小满日辰正，凡六十日有奇，主位太征火，客气太阴土，中见金运，火生土，火反郁，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热，昏愦脓疮，宜治太阴之客，以甘补之，以苦泻之，以甘缓之，岁谷宜丹，间谷宜麻。三之气，自小满日巳初，至大暑日卯初，凡六十日有奇，主位太征火，客气少阳火，中见金运，火当其位，天政布，炎暑至，少阳临上，雨乃涯，民病热中、聋、瞑、血溢、脓疮、咳、呕、鼽衄、渴、嚏、欠、喉痹目赤，善暴死，宜调少阳之客，以咸补之，以甘泻之，以咸 之，岁谷宜丹，间谷宜豆。四之气，自大暑日卯正，至秋分日丑正，凡六十日有奇，主位少宫土，客气阳明金，中见金运，气与运同，是谓司气，凉乃至，炎暑间化，白露降，民气和平，其病满身重，宜治阳明之客，以酸补之，以辛泻之，以苦泄之，岁谷宜苍，间谷宜黍，是气也。用凉远凉，无犯司气之凉。五之气，自秋分日寅初，至小雪日子初，凡六十日有奇，主位太商金，客气太阳水，中见金运，金当其位而生水，阳乃去，寒乃来，雨乃降，气门乃闭，刚木早凋，民避寒邪，君子周密，宜治太阳之客，以苦补之，以咸泻之，以苦坚之，以辛润之，岁谷宜苍，间谷宜稷。终之气，自小雪日子正，至大寒日戌正，凡六十日有奇，主位少羽水，客气厥阴木，中见金运，金生水，水生木，地气正，风乃至，万物反生， 雾以行，其病关闭，不禁心痛，阳气不藏而咳，宜治厥阴之客，以辛补之，以酸泻之，以甘缓之，岁谷宜苍，间谷宜稻，岁气之化，胜复更作，当佐以所利，和以所宜，安其主客，适其寒温，同者逆之，异者从之，是其法也。

　　卷第一　运气

　　辛卯岁图

　　辛卯岁图

　　阳明燥金司天，少阴君火在泉，中见少羽水运，岁水不及，气化营运后天，燥化为天气，玄化为左间，明化为右间，故天气急而其政切，苦化为地气，柔化为左间，动化为右间，故地气明而其令暴，阳专其令，炎暑盛行，物燥以坚，淳风乃治，风燥横运，流于气交，多阳少阴，云趋雨府，湿化乃敷，燥极而泽，金火合德，上应太白荧惑，其谷白丹，间谷命太征者，其耗白甲品羽，雨化风化胜复同，邪气化度也。清化九，寒化一，热化七，正化度也。介虫静，羽虫育，是乃岁物之宜，介虫耗，寒毒不生，是皆地气所制，蛰虫乃见，流水不冰，清热之气，持于气交，民病咳嗌塞，寒热发暴，振栗癃 ，清先而劲，毛虫乃死，热后而暴，介虫乃殃，其发躁，是岁金在上，火在下，水运在中，水脏火，火胜金，天气虚，水能制火而生金，金又生运，其邪乃微，宜资其化源，以助金气，安其运水，无使受邪，折其火气之郁，食白丹之谷，以安其气，食间气之谷，以去其邪，岁宜以咸以苦以辛汗之清之散之。运化同清，宜多地化，其化上苦小温，中苦和，下咸寒，药食宜也。候其气者，岁半之前，阳明主之，若燥淫所胜，则木乃晚荣，草乃晚生，筋骨内变，民病左 胁痛，寒清于中，感而疟，大凉革候，咳、腹中鸣，注泄 溏，名木敛，生菀于下，草焦上首，心胁暴痛，不可反侧，嗌干面尘腰痛，目 疡疮痤痈，病本于肝，诊在足太冲之脉，法宜平以苦温，佐以酸辛，以苦下之，岁半之后，少阴主之，若热淫于内，则焰浮川泽，阴处反明，民病腹中常鸣，气上冲胸，喘不能久立，寒热皮肤痛，目瞑、齿痛、 肿，恶寒发热如疟，少腹中痛、腹大，法宜治以咸寒，佐以甘苦，以酸收之，以苦发之，气交之间，水运统之，不及之水，纪曰涸流，是谓反阳，藏令不举，化气乃昌，长气宣布，蛰虫不藏，土润、水泉减，草木条茂，荣秀满盛，其气滞，其用渗泄，其动坚止，其发燥槁，其藏肾，其化兼所不胜，其病癃 ，邪伤肾也，候其气者。四维有湍润埃云之化，则不时有和风生发之应，若四维发埃昏骤注之变，则不时有飘荡振拉之复，其眚北，其病内舍腰脊骨髓，外在溪谷 膝，故曰岁水不及，湿乃盛行，长气反用，其化乃速，暑雨数至，民病腹满身重濡泄，寒疡流水，腰股痛发， 股膝不便，烦冤足痿清厥，脚下痛，甚则 肿，复则大风暴发，草偃木零，生长不鲜，面色时变，筋骨并辟，肉 螈，目视 ，物疏璺，肌肉胗发，气并隔中，痛于心腹，黄气乃损，其谷不登。初之气，自庚寅年大寒日亥初，至是岁春分日酉初，凡六十日八十七刻半，主位少角木，客气太阴土，中见水运，土胜水，地气迁，阴始凝，气始肃，水乃冰，寒雨化，其病中热胀，面目浮肿，善眠、鼽、衄、嚏、欠、呕，小便黄赤，甚则淋，宜治太阴之客，以甘补之，以苦泻之，以甘缓之，岁食白谷，间谷用麻，虽有湿邪，莫之能害。

　　二之气，自春分日酉正，至小满日未正，凡六十日有奇，主位太征火，客气少阳火，中见水运，阳乃布，民乃舒，物乃生荣，厉大至，民善暴死，水运承之，其邪亦微，宜治少阳之客，以咸补之，以甘泻之，以咸 之，岁食白谷，间谷用豆，虽有火邪，莫之能害。三之气，自小满日申初，至大暑日午初，凡六十日有奇，主位太征火，客气阳明金，中见水运，天政布，凉乃行，燥热交合，燥极而泽，民病寒热，宜治阳明之客，以酸补之，以辛泻之，以苦泄之，岁食白谷，间谷用黍，虽有燥邪，莫之能害。四之气，自大暑日午正，至秋分日辰正，凡六十日有奇，主位少宫土，客气太阳水，中见水运，气与运同，是谓司气，寒雨降，病暴仆振栗，谵妄少气，嗌干引饮，及为心痛、痈肿、疮疡、疟寒之疾，骨痿血便，宜治太阳之客，以苦补之，以咸泻之，以苦坚之，以辛润之，岁食丹谷，间谷用稷，虽有寒邪，莫之能害，是气也。用寒远寒，无犯司气之寒。五之气，自秋分日巳初，至小雪日卯初，凡六十日有奇，主位太商金，客气厥阴木，中见水运，水生木，春令反行，草乃生荣，民气和，宜调厥阴之客，以辛补之，以酸泻之，以甘缓之，岁食丹谷，间谷用稻，虽有风邪，莫之能害，终之气，自小雪日卯正，至大寒日丑正，凡六十日有奇，主位少羽水，客气少阴火，中见水运，水运得位，少阴居之，阳气布，候反温，蛰虫来见，流水不冰，民乃康平，其病温，宜治少阴之客，以咸补之，以甘泻之，以酸收之，岁食白谷，间谷用豆，虽有热邪，莫之能害，此六气之化也。岁气之交，天气胜者，少阳复之，地气胜者，太阳复之，其治皆如复气之法。

　　卷第一　运气

　　壬辰岁图

　　壬辰岁图

　　太阳寒水司天，太阴湿土在泉，中见太角木运，岁木太过，气化营运先天，寒化在上，苍化司气左间，清化右间，故天政所布其气肃，甘化在下，明化左间，灼化居气右间，故地气静而其令徐，寒临太虚，其政大举，阳气不令，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒化六，风化八，雨化五，正化度也。鳞虫静， 虫育，岁物之宜也。鳞虫不成，燥毒不生，地气制之也。寒敷于上，雷动于下，寒湿之气，持于气交，民病寒湿，发肌肉萎，足痿不收，濡泻血溢，是岁水为天气，土为地气，土胜水，天气虚，当资化源，以助天气之水，岁运木，天气生运，木能制土，地气反郁，其邪乃微，必折郁土，抑其运木，扶其不胜，无使暴过而生其疾，食玄 之谷，以全其真，避虚邪之气，以安其正，运与寒湿异，宜以燥湿化，其化上苦温，中酸和，下甘温，药食宜也。岁半之前，太阳主之，若寒淫所胜，则寒气反至，水且冰，血变于中，发为痈疡，民病厥心痛，呕血、血泄、鼽衄、善悲、时眩仆，运火炎烈，雨暴乃雹，胸腹满、手热、肘挛、腋肿，心澹澹大动，胸胁胃脘不安，面赤目黄，善噫嗌干，甚则色 ，渴而欲饮，病本于心，诊在手神门脉，其法平以辛热，佐以甘苦，以咸泻之，岁半之后，太阴主之，若湿淫于内，则埃昏岩谷，黄反见黑，至阴之交，民病饮积心痛耳聋，浑浑 ，嗌肿喉痹，阴病血见，少腹痛肿，不得小便，病冲头痛，目似脱，项似拔，腰似折，髀不可以回，如结， 如别，其法宜治以苦热，佐以酸淡，以苦燥之，以淡泄之，气交之间，木运太过，发生之纪，是谓启敕，土疏泄，苍气达，阳和布化，阴气乃随，生气淳化，万物以荣，其化生，其气美，其政散，其令条舒，其动掉眩巅疾，其德鸣靡启拆，其变振拉摧拔，其化兼其所胜，其病怒，故曰岁木太过，风气流行，脾土受邪，民病飧泄、食减、体重、烦冤、肠鸣、腹支满，甚则忽忽善怒，眩冒巅疾，反胁痛而吐甚，冲阳脉绝者不治，其法治以酸和，初之气，自辛卯岁大寒日寅初，至是年春分日子初，凡六十日八十七刻半，主位太角木，客气少阳火，中见木运，岁木当位，相火居之，地气迁，气乃大温，草乃早荣，民乃厉，温病乃作，身热头痛呕吐，肌腠疮疡，宜治少阳之客，以咸补之，以甘泻之，以咸 之，岁谷宜玄，间谷宜豆，虽有火邪，不能为害。二之气，自春分日子正，至小满日戌正，凡六十日有奇，主位少征火，客气阳明金，中见木运，金胜木，大凉反至，民乃惨，草乃遇寒，火气遂抑，民病气郁中满，寒乃始，宜治阳明之客，以酸补之，以辛泻之，以苦泄之，岁谷宜玄，间谷宜黍，虽有燥邪，不能为害。三之气，自小满日亥初，至大暑日酉初，凡六十日有奇，主位少征火，客气太阳水，中见木运，天政布，寒气行，雨乃降，民病寒反热中，痈疽注下，心热瞀闷，不治者死，宜治太阳之客，以苦补之，以咸泻之，以苦坚之，以辛润之，岁谷宜玄，间谷宜稷，虽有寒邪，不能为害。四之气，自大暑日酉正，至秋分日未正，凡六十日有奇，主位太宫土，客气厥阴木，中见木运，气与运同，是谓司气，风湿交争，风化为雨，乃长乃化乃成，民病大热少气，肌肉萎足痿，注下赤白，宜治厥阴之客，以辛补之，以酸泻之，以甘缓之，岁谷宜 ，间谷宜稻，虽有风邪，不能为害，是气也。用温远温，无犯司气之温。五之气，自秋分日申初，至小雪日午初，凡六十日有奇，主位少商金，客气少阴火，中见木运，木生火，火胜金，阳复化，草乃长乃化乃成，民乃舒，宜调少阴之客，以咸补之，以甘泻之，以酸收之，岁谷宜 ，间谷宜豆，虽有热邪，不能为害。终之气，自小雪日午正，至大寒日辰正，凡六十日有奇，主位太羽水，客气太阴土，中见木运，地气正，湿令行，阴凝太虚，埃昏郊野，民乃惨凄，寒风以至，反者孕乃死，木运制之，土乃郁，宜治太阴之客，以甘补之，以苦泻之，以甘缓之，岁谷宜 ，间谷宜麻，虽有湿邪，不能为害，此六气之化也。岁气之交，天气胜则有太阴之复，地气胜则有厥阴之复，治之宜以胜复之法。

　　卷第一　运气

　　癸巳岁图

　　癸巳岁图

　　厥阴风木司天，少阳相火在泉，中风少征火运，岁火不及，气化营运后天，火同地化，不及而加同岁会，气之平也。诸同正岁，气化营运同天，平火之岁，命曰升明之纪，正阳而治，德施周普，五化均衡，其气高，其性速，其用燔灼，其化蕃茂，其政明曜，其候炎暑，其令热，其类火，其应夏，其谷麦，其果杏，其实络，其虫羽，其畜马，其色赤，其味苦，其物脉，其音征，其数七，其在人也。其藏心，其主舌，其养血，其病 螈，此岁运之化也。天地之气，风化在上，灼化左，藏化右，苦化在下，清化左， 化右，故天气扰而其政挠，地气正而其令速，风生高远，炎热从之，云趋雨府，湿化乃行，风火同德，上应岁星荧惑，其谷苍丹，间谷言太宫太羽者，其耗文角品羽，寒化雨化胜复同，邪气化度也。风化八，火化二，正化度也。岁物之宜，则毛虫静，羽虫育，地气所制，则介虫耗，寒毒不生，风燥火热，胜复更作，蛰虫来见，流水不冰，热病行于下，风病行于上，风燥胜复形于中，是岁阴为天气，阳为地气，天气虚，火运适平，不资化源，惟赞运火，无使邪胜，岁宜以辛调上，以咸调下，畏火之气，无妄犯之，其化上辛凉，中咸和，下咸寒，药食宜也，岁半之前，厥阴主之，厥阴所至，其令风，当其时风化行者，天之政也。岁半之后，少阳主之，少阳所至其令火，当其时火化行者，地之令也。初之气，自壬辰年大寒日巳初，至是岁春分日卯初，凡六十日八十七刻半，主位太角木，客气阳明金，中见火运，寒始肃，杀气方至，民病寒于右之下，营运平火，其邪乃微，宜调阳明之客，以酸补之，以辛泻之，以苦泄之，岁谷宜苍，间谷宜黍。二之气，自春分日卯正，至小满日丑正，凡六十日有奇，主位少征火，客气太阳水，中见火运，火居其位，寒水承之，寒不去，华雪水冰，杀气施化，霜乃降，名草上焦，寒雨数至，阳复化，民病热于中，宜调太阳之客，以苦补之，以咸泻之，以苦坚之，以辛润之，岁谷宜苍，间谷宜稷。三之气，自小满之日寅初，至大暑日子初，凡六十日有奇，主位少征火，客气厥阴木，中见火运，火当其位，风木客之，天政布，风乃时举，民病泣出耳鸣掉眩，宜调厥阴之客，以辛补之，以酸泻之，以甘缓之，岁谷宜苍，间谷宜稻。四之气，自大暑日子正，至秋分日戌正，凡六十日有奇，主位太宫土，客气少阴火，中见火运，气与运同，灼化所居，湿热相搏，争于左之上，民病黄瘅而为 肿，宜调少阴之客，以咸补之，以甘泻之，以酸收之，岁谷宜丹，间谷宜豆。五之气，自秋分日亥初，至小雪日酉初，凡六十日有奇，主位少商金，客气太阴土，中见火运，火生土，燥湿更胜，沉阴乃布，寒气及体，风雨乃行，宜调太阴之客，以甘补之，以苦泻之，以甘缓之，岁谷宜丹，间谷宜麻。终之气，自小雪日酉正，至大寒日未正，凡六十日有奇，主位太羽水，客气少阳火，中见火运，火气符会，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，宜调少阳之客，以咸补之，以甘泻之，以咸 之，岁谷宜丹，间谷宜豆，是气也。司气以热，用热无犯，所谓用热远热也。岁气之化，其化淳，又遇火气平，是谓行令，邪或乘之，其病持久，故经曰中行令者，其病徐而持。

　　卷第二　运气

　　甲午岁图

　　甲午岁图

　　少阴君火司天，阳明燥金在泉，中见太宫土运，岁土太过，气化营运先天，热化在上，左化司气，右动化厥阴，故天政所布其气明，辛化在下，左藏化太阳，右明化少阳，故地气肃而其令切，寒交暑，热加燥，云驰雨府，湿化乃行，时雨乃降，金火合德，上应荧惑太白，其谷白丹，热化二，雨化五，燥化四，所谓正化日也。羽虫静，介虫育，藏物之宜也。

　　毛虫耗，湿毒不生，地气所制也。寒热持于气交而为病始，热病生于上，清病生于下，寒热相犯而争于中，民病咳喘、血溢、血泄、鼽、嚏、目赤、 疡，寒厥入胃，心痛、腰痛、腹大、嗌干、肿上，是岁火为天气，金为地气，火胜金，天气盈，宜于年前，先取化源，以平火气，土运在中，天气生运，运生地气，三气相得而行顺化，其邪乃微，必抑其运土，资其岁胜，无使暴过而生其病，食丹白之谷，以全真气，食间气之谷，以辟虚邪，岁宜以咸软之，而调其上，甚则以苦发之，以酸收之，而安其下，甚则以苦泄之，适气异同而多少之，运同地气，以温热化，其化上咸寒，中苦热，下酸热，药食宜也。岁半之前，少阴主之，少阴之化热，若热淫所胜，即怫热至，火行其政，民病胸中烦热嗌干，右 满，皮肤痛，寒热咳喘，大雨且至，唾血、血泄、鼽、衄、嚏、呕、溺色变，甚则疮疡 肿，肩背臂 及缺盆中痛，心痛、肺 、腹大满，膨膨而喘咳，病本于肺，诊在手尺泽之脉，其法平以咸寒，佐以苦甘，以酸收之，岁半之后，阳明主之，阳明之气燥，若燥淫于内，即 清瞑，民病喜呕，呕有苦，善太息，心胁痛不能反侧，甚则嗌干面尘，身无膏泽，足外反热，其法治以苦温，佐以甘辛，以苦下之，气交之中，土运主之，敦阜之纪，是谓广化，浓德清静，顺长以盈，至阴内实，物化充成，烟埃朦郁，见于浓土，大雨时行，湿气乃用，燥政乃辟，其化圆，其气丰，其政静，其令周备，其动濡积并 ，其德柔润重淖，其变震惊飘骤，其化兼其所胜，其病腹满四肢不举，故曰岁土太过，雨湿流行，肾水受邪，民病腹满，清厥意不乐，体重烦冤，甚则肌肉萎，足痿不收，行善螈，脚下痛，饮发中满食减，四肢不举，变生得位，藏气伏，化气独治之，泉涌河衍，涸泽生鱼，风雨大至，土溃鳞见于陆，病腹满溏泄，肠鸣反下，甚而太溪绝者，死不治。初之气，自癸巳年大寒日申初，至是岁春分日午初，凡六十日八十七刻半，主位太角木，客气太阳水，中见土运，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固腰 痛，炎暑将起，中外疮疡，宜治太阳之客，以苦补之，以咸泻之，以苦坚之，以辛润之，岁谷宜丹，间谷宜稷，虽有寒邪，不能为害。二之气，自春分日午正，至小满日辰正，凡六十日有奇，主位少征火，客气厥阴木，中见土运，木胜土，阳气布，风乃行，春气以正，万物应荣，寒气时至，民乃和，其病淋目瞑目赤，气郁于上而热，宜治厥阴之客，以辛补之，以酸泻之，以甘缓之，岁谷宜丹，间谷宜稻，虽有风邪，不能为害。三之气，自小满日巳初，至大暑日卯初，凡六十日有奇，主位少征火，客气少阴火，中见土运，二火相加，天政布，大火行，庶类蕃鲜，寒气时至，民病气厥心痛，寒热更作，咳喘目赤，宜治少阴之客，以酸补之，以甘泻之，以酸收之，岁谷宜丹，间谷宜豆，虽有热邪，不能为害。四之气，自大暑日卯正，至秋分日丑正，凡六十日有奇，主位太宫土，客气太阴土，中见土运，气与运同，又当其位，是谓司气，溽暑至，大雨时行，寒热互至，民病寒热、嗌干、黄瘅、鼽、衄、饮发。宜调太阴之客，以甘补之，以苦泻之，以甘缓之，岁谷宜白，间谷宜麻，虽有湿化，不能为邪，是气也。无犯司气。五之气，自秋分日寅初，至小雪日子初，凡六十日有奇，主位少商金，客气少阳火，中见土运，畏火临，暑反至，阳乃化，万物乃生乃长荣，民乃康，其病温，宜治少阳之客，以咸补之，以甘泻之，以咸 之，岁谷宜白，间谷宜豆，虽有火邪，不能为害。终之气，自小雪日子正，至大寒日戌正，凡六十日有奇，主位太羽水，客气阳明金，中见土运，土生金，燥令行，余火内格，肿于上，咳喘甚则血溢，寒气数举，则雾 翳，病生皮腠，内舍于胁，下连少腹而作寒中，地将易也。宜治阳明之客，以酸补之，以辛泻之，以苦泄之，岁谷宜白，间谷宜黍，虽有燥邪，不能为害，是岁火胜则水复，金胜则火复，气之胜也。微者随之，甚者制之，气之复也。稍者平之，暴者夺之，皆随胜气安其屈伏，无问其数，以平为期。

　　卷第二　运气

　　乙未岁图

　　乙未岁图

　　太阴湿土司天，太阳寒水在泉，中见少商金运，岁金不及，气化营运后天，湿化在上，地气上腾，左少阳明化，右少阴灼化，其政肃，咸化在下，天气下降，左厥阴动化，右司气素化，其令寂，阴专其政，阳气退辟，大风时起，原野昏 ，白埃四起，云奔南极，寒雨数至，物成于差夏，湿寒合德，黄黑埃昏，流行气交，上应镇星辰星，其谷 玄，间谷命太角者，热化寒化胜复同，所谓邪气化日也。湿化五，清化四，寒化六，所谓正化日也， 虫静，鳞虫育，是谓岁物所宜，羽虫耗，热毒不生，是乃地气所制，故阴凝于上，寒积于下，寒水胜火，则为冰雹，阳光不治，杀气乃行，有余宜高，不及宜下，有余宜晚，不及宜早，土之利气之化也。民气亦从之，其病寒湿、腹满、身 愤、 肿、痞逆、寒厥拘急，土为天气，水为地气，土胜水，天气盈，地气虚，当取化源，以平土气，金运在中，天气生运，运生地气，三气相得，其化顺，邪气乃微，必益其岁气，无使邪胜，食 玄之谷，以全其真，食间气之谷，以保其精，岁宜以苦燥之温之，甚者发之泄之，不发不泄，则湿气外溢，肉溃皮拆而水血交流，必赞其阳火，令御甚寒，岁运同寒，宜以热化，其化上苦热，中酸和，下甘热，所谓药食宜也，岁半以前，太阴主之，若湿淫所胜，则沉阴且布，雨变枯槁， 肿骨痛阴痹，阴痹者按之不得，腰脊头项痛，时眩，大便难，阴气不用，饥不欲食，咳唾则有血，心如悬，病本于肾，诊在足太溪之脉，其法平以苦热，佐以酸辛，以苦燥之，以淡泄之，岁半以后，太阳主之，若寒淫于内，则凝肃惨栗，民病少腹控睾，引腰脊，上冲心痛，血见嗌痛颔肿，其法治以甘热，佐以苦辛，以咸泻之，以辛润之，以苦坚之，岁运之化，金不及，纪曰从革，是谓折收，收气乃后，生气乃扬，长化合德，火政乃宣，庶类以蕃，其气扬，其用躁切，其动铿禁瞀厥，其发咳喘，其化兼所不胜，其病嚏、咳、鼽、衄，候其气者，夏有光显郁蒸之令，则冬有严凝整肃之应，若夏有炎烁燔燎之变，则秋有冰雹霜雪之复，其眚西，其藏肺，其病内舍膺胁肩背，外在皮毛，所谓岁金不及，民病肩背瞀重、鼽、嚏，血便注下，收气乃后，复则寒雨暴至、乃零冰雹，霜雪杀物，阴厥且格，阳反上行，头脑户痛，延及囟顶，发热口疮，甚则心痛。初之气，自甲午年大寒日亥初，至是岁春分日酉初，凡六十日八十七刻半，主位太角木，客气厥阴木，中见金运，木当其位，地气迁，寒乃去，春气正，风乃来，生布万物以荣，民气条舒，风湿相搏，雨乃后，民病血溢筋络拘强，关节不利，身重筋痿，宜调厥阴之客，以辛补之，以酸泻之，以甘缓之，岁谷宜 ，间谷宜稻，虽有风化，不能为邪。二之气，自春分日酉正，至小满日未正，凡六十日有奇，主位少征火，客气少阴火，中见金运，二火得位而胜金运，大火正，物承化，民乃和，其病温厉盛行，远近咸若，湿蒸相搏，雨乃时降，宜调少阴之客，以咸补之，以甘泻之，以酸收之，岁谷宜 ，间谷宜豆，虽有热化，不能为邪。三之气，自小满日申初，至大暑日午初，凡六十日有奇，主位少征火，客气太阴土，中见金运，火生土，天政布，湿气降，地气腾，雨乃时降，寒乃随之，感于寒湿，民病身重 肿胸腹满，宜治太阴之客，以甘补之，以苦泻之，以甘缓之，岁谷宜 ，间谷宜麻，虽有湿邪，不能为害。四之气，自大暑日午正，至秋分日辰正，凡六十日有奇，主位太宫土，客气少阳火，中见金运，火胜金，畏火临，溽蒸化，地气腾，天气否隔，寒风晓暮，蒸热相搏，草木凝烟，湿化不流，则白露阴布以成秋令，民病腠理热，血暴溢，疟心腹满热胪胀，甚则 肿，宜治少阳之客，以咸补之，以甘泻之，以咸 之，岁谷宜玄，间谷宜豆，虽有火邪，不能为害。五之气，自秋分日巳初，至小雪日卯初，凡六十日有奇，主位少商金，客气阳明金，中见金运，气与运同，又得其位，惨令已行，寒露下，霜乃早降，草木黄落，寒气及体，君子周密，民病皮腠，宜调阳明之客，以酸补之，以辛泻之，以苦泄之，岁谷宜玄，间谷宜黍，虽有燥化，不能为邪，是气也。司气以凉，用凉无犯。

　　终之气，自小雪日卯正，至大寒日丑正，凡六十日有奇，主位太羽水，客气太阳水，中见金运，金生水，寒大举，湿大化，霜乃积，阴乃凝，水坚冰，阳光不治，感于寒则病患关节禁固腰 痛，寒湿持于气交而为疾也。宜调太阳之客，以苦补之，以咸泻之，以苦坚之，以辛润之，岁谷宜玄，间谷宜稷，虽有寒化，不能为邪，岁气之交，湿胜则厥阴复之，寒胜则太阴复之，观其气至而致其治，湿者燥之，寒者热之，温者清之，其气乃平，治之大体也。

　　卷第二　运气

　　丙申岁图

　　丙申岁图

　　少阳相火司天，厥阴风木在泉，中见太羽水运，岁水太过，气化营运先天，相火在上，左阳明，右太阴，故天气正而其政严，厥阴在下，左少阴，右太阳，故地气扰而其令挠，风乃暴举，木偃沙飞，炎火乃流，阴行阳化，雨乃时应，风热参布，云物沸腾，太阴横流，寒乃时至，凉雨并起，火木同德，上应荧惑岁星，其谷丹苍，火化二，寒化六，风化八，所谓正化日也。羽虫静，毛虫育，是谓岁物所宜， 虫耗，清毒不生，是皆地气所制，民病寒热疟泄聋瞑呕吐，上怫肿色变，是岁阳为天气，阴为地气，天气盈，当于年前取火之化源，水运在中，制火而生木，其邪乃微，必抑其运水，赞所不胜，则暴过不生，苛疾不起，岁宜咸宜辛宜酸渗之泄之渍之发之，观气寒温以调其过，运异风热，宜少寒化，食宜同法，此其道也。故曰其化上咸寒，中咸温，下辛温，所谓药食宜也。岁半之前，少阳相火主之，若火淫所胜，则温气流行，金政不平，民病头痛发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡咳唾血，烦心胸中热，甚则鼽衄，病本于肺，诊在手天府之脉，其法平以咸冷，佐以苦甘，以酸收之，以苦发之，以酸复之，岁半之后，厥阴风木主之，若风淫于内，则地气不明，平野昧，草乃早秀，民病洒洒振寒，善伸数欠，心痛支满，两胁里急，饮食不下，鬲咽不通，食则呕，腹胀善噫，得后与气，则快然如衰，身体皆重，其法治以辛凉，佐以苦，以甘缓之，以辛散之，岁运之化，水运太过，纪曰流衍，是谓封藏，寒司物化，天地严凝，藏政以布，长令不扬，其化凛，其气坚，其政谧，其令流注，其动漂泄沃涌，其德凝惨寒雾，其变冰雪霜雹，其病胀，其化兼其所胜，故曰岁水太过，寒气流行，邪害心火，民病身热烦心躁悸，阴厥上下中寒，谵妄心痛，甚则腹大胫肿，喘咳寝汗出憎风，诊在手神门之脉，其法治以咸温。初之气，自乙未年大寒日寅初，至是岁春分日子初，凡六十日八十七刻半，主位太角木，客气少阴火，中见水运，木生火，水运承之，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛，血伤胁满，肤腠中疮，宜治少阴之客，以咸补之，以甘泻之，以酸收之，岁谷宜丹，间谷宜豆。二之气，自春分日子正，至小满日戌正，凡六十日有奇，主位少征火，客气太阴土，中见水运，土胜水，火乃反郁，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热，昏愦脓疮，宜治太阴之客，以甘补之，以苦泻之，以甘缓之，岁谷宜丹，间谷宜麻。三之气，自小满日亥初，至大暑日酉初，凡六十日有奇，主位少征火，客气少阳火，中见水运，火居其位，水运承之，天政布，炎暑至，少阳临上，雨乃涯，民病热中、聋、瞑、血溢、脓疮、咳、呕、鼽、衄、渴、嚏、欠、喉痹目赤，善暴死，宜调少阳之客，以咸补之，以甘泻之，以咸 之，岁谷宜丹，间谷宜豆。四之气，自大暑日酉正，至秋分日未正，凡六十日有奇，主位太宫土，客气阳明金，中见水运，土生金，凉乃至，炎暑间化，白露降，民气和平，其病满身重，宜治阳明之客，以酸补之，以辛泻之，以苦泄之，岁谷宜苍，间谷宜黍。五之气，自秋分日申初，至小雪日午初，凡六十日有奇，主位少商金，客气太阳水，中见水运，水金相和，又气与运同，岁之司气，是为玄化，时令至此，阳乃去，寒乃来，雨乃降，气门乃闭，刚木早雕，民避寒邪，君子周密，宜治太阳之客，以苦补之，以咸泻之，以苦坚之，以辛润之，岁谷宜苍，间谷宜稷。是气也，用寒远寒，无犯司气之寒。终之气，自小雪日午正，至大寒日辰正，凡六十日有奇，主位太羽水，客气厥阴木，中见水运，水生木，地气正，风乃至，万物反生， 雾以行，其病关闭，不禁心痛，阳气不藏而咳，其法宜治厥阴之客，以辛补之，以酸泻之，以甘缓之，岁谷宜苍，间谷宜稻，此六气之化也。岁气火木同德，其气专，其化淳，胜气自微，而况圣人遇之和而不争也。
  </div>
  <div class="pagination">
   <a href="圣济总录_page2.html">
    上一页
   </a>
   <a href="圣济总录.html">
    1
   </a>
   <a href="圣济总录_page2.html">
    2
   </a>
   <span class="current-page">
    3
   </span>
   <a href="圣济总录_page4.html">
    4
   </a>
   <a href="圣济总录_page5.html">
    5
   </a>
   <a href="圣济总录_page6.html">
    6
   </a>
   <a href="圣济总录_page7.html">
    7
   </a>
   <a href="圣济总录_page8.html">
    8
   </a>
   <span>
    ...
   </span>
   <a href="圣济总录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
