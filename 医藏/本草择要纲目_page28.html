<!DOCTYPE html>
<html>
<head>
    <meta charset="UTF-8">
    <title>本草择要纲目 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草择要纲目 - 第 28 页/共 38 页</h1>
    <div class="content">　　平性药品

　　天麻

　　【气味】辛温无毒。乃肝经气分之药。阴中之阳也。

　　【主治】风痰眩晕头痛。疗小儿风痫惊悸。麻痹不仁。

　　平性药品

　　草决明

　　【气味】咸平无毒。

　　【主治】青盲目淫。赤白膜翳。助肝益精。解蛇毒。止鼻红。作枕治头风。利五脏。

　　石斛【气味】甘平无毒。短而中实如金钗者良。阴中之阳。降也。乃足太阴脾足少阴右肾之药。

　　【主治】强阴益精。浓肠胃。男子腰脚软弱。发热自汗。痈疽排脓内塞。胃中虚热。清肺补脾。尤有殊功。

　　平性药品

　　朱砂

　　【气味】甘微寒无毒。

　　【主治】镇心安魂魄。通神明。主尸疰抽风。解惊痫胎毒痘毒。盖朱砂生于炎方。秉离火之气而成。体阳而性阴。故外显丹色。内含真汞。其气不热而寒。离中有阴也。其味不苦而甘。火中有土也。故可以养心。可以明目。可以安胎。可以解毒。可以发汗。随佐使而见功。

　　无所往而不可。若有人自觉本形忽若为二。并行并卧不辨真假者。魂离魄也。用辰砂为君。

　　人参茯苓为佐。浓煎日饮。则真者气爽。假者自化。又或夜多恶梦。通宵不寐。佩之以箭镞辰砂。神魂安静。此皆辟恶安魂之验也。但宜生使。若炼服。恐窜入经络骨髓。流而为痈瘤疽毒也。又小儿初生。以朱砂轻粉白蜜黄连之属。欲下胎毒。不知轻粉下痰损心。朱砂下涎损神。儿实者服之软弱。弱者服之易伤变生诸病也。

　　平性药品

　　木贼草

　　【气味】甘微苦无毒。空而轻。阳中之阴。升也浮也。

　　【主治】目疾。退翳膜。益肝胆。解肌止泪。与麻黄同形同性。亦能散火郁风湿而发汗。

　　平性药品

　　覆盆子

　　【气味】甘平无毒。

　　【主治】益气轻身。补虚续绝。养肝明目。阴痿能令坚长。女子食之有子。其补益与桑椹同功。

　　平性药品

　　牛膝

　　【气味】苦酸平无毒。乃足厥阴少阴所主之药。

　　【主治】寒湿痿痹。四肢拘挛膝痛不可屈伸。堕胎。男子阴消。老人失溺。妇人月水不通。

　　补肾填精。逐恶血留结。助十二经脉。壮阳道。大抵得酒则能补肾肝。生用则能去恶血。最能引诸药下至于足。又云春夏用茎叶。秋冬用根。而叶汁之效尤速。

　　平性药品

　　龙骨

　　【气味】甘平无毒。阳中之阴。入手足少阴厥阴经。

　　【主治】益肾镇惊。止阴疟。收湿气。疗多寐泄精。小便自泄。生肌敛疮。盖涩可去脱。龙骨能收敛浮越之正气。固大肠而镇惊。又主带脉为病。

　　平性药品

　　人参

　　【气味】甘微寒无毒。浮而升阳也。入手太阴经而能补阴火。用本脏药相佐使。随所引而相补一脏入脾亦归其所喜。

　　【主治】止渴生津液。安精神。定魂魄。止惊悸。安胃和中。除邪气霍乱吐逆。止消渴。通血脉。得升麻为引。用补上焦之元气。泻肺中之火。得茯苓为引用。补下焦之元气。泻肾中之火。得麦门冬则生脉。得干姜则补气。凡人面白面黄面青黧悴者。皆脾肺肾气不足可用也。面赤面黑者。为气壮神强。不可用也。脉之浮而芤濡虚大迟缓无力。沉而迟涩弱细结代无力者。皆虚而不足可用也。脉弦长紧实滑数有力者。皆火郁内实不可用也。喘嗽勿用者。谓痰实气壅。不可用之以益其实也。若肾虚气短而促者急用之。肺寒而咳。则寒束热邪。壅滞在肺。固宜禁用。若自汗恶寒而咳。中气不调急用之。久病而郁热在肺。则火抑于内。宜发不宜补。忌用之。若肺虚火旺。气短自汗。非人参为之君。何以补肺之阳。泻肺之阴。诸痛不可骤用者。乃邪气方锐。宜散而不宜补也。若里虚吐利。及久病胃弱虚痛喜按者。非人参为之君。何以升中气之阳。降中气之阴。故古人治肺寒以温肺汤。治肺热以清肺汤。治中满以分消汤。合血虚以养荣汤。皆有人参在焉。所谓邪之所辏。其气必虚。养正则邪自除。阳旺则阴血生。至理所在。贵于配合得宜。

　　反（漏芦） 恶（山楂 溲疏卤咸） 忌（铁器）

　　平性药品

　　蒺藜

　　【气味】苦温无毒。

　　【主治】明目轻身。咳逆肺痿诸风 疡。补肾。治腰痛泄精。虚损劳乏。古方补肾治风。皆用白蒺藜。补肾益精。则用沙苑蒺藜。然究之其性宣通。久服不冷而无壅热。肾水自得其天。功用俱同一也。（白者炒研去茨用。沙苑者酒蒸晒干。）

　　平性药品

　　天南星

　　（造胆星法。以生南星研末。腊月取黄牯牛胆汁和剂纳入胆中。系悬风处干之。年久者弥佳。）

　　【气味】苦温有大毒。阴中之阳。可升可降。乃手足太阴脾肺之药。

　　【主治】性辛而麻。故能治风散血。气温而燥。故能胜湿除涎。紧而毒。故能攻积拔肿。而治口 舌縻。然得防风则不麻。得牛胆则不燥。得火炮则不毒。

　　平性药品

　　蛤蚧

　　（凡用须炙令黄色熟捣。口含少许。奔走不喘息者、乃为真也。可入丸散。其毒在眼。

</div>
    <div class="pagination">
<a href="本草择要纲目_page27.html">上一页</a><span>...</span><a href="本草择要纲目_page23.html">23</a><a href="本草择要纲目_page24.html">24</a><a href="本草择要纲目_page25.html">25</a><a href="本草择要纲目_page26.html">26</a><a href="本草择要纲目_page27.html">27</a><span class="current-page">28</span><a href="本草择要纲目_page29.html">29</a><a href="本草择要纲目_page30.html">30</a><a href="本草择要纲目_page31.html">31</a><a href="本草择要纲目_page32.html">32</a><a href="本草择要纲目_page33.html">33</a><span>...</span><a href="本草择要纲目_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
