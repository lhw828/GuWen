<!DOCTYPE html>
<html>
<head>
    <meta charset="UTF-8">
    <title>遵生八笺 - 第 100 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八笺 - 第 100 页/共 159 页</h1>
    <div class="content">　　京师蓖麻油，较菜油价贱，取回坛装，埋土内三二年用，色白如冰。每用斤数，大日内翻晒至熟，次下黄蜡一钱，白矾末一钱，白芨末二钱，金箔沙细五十片，入瓶听用。将旧坑豆瓣朱砂研至极细，用水飞过三五次，去黄标与末后砂脚，只用中间水飞细者，入粗碗中，用烧酒倾入，微火煮一炷香。随其色变酒干，取起将朱又研如面，方和前油，拌艾入匣，愈久愈红，不变黑色。油取晒熟，至久不干。其胚用真正蕲艾，搓揉百次，仍煮数遍，务去黑星，一点不存，如绵絮然方用。此至妙秘法，刻同鉴家共之。

　　糊斗

　　用铜者为佳，以便出洗。有古铜小提卣，如一拳大者，上有提梁索股，有盖，盛糊可免鼠窃。又有古铜圆瓮，肚如酒杯式，下乘方座，且体厚重，不知古人何用，今以为糊斗似宜。有建窑外黑内白长罐，定窑圆肚并蒜蒲长罐，俱可作糊斗。又见哥窑方斗如斛，中置一梁，亦可充此。又见古铜三箍长桶，下有三足，高二寸许，甚宜盛糊。

　　法糊方

　　白面一斤，浸三五日，候酸臭作过，入白芨面五钱，黄蜡三钱，白芸香三钱，石灰末一钱，官粉一钱，明矾二钱。用花椒一二两，煎汤去椒。投蜡、矾、芸香、石灰、官粉熬化，入面作糊，粘褙不脱。又法：飞面一斤，入白芨末四两，楮树汁调，亦妙。

　　镇纸

　　有古铜青绿虾蟆虚置铜座，重有斤余，又有虎蹲铜坐，一塑铸者，乃上古物也。且见必成对，压纸妙甚。有古铜坐卧哇哇亦佳。有古铜蹲螭、眠龙，有鎏金辟邪、卧马，有大铜虎，遍身青绿，重三二斤者，用以压书。玉有古彘，古人用以挣肋殉葬者，每见二条。有白玉猎狗，有卧螭，有大样坐卧哇哇，有玉兔、玉牛、玉马、玉鹿、玉羊、蟾蜍、日月玛瑙石鼓、柏枝玛瑙蹲虎、水晶石鼓、酒黄水晶眠牛、捧瓶玻斯，其做法精妙如画，皆宋物也。有哥窑蟠螭，有青东磁狮鼓，白定哇哇，狻猊。余自燕中得玉蟾二枚，其背斑点如洒墨，色同玳瑁，无黄晕，俨若虾蟆背状，肚下纯白，其制古雅肖生，用为镇纸，摩弄可爱。又见红绿玛瑙二大蟹，可谓绝奇。有白玉玛瑙辟邪，长三四寸者，皆镇纸佳品。

　　压尺

　　有玉作尺，余见长二尺，厚六分，阔一寸五分者。人云“尺璧为宝”，然玉有径二三尺者一时可见，有二尺长玉如意，三尺六寸长玉剑，皆奇货也。有玉碾双螭尺，有以紫檀乌木为之，上用古做蹲螭玉带、抱月玉走兽为钮者。又见倭人鏒金银压尺，古所未有。尺状如常，上以金鏒双桃银叶为钮，面以金银鏒花，皆绦环细嵌，工致动色。更有一窍透开，内藏抽斗，中有刀锥、镊刀、指锉、刮齿、消息挖耳剪子，收则一条，挣开成剪。此制何起？岂人心思可到。谓之八面埋伏，尽于斗中收藏，非倭其孰能之？余以此式令潘铜仿造，亦妙，潘能得其真传故耳。论尺无过此者。有金银石嵌秘阁、界尺、图匣、文具等物，终是不雅。有竹嵌尺傍四转，内以黄杨、乌木、紫檀、象牙，挽嵌如意，形制虽工，久则必败。

　　图书匣

　　有宋剔红三撞者，二撞者，有罩盖者。新剔红黑二种，亦有二撞者，但方匣居多。有填漆者，有紫檀雕镂镶嵌玉石者，有古人玉带板，灯板镶匣面者。有倭匣，四子、六子、九子，每子匣内，藏以汉人玉章一方，或藏银章，替下藏以宝石琥珀、官窑青东磁、旧人图书，为传玩佳品。若常用，以豆瓣楠为佳。新安制有堆漆描花（虫甸）嵌图匣，精者可爱，近日市者恶甚。又如黑漆描花方匣，何文如之？亦堪日用。

　　秘阁

　　秘阁有以长样古玉（王彘）为之者甚多，而雕花紫檀者，亦常有之。近有以玉为秘阁，上碾螭文、卧蚕、梅花等样，长六七寸者，有以竹雕花巧人物为之者，亦佳。而倭人墨漆秘阁，如圭圆首方下，阔二寸余，肚稍虚起，恐惹字墨，长七寸，上描金泥花样，其质轻如纸，此为秘阁上品。

　　贝光

　　多以贝螺为之，形状亦雅，但手把稍大，不便用使。余得一古玉物，中如大钱，圆泡高起半寸许，旁有三耳可贯，不知何物，余用为贝光，雅甚。又见红玛瑙制为一桃，稍扁，下光砑纸，上有桃叶枝梗，此亦为砑而设。水晶玉石，当仿为之。

　　裁刀

　　姚刀之外，无可入格。余有古刀笔一把，青绿裹身，上尖下环，长仅盈尺。古人用以杀青为书，今入文具，似极雅称。近有崇明裁刀，亦佳。

　　书灯

　　用古铜驼灯、羊灯、龟灯，诸葛军中行灯、凤龟灯，有圆灯盘。定窑有三台灯檠，宣窑有两台灯檠，俱堪书室取用。又见青绿铜荷一片，檠驾花朵坐上，想取古人金荷之意，用亦不俗。古有烛奴，即今铸波斯作烛台者是也，似不堪供。

　　笔觇

　　有以玉碾片叶为之者。古有水晶浅碟，亦可为此。惟定窑最多扁坦小碟，宜作此用，更有奇者。

　　墨匣

　　以紫檀乌木豆瓣楠为匣，多用古人玉带花板镶之。亦有旧做长玉螭虎人物嵌者为最，有雕红黑漆匣亦佳。

　　腊斗

　　古人用以炙蜡缄启，铜制，颇有佳者，皆宋元物也。今虽用糊，当收以备数。

　　笔船

　　有紫檀乌木细镶竹蔑者，精甚。有以牙玉为之者，亦佳。此与直方并用，不可缺者。

　　琴剑

　　琴为书室中雅乐，不可一日不对清音居士谈古。若无古琴，新琴亦须壁悬一床。无论能操或不善操，亦当有琴。渊明云：“但得琴中趣，何劳弦上音。”吾辈业琴，不在记博，惟知琴趣，贵得其真。若亚圣操《怀古吟》，志怀贤也；《古交行》、《雪窗夜话》，思尚友也。《漪兰阳春》，鼓之宣畅布和；《风入松》、《御风行》，操致凉飔解愠。《潇湘水云》、《雁过衡阳》，起我兴薄秋穹；《梅花三弄》、《白云操》，逸我神游玄圃。《樵歌》、《渔歌》，鸣山水之闲心；《谷口引》、《扣角歌》，抱烟霞之雅趣。词赋若《归去来》、《赤壁赋》亦可以咏怀寄兴。清夜月明，操弄一二，养性修身之道，不外是矣。岂以丝桐为悦耳计哉？自古各物之制，莫不有法传流，独铸剑之术，不载典籍，故今无剑客，而世少名剑。以剑术无传，且刀便于剑，所以人知佩刀而不知佩剑也。吾辈设此，总不能用以御暴敌强，亦可壮怀志勇。不得古剑，即今之宾剑，如云南制者，悬之高斋，俾丰城隐气，化作紫电白虹，上烛三台斗垣，令荧荧夜光，烁彼欃枪彗孛，不敢横焰逞色，岂果迂哉？

　　香几

　　书室中香几之制有二：高者二尺八寸，几面或大理石，岐阳玛瑙等石；或以豆瓣楠镶心，或四入角，或方，或梅花，或葵花，或慈菰，或圆为式；或漆，或水磨诸木成造者，用以搁蒲石，或单玩美石，或置香橼盘，或置花尊，以插多花，或单置一炉焚香，此高几也。若书案头所置小几，惟倭制佳绝。其式一板为面，长二尺，阔一尺二寸，高三寸余，上嵌金银片子花鸟，四簇树石。几面两横，设小档二条，用金泥涂之。下用四牙、四足，牙口鏒金铜滚阳线镶钤，持之甚轻。斋中用以陈香炉、匙瓶、香盒，或放一二卷册，或置清雅玩具，妙甚。今吴中制有朱色小几，去倭差小，式如香案，更有紫檀花嵌，有假模倭制，有以石镶，或大如倭，或小盈尺，更有五六寸者，用以坐乌思藏鏒金佛像佛龛之类，或陈精妙古铜官哥绝小炉瓶，焚香插花，或置三二寸高天生秀巧山石小盆，以供清玩，甚快心目。

　　书斋清供花草六种入格

　　春时用白定哥窑、古龙泉均州鼓盆，以泥沙和水种兰，中置奇石一块。夏则以四窑方圆大盆，种夜合二株，花可四五朵者，架以朱几，黄萱三二株，亦可看玩。秋取黄蜜二色菊花，以均州大盆，或饶窑白花圆盆种之。或以小古窑盆，种三五寸高菊花一株，旁立小石，上几。冬以四窑方圆盆，种短叶水仙单瓣者佳。又如美人蕉，立以小石，佐以灵芝一颗，须用长方旧盆始称。六种花草，清标雅质，疏朗不繁，玉立亭亭，俨若隐人君子。置之几案，素艳逼人，相对啜天池茗，吟本色古诗，大快人间障眼。外此，无多可入清供。

　　论香

　　高子曰：古之名香，种种称异。若蝉蚕香， 【交趾所贡，唐禁中呼为瑞龙脑。】 茵犀香， 【西域献，汉武帝用之煮汤，辟疠。】 石叶香， 【魏时题腹国贡，状云母，辟疫。】 百濯香， 【孙亮四姬四气，衣香，百濯不落。】 凤髓香， 【穆宗藏真岛，焚之崇礼。】 紫述香， 【《述异记》云：又名麝香草。】 都夷香， 【《洞冥记》云：香如枣核，食之不饥。】 荼芜香， 【香出波弋国中，侵地则土石皆香。】 辟邪香，瑞麟香，金凤香， 【皆异国所贡，公主乘出，挂玉香囊中，则芬馥满路。】 月支香， 【月支国进，如卵，烧之辟疫，百里焚香，九月不散。】 振灵香， 【《十洲记》云：窟州有树如枫叶，香闻数百里。】 返魂香、五名香，马精香，返生香，却死香， 【尸埋地下者，闻之即活。】 千亩香， 【《述异记》云：以林名香。】 馥齐香， 【出波斯国，香气入药，治百病。】 龟甲香， 【《述异》云：即桂香之善者。】 兜末香 【《本草拾遗》曰：武帝西王母降烧是香。】 沉光香， 【《洞冥记》云：涂魂国贡，烧之有光。】 沉榆香， 【黄帝封禅焚之。】 蘅芜香， 【李夫人受汉武帝。】 百蕴香 【远条馆祈子，焚以降神。】 月麟香， 【元宗爱妾号裒里春。】 辟寒香， 【焚之可以辟寒。】 龙文香， 【武帝时外国进香。】 千步香， 【南郡所贡。】 熏肌香， 【熏人肌骨，百病不生。】 九和香， 【《三洞珠囊》曰：玉女擎玉炉焚之。】 九真香，清水香，沉水香 【皆昭仪上姐飞燕香也。】 罽宾国香， 【杨牧席间焚香，上如楼台之状。】 拘物头花香， 【拘物头国进，香闻数里。】 升霄灵香， 【唐赐紫尼，焚之升遐。】 祗精香， 【出涂魂国，焚之，鬼魅畏避。】 飞气香， 【《三洞》曰：真人所烧。】 金磾香， 【金日磾造，香熏衣，以辟胡气。】 五枝香， 【烧之十日，上彻九重之天。】 千和香， 【蛾嵋山孙真人焚之。】 兜楼婆香， 【《楞严经》云：浴处焚之，其炭猛烈。】 多伽罗香，多摩罗跋香， 【释氏会安曰：即根香、藿香】 大象藏香， 【因龙斗而生，若烧一丸，兴大光明，味如昔露。】 牛头旃檀香， 【《华严经》曰：从离垢出以涂身。】 羯布罗香， 【《西域记》云：树如松，色如冰雪。】 须曼那华香，阇提华香，青赤莲香，华树香，果树香，拘鞞陀罗树香，曼陀罗香，殊沙华香， 【出《法华经》。】 明庭香，明天发日香， 【出胥池寒国。】 迷迭香， 【出西域，焚之去邪。】 必栗香， 【《内典》云：焚去一切恶气。】 木蜜香， 【焚之辟恶。】 （禾葛）车香， 【《本草》云：焚之去蛀，辟臭病。】 刀圭第一香， 【昭宗赐崔胤一粒，焚之，终日旖旎。】 干（食达）香， 【江西山中所出。】 曲水香， 【香盘印文，似曲水像。】 鹰嘴香， 【番牙与舶主赠香，焚之辟疫。】 乳头香， 【曹务光理赵州，用盆焚，云财易得，佛难求。】 助情香， 【明皇宠妃，含香一粒，助情发兴，筋力不倦。】 夜酣香， 【迷楼所焚。】 水盘香， 【出舶上，上刻山水佛像。】 都梁香， 【《荆州记》云：都梁山上有水，水中生之。】 雀头香， 【荆襄人谓之莎草根。】 龙鳞香， 【（香戈）香之薄者，其香尤胜。】 白眼香， 【和香用之。】 平等香， 【僧人货香于市，无贵贱贫富皆一价也，故云。】 山水香， 【王旭奉道士于山中，月给焚香，谓之山水香。】 三匀香， 【三物煎成，焚之有富贵气，香亦清妙。】 伴月香， 【徐铉月夜露坐焚之，故名。】 此皆载之史册，而或出外夷，或制自宫掖，其方其料，俱不可得见矣。余以今之所尚香品评之：妙高香、生香、檀香、降真香，京线香，香之幽闲者也。兰香、速香、沉香、香之恬雅者也。越邻香、甜香、万春香、黑龙挂香，香之温润者也。黄香饼、芙蓉香、龙涎饼、内香饼，香之佳丽者也。玉华香、龙楼香，撒馥兰香，香之蕴藉者也。棋楠香、唵叭香、波律香，香之高尚者也。幽闲者，物外高隐，坐语道德，焚之可以清心悦性。恬雅者，四更残月，兴味萧骚，焚之可以畅怀舒情。温润者，晴窗拓帖，挥麈闲吟，篝灯夜读，焚以远辟睡魔，谓古伴月可也。佳丽者，红袖在侧，密语谈私，执手拥炉，焚以熏心热意，谓古助情可也。蕴藉者，坐雨闭关，午睡初足，就案学书，啜茗味淡，一炉初爇，香霭馥馥撩入，更宜醉筵醒客。高尚者，皓月清宵，冰弦戛指，长啸空楼，苍山极目，未残炉爇，香雾隐隐绕帘，又可袪邪辟秽。黄暖阁、黑暖阁、官香、纱帽香，俱宜爇之佛炉。聚仙香、百花香、苍朮香、河南黑芸香，俱可焚于卧榻。客曰：“诸香同一焚也，何事多歧？”余曰：“幽趣各有分别，熏燎岂容概施？香僻甄藻，岂君所知？悟入香妙，嗅辨妍媸。曰余同心，当自得之。”一笑而解。

　　焚香七要

　　香炉

　　官哥定窑，岂可用之？平日，炉以宣铜、潘铜、彝炉、乳炉，如茶杯式大者，终日可用。

　　香盒

　　用剔红蔗段锡胎者，以盛黄黑香饼。法制香磁盒，用定窑或饶窑者，以盛芙蓉、万春、甜香。倭香盒三子五子者，用以盛沉速兰香、棋楠等香。外此香撞亦可。若游行，惟倭撞带之甚佳。

　　炉灰

　　以纸钱灰一斗，加石灰二升，水和成团，入大灶中烧红，取出，又研绝细，入炉用之，则火不灭。忌以杂火恶炭入灰，炭杂则灰死，不灵，入火一盖即灭。有好奇者，用茄蒂烧灰等说，太过。

　　香炭墼

　　以鸡骨炭碾为末，入葵叶或葵花，少加糯米粥汤和之，以大小铁塑捶击成饼，以坚为贵，烧之可久。或以红花楂代葵花叶，或烂枣入石灰和炭造者，亦妙。

　　隔火砂片

　　烧香取味，不在取烟。香烟若烈，则香味漫然，顷刻而灭。取味则味幽，香馥可久不散，须用隔火。有以银钱明瓦片为之者，俱俗，不佳，且热甚，不能隔火。惟用玉片为美，亦不及京师烧破沙锅底，用以磨片，厚半分，隔火焚香，妙绝。烧透炭墼，入炉，以炉灰拨开，仅埋其半，不可便以灰拥炭火。先以生香焚之，谓之发香，欲其炭墼因香爇不灭故耳。香焚成火，方以箸埋炭墼，四面攒拥，上盖以灰，厚五分，以火之大小消息，灰上加片，片上加香，则香味隐隐而发，然须以箸四围直搠数十眼，以通火气周转，炭方不灭。香味烈，则火大矣，又须取起砂片，加灰再焚。其香尽，余块用瓦盒收起，可投入火盆中，熏焙衣被。

　　灵灰

　　炉灰终日焚之则灵，若十日不用则灰润。如遇梅月，则灰湿而灭火。先须以别炭入炉暖灰一二次，方入香炭墼，则火在灰中不灭，可久。

　　匙箸

　　匙箸惟南都白铜制者适用，制佳。瓶用吴中近制短颈细孔者，插箸下重不仆，似得用耳。余斋中有古铜双耳小壶，用之为瓶，甚有受用。磁者如官哥定窑虽多，而日用不宜。

</div>
    <div class="pagination">
<a href="遵生八笺_page99.html">上一页</a><span>...</span><a href="遵生八笺_page95.html">95</a><a href="遵生八笺_page96.html">96</a><a href="遵生八笺_page97.html">97</a><a href="遵生八笺_page98.html">98</a><a href="遵生八笺_page99.html">99</a><span class="current-page">100</span><a href="遵生八笺_page101.html">101</a><a href="遵生八笺_page102.html">102</a><a href="遵生八笺_page103.html">103</a><a href="遵生八笺_page104.html">104</a><a href="遵生八笺_page105.html">105</a><span>...</span><a href="遵生八笺_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
