<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 37 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 37 页/共 59 页</h1>
    <div class="content">　　邪热入阳明中土，土畏木，故闻木音而惊也；热甚故恶火，仲景所云不恶寒反恶热也；邪结而气厥逆，则喘而惋，惋者懊 ，故恶人也。

　　帝曰：或喘而死者，或喘而生者，何也？岐伯曰：厥逆连脏则死，连经则生。

　　厥逆者，邪结胃腑，阳不达于四肢而厥冷，所谓阳极似阴之假寒证也。邪内入则连脏而阳陷，故死；邪外出则连经而阳伸，故生。

　　帝曰：病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者，何也？岐伯曰：四肢者，诸阳之本也。阳盛则四肢实，实则能登高也。帝曰：其弃衣而走者，何也？岐伯曰：热盛于身，故弃衣欲走也。帝曰：其妄言骂詈，不避亲疏而歌者，何也？岐伯曰：阳盛则使人妄言骂詈，不避亲疏，而不欲食，不欲食，故妄走也。

　　四肢皆禀气于胃，胃为脏腑之海，而阳明行气于三阳，故四肢为诸阳之本。邪盛于胃，则气实于四肢，故能登高也；身热盛，故弃衣；邪乱神明，怒气冲动，故妄言骂詈；胃中邪实，故不欲食；四肢多力，故妄走也。

　　卷七　热病

　　乳子病热

　　《素问·通评虚实论》帝曰：乳子而病热，脉悬小者，何如？岐伯曰：手足温则生，寒则死。帝曰：乳子中风热，喘鸣肩息者，脉何如？岐伯曰：喘鸣肩息者，脉实大也。缓则生，急则死。

　　热病脉应洪大，其小弱者，正虚邪盛，为逆证，不治。乳子者，谓新产而乳其子者也。新产又乳子，其气血内虚，虽热病而脉甚小弱，故问其吉凶何如。岐伯言手足温者，其脾胃阳和之气，尚能周布，而邪可渐解，则生；手足寒者，正虚邪闭而厥逆，则死矣。中风热而受于上部阳分，肺气逆满，故喘鸣；肩息者，喘急有声而抬肩也。邪盛于上，脉必实大，若和缓有胃气者，泻其邪热，则生；如急强而无和缓之象，是真脏脉，而本元已脱，故死也。

　　卷七　热病

　　婴儿病附

　　《灵枢·论疾诊尺篇》曰：婴儿病，其头毛逆上者，必死。又曰：耳间青脉起者，掣痛。

　　婴儿柔嫩如芽，其病久而头毛竖逆，此血竭而生气已绝，如地无生气而草木皆枯，故必死也。耳间乃少阳经脉所行之处，少阳内通肝经，青脉起者，肝风内动，则必抽掣筋脉而痛，甚则为惊厥之证，当察其因而治之也。

　　卷七　诸肿胀病

　　水胀

　　《灵枢·水胀篇》帝曰：水与肤胀、鼓胀、肠覃、石瘕、石水，何以别之？岐伯曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。

　　目窠，眼胞也，凡人睡卧初起，眼胞微肿，水病始起亦如之；颈脉，喉旁人迎胃脉也，水蓄于胃，肺气逆，故颈脉动而时咳也；水溢三焦，阳气不周，故阴股间寒，而足胫肿，腹乃大，其水已成矣。按其腹，随手而起，如囊裹水之状，此为水胀之证候也。

　　卷七　诸肿胀病

　　肤胀

　　肤胀者，寒气客于皮肤之间， 然不坚，腹大，身尽肿，皮浓。按其腹， 而不起，腹色不变，此其候也。

　　肤胀因阳虚寒气客于皮肤，内无水邪，但是虚肿，故 然不坚，其皮浓。按其腹， 而不起，以气虚不鼓也，腹色不变，则与水胀之皮薄色亮，按之随手而起者不同矣。 音杳，坎陷之义。

　　卷七　诸肿胀病

　　鼓胀

　　鼓胀者，腹胀，身皆大，大与肤胀等也。色苍黄，腹筋起，此其候也。

　　此由内伤肝脾，故色青黄并现，腹胀而有筋绽。与水胀、肤胀因各不同，其证亦异。如后条旦食不能暮食，用鸡矢醴者相类。

　　卷七　诸肿胀病

　　肠覃

　　肠覃者，寒气客于肠外，与卫气相搏，气不得营，因有所系，癖而内着，恶气乃起，息肉乃生。其始生也，大如鸡卵，稍以益大，至其成，如怀子之状，久者离岁，按之则坚，推之则移，月事以时下，此其候也。

　　肠覃始由寒气客于肠外，是在躯壳之内，正卫气出入之区，寒邪与气相搏，因而结成癖积，恶气乃起，息肉乃生。岁久大如怀子，按之坚而推之移，其结在气分，故血脉流通，月事仍应时而下，盖与卫气所结，卫行脉外故也。

　　卷七　诸肿胀病

　　石瘕

　　石瘕生于胞中，寒气客于子门，子门闭塞，气不得通，恶血当泻不泻， 以留止，日以益大，状如怀子，月事不以时下。皆生于女子，可导而下。

　　石瘕由寒气客于子门，假血成形，结如石坚，故名石瘕，而在胞脉之中，故状如怀子，俗所谓鬼胎也。

　　此以恶血当泻不泻，瘀结而月事不通，与上之肠覃有气血之分，而皆生于女子，当通利导之而下也。帝所问尚有石水一证，岐伯无答，义详前卷诸风证中。

　　卷七　诸肿胀病

　　诸胀脉证

　　《素问·腹中论》帝曰：有病心腹满，旦食则不能暮食，此为何病？岐伯曰：名为鼓胀，治之以鸡矢醴，一剂知，二剂已。帝曰：其时有复发者，何也？岐伯曰：此饮食不节，故时有病也。虽然其病且已时，故当病，气聚于腹也。

　　鼓胀者，外胀中空，其形如鼓，此因肝旺脾虚，壅滞经隧，腑气尚通，旦时阳旺，故能食，暮则阳衰，不能食也。鸡矢白善消宿积，鸡为肝之畜，故又能疏肝，用沸酒渥之，澄清而饮，名鸡矢醴，取其酒气行表助阳，其腑无实积，故不用攻夺之药。病由脾弱，故饮食不节，病必复发，虽然病已时，当其复病，浊气仍聚于腹故也。

　　《灵枢·胀论》帝曰：脉之应于寸口，如何而胀？岐伯曰：其脉大坚以涩者，胀也。帝曰：何以知脏腑之胀也？岐伯曰：阴为脏，阳为腑。帝曰：气之令人胀也，在于血脉之中耶？脏腑之内乎？岐伯曰：三者皆存焉，然非胀之舍也。帝曰：愿闻胀之舍。岐伯曰：夫胀者，皆在于脏腑之外，排脏腑而廓胸胁，胀皮肤，故命曰胀。帝曰：脏腑之在胸胁腹里之内也，若匣匮之藏禁器也，各有次舍，异名而同处，一域之中，其气各异，愿闻其故。岐伯曰：夫胸腹，脏腑之廓也；膻中者，心主之宫城也；胃者，太仓也；咽喉、小肠者，传送也；胃之五窍者，闾里门户也；廉泉、玉英者，津液之道也。

　　故五脏六腑者，各有畔界，其病各有形状。营气循脉，卫气逆为脉胀，卫气并脉，循分为肤胀。三里而泻，近者一下，远者三下，无问虚实，工在疾泻。

　　此明内胀之脉也。脉大坚以涩，是邪气壅结，气血不和，故知其为胀也。脉应于阳部，其胀在腑；脉应于阴部，其胀在脏也。而其为胀，必皆关乎气与血脉、脏腑三者之病，然非胀之定舍也。胃之五窍：唇、齿、咽，胃之上口名贲门，下口名幽门，共五窍也。廉泉、玉英，俱任脉经穴，在舌下，津液由之而升也。营行脉中，卫行脉外，卫气逆，则营闭不得与卫通，故为脉胀，卫气者，并脉循分而行脉外者也。若脉气通而但卫不和者，则为肤胀，止胀于皮肤之内，其脉必流通而不涩也。此两证当用针泻胃经之三里穴，无问虚实，在疾泻之，以胃为脏腑之海，统领营卫故也。此明气与血脉之胀属于营卫，下明脏腑之胀也。

　　卷七　诸肿胀病

　　五脏证

　　帝曰：愿闻胀形。岐伯曰：夫心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善哕，四肢烦 ，体重不能胜衣，卧不安；肾胀者，腹满引背央央然，腰髀痛。

　　此分五脏之形证也。阳经内通于腑，阴经内通于脏，其由经脉之胀，甚则内遏脏气，故有各脏之病形。

　　或先由脏病而致外胀者，则必先现脏证也。下节六腑之胀亦然。若肤胀，仅在卫分，不涉于经，必无脏腑现证也。

　　卷七　诸肿胀病

　　六腑证

　　六腑胀：胃胀者，腹满，胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀者，少腹 胀，引腰而痛；膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息。

　　此分六腑，证状各有不同。或由各经气逆侵内者，或因内伤食积所致者。其脏胀，或由脾虚、肝郁、肺逆使然，或腑不通畅，遏其脏气者，皆当详审其因而治之。三焦胀与肤胀相类，以其同属于气也。

</div>
    <div class="pagination">
<a href="灵素节注类编_page36.html">上一页</a><span>...</span><a href="灵素节注类编_page32.html">32</a><a href="灵素节注类编_page33.html">33</a><a href="灵素节注类编_page34.html">34</a><a href="灵素节注类编_page35.html">35</a><a href="灵素节注类编_page36.html">36</a><span class="current-page">37</span><a href="灵素节注类编_page38.html">38</a><a href="灵素节注类编_page39.html">39</a><a href="灵素节注类编_page40.html">40</a><a href="灵素节注类编_page41.html">41</a><a href="灵素节注类编_page42.html">42</a><span>...</span><a href="灵素节注类编_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
