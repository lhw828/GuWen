<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 34 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 34 页/共 133 页</h1>
    <div class="content">　　〔不语〕巢氏论曰：脾脉络胃，夹咽连舌本，散舌下，心之别脉系舌本。今心脾二脏受风邪，故舌强不得语也。喉咙者，气之所以上下也，会厌者，音声之户，舌者声之机，唇者声之扇，风寒客于会厌之间，故卒然无音，皆由风邪所伤，故谓之中风失音不语。经云：醉卧当风，使人发喑，不能言也。

　　〔薛〕前证若因痰迷心窍，当清心火。若因湿痰舌强，当清脾热。若因风热牙关紧急，当清肝火。若因风痰塞喉，当导痰涎。若因虚火上炎，当壮水之主。若因气虚厥逆，当益火之源。若因肾虚舌暗而不语，当补肾气。

　　一妇人因怒仆地，痰涌不语，灌牛黄清心丸稍苏，用神仙解语丹加山栀、柴胡、桔梗渐愈。又用六君、柴胡、山栀、枳壳而痊。一妇人忽然不语半年矣，诸药不应，两尺浮数，先用六味丸料加肉桂数剂，稍愈。乃以地黄饮子二十余剂而痊，男子多有此证，亦以此药治之。（诸方并见杂证中风。）

　　神仙解语丹 治心脾经受风，言语謇涩，舌强不转，涎唾溢盛，及疗淫邪搏阴，神内郁塞，心脉闭滞，暴不能言。

　　白附子（炮） 石菖蒲（去毛） 远志（去心） 甘草（水煮十沸） 天麻全蝎（酒炒） 羌活 白僵蚕（炒） 南星（牛胆酿，如无只煨，各一两） 木香（半两）

　　上为细末，水煮曲糊丸如梧桐子大，量入辰砂为衣。每服二十丸至三十丸，生薄荷汤吞下，无时。

　　防风汤 治中风内虚，脚弱语謇。

　　石斛（一两半，酒炒） 干地黄 杜仲（去粗皮，切，姜汁炒） 丹参（各一两二钱半）

　　防风 川芎 麦门冬（去心） 桂心 川独活（各一两）

　　上 咀，每服五钱，水一盏半，枣二枚，煎至八分，去滓温服。

　　竹沥汤 治中风入肝脾，经年四肢不遂，舌强语謇。

　　威灵仙 附子（炮） 苦梗 蔓荆子 防风 枳壳（去穣，麸炒） 川芎当归（各等分）

　　上 咀，每服四钱，水一盏，竹沥半盏，姜三片，煎至八分，温服，一日四服，忌茶。

　　地黄饮子等方，详杂病本门。

　　〔风痹手足不随〕夫妇人风痹者，由风寒湿三气合而为痹。风多者为风痹，其状肌肤尽痛。诸阳之经皆起于手足而循行于身体，风寒之气客于肌肤，始为痹，复伤阳经，随其虚处而停滞，与血气相搏，血气行则迟缓，故风痹而复手足不随也。

　　〔薛〕经云：邪之所凑，其气必虚。前证若风邪淫旺，或怒动肝火，血燥筋挛，用加味逍遥散。脾肺气虚，肌肤不仁，手足麻木，用三痹汤。若肾水亏损，不能滋养筋骨，或肝脾血虚而筋痿痹，用六味丸。服燥药而筋挛者，用四物、生甘草。气血俱虚，用八珍汤。何《医林集要》等方，新刊《丹溪心法·附录》云：若人大拇指麻木不仁，或手足少力，或肌肉微掣，三年内必有大风之证，宜先服八风汤、天麻丸、防风通圣散以预防之。殊不知河间云：风者病之末也。所以中风有瘫痪者，非谓肝木之风内中，亦非六淫风邪外袭，良由五志过极，心火炽盛，肾水虚衰，不能制之，则阴虚阳实而热气怫郁，心神昏愦，筋骨无用而卒倒无知也。治当以固元气为主。若遽服八风等药，则反伤元气，适足以招风取中。一妇人因怒，吐痰胸满，服二陈、顺气、化痰之剂，半身不遂，内热口干，形气殊倦。余视之，乃肝火炽盛而侮脾土也，用逍遥散、补中益气汤、六味地黄丸。

　　喜其慎疾，年余而愈。一孀妇胸胁胀痛，内热晡热，月经不调，肢体酸麻，不时吐痰，或用清气化痰药，喉间不利，白带腹胀，又用清热理气药，胸膈不宽，肢体时麻。余曰：此本郁怒伤肝脾，前药伤甚耳。朝用归脾汤以解郁结，生脾气，夕用加味逍遥散以生肝血，清肝火，百余剂而愈，后因怒肢体复麻，用补中益气加山栀、茯苓、半夏而痊。后复怒，病再作，月经如注，脉浮洪而数，此肝火伤脾不能摄血所致也，用六君、芎、归、炮姜，一剂而血止。用补中益气加炮姜、茯苓、半夏，四剂而胃醒。更用归脾汤、逍遥散调理而痊。一妇人头晕吐痰，用化痰理气药，肢体或麻，服祛风化痰药，肢体常麻，手足或冷或热，此脾土虚而不能生肺金，用补中益气加茯苓、半夏、炮姜，二十余剂，脾气渐复，诸证稍愈。更用加味逍遥散三十余剂而愈。后因怒吐痰，自服清气化痰丸，饮食不进，吐痰甚多，胸胁胀满。余用六君子倍加参术，少加木香，数剂而康。

　　三痹汤 治血气凝滞，手足拘挛，风痹、气痹等疾。

　　川续断 杜仲（锉，姜汁炒去丝） 防风（去芦） 桂心 华阴细辛 人参（去芦）

　　白茯苓（去皮） 当归（去芦） 白芍药 甘草（各一两，炙） 秦艽（去芦） 生地黄川芎 川独活（各半两，去芦） 黄 （去芦） 川牛膝（酒浸，各一两）

　　上 咀，或为末，每服八钱，水二盏，生姜五片，枣一枚，煎至一盏，去滓热服，无时候，但腹稍空服。有人病左臂不随，后已痊平而手指不便无力，试诸药不效，服此药一料而愈。

　　独活汤 治妇人风痹，手足不随，身体疼痛，言语謇涩，筋脉拘急，并宜服之。

　　独活（去芦） 桑寄生 牛膝（酒浸） 秦艽（去芦） 赤茯苓（去皮） 桂心 防风（去芦）

　　附子（炮，去皮脐） 当归（炒，去芦） 生干地黄（各一两） 杜仲（锉，炒去丝） 细辛（去苗）

　　芎 赤芍药（各七钱半） 甘草（炙，半两）

　　上为 咀，每服八钱，水一中盏半，煎至一大盏，去滓温服，无时。

　　乌蛇散 治妇人风痹，手足顽麻，筋脉搐搦，口眼不正，言语謇涩。

　　乌蛇肉（酒拌炒） 土蜂儿（炒） 天南星（炮） 天雄（炮，去皮脐） 赤箭麻黄（去节） 薏苡仁 芎 （各一两） 羚羊角屑 干蝎（微炒） 桑螵蛸（微炒）

　　桂心 朱砂（研，水飞，各半两） 当归（炒，去芦） 酸枣仁（炒） 柏子仁（各七钱半）

　　为细末，入朱砂药研匀，每服一钱，食前温酒调下。

　　东垣羌活汤 治湿热身重，或眩晕麻木，小便赤涩，下焦痿软，不能行履。

　　羌活 防风 柴胡（各一钱） 本 独活 茯苓 泽泻 猪苓 黄 （炒） 甘草（炙）

　　陈皮 黄柏（酒炒黑） 黄连（炒） 苍术 升麻 川芎（各五分）

　　上水煎服。

　　甘草附子汤 治风湿相搏，骨节烦疼，不时抽痛，不能伸屈，抑之则痛剧，汗出短气，小便不利，恶风不欲去衣，或微肿痛，甘草（炙，一两） 附子（一枚，重一两三四钱者方是。炮，去皮尖，不真不效）

　　白术（炒，一两） 桂枝（二两）

　　上每服五钱，水煎。

　　八珍汤 治肝脾气血俱虚，不能养筋，以致筋挛骨痛，或不能行履，或发热晡热，寒热往来等证。

　　加味逍遥散 治肝经风热，血燥筋挛，肢体不遂，内热晡热等证。（八珍方见杂病虚劳，本方见本科调经。）

　　〔自汗〕药隐老人云：寻古治中风方，续命、排风、越婢等悉能除去，而《千金》多用麻黄，令人不得虑虚。凡以风邪不得汗，则不能泄也，然此治中风无汗者为宜。若治自汗者更用麻黄，则津液转使脱泄，反为大害。中风自汗，仲景虽处以桂枝汤，至于不住发搐，口眼动，遍身汗出者，岂胜对治。当此之时，独活汤、续命煮散，复荣卫，却风邪，不可阙也。

　　〔薛〕前证若腠理不固而自汗者，用桂枝汤或防风白术牡蛎汤。若过服风药而自汗者，用白术防风汤。若阳气虚弱而自汗者，用 附汤。若兼盗汗，用补中益气汤送六味丸。

　　如不应，用当归六黄汤。

　　独活汤 治风虚昏愦，不自知觉，手足螈 ，坐卧不能，或发寒热，血虚不能服发汗药，及中风自汗，尤宜服之。

　　川独活 羌活 人参 防风 当归（五味各去芦） 细辛（去苗） 茯神（去木）

　　半夏（汤洗七次，切片子） 桂心 白薇 远志（去心） 菖蒲 川芎（各半两）

　　甘草（七钱半，炙）

　　上 咀，每服八钱，水一盏半，姜五片，煎七分，去滓温服，不拘时候。

　　续命煮散 治风气留滞，心中昏愦，四肢无力，口眼 动，有时搐搦，亡失津液，渴欲引饮。此能扶荣卫，去虚风，中风自汗及产后中风自汗，尤宜服之。

　　防风 独活 当归 人参 细辛 葛根 芍药 川芎 甘草 熟地黄 半夏 远志（去心） 荆芥穗（各半两） 桂心（七钱半）

　　上 咀，每服五钱，水一盏，生姜三大片，煎至七分，去滓温服，不拘时。汗多不止者，加牡蛎粉一分半。

</div>
    <div class="pagination">
<a href="证治准绳女科_page33.html">上一页</a><span>...</span><a href="证治准绳女科_page29.html">29</a><a href="证治准绳女科_page30.html">30</a><a href="证治准绳女科_page31.html">31</a><a href="证治准绳女科_page32.html">32</a><a href="证治准绳女科_page33.html">33</a><span class="current-page">34</span><a href="证治准绳女科_page35.html">35</a><a href="证治准绳女科_page36.html">36</a><a href="证治准绳女科_page37.html">37</a><a href="证治准绳女科_page38.html">38</a><a href="证治准绳女科_page39.html">39</a><span>...</span><a href="证治准绳女科_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
