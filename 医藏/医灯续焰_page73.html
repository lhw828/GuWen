<!DOCTYPE html>
<html>
<head>
    <meta charset="UTF-8">
    <title>医灯续焰 - 第 73 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 73 页/共 76 页</h1>
    <div class="content">　　六、医之术。医非徒仁术，亦仙术也。谚云：古来医道通仙道，此岂无稽之言哉。凡欲学医，须将玄门之旨，留神讲究。玄牝之门，生身之户，守中养气之诀，观窍观妙之理，务求明师指示，亲造其藩而闯其室。此处看得明白，则病候之生灭，身中之造化，已洞悉矣。以之治疾，岂不易易。况人之疾，有草木金石所不能治者，则教之根据法用功，无不立愈。天台智者禅师，谓一日一夜调息之功，可以已二十余年之痼疾。盖天之阳气一回，则万物生色。人之元气一复，则百体皆和。宿疾普消，特其余事耳。

　　七、医之量。书云：必有忍，其乃有济。有容德乃大。医者术业既高，则同类不能无忌。识见出众，则庸庶不能无疑。疑与忌合，而诽谤指摘，无所不至矣。须容之于不校，付之于无心，而但尽力于所事。间有排挤殴詈，形之辞色者，亦须以孟子三自反之法应之。彼以逆来，我以顺受。处之超然，待之有礼，勿使病家动念可也。

　　八、医之言。仲尼大圣屡以慎言为训。而医者之言，尤当慎者，不可夸己之长，不可谈人之短，不可浮诞而骇惑病患，不可轻躁而诋诽同类。病情之来历，用药之权衡，皆当据实晓告，使之安心调理。不可诬轻为重，不可诳重为轻。即有不讳，亦须委曲明谕。病未剧，则宽以慰之，使安心调理；病既剧，则示以全归之道，使心意泰然。宁默毋哗，宁慎毋躁。

　　九、医之行。语曰：以身教之从，以言教之讼。故慎吾之言，不若端吾之行。

　　道高天下，守之以谦。智绝人群，处之以晦。敦孝弟，重伦理，而于礼、义、廉、耻四字，则秉之如蓍龟，遵之如柱石。久而勿失，自然起敬起信，而医道易行也。

　　十、医之守。医虽为养家，尤须以不贪为本。凡有病患在，即举家不宁。当此时而勒人酬谢。家稍不足，则百计营求，艰难更倍。即充足之家，亦于满堂懊恼之中，而受其咨诅痛苦之惠，亦非心之所安也。故我生平于病患所馈，不敢纤毫轻受。

　　有不给者，或更多方周给之。非以市恩，吾尽吾心而已矣。子孙习医而能根据此十事，古之圣贤，何以加此。

　　卷二十（附余）　医范

　　为医八要

　　（楫着）

　　医家存心，当自重，不当自轻。当自谦，不当自傲。当计功，不当计利。当怜贫，不当谄富。自重必多道气，自轻必无恒心。自谦者，久必学进；自傲者，久必术疏。计功则用心于治病而伎巧生，计利则用心于肥家而诡诈出。怜贫则不择人而医，阴德无穷。谄富则不待请而至，卑污莫状。

　　卷二十（附余）　医范

　　采芝八则

　　（明州蒋式金着）

　　立己宜养重，不宜自轻吾党既以斯道为己任，则此一人之身，实千万人之所系命者也。必当立志清华，持躬敦朴，以示吾道之不苟。倘复徇人丧己，径窦甘趋，且非怀珍待聘之心，难免枉寻直尺之诮。

　　临证宜计功，不宜图利业以治生。若谓忧道不忧贫，斯不近情之语也。第贪得之念胜，则随在而急欲奏功。未能殚厥心以从事，有以人图侥幸者矣。是宜 乃身，以祈必济。庶功成而利亦随之。洵不必撄情得失，而已禄在其中。

　　持心宜善下，不宜恃能学问之道，虚己者多助，自恃者罔功。况岐伯之传，义精理奥，岂一人之私智所能洞测者乎？若彼管窥，狃于一得，遂有蔑视侪类之思。是以安于寡陋，而所业日荒，古人所以有持满之戒也。良贾深藏，允宜被服。

　　行道宜怜贫，不宜谄富炎凉丑态，涉世恒情。吾党虽无是行，而或存是心。每见遇贵介之子，持术惟患其不精。值窭寒之徒，用意辄邻于忽略。抑思此术，原为救人而设。 独无告者，更宜加以矜怜。匪第完济世之初心，是亦阴行善之一节。

　　看书宜辨理，不宜执方陈言往论，虽古人己试之明验，然神而明之，存乎其人。况五方之风气强弱不齐，古今人之禀性浓薄亦异。若必执成法而不善变，是何异强方枘以就圆凿也。渊博之士，宜出自心之玄解，毋泥括帖之旧闻。

　　治病宜究因，不宜务末标本之说，昔人论之甚祥。今之图治者，不审其致之之由，而漫施补救。如救焚者，第扑其燎原之焰，而不灭其火。焰虽熄而火性尚存，终必复燃也。是在培其根、塞其源，歼厥渠魁，而群丑自向风而遁矣。

　　处友宜从浓，不宜怀谗慨自人不古处，交道 衰。在同途共事者，更深操戈下石之惨。不知谮人者，人亦谮之。曷若息厥雌黄，互相规劝。宏其党类，各借声援。一以收同人之益，一以维声气之穷。

　　制药宜求精，不宜就简质本五行，各宜其用，制法咸宗雷公矣。然考诸出处，或一本而根梢异治，或一味而 咀不同。所产有地土之殊，所藏有新旧之别。慎毋指鹿为马，徒取充宠。

　　认鲁为鱼，漫夸具眼。致令奇方圣剂，竟介于效与不效之间。不惟无以起沉 ，而适足以损令望。

　　卷二十（附余）　医范

　　吴鹤皋太素脉论

　　医家以岐黄为祖。其所论脉，不过测病情、决死生而已，未有所谓太素也。扁鹊、仓公之神，仲景、叔和之圣，亦无所谓太素也。何后世有所谓太素者，不惟测人之病情，而能占人之穷通。不惟决人之死生，而能知人之祸福，岂其术反过于先圣耶？是亦风鉴巫家之教耳。初学之士，先须格致此理，免为邪说摇惑，则造诣日精，而仓、扁、张、王之堂可闯矣。故太素乃医之旁门，不得不辨，亦恶紫乱朱，距邪放淫之意。

　　又：太素之说，固为不经，然其间亦有可采者。如曰脉形圆净，至数分明，谓之清。脉形散涩，至数模糊，谓之浊。质清脉清，富贵而多喜。质浊脉浊，贫贱而多忧。质清脉浊，此谓清中之浊。外富贵而内贫贱，失意处多，得意处少也。质浊脉清，此谓浊中之清。外贫贱而内富贵，得意处多，失意处少也。若清不甚清，浊不甚浊，其得失相半而无大得丧也。富贵而寿，脉清而长。贫贱而夭，脉浊而促。

　　清而促者，富贵而夭。浊而长者，贫贱而寿。此皆太素可采之句也，然亦不能外乎风鉴，故业太素者，不必师太素。但师风鉴，风鉴精而太素之说自神矣。至其甚者，索隐行怪，无所不至，是又巫家之教耳。孔子曰：攻乎异端，斯害也已，正士岂为之。

　　卷二十（附余）　医范

　　吴鹤皋脉案式

　　脉案者，窃公案之义。医者察得病情，立定方法，使病邪不能逃吾之方论。药至而邪伏，譬之老吏听讼，援律定刑，使奸人无所逃也。

　　一书某年、某月、某地、某人。二书其人年之高下，形之肥瘦长短，色之黑白枯润，声之清浊长短。三书其人之苦乐病由，始于何日。四书初时病证，服某药，次服某药，再服某药。某药少效，某药不效。五书时下昼夜孰甚，寒热孰多，喜恶何物，脉之三部九候如何。六引经旨以定病名。某证为标，某证为本。某证为急，当先治。某证为缓，当后治。某脏当补，某脏当泻。七书当用某方，加减某药。某药补某脏，某药泻某脏。君臣佐使之理，吐下汗和之意，一一详尽。

　　书年之干支，月之春秋者，占运气也。书某地者，占方宜也。书年形声色者，用之以合脉也。书苦乐者，占七情也。书始于何日者，占久近也。历问某病证药物而书其验否者，以之斟酌己见也。书昼夜寒热者，辨气血也。书喜恶何物者，察阴阳脏腑也。书脉状者，以之合年形声色病证也。书经旨者，如法家引律，使确乎不可逃也。书病名者，用药如用兵，师出贵有名也。书标本者，识轻重也。书方药君臣之理者，欲病患达而尝也。凡看王公大人，贵宦儒门之病，必书此一案，便无一毫苟且，自然奏功。即不愈，亦免误投药剂之疑也。

　　陶弘景曰：晋时有一才人，欲刻正周易及诸药方，先与祖讷共论。祖云：辩释经典，纵有异同？不足以伤风教。至于汤药，小小不达，便至于寿夭所由，则后人受弊不少，何可轻以裁断。祖之此言，可为仁识，足为龟镜矣。

　　《曲礼》曰：医不三世，不服其药。宋景濂云：古之医师，必通于三世之书。所谓三世者，一曰黄帝针灸，二曰神农本草，三曰素问脉经。《脉经》所以察证，本草所以辨药，针灸所以祛疾。非是三者，不足以言医。传经者，既明载其说，复斥其非，而以父子相承三世为言，何其惑与？夫医之为道，必志虑渊微，机颖明发，然后可与于斯，虽父不能必其子也。

　　施笠泽曰：愚按古今之称神医者，莫若扁鹊、仓公。而扁鹊之术，则受之长桑君。仓公之术，则传之公乘、阳庆，初未闻以世传也。至如李东垣、朱丹溪、滑伯仁辈，皆豪杰自振者。是知医在读三世书，而不在于祖父之三世也。

　　卷二十（附余）　医范

　　张顾存先生回头歌

　　奉劝仁术们，亟回头，从宽譬，不为良相为良医，愿得博济行仁义，资彼青蚨半养身。先要阴功积渐次，念关天，休计利。朱（秀水宰相）钱（山阴宰相）严（云南冢宰）

　　廖（云南中丞）齐昌嗣。

　　楫曰：虚言谤人而不知悔，大言誉己而不知惭。惟以利乱厥心，罔顾丑出其口。

　　此小人之尤者也，而医党特甚。殊不知世有明眼。虚言大言，如见肺肝，不旋踵而为人鄙笑者多矣。所谓谤人誉己者，适所以誉人谤己也。吴因之先生曰：造谤者甚忙，受谤者甚闲。忙者不能造闲者之命，闲者则能定忙者之品。亦名言哉。

　　卷二十一（附余）

　　病则

　　《史记》曰：病有六不治。骄恣不论于理，一不治也。轻身重财，二不治也。衣食不能适，三不治也。阴阳并脏气不定，四不治也。形羸不能服药、五不治也。信巫不信医，六不治也。

　　秦观《劝善录》云：今人或为汤火所伤，或为针刀误伤，手足痛已难忍，必号叫求救。至于临时头昏腹痛，或小可疾病，便须呼医买药，百般救疗，于我自身，爱惜如此。至于生物，则恣意屠宰，不生怜悯。未论佛法，明有劝戒。未论天理，明有报应。若不仁不恕，惟知爱物，亦非君子长者之所当为。谛观物情，当念众生。不可不戒。不可不戒。

　　沈莲池曰：世人有疾，杀牲祀神，以祈福 。不思己之祀神，欲免死而求生也。

　　杀他命而延我命，逆天悖理，莫甚于此矣。夫正直者为神，神其有私乎？寇宗 曰：治妇人，虽有别科，然亦有不能尽圣人之法者。今豪足之家，居奥室之中，处帷幔之内，复以帛蒙手臂，既不能行望色之神，又不能殚切脉之巧，四者有二缺焉。黄帝有言曰：凡治病，察其形气色泽。形气相得，谓之可治。色泽以浮，谓之易已。形气相失，谓之难治。色夭不泽，谓之难已。又曰：诊病之道，观人勇怯，骨肉皮肤，能治其情，以为诊法。若患人脉病不相应，既不得见其形，医人只据脉供药，其可得乎？如此言之，乌能尽其术也。此医家之公患。世不能革，医者不免尽理质问。病家见所问繁 ，为医业不精，往往得药不肯服。似此甚多。

　　扁鹊见齐候之色，尚不肯信，况其不得见者乎。呜呼！可谓难也已。

　　王海藏云：常人求诊拱默，苟令切脉，试其能知病否。且脉者，人之气血，附于经络。热胜则脉疾，寒胜则脉迟。实则有力，虚则无力。至于得病之由及所伤之物，岂能以脉知乎？故医者不可不问其由，病者不可不说其故。孙真人云：未诊先问，最为有准。

</div>
    <div class="pagination">
<a href="医灯续焰_page72.html">上一页</a><span>...</span><a href="医灯续焰_page68.html">68</a><a href="医灯续焰_page69.html">69</a><a href="医灯续焰_page70.html">70</a><a href="医灯续焰_page71.html">71</a><a href="医灯续焰_page72.html">72</a><span class="current-page">73</span><a href="医灯续焰_page74.html">74</a><a href="医灯续焰_page75.html">75</a><a href="医灯续焰_page76.html">76</a><a href="医灯续焰_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
