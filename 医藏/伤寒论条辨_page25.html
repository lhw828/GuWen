<!DOCTYPE html>
<html>
<head>
    <meta charset="UTF-8">
    <title>伤寒论条辨 - 第 25 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论条辨 - 第 25 页/共 53 页</h1>
    <div class="content">　　白通汤方葱白（四茎） 干姜（一两） 附子（一枚生去皮破八片）

　　上三味。以水三升。煮取一升。去滓。分。温再服。

　　少阴病而加下利者。不独在经。而亦在脏。寒甚而阴胜也。治之以干姜附子者。胜其阴则寒自散也。用葱白而曰白通者。通其阳。则阴自消也。

　　（三十五）少阴病。下利。脉微者。与白通汤。利不止。厥逆无脉。干呕烦者。白通加猪胆汁汤主之。服汤脉暴出者。死。微续者。生。

　　葱白（四茎） 干姜（二两） 附子（一枚生去皮破八片） 人尿（五合） 猪胆汁（一合）

　　以上三味。以水三升。煮取一升。去滓。内胆汁人尿。和令相得。分温再服。若无胆汁亦可用。

　　尿。与溺同。奴吊切。此承上条复以其甚者言。脉微。阳虚也。厥逆无脉干呕烦者。热药治寒。寒甚者。格拒而不入。汤不为用。反争而逆乱也。人尿性寒。胆汁微寒。以之为向导者。经曰。逆者从之。此之谓也。暴出。烛欲烬而焱烈也。微续。真阳回而渐复也。然属加减耳。成方疑后人所增。

　　（三十六）少阴病。二三日不已。至四五日。腹痛。小便不利。四肢沉重疼痛。自下利者。

　　此为有水气。其人或咳。或小便利。或下利。或呕者。真武汤主之。

　　真武汤方茯苓（三两） 芍药（三两） 生姜（三两切） 白术（二两） 附子（一枚炮去皮破八片）

　　上五味。以水八升。煮取三升。去滓。温服七合。日三服。

　　腹痛。小便不利。阴寒内甚。湿甚而水不行也。四肢沉重疼痛。寒湿内渗。又复外薄也。自下利者。湿既甚而水不行。则与谷不厘清。故曰此为有水气也。或为诸证。大约水性泛滥。无所不之之故也。真武者。北方阴精之宿。职专司水之神。以之名汤。义取之水。然阴寒甚而水泛滥。

　　由阳困弱而土不能制伏也。是故术与茯苓燥土胜湿。芍药附子利气助阳。生姜健脾以燠土。则水有制而阴寒退。药与病宜。理至必愈。

　　后加减法。（或为诸证之治。）

　　若咳者。加五味子半升。细辛干姜各一两。（水寒相搏则咳。细辛干姜之辛。散水寒也。既散矣。肺主咳。而欲收。五味子者。酸以收之也。）若小便利者。去茯苓。（茯苓淡渗而利窍。

　　小便既利。不须渗也。）若下利者。去芍药。加干姜二两。（芍药收阴而停液。非下利者所宜。

　　故去之。干姜散寒而燠土。土燠则水有制。故加之。）若呕者。去附子。加生姜。足成半斤。

　　（呕。气逆也。去附子。以其固气也。加生姜以其散气也。）

　　（三十七）少阴病。下利清谷。里寒外热。手足厥逆。脉微欲绝。身反不恶寒。其人面赤色。

　　或腹痛。或干呕。或咽痛。或利止脉不出者。通脉四逆汤主之。

　　通脉四逆汤方甘草（二两炙） 干姜（三两强人可四两） 附子（大者一枚生去皮破八片）

　　上三味。以水三升。煮取一升二合。去滓。分温。再服。其脉即出者愈。

　　下利清谷。手足厥冷。脉微欲绝而里寒者。阴甚于内也。身反不恶寒。面色赤而外热者。格阳于外也。阴阳不相通。所以逆乱而有或为诸多证。利虽止邪欲罢也。脉仍不出。阳气未复也。夫脉者血气之道路。血。阴也。非阳不行。姜附辛热。助阳也。甘草甘平。益气也。汤本四逆而分两殊。通脉则加姜之谓。

　　后加减法。（同前。）

　　面色赤者。加葱九茎。（面色赤。阳格甚也。加葱。通阳气也。）腹中痛者。

　　去葱。加芍药二两。（腹中痛。真阴不足也。去葱。恶其顺阳也。加芍药。收阴也。）

　　呕者。加生姜二两。（见前）咽痛者。去芍药加桔梗一两。（咽痛。气结也。去芍药。聚气也。加桔梗。利咽也。）利止。脉不出者。去桔梗。加人参二两。（利止脉不出见上。去桔梗者。嫌其载而少畅通也。加人参者。生其阳而和其阴也。）

　　（三十八）少阴负趺阳者为顺也。

　　此承上文自利而言。以示人通诊吉凶利害之大意。盖谓少阴属水。其自利者以阴寒甚。

　　土弱而水无制也。趺阳主胃而属土。负谓趺阳有脉。土尚强。土强则水有制。而少阴反为输负矣。顺言不以受制为拘也。盖水惟其有制。则卒遵道。不得终于泛滥而成大害。且万物资生于土。而百骸藉养于胃。水土平成。物类又安。非天下之至顺乎。古今谓趺阳有脉者不死。有以哉。

　　（三十九）少阴病。四逆。其人或咳。或悸。或小便不利。或腹中痛。或泄利下重者。四逆散主之。

　　四逆散方甘草（炙） 枳实（破水渍炙干） 柴胡 芍药上四味。各十分。捣筛。白饮和服方寸匕。日三服。

　　分。去声。上同。人之四肢。温和为顺。故以不温和为逆。但不温和而未至于厥冷。则热犹为未入深也。故用柴胡解之也。枳实。泄之也。然热邪也。邪欲解本阴也。阴欲收。芍药收之也。

　　甘草和之也。分。今之二钱五分也。

　　后加减法。（同前。）

　　咳者加五味子干姜各五分。并主下痢。（咳见前。并主下利。亦散水寒收泄气之意。）悸者。

　　加桂枝五分。（心主悸。桂枝通心气也。）小便不利者。加茯苓五分。（见前）腹中痛者。加附子一枚。炮令坼。

　　（腹中痛。寒甚也。附子。温之也。）

　　泄利下重者。先以水五升。煮薤白三升。煮取三升。去滓。以散三方寸匕。内汤中。煮取一升半。

　　分。温。再服。（下重。气滞也。薤白。疏泄也。）

　　（四十）少阴病。下利六七日。咳而呕渴心烦。不得眠者。猪苓汤主之。

　　下利。固乃阴寒甚而水无制。六七日咳而呕渴心烦。不得眠者。水寒相搏。蓄积不行。内闷而不宁也。猪苓汤者。泻利以厘清其水谷之二道也。二道清则利无有不止者。利止。则呕渴心烦。不待治而自愈矣。方见阳明篇。

　　（四十一）少阴病。得之二三日。口燥咽干者。急下之。宜大承气汤。

　　口燥咽干者。少阴之脉。循喉咙。挟舌本。邪热客于经。而肾水为之枯竭也。然水干则土燥。

　　土燥则水愈干。所以急于下也。方见阳明篇。下同。

　　（四十二）少阴病。自利清水。色纯青。心下必痛。口干燥者。急下之。宜大承气。

　　水。肾邪。青。肝色。肾邪传肝也。心下必痛者。少阴之脉。其支别者。从肺出络心。注胸中也。口干燥见上。故治同。

　　（四十三）少阴病。六七日。腹胀。不大便者。急下之。宜大承气汤。

　　腹胀不大便。胃实可知。急下者。少阴属水。恶土实也。

　　（四十四）少阴病。脉沉者。急温之。宜四逆汤。

</div>
    <div class="pagination">
<a href="伤寒论条辨_page24.html">上一页</a><span>...</span><a href="伤寒论条辨_page20.html">20</a><a href="伤寒论条辨_page21.html">21</a><a href="伤寒论条辨_page22.html">22</a><a href="伤寒论条辨_page23.html">23</a><a href="伤寒论条辨_page24.html">24</a><span class="current-page">25</span><a href="伤寒论条辨_page26.html">26</a><a href="伤寒论条辨_page27.html">27</a><a href="伤寒论条辨_page28.html">28</a><a href="伤寒论条辨_page29.html">29</a><a href="伤寒论条辨_page30.html">30</a><span>...</span><a href="伤寒论条辨_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
