<!DOCTYPE html>
<html>
<head>
    <meta charset="UTF-8">
    <title>素问经注节解 - 第 12 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 12 页/共 37 页</h1>
    <div class="content">　　按：新校正云：“灵枢经云之KT 膀胱，是自传于腑及之KT 也。”三日腹胀，膀胱传于小肠。按：水传火腑，气壅不行故胀。甲乙作“上之心，心胀。”三日两胁支痛，（腑传于脏。按：新校正云：“按灵枢经云：‘三日之小肠，三日上之心。’今云两胁支痛，是小肠腑传心脏而发痛也。”）三日不已死，冬大晨，夏晏晡。

　　（大晨，大明时也。晏晡，向昏时也。）胃病胀满，（以其脉循腹故。按：其脉虽循腹，然胃为水谷之海，胃病则不能化水谷，故胀而满也。）五日少腹腰脊痛， ，（胃传于肾。）三日背KT 筋痛，小便闭，（自传于腑，及之KT 也。）五日身体重，（膀胱水腑，传于脾也。按：新校正云：“按灵枢经及甲乙经各云五日上之心，是膀胱传心，为相胜而身体重。今王氏言传脾者，误也。”谨按身重本属脾病，传心亦令身重，不可不知也。）六日不已死，冬夜半后，夏日 。（日 ，谓午后八刻，未正时也。）膀胱病小便闭，（以其为津液之腑故尔。）五日少腹胀，腰脊痛， （自归于脏。）一日腹胀，（肾复传于小肠。）一日身体痛，（小肠传于脾。按：新校正云：“按灵枢经云一日上之心，是腑传于脏也。

　　甲乙经作之脾，与王注同。”）二日不已死，冬鸡鸣，夏下晡。（鸡鸣，谓丑正之分。下晡，谓日下于晡，申后时也。）诸病以次是相传，如是者，皆有死期，不可刺。（按：五行以胜相传，言其常也。若夫死期，有相符者，有未必相符者，不可拘执。）间一脏，及至三四脏者，乃可刺也。（至三脏者，皆是其己不胜之气也。至四脏者，皆至己所生之父母也。不胜则不能为害于彼，所生则父子无克伐之期，气顺以行，故刺之可矣。按：王本间一脏止，甲乙经无止字，是也，今删之。）

　　内篇　卷之二

　　移精变气论

　　篇中专论脉色，而末则归重于一。一者，神也。谓色为外候，脉为内候，神则摄乎内外之间，脉色得之则善，失之则凶，治病之要，惟此而已。篇中以移精变气为名者，盖由帝问古用祝由治病以移易精气，而即以引端之辞为名也。景岳注解明畅，故采录之。

　　黄帝问曰：余闻古之治病，惟其移精变气，可祝由而已。今世治病，毒药治其内，针石治其外，或愈或不愈，何也？（移谓移易，变谓变改，皆使邪不伤正，精神复强而内守也。按：张景岳曰：“上古以全德之世，邪不能侵，故凡有疾病，惟用祝由而已，以其病不甚而治亦易也。按明制医术十三科：曰大方脉，曰小方脉，曰妇人，曰伤寒，曰疮疡，曰针灸，曰眼，曰口齿，曰咽喉，曰接骨，曰金镞，曰按摩，曰祝由。今按摩、祝由二科失其传，惟民间尚有之。祝，之救切。”）岐伯对曰：往古人居禽兽之间，动作以避寒，阴居以避暑，内无眷慕之累，外无伸宦之形，此恬 之世，邪不能深入也。故毒药不能治其内，针石不能治其外，故可移精祝由而已。（古者巢居穴处，夕隐朝游，禽兽之间，断可知矣。然动躁阳盛，故身热足以御寒：凉气生寒，故阴居可以避暑。夫志捐思想，则内无眷慕之累；心亡愿欲，故外无伸宦之形。静保天真，自无邪胜。是以移精变气，无假毒药，祝说病由，不劳针石而已。按：张景岳曰：“伸，屈伸之情。宦，名利之累。内无眷慕，外无趋求，故曰恬 之世。祝，咒同。由，病所从生也。故曰祝由。”）当今之世不然，忧患缘其内，苦形伤其外，又失四时之逆从，寒暑之宜，贼风数至，虚邪朝夕，内至五脏骨髓，外伤孔窍肌肤，所以小病必甚，大病必死，故祝由不能已也。

　　帝曰：善！余欲临病患，观死生，决嫌疑，欲知其要，如日月光，可得闻乎？（按：日月之光，有目共见，此问治病之要，欲求显而易见也。）岐伯曰：色脉者，上帝之所贵，先师之所传也。（上帝，上古之帝。先师，岐伯祖世之师僦贷季也。）上古使僦贷季，理脉色而通神明，合之金木水火土，四时八风六合，不离其常。

　　（按：张景岳曰：“理色脉，察内外之精微也。通神明，色脉辨而神明见也。色脉之应，无往不合，如五行之衰王，四时之往来，八风之变，六合之广，消长相根据，无不有常度也。”）变化相移以观其妙，以知其要。欲知其要，则色脉是矣。（按：张景岳曰：“五行四时八风之气，迭有盛衰，则变化相移，色脉随之而应，故可以观其妙，知其要。凡人之五脏六腑，百骸九窍，脉必由乎气，气必合乎天，虽其深微难测，而惟于色脉足以察之，故曰欲知其要，则色脉是矣。”）色以应日，脉以应月，常求其要，则其要也。（按：张景岳曰：“色分五行，而明晦是其变，日有十二干，而阴晴是其变，故色以应日。脉有十二经，而虚实是其变，月有十二建，而盈缩是其变，故脉以应月。常求色脉之要，则明如日月，而得其变化之要矣。”）

　　夫色之变化，以应四时之脉，此上帝之所贵，以合于神明也。所以远死而近生，生道以长，命曰圣王。（按：脉随时而应于内，色应脉而形于外，色脉相应，死可远而生自近矣。惟古帝知之，故能却老全角，动合神明，而养生之道独全也。）中古之治，病至而治之汤液，十日以去八风五痹之病，十日不已，治以草苏草 之枝，本末为助，标本已得，邪气乃服。（八风，八方之风。五痹，谓皮肉筋骨脉之痹也。按：张景岳曰：“中古之治病，必病至而后治之，其治也先以汤液。汤液者，五谷所制而非药也。服之十日而八风五痹之病可以去矣。

　　使十日不已，则治以草苏草 之枝。苏，叶也。 ，根也。枝，茎也。根枝相佐，故云本末为助，即后世之汤剂也。病原为本，病变为标，得其标本，邪无不服。此中古之治，虽不若上古之见于未然，而犹未若后世之误也。 音该。”）暮世之治病也则不然，治不本四时，不知日月。不审逆从。（四时之气各有所在，不本其处而即妄攻，是反古也。四时刺逆从论曰：“春气在经脉，夏气在孙络，长夏气在肌肉，秋气在皮肤，冬气在骨髓。”当各随其所在而辟伏其邪尔。不知日月者，谓日有寒温明晦，月有空满盈亏也。八正神明论曰：“凡刺之法，必候日月星辰四时八正之气，气定乃刺之。是故天温日明，则人血淖液而卫气浮，故血易泻，气易行；天寒日阴，则人血凝泣而卫气沉。月始生，则血气始精，卫气始行；月廓满，则血气盛，肌肉坚；月廓空，则肌肉减，经络虚，卫气去，形独居。是以因天时而调血气也。是故天寒无刺，天温无疑，月生无泻，月满无补，月廓空无治，是谓得时而调之。”此之谓也。不审逆从者，谓不审量其病可治与不可治也。按：张景岳曰：“按太仆引经注此，其说虽是，而殊有未尽者。如不本四时，则有不知运气之盛衰，阴阳之消长。故好用温热者，忘天地之赫曦；专用寒凉者，昧主客之流衍。五音皆有宜忌，胡可视为泛常。故五常政大论曰：‘必先岁气，无伐无和。’设不知此而犯之，如抱薪救火，因雪加霜矣。如不知日月，王注即以日月为解。然本篇所言，原在色脉。故不知色脉，则心无参伍之妙，诊无表里之明。色脉不合者，孰当舍证而从脉；缓急相碍者，孰当先此而后彼。理趣不明，其妄孰甚。此色脉之参合，必不可少，故云日月也。

　　又若不审逆从，则有气色之逆从，如玉版论要曰：‘色见上下左右，各在其要。上为逆，下为从；女子右为逆，左为从：男子左为逆，右为从。’有四时脉息之逆从，如平人气象论曰：‘脉有逆从四时，未有脏形，春夏而脉瘦，秋冬而脉浮大，命曰逆四时也。’玉机真脏论曰：‘所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时也。’有脉证之逆从，如平人气象论曰：‘风热而脉静，泄而脱血脉实，病在中脉虚，病在外脉涩坚者，皆难治，命曰反四时也。’又玉机真脏论曰：‘病热脉静，泄而脉大，脱血而脉实，病在中脉实坚，病在外脉不实坚者，皆难治也。’有治法之逆从，如至真要大论曰：‘有逆取而得者，有从取而得者。逆，正顺也。若顺，逆也。’又曰：‘微者逆之，甚者从之。’又曰：‘逆者正治，从者反治，从少从多，观其事也。’五常政大论曰：‘强其内守，必同其气，可使平也，假者反之。’是皆逆从之道，医所最当潜心者。若不明四时脉证之逆从，则不识生死之理，而病必多失。不明论治之逆从，则必致妄投而绝人长命，是真医杀之耳。此暮世之通弊也，宜详察之。”）病形已成，乃欲微针治其外，汤液治其内，粗工凶凶，以为可攻，故病未已，新病复起。（……按：张景岳曰：“既不能防于未然，又不能察其见在，心粗且浅，针药乱施。若辈者，意其为实而攻之，则假实未去而真虚至，意其为热而寒之，则故热未去而新寒起，是不足以治人而适足以害人耳。”）

　　帝曰：余闻其要于夫子矣，夫子言不离色脉，此余之所知也。岐伯曰：治之极于一。（按：张景岳曰：“一之为道大矣，万事万物之原也。易曰：‘天一生水。’尧曰：‘惟精唯一，允执厥中。’老子曰：‘道生一，一生二，二生三，三生万物。’又曰：‘天得一以清，地得一以宁，神得一以灵，谷得一以盈，万物得一以生，侯王得一以为天下贞。’孔子曰：‘吾道一以贯之。’释氏曰：‘万法归一。’庄子曰：‘通于一而万事毕。’邵子曰：‘天向一中分造化。’至真要等论曰：‘知其要者，一言而终；不知其要，流散无穷。’此曰治之极于一，其道皆同也。故人能得一，则宇宙在乎手，人能知一，则万化归乎心矣。”）帝曰：何谓一？岐伯曰：一者因得之。（按：天地万物本于一，则一者统辞也，合之于病将何如？盖凡病之初起，莫不有因，随其因而推求之，则一可得矣。欲得其一，诚如下文是矣。）帝曰：奈何？（按：谓何如可得也。）岐伯曰：闭户塞牖，系之病者，数问其情，以从其意，得神者昌，失神者亡。帝曰：善！（按：此正求因得一之法也。一者神而已矣，神之得失未易遽窥也，必使病者静居一室之中，耳无所闻，目无所见，然后委婉曲折，叩问其衷情，因事致宜，顺适其心意，以观其神明之得失，则存亡可以立辨，所谓治之极于一也，如是而已。景岳通论一字之义甚确，而以神与一分解，似尚未之思也。）

　　内篇　卷之三

　　热论

　　仲景作伤寒论，为万世汤液之祖，而其源实本于此篇。此篇本论伤寒，而以热论名篇者，寒言其因，热言其成也。

　　黄帝问曰：今夫热病者，皆伤寒之类也。或愈或死，其死皆以六七日之间，其愈皆以十日以上者，何也？不知其解，愿闻其故。（寒者，冬气也。冬时严寒，万类深藏，君子固密，不伤于寒，触冒之者，乃名伤寒。其伤于四时之气，皆能为病，以伤寒为毒者最。乘杀厉之气，中而即病，名曰伤寒。不即病者，寒毒藏于肌肤，至夏至前变为温病，夏至后变为热病。然其发起皆为伤寒致之，故曰热病者，皆伤寒之类也。）岐伯对曰：巨阳者，诸阳之属也。（巨，大也。太阳之气，经络血气，荣卫于身，故诸阳气皆所宗属。）其脉达于风府，（风府，穴名，在项上入发际一寸，宛宛中是。）故为诸阳主气也。人之伤于寒也，则为病热，热虽甚，不死。（寒毒薄于皮肤，阳气不得发散而内怫结，故伤寒者反为病热。）其两感于寒而病者，必不免于死。（脏腑相应而俱受寒，谓之两感。按：伤寒之为病也，感之平日，发于一时，传变不常，真假难辨，为诸病之最，为证治之纲，医家所当精思而熟计者。以故轩岐特为之立论，仲景更为之阐扬。然其义旨精深，虽以王氏之解，颇称明确，惜尚有未详尽处。兹特更采闵氏之意而分注之，庶几字句精核，条贯分明，今而后可以读热论，并可读伤寒论矣。闵氏名芝庆，西吴人也，著作甚富，余恨不尽见，此特其一斑尔。闵氏曰：“此承帝问而先举其大略以对也。帝言病热由于伤寒，则凡热病者，皆伤寒之类也。然其愈其死必有其期者何故？伯言足太阳经，称为巨阳，其脉自睛明而始，上连于督脉之风府穴，由头项至背至足，凡一身手足阳经，皆属于此，故穴有一百二十六，真为诸阳主气也。人伤于寒，始自巨阳之气，不得伸越于表，郁而成热，由此渐传入里，皆为热病。热虽甚不死，有大邪衰而自愈者，有可汗可泄者也。唯两感于寒而一日二经病者，必死。”）帝曰：愿闻其状。岐伯曰：伤寒一日，巨阳受之。故头项痛，腰脊强。

　　二日，阳明受之。阳明主肉，其脉挟鼻络于目，故身热目疼而鼻干，不得卧也。三日，少阳受之。少阳主胆，其脉循胁络于耳，故胸胁痛而耳聋。三阳经络皆受其病，而未入于脏者，故可汗而已。四日，太阴受之。太阴脉布胃中，络于嗌，故腹满而嗌干。五日，少阴受之。少阴脉贯肾络于肺，系舌本，故口燥舌干而渴。六日，厥阴受之。厥阴脉循阴器而络于肝，故烦满而囊缩。三阴三阳五脏六腑皆受病，营卫不行，五脏不通，则死矣。

　　其不两感于寒者，七日，巨阳病衰，头痛少愈；八日，阳明病衰，身热少愈；九日，少阳病衰，耳聋微闻；十日，太阴病衰，腹减如故，则思饮食；十一日，少阴病衰，渴止不满，舌干已而嚏；十二日，厥阴病衰，囊纵，少腹微下，大气皆去，病日已矣。（按：此详论伤寒传经非两感者，其死其愈之故也。人之一身，三阳为表，三阴为里。其巨阳为三阳，最在外；阳明为二阳，在太阳之内；少阳为一阳，在阳明之内，此三阳者为表也。其太阴为三阴，在少阳之内；少阴为二阴，在太阴之内；厥阴为一阴，在少阴之内，此三阴者为里也。皆由内数至外，故一二三纪其次第如此。伤寒自表入里，以六经言，则始太阳，终厥阴；以一身言，则先入皮肤，次入肌肉，次入半表半里，次入脏腑，随经之传而日深者也。经之最在外者先受病，故一日巨阳受之，即太阳膀胱经也。启玄曰：“太阳脉浮。”伤寒论曰：“尺寸俱浮者，太阳受病也，当一二日发。”仲景意谓不可拘夫一日也，故其六经皆兼两日而言。太阳之脉，从巅下项，挟脊抵腰，经为邪壅而不利，故痛且强也。表邪不解，日渐深入，故二日足阳明受之。三日足少阳受之，故曰主胆。自太阳以至阳明、少阳，三阳经络皆受其病，而未入于脏腑者，可汗之而已。如可汗不汗，病不得已，及至四日，足太阴脾经受之。又至五日，足少阴肾经受之。又至六日，足厥阴肝经受之。其病之所苦者，一如其脉络之所到。三阴继三阳而受病，五脏六腑皆同三阴而受病。如可泄不泄，病亦不已，则终于营卫不行，脏腑不通死矣，所谓死皆以六七日之间者如此。然日传一经之证，非若两感于寒，必不免于死也。其不两感于寒，亦有自愈焉者，一日巨阳受之，若病不传别经，不加异气而变为他证，则自一日至七日，当自愈也。伤寒论曰：“发于阳者七日愈，以阳数七故也。又自二日至八日，亦是七日而当愈，余经皆以是数计之。如少阴病不传不变而至十一日衰，渴止、舌干已而发为嚏。原病式曰：心火邪热干于阳明，发于鼻而痒则嚏也。……伤寒衰而成嚏者，由火热已退，虚热为痒，痒发则嚏也。”又曰：“微热则痒。”由太阳以至厥阴，自一日以至十二日，不传变而病衰者，大邪之气皆去，病日已矣。所谓愈皆在十日以上者如此，所谓热虽甚不死者如此。奈何后世有再传之说也。考之内经本篇与仲景伤寒论并无此义，乃成氏注释之误耳。夫三阳为表，三阴为里，自太阳以至厥阴，犹人入户升堂以入于室耳。既至厥阴，乃复出而传之太阳，奈有二阴、三阴、一阳、二阳以隔之，岂有遽出而传之太阳之理。）

　　帝曰：治之奈何？岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。（按：此因上文有死于失治者，而言治之大体也。未满三日之前，见三阳病形，如头痛、身热、耳聋之类，可汗而已其表病。已满三日之后，见三阴病形，如腹满、燥渴、囊缩之类，可泄而已其里病。各能通其脏腑之脉，病日衰矣。所谓热虽甚不死者又如此。按正理伤寒论曰：脉大浮数，病为在表，可发其汗。脉细沉数，病为在里，可下之。）

　　如或日数过多，尚有表证而脉大浮数，犹宜发汗。日数虽少，已见里证而脉沉细数者，便可下之。汗下之法，须审脉辨证，不可拘夫日数也。

　　帝曰：热病已愈，时有所遗者，何也？岐伯曰：诸遗者，热甚而强食之，故有所遗也。若此者，皆病已衰而热有所藏，因其谷气相搏，两热相合，故有所遗也。帝曰：善！治遗奈何？岐伯曰：视其虚实，调其逆从，可使必已矣。帝曰：病热当何禁之？岐伯曰：病热少愈，食肉则复，多食则遗，此其禁也。（按：此言病遗治法，而禁强食也。热甚之后而强食之，则余邪与谷气相蒸，两热相合，故病有所遗也。视其虚实而补泻之法合其宜，调其逆从而反正之治得其道，病必已矣。然与其既遗而治之，孰若思患而禁之。病热少愈，胃气尚虚，食肉难化，郁而助热，热病当复发如故矣。肉固不可多食，凡不可多食者而多食之，则病热有所遗焉，当禁者也。）

　　帝曰：其病两感于寒者，其脉应与病形何如？岐伯曰：两感于寒者，病一日，则巨阳与少阴俱病，则头痛口干而烦满。二日，则阳明与太阴俱病，则腹满身热，不欲食，谵语。三日，则少阳与厥阴俱病，则耳聋囊缩而厥。水浆不入，不知人，六日死。帝曰。五脏已伤，六腑不通，营卫不行，如是之后，三日乃死，何也？岐伯曰：阳明者，十二经脉之长也，其血气盛，故不知人，三日其气乃尽，故死矣。（按：此言两感于寒者，必不免于六日死也。以经脉之应与病形言之，日传两经，表里之证并见，至三日则六经传尽，水浆不入口，不知人，延至六日必死矣。当不知人之时，五脏六腑已伤而不通，营卫已不行，宜即死矣，必又三日乃死何也？盖阳明为十二经脉之长，其气血俱盛，诸经受气于阳明，其气散入诸经，各随其经而尽，故死必于六日。当三日之时，虽剧不死者，正以气血未尽故也，所谓两感于寒，必不免于死者如此。）

　　凡病伤寒而成温者，先夏至日者为病温，后夏至日者为病暑，暑当与汗皆出，勿止。（按：此结伤寒有不即病，而过时成温暑者也。中而即病者名曰伤寒。不即病者，寒毒藏于肌肤，先夏至发者为病温，后夏至发者为病暑，病则热极重于温耳，此以天时病形而为名者也。暑病热邪，自内达表，亦有表证须解，当令其邪与汗皆出，勿反止之。温病当汗，在不言中矣。）

　　内篇　卷之三

　　评热病论

　　篇中凡四段：一论阴阳交，二论风厥，三论劳风，四论肾风。评热者，谓四者之病皆本于热，而评论之也。

　　每段各有精义，宜熟思之。

　　黄帝问曰：有病温者，汗出辄复热，而脉躁疾不为汗衰，狂言不能食，病名为何？岐伯对曰：病名阴阳交，交者死也。（交谓交合，阴阳之气不分别也。）帝曰：愿闻其说。岐伯曰：人所以汗出者，皆生于谷，谷生于精。（言谷气化为精，精气胜乃为汗。）今邪气交争于骨肉，而得汗者，是邪却而精胜也，精胜则当能食而不复热。复热者邪气也；汗者精气也，今汗出而辄复热者，是邪胜也。不能食者，精无俾也。病而留者，其寿可立而倾也。（无俾，言无可使为汗也。谷不化则精不生，精不化流，故无可使。按：甲乙经作热留，亦通。盖邪之为热，得汗则解。今汗后复热，是精气内竭，不能托邪出外，故热留着而不去，发之不可，补之无及，未有不死者也。）

　　且夫热论曰：汗出而脉尚躁盛者死。（热论，上古热论也。）今脉不与汗相应，此不胜其病也，其死明矣。狂言者是失志，失志者死。今见三死，不见一生，虽愈必死也。（按：此又引古论，而反复详言汗后复热之为必死也。）

　　帝曰：有病身热，汗出烦满，烦满不为汗解，此为何病？岐伯曰：汗出而身热者，风也。汗出而烦满不解者，厥也。病名曰风厥。帝曰：愿卒闻之。岐伯曰：巨阳主气，故先受邪。少阴与其为表里也，得热则上从之，从之则厥也。帝曰：治之奈何？岐伯曰：表里刺之，饮之服汤。（按：汗出，汗自出也。太阳为表，少阴为里，表虚而风入之，故自汗而身热。风化为热，热盛则水往济之，少阴者肾水也，水不胜火，故烦满而厥，自下逆上故也。帝问治之之法，伯虽不言其所以，而所以治之之法，已居可知。然则治之维何？曰：凉解之中，兼滋其阴，是矣。）

　　帝曰：劳风为病何如？岐伯曰：劳风法在肺下。（从劳风生，故曰劳风。按：肺下，盖言病自肺下而上也。）

　　其为病也。使人强上冥视，（按：病既在肺，气必喘促。强上者，勉强仰首，俯则喘促故也。冥视者，气内奔迸，视物不明也。强，上声。）唾出若涕，恶风而振寒，此为劳风之病。帝曰：治之奈何？岐伯曰：以救俯仰。

　　巨阳引精者三日，中年者五日，不精者七日。咳出青黄涕，其状如脓，大如弹丸，从口中若鼻中出。不出则伤肺，伤肺则死也。（按：岐伯所对，自以救起至七日，凡二十一字，殊无意义，此中必有错误，阙疑可也。谨按劳风一条，本云法在肺下，又云唾出若涕，恶风振寒，及咳出青黄涕，其状如脓，末云伤肺则死等语，详求其义，始终则是肺病。盖肺合皮毛，人劳则毛窍开豁，风邪入而伏于肺，结为秽液，如涕如脓，所以得出则生，不出则伤肺而死。王注谓是肾劳，且将俯仰引精等语，强为之解，甚属支离。即甲乙、千金所解，亦欠明确。）

　　帝曰：有病肾风者，面 然壅，害于言，可刺否？（ 然，肿起貌。壅，谓目下壅如卧蚕形也。肾之脉从肾，上贯肝膈，入肺中，循喉咙，挟舌本，故妨于言语。）岐伯曰：虚不当刺。不当刺而刺，后五日，其气必至。（至谓病气来至也。）帝曰：其至何如？岐伯曰：至必少气时热，时热从胸背上至头，汗出手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水。帝曰：愿闻其说。岐伯曰：邪之所凑，其气必虚。阴虚者阳必凑之，故少气时热而汗出也。小便黄者，少腹中有热也。

　　不能正偃者，胃中不和也。正偃则咳甚，上迫肺也。诸有水气者，微肿先见于目下也。（按：气盛则足以卫外，邪无自而入。故唯气虚，然后邪乃得而凑之也。气虚者阳虚也，阳虚固足以致邪。若夫阴虚则更有说矣，阴者水也，阳者火也，水盛则足以制火而阴阳得其平，水涸则火偏胜，阴愈虚则阳愈盛，烈焰炽张，一身尽火，岂知止是阴虚之所致，则苦寒之不可以妄投也。凑，谓众火辏集也。不能正偃者，胃不和则卧不安也。胃既不和，则不能养肺而且冲肺矣。）帝曰：何以言？岐伯曰：水者阴也，目下亦阴也，腹者至阴之所居，故水在腹者，必使目下肿也。真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也。薄脾则烦不能食。食不下者，胃脘膈也。身重难以行者，胃脉在足也。月事不来者，胞脉闭也，胞脉者，属心而络于胞中，今气上迫肺，心气不得下通，故月事不来也。（按：伯所对，前后颇不合，注谓应古脱简，良是。

　　抑或者因帝问而更推展其义，前略后详，故参差言之，亦未可知也。真气当作火气解，方与口苦舌干意合。诸水病不得卧，卧则惊者，水性下行，卧则逆而不能安也。心气不得下通，则月事不来，心主血故也。）帝曰：善！

　　内篇　卷之三

　　太阴阳明论

　　太阴阳明者，脾与胃也。脾胃者，土也。土为万物之母，性命托之以为基，脏腑资之以为养，所系至重，非他脏腑之可比，故特为之合论焉。

　　黄帝问曰：太阴阳明为表里，脾胃脉也，生病而异者，何也？岐伯对曰：阴阳异位，更虚更实，更逆更从，或从内，或从外，所从不同，故病异名也。（按：杨上善云：“春夏阳明为实，太阴为虚，秋冬太阴为实，阳明为虚，即更虚更实也。春夏太阴为逆，阳明为从，秋冬阳明为逆，太阴为从，即更逆更从也。”最为明确。）

　　帝曰：愿闻其异状也。岐伯曰：阳者天气也，主外；阴者地气也，主内。（是所谓阴阳异位也。）故阳道实，阴道虚。（按：以言其体，则阳以奇而实，阴以偶而虚。以言其用，则阳以动而实，阴以静而虚。）故犯贼风虚邪者，阳受之；食饮不节，起居不时者，阴受之。（是所谓或从内，或从外也。）阳受之则入六腑，阴受之则入五脏。入六腑则身热，不时卧，上为喘呼；入五脏则 满闭塞，下为飧泄，久为肠 。（是所谓所从不同，病异名也。

　　按：风自外来，故属阳，饮食起居伤于内，故属阴。阳入六腑，六腑者阳经也；阴入五脏，五脏者，阴经也。阴有阴病，阳有阳病。飧泄，利水谷也。肠 ，痢也。既利水谷，何以更痢？盖泄利既久，则阴血大伤，故痢也。）

　　故喉主天气，咽主地气。故阳受风气，阴受湿气。

　　（按：喉司呼吸，故主天；咽司饮食，故主地。风为阳邪，在上故也；湿为阴邪，在下故也。）故阴气从足上行至头，而下行循臂至指端；阳气从手上行至头，而下行至足。（按：灵枢经曰：“手之三阴，从脏走手；手之三阳，从手走头。足之三阳，从头走足；足之三阴，从足走腹。”与此相合。盖言六阴六阳经行之脉络，为一定不易之常道。惟经行之道路不同，故患病自尔有异也。）故曰：阳病者上行极而下，阴病者下行极而上。（此言其大凡尔。然足少阴脉下行，则不同诸阴之气也。按：阳上阴下，病之常也；极则相反，病之变也。即如阳证似阴、阴证似阳之类，总是病极之所致，易之所以少不变而老变也。）故伤于风者，上先受之；伤于湿者，下先受之。（按：风湿中人，何处不到，但原其始，则有先受之不相同耳。）

　　帝曰：脾病而四肢不用，何也？（按：本篇原以太阴阳明命名，乃此节以前，但泛论阴阳上下内外之常道，岐伯盖止对帝问生病而异之意而已。自此以下，始正论脾胃要旨，凡三段，而所主之病不与焉。）岐伯曰：四肢皆禀气于胃，而不得至经，（按：胃以水谷资养四肢，然不能遽至于四肢。至经谓至手足之经也，太素作经至，反蛇足矣。必因于脾，乃得禀也，按：四肢固借水谷为资养，而水谷非脾不能运化，是故脾化水谷，而后四肢乃得其养也。）今脾病不能为胃行其津液，四肢不得禀水谷气，气日以衰，脉道不利，筋骨肌肉皆无气以生，故不用焉。（按：厥论篇曰：“脾主为胃行其津液者也。”津液不行，则一身失其所养矣。）帝曰：脾不主时，何也？岐伯曰：脾者土也，治中央，常以四时长四脏，各十八日寄治，不得独主于时也。（按：万物生于土，木火金水所不能外也。故虽分王于四季，而实为四时之总司，是故五运首尊甲己也。）脾脏者，常着胃土之精也。土者，生万物而法天地，故上下至头足，不得主时也。（按：着，着见也。胃主受，脾主运，胃受水谷而脾为之运化，使之着见于一身，是胃土之精，实由脾着也。设令脾亦专主一时，岂能彻上彻下如是哉。着，陟虑切。）

　　帝曰：脾与胃以膜相连耳，而能为之行其津液，何也？岐伯曰：足太阴者，三阴也，其脉贯胃，属脾，络嗌，故太阴为之行气于三阴。阳明者，表也，（胃是脾之表也。）五脏六腑之海也，亦为之行气于三阳。脏腑各因其经而受气于阳明，故为胃行其津液。（按：脾脏胃腑，阴阳相配。分而言之，各能行气于阴阳。合而言之，胃受水谷，变化津液，非脾不能运。其经，即脾经也。言五脏六腑，必借脾之运化，而后得受胃气以为养。胃之津液，亦必借脾之运化，而后得遍及于五脏六腑也。注俱略而不言，何也？！）四肢不得禀水谷气，日以益衰，脉道不利，筋骨肌肉无气以生，故不用焉。（又复明脾主四肢之义也。）

　　内篇　卷之三

　　阳明脉解篇

　　前篇太阴阳明已并论矣，而此更以阳明之脉特为解说者，诚以胃为五脏六腑之海，所系尤重，其脉其证，不可不更为之辨也。

</div>
    <div class="pagination">
<a href="素问经注节解_page11.html">上一页</a><span>...</span><a href="素问经注节解_page7.html">7</a><a href="素问经注节解_page8.html">8</a><a href="素问经注节解_page9.html">9</a><a href="素问经注节解_page10.html">10</a><a href="素问经注节解_page11.html">11</a><span class="current-page">12</span><a href="素问经注节解_page13.html">13</a><a href="素问经注节解_page14.html">14</a><a href="素问经注节解_page15.html">15</a><a href="素问经注节解_page16.html">16</a><a href="素问经注节解_page17.html">17</a><span>...</span><a href="素问经注节解_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
