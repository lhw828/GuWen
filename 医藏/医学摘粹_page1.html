<!DOCTYPE html>
<html>
<head>
    <meta charset="UTF-8">
    <title>医学摘粹 - 第 1 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学摘粹 - 第 1 页/共 64 页</h1>
    <div class="content">

　　医学摘粹 清 庆恕

　　序一

　　云阁太守，与予既同乡、又同部，意夙洽也。予于去夏观察是邦，云阁亦于今夏典膺斯郡，相逢旧雨，何乐如之？乃云阁下车伊芳始，予适以心、肺、胃三经之火上冲，遂至龈烂唇肿，作脓作痛，烦躁不堪；蒙投以甘露饮，一剂而轻，再剂而愈。噫！何其术之妙，而技之神乎！迨以手刊《医学摘粹》见示，方悉浸沉于其中者二十余年。其书提要钩元，削肤存液，于方脉、杂证以及药性、均有心得，诚寿民之宝籍，济世之奇编。适萧锡三司马急请重付枣梨，以惠久远。予故不揣谫陋，谨缀数语于简端，以志钦佩。

　　光绪丁酉孟秋乡愚弟明保拜识于五凉官舍

　　序二

　　浩浩乎！医学如海，茫无津涯，不有人授以宝筏，谁得道岸之先登。范非精于医者也，何敢侈口而谈医。乃谬膺师席。不研求医术，又何以启迪后生？于是考药性于神农，探病本于轩岐，采方书于仲景，复参以后世哲学大家，无不旁搜而远览，研究数年之久，终日犹兢兢业业，惟恐不得此道之真传。今幸遇庆云阁先生临学，手出《医学摘粹》一书。范读之恍然如得渡津之宝筏焉。观其所着伤寒，将表、里、寒、热、虚、实之专证，兼证，分类列清，以补原书所未及，发二千年未发之秘，真仲景之功臣也。所着杂证，专取古方。其有古方所未备者，即取时方，亦必合乎古法，纯与伤寒金匮一气贯通，酌古准今，悉臻美善，先生煞费苦心矣。至于药性，四诊法，辨证法，亦各有精义存焉。总之，择群书之纯粹者，搜辑为一编，无非示人以简易也。古人云：“易则易知，简则易能”天壤间何事不当如此，况医学乎。有志斯道者，诚于此编熟读而揣摩之，庶不致望洋兴叹矣。余谓斯书为渡津之宝筏，良非虚语也。爰为叙。

　　古乐郊后学史民范秩铭拜序中华民国二年岁次癸丑秋九月既望

　　序三

　　吾乡庆云阁先生，以名儒，为名宦。公余之暇，术演轩岐。当其供职部曹，一时彼都人士，问方求诊者，接踵其门，投以刀圭，无不立瘥。前清光绪甲午岁，鄙入都赴秋围，因友人疾而造访焉。先生为之理方诊脉，立起沉 ?惜维时不知医，第知先生治疗之效，而不知先生医术之神也。洎今春倡办中国医学研究所，适直先生解组归来，举充为名节所长，全所学员，得叨钧诲，无异饮上池水。后手出斯编相示，观其发明《灵》《素》，取法长沙，知其寝馈古圣先贤者深矣，而复远溯前朝，近衷当代，作宜古宜今之计，知先生无书不读，洵于斯道三折肱者也。其救世之心苦，其医医之心切，其传道之心殷，医国医人之目，微先生其谁与归？故谓为名儒也可，谓为名宦也可，即谓为名医也亦无不可。兹因本所学员等请将原书付梓，俾作后学津梁。爰赘数语，以志景慕之意云尔。

　　奉天抚顺县后学张奎彬得珊拜序中华民国二年十月十五号癸丑秋九月既望

　　序四

　　铭醉心于医学也久矣，盖见夫人生所最重者，莫若性命，财产两大端。然性命倘不存，则财产又焉附，是性命比财产为尤重也。试思当时欲保此性命者，不读医书从何处觅长生之术？乃医书自汉唐以来，不下数万卷，纷纭错杂，不经人指示，谁识响往之门，渡海迷津，只望洋而兴叹；登山失径，欲造极而无从；正徘徊歧路间，适遇庆云阁先生，面谈古今医理，恍如云开见月，石破惊天。并手出《医学摘粹》一书，铭敬览一周，即折节倾心，愿请登堂而受业焉。从此即亲炙门墙，得细阅先生著作：见其所着伤寒，迷途顿辟，荒径别开，发前人之秘蕴，得斯道之真传，实从古未有之奇编也。见其所着杂证，立论简明，选方纯粹，探古学之渊源，定后人之趋向，亦当世渡人之宝筏也。至于药性，辨证，四诊法各书，亦皆条分缕析，示人以简易之门。铭得斯书，而朝夕研求，庶可得造道之指归，满学医之志愿也，此生何幸如之。兹值医学研究所重印是书，不揣冒昧，愿缀数语于简端，以期垂诸久远云尔。爰为叙。

　　受业书铭谨叙民国四年七月

　　伤寒十六证类方

　　自叙

　　粤自轩岐立言，仲景立法，遂为后世医学之祖。而《伤寒》一书，尤无法不备，无病不疗，洵为医林之至宝。但注《伤寒》者，不下百余家，纷纷聚讼，互相抵牾，抑且篇章次第，任意倒乱，致令阅者心迷目眩，莫得适从。余读徐氏《伤寒类方》，见其从流溯源，芟除一切葛藤，颇觉精简可取，但彼就方分类，而表、里、寒、热、虚、实并未分焉。余留心《伤寒》十余年，朝夕揣摩，颇有心得，因手辑一编，卷首仍按照黄氏所着《伤寒悬解》，将六经纲领厘清，某经应现某证，某证应用某方，条分缕晰，令人一目了然。后因分为十六证，按证类方，将表、里、寒、热、虚、实之专证、兼证，分类列清，一类之中，先论证，后列方，并节录黄氏方解，务求明白简当，俾后之读《伤寒》者，按经认证，按证寻方，头头是道，庶无望洋兴叹之虞矣。

　　光绪二十一年岁在乙未二月六日云阁氏自叙

　　伤寒十六证类方　伤寒证六经提纲

　　太阳经提纲

　　太阳之为病，脉浮，头项强痛，而恶寒。太阳病，发热、汗出、恶风、脉缓者，名为中风。太阳病，或已发热：或未发热，必恶寒、体痛、呕逆、脉阴阳俱紧者，名曰伤寒。

　　病有发热恶寒者，发于阳也，无热恶寒者，发于阴也。发于阳者七日愈，发于阴者六日愈。以阳数七，阴数六也。病患身大热，反欲得近衣者，热在皮肤，寒在骨髓也。身大寒，反不欲近衣者，寒在皮肤，热在骨髓也。

　　按太阳以寒水主令，外在皮毛，卫护周身，为六经之纲领，故其脉浮。一被风寒，则皮毛闭塞，此经先病。其经起两目之内 ，自头下项，行身之背，挟脊抵腰，由外踝而走小指。风寒外束，经脉不舒，故头项、腰脊、骨筋疼痛，其脉连于督脉之风府穴，在头后，其窍常开，风寒伤人，皆由风府之穴入，传之太阳。肝司营血，行于经络；肺司卫气，行于皮毛；而皆统于太阳。风则伤卫，寒则伤营，营卫感伤，太阳所以病也。

　　按太阳本病中风，以桂枝汤主之。伤寒以麻黄汤主之。风寒两感，以桂枝麻黄各半汤，桂枝二麻黄一汤主之。中风而内有火郁，以大青龙汤，桂枝二越婢一汤主之。伤寒而内有水郁，以小青龙汤主之。

　　表已解而内燥，以白虎汤，白虎加人参汤主之。表未解而里湿，以五苓散，茯苓甘草汤主之表退而热结血分，以桃核承气汤、抵当汤、丸主之。

　　伤寒十六证类方　伤寒证六经提纲

　　太阳经坏病提纲

　　太阳病三日，已发汗，若吐，若下，若温针，仍不解者，此为坏病，桂枝不中与也。观其脉证，知犯何逆，随证治之。本发汗，而复下之，此为逆也。若先发汗，治不为逆。先本下之，而复汗之为逆。若先下之，治不为逆。

　　按太阳病三日经尽，发汗、吐、下、温针诸法仍然不解，此非入阳明之府，即入太阴之脏，是为太阳坏病。是缘下汗补泄，治法错误而然。盖阳盛而亡其阴，则入于腑；阴盛而亡其阳，则入于脏。虽太阳表证未解，然不可作太阳病治。相其脉证，知其所犯何逆，随证治之可也。

　　按太阳坏病，入阳明去路：表寒未解，而内有火郁，以麻黄杏仁甘草石膏汤主之。表解而内燥，以人参石膏汤主之。表解而里热，以调胃承气汤主之。入太阴去路：表未解而里湿，以五苓散主之。表解而里阳虚，以甘草干姜汤主之。表解而里阴虚，以芍药甘草汤主之。表未解而里寒急，先以四逆汤主之，后以桂枝汤主之。表未解而里虚，以桂枝加芍药生姜人参新加汤主之。表未解而里热，以葛根黄芩黄连汤主之。表未解而里寒，以桂枝去芍药汤，桂枝去芍药加附子汤主之。表未解而里实，以桂枝加浓朴杏仁汤主之。表解而里湿，以桂枝去桂加茯苓白术汤主之。表虚而里实，以浓朴生姜甘草半夏人参汤主之。里实而宜吐，以栀子浓朴汤栀子干姜汤，栀子香豉汤，栀子甘草汤，栀子生姜汤，随证主之。入少阴去路：表虚汗漏，以桂枝加附子汤主之。里虚恶寒，以芍药甘草附子汤主之。里寒有湿，以茯苓白术桂枝甘草汤主之。里寒有水，以真武汤主之。里虚亡阳，以桂枝甘草汤主之。里寒欲作奔豚，以桂枝加桂汤，茯苓桂枝甘草大枣汤主之。里虚亡阳惊狂，以桂枝去芍药加蜀漆龙骨牡蛎汤主之。里虚亡阳烦躁，以桂枝甘草龙骨牡蛎汤主之。表解而里阳虚，以茯苓四逆汤，干姜附子汤主之。

　　伤寒十六证类方　伤寒证六经提纲

　　太阳经坏病结胸痞证提纲

　　病发于阳，而反下之，热入因作结胸。病发于阴，而反下之，因作痞。所以成结胸者，以下之太早故也。

　　按卫气为阳，风伤卫者，病发于阳也。卫伤则遏逼营血，而生里热，血化于脏，脏阴衰者，多传于阳明之腑。营血为阴，寒伤营者，病发于阴也。营伤则束闭卫气，而生表寒，气化于腑，腑阳弱者，多传于太阴之脏。病发于阳者，俟其热邪传里，已入胃腑，非不可下，方其在经，法应汗解，而反下之，表阳内陷，而成结胸。病发于阴者，内寒郁动，易入脾脏，始终忌下。方其在经，亦应汗解，而反下之，里阴上逆，则成痞证。太阳之病不解于太阳之经，而内传脏腑，生死攸关，是皆太阳之坏病也。然入腑则用承气，入脏则用四逆，犹有救坏之法。至于未入胃腑，下早而为结胸，未入脾脏，误下而成痞证，则坏而又坏矣。

　　仲景变承气而为陷胸，变四逆而为泻心，所以救坏中之坏也。

　　按结胸证重者，以大陷胸汤，大陷胸丸主之。轻者以小陷胸汤主之。痞证表未解而里虚，以桂枝人参汤主之。表已解而里实，上有热，以大黄黄连泻心汤主之。表已解而里实，下有寒，以附子泻心汤主之。表解而里有水，以十枣汤主之。表解而里有寒、有热，以生姜泻心汤，甘草泻心汤主之。里湿而便滑，以赤石脂禹余粮汤主之。里湿而水停，以五苓散主之。表解而里郁，以旋复花代赭石汤主之。里寒而可吐，以瓜蒂散主之。

　　伤寒十六证类方　伤寒证六经提纲

　　阳明经提纲

　　阳明之为病，胃家实也。伤寒三日，阳明脉大。阳明外证，身热，汗自出，不恶寒，反恶热也。病虽得之一日，恶寒将自罢，即自汗出而恶热也。阳明居中土也，万物所归，无所复传。始虽恶寒，二日自止，此为阳明病也。伤寒发热无汗，呕不能食，而反汗出 然者，是转属阳明也。

　　有太阳阳明，有正阳阳明，有少阳阳明。太阳阳明者，脾约是也。正阳阳明者，胃家实是也。少阳阳明者，发汗利小便已，胃中躁烦实，大便难是也。太阳病若发汗，若下，若利小便，此亡津液，胃中干燥，因转属阳明，不更衣，内实，大便难者，是名阳明也。本太阳病，初得时发其汗，汗先出不彻因转属阳明也。病患烦热，汗出则解，又如疟状，日晡时发热者，属阳明也。脉实者，宜下之。脉浮虚者，宜发汗。

　　按阳明从燥金化气，其经在太阳之次，肌肉之分，起于鼻之交 ，挟口环唇，行身之前，下膈挟脐，循胫外，由足跗而走大指。阳明为三阳之长，太阳经病不解，营卫内郁，二日必传阳明之经。阳气盛满，故脉大而身热。若腑阳素实，则自经入腑，表热里传，里热则桂麻解表之法，更为承气攻里之方。仲景立阳明之法，专为入腑者设，非第二日阳明之经病也。

　　按阳明病，太阳经证未罢，中风，仍以桂枝汤主之，伤寒，仍以麻黄汤主之。太阳未解，而将入阳明，以桂枝加葛根汤主之。太阳未解，而已入阳明，以葛根汤主之。二阳表未解，而里有郁，以葛根加半夏汤主之，表解而里热，以调胃承气汤主之。表解而里微实，以小承气汤主之。表解而里大实，以大承气汤主之。里实而津竭，以密煎导方、猪胆汁方主之。里实而脾约，以麻仁丸方主之。里实而血瘀，以抵当汤主之。

　　伤寒十六证类方　伤寒证六经提纲

　　阳明经虚证提纲

　　阳明病，若能食，名中风；不能食，明中寒。阳明病，若中寒，不能食，小便不利，手足 然汗出，此欲作固瘕，大便初硬后溏。所以然者，胃中冷，水谷不别故也。阳明病，不能食，攻其热必哕。所以然者，胃中虚冷故也。以其人本虚，故攻其热必哕。伤寒大吐大下之极虚，复极汗出者，以其人外气拂郁，复与之水，以发其汗，因得哕。所以然者，胃中寒冷故也。

　　伤寒呕多，虽有阳明证，不可攻之。阳明病，心下硬满者，不可攻之。攻之利遂不止者死，利止者愈。

　　按阳明与太阴为表里，阳盛则阳明司权，太阴化燥，而入胃腑。阴盛则太阴当令，阳明化湿，而传脾脏。人之本气不一，有胃实者，有胃虚者，胃实入腑则燥热，而宜凉泄。胃虚传脏则湿寒，而宜温补。大、小承气之证，胃之实者；五苓、四逆之证，胃之虚者；实者是为阳明病，虚者名为阳明，而实则太阴也。人知胃实者之无所复传，不知胃虚者之动入三阴、传变无穷也。则承气三汤，可以生人于胃实，可以杀人于胃虚，未可混施也。

　　按阳明虚证，里寒而水盛，以四逆汤主之。里寒而土虚，以吴茱萸汤主之。里有积湿，以五苓散主之。

　　里有虚热，以栀子豉汤主之，白虎加人参汤主之。里有湿热，以猪苓汤主之。里有燥热，以白虎汤主之。

　　里有瘀热，以茵陈蒿汤主之。

</div>
    <div class="pagination">
<span class="current-page">1</span><a href="医学摘粹_page2.html">2</a><a href="医学摘粹_page3.html">3</a><a href="医学摘粹_page4.html">4</a><a href="医学摘粹_page5.html">5</a><a href="医学摘粹_page6.html">6</a><span>...</span><a href="医学摘粹_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
