<!DOCTYPE html>
<html>
<head>
    <meta charset="UTF-8">
    <title>痰火点雪 - 第 10 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痰火点雪 - 第 10 页/共 24 页</h1>
    <div class="content">　　惊者，心卒动而不宁也。悸者，心跳动而怕惊也。怔忡者，心中躁动不安，惕惕然如人将捕是也。多因富贵而戚戚，贫穷而不遂所愿，而成健忘者，陡然而忘其事，尽心竭力，思忖不来，为事有始无终，言谈不知首尾，其三症病同而名异，其原皆由心血虚，盖心无血养，如鱼失水，惕然而跳跃也。时作时止者，以痰因火动，瘦人多是血虚，肥人多是痰饮，法宜先养心血，理其脾土，亦当幽闲安乐，制其忧虑，远其七情六淫则自安矣。《素问》云：东方青色，入通于肝，其病发惊骇。又云：脾移热于肝，则为惊衄。仲景云：食少饮多，水停不下，甚者则悸，微者短气。又云：五饮停蓄，闭于中脘，最使人惊悸。又云：因有大事所惊而成者，名曰心惊胆寒。病在心胆经，其脉大动，其动也如豆，动摇无头尾是也。丹溪云：病自惊而得者，则神出其舍，舍得液则成痰也，血气入舍，则痰拒其神，不得归黄帝问曰：胃足阳明之脉病，恶人与火，闻木音则惕然而惊，若闻钟鼓而不为动，何也？岐伯曰：阳明者，胃脉也，胃者土也，故闻木音而惊，土畏木也。又曰：痰饮惊悸属脾土。凡火病吐血盗汗后，多见此症，故并附之。

　　[卷一　惊悸怔忡健忘] 惊悸怔忡主方·即补心汤 

　　当归（一钱）白术（八分，壁土炒）陈皮（五分，去白）白芍（五分，炙）生地（七分）远志（五分，去骨）石菖蒲（六分）麦冬（七分，去心）酸枣仁（五分，略炒）甘草（三分半）黄柏（三分，童便炒）知母（五分，童便炒）茯神（五分，去木）虚极者，加人参三分。又一方加柏子仁、北五味，水煎服。

　　朱砂安神丸

　　朱砂（三钱，水研末）黄连（酒洗，六钱）甘草（炙，二钱五分）生地黄（一钱五分）当归（二钱）上为细末，蒸饼为丸，如黍米大，每服三五十丸，临卧津液下。

　　[卷一　惊悸怔忡健忘] 附：名医治验 

　　林学院历官海南地方，有一子甚聪敏，喜食海蛤，每食必设。至十八年，忽面色顿青，形体消瘦，夜多惊悸，皆谓痨瘵，百疗不瘳。遂召杜诊之，杜曰：非病。何以知之？盖虽病削面青，精神不减，问秀才平日好食甚物。曰：多食海南中味。杜曰：但多服生津液药，病当自愈。如是经两月，颜色渐红润，夜亦无惊。学士延杜问曰：愿闻此病所以。杜曰：《素问》云：盐发渴，乃胜血之证。今既去盐，用生津液之药，人且少壮，血液易生，而色渐红润，此病去乃安矣。众医以痨瘵，非其治也。

　　卫德新之妻，旅宿楼上，夜值盗劫人烧舍，惊坠床下，自后每闻有响，则惊倒不知，诸医作心病治之，皆无效。戴人见而断之曰：惊者，为阳从外入也。恐者，为阴从内出也。惊者，为自不知也。恐者，为自知也。足少阳胆经属肝木，胆者敢也。惊怕则伤胆矣。乃命侍女执其两手，按于高椅上坐，当面前下置一小几，戴人云：娘子当视此一木，猛击之，其妇人大惊。戴曰：我以木击几，何必惊乎？伺少停，击之惊少缓，又须臾，连击三五次，又杖击门，又遣人击背后之窗，徐徐惊定。卫叹曰：是何治法？戴人曰：惊者平之，平者常也，常见必无惊。是夜使人击其门窗，自昏暮达曙，熟卧不闻矣。惊者，神上越也。从下击几，使之下视，所以收神也。十二日后，虽闻雷亦不惊。

　　[卷二] 火病结核 

　　夫结核者，相火之所为，痰火之征兆也。凡人病此不知预治，鲜有不致危者，何也？盖以肾水先亏，相火随炽，熏迫津液，凝聚于皮肤之下，肌肉之上，似非，不红不肿，不甚痛苦，久而乃溃，人多怠忽，其为证也。初或寒热似疟，形容渐悴，久则肌肉渐消，咳嗽因而失血，潮汗遗滑等证，蜂集见焉。治之之法，亦必益水清金，滋阴抑阳，兼以开结理气之品，务使水升火降，津液流通，核消块散，庶无后虑矣，倘因循失治，致于肌肉脱尽，形体羸，块腐核烂，势若坏都，可复御乎？慎之慎之。

　　圣谓结核之由，与疮疡痈毒之类大异，倘误治之，为害非细，何则？经曰：诸痛痒疡疮，皆属心火，以其心火迫血而成，此实证也。治法，未溃者，则宜凉血解毒，或以苦寒驱之药攻下。已溃者，则宜排脓内托，脓散毒解则愈。若夫结核，由治不然，盖始于真阴先竭，相火燔蒸熏迫，津液拂结凝聚，日积月累乃成，故久而不溃，此虚证也。初无痰火诸证，形体如故，而但见核者，惟在开结降火，消痰理气，核消结散则已，犹火迫卤而为，得水浸润复解之义。若初犹豫怠缓，致诸核遍溃，形体消瘦，则潮汗遗血，自是蜂起矣。

　　此盖阴虚之极，相火益炎，所以孤阳愈急，而微阴亦自难遂，故气散血聚，以致诸核遍溃，或无完肤者有之，当此之际，治必本而标之，乃曰圆神。法以清金益水为君，益阳养阴为佐，开结降火为使，必使水升火降，津液流通，溃者敛而结者散，庶亢害承制，五脏气平，是犹寒谷一枝，而嘘阳和之一例也。倘以苦寒峻攻，或以疮疡例治，是犹渴饮鸩，宁不促其毙乎！大抵瘰痰核马刀，皆少阳胆气应逆，相火燔炙，治必开结疏利，令胆气通畅，结自解 

　　[卷二　火病结核] 结核主方 

　　治相火迫聚，津液凝结成核，或绕顶夹耳，或循胁肋，不红不肿，不作脓者，谓之痰核。此痰火之机，急宜消散，初无痰火之证，但见核者，宜此主之。

　　玄参（忌钱，一钱五分，滋阴降火，为消核之要品）桔梗（一钱，为舟楫之药）连翘（带子，一钱五分，开结降火）射干（去根，一钱，消瘿散结）黄芩（酒炒，一钱，清金降火）海藻海带昆布（水洗，各一钱，并咸以软坚）蒲公英（一钱，散颈项结核）白僵蚕（炒，一钱，去风消核）紫背天葵（干者，一钱，消瘿散核之要药）夏枯草（干者，一钱，消核散块）甘草（一钱，泻火缓急）薄荷（八分，清上消热）川贝（一钱，消核，清痰解毒）天花粉（一钱，消核，清热）牡蛎（火，一钱，颈项核用茶引之，胁下核以浓朴引）壮体实者，加酒炒大黄一分。

　　上十七味，皆消核之专品，作一剂，水煎，食后入姜汁、竹沥同服。

　　若核在颈侧胁肋少阳之分，加柴胡八分。在头项太阳之分，加羌活五分。

　　[卷二　火病结核] 又结核主方 

　　治结核已溃，而有痰火诸证者，宜此主之。

　　玄参（忌铁，一钱）桔梗（一钱）沙参（一钱）连翘（带子，一钱）知母（蜜炒，一钱）贝母（八分）天门冬（去心皮，一钱）麦门冬（去心，一钱）陈皮（去白，一钱）甘草（八分）海藻海带昆布（各洗，一钱）白茯苓（去皮，一钱）柴胡（八分）黄（蜜炒，一钱）上十六味作一剂，水煎食后服，仍看核结何分加引。

　　若气虚脉微缓者，加人参五分。他证悉如前痰火主方例增减。

　　[卷二　火病结核] 附：诸捷方 

　　痰瘤结核，大者如拳，小者如栗，用南星研末，醋调作饼贴之，或以艾炷于上，日灸三五壮，惟使温散，勿使过热，伤皮后不便灸也，良验。

　　消核散结，用大蒜同食茱萸捣涂。

　　枕后脑痹痰核，用浮石烧研，入轻粉，油调涂，或以百协议蓖麻仁研涂。

　　消痰核，用夏枯草煎膏贴之，数日立消。

　　治结核瘰疡瘿瘤神方，用海带、海藻、昆布、海螵蛸、海石各一两，紫背天葵晒干二两，夏枯草晒干二两，连翘带子二两，贝母一两，桔梗一两，天花粉一两，皂角刺五钱，俱为细末，炼蜜为丸梧子大，每食后滚白汤下百丸。

　　[卷二] 肺痿肺痈 

　　夫痿之与痈，固皆肺病，然溯所由，则有异矣。何也？痿则火郁气虚而肺燥，痈则火迫血热而肺溃，二者较若苍素，治宁得无异乎？盖肺体清虚，本燥主乎气，金气清肃则一呼一吸之间，脏腑经络，四体百骸，无往不之，而其动静之为，靡不借以司用。今也火郁邪壅，致金体燥烈，肺气虚微，而敷运停息，亦自衰弱，不能充盈百脉，乃使筋骨痿，由是而痿病作焉。故经曰：肺伤善痿，然金体既伤叶亦焦枯，而其息亦不利，息既不利，则火邪无从而泄，郁遏蒸熏，致咯唾咳嗽，血渗妄行，必云门中府隐痛，咳而喉腥，脉数而虚，以此为验，乃曰肺痿。症与痨瘵仿佛，治当君以养气，佐以清金，而兼攻痰之法，则善矣。至于肺痈，由则不然，或始于风寒袭肺，不即消散，致金气壅遏，而复饮酒，若火添油，火迫血聚，灼而为痈。或素酗酒恣欲，致水亏火炽，金伤热迫，血聚结而为痈。种种之因，又当晰辨，证必咳而烦满，心胸甲错，口啖生豆不腥，脉数而实，以此为谛，故曰：肺痈。始则咳血，渍久则腐化为脓。《脉诀》云：疮浮酒灌穿，正此谓也。法当君以排脓凉血，佐以保肺清金。吴氏所谓肺痈，当凉其血，肺痿，当养其血，盖亦得其旨矣。

　　[卷二　肺痿肺痈] 肺痿主方 

　　治肺痿久咳，咯吐脓血，寒热自汗，脉来弦长紧实有力者。

　　知母（去毛，蜜炒，一钱，清金益肺，降火滋阴，久咳肺痿）黄芩（蜜炒，一钱，主肺痿咳嗽，脓血喉腥）麦门冬（一钱，清肺，治咳唾脓血）天门冬（去心，一钱，保肺气不被热扰，定喘促而令气清）沙参（一钱，清热，治久肺痿）五味子（二十粒，益水敛肺，清金火嗽必用之药）阿胶（蛤粉炒，成珠，一钱，止肺痿唾血）桔梗（一钱，清气，利咽喉为肺部引经药也）甘草（五分，治肺痿脓血）防己（一钱，治肺痿脓血）茯苓（去皮，一钱，消痰）淡竹茹（一团，清金止烦，消痰解热）王瓜子（炒，一钱，清肺热，消脓血）栝蒌仁（炒，一钱，润化痰，止咳）上十四味作一剂，水煎服，临服入竹沥、童便。

　　[卷二　肺痿肺痈] 又主方 

　　治阴虚久咳，肺痿脓血，骨蒸盗汗，梦遗等证，脉来芤而虚大，或濡缓有力者，宜此主人参（高丽者，五分，消痰，治肺痿，久咳咯血）天门冬（去心，一钱，治肺痿，咳涎冬花（八分，劳嗽痿）麦门冬（去心，一钱，清肺止咳）五味子（二十粒，清金益肾，敛肺）栝蒌仁（炒，一钱，治风痰）沙参（一钱，清热，治痿）蛤蚧（一钱，治劳嗽，肺痿脓血，传尸骨蒸）阿胶（炒，一钱，补肺气，止咳嗽，消脓血）知母（蜜炒，一钱）贝母（消痰止咳，治肺痿，一钱）黄明胶（炒，一钱，补肺气，止咳嗽，消脓血）黄芩（蜜炒，一钱，肺痿咳嗽热）甘草（五分，治肺痿，吐脓血）上十四味作一剂，水煎食后服。

　　[卷二　肺痿肺痈] 肺痈主方 

　　治肺痈咳嗽，脓血咽干，便淋，咳而烦满，心胸甲错，食生豆不腥者，宜此主之。

　　桔梗（二钱，排脓养血，补内漏）苇茎（即荻梗，二钱，治肺痈，咳嗽烦满，脓血臭秽）薏苡仁（二钱，治痈脓血）橘叶（五片，治肺痈，吐脓血）柘黄（一钱，治肺痈）夜合树皮（一钱，治肺痈，吐浊水）蛤蚧（炒，一钱，排脓血）甘草（五分，痿痈，并宜冷）麦门冬（二钱，清肺热，止咳嗽，去心）天门冬（二钱，去皮、心，止咳，清肺热）紫菀（茸，钱，止喘悸，疗咳，唾脓血）升麻（五分，消热肿，解热毒，发散疮痍）贝母（一钱，止咳嗽，治肺痈，清脓血）天花粉（一钱，止渴生津，清肺咳）上十四味，皆治肺痈之专品，作一剂，水煎食后服。

　　若日久脓血吐多不愈者，属血虚，加熟地、当归、阿胶，久咳不愈，加五味子。

　　[卷二　肺痿肺痈] 附：诸方 

　　知母茯苓汤

　　治肺痿咳嗽，气喘不已，往来寒热，自汗。

　　知母（去毛，蜜炒，一钱）茯苓（去皮，一钱）五味子（二十粒）人参（五分）柴胡（一钱）甘草（五分）薄荷（一钱）阿胶（炒珠，一钱）桔梗（一钱）黄芩（蜜炒，一钱）麦门冬（去心，一钱）款冬花（八分）原有白术、半夏、川芎，今摘之。

　　上十二味，姜引，水煎服。

　　人参养肺汤

　　治肺痿咳嗽，多痰有血，午后潮热声嘶。

　　人参（五分）阿胶（炒，一钱）贝母（一钱）杏仁（去皮，八分）桔梗（一钱）茯苓（去皮，一钱）桑白皮（蜜炒，一钱）枳实（土炒，八分）甘草（五分）柴胡（一钱）五味子（二十粒）上十一味，作一剂，姜、枣引，水煎食后服。

　　人参平肺散

　　治心火克肺，传为肺痿，咳嗽喘呕，痰涎壅盛，胸膈满，咽嗌不利。

　　人参（五分）青皮（一钱）茯苓（一钱）天门冬（去心、皮，一钱）陈皮（去白，一钱）地骨皮（一钱）甘草（五分）五味子（二十粒）知母（去毛，蜜炒，一钱）桑白皮（蜜炒，一钱）上十味，姜引，水煎，食远服。

　　桔梗汤

</div>
    <div class="pagination">
<a href="痰火点雪_page9.html">上一页</a><span>...</span><a href="痰火点雪_page5.html">5</a><a href="痰火点雪_page6.html">6</a><a href="痰火点雪_page7.html">7</a><a href="痰火点雪_page8.html">8</a><a href="痰火点雪_page9.html">9</a><span class="current-page">10</span><a href="痰火点雪_page11.html">11</a><a href="痰火点雪_page12.html">12</a><a href="痰火点雪_page13.html">13</a><a href="痰火点雪_page14.html">14</a><a href="痰火点雪_page15.html">15</a><span>...</span><a href="痰火点雪_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
