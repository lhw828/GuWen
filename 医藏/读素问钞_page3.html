<!DOCTYPE html>
<html>
<head>
    <meta charset="UTF-8">
    <title>读素问钞 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读素问钞 - 第 3 页/共 4 页</h1>
    <div class="content">　　曰有病口苦者病名为何何以得之曰病名胆瘅（续瘅热也胆汁味苦故口苦）夫肝者中之将也取决于胆咽为之使（续肝者将军之官谋虑出焉胆者中正之官决断出焉肝与胆合气性相通故诸谋虑取决于胆咽胆相应故咽为使焉甲乙经胆者中精之腑五脏取决于胆咽为之使疑此文误）此人者数谋虑不决故胆虚气上溢而口为之苦治之以胆募俞（续胸腹曰募背脊曰俞胆募期门下五分俞在脊第十椎下两旁各寸半奇病论）

　　卷中

　　摄生

　　天地能生人人能养人全真导气人自为养也天地弗与焉具摄生钞帝曰余闻上古之人春秋皆度百岁而动作不衰今时之人年半百而动作皆衰者时世异耶人将失之耶岐伯曰上古之人其知道者法于阴阳和于术数（续知道谓知修养之道阴阳者天地之常道术数者保生之犬伦故修养者必谨先之经曰阴阳四时者万物之终始逆之则灾害生从之则苛疾不起是谓得道）食饮有节起居有常不妄作劳（续以理而取声色芳味不妄视听也循理而动不为分外之事老子曰必清必静无劳尔形无摇尔精乃可长生）故能形与神俱而尽终其天年度百岁乃去（续形不妄劳则神内守而与形俱苟或妄动则五脏神气离去而形骸独居莫能以尽其天年也）今时之人不然也以酒为浆以妄为常醉以入房以欲竭其精以耗散其真（续乐色不节则精竭轻用不止则真散故圣人爱精重施髓满骨坚）不知持满不时御神（续言爱精保神如持盈满之器不慎而动则倾竭、天真时一作解御神谓保御神气也）务快其心逆于生乐（续快于心之所欲逆害养生之乐）起居无节故半百而衰也夫上古圣人之教下也皆谓之虚邪贼风避之有时（续邪乘虚入是谓虚邪窃害中和谓之贼风避之有时谓八节之日及太乙入从中宫朝八风之日也义具天元玉册中）恬淡虚无真气从之精神内守病安从来（续法道清静精神内守故虚邪不能为害上古天真论）春三月此谓发陈（续春气发生庶物陈其姿容）天地俱生万物以荣（续天气温地气发温发相合故万物滋荣）夜卧早起广步于庭（温气生寒气散故夜卧早起广步于庭）被发缓形以使志生（续春气发生于万物之首故被发缓形以使志意发生也）生而勿杀予而勿夺赏而勿罚（续春气发生故养生者必顺于时）此春气之应养生之道也（续春阳布发生之令在人必谨奉天时所谓因时之序也）逆之则伤肝夏为寒变奉长者少（续逆谓反行秋令则肝气伤矣夏火王而木废故病生于夏也四时之气春生夏长逆春伤肝故少气以奉夏长之令也）夏三月此谓蕃秀（续蕃茂也盛也秀华也美也物生以长故蕃秀也）天地气交万物华实（续夏至四十五日阴气微上阳所微下由是则天地气交也阳化气阴成形故万物华实）夜卧早起无厌于日（愚谓无嗜卧怠惰以厌弃于日也）使妄无怒使华英成秀使气得泄若无爱在外（续缓阳气则物化志意宽则气泄物化则华英成秀气泄则肤腠宣通时令发扬故所爱亦顺阳而在外）此夏气之应养长之道也（续夏气扬蕃秀之令在人必敬顺天时也）逆之则伤心秋为 疟奉收者少冬至重病（续水胜火故重病冬于冬至之时也）秋三月此谓容平（续万物容状至秋平而定也）天气以急（续风声切）地气以明（续物色变）早卧早起与鸡俱兴（续早卧避寒露早起欲安宁）使志安宁以缓秋刑（续志气躁则不慎其动助秋刑急顺杀伐生故使志安宁缓秋刑也）收敛神气使秋气平（续神荡则欲炽欲炽则伤和气而秋气不平调也故收敛神气使秋气平也）无外其志使秋气清（续亦顺秋气之收敛）此秋气之应养收之道也逆之则伤肺冬为飧泄奉藏者少冬三月此谓闭藏（续地户闭塞阳气伏藏）水冰地坼无扰乎阳（续阳气下沉故宜周密不欲烦劳）早卧晚起必待日光（避寒也）使志若伏若匿若有私意若已有得（续愚按若有私意妄求于外也若已有得虽未得若已得不欲扰乎阳触冒寒气也）去寒就温无泄（汗也）皮肤使气亟夺（泄皮肤扰乎阳也扰乎阳则上文四者伏匿之类皆不遂其所若矣此夺其气也）

　　此冬气之应养藏之道也逆之则伤肾春为痿厥奉生者少逆春气则少阳不生肝气内变（续生谓动出也阳气不出内郁于肝则肝气混揉变而伤矣）逆夏气则太阳不长心气内洞（续洞谓中空也阳不外茂内薄于心燠热内消故心中空也）逆秋气则太阴不收肺气焦满（续太阴行气主化上焦故肺气不收上焦壅满○太素作焦满）逆冬气则少阴不藏肾气独沉（续独沉太素作浊沉愚谓沉痼而病也）夫四时阴阳者万物之根本也（续时序营运阴阳变化生育万物故为万物之根本也）所以圣人春夏养阳秋冬养阴以从其根（春夏养阳即上文养生养长之谓秋冬养阴即上文养收养藏之谓是故四时阴阳者万物之根本也惟圣人善养之以从其根也）故与万物沉浮于生长之门（愚谓沉浮犹出入也）逆其根则伐其本坏其真矣（续是失四时阴阳之道也）故阴阳四时者万物之终始也死生之本也逆之则灾害生从之则苛（重也）疾不起是谓得道（续得养生之道）道者圣人行之愚者佩（当作悖）之从阴阳则生逆之则死从之则治逆之则乱反顺为逆是谓内格（愚谓格者捍格也谓身内所为与阴阳相捍格也四气调神论）阴之所生本在五味阴之五宫伤在五味（阴者五神脏也宫者五神之舍也言五神所生本资于五味五味宣化各凑于本宫虽因五味以生亦因五味以损盖为好而遏节乃见伤也）故味过于酸肝气以津脾气乃绝（酸收也王注多食酸令人小便不利则肝多津液津液内溢则肝叶举脾气绝而不行何者木制土也）味过于咸大骨气劳短肌心气抑（咸软也王注多食咸令人肌肤缩短又令心气抑滞不行何者咸走血归肾故大骨如劳乏也）味过于甘心气喘满色黑肾气不衡（甘缓也王注多食甘甘性滞缓令人心闷喘满而肾不平何者土抑水也）味过于苦脾气不濡胃气乃浓（苦坚也愚谓苦性坚燥脾被苦燥而不濡润胃为苦坚而不柔虚故曰浓也浓者敦浓也壅满也经云土太过曰敦阜是也）味过于辛筋脉沮弛精神乃央（辛润也愚谓沮消沮也弛废弛也央殃也病也）是故谨和五味骨正筋柔血气以流腠理以密如是则气骨以精（精精强也）谨道如法长有天命（生气通天论）帝曰法阴阳奈何岐伯曰阳胜则身热腠理闭喘粗为之俯仰汗不出而热齿干以烦冤腹满死能冬不能夏（续阳胜故能冬热甚故不能夏能奴代反）阳胜则身寒汗出身常清数 而寒寒则厥厥则腹满死（续厥气逆也）能夏不能冬此阴阳更胜之变病之形能也曰调此二者奈何曰能知七损八益则二者可调不知用此则早衰之节也（此二者首问法阴阳答不言阴阳之所法而言阴阳更胜之变次问调此二者然后言七损八益之道七八谓女子二七而天癸至七七而天癸绝男子二八而天癸至八八而天癸终损益阴阳海满而去血女子之常也满而不去则有壅遏之虞月事以时下则不失其常故七欲其损阳应合而泻精男子之常也佚而无节则有耗惫之患持盈守成不妄作劳所以益之之道也故八欲其益是故知七损八益则二者可调不知用此则早衰其节也此所谓法阴阳也）年四十而阴气自半也起居衰矣年五十体重耳目不聪明矣年六十阴痿气大衰九窍不利下虚上实涕泣俱出矣故曰知之则强（知谓知七损八益）不知则老故同出而名异耳智者察同愚者察异（同出谓人之生自幼至壮壮而老皆由乎阴阳天癸之始终自然消长之道也名异谓知之者谨于节养以顺受其正不知者溜溜循欲以戕伐其真智者察同愚者察异此之谓也）愚者不足（不足于知）智者有余（知之有余）则耳目聪明身体强壮老者复壮壮者益治是以圣人为无为之事乐恬 之能从欲决志于虚无之守故寿命无穷与天地终此圣人之治身也（阴阳应象论）

　　卷中

　　论治

　　干戈甲胄以治乱也礼乐教化以治治也矢醴麋御治人疾也具治钞帝曰医之治病也一病而治各不同（续谓针石灸病毒药导引按跷也）皆愈何也岐伯曰地势使然也（续谓法天地生长收藏及高下燥湿之势）故东方之域天地之所始生也鱼盐之地海滨傍水其民食鱼而嗜咸皆安其处美其食鱼者使人热中盐者胜血（续鱼发疮热中之信盐发渴胜血之征）故其民皆黑色疏理其病皆为痈疡（续血弱而热故病痈疡）其治宜砭石（以石为针）故砭石者亦从东方来西方者金玉之域沙石之处天地之所收引也（续引谓牵引使收敛）其民陵居而多风水土刚强其民不衣而褐荐华食而脂肥（续褐毛布荐细草华谓鲜美苏洛之类）故邪不能伤其形体其病生于内（续水土刚强饮食脂肥肤腠闭封血气充实故邪不能伤也内谓喜怒忧思恐及饮食男女之过甚也）其治宜毒药（续药谓草木虫鱼鸟兽之类以能攻病故皆谓之毒）故毒药者亦从西方来北方者天地所闭藏之域也其地高陵居风寒冰冽其民乐野处而乳食脏寒生满病（中满者泻之于内其此之谓欤）其治宜灸 （续水寒冰冽故病脏寒火艾烧灼谓之灸 ）故灸 者亦从北方来南方者天地所长养阳之所盛处也其地下水土弱雾露之所聚也（续地下水多故土弱而雾露聚）其民嗜酸而食 （续 不芳香也一作食鱼）故其民皆致理而赤色其病挛痹（续酸味收敛故人肉理密致阳盛之处故色赤湿气内薄热气外薄故病挛痹愚谓亦因酸味收敛而病是也）其治宜征针（小针）故九针者亦从南方来中央者其地平以湿天地所以生万物也（续法土德之用故生物众）其民食杂而不劳（续四方辐辏万物交归故人食纷杂而不劳也）故其病多痿厥寒热（续湿气在下故多病痿弱气逆及寒热也经曰地之湿气感则害人皮肉筋脉是也）其治宜导引按跷（导引谓摇筋骨动肢节按谓抑按皮肉跷谓捷举手足）故导引按跷者亦从中央出也故圣人杂合以治各得其所宜（续随方而用各得其宜）故治所以异而病皆愈者得病之情知治之大体也（异方宜论）

　　善治者治皮毛（止于始萌）其次治肌肤（救其已生）其次治筋脉（攻其已病）其次治六腑（治其已甚）其次治五脏治五脏者半死半生也（续治其已成可得半愈滑注非谓医者谓病家也）病之始起也可刺而已（续经微也）其盛可待衰而已（续病盛取之毁伤真气）故因其轻而扬之（续邪轻者发扬去之）因其重而减之（续重者即减去之）因其衰而彰之（因邪气之衰而明正其恶以攻之也）形不足者温之以气精不足者补之以味（温存也气味谓药饵饮食之气味也）其高者因而越之其下者引而竭之（续谓泄引也）中满者泻之于内（内谓腹内泻谓分消也）其有邪者渍形以为汗其在皮者汗而发之（二汗则是一义然渍字轻发字重也）其 悍者按而收之（ 疾悍利按之使收敛也）其实者散而泻之（续阳实则发散阴实则宣泄故下文云）审其阴阳以别柔刚阳病治阴阴病治阳（从阴引阳从阳引阴以右治左以左治右亦同）定其血气各守其乡血实宜决之（破决去也）气虚宜掣引之（掣读为导导引则气行调畅阴阳应象论）岐伯曰夫上古作汤液故为而弗服也（续但为备用而不服）中古之世道德稍衰邪气时至服之万全（续心犹近道故服用万全）当今之世必齐毒药攻其中 石针艾治其外也帝曰形弊血尽而功不立者何曰神不使也曰何谓神不使曰针石道也精神不进志意不治故病不可愈（愚谓服药至于形弊针艾至于血尽而医之功尚不立盖以病患神气已衰虽有毒药 针莫能为之运用而驱遣也故曰神不使也以药非正气不能营运针非正气不能驱使故曰针石之道精神进志意治则病可愈若精神越志意散虽用针石病亦不愈）今精坏神去营卫不可复收何者嗜欲无穷而忧患不止精气弛坏营泣卫除故神去之而病不愈也（续精神者生之源营卫者气之主气主不辅生源复消神不内居病何能愈此可见神不使也汤液醪醴论）岐伯曰中古之治病至而治之汤液十日以去八风五痹之病（八风八方之风东方来曰婴儿风伤人外在筋络内舍于肝南方来曰大弱风伤人外在脉内舍于心东南曰弱风伤人外在肌内舍于胃西南曰谋风伤人外在肉内舍于脾西方来曰别风伤人外在皮内舍于肺西北曰折风伤人外在手太阳脉内舍于小肠北方来曰大刚风伤人外在骨内舍于肾东北方曰凶风伤人外在腋胁内舍于大肠○五痹者风寒湿三气杂至合而为痹以冬遇此为骨痹春遇此为筋痹夏遇此为脉痹至阴遇此为肌痹秋遇此为皮痹）十日不已治以草苏草 之枝本末为助（指用药而言也○草苏谓药煎 谓草根枝谓茎也凡药有用根者有用苗者有用枝者有用华实者有用根茎枝华实者汤液不去则尽用之合成其煎俾相佐助以服之故云本末为助也）标本已得邪气乃服（病为本工为标标本不得邪气不服此之谓主疗不相应也若标本已得则主疗相应邪气率服矣新校正云得其标本邪气乃散盖谓得其病之标本而治之则邪气乃服矣愚谓当从校正）暮世之治病也则不然治不本四时不知日月不审逆从（续四时之气各有所在如春气在经脉之类工当各随所在而辟伏其邪尔不知日月者谓日有寒温明暗月有空满亏盈也详见八正神明论中今具针刺钞不审逆从者谓不审量其病可治与不可治也愚谓逆从如升降浮沉当顺寒热温凉当逆之类亦是也）病形已成乃欲征针治其外汤液治其内粗工凶凶以为可攻故病未已新病复起（续粗粗略也凶凶谓不料事宜之可否也移精变气论）帝曰合人形以法四时五行而治何如而从何如而逆岐伯曰五行者金木水火土也更贵更贱（续当时贵失时贱）以知死生以决成败而定五脏之气间甚之时（续歇则为间旺则为甚）死生之期也肝主春足厥阴少阳主治其日甲乙肝苦急（气有余也）

　　急食甘以缓之心主夏手少阴太阳主治其日丙丁心苦缓（心气虚也）急食酸以收之脾主长夏足太阴阳明主治其日戊已脾苦湿急食苦以燥之肺主秋手太阴阳明主治其日庚辛肺苦气上逆急食苦以泄之肾主冬足少阴太阳主治其日壬癸肾苦燥急食辛以润之开腠理致津液通气也（此一句九字疑原是注文）病在肝愈于夏（续子制其鬼也）夏不愈甚于秋（续子休鬼复王）

　　秋不死持于冬（续子休而毋养故气执持于父母之乡愚谓执持坚定也犹言无加无减而平定也）起于春（续自得其位当起而差也）禁当风肝病者平旦慧（平旦木慧爽也）下晡甚（金王）夜半静（水王）肝欲散急食辛以散之（续以脏气当散）用辛补之酸泻之（酸味收故泻宜当咸泻之然肝欲散不当又以酸收咸软为补之为泻之也）病在心愈在长夏长夏不愈甚于冬冬不死持于春起于夏禁温食热衣心病者日中慧夜半甚平旦静心欲软（续以脏气好软）急食咸以软之（取其柔软）用咸补之甘泻之（取其舒缓）病在脾愈于秋秋不愈甚于春春不死持于夏起于长夏禁温食饱食湿地濡衣（温湿及饱并伤脾气）脾病者日（夫昃月也）慧日出甚下晡静脾欲缓急食甘以缓之用苦泄之（取其泄满也）甘补之病在肺愈于冬冬不愈甚于夏夏不死持于长夏起于秋禁寒饮食寒衣肺病者下晡慧日中甚夜半静肺欲收急食酸以收之用酸补之（酸收故补）辛泻之（辛散故泻）病在肾愈于春春不愈甚于长夏（续六月也夏为土母土长于中以长而治故曰长夏也）长夏不死持于秋起于冬禁犯 HT（续烦热也）热食温炙衣（肾恶燥也）肾病者夜半慧四季甚下晡静肾欲坚急食苦以坚之用苦补之咸泻之（咸软故也）

　　夫邪气之客于身也（续邪者不正之名风寒暑湿饥饱劳逸皆是邪也非惟鬼毒疫疠也）以胜相加（愚谓如肝木之病则肺金以胜而加之之类也）至其所生而愈（谓至已所生也）至其所不胜而甚（谓至克已之气）至于所生而持（谓至生已之气）自得其位而起（谓已自得旺处）必先定五脏之脉（续谓肝弦心钩肺浮肾营脾代之类经曰必先知经脉然后知病脉）乃可言间甚之时死生之期也（并藏气法时论）形乐志苦病生于脉治之以灸刺（续形身形志心志形乐谓不甚劳后志若谓结卢深思结卢深思则营卫毕否气血不顺故病生于脉夫盛泻虚补是灸刺之道也）形乐志乐病生于肉治之以针石（续筋骨不劳心神悦怿则肉理相此气道满填卫气怫结故病生于肉夫卫气留漏以针泻之结聚脓血石而破之石砭石今以 针代之）形苦志苦病生于筋治之以熨引（续形苦谓修业就后也一过其用则致劳伤故病生于筋熨谓药熨引谓导引）形苦志苦病生于咽嗌治之以百药（咽嗌甲乙经作困竭百药作甘药愚谓内外俱劳则血气两耗血伤气耗故咽嗌为之不利也）形数惊恐经络不通病生于不仁治之以按摩醪药（愚谓惊伤心心主脉恐伤肾肾主血心肾有伤血脉凝涩故经络不通病生不仁不仁谓不应其用则 痹矣按摩所以开通闭塞导引阴阳醪药者酒药也所以养正祛邪调中理气血气形志论）帝曰其有不从毫毛生而五脏阳以竭也津液充郭其魄独居孤精于内气耗于外形不可与衣相保此四极急而动中是气拒于内而形施于外治之奈何（不从毫毛言生于内也阴气内盛阳气竭绝不得入于腹中故言五脏阳以竭也津液者也充充满也郭皮也阴蓄于中水气胀满上攻于肺肺气孤见内者肺神肾为水害子不救母故云其魄独居也决阴精损削于内阳气耗减于外则三焦闭溢水道不通水满皮肤身体痞肿故云形不可与衣相保也凡此之类皆四肢脉数急而内鼓动于肺中也肺动者谓气急而咳也言如是者皆水气格拒于腹膜之内浮肿施张于身形之外四极言以末则四肢也）岐伯曰平治于权衡去宛陈 是以微动四极温衣（微动当作温之微动四肢令阳气渐次宣行乃所以温之也或云乃发表谓故动四肢令阳气渐次宣行而温于表也）缪刺其处以复其形开鬼门（鬼门者人水气所居而言也阳为火阴为水阳为神阴为鬼今水气居表为人之祟故为鬼门）洁净府（盖以陈 之宛为不净或下泄或利小便去其陈 是为洁净府净对陈而言）精以时服五阳已布疏涤五脏故精自生形自盛骨肉相保巨气乃平（平治权衡谓察脉浮沉浮为在表沉为在里在里者泄之在表者汗之故上文云开鬼门洁净府也去宛陈 谓去陈久之水物犹如草 不可人普于身中也微动四极谓微动四肢人阳气渐以宣行故又曰温衣也经脉薄则络脉溢络脉溢则缪刺之以调其络脉使形容如旧而不肿故云缪刺其处以复其形也开鬼门是启玄府遣气也五阳是五脏之阳气也洁净府谓泻膀胱去水也脉和则五精之气以时宾服汗肾藏也然五脏之阳渐而宣布五脏之外气秽复余也如是故精髓自生形肉自盛脏腑即和则骨肉之气更相保抱大经脉气乃于复尔津液醪醴论）帝曰凡治病察其形气色泽脉之盛衰病之新故曰治之无后其时形气相得谓之可治（续气盛形盛气虚形虚是相得所）色泽以浮谓之易已（续气色浮润血气相营故易已也）脉从四时谓之可治（续如春弦之类）脉弱以滑是有胃气命曰易治取之以时（续候可取之时而取之则万举万全当以四时血气所在而为疗尔愚谓如春气在经脉之类甲乙经作治之趋之无时其时与王注两通）形气相失谓之难治（续形盛气虚气盛形虚皆相失也）色夭不泽谓之难已（续夭谓不明而恶不泽枯燥也）脉实以坚谓之益甚（续脉实坚是邪气盛故益甚也）脉逆四时为不可治必察四难（上四句是谓四难）而明告之所谓逆四时者春得肺脉夏得肾脉秋得心脉冬得脾脉其至皆悬绝沉涩者命曰逆四时（续悬绝谓如悬物之绝去也）未有藏形于春夏而脉沉涩（续谓未藏有脉之形状也）秋冬而脉浮大命曰逆四时也○风者百病之长也（续言先百病而有之）今风寒客于人使人毫毛毕直皮肤闭而为热（续客谓客止于人形也风击皮肤寒胜腠理故毫毛毕直玄府闭密而热生也）当是之时可汗而发也或痹不仁肿痛（续病生而变故如是也热中血气则 痹不仁寒气伤形故为肿痛）当是之时可汤熨及火灸刺而去之弗治病入舍于肺名曰肺痹发咳上气（续邪入阳则狂邪入阴则痹故入于肺名曰痹焉肺变动为咳咳则上气也）弗治肺则传而行之肝病名曰肝痹一名曰厥胁痛出食（续肺金伐木气下入肝故曰行之肝也肝主怒怒则气逆故一名曰厥也肝脉从少腹属肝络胆布胁肋循喉咙故胁痛而食入腹则出也）当是之时可按若刺耳弗治肝传之脾病名曰脾风发瘅腹中热烦心出黄（续肝应风木胜土土受风气故曰脾风脾病善发黄瘅又脾脉入腹属脾络胃上膈注心中故腹中热而烦心出黄色于使泄之所也）当此之时可按可药可浴弗治脾传之肾命名曰疝瘕少腹冤热而痛出白一名曰蛊（续肾脉自股内后廉贯脊属肾络膀胱故少腹冤热而痛溲出白液也冤热内结消烁脂肉如虫之食日加损削故一名曰蛊○愚按冤者屈滞也病非本经为他经冤抑而成此疾也冤一作客客犹寄也遗客热于少腹久不去从金化而为白）当此之时可按可药弗治肾传之心病筋脉相引而急病名曰螈（续肾水不足则筋燥急故相引也阴气内弱阳气外燔筋脉受热而自跳掣故名曰螈）当此之时可灸可药弗治满十日法当死（至心而气极当如是矣若复传行当如下说）肾因传之心心则复反传而行之肺发寒热（续肺以再伤故寒热也）法当三岁死（三岁当作三日夫以肺病而来各传所胜至肾传心法当十日死及肾传之心心复传肺正所谓一脏不复受再伤者也又可延之三岁乎然期浅深又可不刻舟求剑也）此病之次也（续传胜之次第）然其卒发者不必以于传（续不必根据传之次故不必以传治之）或其传化有不以次不以次入者忧恐悲喜怒令不得以其次故令人有大病矣（续忧恐悲喜怒触遇即发故令病亦不次而生）因而喜大虚则肾气乘矣（续喜则心气移于肺心气不守故肾气乘矣）怒则肝气乘矣（续怒则气逆故肝气乘脾）悲则肺气乘矣（续悲则肝气移于肝肝气受邪故肺气乘矣）恐则脾气乘矣（续恐则肾气移于心肾气不守故脾气乘矣）忧则心气乘矣（续忧则肺气移于脾肝气不守故心气乘矣○雪斋云此论喜与恐是本志动而虚故所不胜来乘怒与悲是本志乘不知乘何脏忧是脾志而心乘之尤不可晓原注全非）此其道也（续此其不次之常道）故病有五五五二十五变反其传化（续五脏相并而各五之五而乘之则二十五变也然其变化以胜相传传而不次变化多端○愚谓一脏之中有虚邪实邪微邪甚邪贼邪故云五五二十五变）传乘之名也（续传者相承之异名耳○雪斋云得病传之至于胜时而死者为常中生喜怒令病次传者为奇玉机真藏论）肝病者两胁下痛引少腹令人善怒（续肝脉环阴器抵少腹布胁肋故病如是其气实则善怒）虚则目KT KT 无所见耳无所闻善恐如人将捕之（续肝脉入项颡连目系胆脉从耳后入耳中故病如是恐恐惧魂不安也）取其经厥阴与少阳（续非其络病故取其经取厥阴以治肝气取少阳以调气逆也）气逆则头痛耳聋不聪颊肿（续肝脉自目系上出额与督脉会于巅故头痛胆脉从耳中出耳前其支别者从目系下颊里故耳聋不聪颊肿也是以上文兼取少阳）取血者（续胁中血满独异于常乃气逆之诊随其左右有则刺之）心病者胸中痛胁支满胁下痛膺背肩胛间痛两臂内痛（续少阴心脉支别者循胸出胁直行者上肺出腋下下循 内后廉循臂内抵掌后兑骨之端又厥阴心主脉循胸出胁抵腋下下循 内入肘中循臂行两筋之间又太阳小肠脉自臂 上绕肩胛交肩上故病如是支者持也谓坚持急满也）虚则胁腹大胁下与腰相引而痛（续厥阴心主历络三焦少阴心脉下膈络小肠故病如是）取其经少阴太阳舌下血者（续少阴脉从心系挟咽喉故取舌本下及经脉血也）其变病刺 中血者（续其或呕变则刺少阴之 在掌后脉中去腕半寸）脾病者身重善肌（一作饥）肉痿足不收行善螈脚下痛（续脾象土而主肉故身重肉痿痿谓无力也太阴脾脉起于足大趾上 内少阴肾脉起足小趾斜趣足心故病生于足而下并取少阴血也）虚则腹满肠鸣飧泄食不化（续灵枢经曰中气不足则腹为之善满肠为之善鸣也）取其经太阴阳明少阴血者（续以前病行善螈脚下痛故取之出血也）肺病者喘咳逆气肩背痛汗出尻阴股膝髀 足皆痛（续肺藏气主喘息在变动为咳故病则喘咳逆气也背为胸中之府肩按近之故肩背痛也肺养皮毛邪盛则心液外泄故汗出也肺病则肾脉受邪故尻至足皆痛）虚则少气不能报息耳聋嗌干（续气虚少故不足以报入息也太阴肺络会于耳中故耳聋少阴肾脉入肺中循喉咙挟舌本今肺虚则肾气不足以上润于嗌故嗌干也是以下文兼取少阴也）取其经太阴足太阳之外厥阴内血者（续足太阳之外厥阴之内则少阴脉也视左右足脉少阴部分有血满异于常者即取之）肾病者腹大胫肿喘咳身重寝汗出憎风（愚按肾脉起于足二趾挟脐循腹里上入肺故腹大胫肿喘咳肾病则骨不能用故身重肾水病则心火旺故热蒸心液为汗汗多亡阳故憎风憎深恶之也）虚则胸中痛大腹小腹痛清厥意不乐（续肾脉络心注胸中肾气既虚心无所制心气熏肺故痛聚胸中太阳脉下行至足肾虚则太阳之气不能盛行于足故足冷而气逆也足冷气逆故大小腹痛志不足则神躁扰故不乐）取其经少阳太阳血者（续凡刺之道虚则补实则泻不盛不虚以经取之是谓得道经络有血刺而去之是谓守法犹当揣形定气先去血脉而后乃调有余不足焉藏气法时论）帝曰夫子数言热中消中不可服膏梁芳草石药石药发癫芳草发狂（续多饮数溲谓之热中多食数溲谓之消中多喜曰癫多怒曰狂）夫热中消中者皆富贵人也今禁膏梁是不合其心禁芳草石药是病不愈愿闻其说（续热中消中者脾气上溢甘肥之所致故禁食膏梁芳草之美经曰五味入口藏于胃脾为行其精气津液在脾故令人口甘此肥美之所发也此人必数食甘美而多肥肥者令皮肉热甘者令人中满故气上溢转为消渴此之谓也膏肉梁米也石药英乳也芳草浓美也）岐伯曰夫芳草之气美石药之气悍二者其气急疾坚劲故非缓心和人不可以服此二者（续脾气溢而生病躁疾气悍则又滋其热若性和心缓不与物争则神不躁迫无惧内伤故可服此二者悍利也坚定也固也劲刚也言芳草石药之气坚定固久刚烈而卒不歇灭也）

　　曰不可以服此者何以然曰夫热气 （疾也）悍药气亦然二者相遇恐内伤脾脾者土也而恶木服此药者至甲乙日更论（续热气盛则木气内余故心非和缓则躁怒数起躁怒数起则热气因木以伤脾故至甲乙日更论脾病之增减腹中论）帝曰天不足西北左寒而右凉地不满东南右热而左温其故何也（续君面巽而言臣面干而对）岐伯曰阴阳之气高下之理大小之异也（大小当作太少下文可见谓阴阳之气盛衰之异今中原地形西北方高东南方下西方凉北方寒东方温南方热气化犹然矣）东南方阳也阳者其精降于下故右热而左温（续阳精下降故地气以温而知之于下矣阳气生于东而盛于南故东方温而南方热气之多少明矣）西北方阴也阴者其精奉于上故左寒而右凉（续阴精奉上故地以寒而知之于上矣阴气生于西而盛于北故西方凉而北方寒）是以地有高下气有温凉高者气寒下者气热（续至高之地冬气常在至下之地春气常在）故适（居也）寒凉者胀之温热者疮下之则胀已汗之则疮已此腠理开闭之常大小之异耳（西北东南言其大也折而言之一方之中皆有西北东南且如中原地形亦有高下人所居高则处寒下则热常试观之高山多雪平川多雨高山多寒平川多热则高下寒热可征见矣寒凉之地腠理开少闭多阳气不散故适寒凉腹必胀温热之地腠理开多闭少阳气发泄故住温热皮必疮下之中气不余故胀已汗之阳气外泄故疮已）曰其于寿夭何如曰阴精所奉其人寿阳精所降其人夭（阴精所奉高之地也阳精所降下之地也阴方之地阳不妄泄寒气外持邪不数中而正气坚守故寿延阳方之地阳气耗散发泄无度风湿数中真气倾竭故夭折即事验之今中原之境西北方众人寿东南方众人夭其中犹各有微甚耳此寿夭之大异也异方者审之乎）曰其病治之奈何曰西北之气散而寒之东南之气收而温之所谓同病异治也（续西北人皮肤闭腠理密人皆食热故宜散宜寒东南方人皮肤腠理开人皆食冷故宜收宜温散谓温浴中外畅达收谓温中不解表也今上俗皆反之根据而疗之则反甚矣分方为治亦具异法方宜论）故曰气寒气凉治以寒凉行水渍之气温气热治以温热强其内守必同其气可使平也假者反之（续寒方以寒热方以热温方以温凉方以凉是正方也是同气也行水渍之谓汤浸渍也平谓平调也假者反之如西方北方有冷病假热方温方以除之东方南方有热疾须凉方寒方以疗者则反上正法以取之○滑注许多说话只是假者反之一句上）岐伯曰补上下者从之治上下者逆之（续上者天气下者地气不及则顺而和之太过则逆而治之）以所在寒热盛衰而调之（愚谓或寒或热或盛或衰各随其所在部分而治之使其平调也即下文上取下取之类）故曰上取下取内取外取以求其过（上取谓吐也下取谓泻也内取利小便外取以汗泄也○王注上取谓以药制有过之气也制而不顺则吐之下取谓以迅疾之药除下病攻之不去则下之内取谓食及以药内之审其寒热而调之外取谓药熨令所病气调适也又如当寒反热以冷调之当热反寒以温和之上盛不已吐而脱之下盛不已下而夺之谓求得气过之道也愚谓求者治也过者谓气之过于常候而为病者也以上诸法皆治其气之为病者）能毒者以浓药不胜毒者以薄药此之谓也（续药浓薄谓气味浓薄者也甲乙经云胃浓色黑大骨肉肥者皆胜毒其瘦而胃薄者皆不胜毒）气反者病在上取之下病在下取之上（反谓反其常也气反其常治亦如之○王注下取谓寒逆于下而热攻于上不利于下气盈于上则温下以调之上取谓寒积于下温之不去阳脏不足则补其阳）病在中旁取之（以左引右以右引左也○王注谓气并于左则药熨其右并于右则药熨其左以和之必随寒热为适）治热以寒温而行之治寒以热凉而行之治温以清冷而行之治清以温热而行之（续气性有刚柔形症有轻重方用有大小调制有寒温盛大则顺气性以取之小软则逆气性以伐之气殊则主必不容力倍则攻之必胜是则谓汤饮调气之制也）故消之削之吐之下之补之泻之久新同法（续量气盛虚而行其法病之久新无异道也）曰病在中而不实不坚且聚且散奈何曰无积者求其脏虚则补之（续随病所在命某脏以补之）药以祛之食以随之（续祛迫逐也随之谓随用汤丸也）行水渍之和其中外可使毕已曰有毒无毒服有约乎曰病有久新方有大小有毒无毒固宜常制矣（愚谓下文即常制也即有约也）大毒治病十去其六常毒治病十去其七小毒治病十去其八无毒治病十去其九谷肉果菜食养尽之无使过之伤其正也（愚谓约节药也假如无毒治病病已十去其九须以此为节约再勿药也须以谷肉果菜随五脏所宜者食之养之以尽其余病也无毒之药性虽平和久而多之则气有偏胜脏气亦偏弱矣大毒性烈为伤也多小毒性和为伤也少常毒之性减大毒一等加小毒一等所伤可知故至约必止也）不尽行复如法（续法谓前四约也余病不尽然再行之毒之大小至约而止必无过也五常正论）帝曰论言热无犯热寒无犯寒予欲不远寒不远热奈何（上之寒热二字所用之寒热也下之寒热二字因气之寒热也远犹避也犹远之则怨之远韵同远离也）岐伯曰发表不远热攻里不远寒（续出汗宜热药故不避热下利宜寒药故不避寒如是则夏亦可用热冬亦可用寒皆谓不获已而用之也差秋冬亦同法）曰不发不攻而犯寒犯热何如曰寒热内贼其病益甚（以水济水以火济火适足以更病非但本病之益甚）曰愿闻无病何如曰无者生之有者甚之（续无病者犯禁犹能生病况有病耶）曰生者何如曰不远热则热至不远寒则寒至寒至则坚痞腹满痛急下利之病生矣热至则身热至则身热吐下霍乱痈疽疮疡瞀郁注下 螈肿胀呕鼽衄头痛骨节变肉痛血溢血泄淋闭之病生矣曰治之奈何曰时必顺之犯者治以胜也（春宜凉夏宜寒秋宜温冬宜热此时之宜不可不顺犯热治以咸寒犯寒治以甘热犯凉治以苦温犯温治以辛凉所谓胜也）曰郁之甚者治之奈何曰木郁达之火郁发之土郁夺之金郁泄之水郁折之（续达谓吐之令其条达发谓汗之令其疏散夺谓下之令无壅碍泄谓渗泄解表利小便也折谓抑之制其冲逆也）然调其气过者折之以其畏也所谓泻之（续通是五法则气可平调矣过太过也太过者以其味泻之如咸泻肾酸泻肝之类过者畏泻故谓泻为畏也○滑注木本性条达火本性发扬土本性冲和金本性整肃水本性流通五者一有所郁斯失其性矣达发夺泄折将以治其郁而遂其性也治之之法抑必有道焉下文调其气过者折之以其畏治郁之法也谓欲调其气当即其过者而折之以其所畏盖以郁之为郁也或内或外或在气或在血必各有因治之之法或汗或下或吐或利当各求其所因而折之夫如是郁岂有不畏乎故下文又总之曰所谓泻之义可见矣不必执以达之为吐发之为汗云云也○王安道曰此段十三句通为一章当分三节自帝曰至水郁折之九句为一节治郁法之问答也然调其气一句为一节治郁之余法也过者折之以其畏也所谓泻之三句为一节调气之余法也凡病之起多由乎郁郁者滞而不通之义或因所乘而为郁或不因所乘而本气自郁皆郁也岂惟五运之变能使然哉郁既非五运之变可拘则达之发之夺之泄之折之之法固可扩而充之矣可扩而克其应变不穷之理也欤且夫达者通畅之也如肝性急怒气逆肤胁或胀火时上炎治以苦寒辛散而不愈者则用升发之药加以厥阴报使而从治之又如久风入中为飧泄及不因外风之入而清气在下为飧泄则以轻扬之剂举而散之凡此之类皆达之之法也王氏以吐训达不能使人无疑以为肺金盛而抑制肝木欤则泻肺气举肝气可矣不必吐也以为脾胃浊气下流而少阳清气不升欤则益胃升阳可矣不必吐也虽然木郁固有吐之之理今以吐字总该达字则凡木郁皆当用吐失其可乎哉至于东垣所谓食塞肺分为金与土旺于上而克木夫金之克木五行之常道固不待夫物伤而后能也且为物所伤岂有反旺之理若曰吐去其物以伸木气乃是反为木郁而施治非为食伤而施治矣夫食塞胸中而用吐正内经所谓其高者因而越之之义耳不劳引木郁之说以泊之也火郁发之发者汗之也升举之也如腠理外闭邪热怫郁则解表取汗以散之又如龙火郁甚于内非苦寒降沉之剂可治则用升浮之药佐以甘温顺其性而从治之使势衰则止如东垣升阳散火汤是也凡此之类皆发之之法也土郁夺之夺者攻下也劫而衰之也如邪热入胃用咸寒之剂以攻去又如中漏腹胀湿热内甚其人壮气实者则攻下之或势盛不能顿除者则劫夺其势而使之衰又如湿热为痢非力轻之剂可治者则或攻或劫以致其平凡此之类皆夺之之法也金郁泄之泄者渗泄而利小便也疏通其气也如肺金为肾水上源金受火烁其令不行原郁而渗道闭矣宜整肃金化滋以利之又如肺气 满以凭仰息非利肺气之剂不足以疏通之凡此之类皆泄之之法也王氏谓渗泄解表利小便夫渗泄利小便固为泄金郁矣其解表二字得非以人之皮毛属肺其受邪为金郁而解表为泄之乎窃谓如此则凡筋病便是木郁肉病便是土郁耶此二字未当今刚去且解表间于渗泄利小便之中是渗泄利小便为三治矣故易之曰渗泄而利小便也水郁折之折者制御也伐而挫之也渐杀其盛也如肿胀之病水气淫溢而渗道以塞夫水之所不胜者土也今土气衰弱不能制之故反受其侮治当实其脾土资其运化俾可以治水而不敢犯则渗道达而后愈或病势既旺非上法所能遽制则用泄水之剂伐而挫之或去宛陈 开鬼门洁净府三法备举迭用以渐平之王氏所谓抑之制其冲逆正欲折挫其泛滥之势也夫实土者守也泄水者攻也兼三治者广略而决胜也守也攻也广略也虽俱为治水之法然不审病之虚实久近浅深杂焉妄施其不倾踣者寡矣夫五郁之病固有法以治之然邪气久客正气必损今邪气虽去正气岂能遽平哉苟不平调正气使各安其位复其常于治郁之余则犹未足以尽治法之妙故又曰然调其气苟调之而其气犹或过而未服则当益其所不胜以制之如木过者当益金金能制木则木斯服矣所不胜者所畏者也故曰过者折之以其畏也夫制物者物之所欲也制于物者物之所不欲也顺其欲则喜逆其欲则恶今逆之以所恶故曰所谓泻之王氏谓咸泻肾酸泻肝之类未尽厥旨虽然自调其气以下盖经之本旨故余推其义如此若扩充为应变之用则不必尽然也）帝曰假者何如岐伯曰有假其气则无禁也（假借也正气不足客气胜之故借寒热温凉以资夫正气即胜气可犯之谓也○王注假寒热温凉以资正气则可以热犯热以寒犯寒以温犯温以凉犯凉也）所谓主气不足客气胜也（续客气谓六气更临之气主气谓五脏应四时正旺春夏秋冬也并六元正纪论）气味有浓薄性用有躁静治保有多少力化有浅深（愚谓此指药之气味功用言）○上淫于下所胜平之外淫于内所胜治之（续淫谓行所不胜已者也上淫于下天之气也外淫于内地之气也随所制胜而以平治之也制胜谓五味寒热温凉随胜用之下文备矣下文云司天之气风淫所胜平以辛凉佐以苦甘以甘缓之以酸泻之之类诸气在泉风淫于内治以辛凉佐以苦以甘缓之以辛散之之类王注风性喜温而恶清故治之凉是以胜气治之也佐以苦随其所利也木苦急则以甘缓之若抑则以辛散之新校正云天气主岁虽有淫胜但当平调之故不曰治而曰平故在泉曰治司天曰平即此义也）谨察阴阳所在而调之以平为期正者正治反者反治（阴病阳不病阳病阴不病正也以寒治热以热治寒治之正也阳位已见阴脉阴位又见阳脉反也以寒治寒以热治热治之反也）夫气之胜也微者随之甚者制之气之复也和者平之暴者夺之皆随胜气安其屈伏无问其数以平为期此其道也（续随谓随之制谓制止平谓平调夺谓夺其胜气也安谓顺胜气以和之也治此者不以数之多少但以气平和为准度尔）高者抑之（制其胜也）下者举之（济其弱也）有余者折之（屈其锐也）不足者补之（全其气也）佐以所利和以所宜（愚谓如辛利于散酸利于收之类和以所宜如肝宜散肺宜收之类）必安其主客适其寒温同者逆之异者从之（续虽制胜扶弱而客主须安一气失所则矛盾更作各伺其便内淫外并而危败之由作矣同谓寒热温清气相比和者异谓金木水火土不比和者气相得者则逆所胜之气以治之不相得者则顺所不胜气以治之）

　　帝曰气有多少病有盛衰治有缓急方有大小愿闻其约（约度准则也）岐伯曰气有高下病有远近症有中外治有轻重适其至所为故也（续脏位有高下腑气有远近病症有表里药用有轻重调气多少和其紧慢令药气至病所为故勿太过与不及也）大要曰君一臣二奇之制也君二臣四偶之制也君二臣三奇之制也君三臣六偶之制也（愚按奇古之单方独用一物是也又有数合阳数之奇方谓一三五七九皆阳数也以药味之数皆单也君一臣三君三臣五亦合阳数也病在上而近者宜奇方○偶古之复方也有两味相配之偶方有二方相合之偶方有数合阴数之偶方谓二四六八十皆阴数也以药味之数皆偶也君二臣四君四臣六亦合阴数也病在下而远者宜偶方制者有因时制宜之义以病有远近治有轻重所宜故云制也）故曰近者奇之远者偶之汗者不以奇下者不以偶（愚按王注汗药如不以偶则气不足以外发下药如不以奇则药毒攻而致过是奇则单行偶则并行单则力孤而微并则力齐而大意者下本易行故用单汗或难出故宜并及观仲景之制方桂枝汤汗药也反以三味为奇大承气汤下药也反以四味为偶何也此又可见古人因时制宜而难以偶奇拘之也）补上治上制以缓补下治下制以急急则气味浓缓则气味薄适其至所此之谓也（愚按急方有五有急病急攻之急方有汤散荡涤之急方有药性有毒之急方有气味浓药之急方王注治下补下方若缓慢则滋道路而力又微制急方而气味薄则力与缓等○缓方有五有甘以缓之之缓方有丸以缓之之缓方有品件群众之缓方有无毒治病之缓方有气味薄药之缓方王注补上治上方若迅急则上不住而迫走于下制缓方而气味原则势与急同适者宜也谓凡制方须宜至其病所无太过不及也）病所远而中道气味之者食而过之无越其制度也（续假如病在肾而心之气味食而令足仍急过之不饲以气味肾药凌心心复益衰余上下远近不同）是故平气之道近而奇偶制小其服也远而奇偶制大其服也大有数少小则数多多则九之少则二之（王注或识见高远权以合宜方奇而分两偶方偶而分两奇如是者近而偶制多数服之远而奇制少数服之○愚按大方有二有君一臣三佐九之大方有分两大而顿服之大方盖治肾肝及在下而远者宜顿服而数少之大方病有兼症而邪不专不可以一二味治者宜君一臣三佐九之大方王太仆以人之身三折之近为心肺远为肾肝中为脾胃故肝之三服可并心之七服肾之二服可并肺之七服也○小方有二有君一臣二之小方有分两微而频服之小方盖治心肺及在上而近者宣分两微少而顿服之小方徐徐呻之是也病无兼症而邪气专可一二味而治者宜君一臣二之小方故肾之二服可分为肺之九服及肝之三服也）奇之不去则偶之是谓重方偶之不去则反佐以取之所谓寒热温凉反从其病也（续方与其重也宁轻与其毒也宁善与其大也宁小是以奇方不去偶方主之偶方病在则反其一佐以同病之气而取之也盖细小寒热可以正治而折消之甚大寒热则必与违性者争雄与异气者相格是以反其佐以同其气则药可入而病可愈矣所谓始同终异是也○愚谓经云偶是谓重方而七方中又有复方复即重也岂非偶方者二方相合之谓复方者二方四方相合之方欤一说复字非重复乃反复之复何也既言奇之不去则偶之又云偶之不去则反佐以取之是反复以取之也故以复为反复亦不远内经之意且复方有分两均齐之复方如胃风汤各等分是也有本方之外别如余味者为复方如承气汤外参以连翘薄荷黄芩栀子以为凉膈散是也）帝曰五味之用何如岐伯曰辛甘发散为阳酸苦涌泻为阴咸味涌泄为阴淡味渗泄为阳六者或收或散或缓或急或燥或润或软或坚以所利而行之调其气使其平也（续涌吐也泄利也渗泄小便也言水液自回肠泌别汁渗入膀胱胞气化之而为溺以出也经曰五味各有所利或散或收或缓或急或坚或软四时五脏病随五味所宜也）帝曰非调气而得者（不因于气也）治之奈何有毒无毒何先何后愿闻其道（病生之类有四一者始因气动而内有所成二者因气动而外有所成三者不因气动而病生于内四者不因气动而病生于外夫因气动而内成者谓积聚 瘕瘤瘿结核癫痫之类外成者谓痈肿疮疡痂疥疽痔掉螈浮肿目赤瘭疹 肿痛痒之类不因气动而病生于内者谓留饮辟食饥饱劳损宿食霍乱悲恐喜想慕忧结之类生于外者谓瘴气贼魅虫蛇蛊毒飞尸鬼击冲薄坠堕风寒暑湿斫射刺割捶仆之类如是四类有独治内而愈者有兼治内而愈者有独治外而愈者有兼治外而愈者有先治内而后治外而愈者有先治外而后治内而愈者有须毒剂而攻击者有须无毒而调引者凡此之类方治所施或重或轻或缓或急或收或散或润或燥或软或坚方土之用见解不同各擅己心好用非素故复问之）岐伯曰有毒无毒所治为主适大小为制也（续言但能破积愈疾则为良方非必要言以先毒为是后毒为非无毒为非有毒为是必量病轻重大小制之也）曰请言其制曰君一臣二制之小也君一臣三佐五制之中也君一臣三佐九制之大也热者寒之寒者热之微者逆之甚者从之（续病之微小者犹人火也遇草而病得木而燔可以湿伏可以水灭故逆其性气以折之攻之病之大甚者犹龙火也得湿而 遇水而燔不知其性以水湿折之适足以光 诣天物穷方正矣识其性者以火逐之则燔灼自消燔火扑灭逆之谓以寒攻热以热攻寒从之谓以寒治寒以热治热是以下文曰逆者正治云云）坚者削之客者除之劳者温之结者散之留者攻之燥者濡之急者缓之散者收之损者益之逸者行之惊者平之（愚谓卒见异物暴闻异声以致惊也须使其习见异物熟闻异声则平常习熟不以为异而惊去矣故曰平之或谓镇静其心安定其神亦所以平之也）上之下之摩之浴之薄之劫之开之发之适事为故（续量病症候适事用之）曰何谓逆从曰逆者正治从者反治从少从多观其事也（续逆者正治逆病气而正治也从者反治须从顺病气乃反治法也从少谓一同而二异从多谓二同而三异言尽同者是奇制也）曰反治何如曰热因寒用寒因热用塞因塞用通因通用必伏其所主而先其所因其始则同其终则异可使破积可使溃坚可使气和可使必已（夫大寒内结蓄聚疝瘕以热攻除寒格热反纵反纵之则痛发尤甚攻之则热不得前方以蜜煎乌头佐之以热蜜多其药服已便消此谓热因寒用也有火气动服冷已过热为寒格而身冷呕哕嗌干口苦恶热好寒众议为热冷治则甚其如之何则热物冷服下嗌之后冷休既消热性便发由是病气随愈呕哕皆除醇酒冷冻饮料则其类矣此谓热因寒用也又病热者寒攻之则不入以豆豉诸冷药酒渍或温而服之酒热气同固无违忤酒热既尽寒药已行从其服食热便随散此则寒因热用也或以诸冷物热剂和之如热食猪肉及粉葵乳以椒姜橘热剂和之是亦寒因热用也又热在下焦治亦然假如下气虚乏中焦气壅 胁满甚食已转增今欲散满则恐虚其下补下则满甚于中或谓不救其虚且攻其满药入则减药过依然故中满下虚其病常在乃不知疏启其中峻补于下少服则资壅多服则宣通由是而疗中满自除下虚斯实此则塞因塞用也又大热内结注泄不止热宜寒疗结复不除以寒下之结散利止此则通因通用也又大寒凝内久利溏泄愈而复作绵历数年以热下之寒去利止亦其类也投寒以热凉而行之投热以寒温而行之始同终异斯之谓也经云治热以寒温而行之治寒以热凉而行之亦热因寒用寒因热用之义也）曰气调而得者何如（因于气也）曰逆之从之逆而从之从而逆之疏气令调则其道也（续逆谓逆病气以正治从谓从病气以反治逆其气以正治使其从顺从其气以反取令彼和调故曰逆从也不疏其气令道路开通则气感寒热而为变始生化多端也）曰病之中外何如曰从内之外者调其内从外之内者治其外（各绝其源）从内之外而盛于外者先调其内而后治其外从外之内而盛于内者先治其外而后调其内（续皆谓先除其根后削其枝条）

　　中外不相及则治其主病（中外不相及自各一病也）曰论言治寒以热治热以寒而方士不能废绳墨而更其道也有病热者寒之而热有病寒者热之而寒二者皆在新病复起奈何治（续谓治之而病不衰退反回药寒热而随生寒热病之新者也）曰诸寒之而热者取之阴（壮水之主以制阳光）热之而寒者取之阳（益火之源以消阴翳）所谓求其属也（续粗工以热攻寒以寒疗热治热未已而冷疾已生攻寒日深而热病更起愚谓此即上文新病复起也热起而中寒尚在寒生而外热不除愚谓此即上文二者皆在也欲攻寒则惧热不前欲疗热则思寒又止岂知脏腑之源有寒热温凉之主哉夫取心者不必齐以热取肾者不必齐以寒但益心之阳寒亦通行强肾之阴热之犹可观斯之故或治热以热治寒以寒万举万全孰知其意）曰服寒而反热服热而反寒其故何也曰治其王气是以反也（当其王时须是甚则从之之法也○王注春以清治肝而反温夏以冷治心而反热秋以温治肺而反清冬以热治肾而反寒盖由补益王气太甚也补王太甚则脏之寒热而气自多矣）曰不治王而然者何也曰不味王味属也（愚谓上味字谓深味下味字谓食味犹云不深味食味各有所属也）夫五味入胃各归所喜攻酸先入肝苦先入心甘先入脾辛先入肺咸先入肾久而增气物化之常也气增而久夭之由也（物盛则衰理当然也○王注入肝为温入心为热入肺为清入肾为寒入脾为至阴而四气兼之皆为增其味而益其气故各从本脏之气用耳故久服黄连苦参而反热者此其类也余味皆然但人意疏忽不能精候耳故曰久而增气物化之常也气增不已益以岁年则脏气偏胜气有偏胜则有偏绝脏有偏绝则有暴夭者故曰气增而久夭之由也何者药不具五味不备四气而久服之虽且获胜益久必致暴夭此之谓也绝粒服饵则不暴亡何哉无五谷物味资助故也复冷食谷其亦夭焉）

　　曰方制君臣何谓也曰主病之谓君佐君之谓臣应臣之谓使非上中下三品之谓也曰三品何谓曰所以明善恶之殊贯也（续上中下三品此明药善恶不同性用也）曰病之中外何如（续前问病中外谓调气之法今此未尽故复问之此对当次前求其属也之下应古之错简也）曰调气之方必别阴阳定其中外各守其乡内者内治外者外治微者调之其次平之盛者夺之汗之下之寒热温凉衰之以属随其攸利（续病有中外治有表里在内者以内之法和之在外者以外治法和之其次大者以平气法平之盛甚不已则夺其气令其衰也假如小寒之气温以和之大寒之气热以取之甚寒之气则下夺之夺之不已则逆折之折之不尽则求其属以衰之小热之气凉以和之大热之气寒以取之甚热之气则汗发之发之不尽则逆制之制之不尽则求其属以衰之故曰汗之下之寒热温凉衰之以属随其攸利条所也至真要论）必先岁气无伐天和（难经云春夏各致一阴秋冬各致一阳朱觥云桂枝汤麻黄汤春夏各有所加如东垣之用冷药义本诸此）无盛盛无虚虚而遗人夭殃无致邪无失正绝人长命（续不察虚实但思攻击而盛者转盛虚者转虚致邪失正苦夭莫逃悲夫）帝曰其久病者有气从（顺也）不康病去而瘠奈何岐伯曰化不可代时不可违（续夫生长收藏各应四时之化虽智巧者亦无能先时以致之明非人力所能代也由是观之生长收藏化必待其时物之成败理乱亦待其时也或言力能代造化违四时者妄也）夫经络以通血气以从复其不足与众齐同养之和之静以待时谨守其气无使倾移其形乃彰生气以长命曰圣王故大要曰无代化无违时必养必和待其来复此之谓也（续大要上古经法也五常正论）圣人不治已病治未病不治已乱治未乱夫病已成而后药之乱已成而后治之譬犹渴而穿井斗而铸兵不亦晚乎（四时调神论）拘于鬼神者不可与言至德（续志意邪则好祈祷故不可与言至德）恶于针石者不可与言至巧（续恶针石则巧不得施）病不许治者病必不治治之无功矣（五脏别论）

　　卷中

　　色诊

　　迎渊瞻云吉凶之征机存乎人具色诊钞岐伯曰色脉者上帝之所贵也先师之所传也（先师僦贷季也）上古使僦贷季理色脉而通神明合之金木水火土四时八风六合不离其常（续先师以色白脉毛而合金应秋以色青脉弦而合木应春以色黑脉石而合水应冬以色赤脉洪而合火应夏以色黄脉代而合土应长夏及四季然以是色脉下合五行之休王上副四时之往来故六合之间八风鼓折不离常候尽可与期何者以见其变化而知之也故下文曰）变化相移以观其妙以知其要欲知其要则色脉是矣（续言所以知四时五行之气变化相移之要妙者以色脉也）色以应日脉以应月常求其要则其要也（续言脉应月色应日者占候之期准也常求色脉之差忒是则常人之诊要也）夫色之变化以应四时之脉此上帝之所贵以合于神明也所以远死近生（续观色脉之藏否晓死生之征兆故能常远于死而近于生也移精变气论）夫精明五色者（谓人之精彩神明也）气之华也（续五气之精华者上见于五色也○愚谓人之精彩神明与夫五色乃五气之精华发见也故下文言五色欲其隐隐然见于内神明欲其能别黑白审长短）赤欲如白（当作帛）裹朱不欲如赭白欲如鹅羽不欲如盐（续甲乙作白欲如白璧之泽不欲如垩）青欲如苍璧之泽不欲如蓝黄欲如罗裹雄黄不欲如黄土黑欲如重漆色不欲如地苍（甲乙作炭色）五色精微象见矣其寿不久也（五色精微谓朱色鹅羽苍璧雄黄漆色象见谓赭色盐色蓝色黄土色地苍色言五色贵乎精彩微妙若败象见则寿不久也）夫精明者所以视万物别黑白审长短以长为短以黑为白如是则精衰矣（夫人之精彩神明贵乎能视万物别白黑审长短也反是则精明衰可知矣脉要精微论）色见青如草兹（滋也）者死（续如草初生之青色）黄如枳实者死（色青黄也）黑如 （煤也）者死赤如 血者死（败恶凝聚之血色赤黑也）白如枯骨者死此五色之见死也（续脏败故见死色）青如翠羽者生赤如鸡冠者生黄如蟹腹者生白如豕膏者生黑如鸟羽者生此五色之见生也（续皆诸润泽也色虽可爱若见朦胧尤善故下文曰）生于心如以缟（白也）裹朱生于肺如以缟裹红生于肝如缟裹绀（薄青色）生于脾如以缟裹栝蒌实生于肾如以缟裹紫此五脏所主之外荣也（续荣美色五脏生成论）容色见上下左右各在其要（容色他气也如肝木部内见赤黄白黑色皆谓他气也余脏率如此例所见皆在明堂上下左右要察候处故云各在其要全元起容作客视色之法具在甲乙经）上为逆下为从（续色见于下病生之气故从色见于上伤神之兆故逆）女子右为逆左为从男子左为逆右为从（续左为阳故男右为从左为逆右为阴故女右为逆左为从）易重阳死重阴死（续女子色见于左男子色见于右是变易也男子色见于左是曰重阳女子色见于右是曰重阴气极则反故皆死也）阴阳反他（阴阳应象论作反作）治在权衡相夺奇恒事也揆度事也（权衡相夺言阴阳二气不得高下之宜是奇于寻常之事当揆度其气随宜而处疗之玉版要论）帝曰夫络脉之见也其五色各异青黄赤白黑不同其故何也岐伯曰经有常色而络无常变也（经行气故色见常应于时络主血故受邪则变而不一矣）曰经之常色何如曰心赤肺白肝青脾黄肾黑皆亦应其经脉之色曰络之阴阳亦应其经乎曰阴络之色应其经阳络之色变无常随四时而行也（续顺四时气化之行止）寒多则凝泣凝泣则青黑热多则淖泽（续淖湿也泽润液也谓微湿润也）淖泽则黄赤此皆常色谓之无病五色具见者谓之寒热（经络论）岐伯曰五脏六腑固尽有部（续面上之分部）视其五色黄赤为热白为寒（续阳气少血不上荣于色故白）青黑为痛（续血凝泣则变恶故色青黑则痛举痛论）善诊者察色按脉先别阴阳而知部分视喘息（续候呼吸长短）听音声而知所苦观权衡规矩而知疾所主（续权谓秤锤衡谓星衡规圆形矩方象然权所以察中外衡所以定高卑规所以表柔虚矩所以明强盛故善诊之用必备见焉所主谓应四时之气所主生病之在高下中外也）

　　按尺寸观浮沉滑涩而知病所主以治无过以诊则不失矣（续甲乙经作知病所在以治则无过○愚谓审色之清浊别脉之阴阳而知病生于何部似指脏腑言也视喘息之长短听音声之高卑而知病生于何症似指虚实言也又须观其时之升降浮沉则可以验夫气之高下中外似指外感言也又须参其脉之浮沉滑涩则可以知其病之所生之由而施治焉似指内伤言也如此兼备详尽以治则不差以诊则无误岂非善诊者耶诊诊候也失失误也阴阳应象论）太阳之脉其终也戴眼反折螈 其色白绝汗乃出出则死矣（续戴眼谓睛不转而仰视也绝汗谓汗暴出如珠而不流旋复干也太阳极则汗出故出则死足太阳脉起目内 上额交颠络脑下项循肩膊挟脊抵腰其支循足至小趾手太阳脉起手小指循臂上肩其支上颊至目内 故病有如是）少阳终者耳聋百节皆绝目HT绝系一日半死其死也色先青白乃死矣（续此手足少阳经分病也少阳主骨故气终则百节纵缓色青白者金木相薄也故见死矣HT谓直视如惊貌）阳明终者口目动作善惊妄言色黄其上下经盛不仁则终矣（续此手足阳明经分病也口目动作谓目而鼓颔也胃病闻木音则惊又骂詈不避亲疏故善惊妄言也上手经下足经皆躁盛而动不仁谓不知善恶也）少阴终者面黑齿长而垢腹胀闭上下不通而终矣（续手少阴气绝则血不流足少阴气绝则骨不软骨硬则龈上宣故齿长而积垢汗血坏则皮色死故面色如漆而不赤）太阴终者腹胀闭不得息善噫善呕呕则逆逆则面赤不逆则上下不通不通则面黑皮毛焦而终矣（续此手足太阴经分病也呕则气逆而上通故但面赤不呕则下已闭上复不通心气外燔故皮毛焦而终矣脾脉支别者上膈注心中故皮毛焦乃心气外燔而然）厥阴终者中热嗌干善溺心烦甚则舌卷囊上缩而终矣（续足厥阴络循胫上睾结于茎其正经环阴器抵少腹挟胃上循咽喉手厥阴脉起胸中出属心包灵枢曰肝者筋之合筋聚于阴器而脉络于舌本故病如是）此十二经之所败也（诊要经终论）年长则求之于腑年少则求之于经年壮则求之于脏（年长者甚于味则伤腑年少者劳于使则经中风邪年壮者遏于内则伤精示从容论）帝曰有故病五脏发动因伤脉色各何以知其久暴至之病乎（续有自病故病及因伤候也）岐伯曰征其脉小色不夺者新病也（续气之神犹强）征其脉不夺其色夺者此久病也（神持而邪凌其气也）征其脉与五色俱夺者此久病也（续神与气俱衰也）征其脉与五色俱不夺者新病也（续神与气俱强脉要精微论）帝曰愿闻要道岐伯曰治之要极无失色脉用之不惑治之大则（续惑谓惑乱则谓法则言色脉之应昭然不欺但顺用而不乱纪纲则治病审当之大法也）逆从倒行标本不得亡神失国（续逆从倒行谓反顺为逆标本不得谓工病失宜夫以反理倒行所为非顺岂惟治人而神气受害若使辅佐君主亦令国祚不保矣）去故就新乃得真人（续工病失宜则当去故逆理之人就新明悟之士乃得至真精晓之人以存已也）曰余闻其要于夫子矣夫子言不离色脉此余之所未知也曰治之极于一曰何谓一曰一者因而得之（因问而得）曰奈何曰闭户塞牖击之病者数问其情以从其意（续问其所欲以察是非愚谓击系属犹新近也）得神者昌失神者亡（雪斋云此则所谓祝由移情变气论）帝。

　　曰吾得脉之大要天下至数（愚按经中凡言至数者不一所主俱不同）五色脉变揆度奇恒道在于一（愚按玉版论曰揆度者度病之浅深也奇恒者言奇病也王注一者谓色脉之应也知色脉之应则可以揆度奇恒矣）神转不回回则不转乃失其机（脉之大要天下至数五色脉变揆度奇恒皆在于一也一者纯一无杂之谓纯一不杂天下之理得矣况于术数乎若夫神气流转而不止又遏生物之机关也○王注血气者人之神不可不谨养夫血气应顺四时递迁因王循环五气无相夺伦是则神转不回也回谓却行也却行则反常反常则回而不转也回而不转乃失生气之机矣何以明之夫木衰则火旺火衰则土王土衰则金王金衰则水王水衰则木王终而复始循环此之谓神转不回也若木衰水王水衰金王金衰土王土衰火王火衰木王此之谓回而不转也此反天常执何以得生○愚谓脉之大要有神而为治天下之数有神而莫测五色脉变有神而可生揆度异常之病有神而可保故曰道在于一一者神也凡此数者皆贵有神若神日去而不回则失生气之机矣何以得生又数者理之寓故不曰理而曰数且兼术数之义焉玉机真藏论）

　　卷中

　　针刺

　　九针法星利人九脏决凝疏滞渊乎哉针具针刺钞岐伯曰善用针者从阴引阳从阳引阴以右治左以左治右以我知彼以表知里以观过与不及之理见微则过用之不殆（愚谓从阴引阳二句乃阳病治阴阴病治阳也以右治左二句乃以左引右以右引左也五常正大论云气反者病在上取之下病在下取之上病在中旁取之即此义也以我知彼欲体察也以表知里达内外也过与不及总结上文观夫阴阳左右表里之过与不及也是以善针者不待病形已具方知过与不及若微见征兆便知脏腑之过差矣深明如此用针岂至于危殆哉阴阳应象论）岐伯曰天温日明则人血淖（多也）液而卫气浮故血易泻气易行天寒日阴则人血凝泣而卫气沉月始生则血气始精卫气始行月郭漏则血气实肌肉坚月郭空则肌肉减经络虚卫气去形独居是以因天时而调血气也是以天寒无刺天温无凝月生无泻月满无补月郭空无治（攻也）故月生而泻是谓藏（一作减）虚月满而补血气扬溢络有留血命曰重实月郭空而治是谓乱经阴阳相错真邪不别沉以留止外虚内乱（愚谓内气是以沉而留止而内乱外气被其所泻而外虚）淫邪乃起（八正神明）岐伯曰凡刺之真必先治神（续专其精神寂无动乱刺之真要其在兹焉）五脏已定九候已备后乃存针（续先定五脏之脉备循九候之诊而有太过不及者然后乃存意于用针之法）众脉不见众凶弗闻外内相得无以形先（续众脉谓七诊之脉众凶谓五脏相乘外内相得言形气相得也无以形先言不以已形之衰盛寒温料病患之形气使同于已也故下文云愚谓不可徒观其外形而遗其内气之相得否）可玩往来乃施于人（愚谓玩谓玩味往来谓翻来履去玩味言精熟也经曰谨熟阴阳无与众谋此其类也）人有虚实五虚勿近五实勿远至其当发间不容 （续人之虚实非其远近而有之盖由血气一时之盈缩耳然其未发则如云垂而视之可久至其发也则如电灭而指所不及迟速之殊有如此矣 音瞬一作 ）手动若务针耀而匀（续手动用针心如专务于一事也针耀而匀谓针形光净上下匀平也）静意视义观适之变是谓冥冥莫知其形（续冥冥言血气变化之不可见也故静意视息以义斟酌观其调适经脉之变易尔虽且针下用意精微而测量之犹不知变易形容谁为其象也○经云观其冥冥者言形气营卫之不形于外而工独知之以日之寒温月之虚盛四时气之浮沉参互相合而调之工常先见之然而不形于外故曰观于冥冥焉）见其乌乌见其稷稷从见其飞不知其谁（续乌乌叹其气至稷稷嗟其已应言所针得失如从空中见飞鸟之往来岂复知其所使之元主耶是但见经脉盈虚而为信亦不知其谁之所召遣尔）伏如横弩起如发机（续血气之未应针则伏如横弩之安静其应针也则起如机发之迅疾）帝曰何如而虚何如而实（虚实之形何如而约之岂留呼而可为准定耶）岐伯曰刺虚者须其实刺实者须其虚（续言要以气至有效而为约不必守息数而为定法也○针解论云刺实须其虚留针阴气隆至乃去针也刺虚须其实阳气隆至针下热乃去针也）经气已至慎守勿失（针解论云慎守勿失勿更改也更改谓变法而失经意也言得气至必宜慎守无变其法反招损也）浅深在志远近若一（言精心专一也所针经脉虽浅深不同然其补泻皆如一俞之专意○针解论云浅深在志者知病之内外也远近如一者浅深其候等也注云气虽近远不同然其测候皆以气至而有效也）如临深渊手如握虎无营于众物（针解论曰如临深渊不敢堕也言不敢堕慢失补泻之法也手如握虎欲其壮也壮谓持针坚定也经曰持针之道坚定为宝是也神无营于众物者静志观病患无左右视也言目绝妄视心专一务则用之必中无惑误也保命存形论）岐伯曰天地温和则经水安静天寒地冻则经水凝泣天暑地热则经水沸溢卒风暴起则经水波涌而陇起夫邪之入于脉也寒则血凝泣暑则气淖泽虚邪因而入客亦如经水之得风也经之动脉其至也亦时陇起其行于脉中循循然（续循循然顺动貌言随顺经脉之动息因循呼吸之往来但形状或异尔）其至寸口中手也时大时小大则邪至小则平其行无常处（续大谓大常平之形诊小者非纯小之谓也以其比大则谓之小若无大以比则自是平常之经气耳然邪气者因其阴气则入阴经因其阳气则入阳脉故其行无常处也）在阴与阳不可为度（续以随经脉之流运也）从而察之三部九候卒然逢之早遏其路（续逢谓逢遇遏谓遏绝三部之中九候之位卒然逢遇当按而止之即而泻之迳路既绝则大邪之气无能为也）曰候气奈何曰夫邪去络入于经也（续邪入舍于络脉留而不去则入舍于经）舍于血脉之中其寒温未相得如涌波之起也时来时去故不常在（续周流于十六丈二尺经脉之分故不常在于所候之处）故曰方其来也必按而止之止而取之无逢其冲而泻之（续冲谓应水刻数之平气也灵枢经曰水下一刻人气在太阳水下二刻人气在少阳水下三刻人气在阳明水下四刻人气在阴分然气在太阳则太阳独盛气在少阳则少阳独盛夫见独盛者便谓邪来以针泻之则反伤真气故下文曰）真气者经气也经气大虚故曰其来不可逢此之谓也（续经气应刻乃谓为邪工若泻之则深误也故曰其来不可逢）故曰候邪不审大气已过泻之则真气脱脱则不复邪气复至而病益蓄故曰其往不可追此之谓也（续已随经脉之流去不可复追召使还）不可挂以发者（续言轻微而有尚且知之况若涌波不知其至也愚谓邪至之时不可毫发差误即当泻而去之）待邪之至时而发针泻矣若先若后者血气已尽（尽当作虚）其病不可下（续言而不取而取失时也）故曰知其可取如发机（愚谓喻迅疾也应前不可挂以发句）

　　不知其取如扣椎（愚谓喻冥顽也即下文所云也）故曰知机道者不可挂以发不知机者扣之不发此之谓也（续机者动之微言贵知其微也离合真邪论）帝曰余闻补泻未得其意岐伯曰泻必用方方者以气方盛也以月方满也以日方温也以身方定也以息方吸而内针乃复候其方吸而转针乃复候其方呼而徐引针故曰泻必用方其气而行焉（续方犹正也泻邪气出则真气流行矣）

　　补必用员员者行也行者移也（续行谓宣不行之气令其必行移谓移未复之脉俾其平复）刺必中其荣复以吸排针也（续针人至血谓之中荣）吸则内针无令气忤静以久留无令邪布吸则转针以得气为故候呼引针呼尽乃去大气皆出故命曰泻（愚按补则久留今泻而曰静以久留而先补者若真气不足针乃泻之则经脉不满邪气无所排遣故先补真气令足后乃泻出其邪矣引谓引出去谓离穴候呼而引至其门呼尽乃离穴户则经气审以平定邪气无所拘留故大邪之气随针而出也呼谓气出吸谓气入转谓转动大气大邪之气错乱阴阳者）扪而循之切而散之推而按之弹而怒之抓而下之通而取之外引其门以闭其神（续扪循谓手摸切谓指按扪而循之欲气舒缓切而散之使经脉宣散推而按之排蹙其皮也弹而怒之使脉气 满也抓而下之置针准也通而取之以常法也愚谓通而取之总结上文盖言针刺通用此法而取之外引其门以闭其神则推而按之者也谓蹙按穴外之皮盖其所刺之穴门户不开则神气内守故云以闭其神下文曰推阖其门令神气存此之谓也）呼尽内针静以久留以气至为故（续言必以气至而为去针之故不以息之多数而便去针也）如待所贵不知日暮（愚谓专于候气也）其气已至适而自护（续适调适也护慎守也言气已平调当慎守勿令改变使疾更生也针解论曰经气已至慎守勿失是也愚谓适者宜也宜自慎守也）候吸引针气不得出各在其处推阖其门令神气存大气留止故命曰补（续候吸引针大气不泄补之为义断可知矣愚按推阖其门已下乃详解上文三句义也大气谓大经之气流行营卫者也）岐伯曰泻实者气盛乃内针针与气俱内以开其门如（如读曰而）利其户针与气俱出精气不伤邪气乃下外门不闭以出其疾摇大其道如（如读曰而）利其路是谓大泻必切而出大气乃屈（续言欲开其穴而泻其气也切谓急也急出其针也疾出而徐按之也大气谓大邪气屈谓退屈也）补虚者持针勿置以定其意候呼内针气出针入针孔四塞精无从去方实而疾出针气入针出热不得还闭寒其门邪气布散精气乃得存动气候时近气不失远气乃来是谓追之（续言但密闭穴俞勿令其气散泄也近气谓已至之气远气谓未至之气也欲动经气而为补者必候水刻气之所在而刺之是谓得时而调之进言补也针经曰追而济之安得无补是也调经论）帝曰补泻奈何岐伯曰此攻邪也疾出以去盛血（续视有血者取之）而复其真气此邪新客溶溶未有定处也（续言邪之新客未有定居推针补之则随补而前进若引针致之则随引而留止也）逆而利之（逆迎也）刺出其血其病立已（离合真邪论）岐伯曰刺虚则实之者针下热也气实乃热也满而泄之者针下寒也气虚乃寒也菀陈则除之者出恶血也（续菀积也陈久也言络脉之中血积而久者刺而去之也）邪盛则虚之者出针勿按（续邪者不正之目非本经气也出针勿按穴俞且开故得经虚邪气发泄也）徐而疾则实者徐出针而疾按之疾而徐则虚者疾出针而徐按之刺实须其虚者留针阴气隆至乃去针也刺虚须其实者阳气隆至针下热乃去针也（续言要以气至而有效）经气已至慎守勿失者勿更改也浅深在志者知病之内外也远近如一者浅深其候等也（针解论）夫实者气入也虚者气出也（续入为阳出为阴阴生于内故出阳生于外故入愚谓入者言皮肤致密其气固闭于内也出者皮肤疏豁其气发泄于外也）气实者热也气虚者寒也）续阳盛则阴内拒故热阴盛则阳外微故寒）入实者右手开针空也入虚者左手闭针空也（续言用针补泻也右手持针左手捻穴故实者右手开针空以泻之虚者左手闭针空以补之刺志论）经病者治其经孙络病者治其孙络血（续有血留止刺而去之灵枢曰经脉为里支而横者为络络之别者为孙络是知孙络则络之别支而横者）血病身有痛者治其经络其病在奇邪奇邪之脉则缪刺之（续奇谓奇缪不隅之气而与经脉缪处也故缪刺之缪刺者刺络脉左取右右取左也）留瘦不移节而刺之（续病气淹留形容减瘦订不移易则消息节级养而刺之）上实下虚切而从之（愚谓按切随其病之所在而取之）索其结络脉刺出其血以见通之（续结谓血结于络中也血去则经遂通矣以见通之一本作以通其气三部九候论）刺阳明出血气刺太阳出血恶气刺少阳出气恶血刺太阴出气恶血刺少阴出气恶血刺厥阴出血恶气（续明三阴三阳血气多少之刺约也按太素云阳明太阴为表里其血气俱盛故病泻血气前文太阴一云多血少气一云多气少血详太素血气并泻之旨二说俱未为得血气形志论）帝曰春亟治经络夏亟治经俞秋亟治六腑冬则闭塞闭塞者用药而少针石也（亟犹急也闭塞谓气之门户闭塞也）所谓少针石也非痈疽之谓也痈疽不得顷时回（续虽气门闭塞然痈疽气烈内作大脓不急泻之则烂筋腐骨故虽冬月亦宜针以开之盖以此病顷时回转之间过而不泻则穿通脏腑通评虚实论）凡刺胸腹必避五脏（续心肺在膈上肾肝在膈下脾居中故刺胸腹必避之损之则五神去而死矣）中心环死（谓气周身一日死也）其动为噫（续心在气为噫）中肝五日死其动为语（续肝在气为语）中脾十日死（一本作十五日）其动为吞（续脾在气为吞）中肾六日死其动为嚏（续肾在气为嚏）中肺三日死其动为咳（续肺在气为咳）中胆一日半死其动为呕（胆气勇故为呕）中膈者皆为伤中其病虽愈不过一岁必死（续五脏之气同主一年膈伤则五脏之气互相克伐故不过一岁必死按诊要经终论云中脾五日死注云土数五也中肾七日死注云水成数六水数毕至七日死中肺五日死注云金成数四金数毕至五日死中肝缺而不言按刺禁论四时刺逆从论诊要经终论文相重复皆岐伯言之而死日变动不同传之误也）刺避五脏者知逆从也所谓从者膈与脾肾之处不知者反之（续肾着养脾居中膈连胁际知者为顺不知者反伤其脏）刺胸腹者必以布 着之（ 如缠缴也）乃从单布上刺（续形定则不误中五脏）刺之不愈复刺（续要以气至为故针经曰刺之气不至无问其数刺之气至去之勿复针是也）刺针必肃（续谓肃静所以候气之存亡）刺肿摇针（续以出脓血故也）经刺勿摇（经气不欲泄故诊要经终论）岐伯曰脏有要害不可不察肝生于左肺藏于右心部于表（续阳气主外心象火也）肾治于里（续阴气主内肾象水也）脾谓之使（续营动不已糟粕水谷故使者也）胃为之市（续水谷所归五味皆入如市杂也○杨上善云肝为少阳阳长之始故曰生肺为太阴阴脏之初故曰藏心为五脏部主故称部肾间动气内治五脏故曰治）膈肓之上中有父母（续杨上善云心下膈上为肓心为阳父也肺为阴母也肺主气心主血共营卫于身故为父母）七节之旁中有小心（续小心谓真心神灵之宫室杨上善云小心作志心脊有三七二十一节肾在下七节之旁肾神曰志）从之有福逆之有咎（续八者人之所以生形之所以成故随顺之则福延逆害之则咎至刺禁论）刺跗上中大脉血出不止死（续跗为足跗大脉动而不止者胃之大经）刺面中溜脉不幸为盲（续溜脉手太阳任脉之交会手太阳脉自颧斜行至目内 任脉自鼻鼽两旁上行至瞳子下故刺面中之为盲）刺头中脑户入脑立死刺舌下中脉太过血出不止为喑（续脾脉连舌本散舌下挟咽血出不止脾气不能营运于舌故喑不能言也）刺足下布络中脉血不出为肿（续布络当内踝前足下空处布散之络正当然谷穴分也）刺 （委中也）中大脉令人仆脱色（续令人仆倒而面色如脱去也）刺气街中脉血不出为肿鼠仆（续内结为肿如伏鼠之形气街之中胆胃脉也穴在腹下挟脐两旁相去四寸鼠仆上一寸动脉应手）刺脊间（续脊骨节间也）中髓为伛（续偻伛身蜷曲也）刺乳上中乳房为肿根蚀（续根蚀刺中乳房则为大肿中有脓根内蚀肌肤化为脓）刺缺盆中内陷气泄令人喘咳逆（续五脏肺为之盖缺盆为之道肺藏气而王息又在气为咳刺缺盆中内陷则肺气外泄故喘咳逆也）刺手鱼腹内中陷为肿无刺大醉令人气乱无刺大怒令人气逆无刺大劳人无刺新饱人（续气盛漏也）无刺大饥人（续气不足也）无刺大渴人（续血脉干也）无刺大惊人（续神荡越而气不治灵枢经云新内无刺已刺无内大怒无刺已刺无怒大劳无刺已刺勿劳大醉无刺已刺勿醉大饱无刺已刺勿饱大饥勿刺已刺勿饥大渴无刺已刺无渴大惊大恐必定其气乃刺之也）刺阴股中大脉（续脾之脉也）血出不止死刺客主人内陷中脉为内漏为聋（客主人今名上关乎足少阳足阳明三脉交会陷脉言刺太深也）刺膝膑出液为跛刺臂太阴脉（脉肺也）出血多立死刺足少阴脉重虚出血为舌难以言刺膺中陷中肺为喘逆仰息刺肘中内陷气归之为不屈伸（续谓肘屈折之中尺泽穴也刺过陷脉恶气归之）刺阴股下三寸内陷令人遗溺（续股下三寸肾之络也与冲脉皆起肾下出气街并循阴股其上行者出胞中故刺陷脉令遗溺）刺腋下胁间内陷令人咳（续腋下肺脉也心脉直行者从心系却上腋下刺陷脉心肺俱动故咳）刺少腹（脐下）中膀胱溺出令人少腹满刺 肠内陷为肿刺眶（目眶）上陷骨中脉为漏为盲（续骨中谓目眶骨中也匡骨中脉目之系肝之脉也）刺关节中液出不得屈伸（续诸筋皆属于节液谓渗润津液出则筋膜干故不得屈伸刺禁论）帝曰夫子言虚实者有十生于五脏五脉耳夫十二经脉皆生其病今夫子独言五脏夫十二经脉者皆络三百六十五节节有病必被经脉经脉之病皆有虚实何以合之岐伯曰五脏者故得六腑与为表里经络支节各生虚实其病所居随而调之（续从其左右经气支节而调之）病在脉调之血（续脉者血之府脉实血实脉虚血虚由此脉病而调之血也）病在血调之络（续血病则络脉易故调之于络愚谓易乃变易其常也）病在气调之卫（续卫主气故气病而调之卫）病在肉调之分肉（续候寒热而取之）病在筋调之筋（续适缓急而刺熨之）病在骨调之骨（察轻重而调之）燔针劫刺其下及与急者（续调筋法也筋急则烧针而劫刺之）病在骨 针药熨（续调骨法也 针火针也）病不知所痛两跷为上（续两跷谓阴阳跷脉阴跷出照海阳跷出申脉）身形有痛九候莫病（无病也）则缪刺之（续缪刺者刺络脉左痛刺右右痛刺左）痛在于左而右脉病者巨刺之（续巨刺刺经脉也左痛刺右右痛刺左）必谨察其九候针道备矣（调经论）帝曰真邪以合波陇不起候之奈何岐伯曰审扪循三部九候之盛虚而调之（续调谓盛者泻之虚者补之不盛不虚以经取之）

　　察其左右上下相失（续失谓气候不相类）及相减者审其病脏以期之（续期谓气之在阴则候其气之在于阴分而刺之气之在阳则候气其之在于阳分而刺之是谓逢时经曰水下一刻人气在太阳水下四刻人气在阴分积刻不已气亦随在周而复始故审其病脏以期其气而刺之）不知三部者阴阳不别天地不分地以候地天以候天人以候人调之中府以定三部（愚谓调度也度其中府位分以定上下也）故曰刺不知三部九候病脉之处虽有太过且至工不能禁也（续禁禁止也然候邪之处尚未能知复能禁止其候气耶愚谓虽有太过之邪至于其经工亦不能用针以禁绝也）诛伐无过命曰大惑反乱大经真不可复用实为虚以邪为真用针无义反为气贼夺人正气以从为逆营卫散乱真气已失邪独内着绝人长命予人夭殃不知三部九候故不能久长（愚按三部言身之上中下部三部之内经隧由之故察候存亡悉由于是部各有三候上部天两额之动脉在额两旁动应手也足少阳脉气所行上部地两颊之动脉在鼻孔下两旁动脉应手近巨 之分足阳明脉气所行上部人耳前动脉在耳前陷中动脉应手少阳脉气所行中部天手太阴在掌后寸口中经渠穴动应手也中部地手阳明合谷之分动应手也中部人手少阳神门之分动应手也下部天足厥阴羊矢下一寸半五里之分卧而取之动应于手女子取太冲在足大趾本节后二寸下部地足少阴太溪之分动应于手下部人足太阴在鱼腹上越筋间直五里下箕门之分巩足单衣沉取乃得候胃气者当取足跗上冲阳之分动脉应手离合真邪论）

　　卷下之一

　　阴阳

　　阴阳者造化之权与物各有阴阳人云乎哉具阴阳钞帝曰阴阳者天地之道也（续谓变化生成之道易曰一阴一阳之谓道是也）万物之纲纪（续谓生长化成收藏之纲纪也又云阳与之正气以生阴为之主持以立故为万物之纲纪也）变化之父母（愚按化施化也变散易也气之施化故曰生气之散易故曰极经云物之生从乎化物之极由乎变是知万物无能逃乎阴阳故曰父母王注异类之用也如鹰化为鸠腐草化莹之类皆异类因变化而成者也）生杀之本始（续寒暑之用也万物感阳气温而生因阴气寒而死故知生杀本始是阴阳之所运为也）神明之府也（续府官府言所以生杀变化之多端者何哉以神明居其中也易曰阴阳不测之谓神亦谓居其中也又云合散不测生化无穷非神明运为无能尔也○详此与天元纪论同注颇异）治病必求其本（愚谓本指阴阳）故积阳为天积阴为地（续言阴阳为天地之道者以此）阴静阳躁（续言应物类运用之标格也）阴生阴长阳杀阴藏（续明前天地生杀之殊用也或疑阴长阳杀之义按周易八卦布四方坤者阴也位西南隅时在六七月之交万物所盛长也安谓阴无长之理干者位戌亥之分时在九月十月之交万物所收杀也孰谓阳无杀之理此语又见天元纪论其说自异矣）阳化气阴成形天地者万物之上下也（续观其覆载而万物之上下可知○雪斋云上下指覆载）阴阳者血气之男女也（续阴主血阳主气阴生女阳生男）左右者阴阳之道路也（续阴阳间气左右循环故左右为阴阳之道路杨上善云阴气右行阳气左行谓此也○间气之说具六微旨论中）水火者阴阳之征兆也（续征信也验也兆先也以水火之寒热彰信阴阳之先兆也又云观水火之气则阴阳征兆可明之也）阴阳者万物之能始也（续谓能为变化生成之原始也○详天地至能始与天元纪论相出入但注颇异）故曰阴在内阳之守也阳在外阴之使也（续阴静故为阳之镇守之动故为阴之役使阴阳应象论）清阳为天浊阴为地地气上为云天气下为雨雨出地气云出天气（阴凝上结则合而成云阳散下流则注而为雨雨从云而施化故言雨出地云凭气以交合故言云出天此天地之阴阳也人身清浊亦如之）故清阳出上窍浊阴出下窍（本乎天者亲上本乎地者亲下各从其类也上窍谓耳目口鼻下窍谓前阴后阴）清阳发腠理（此无形者）浊阴走五脏（此有质者也○腠理谓渗泄之门故清阳于是而发施五脏为包藏之所故浊阴于是而走集）清阳实四肢浊阴归六腑（四肢外动故清阳实之六腑内化故浊阴归之）水为阴火为阳（水寒而静故为阴火热而躁故为阳）阳为气阴为味（气散布故阳为之味从形故阴为之今按阳为气阴为味此气味字以天地阴阳之化而言也阳在天成象气之谓也阴在地成形味之谓也）味归形形归气（雪斋云地之气）气归精精归化（形食味故味归形气养形故形归气精食气故气归精化生精归化○雪斋云天之化）

　　精食气形食味（气化则精生味和则形长故云食之也）化生精气生形（即气养也王注精微之气惟血化而成形质之有资气行营立故斯二者各奉生乎○雪斋云化天化气地气）味归形气伤精（过其节也今按形食味味过则伤形精食气气郁气耗则伤精也）精化为气气伤于味（精承化养则食气精若化生则不食气精血内结郁为秽腐攻胃则五味倨然不得入也女人重身精化百日皆伤于味也今按五味入口藏于胃以养五脏气通则伤之气伤于味也○雪斋云上文精与气为一类形与味为一类是分别言之此二句乃交互言之精化为气见其交相益气伤于味见其互相损也）阴味出下窍阳气出上窍（味有质故下流于便泄之窍气无形故上出于呼吸之门）味浓者为阴薄为阴之阳气浓者为阳薄为阳之阴（阳为气气浓者为纯阳阴为味味浓者为纯阴故味薄者为阴中之阳气薄者为阳中之阴）味浓则泻薄则通气薄则发泄浓则发热（阴气润故下味浓则泄利阳气炎上故气浓则发热味薄为少阴故通泄气薄为阳少故汗出发泄谓汗出也）壮火之气衰少火之气壮壮火食气气食少火壮火散气少火生气（气生壮火故云壮火食气少火滋气故云气食少火以壮火食气故气得壮火则耗散以少火益气故气得少火则生长人之阳气壮少亦然今按少而壮壮而衰理则然也）气味辛甘发散为阳酸苦涌泄为阴（续阴阳应象大论）阳气者若天与日失其所则折寿而不彰（续谕人之有阳若天之有日天失其所则日不明人失其所则阳不固日不明则天暗昧阳不固则人夭折）故天运当以日光明（续言火之生固宜借以阳气也）是故阳因而上卫外者也（续此明阳气营运之部分辅卫人身之正用也愚谓人之有阳如天之有日天无日则暗人无阳则夭故天得以营运不息者以日之阳气盛也是以人身有阳得以上卫干外也）阳气者一日而主外（续昼则阳气在外周身行二十五度）平旦人气生日中而阳气隆日西而阳气已虚气门乃闭（续夫气之有者皆自少而之壮积暖以成炎炎极又凉物之理也故阳气平晓生日中盛日西而减虚也气门玄府也所以发泄经脉营卫之气故曰气门）是故暮而收拒无扰筋骨无见雾露反此三时形乃困薄（续皆所以顺阳气也阳出则出阳藏则藏暮阳气衰内行阴分故宜收敛以拒虚邪扰筋骨则逆阳精耗见雾露则寒湿具侵故顺此三时乃天真久远并生气通天论）阴中有阴阳中有阳平旦至日中天之阳阳中之阳也日中至黄昏天之阳阳中之阴也（续日中阳盛故曰阳中之阳黄昏阴盛故曰阳中之阴阳气主昼故平旦至黄昏皆为天之阳而中复有阴阳之殊）合夜至鸡鸣天之阴阴中之阴也鸡鸣至平旦天之阴阴中之阳也（续鸡鸣阳气未出故曰天之阴平旦阳气已升故曰阴中之阳）故人亦应之夫言人之阴阳则外为阳内为阴言人身之阴阳则背为阳腹为阴言人身脏腑中之阴阳则脏者为阴腑者为阳肝心脾肺肾五脏皆为阴胆胃大肠小肠膀胱三焦六腑皆为阳（续正理论曰三焦者有名无形上合于手心主下合右肾主谒道诸气名为使者又曰足三焦者太阳之别名）所以欲知阴中之阴阳中之阳者何也为冬病在阴夏病在阳春病在阴秋病在阳皆视其所在为施针石也故背为阳阳中之阳心也（续心为阳脏位处上焦以阳居阳故为阳中之阳又曰心为牡脏牡阳也）背为阳阳中之阴肺也（续肺为阴脏位处上焦以阴居阳故为阳中之阴又曰肺为牝脏牝阴也）腹为阴阴中之阴肾也（续肾为阴脏位处下焦以阴居阴故谓阴中之阴又曰肾为牝脏牝阴也）腹为阴阴中之阳肝也（续肝为阳脏位处中焦以阳居阴故谓阴中之阳又曰肝为牝脏牝阳也）腹为阴阴中之至阴脾也（续脾为阴脏位处中焦以太阴居阴故谓阴中之至阴又曰脾为牝脏牝阴也）此皆阴阳表里内外雌雄相输应也故以应天之阴阳也（续以其气象参合故能上应于天金匮真言论）天气通于肺（续居高故）地气通于嗌（续以下故）风气通于肝（续风生木故）雷气通于心（续雷象火之有声故）谷气通于脾（续谷空虚脾受纳故）

　　雨气通于肾（续肾主水故）六经为川（续流注不息故）肠胃为海（续以皆受纳也经曰胃为水谷之海是曰）九窍为水注之气（九窍之气流通不滞犹水之流注也）以天地为之阴阳（续以人事配象则近指天地以为阴阳即下文所云是也）阳之汗以天地之雨名之（续汗泄于皮肤是阳气之发泄尔与天地间云腾雨降而相似也故此云然）阳之气以天地之疾风名之（续阳气发散疾风飞扬故以应之）暴风象雷（续暴风鼓击鸣转有声与雷相似愚谓风雷阳也人之暴逆之气奔迫喘喝亦象风雷之象也）

　　逆气象阳（续逆气凌上阳气亦然）寒极生热热极生寒寒生气浊热气生清（续言正气也）清阳在下则生飧泄（火性急速不得传化以阳躁也）浊气在上则生 胀（寒气痞塞不能和畅以阴静也 昌真切肉胀起也）此阴阳反作病之逆从也（续反谓反复作谓作务反复作务则病如是）天不足西北故西北方阴也而人右耳目不如左明也（续在上故法天也）地不满东南故东南方阳也而人左手足不如右强也（续在下故法地）曰何以然曰东方阳也阳者其精并于上精并于上则上明而下虚故使耳目聪明而手足不便也西方阴也阴者其精并于下并于下则下盛而上虚故其耳目不聪明而手足便也故俱感于邪其在上则右甚在下则左甚此天地阴阳所不能全也故邪居之（续夫阴阳之应天地犹水之在器也器圆则水圆器曲则水曲人之血气亦如是故随不足则邪气留居之阴阳应象也）阴者藏精而起亟也阳者卫外而为固也（续言在人之用也亟数也起亟义未详愚谓起者起而应也外有所召则内数起以应也如○以顺召则心以喜起而应之外以逆召则肝以怒起而应之之类也）阴不胜其阳则脉流薄疾并乃狂（薄疾谓极虚而亟数也并谓盛实也狂谓狂走阳并于四肢则狂经曰四肢者谓阳之本阳盛则四肢实实则能登高而歌热盛于身故弃衣欲走夫如是者皆为阴不胜其阳也）阳不胜其阴则五脏气争九窍不通（续九窍者内属于脏外设为官故五脏气争则九窍不通目为肝之官鼻为肺之官口为脾之官耳为肾之官舌为心之官舌非通窍也金匮真言曰南方赤地入通于心开窍于耳北方黑色入通于肾开窍于二阴故也）凡阴阳之要阳密乃固（续阴阳交会之要正在于阳气闭密而不妄泄耳密不妄泄乃生气强固而能久长愚谓交会恐指男女言）两者不和若春无秋若冬无夏（续两谓阴阳和和合即交会也言绝阳阳和合之道者如天四时有春无秋有冬无夏也所以然者绝废于生成也故圣人不绝和合之道但贵闭密以守固天真法也）固而和之是谓圣度（续固阳气盛发中外相应贾勇有余乃相交合则圣人交会之制度也）故阳强不能密阴气乃绝（续阳强而不能闭密则阴泄泻而精气竭绝矣）阴平阳闭精神乃治（续阴气和平阳气闭密则精神之用日益治也）阴阳离决精气乃绝（续在阴不和平阳不闭密强用施泻耗损天真二气分离经络决惫则精气不化乃绝流通也生气通天论）

　　卷下之二

　　标本

　　标本根 之喻也草木得根 则生意行阴阳瘥知标本则治道明具标本钞帝曰病有标本刺有逆从奈何岐伯曰凡刺之方必别阴阳前后相应逆得从施标本相移故曰有其在标而求之于标有其在本而求之于本有其在本而求之于标有其在标而求之于本故治有取标而得者有取本而得者有逆取而得者有从取而得者（续得病之情知治大本则逆从皆可施必中焉）故知逆与从正行无问知标本者万举万当（续道不疑惑识断深明不必问之于人而所行皆当）不知标本是谓妄行夫阴阳逆从标本之为道也小而大言一而知百病之害（续着之至也言能别阴阳知逆顺法明着见精微视其所举则小寻其所利则大以斯明着故言一而知百病之害○愚谓此节泛言标本之道其大如此）少而多浅而博可以言一而知百也（续言少可以贯多举浅可以料大者何也法之明也故非圣人孰能至千是邪故本之者犹可以言一而知百病也○愚谓此邪言人能知标本之道其益如此）以浅而知深察近而知远言标与本易而勿及（续虽事极深玄人非寸尺略以浅近而悉贯之然标本之道虽易可为言而世人识见无能反者○愚谓此节申言标本之道包括虽大人若有志于此则亦易而可知矣但世人自画莫有能及之者○至真要论云夫标本之道要而博小而大可以言一而知百病之害言标与本易而弗损察本与标气可令调与此大同小异）治反为逆治得为从先病而后逆者治其本先逆而后病者治其先本寒而后生病者治其本先病而后生寒者治其本先热而后生病者治其本先热而后生中满者治其标（滑氏曰此句当作先病而后生热者治其标盖以下文自有先病而后生中满者治其标之句矣此误无疑）先病而后泄者治其本先泄而后生他病者治其本必且调之乃治其他病先病而后生中满者治其标先中满而后烦心者治其本人有客气有同气（愚谓客气标本不同如少阴是也同气标本相同如少阳是也）大小不利治其标大小利治其本病发而有余本而标之先治其本后治其标病发而不足标而本之先治其标后治其本（标本病传论）帝曰病生于本余知之矣生于标者治之奈何岐伯曰病反其本中标之病治反其本中标之方（王记言少阴太阳之二气余四气标本同）六气标本所从不同奈何岐伯曰气有从本者有从标本者有不从标本者少阳太阴从本少阳太阳从本从标阳明厥阴不从标本从乎中也（续少阳之本火太阴之本湿本末同故从本也少阴之本热其标阴太阳之本寒其标阳本末异故从本从标阳明之中太阴厥阴之中少阳本末与中不同故不从标本从乎中也从本从标从中皆以其为化生之用也○愚谓阳阴本燥标阳中湿厥阴本风标阴中热惟此二经本末与中不同故治从中少阴本热标阴太阳本寒标阳故治从本又从标少阳本火标阳太阴本湿标阴本末同气故治从本）故从本者化生于本从标本者有标本之化从中者以中气为化也（续化谓气化之元主也有病以元主气用寒热治之○六微旨论云少阳之上大气治之中见厥阴阳明之上燥气治之中见太阴太阳之上寒气治之中见少阴厥阴之上风气治之中见少阳少阴之上热气治之中见太阳太阴之上湿气治之中见阳明所谓本也本之下中之见也见之下气之标也本标不同气应异象此之谓也）是故百病之起有生于本者有生于标者有生于中气者有取本而得者有取标而得者有取中气而得者有取标本而得者有逆取而得者有从取而得者（续反佐取之是为逆取奇偶取之是为从取寒病治以寒热病治以热是为热取）逆正顺也若顺逆也（续寒盛格阳治热以热热盛拒阴治寒以寒之类皆谓之逆外虽用逆中乃顺也此逆乃正顺也若寒格阳而治以寒热拒寒而治以热外则虽顺中气乃逆故方若顺是逆也）故曰知标与本用之不殆明知逆顺正行无问此之谓也不知是者不足以言诊足以乱经（至真要论）

　　卷下之三

　　运气

　　五运六气天地之纪用也生物芸芸介乎两间同纪用者斯人尔具运气钞岐伯曰天度者所以制日月之行也气数者所以纪化生之用也（续制谓准度纪谓纲纪准日月之行度者所以明日月之行迟速也纪化生之为用者所以彰气至而斯应也气应无差则生成之理不替迟速以度大小之月生焉故日异长短月移寒暑收藏生长无失时宜也○六六之节天之度也九九制会天之数也所谓气数者生成之气也愚谓生成之气乃六气谓之时之气必九十日而更换故云九九又云数也）天为阳地为阴日为阳月为阴行有分纪周有道理日行一度月行行十三度而有奇焉故大小月三百六十五日而成岁积岁余而盈闰矣（日行迟故昼夜行天之一度而三百六十五日一周天而犹有度之奇分矣月行远故昼夜行天之十三度余二十九日一周天也言有奇者谓十三度外复行十九分度之七故云月行十三度而有奇也礼仪及汉律历志云二十八宿及诸星皆从东而循天西行日月及五星皆从西而循天东行令太史说云普循天而东行从东而西转也诸历家说月一日至四日月行最疾日夜行十四五度余自五日至八日行次疾自夜行十三度余自九日至十九日其行迟日夜行十二度余二十日至二十三日行又小疾日夜行十三度余二十四日至晦日行又大疾日夜行十四度余○太史说月行之率不如此矣月行有十五日后迟者有十五日前迟者有十五日后疾者有十五日前疾者大率一月四分之而皆有迟疾迟速之故固无常准矣虽月行一周天凡行三百六尔终二十七日十一度二十九日日行二十九度月行三百八十七度少七度而不及日也至三十日日复迁计率至十三分日之八月方及日矣此大尽之之月也大率其计率至十三分日之半者亦太尽法也其计率至十三分日之五之六而及日者小尽之月也故云大小月三百六十五日而成岁也正言之者三百六十五日四分日之一乃一岁法以奇不成日故举六而言之若通以大小为法则岁止有三百五十四日岁少十一日余矣取月所小之辰加岁外余之日故后闰后三十二日而盈闰焉书曰期三伯有六旬有六日以闰月定四时成岁其日义也积盈余闰者盖以月之大小不尽天度之故也）立端于始表正于中推余于终而天度毕矣（端首也始初也表彰示也正斗建也中月半也推退位也言立首气于初节之日示斗建于月半之辰退余闰于相望之后是以闰之前则气不及月闰之后则月不及气故常月之制建初立中闰月之纪无初无纵中历有之皆他节气也故历无云某候闰某月节闰某月中也推终之义断可知乎故曰立端于始表正于中推余于终也由斯推日成闰故能令天度毕焉）天有十日日六竟而周甲甲六复而终岁三百六十日法也（续十日谓甲乙丙丁戊己庚辛壬癸之日也十者天地之至数也易曰天九地十是也六十日而周甲子之数甲子六周而复始则终一岁之日是三十六十日之岁法非天度之数也此盖十二月各三十日者若除小月其日又差也）帝曰夫子言积气盈闰愿闻何谓气岐伯曰五日谓之候三候谓之气六气谓之时四时谓之岁而各从其主治焉（续日行天之五度则五日也三候正十五日也六气凡九十日正三月也设其多之矣故十八候为六气六气谓之时也四时凡三百六十日故曰四时谓之岁也各从主治谓一岁之日各归从五行之一气而为之主以王也故下文曰）五运相袭而皆治之（治主治也）终期之日周而复始时立气布如环无端候亦同法故曰不知年之所加气之盛衰虚实之所起不可以为工矣（续五运谓五行之气应天之运而主化者也袭言五行之气父子相承主统一周之日常如是无已周而复始也时谓立春前当至时也气谓当王之脉气也春前气至脉气亦至故曰时立气布候谓日行五度之候言一候之日亦五气相生而直之差则病矣新校正云王注似非本旨按此正谓岁立四时时布六气如环之无端故又曰候亦同法）曰五运之始如环无端其太过不及何如曰五气更立各有所胜盛虚之变此其常也（续言盛虚之变见此乃天之常道也）曰平气何如曰无过者也（续不愆常候则无过也）曰太过不及奈何曰在经有也（新校正云气交变论五常政论具言五气平和太过不及之旨）曰何为所胜曰春胜长夏长夏胜冬冬胜夏夏胜秋秋胜春所谓得五行时之胜各以气命其脏（续春应木木胜土长夏应土土胜水五行相胜常如是也四时之中加之长夏故谓得五行时之胜也所谓长夏者六月也土生于火长在夏中既长而王故云长夏以气命脏者春之木内合肝长夏土内合脾之类故曰各以气命其脏也命名也）曰何以知其胜曰求其至也皆归始春（立春之日）未至而至此谓太过则薄所不胜而乘所胜也命曰气淫至而不至此谓不及则所胜妄行而所生受病所不胜薄之也命曰气迫所谓求其至者气至之时也（凡气之至皆谓立春前十五日乃候之初也未至而至谓所直之气未应至而先期至也先期而至是气有余故曰太过至而不至谓所直之气应至不至而后期至后期而至是气不足故曰不及太过则薄所不胜而乘所胜不及则所胜妄行而所生受病所不胜薄之也凡五行之气能克者为所胜克我者为所不胜生我者为所生假令肝木有余是肺金不足金不制木故木太过木气既余则薄肺金而乘于脾土矣此皆五脏之气内相淫并为疾故命曰气淫也余太过例同又如肝木气少不能制土土气无畏而遂妄行木被土凌故云所胜妄行而所生受病也肝木之气不平肺金之气自薄故曰所不胜薄之然木气不平土金交薄相迫为疾故曰气迫也余不及例同）谨候其时气可与期失时反候五治不分邪僻内生工不能禁也（续时未气至时也候其年则始于立春之日候其气则始于四气定期候其日则随于候日故曰谨候其时气可与期也反谓反背五治谓五行所治主统一岁之气也）曰有不袭乎（言五行之气有不相承袭者乎）曰苍天之气不得无常也气之不袭是谓非常非常则变矣（变谓变易天常也）曰非常而变奈何曰变至则病所胜则微所不胜则甚因而重感于邪则死矣故非其时则微当其时则甚也（续言苍天布气尚不越于五行人在气中岂不应于天道夫人之气乱不顺天常故有病死之征假今木直之年有火气至后二岁病矣土气至后三岁病矣金气至后四岁病矣水气至后五岁病矣其气不足复重感邪真气内征故重感于邪则死也假令非正真年而气相干者且为微病不必内伤于神脏故非其时而且持也若当所直之岁则易中邪气故当其直时直病疾甚也诸气当其王者皆必受邪故云非其时则微当其时则甚也经曰非其时则生当其时则死是也当谓正直之年六节藏象论）帝曰论言五运相袭而皆治之终期之日周而复始余已知之矣愿闻其与三阴三阳之候奈何合之（续运谓五行应天之五运各周三百六十五日而为纪者也故曰终期之日周而复始也以六合五数不参同故周之）鬼臾区曰夫五运阴阳者天地之道也（续谓化生之道）万物之纲纪变化之父母生杀之本始神明之府也（注具阴阳钞中）可不通乎故物生谓之化物极谓之变阴阳不测谓之神神用无方谓之圣（续此谓化变圣神之道也化施化也变散易也神无期也圣无思也气之施化故曰生气之散易故曰极无期禀候故曰神无思测量故曰圣由化与变故万物无能逃五运阴阳由圣与神故众妙无能出幽玄之理深乎妙用不可得而称之○按经云物之生从于化物之极由乎变变化之相薄成败之所由也又云气治而生化气散而有形气布而蕃育气终而象变其致一也）夫变化之为用也（续应万化之用也）

　　在天为玄（续天道玄远变化无穷传曰天道远人道迩又曰玄谓玄冥言天色高远也）在人为道（续道谓妙用之道也经术正化非道不成又曰正理之道生养之政化也）在地为化（续谓生化万物生非土气孕育则形质不成）化生五味（续金石草木根叶华实酸苦甘淡辛咸皆化气所生随时而有）道生智（智通妙用惟道所生）玄生神（玄冥之内神处其中故曰玄生神）神在天为风（续风者教之始天之使也天之号令也）在地为木（续东方之化）在天为热（应火为用）在地为火（续南方之化）在天为湿（续应土为用）在地为土（续中央之化）在天为燥（续应金为用）在地为金（续西方之化）在天为寒（续应水为用）在地为水（续北方之化神之为用如上五化木为风所生火为热所炽金为燥所发水为寒所资土为湿所存盖初因而成立也虽初因之以化成卒因之以败散尔岂五行之独有是哉凡因所因而成立者悉因所因而散落尔按在天为玄至此与阴阳应象及五营运论文重注颇异）故在天为气（续气谓风热湿燥寒）在地成形（形谓木火土金水）形气相感而化生万物矣（续此造化生成之大纪）然天地者万物之上下也（续天覆地载上下相临万物化生无遗略也）左右者阴阳之道路也（续天有六气御下地有五行奉上当气者为上主司天承岁者为下主司地不当岁者二气居右北行转之二气居左南行转之金木水火运北面正之常左为右右为左则左者南行右者北行而反也）水火者阴阳之征兆也（左右上下水火义具阴阳钞中）金木者生成之终始也（续木主发生应春春为生化之始金主收敛应秋秋为成实终始不息其化常行按此与阴阳应象论相入出）气有多少形有盛衰上下相召而损益彰矣（气有多少谓天之阴阳气有三等多少不同秩也形有盛衰谓五运之气有太过不及也由是少多盛衰天地相召而阴阳损益昭然彰着可见矣）曰何谓气有多少形有盛衰曰阴阳之气各有多少故曰三阴三阳（续由气有多少故有多升降分为三别也○岐伯曰气有多少异用注云太阴与正阴太阳与正阳次少者为太阴次少者为少阳又次为阳明又次为厥阴）形有盛衰谓五行之治各有太过不及也（续太过有余也不及不足也气至不足太过迎之气至太过不足随之天地之气亏盈如此故云形有盛衰也）故其始也有余而往不足随之不足而往有余从之知迎知随气可与期（续言亏盈无常互有胜负尔始谓甲子岁也六微旨论曰天气始于甲地气始于子子甲相合命曰岁立此之谓也则始甲子之岁三百六十五日所禀之气当不足也次而推之终六甲也故有余已则不足不足已则有余亦有岁运非有余非不足者盖以同天地之化也若余已复余少已复少则天地之道变常而灾害作苛疾生矣新校正云木运临卯火运临午土运临四季金运临酉水运临子所谓岁会气之平也又五常政论云委和之纪上角与正角同上商与正商同上宫与正宫同伏明之纪上商与正商同单蓝之纪上宫与正宫同上角与正角同从革之纪上商与正商同上角与正角同涸流之纪上宫与正宫同赫曦之纪上羽与正角同竖成之纪上征与正商同又六元正纪论云不及而加同岁会以前诸岁并为正岁气之平也今王注以同天之化为非有余不足者非也）应天为天符承岁为岁直三合为治（续应天为木运之岁上见厥阴火运之岁上见少阳太阴土运之岁上见太阴金运之岁上见阳明水运之岁上见太阳此五行者天气下降如合符运故曰应天为天符也承岁谓木运之岁岁当亥卯火运之岁岁当寅午土运之岁岁当辰戌丑未金运之岁岁当己酉水运之岁岁当申子此五者岁之所直故曰承岁为岁直也三合谓火运之岁上见少阴年辰临午土运之岁上见太阴年辰临未丑金运之岁上见阳明年辰临酉此三者天气运气与年辰俱会故云三合为治也岁治亦曰岁位三合亦为天符六微旨论曰天符岁会曰太乙天符谓天运与岁相会也○详火运上少阴年辰临午即戊午岁也土运上太阴年辰临丑未即己丑己未岁也金运上阳明年辰临酉即乙酉岁也）帝曰上下相召奈何鬼臾区曰寒暑燥湿火天之阴阳也三阳三阴上奉之（续太阳为寒少阳为暑阳明为燥太阴为湿厥阴为风少阴为火皆为其元在天故曰天之阴阳也）木火土金水火地之阴阳也生长化收藏下应之（续木初气火二气相火三气土四气金五气水终气以其在地应天故云下应也气在地故曰地之阴阳按六微旨论曰地理之应六节气位何如岐伯曰显名之右君火之位退行一步相火治之一段即此木火土金水火地之阴阳之义）天以阳生阴长地以阳杀阴藏（续生长者天之道藏杀者地之道天阳主生故以阳生阴长地阴主杀故以阳杀阴藏天地虽高下不同而各有阳阴之运用也详此与阴阳应象论文重注颇异兹具阴阳钞）天有阴阳地亦有阴阳（续天有阴故能下降地有阳故能上腾是以各有阴阳也阴阳交泰故化变由之成也）故阳中有阴阴中有阳（续易之卦离中虚坎中蒲其义象也王注阴阳之气极则过亢故各兼之金曰寒极生热热极生寒又曰重阴必阳重阳必阴是也）所以欲知天地之阴阳者应天地之气动而不息故五岁而右迁应地之气静而守位故六期而环会（续天有六气地有五位天以六气临地地以五位承天盖以天气不加君火故也以六加五则五岁而余一气故迁一位若以五承立则常六岁乃备尽天元之气故六岁而环会所谓周而复始也地气左行往而不返天气东转常至火运数五岁已其次气正当君火之上法不加临则右迁君火气上以临相火之上故曰五岁而右迁也斯动静上下相临而天地万物之情变化之机可见矣）动静相召上下也阴阳相错而变由生也（续天地之道变化之微其由是矣孔子曰天地设位而易行乎其中此之谓也○按五营运论云上下通寒暑相临气相得则和不相得则病又云上者右行下者左行左右周天余而复会）曰上下周纪其有数乎曰天以六为节地以五为制周天气者六期为一备终地纪者五岁为一周（续六节谓六气之分五制谓五位之分位应一年气统一年故五岁为一周六年为一备谓备历天气周谓周行地位所以地位六而言五者天气不临君火故也）君火以名相火以位（续君火在相火之右但立名于君位不立岁气故天之以气不偶其气以行君火之正守位而奉天之命以宣行火令耳以名奉天故曰君火以名守位禀命故曰相火以位者也）五六相合而七百二十气为一纪凡三十岁千四百四十气凡六十岁而为一周不及太过斯皆见矣（续历法一气十五日因而乘之积七百二十气则三十年积千四百四十气则六十年也经云有余而往不足从之不足而往有余从之故六十年中不及太过斯皆见矣○新校正云按六节藏象论五日谓之候至不可为工矣一节即此义也今具已前）鬼臾区曰甲己之岁土运统之乙庚之岁金运统之丙辛之岁水运统之丁壬之岁木运统之戊癸之岁火运统之（续天地初分之时阴阳析位之际天分五气地列五行五行定位布政于四方五气分流散支于十干当是黄气横于甲己白气横于乙庚黑气横于丙辛青气横于丁壬赤气横于戊癸故甲己应土运乙庚应金运丙辛应水运丁壬应木运戊癸应火运○详运有太过不及平气甲庚丙壬戊主太过乙辛丁癸已主不及大法如此取气平之法其说不一具如诸篇）帝曰其于三阴三阳合之奈何曰子午之岁上见少阴丑未之岁上见太阴寅申之岁上见少阳卯酉之岁上见阳明辰戌之岁上见太阳巳亥之岁上见厥阴少阴所谓标者厥阴所谓终也（续标谓上首也终谓当三甲六甲之终○新校正云午未申酉戌亥之岁为正化正司化令之实子丑寅卯辰巳之岁为对化对司化令之虚此其大法也）厥阴之上风气主之少阴之上热气主之太阴之上湿气主之少阳之上相火主之阳明之上燥气主之太阳之上寒气主之所谓本也是谓六元（续三阴三阳为标寒暑燥湿风火为本故云所谓本也天真元气分为六化以总坤元生成之用征其应相则六化不同本其所生则正是真元之一气故曰六元也并天元纪论）丹天之气经于牛女戊分 天之气经于心尾已分苍天之气经于危室柳鬼素天之气经于亢氐昂毕玄天之气经于张翼娄胃所谓戊己分者奎璧角轸则天地之门户也（续戊土属干己土属巽遁甲经曰六戊为天门六己为地户晨暮占雨以西北东南义取此也雨为土用湿气生之故此占焉五营运论）帝曰论言天地者万物之上下左右者阴阳之道路未知其所谓也（论谓天元纪及阴阳应象论以上）岐伯曰所谓上下者岁上下见阴阳之所在也左右者诸上见厥阴左少阴右太阳见少阴左太阴右厥阴见太阴左少阳右少阴见少阳左阳明右太阴见阳明左太阳右少阳见太阳左厥阴右阳明所谓面北而命其位言其见也（面向北而言之也上南也下北也左西也右东也）帝曰何谓下岐伯曰厥阴在上则少阳在下左阳明右太阴少阴在上则阳明在下左太阳右少阳太阴在上则太阳在下左厥阴右阳明少阳在上则厥阴在下左少阴右太阳阳明在上则少阴在下左太阳右厥阴太阳在上则太阴在下左少阳右少阴所谓面南而命其位言其见也（主岁者位在南故面北而言其左右在下者位在此故面南而言其左右也上天位也下地位也面南左东也右西也上下异而左右殊也）上下相构寒暑相临气相得则和不相得则病（木火相临金水相临水木相临土金相临为相得也木土相临土水相临水火相临火金相临金木相临为不相得也上临下为顺下临上为逆亦抑郁而病生土临君火相火之类者也）曰相得而病者何也曰以下临上不当位也（以下临上谓土临火火临木木临水水临金金临土皆为以下临上不当位也父子之义子为下父为上以子临父不亦逆乎）间气何如岐伯曰随气所在期于左右（于左右尺寸四部分位承之以知应与不应过与不过也）曰期之奈何曰从其气则和逆其气则病（谓当沉不沉当浮不浮当涩不涩当钩不钩当弦不弦当大不大之类也○至真要论云厥阴之至其脉弦少阴之至其脉钩太阴之至其脉沉太阳之至大而浮阳明之至短而涩少阴之至大而长至而和则平至而甚则病至而反则病至而不至者病未至而至者病阴阳易者危）不当其位者病（见于他位也）迭移其位者病（谓左见右脉右见左脉气差错故耳）失守其位者危（已见于他乡本宫见贼杀之气）尺寸反者死（子午卯酉四岁有之反谓岁当阴在寸脉而反见于尺岁当阳在尺脉而反见于寸尺寸俱反乃谓反也若尺独然或寸独然是不应气非反也）阴阳交者死（寅申巳亥丑未辰戌八年有之交谓岁当阴在右脉反见左岁当阳在左脉反见右左右交见是谓交若左独然或右独然是不应气非交也○愚按黄仲理曰夫运气应时交反脉者谓取其加临日时以诊平人验其病之死生于将来非已病脉之比也）先立其年以知其气左右应见然后乃可以言生死之逆顺（续经言岁气备矣○详此见六元正纪论中并五营运论）帝曰夫子言察阴阳所在而调之论言人迎与寸口相应若引绳大小齐等命曰平（续寸口主中人迎主外两者相应俱往俱来若引绳也大小齐等春夏人迎微大秋冬寸口微大者命曰平也愚按脉之小大与四时应者平）

　　阴之所在寸口何如（阴之所在脉沉不应引绳齐等其候颇乖故问以明之）岐伯曰视岁南北可知之矣曰愿卒闻之曰北政之岁少阴在泉则寸口不应（木水金火运面北受气凡气之在泉者脉悉不见唯其左右之气脉可见之在泉之气善则不见恶者可见病以气即客主淫胜名之在火之气其亦然矣）厥阴在泉则右不应（续少阴在右故）太阴在泉则左不应（续少阴在左故）南政之岁少阴司天则寸口不应（土运之岁面南行令故少阴司天则二手寸口不应）厥阴司天则右不应太阴司天则左不应（续亦左右义也）诸不应反其诊则见矣（诸不应反其诊则见矣谓诸脉之不应者岁运之当经候之常也今乃见者其候变也变则不应者斯应之矣反变者诊候也王注覆其手者非）曰尺候何如曰北政之岁三阴在下则寸不应三阴在上则尺不应（续司天曰上在泉曰下）南政之岁三阴在天则寸不应三阴在泉则尺不应左右同（续尺不应左右悉与寸不应义同）故曰知其要者一言而终不知其要流散无穷此之谓也（续要谓知阴阳所在知则用之不惑不知则尺寸之气沉浮小大常三岁一差欲求其意岂不流散而无穷耶至真要论）帝曰主岁何如岐伯曰气有余则制己所胜而侮所不胜其不及则己所不胜侮而乘之己所胜轻而侮之（木余则制土轻忽于金以金气不争故木恃其余而欺侮也又木少金胜土反侮木以木不及故土妄凌之也四气率同侮谓侮慢而凌侮也）侮反受邪寡于畏也（受邪谓受己所不胜之邪然舍己宫观适他乡邦外强中干邪胜真弱寡于敬畏由是纳邪故曰寡于畏也○按六节藏象论云未至而至此谓太过则薄所不胜而乘所不胜命曰气淫至而不至此谓不及则所胜妄行而所生受病所不胜而薄之命曰气迫即此义也五营运论）帝曰愿闻天道六六之节盛衰何也（续经已启问未敷其旨故重问之）岐伯曰上下有位左右有纪（续上下谓司天地之气二也余左右四气在岁之左右也）故少阳之右阳明治之阳明之右太阳治之太阳之右厥阴治之厥阴之右少阴治之少阴之右太阴治之太阴之右少阳治之此所谓气之标盖南面而待之也（续标末也圣人南面而立以阅气之至也）少阳之上火气治之中见厥阴（续少阳南方火故上见火气治之与厥阴故合中见厥阴）阳明之上燥气治之中见太阴（续阳明西方金故上燥气治之与太阴合故燥气之下中见太阴）太阳之上寒气治之中见少阴（续经曰太阳所至为寒生中为温与此义同）厥阴治之风气治之中见少阳少阴之上火气治之中见太阳（续少阴所至为热生中为寒即此义也）太阴之上湿气治之中见阳明（太阴西南方土故土湿气治之与阳明合故湿气之下中见阳明）所谓本也本之下中之见也见之下气之标也（续本谓元气也气必为主）本标不同气应异象（续本者应之元标者病之始病生形用求之标方施其用求之本标本不同求之中见法方全○按至真要论云少阳太阴从本少阴太阳从本从标阳明厥阴不从标本从乎中故从本者化生于本从标本者有标本之化从中者以中为气化）曰其有至而至有至而不至有至而太过何也（续皆谓天之六气也初之气起于立春前十五日余二三四五终气次至而分治六十日余八十七刻半）曰至而至者和至而不至者来气不及也未至而至来气有余也（续时至而气至和平之应此为平岁也假令甲子岁气有余于癸亥岁未当至之期先期而至也乙丑岁气不足于甲子岁当至之期后时而至也故曰来气不及来气有余也言初气之至期如此岁气有余六气之至皆先期岁气不及六气之至皆后时先时后至后时先至各差十三日而应也○按金匮要略云有未至而至有至而不至有至而不去有至而太过冬至之后得甲子夜半少阳起少阴之时阳始生天得温和以未得甲子天因温和此为未至而至也以得甲子而天未温和此为至而不至以得甲子而天大寒不解此为至而不去以得甲子而天温如盛夏时此为至而太过此亦论气应之一端也）曰至而不至未至而至何如（续言太过不及岁当至早至晚之时应也）曰应则顺否则逆逆则变生变生则病（当期为应愆期为否天地之气生化不息无止碍也不应有而有应有而不有是造化之气失常失常则气变变常则气血纷挠而为病也天地变而失常则万物皆病六微旨论）帝曰愿闻地理之应六节气位何如岐伯曰显明之右君火之位也君火之右退行一步相火治之（日出谓之显明则卯之地气分春也自春分后六十日有奇斗建卯正至于已正君火位也自斗建已正未之中三之气分相火治之所谓少阳也君火之位所谓少阴热之分也天度至此暄涉火行居热之分不行炎暑君之德也少阳居之为潜逆大热早行疫瘟乃生阳明居之为温凉不时太阳居之为寒两间热厥阴居之为风湿雨生羽虫少阳居之为天下疵疫以其得位君令宣行故也太阴居之为时雨火有二位故以君火为六气之始也相火则夏至日前后各三十日也少阳之分火之位矣天度至此炎热火行少阳居之为热暴至草萎河干炎亢湿化晚布阳明居之为凉气间发太阳居之为寒气间至热争冰雹厥阴居之为风热火行雨雷生羽虫少阴居之为大暑炎亢太阴居之为云雨雷雹退谓南面视之在位之右也一步凡六十日又八十七刻半余气同法）复行一步土气治之（续雨之分也即秋分前六十日有奇斗建未正至酉之中四之气也天度至此云雨大行湿蒸乃作少阳居之为炎热沸腾云雨雷雹阳明居之为清雨雾露太阳居之为寒雨害物厥阴居之为暴风雨摧位雨生 虫太阳居之为寒热气反用山泽浮云豪雨溽蒸太阴居之为大雨霪霪）复行一步金气治之（续燥之分也即秋分后六十日有奇自斗建酉正至亥之中五之气也天度至此万物皆燥少阳居之为温清更正万物乃荣阳明居之为大凉燥疾太阳居之为早寒厥阴居之为凉风大行雨生介虫少阴居之为秋湿热病时行太阴居之为时雨沉阴）复行一步水气治之（续寒之分也即冬至日前后各三十日至斗建亥至丑之中六之气也天度至此寒气大行少阳居之为冬温蛰虫不藏流水不冰阳明居之为燥寒劲切太阳居之为大寒凝冽厥阴居之为风寒飘扬雨生鳞虫少阴居之为蛰虫出见流水不冰太阴居之为碍阴寒雪地气湿之）复行一步木气治之（续风之分也即春分前六十日有奇也自斗建丑正至卯之中初之气也天度至此风气乃行天地神明号令之始天之使之少阳居之为温疫至阳明居之为清风雾露朦胍太阳居之为寒风切冽霜雪水冰厥阴居之为大风发荣雨生毛虫少阴居之为热风伤人时气流行太阴居之为风雨凝阴不散）复行一步君火治之（续热之分也复春分始也自斗建卯正至巳之中二之气也凡此六位终统一年六六三百六十日六八四百八十刻六七四十二刻其余半刻分而为三约终三百六十五度也余奇细分率之可也）相火之下水气承之（续热盛水承条蔓柔弱凑润衍溢水象可见经云少阳所至为火生终为蒸溽则水承之义可见）水位之下土气承之（续寒甚物坚水冰流涸斯见承下明矣经云太阳所至为寒雪冰雹白 则土气承之义可见）土位之下风气承之（续疾风之复时雨乃零是则温为风吹化而为雨经云太阴所至为湿生终为注雨则土位之可风气承之而为雨也又云太阴所至为雷霆骤注烈风则风气承之义也）风位于下金气承之（续风动气清万物皆燥金承木下其象昭然经云厥阴所至为风生终为整肃则金承之义可见）金位之下火气承之（续虾金生热则火流金乘火之上理无妄也经云阳明所至为散落温则火乘之义）君火之下阴精承之（续君火之位大热不行盖为阴精制承其下也诸以所胜之气承于下者皆折其标盛此天地造化之大体耳经云少阴所至为热生终为寒则阴承之义可知六元正纪论言水发而雹雪土发而飘骤木发而毁折金发而清明火发而曛昧何气使然曰气有多少发有微甚微者当其气甚者兼其下征其下气则象可见也所谓征其下者即此六气承之气也）曰何也曰亢则害承乃制制生则化外列盛衰害则败乱生化大病（愚按王安道曰自显明之右至君火治之十五句言六节所治之位也自相火之下至阴精承之十二句言地理之应乎岁气也亢则害承乃制二句言抑其过也制生则化至生化大病四句言有制之常与无制之变也承犹髓也不曰髓而曰承者以下言之则有上奉之象故曰承虽谓之承而有防之之义存焉亢者过极也害者害物也制者克胜之也然所承也其不亢则随之而已故虽承而不见既亢则克胜以平之承斯见矣故后篇厥阴所至为风生终为肃少阴所至为热生终为寒之类其为风生为热生者亢也其为肃为寒者制也又水发而为雹雪土发而为飘骤之类其水发土发者亢也其雹雪飘骤者制也若然者则造化之常不能以无亢亦不以无制能焉耳夫前后二篇所主虽有岁气运气之殊然亢则害承乃制之道盖无往而不然也故求之于人则五脏更相平也一脏不平所不胜平之五脏更相平非不亢而防之乎一脏不平所胜平之非既亢而克胜之乎始以心火而言其不亢则肾水虽心火之所畏亦不过防之而已一或有亢则起而克胜之矣余脏皆然制生则当作制则生化盖传写之误读之者求之不通遂并遗四句而弗取殊不知上二句止言亢而害害而制耳此四句乃害与制之外之遗意也苟或遗之则无以见经旨之周悉矣制则生化正与下文害则败乱相对辞理俱顺制则生化者言有所制则六气不至于亢为平平则万物生生而变化者无穷矣化为生之盛故生先于化也外列盛衰者言六气分布主治迭为盛衰昭然可见故曰外列害则败乱生化大病者言既亢为害而无所制则败坏乖乱之政行矣败坏乖乱之政行则其变极矣其灾甚矣万物岂有不病者乎生化之所生化者言谓万物也以变极而灾甚故曰大病上生化以造化之用言下生化以万物言以人论之制则化生犹元气周流滋营一生九五脏六腑四肢百骸九窍皆藉焉以为动静云为之主生化太病犹邪气恣横正气耗散凡五脏六腑四肢百骸九窍 不能遂其运用之常也或以害为自害或以承为承藉或以生为自无而有化为自有而无或以二生化为一意或以大病为喻造化之机息此数者皆非也且夫人之气也固亦有亢而制自者苟亢而不能自制则汤液针石导引之法以为之助若天地之气其亢而自制者固复于平亢而不制者其孰助哉虽然造化之道苟变至于极则亦终必自反而复其常矣）帝曰盛衰何如岐伯曰非其位则邪当其位则正邪则变甚正则微曰何谓当位曰木运临卯火运临午土运临四季金运临酉水运临子所谓岁会气之平也（续非太过非不及是谓平运主岁也平岁之气物生脉应皆必合期无先后也○木运临卯丁卯岁也火运临午戊午岁也土运临四季甲辰甲戌己丑己未岁也金运临酉乙酉岁也水运临子丙子岁也丙戊午己丑己未乙酉又为太乙天符）曰非位何如曰岁不与会也（不与本辰相逢会也）曰土运之岁上见太阴火运之岁上见少阳少阴（少阳少阴皆火气）

　　金运之岁上见阳明木运之岁上见厥阴水运之岁上见太阳奈何曰天之与会也（天气与运气相逢会也续土运之岁上见太阴己丑己未也火运之岁上见少阳戊寅戊申也上见少阴戊子戊午也金运之岁上见阳明乙卯乙酉也木运之岁上见厥阴丁己丁亥也水运之岁上见太阳丙辰丙戍也丙己丑己未戊午乙酉又为太乙天符又按天元正纪论云太过而同天化者三不及而同天化者亦三戊子戊午大征上临少阴戊寅戊申大征上临少阳丙辰丙戌大羽上临太阳如是者三丁巳丁亥少角上临厥阴乙卯乙酉少商上临阳明己丑己未少宫上如是三临者太过不及皆曰天符也）故天元册曰天符天符岁会何如曰太乙天符之会也（是谓三合一者天会二者岁会三者运会天元纪论曰三合为治此之谓也太乙天符详具天元纪论中并六微旨论）帝曰四时之气至有早晏高下左右其候何如岐伯曰行有逆顺至有迟速故太过者化先天不及者化后天（续气有余故化先气不足故化后）曰愿闻其行何谓也曰春气西行夏气北行秋气东行冬气南行（续观万物生长收藏如斯言）故春气始于下秋气始于上夏气始于中冬气始于标春气始于左秋气始于右冬气始于后夏气始于前此四时正化之常（续察物以明之可知也）故至高之地冬气常在至下之地春气常在（续高山之颠盛夏冰雪污下川泽严冬草生常在之义足明矣按五常正论云高者气寒下者气热是也矣）必谨察之帝曰天地之气终始奈何岐伯曰数之始起于上而终于下岁半之前天岁主之岁半之后地气主之（续王注岁半立秋之日也新校正云初气交司在岁前大寒日岁半当在立秋前一气之十五日不得云立秋之日也）上下交互气交主之（续交互互体也上体下体之中有二互体也气交主之愚谓大寒前后与立秋前后也）岁纪毕矣故曰位明岁月可知矣所谓气也（续大凡一气主六十日而有奇以立位数之位同一气则月之节气中气之知也故言天地气者以上下体言胜复者以气交言横逆者以上下互皆以节气推之候之灾青变复可期矣○机案五草庐应气考定序曰世之言运气者率以每岁大寒节为今年六之气所终来年一之气所始其终始之交隔越一气不相接续予尝疑于是后见杨子建通神论乃知其论已先于予郓城曹大本彦礼甫好邵学予请以先天后天卦明之夫风木冬春之交北东之维艮震也君火春夏之交东南之维震巽也相火正夏之时正南之方离也湿土夏秋之交南西之维坤兑也燥金冬秋之交西北之维兑干也寒水正冬之时正北之方坎也此主气之定布也地初正气子中而丑中震也地后间气丑中而卯中离也天前间气卯中而巳中兑也天中正气巳中而未中干巽也天后间气未中而酉中坎也地前间气酉中而亥中艮也地终正气亥中而子中坤也此客气之加临者也主气土居二火之后客气土行二火之间终艮始艮始天卦位也始震终坤先天卦序也世以岁气起大寒节者似协后天终艮始艮之文然而非也子建以岁气起冬至者宜契先天始震终坤之义子午岁之冬至起燥金而生丑中之寒水丑未岁之冬至起寒水而生丑中之风木寅申岁起风月卯酉岁起君火辰戌岁起湿土巳亥岁起相火皆肇瑞于子半六气相生循环不穷岂岁间断于传承之际HT 然则终始乎艮者可以分主气所居之位而非可以论客气所行之序也彦礼甫于经传之所已言采拾详矣惟此说乃古今之所未发敢为诵之以补遗阙予与之聚处国学获睹其书遂为志其卷首又曰天地阴阳之运往过来续木火土金水始终终始如环斯循六气相生之序也岁气起于子中尽于子中故曰冬至子之半天心无改移子午之岁始冬至燥金三十日然后禅于寒水以至相火日各六十者五而小雪以后其日三十复终于燥金丑未之岁始冬至寒水三十日然后禅于风木以至燥金日各六十日五而小雪以后其日三十复终于寒水寅申以下皆然如是六十年至千万年气序相生而无间非小寒之末无所于授大寒之初无所于承隔越一气不相接续而截其大寒为次年初气之首也此造化之妙内经秘而未发启玄子阙而未言近代杨子建防推而得之兹说与经不合言极有理谨附于此俾学人知之）曰余司其事则而行之不合其数何也曰气用有多少化治有盛衰衰盛有多少同其化也曰愿闻同化何如曰风温春化同热熏昏火夏化同胜与复同燥清烟露秋化同云雨昏眩埃长夏化同寒气霜雪冰冬化同此天地五运六气之化更用衰盛之常也曰五营运同天化者命曰天符予知之矣愿闻同地化者何谓也曰太过而同天化者三不及而同天化者亦三太过而同地化者三不及而同地化者亦三此凡二十四岁（续六十年中同天地之化者凡二十四岁余悉随已多少）曰愿闻其所谓也曰甲辰（甲戌）大宫下加太阴壬寅壬申大角下加厥阴庚子庚午大商下加阳明如是者三癸巳癸亥少征下加少阳辛丑辛未少羽下加太阳癸卯癸酉少征下加少阴如是者三戊子戊午太征上临少阴戊寅戊申太征上临少阳丙辰丙戌太羽上临太阳如是者三丁巳丁亥少角上临厥阴乙卯乙酉少商上临阳明己酉己未少宫上临太阴如是者三除此二十四岁则不加不临也曰加者何谓曰太过而加同天符不及而加同岁会也曰临者何谓曰太过不及皆曰天符而变行有多少病形有微甚生死有早晏耳帝曰六位之气盈虚何如岐伯曰太少异也太者之至徐而常少者暴而亡（续力强而作不能久长故暴而亡也亡无也）曰天地之气盈虚何如曰天气不足地气随之地气不足天气从之运气中居而常先也（续运谓木火土金水各主岁者也地气胜则脏运上升天气胜则脏运下降上升下降运气常先迁降也）恶不所胜归所同和随运归从而生其病也（续非其位则变生变生则病作）故上胜则天气降而下下胜则地气迁上矣（续胜谓多也上多则自降下多则自迁多少相移气之常也）胜多少而差其分（续多则迁降多少则迁降少多少之应有微有甚之异也）微者少差甚者多差则位易气交易则大变生而病作矣大要曰甚纪五分微纪七分其差可见此之谓也（续以其五分七分之所以知天地阴阳过差矣并六元正纪论）帝曰其贵贱何如岐伯曰天符为执法（续犹相辅）岁位为行人（续犹方伯）太乙天符为贵人（续犹君王）曰邪之中也奈何曰中执法者其病速而危（续执法官人之有为邪僻故病速而危）中行令者其病徐而持（续方伯无执法之权故无速害病但执持而已）中贵人者其暴病而死（续义无移犯故病则暴而死）曰位之易也何如曰君臣位则顺臣位君则逆逆则其病近其害速顺则其病远其害微所谓二火也（续相火居君位是臣位居君位故逆也君火居相火是君位居臣位君临臣位故顺也远谓里远近谓里近六微旨论）

　　帝曰何谓太虚曰太气举之也（续言太虚无碍地体何凭而山住耶太气谓造化之气任持太虚者也故以太虚不屈地久天长者盖由造化之气任持之也气化而变不任持之则太虚之气亦败坏耳夫落叶飞空不疾而下为其乘气故势不得速焉凡之有形处地之上者皆有生化之气任持之也然气有大小不同坏有迟速之异及至气不任持则大小之坏一也）燥以干之暑以蒸之风以动之湿以润之寒以坚之火以温之故风寒在下燥热在上湿气在中火游行其间寒暑六入故令虚而化生也（地本之中元有六入曰燥曰暑曰风曰温曰寒曰火受燥故干性生焉受暑故湿性生焉受风故动性生焉受湿故润性生焉受寒故坚性生焉受火故温性生焉此天之六气也令按寒暑六入者以其燥温统于风寒火统于暑与热）故燥胜则地干暑胜则地热风胜则地动湿胜则地泥寒胜则地裂火胜则地固矣（续六气之用五营运论）帝曰胜复之动时有常乎气有必乎岐伯曰时有常位而气无必也（续虽位有常而发动有无不必定之有也）曰愿闻其道曰初气终三气天气主之胜之常也四气尽终气地气主之复之常也有胜则复无胜则否曰复已而胜何如曰胜至则复无常数也衰乃止耳（续胜微则复微故复已而又胜胜甚则复甚故复已则少有再胜者也假而胜者亦随微甚而复之耳然胜复之道虽无常数至其衰谢则胜复皆自止也）复已而胜不复则害此伤生也（续有胜梁复是复气已衰衰不能复是天真之气已伤败甚而生意尽）曰复而反病何也曰居非其位不相得也太复其胜则主胜之故反病也（续舍已宫观适于他邦己力己衰主不相得怨随其后唯便是求故力极而复主反袭之反自病者也）所谓火燥热也（续少阳火也阳明燥也少阴热也少阴少阳在泉为火居水位阳明司天为金居火位金复其胜则火主胜之火复其胜则水主胜之余气胜复则无主胜之病气也故又曰所谓火燥热也）曰治之奈何曰夫气之胜也微者随之甚者制之气之复也和者平之暴者夺之皆随胜气安其屈伏无问其数以平为期此其道也（续随谓随之安谓顺胜气以和之也制谓制上平谓平调夺谓夺其胜气也治此者不以数之多少但以气和平为准度耳至真要论）帝曰气之上下何谓也曰身半已上其气三矣天之分也天气主之身半已下其气三矣地之分也地气主之以名命气以气命处而言其病半所谓天枢也（续身之半正谓脐中也伸臂指天舒足指地以绳量之正当脐也故又曰半所谓天枢也天枢正当脐两旁同身寸之二寸其气三者假如少阴司天则上有热中有太阳兼之三也六气皆然司天者其气三司地者其气三故身半以上三气身半以下三气也以名言其气以气言其处以气处寒热而言其病之形症也如足厥阴气居足及股胫内侧上行少腹循胁足阳明气在足上行外股前上腹脐之旁循胸乳上面足太阳气起目上额络头下项背过腰横过髀枢股后下行入 贯 出外踝之后足小趾外侧足太阴气循足及股胫之内侧上行腹胁之前足少阴同之足少阳气循胫外侧上行腹胁之侧循颊耳至目锐此首之侧此足六经之部主也手厥阴少阴太阴气从心胸横出循背内侧至中指小指大指之端手阳明太阳少阳气并起手表循背内侧上肩及甲上头此手六气之部主也欲知病诊当随气所在以言之当阴之分冷病归之当阳之分热病归之故胜复之作先言病生寒热者必根据此物理也○按六微旨论云天枢之上天气主之天枢之下地气主之气交之中人气从之）故上胜而下俱病者以地名之下胜而上俱病者以天名之（续彼气既胜此未能复抑郁不畅而无所行进则困于 嫌退则穷于拂塞故上胜至则下与俱病下胜至则上与俱病上胜下病地气郁也故从地郁以名地病下胜上病天气塞也故从天塞以名天病夫以天名者方顺天气为至逆地气而攻之以地名者方从天气为制则可假如阳明司天少阴在泉上胜而下俱病者是拂于下而生也天气正胜天可逆之故顺天之气方同清也少阴等司天上下胜同法○六元正已论云上胜则天气降而下下胜则地气迁而上此谓之也）所谓胜至报气屈伏而未发也复至则不以天地异名皆如复气为法（续胜至未复而病生以天地异名为贰复气已发则所生无问上胜下胜悉皆根据复气为病寒热之主也至真要论）帝曰天地之气何以候之岐伯曰天地之气胜复之作不形于诊也（言平气及胜复皆以形症观察不以诊知也）脉法曰天地之变无以脉诊此之谓也（天地以气不以位故不当以脉知五营运论）厥阴之至其脉弦（软虚而滑端直以长是谓弦实而弦则病不实而微亦病不端长宜亦病不当其位亦病位不能弦亦病）少阴之至其脉钩（来盛去衰如偃带钩是谓钩来不盛去反盛则病来盛去盛亦病来不盛去不盛亦病不当其位亦病位不能钩亦病）太阴之至其脉沉（沉下者按之乃得下诸下脉也沉甚则病不沉亦病不当其位亦病位不能沉亦病）少阳之至大而浮（浮高也大谓稍大诸位脉也大浮甚则病浮而不大亦大病而不浮亦病浮大不浮亦病不当其位亦病不能大浮亦病）阳明之至短而涩（往来不利是谓涩往来不远是谓短短甚则病涩甚则病不短不涩亦病不当其位亦病位不能短涩亦病）太阳之至大而长（往来远是谓长大甚则病长甚则病长而不大亦病大而不长亦病不当其位亦病位不能长大亦病）至而和则平（不大甚则为平调不弱不强是为平）至而甚则病（弦似张弓弦滑如连珠沉而附骨浮高于皮涩而止住短如麻黍大如帽簪长如弓绳皆谓至而大甚也）至而反者病（应弦反涩应大反细应浮反沉应沉反浮应短涩反长滑应 虚反强实应细反大是皆为气反常平之候有病乃如此见也）至而不至者病（气位已至而脉气不应也）未至而至者病（按历古法凡得节气当年六位之分当如南北之岁脉象改易而应之气序未移而脉先变易是先天而至故病）阴阳易者危（不应天常气见交错失其常位更易见之阴位见阳脉阳位见阴脉是易位而见也二气交错故病危○六微旨论云至而至者和至而不至来气不及也未至而至来气有余也曰至而不至未至而至何也曰应则顺否则逆逆则变生变生则病曰请言其应曰物生其应也气脉其应也所谓脉应即此脉应也至真要论）厥阴所至为里急（筋软缩故急）为支痛为软戾为胁痛呕泄（利也）少阳所至为疡疹身热（火气生也）为惊惑恶寒战栗谵（乱言也）妄为悲妄衄 （污血亦脂也）

　　为语笑太阴所至为积饮痞膈（土气也）为 满为中满霍乱吐下为重 肿（ 肿谓肉泥按之不起也）少阳所至为 呕为疮疡（火气生也）为惊躁瞀昧暴病为喉痹耳鸣呕涌（溢气不下）为暴注 螈暴死阳明所至为浮虚（薄肿按之复起）为鼽尻阴股膝髀 足病为胁痛皴揭（身皮 象）为鼽 太阳所至为屈伸不和为腰痛为寝汗（睡中汗发于胸嗌颈腋之间）痉流泄禁止病之常也（六元正纪论○或问五运六气内经讲论诸方所略其理奥妙未易造入原发明焉）丹溪曰翳李之初宜须识病机之变化论人形而处治若便攻于气运恐流于马宗素之徒而去其生人于某日病属其经用某乐治之之类也○又问人之五脏六腑外应天地司气司运八风动静之变人应气焉岂不切当苟不知此为医未造其理何以调之曰杨太受尝云五运六气须每日候之记其风雨晦明而有应时作病者有伏气后时而有病者故病冲而动者体认纯熟久久自能造其至极○王安道曰运气七篇与素问诸篇自是两书作于二人之手其立意各有所主不可混言王冰以为七篇参入素问之中本非素问原文也○又运气之说褚澄尝议之矣曰大桡作甲子纪岁年耳非言病也夫天地五行寒暑风雨仓卒而变人婴斯气作疾于身气难预期故疾难预定气非人为故疾难人测推验多乖拯救易误俞扁弗议淳华弗稽运气之书岂非后人托名于圣哲耶○黄仲理曰南北二政三阴司天在泉寸尺不应交反脉图并面解运气面说出刘温舒运气论奥又六气上下加临补泻病症面并 差棺墓面歌括出浦云运气精华又五运六气加临转移面并面说出刘河间原病式后人采附仲景伤寒论中夫温舒浦云守真三家之说岂敢附于仲景之篇特后人好学人为之耳又曰运气之说仲景三百九十七法无一言及之者非略之也盖有所不取也读素问钞若干卷乃祁门汪石山先生之所续注者也予以孱弱有志于医术未之能尝服先生药辄获奇效先生究心于素难诸书久矣凡就治于先生者百发百中与时医尝试者相去殊远然则先生之医诚有本哉观于此注亦可见矣禀于家君敬刊首卷及此卷以倡之刻完因 识岁月于未简以谂观者如此

　　嘉靖五年岁次丙戌重阳日后学休宁程从迁谨识

　　卷下之四

　　汇萃

　　辞不可属事不可比森乎众也且汇萃钞帝曰人年老而无子者材力尽耶（续材谓材 可以立身者）将天数然也（愚谓天癸之数也）岐伯曰女子七岁肾气盛齿更发长（续老阳之数极于九少阳之数次于七女子为少阴之气故以少阳数隅之明阴阳气和乃能生成其形体故七岁肾气盛齿更发长）二七而天癸至任脉通太冲脉盛月事以时下故有子（续癸北方水干名也任脉波脉皆奇经脉也肾气全盛冲任流通经血流盈应时而下天真之气降与之从事故云天癸也然冲为血海任主胞胎二者相资能故有子谓月事者平和之气常以三旬而一见也愆期谓之有病）三七肾气平均故真牙生而长极（续真牙谓牙之最后生者表牙齿为骨之余也）四七筋骨坚发长极身体盛壮（续天癸七七而终年居四七材力之半故身体壮盛长极于斯）五七阳明脉衰面始憔发始堕（续手足阳明之脉气营于面循发际至额颅故其衰也发堕而憔）六七三阳脉衰于上面皆憔发始白（续三阳之脉尽上于头故衰则面憔发白所以衰者妇人有余于气不足于血以其经月数泄之故）七七任脉虚太冲脉衰少天癸竭地道不通故形坏而无子也（续经水绝止是为地道不通冲任衰微故形坏无子丈夫八岁肾气实发长齿更（续老阴之数极于十少阴之数次于八男子为少阳之气故以少阴数合之易曰天九地十是也）二八肾气盛天癸至精气溢泻阴阳和故能有子（续男子之质不同精血之形亦异阴静海满而去血阳动应合而泄精二者通和故能有子易曰男女构精万物化生是也）三八肾气平均筋骨劲强故真牙生而长极四八筋骨隆盛肌肉满壮（续丈夫天癸八八而终年居四八亦材力之半也）五八肾气衰发堕齿槁（续肾主于骨齿为骨余肾气既衰精无所养故发堕而齿干枯）六八阳气衰竭于上面憔发鬓颁白（续阳气阳明之气也）七八肝气衰筋不能动天癸竭精少肾脏衰形体皆极八八则齿发去（续肝气养筋肝衰故筋不能动肾气养骨肾衰故形体疲极天癸已竭故精少也阳气竭精气衰故齿发皆落矣非惟材力衰谢固亦天数使然）肾者主水受五脏六腑之精而藏之故五脏盛乃能泻（续五脏六腑精气淫溢而渗灌于肾肾乃受而藏之此乃肾为都会关司之所非肾一脏而独有精故曰五脏盛乃能泻也）今五脏皆衰筋骨解堕天癸尽矣故发鬓白身体重行步不正而无子尔曰其有年已老而有子者何也（续言以非天癸之数也）曰此其天寿过度气脉常通而肾气有余也（续所禀天真之气本自有余也）此虽有子男不过尽八八女不过尽七七而天地之精气皆竭矣（续老而生子子寿不能过天癸之数上古天真论）天食人以五气地食人以五味（续天以五气食人者臊气凑肝焦气凑心香气凑脾腥气凑肺腐气凑肾也地以五味食人者酸味入肝苦味入心甘味入脾辛味入肺咸味入肾也清阳化气而上为天浊阴成味而下为地故天食人以气地食人以味也经曰阳为气阴为味是也）五气入鼻藏于心肺上使五色修明音声能彰五味入口藏于肠胃味有所藏以养五气气和而生津液相成神乃自生（续心荣面色肺主音声故气藏于心肺上使五色修洁分朗音声彰着气为水母故味藏于肠胃内养五气五气和化津液方生津液与气相副化成神气乃能生而宣化也六气藏象论）天气清静光明者也（愚谓天气清静故光明不竭人能清静则寿亦延长）藏德不止（止一作上）故不下也（续四时成序七曜周行天不形言是藏德也德隐则应用不屈故不下也言天至尊高德犹见应况金生之道不顺天乎）天明则日月不明邪害空窍（续大明见则小明灭故大明之德不可不藏天若自明则日月之明隐矣喻人当清静法道以保天真苟离于道则虚邪入于空窍）阳气者闭塞地气者冒明（续阳谓天气亦风热也地气谓湿亦云雾也风热害人则九窍闭塞雾湿为病则掩医清明取类者在天则日月不光在人则两目藏曜也）云雾不精则上应白露不下（续雾者云之类露者雨之类夫阳盛则地不上应阴虚则天不下交故云雾不化精微之气上应于天而为白露不下之咎矣经曰地气上为云天气下为雨明二气交合乃成雨露又曰至阴虚天气绝至阳盛地气不足明气不相召亦不能交合也）交通不表万物命故不施则名木多死（续表谓表陈其状易曰天地 万物化醇然不表交通则为否也名谓名果珍木夫云雾不化其精微雨露不沾于原泽是为天气不降地气不腾变化之道既亏生育之原斯泯故万物之命无禀而生然其死者则名木先应）恶气不发风雨不节白露不下则死槁不荣（续恶谓害气也发谓发散节谓节度死谓蕴积槁谓枯槁言常气伏藏而不散风雨无度折伤复多槁物蕴积春不荣也岂惟其物独遇是而有之人离于道亦有之矣故下文云）贼风数至豪雨数起天地四时不相保与道相失则未央绝灭（续不顺四时之和数犯八风之害与道相失则天真之气未期失远而致灭亡央久也远也）唯圣人从之故身无奇病万物不失生气不竭（王注圣人法天地藏德恬淡虚无精神内守病安从来又云从犹顺也谓顺四时之令也然四时之令不可逆之逆之则五脏内伤而他疾起矣）苍天之气清净（续春为苍天发生之主）则志意治顺之则阳气固虽有贼邪弗能害也（亦以天道喻诸人也）此因时之序（以因天四时之气序故贼邪之气不能害也）故圣人传精神服天气而通神明（流通精神不耗不治王注久服天真之气则妙用自通于神明也）

　　失之则内闭九窍外壅肌肉卫气散解（续失谓逆苍天清净之壅也卫气者合天之阳气也所以温分肉而充皮肤肥腠理而司开阖故失其度则内闭九窍外壅肌肉以卫不宫运攸言散解也）此谓自伤气之削也（续夫逆苍天之气违清静之理使正真之气如削去者非天降之人自为之尔）阳气者若天与日失其所则折寿而不彰（续此明阳前气之用也喻人之有阳若天之有日天失其所则日不明人失其所则阳不固日则明则天暗阳不固则人夭）故天运当以日光明（喻人之生固其藉其阳气○愚谓天之营运不息以藏隐其气而日月得以光明也生气通天论）阴气者静则神藏躁则消亡（续阴谓五神脏也言人安静不涉邪气则祥气宁而内藏人即动冒邪气则神被害而离散藏无所守故曰消亡）饮食自倍肠胃乃伤（续脏以躁动致伤腑以食饮气损皆谓过用越旺则受其邪也）岐伯曰根于中者命曰神机神去则机息根于外者命曰气立气止则化绝（诸有形之类根于中者生源击天其所动浮皆神气为机发之主故其所为也物莫之知是机神舍去则机发动用之道息矣根于外若生源击地故其生长化虚收藏皆为造化之气所应立故其所出也物亦莫知之是以气止息则生化结成之道绝灭矣其木火土金水燥湿液肾柔弱常易性不及乎外物去生气离根化绝止则其常体性颜色皆必小变移其旧也六微旨论云出入废则神机化灭升降息则气立孤无故非出入则无以生长壮老非升降则无以生长化收藏五常正大论）帝曰何谓三部岐伯曰有下部有中部有上部部各有三候候者有天有地有人也必指而导之（必因师指引教导）乃以为真上部天两额之动脉（续在额两旁动应于手足少阳脉气所行）上部地两颊之动脉（在鼻孔两旁近千巨 之分动应于手足阳明脉气所行）上部人耳前之动脉（在耳前陷者中动应于手手少阳脉气所行）中部天手太阴也（肺脉也在掌后寸口中是谓经渠动应于手）中部地手阳明也（大胜脉也合谷之分动应于手）中部人手少阴也（心脉也在掌后充骨之端神门之分动应于手灵枢经曰少阴无俞心不病乎曰其外经病而脏不病故独取其经中掌后锐骨之端正谓此也）下部天足厥阴也（肝脉也在毛际外羊大下一寸半陷中五里之分卧而取之动应于手女子取太冲在足大趾本节后二寸陷中是）下部地足少阴也（肾脉也在足内踝后跟骨上陷中太溪之内动应手）下部人足太阴也（脾脉也在鱼腹上越筋间直上五里下门之分宽巩足单衣沉取乃得之动应于手○候胃气者当取足跗上冲阳之分动脉应手）故下部之天以候肝地以候肾人以候脾胃之气（脾与胃以膜相连故兼候胃也）曰中部之候奈何曰亦有天亦有地亦有人天以候肺地以候胸中之气（手阳明脉当其处经云肠胃同候故以候胸中也）人以候心曰上部以何候之曰亦有天亦有地亦有人天以候头角之气地以候口齿之气人以候耳目之气（以位当耳前脉底于目外 故以候之）三部者各有天各有地各有人三而成天三而成地三而成人三而三之合则为九九分为九野（谓邑外为郊郊外为甸甸外为牧牧外为林林外为HT HT 外为野言其远也详六节藏象论云）九野为九脏（续以是故应天地之至数）故神藏五形藏四（续魂魄心意神皆五脏是也故曰神藏谓其形藏者皆如器外张虚而不屈合藏于物故云形藏也愚谓徒有其器而无所藏此与宣明五脏篇生气通天论六节藏象论注重）合为九脏五脏已败其色必夭夭必死矣（续夭谓死色异常之候也色者神之旗脏者神之舍故神去则脏败脏败则色则异常之候死也）曰泱死生奈何曰形盛脉细少气不足以息者危（续形气相得谓之可治今脉细少气是为气弱体壮盛有余是谓形盛症不相扶故当危也危近死犹有生者）形瘦脉大胸中多气者死（续此形气不足脉气有余故死凡此者形气不相得也）形气相得者生参伍不调者病（续参谓参较伍谓类伍参较谓伍而有不调谓不率其常故病）三部九候皆相失者死（续失谓气候不相类也相失之候诊凡有七见下文）上下左右之脉相应如参舂者病甚上下左右相失不可数者死（续上下左右三部九候凡十八诊也如参舂者谓大数而鼓如参舂杵之上下也不可数者谓一息十至以上也）中部之候虽独调与众脏相失者死中部之候相减者死（续上部下部已不相应中部独调亦知不久若减于上下亦是气衰故皆死也减谓偏小也）目内陷者死（续太阳脉起目内 目内陷太阳绝独言太阳以其主诸阳之气）岐伯曰九候之相应也上下若一（续言迟速小大等也）不得相失一候后则病二候后则病甚三候后则病危所谓后者应不俱也（俱犹同也一也）察其腑脏以知死生之期（续夫病入腑则愈入脏则死故死生期准察以知之）必先知经脉然后知病脉（续经脉四时五脏之脉）帝曰何以病知之所在岐伯曰察九候独小者病独大者病独疾者病独迟者病独热者病独寒者病独陷下者病（相失之候诊凡有七者此也然脉见七诊谓参伍不调随其独异以言其病）肉脱身不去者死（续谷气外衰则肉如脱尽天真肉竭故身不能行）中部乍疏乍数者死（续气之散乱也）形肉已脱九候虽调犹死（续亦谓形气不相得也证前肉脱身不去者九候虽平调亦死）帝曰冬阴夏阳奈何岐伯曰九候之脉（此九候以脉言寸关尺三部各有浮中沉三部合之而为九也）皆沉细悬绝者为阴主冬故以夜半死盛疾喘数者为阳主夏故以日中死（续位无常居物极则反乾坤之文阴极则龙战于野阳极则亢龙有亢是以阴阳极脉死于夜半日中也）是故寒热病者以平旦死（续亦物极则变也平旦木王木气为风故木王之时寒热病死经曰因于露风乃生寒热故知寒热乃风薄所为也）热中即热病者以日中死（续阳之极也）病风者以日夕死（续卯酉冲也愚谓寒热病者木气实也故木之王时死此病风者木气虚也酉则金王木虚金胜故病于酉也）病水者以夜半死（水王故也）其脉乍疏乍数乍迟乍疾者日乘四季死（脾气内绝故日乘四季死）七认虽见九候皆从者不死（续若九候顺四时之令虽七诊互见亦生）所言不死者风气之病及经月之病似七诊之病而非也故言不死（续风病之脉诊大而数经月之病脉小以微虽候与七诊之状略同而死生之症乃异故不死也）若有七诊之病其脉候亦败者死者（续七诊虽见九候若从者不死若病同七诊之状而脉应败乱纵九候皆顺犹不得生也）必发哕噫（续心为噫胃为哕胃精内竭神不守心故死之时发斯哕噫）必审问其所以始病与今之所方病（续方正也当原始以要终）而后各切循其脉视其经络浮沉以上下逆从循之其脉疾者不病（脉经盛故）脉迟者病（气不足故）脉不往来者死（精神去也）皮肤着者死（骨干枯也三部九候论）帝曰余知百病生于气也（续气之为用虚实逆顺缓急皆能为病故问之）怒则气上喜则气缓悲则气消恐则气下寒则气收炅则气泄惊则气乱劳则气耗思则气结九气不同何病之生岐伯曰怒则气逆甚则呕血及飧泄故气上矣（续怒则阳气逆上肝气乘脾故甚则呕血及飧泄何以明之怒则面赤甚则色苍经曰盛怒不止则伤志明怒则气逆上而不下也）喜则志和气达营卫通利故气缓矣悲则心系急肺布叶举而上焦不通营卫不散热气在中故气消矣（续悲则损于心心系急则动肺肺气击诸经逆故肺布而叶举）恐则精却却则上焦闭闭则气还还则上焦胀故气不行矣（续恐则阳精却上而不下上故却则上焦闭也上焦既闭气不行流下焦阴气亦还回不散而聚为胀也上焦固禁下焦气还各守一处故气不行也矣）寒则腠理闭气不行故气收矣（续腠谓津液渗泄之所理谓文理逢会之中闭谓密闭气谓卫气行谓流行收谓收敛也身寒则卫气沉故皮肤文理及渗泄之处皆闭密而气不通行卫气收敛于中而不发散也）

　　炅则腠理开营卫通汗大泄故气泄矣（续人在阳则舒在阴则渗故热则肤腠开发营卫大通津液外渗而汗大泄）惊则心无所倚神无所归虑无所定故气乱矣（续气奔越故不调理）劳则喘息（一作且）汗出内外皆越故气耗矣（续疲于力役则气奔速故喘息也气奔速则阳外发故汗出然喘且汗出内外皆逾越常纪故气耗损矣）思则心有所存神有所归正气留而不行故气结矣（续击心不散故气亦停留举痛论）凡未诊病者必问尝贵后贱虽不中邪病从内生名曰脱营（续神屈故也贵之尊荣贱之屈辱心怀眷慕志结忧惶而病从内生血脉虚减故曰脱营）尝富后贫名曰失精五气留连病有所并（续富而从欲贫则损财内结忧煎外悲过物然则心随想慕从往计营卫之道闭以迟留气血不行积并为病）医工诊之不在脏腑不变躯形处之而疑不知病名（续言病之初也病由想恋所为故未居脏腑事因情念所起故不变躯形医不悉之故疑而诊也）身体日减气虚无精（续言虚之次也气血相迫形肉稍烁故身体日减经曰气归精精食气今气虚不化精无所滋故也）病深无气洒洒然时惊（续言病之深也病气深谷气尽阳气内薄故恶寒而惊洒洒寒貌也）病深者以其外耗于卫内夺于营（续血为忧煎气随悲减故外耗于卫内夺于营病深者何以此耗夺故尔）良工所失不知病情此治一过也（失谓失问其所始也）凡欲诊病者必问饮食居处（续饮食居处五方不同故问之也详见异法方宜论今具论治钞愚按丹溪云凡治病必先问饮食起居何如盖主一人之身而言与此不同当参考之）暴乐暴若始乐后苦皆伤精气（精气竭绝）形体毁沮（续喜则气缓悲则气消然悲衰动中者竭绝而伤生故精气竭绝形体浅毁心神沮散矣）暴怒伤阴暴喜伤阳（续怒则气逆故伤阴喜则气缓故伤阳愚按此二句及下二句与阴阳应象论文重而注异今并具汇萃钞）厥气上行满脉去形（续气厥逆也逆则气上行满于经络故神气荡散去离形骸矣）愚医治之不知补泻不知病情华日脱邪气乃并此治之二过也（续不知喜怒衰乐之殊情概为补泻而同贯则五脏精华之气日脱邪气薄蚀而乃并于正真之气矣）善为脉者必以此类奇恒从容知之为工而不知道此诊之不足贵此治之三过也（续奇恒谓气候奇异于常之候也从容谓分别脏气虚实脉见高下几相似也示从容论曰脾虚浮似肺肾小浮似脾肝急沉散似肾此皆工之所惑乱然从容分别而得之矣）诊有三常必问贵贱封君败伤乃欲侯王（续封君败伤降其君位而贬公卿也及欲侯王谓情慕尊贵而妄求不已也)故贵脱势虽不中邪精神内伤身必败亡（续忧惶煎迫怫结所为）始富后贫虽不败邪皮焦筋屈痿癖为挛（续以五脏气留连病有所并而为是也）医不能严不能动神外为柔弱乱至失常病不能移则医事不行此治之四过也（续严为禁戒其非所以令从命也外为柔弱言委随以顺从也然戒不足以禁非动不足以从命委随任物乱失天常病且不移何医之有也）凡诊者必知终始有知余绪切脉问名当合男女（续终始谓气色也经曰知外者终而始之明知五色气象终而复始也余绪谓病发端之余绪也切谓以指按脉也问明谓问病症之名也男子阳气多而左脉大为顺女子阴气多而右脉大为顺故宜以候当先合之也）离绝菀结忧恐喜怒五脏空虚血气离守工不能知何术之语（续离谓离间亲爱绝谓绝念所怀菀谓菀谓菀积思虑结谓结固余怨夫问亲爱者魂游绝所怀者意丧积所虑者神劳结余怨者志苦忧愁者闭塞而不行恐惧者惕惮而守失盛怒者迷感而不治喜乐者荡散而不藏由是八者故五脏空虚气血离守工不思晓又何言哉）尝富大伤斩筋绝脉身体复行令泽不息（续斩筋绝脉言非分之过损也身体虽已复旧而行且令泽液不为滋息也何者精气耗减也泽液也）故阳败结留薄归阳脓积寒炅（续阳谓诸阳脉及六腑也炅谓热也言非分伤败筋脉之气血气内结留而不去薄于阳脉则化为脓久积腹中而外为寒热也）粗工治之亟刺阴阳身体解散四肢转筋死日有期（续不知寒热为脓积所生以为常热之疾概施其法数刺阴阳经脉气夺病甚故身体解散而不用四肢废运而转筋如是故死日有期乃医之罪也）医不能明不问所废唯言死日亦为粗工此治之五过也（续诊不备三常疗不慎五过不求余绪不问持身亦足为粗略之医）凡此五者皆受术不通人事不明也（续言受术之徒未通精微之理不明人问之事也）故曰圣人之治病也必知天地阴阳四时经纪五脏六腑雌雄表里刺灸砭石毒药所主从容人事以明经道贵贱贫富各异品理问年少长勇怯之理审于部分知病本始八证九候诊必副矣（续圣人备言知此工当勉之流五过论）帝曰夫经脉十二络脉三百六十五此皆人之明知工之所循用也（续谓循守而用）

</div>
    <div class="pagination">
<a href="读素问钞_page2.html">上一页</a><a href="读素问钞.html">1</a><a href="读素问钞_page2.html">2</a><span class="current-page">3</span><a href="读素问钞_page4.html">4</a><a href="读素问钞_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
