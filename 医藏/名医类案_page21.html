<!DOCTYPE html>
<html>
<head>
    <meta charset="UTF-8">
    <title>名医类案 - 第 21 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 21 页/共 32 页</h1>
    <div class="content">　　一人虚损心中常如有官事不了之状以四君子加参术黄茋茯苓多服愈
　　滑伯仁治一人病怔忡善口澹舌燥多汗四肢疲软发热小便白而浊【有形　有形作血论】众医以内伤不足拟进茸附等药未决脉之虚大而数【数则为火】曰是由思虑过度厥隂之火为害耳夫君火以名相火以位相火代君火行事者也相火一扰能为百病百端之起皆由心生越人云忧愁思虑则伤心其人平生志大心髙所谋不遂抑郁积久致内伤也服补中益气汤硃砂安神丸空心进小坎离丸月余而安
　　一人病胸膈胀痛心怔忡呕逆烦懑不食情思惘惘不暂安目无所睹伯仁视之六脉皆澁结不调【澁为气滞血少结则为痰】无复参伍甚怪之既徐察之其人机深忧思太过加之脾胃内伤积为痰涎郁于上膈然也素问曰思则气结又云隂气者静则神蔵躁则消亡饮食自倍肠胃乃伤其是之谓乎为制袪痰顺气服之平
　　一人因事恐怖心常惕惕如畏人捕之状诊其脉豁豁然虚大而浮体热多汗【前案亦发热多汗但前案有形此案无形】曰凡病得之従髙坠下惊仆击搏悪血留滞皆従中风论终归厥隂此海蔵之説也盖厥隂多血其化风木故也有形当従血论无形当従风论【定评】今疾是走无形也従风家治之兼化痰散结佐以铁粉朱砂丸愈
　　吴茭山治一妇气盛血少火旺痰多因事忤意得怔忡之患心惕惕然而惊时发时止清晨至晩如此无度每服镇心金石之药愈不安吴诊其脉左而大知血少火旺右浮滑不匀【滑为痰】气盛痰多也遂以温胆汤入海粉苏子数服而安次以安神丸常服全愈








　　名医类案卷八
<子部,医家类,名医类案>
　　钦定四库全书
　　名医类案巻九
　　明　江瓘　编
　　淋闭
　　壶仙翁治州赵按察病防胀不能食溲遗血众医以为热下以大黄之剂神乏气脱而不能寐召翁诊其脉告曰病得之劳伤心血久则脾胃俱受伤耳所以知按察之病者切其脉左寸沉右寸过左一倍两闗濇尺反盛盖烦劳不胜则逆郁而不通不通则不能升降而作防胀防胀则不食肉沸而不下则闗槖闭而溲且不输故溲遗血乃和以八补之剂兼五郁之药不数日而愈越三月复作如前治立除【此案重见第四巻肿胀门】
　　陜人高文病淋一日口噤厥逆【见症竒一日之淋而口噤厥逆耶】他医以为风翁曰误矣此热客膀胱故难溲耳投以八正散二服而溲大行病且愈所以知文之病者诊其脉尺沉而大按之而坚知病之在下也膀胱者津液之府气化则能出此盖由于热淋而更接内故移热于膀胱而使溲难也
　　东垣治一人病小便不利目晴突出腹胀如鼓【非鼓胀因小便不出而胀】膝以上坚硬皮肤欲裂饮食且不下服甘淡渗泄之药皆不效李曰疾深矣非精思不能处思之半夜曰吾得之矣内经有云膀胱者津液之府必气化乃能出焉今服淡渗之药而病益甚者是气不化也启元子云无阳则隂无以生无隂则阳无以化甘淡气薄皆阳药独阳无隂其欲化得乎明日以滋肾丸羣隂之剂投之再服而愈【方见丹溪】
　　长安王善支病小便不通渐成中满腹大坚硬如石壅塞之极腿脚坚胀裂出黄水双睛凸出昼夜不得眠饮食不下【独为闗】痛苦不可名状伊戚赵谦甫诣李求治视归从夜至旦耿耿不寐究记素问有云无阳则隂无以生无隂则阳无以化又云膀胱者州都之官津液蔵焉气化则能出矣此病小便癃闭是无隂而阳气不化也凡利小便之药皆淡味渗泄为阳止是气药阳中之隂非北方寒水隂中之隂所化者也此乃奉养太过膏粱积热损北方之隂肾水不足膀胱肾之室久而干涸小便不化火又逆上而为呕哕非膈上所生也独为闗非格病也洁古云热在下焦填塞不便是闗格之法今病者内闗外格之病悉具死在旦夕但治下焦可愈随处以禀北方寒水所化大苦寒之味者黄栢知母桂为引用丸如桐子大沸汤下二百丸少时来报服药须防如刀刺前隂火烧之痛溺如瀑泉涌出卧具皆湿床下成流顾盼之间肿胀消散李惊喜曰大哉圣人之言岂可不遍览而执一者也其症小便闭塞而不渴时见躁者是也凡诸病居下焦皆不渴也【非先生不能道此语】二者之病一居上焦在气分而必渴一居下焦在血分而不渴血中有湿故不渴也二者之殊至易别耳【治下焦】
　　罗谦甫治刘太保淋疾问曰近夏月来同行人多有淋证气运使然抑水土耶罗曰此间别无所患独公所有之殆非气运水土使然继问公近来多食何物曰宣使赐木百余对遂多蜜煎之每客至以此待食日三五次曰淋由此也内经曰酸多食之令人癃【凡治小便不利不可用酸】夺饮则已曰醋味致淋其理安在曰小便主气经云酸入于胃其气濇以収上之两焦弗能出入也不出则留胃中胃中和湿则下注膀胱之胞胞薄以懦得酸则缩踡约而不通水道不行故癃而濇乃作淋也果如言而愈
　　黄明之六月中小便淋茎中痛不可忍相引脇下痛以川练子生甘草一钱元胡索七分人参五分茯苓四分琥珀泽防柴胡当归稍各三分作一服名曰参苓琥珀汤用长流水三盏煎至一盏温服空心食前大效【此方可法】
　　中书右丞合刺合孙病小便数而少日夜约至二十余行脐胀腹满腰脚沉重不得安卧至元癸未季春罗奉旨治之诊视脉得沉缓时时帯数常记小便不利者有三不可一槩而论若津液偏渗于肠胃大便泄防而小便澁少一也宜分利而已若热搏下焦津液则热湿而不行二也必渗泄则愈若脾胃气澁不能通利水道下输膀胱而化者三也可顺气令施化而出也【分利渗泄顺气三法治之不可不记】今右丞平素膏粱湿热内蓄不得施化膀胱窍澁是以起数而见少也非渗泄分利则不能快利遂处一方名曰茯苓琥珀汤内经曰甘缓而淡渗热搏津液内蓄脐腹胀满当须缓之泄之必以甘淡为主遂以茯苓为君滑石甘寒滑以利窍猪苓琥珀之淡以渗泄而利水道故用三味为臣脾恶湿湿气内蓄则脾气不治益脾胜湿必用甘为助故以甘草白术为佐咸入肾咸味下泄为隂泽泻之咸以泻伏水肾恶燥急食辛以润之津液不行以辛散之桂枝味辛散湿润燥此为因用故以二物为使煎用长流甘烂水使下助其肾气大作汤剂令直逹于下而急速也【此方尤玅于五苓散五苓散加滑石琥珀君臣佐使用法不同】两服减半旬日良愈
　　丹溪治一老人因疝疼二十年多服苍术乌附等药疝稍愈又患淋十余年其间服硝黄诸淋药不效忽项右边发一大疽连及缺盆不能食淋痛愈甚叫号困惫时当六月脉短濇左防似皆前乌附积毒所致凝积滞血蓄满膀胱脉澁为败血【濇为血虚而断为败血亦合症而云】短为血耗忍痛伤血叫号伤气知其溺后有如败脓者询之果然遂先治淋令多取土牛膝根茎叶浓煎汤【行瘀】并四物汤大剂与三日后痛与败脓渐减五七日淋止疮势亦定盖四物能生血也但食少疮未収敛用四物加参茋白术膏以陈皮半夏砂仁木香煎取清汁调膏与之遂渐能食一月疮安【先行瘀生新后调元补胃行气开痰故曰非开痰不足以行气也】
　　一人小便不通医用利药益甚脉右寸颇滑此积痰在肺肺为上焦膀胱为下焦上焦闭则下焦塞如滴水之器必上窍通而后下窍之水出焉以药大吐之病如失
　　一妇脾疼后大小便不通此痰隔中焦气聚下焦二陈加木通煎服再一服探吐之
　　沈宗常治黎守溺不下或窜以药益闭常曰结络不解痰成癖法当吐果吐而溲如故
　　孙琳路钤本殿前司健儿善医宁宗为郡王病淋日夜凡三百起国医防措有荐之者光宗时在东宫亟召之至孙求二十钱买大蒜淡防蒸饼三物烂研合和为丸令以温水下三十丸且曰今日进三服病当退三分之一明日再进如之三日则病除已而果然奏官右列或问其説孙曰小儿何縁有淋只是水道不通利蒜豉皆通利无他巧也
　　滑伯仁治一妇病艰于小溲中满喘渴一医投以瞿麦栀苓诸滑利药而秘益甚诊其脉三部皆而濇曰经云膀胱者州都之官津液蔵焉气化则能出矣所谓水出高源者也膻中之气不化则水液不行病因于气徒行水无益也法当治上焦乃制朱雀汤【朱雀汤雄雀肉一只　赤小荳一合　人参一两　赤茯苓一两　大枣肉一两　小麦一两　紫石英一两紫菀五钱　逺志五钱　丹参五钱　甘草三钱和匀为粗末每服三钱水煎食逺温服　河间朱雀丸茯神二两　沈香五钱硃砂五钱　参汤下】倍以枳桔煎用长流水一
　　饮而溲再饮气平数服病已【东垣案渴此案不渴分在气在血合前东垣案看之方知其妙】
　　一妇年六十余病小溲闭若淋状小腹胀口吻渴诊其脉沉且澁曰此病在下焦血分隂火盛而水不足法当治血血与水同血有形而气无形有形之疾当以有形法治之即以东垣滋肾丸服之而愈【两案一而濇一沈而濇以渴者属气分不渴者属血分】
　　韩治一人淋素不服药教以専啖粟米粥絶他味旬余减月余痊
　　虞恒徳治一老人年七十秋间患小便不通二十余日百方不效后得一方取地肤草捣自然汁服之遂通【地肤草单方叶名銕埽箒】虽至防之物而有廻生起死之功故并载之
　　吴茭山治一妇患淋沥数而疼痛身烦躁医以热淋治之用八正散连子饮服之愈剧吴诊脉沉数无力【沉数为热在血无力为虚在气总归虚热不得用八正防】知气与火转郁于小肠故也遂与木通夌稿节车前子淡竹叶麦冬灯心甘草稍大腹皮之类服之而安盖小肠乃多气少血之经今病脉系气郁反用大黄栀苓味厚苦寒之药故寒极伤气病转加矣殊不知血中有热者乃有形之热为实热也气中有热乃无形之热为虚热也【同一热也而分在气在血血中之热为实气中之热为虚大有至理可悟建中老人治痘之法】凡气中有热者当行清凉薄剂无不获效更分气血多少之经须辨温凉厚薄之味审察病机斯无失也
　　程沙随苦血淋百药无效偶阅本草因见白冬治五淋于是日煑食之至七日而愈
　　唐与正治吴廵检病不得前溲卧则防通立则不能涓滴医遍用通小肠药不效唐因问吴常日服何药曰常服黒锡丹问何人结砂曰自为之唐洒然悟曰是必结砂时铅不死硫黄飞去铅砂入膀胱卧则偏重犹可溲立则正塞水道以故不能通令取金液丹三百粒分为十服煎瞿麦汤下之膀胱得硫黄积铅成灰从水道下犹累累如细砂病遂愈【夷坚志】
　　夫硫黄之化铅经方所载苟不察病源而以古方从事未见其可也
　　鄞县尉耿梦得妻苦砂石淋十三年每溺时器中剥剥有声痛楚不堪一医命采苦杖根俗呼为杜牛膝者净洗碎之凡一合用水五盏煎耗其四而留其一去滓以射乳香末少许研调服之一夕愈【本事方】
　　元戎载一人小溲不通一切利小水药不效以其服附子太过消尽肺隂气所不化师用黄连芩解毒而得通
　　刘子安病脑疽服内托散后泄不止小便大不通亦消肺隂之过诸药不效郭子明辈用木通五苓导之愈秘刘用陈皮茯苓生甘草之类肺气下行遂通若止用利小便药其不知本甚矣【医垒元戎】
　　王仲阳治一士人弱冠未婚病遗沥日久每作虚寒脱泄治之益甚王诊得六脉数难记至数形骨立不能支王曰此三焦不利膀胱蓄热为五淋也患者曰膏血砂垢每溺则其痛不可言乃用局方五淋散加山栀子赤芍药川木通瞿麦穗蚵蚾衣草滑石末作大剂入灯心二十茎煎服五七日全愈无奈频发既而九日便溲俱不通秘闷欲死王即令用细灰于患人连脐丹田作一泥塘径如碗大下令用一指厚灰四围高起以新汲水调朴硝一两余令化渐倾入灰塘中勿令漫溢须臾大小便迸然而出溺中血条皆如指大若非热解气使则其如窍之小何由连出三四日恶物复得回生再令服黄连解毒丸前后二三载不下三四斤矣至今安然不发
　　一男子患淋久囊大如毬茎如槌因服利药多痛甚脉防弱如线以参茋归术加肉桂元胡各一钱木通山栀赤芍赤茯苓甘草稍等药一服痛稍减二服小溲利四服愈
　　程明祐治昌江一人新娶夏日患淋浊澁痛投药清利遂苦楚眼痛再服泻心凉肝口苦下泄久之盗汗潮热程诊之脉缓弱无力左濇而防曰脉之缓而弱脾虚也濇而防者血不足也投以益元气养血之剂病良已
　　薛立斋治大尹刘天锡内有湿热大便滑利小便濇滞服淡渗之剂愈加滴沥小便腿膝皆肿两眼胀痛此肾经虚热在下焦淡渗导损阳气隂无以化遂用地黄滋肾二丸小便如故更以补中益气加麦冬五味兼服而康
　　一儒者失于调养饮食难化胸膈不利或用行气消导药咳喘促服行气化痰药肚腹渐胀服行气分利药睡卧不能两足浮肿小便不利大便不实脉浮大按之微细两寸皆短此脾肾亏损朝用补中益气加姜附夕用金匮肾气丸加骨脂肉果各数剂诸症渐愈再佐以八味丸两月乃能歩履却服补中八味半载而康【博案以上二案旧刻前案佚其尾后案佚其首并作一案】
　　石山治一人形肥苍白年五十余病淋沙石澁痛医用五苓或琥珀八正散之类病益加汪诊脉皆濡弱而缓近驶曰此气血虚也经曰膀胱者津液之府气化出焉今病气血虚不惟不能运化蒸溽而亦气馁不能使之出也经又云血主濡之血少则茎中枯澁水道不利安得不淋医用通利血愈燥气愈伤矣遂用大补汤加牛膝煎服月余病减仍服八味丸除附子加黄茋服半月余安
　　程仁甫治孚潭汪尚新之父年五十余六月间忽小便不通更数医已五日矣予诊其六脉沉而细曰夏月伏隂在内因用冷水凉药过多气不化而愈不通矣用五苓散倍加肉桂【桂属龙火使助其化也】外用葱白煎水热洗一剂顿通
　　江篁南治一人年三十余患淋数年每饮酒或劳役即发小溲红日夜数十行防滴频数且痛素嗜酸乆药不效诊左手浮小而快右沉大近濇曰此气血虚也经曰膀胱者津液之府气化出焉今病气虚不惟不能运化蒸溽而亦气馁不能使之出也经又云血主濡之血少则茎中枯澁水道不利安得不淋况多服通利血愈燥气愈伤矣又素嗜酸酸入于胃其气濇以収上之两焦弗能出入也不出则留胃中胃中和湿则下注膀胱之胞胞薄以濡得酸则缩卷约而不通水道不行故癃而濇内经曰酸多食之令人癃是也为用大补汤加牛膝煎服数剂稍愈乃制八味丸除附子加黄茋更以生甘草川练子人参延胡茯苓相间服而愈【琇按此全袭石山谦甫两案为一】
　　张文学道卿治血淋方独蒜一枚山栀子七枚盐少许三物共捣如泥贴患人脐上所亲患血淋二年余殊甚诸医治之罔效一日张过视谩试以前方即时去紫黑血片碗许即愈
　　濮阳云有便血淋者取旱莲草水煎服随愈
　　少微述季父守信州时年五十余值忧劳患身热作呕月余脱肉破防小便淋沥白如膏饴官医凌生捡一按名曰膏淋用六君加逺志一服有竒功果依方一而起
　　秘结
　　丹溪治一老人因内伤挟外感自误汗后以补药治愈脉尚洪数朱谓洪当作大论年高误汗后必有虚症乃以参术归茋陈皮甘草等自言从病不曽更衣今虚努迸痛不堪欲用利药朱谓非实秘为气因误汗而虚不得充腹无力可努仍用前药间以肉汁粥琐阳粥啜之【丹溪本草谓琐阳味甘可食者煑粥尤佳补隂气治虚而大便结燥又谓肉苁蓉峻补精血骤用动大便滑】浓煎葱椒汤浸下体下软块五六枚脉大未敛此血气未复又与前药二日小便不通小腹满闷烦苦仰卧则防滴而出朱曰补药未至倍参茋服二日小便通至半月愈【虚秘用补法】
　　一妇产后秘结脉沈细服黄栢知母附子愈
　　丹溪治其母年老多痰饮大便燥结时以新牛乳猪脂和糜粥中进之虽得暂时滑利终是腻物积多次年夏时郁为黏痰发为脇疮作楚甚困苦思而得节养之説时进参术等补胃补血之药随天令加减遂得大府不燥面色莹洁因成一方用参术为君牛膝芍药为臣陈皮茯苓为佐春加川芎夏加五味黄芩麦冬冬加当归身倍生姜一日一贴或二贴小水才觉短少便进此药小水之长如旧即是郤病防法
　　一妇年五十患小便澁治以八正散等剂小肠胀急不通【治里不效】身如芒刺朱以所感霖淫雨湿邪尚在表【此症脉必浮濡而不数不然身如芒刺属湿火居多何以断之为湿邪在表耶立斋一案时或身如芒刺亦作湿治】因用苍术为君附予佐之发表一服即汗小便随通【汗法】
　　一人年八旬小便短濇分利太过致涓滴不出盖饮食过伤其胃气陷于下焦用补中益气汤一服即通【升法琇案此当入淋秘】
　　史载之治蔡元长苦大便秘国医用药俱不能通利葢元长不肯服大黄故也时史未知名往谒之阍者龃龉乆之乃得见既而诊脉史欲出竒曰请求二十文钱元长问何为曰欲市紫菀耳史遂以紫菀末之而进须叟大便遂通元长惊异问故曰大肠肺之送今之秘结无他以肺气浊耳紫菀能清肺气是以通也自是医名大着【气秘用消法北窻灸輠】
　　饶医熊彦诚年五十余病前后闭便溲不通五日腹胀如鼓同辈环视皆不能措力与西湖妙杲僧慧月善遣书邀致诀别月惊驰而往过钓桥逢一异客丰姿潇洒揖之曰方外高士何孑孑走趋如此月曰一善友乆患秘结势不可疗急欲往问耳客曰此易疗也待奉施一药即脱靴入水探一大螺而出曰事济矣持抵其家以盐半和殻生捣碎置病者脐下一寸三分用寛布繋之仍办触器以须其通熊昏不知人妻子聚泣曽未安席砉然暴下而愈月归访异人无所见矣【热秘用清法类编】
　　王克明治胡秉妻便秘腹胀号呼逾旬克明视之时秉家方防食王曰吾愈之使预防可乎以半硫丸碾生姜调乳香下之俄起对食如常【冷秘用温法】
　　虞恒徳治一妇年五十余身材瘦小得大便燥结不通饮食少进小腹作痛虞诊之六脉皆沉伏而结濇作血虚治用四物汤加桃仁麻仁煨大黄等药数服不通反加满闷与东垣枳实导滞丸及备急大黄丸等药下咽片时即吐出盖胃气虚而不能久留性速之药耳遂以备急大黄丸外以黄蜡包之又以细针穿一窍令服三丸盖以蜡匮者制其不犯胃气故得出幽门逹大小肠也明日下燥屎一升许继以四物汤加减作汤使吞润肠丸如此调理月余得大便如常饮食进而安【血秘用下法】
　　一男子因出痘大便闭结不通儿医云便实为佳兆自病至痘疮愈后不如厠者凡二十五日肛门连大肠痛甚叫号声彻四邻用皂角末及蜜煎导法服以大小承气汤及枳实导滞丸备急丸皆不效计无所出虞曰此痘疮余毒郁热结滞于大小肠之间而然以香油一大盏令饮自朝至暮亦不效乃令婢者口含香油以小竹筒一个套入肛门以油吹入过半时许病者自云其油入肠内如蚯蚓渐渐上行再过片时许下黑粪一二升止困睡而安【毒秘】
　　薛已治一儒者大便素结服搜风顺气丸后胸膈不利饮食善消面阳色左闗尺脉洪大而虚薛曰此足三隂虚也彼不信乃服润肠丸大便不实肢体倦怠与补中益气六味地黄丸月余而验年许而安若脾肺气虚者用补中益气汤若脾经郁结者用加味归脾汤若气血虚者用八珍汤加肉苁蓉若脾经津液涸者用六味丸若发热作渴饮冷者用竹叶黄芩汤若燥在直肠用猪胆汁之若肝胆邪侮脾者用小柴胡加山栀郁李枳殻若膏粱厚味积热者用加味清胃散亦有热燥风燥阳结隂结者当审其因而治之若复伤胃气多成败症
　　一老儒素有风热饮食如常大便十七日不通肚腹不胀两尺脉洪大而虚此隂火内烁津液用六味丸二十余剂至三十二日始欲去用猪胆润而通利如常
　　一妇年七十三痰喘内热大便不通两月不寐脉洪大重按微细此属肝肺肾亏损朝用六味丸夕用逍遥散各三十余剂计所进饮食百余碗腹始痞闷乃以猪胆汁导而通之用十全大补调理而安若间前药饮食不进诸症复作
　　一男子年五十余因怒少食大便不利服润肠丸大便秘结胸脇作痛欲兼服脾约丸肝脾肾脉浮而濇薛曰此足三隂精血亏损之症也东垣先生云若人胃强【强为邪强】脾弱约束津液不得四布但输膀胱小便数而大便难者用脾约丸若人隂血枯槁内火燔灼肺金受邪土受木伤脾肺失大便秘而小便数者用润肠丸今滋其化源则大便自调矣如法果验
　　一儒者懐抱忧郁大便秘结食少乃伤脾之变症也【博按薛氏原本云一儒者懐抱郁结复因塲屋不遂发热作渴胸膈不利饮食少思服清热化痰行气等剂前症益甚肢体倦怠心脾二脉濇滞乃郁结伤脾之变症也】遂用加味归脾汤治之饮食渐进诸症渐退但大便尚濇面颧赤色此肝肾虚火内伤隂血用八珍汤加苁蓉麦冬五味至三十余剂大便自润
　　一男子患症同前服大黄等药泄泻便血遍身黒黯薛视之曰此隂阳二络俱伤也经云阳络伤则血外溢隂络伤则血内溢此不治也已而果然
　　职方陈莪斋年逾六旬先因大便不通服内疏等剂后饮食少思胸腹作胀两脇作痛【琇按脇痛必由内疏所伤】形体倦怠两尺浮大左闗短濇右闗濇【尺当沈今浮大右闗当微洪而反濇左闗当而反濇症断不起】时五月请治薛曰此命门火衰不能生脾土而肺金又克肝木恐金旺之际难起矣果然
　　汪石山治一妇因改醮乘轿劳倦加以忧惧成婚之际遂病小腹胀痛大小便秘结不通医以硝黄三下之随便随闭病増胸膈胃脘胀痛自汗食少汪诊之脉皆濡细近驶心脉颇大右脉觉弱汪曰此劳倦忧惧伤脾也盖脾失健运之职故气滞不行以致秘结今用硝黄但利血而不能利气遂用人参二钱归身钱半陈皮枳殻黄芩各七分煎服而愈
　　江汝洁治一人患前后闭三四日且不能食甚危急江视之曰头痛耳鸣九窍不利肠胃之所生也经曰北方黑色入通于肾开窍于二隂蔵精于肾精不足则二便难以琐阳三钱酒洗焙干为末煑粥强与服之是晩二便俱利饮食亦进
　　江应宿治从侄妇患秘结因产后月余如厠忽跨痛如闪大小便不通已经四五日杂进通利淡渗之药防效予适归仓惶告急云前后胀肿手不敢近近之则愈痛虽不见脉知其形气病气俱实与桃仁承气汤加红花一剂暴下而愈
　　黄疸
　　琇按是病多谓湿热蒸郁脾胃而成然有肝热疸者肝热移脾者又有燥火便秘宜下者
　　东垣治一人年六十二素有脾胃虚损病目疾时作身面目睛俱黄小便或黄或白大便不调饮食减少气短上气怠惰嗜卧四肢不収至六月中目疾复作医以泻肝散下数行而前疾増剧李谓大黄牵牛虽除湿热而不能走经络【妙】下咽不入肝经先入胃中大黄苦寒重虚其胃牵牛其味至辛【味辛者为金用尅肝木则可经曰肺病无多食辛】能泻气重虚肺本大作盖标实不去本虚愈甚加之适当暑雨之际素有黄症之人所以増剧也此当于脾胃肺之本臓防外经中之湿热制清神益气汤主之茯苓升麻各二分泽泻苍术防风各三分生姜四方【泻湿热而补脾胃】此药能走经除湿热而不守故不泻本臓【经臓二字妙絶当熟玩】补肺与脾胃本臓中气之虚弱【琇按江氏元本止此今考东垣脾胃论此方凡分作三段江或误认为三方故节去下二段耳为补刋于后】青皮一分橘皮生甘草白芍药白术各二分人参五分此药皆能守本而不走经不走经者不滋经络中邪守者能补臓之元气黄蘗一分麦冬二分人参二分五味子三分【琇按第二叚已用人参五分此段复用人参二分似悮然观后发明云救以生脉防则配方本意如此非重出也江氏或縁此悮认为三方耳】此药去时令浮热湿蒸右件剉如麻豆大都作一服水二盏煎至一盏去柤稍热空心服火炽之极金伏之际而寒水絶体于此时也故急救以生脉散除其湿热以恶其太甚肺欲収心苦缓皆酸以収之心火盛则甘以泻之故人参之甘佐以五味子之酸孙思邈云夏月常服五味子以补五臓气是也麦门冬之微苦寒能滋水之源于金之位而清肃肺气又能除火刑金之嗽而敛其痰邪复微加黄蘗之苦寒以为守位滋水之流以镇坠其浮气而除两足之痿弱也
　　罗谦甫治兀顔正卿二月间因官事劳役饮食不节心火乗脾【火生土火甚亦能侮土】脾气虚弱又以恚怒气逆伤肝心下痞满四肢困倦身体麻木【热伤气故麻木】次身目俱黄微见青色顔黑【初起顔黑故可治色黑湿也】心神烦乱怔忡不安兀兀欲吐口生恶味饮食迟化时下完谷小便癃闭而赤黑【湿热故小便秘】辰巳【胃脾】间发热日暮则止至四月尤盛罗诊其脉浮而缓金匮要畧云寸口脉浮为风缓为痹痹非中风四肢苦烦脾色必黄瘀热已行跌阳脉为伤脾风寒相搏食谷则谷气不消胃中苦浊浊气下流小便不通隂被其寒热流膀胱身体尽黄名曰谷疸【谷疸寒热不食食则头心胸不安小便难久久发黄此风寒相搏谷气不消胃中苦浊小便不通热流膀胱所致】以茵陈叶一钱茯苓五分栀子仁苍术去皮炒白术各三钱生黄芩六分黄连枳实猪苓去皮泽泻陈皮汉防已各二分青皮去白一分作一服以长流水三盏煎至一盏名曰茯苓栀子茵陈汤一服减半二服良愈内经云热淫于内治以咸寒佐以苦甘又湿化于火热反胜之治以苦寒以苦泄之以淡渗之以栀子茵陈苦寒能防湿热而退其黄故以为君难经云苦主心下满以黄连枳实苦寒泄心下痞满肺主气今热伤其气故身体麻木以黄芩苦寒泻火补气故以为臣二术苦甘温青皮苦辛温能除胃中湿热泄其壅滞养其正气汉防已苦寒能去十二经留湿泽泻咸平茯苓猪苓甘平导膀胱中湿热利小便而去癃闭也
　　至元丙寅六月时雨霖霪人多病湿瘟真定韩君祥因劳役过度渴饮凉茶及食冷物遂病头痛肢节亦疼身体沉重胸满不食自以为外感内伤用通圣散二服添身体困甚医以百解散发其汗【汗】越四日以小柴胡汤二服复加烦热躁渴又六日以三一承气汤下之【下】躁渴尤甚又投白虎加人参柴胡饮子之类【清】病愈増又易医用黄连解毒汤硃砂膏至寳丹之类至十七日后病势转増变身目俱黄肢体沉重背恶寒皮肤冷心下痞硬按之则痛【心下痛按之硬手少隂受寒足少隂血滞执按之而痛为实则误】眼澁【眼澁为湿毒】不欲开目睛不了了懒言语自汗小便利大便了而不了【此痞痛按之痛为隂症故小便利大便了而未了理中汤佳】罗诊其脉细【寒】按之空虚【下焦无阳也】两寸脉短不及本位此证得之因时热而多饮冷加以寒凉寒药过度助水乗心反来侮土先囚其母后薄其子经云薄所不胜乘所胜也时值霖雨乃寒湿相合此为隂症发黄明也【身无汗际颈而还小便不利则发黄今身自汗小便利而发黄明属寒湿】罗以茵陈附子干姜汤主之【茵陈附子干姜汤　附子干姜　半夏　艸荳防　白术　陈皮　泽泻　枳实　茵陈　生姜使】内经云寒滛
　　于内治以甘热佐以苦辛湿滛所胜平以苦热以淡渗之以苦燥之附子干姜辛甘大热散其中寒故以为主半夏草荳蔲辛热白术陈皮苦甘温健脾燥湿故以为臣生姜辛温以散之泽泻甘平以渗之枳实苦微寒泄其痞满茵陈苦微寒其气轻浮佐以姜附能去肤腠间寒湿而退其黄故为佐使也煎服一两前症减半再服悉去又与理中汤服之数日气得平复或者难曰发黄皆以为热今暑隆盛之时又以热药治之而愈何也【此一辨不可少】罗曰主乎理耳成无已云隂症有二一者始外伤寒邪隂经受之或因食冷物伤太隂经也一者始得阳症以寒治之寒凉过度变阳为隂也今君祥因天令暑热冷物伤脾过服寒凉隂气太胜阳气欲絶加以隂成寒湿相合发而为黄也仲景所谓当于寒湿中求之李思顺云解之而寒凉过剂泻之而逐寇伤主正以此耳圣贤之制岂敢越哉或曰洁古之学有自来矣
　　刘宗厚治赵显宗病伤寒至六七日因服下药太过致发黄其脉沈细迟无力皮肤凉发躁【隂极发躁】欲于泥中卧喘呕小便赤澁先投茵陈橘皮汤【次第用药之法】喘呕止次服小茵陈汤半剂脉微出【脉微出者生】不欲于泥中卧次日又服茵陈附子汤半剂四肢发热小便二三升【用附子而小便长】当日中大汗而愈似此治愈者不一一録凡伤寒病黄每遇太阳或太隂司天嵗若下之太过往往变成隂黄盖辰戌太阳寒水司天水来犯土丑未太隂湿土司天土气不足即脾胃虚弱亦水来侵犯多变此证也
　　虞恒徳治一人年三十余得谷疸症求治以胃苓汤去桂加茵陈数十贴黄退自以为安不服药十数日后至晩目盲不见物虞曰此名雀目盖湿痰盛而肝火有余也用獖猪肝煑熟和夜明砂作丸服之目明如故来谢虞曰未也不早服制肝补脾消痰之剂必成蛊胀【疸成蛊胀】伊不信半月后腹渐胀痞满复求治仍以胃苓汤倍二术加木通麦冬煎汤下褪金丸一月而安
　　江篁南治一人夏月患食疸面目俱黄如金头痛如破小溲澁难多汗用车前草捣汁调益元散服之小溲即利【先泻湿热】乃与补中益气汤一贴汗少止【后补元气】继以人参白虎汤竹叶石膏汤合服之头痛亦止诸症多平惟黄未尽退乃以流气清热之剂治之愈
　　犹子三阳患疸症皮肤目睛皆黄小溲赤左脉而数右三部原不应指今重按之隐隐然指下证见午后发热【湿热变疟】五更方退【兼隂疟】以茵陈五苓散除桂加当归栀子黄栢柴胡数服继用人参养荣汤乃八物除芎加茋陈皮五味姜枣兼人乳童溲热退三日已而复作间日发于午后肌热灼指脉近乃作疟治之而愈后数年复患目睛黄午饭难尅化则小溲黄以黄茋建中汤除桂加白术陈皮茯苓半夏神曲麦牙姜少许而退
　　兖山汪兖渠之内年十八因以冷水洗澡湿卧簟坐冷石致腹痛甚【腹痛为寒】医疑经滞用破血行经之药不效更医用附子理中汤加桂痛稍定次日躁扰谵言不知人医以补中加寒凉药二三服乃觉身热面目发黄头晕小溲黄如金色【湿】月事如常但少耳所苦午后发热咽防不清常作声咳嗽初秋江诊之脉左右皆浮大而驶而右尤躁疾方以苍白术茵陈泽泻茯苓猪苓柴胡黄蘗栀子姜皮等药次日脉稍平以陈皮桔梗元参并前方出入増损数服而愈
　　扬州吴世徳患胸腹作滞小溲黄澁目睛黄甚恶风鼻塞饮食作恶暑月江诊左脉沉小而缓右颇大而脾部带滑乃食伤太隂为食疸症也兼风寒外袭法宜防利消导以防风苍术茵陈苏叶陈皮茯苓猪苓泽泻枳实姜葱煎服夜来小溲颇长早因惊悸出汗一时许乃用五苓去桂加滑石茵陈合平胃散四服胸膈寛小溲色渐淡而长面目皮肤黄渐退临卧防口作干大便燥口臭前方减厚朴苍术加白术数服而愈
　　癍疹
　　丹溪治一乳孩因胎毒两腋生疖后腹胀发赤疹如霞片以剪刀草汁调原蚕砂敷之愈
　　沧州翁二条滑伯仁一条见伤寒类
　　完顔小将军病寒热间作腕后有癍三五防鼻中防血出两手脉沉濇胸膈四肢按之无大热【无大热】此内伤寒也问之因暑卧殿角伤风又渴饮冰酪水此外感者轻内伤者重从内病俱为隂也【见斑鼻衂断为隂甚妙】故先癍衂后显内隂寒热间作脾亦有之非往来少阳之寒热也与调中汤数服而愈【调中汤治内伤外感而发隂癍苍术一钱五分陈皮一钱砂仁藿香白芍炙甘草桔梗半夏白芷活枳殻各一钱川芎麻黄桂枝各五分生姜三片水煎服方见玉机防义】
　　江篁南治章祁一人年十五因伐木受湿夏间裁遇热汗衣则皮肤发红疹隠隠如布粟状少取凉汗收则疹渐没素有肠鸣之症自患前恙则肠不复鸣矣江曰此症虽有隂阳轻重俱从火化此无根失守之火聚于胸中上独熏肺盖肺主气主皮毛遇热汗衣伤之则传于皮肤而为疹矣取凉汗収而疹没者火散而疹自退承乃制之义也腹中鸣乃火击动其水昔有而今无者火从中达外也若不节食絶欲早防其根他日恐成疠风也其人食欲不能节已而果成疠风不治
　　风瘅
　　唐与正治侄女年数嵗得风瘅疾先发于臆迤逦延上赤肿痛痒医以上膈风热治之【亦不逺】不效唐诊之曰是肝肺风热盛极耳以升麻活荆芥鼠黏子赤芍药淡竹叶桔梗干葛八物治之自下渐退而肿聚于顶其高数寸虽饮食寝处无妨而疾未去也唐母吴夫人曰此女乳母好饮热酒至并歠其糟疾殆因是欤唐方悟所以至顶不消之由思之惟干葛消酒且能疗火毒乃以先方加葛三倍使服之二日肿尽去【夷坚志】
　　齐王太后病召臣意入诊脉曰风瘅客脬【注云脬膀胱也言风瘅之病客居在膀胱】难于大小溲【肾主二便与膀胱为表里】溺赤【湿生热】臣意饮以火齐汤【即黄连解毒汤或云川连一味为火齐汤】一饮即前后溲再饮病已溺如故病得之流汗出潃【音廵】潃者去衣而汗晞也【去衣汗晞风湿应肺受之盖肺主通调水道而移于膀胱故曰客也】所以知齐王太后者臣意诊其脉切其太隂之口【肺部】湿然风气也脉法曰沈之而大坚浮之而大者病主在肾肾切之而相反也脉大而躁大者膀胱气也躁者中有热而溺赤【史记】
　　四肢病
　　琇按经曰脾病则四肢不用诸案所列类多疡症
　　华佗别传曰琅琊有女子右股上有疮痒而不痛愈而复作佗曰当得稻糠色犬系马顿走出五十里断头向痒乃从之须臾有蛇在皮中动以铁横贯引出长三尺许七日愈【独异志】
　　罗谦甫治真定张大年近三十素嗜酒至元辛未夏间病手指节肿痛屈伸不利膝膑亦然心下痞满身体沉重不欲饮食食即欲吐面色痿黄精神减少病近月余罗诊其脉沈而缓缓者脾也难经云腧主体重节痛腧者脾之所主四肢属脾盖其人素饮酒加之时助湿气大胜流于四肢故为肿痛内经云诸湿肿满皆属脾土仲景云湿流闗节肢体烦痛此之谓也宜以大活汤主之内经云湿淫于内治以苦温以苦发之以淡渗之又云风能胜湿活独活苦温透闗节而胜湿故以为君升麻苦平威灵仙防风苍术苦辛温发之者也故以为臣血壅而不流则痛当归辛温以散之甘草甘温益气缓中泽泻咸平茯苓甘平导湿而利小便以淡渗之也使气味相合上下分散其湿也
　　一人两足心凸如肿硬如钉胫骨生碎孔流髓身发寒战惟思饮酒【症见寒战饮酒亦竒】此肝肾气冷热相吞用川乌炮为末傅之【温以行之】内煎韭菜汤服之愈【行瘀温散】
</div>
    <div class="pagination">
<a href="名医类案_page20.html">上一页</a><span>...</span><a href="名医类案_page16.html">16</a><a href="名医类案_page17.html">17</a><a href="名医类案_page18.html">18</a><a href="名医类案_page19.html">19</a><a href="名医类案_page20.html">20</a><span class="current-page">21</span><a href="名医类案_page22.html">22</a><a href="名医类案_page23.html">23</a><a href="名医类案_page24.html">24</a><a href="名医类案_page25.html">25</a><a href="名医类案_page26.html">26</a><span>...</span><a href="名医类案_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
