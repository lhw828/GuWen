<!DOCTYPE html>
<html>
<head>
    <meta charset="UTF-8">
    <title>本草纲目 - 第 162 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 162 页/共 603 页</h1>
    <div class="content">　　时珍曰：诸蓝形虽不同，而性味不远，故能解毒除热。惟木蓝叶力似少劣，蓝子则专用蓼蓝者也。至于用淀与青布，则是刈蓝浸水入锻石澄成者，性味不能不少异，不可与蓝汁一概论也。有人病呕吐，服玉壶诸丸不效，用蓝汁入口即定，盖亦取其杀虫降火尔。如此之类，不可不知。

　　颂曰：蓝汁治虫豸伤。刘禹锡《传信方》着其法云：取大蓝汁一碗，入雄黄、麝香二物少许，以点咬处，仍细服其汁，神异之极也。张荐员外在剑南为张延赏判官，忽被斑蜘蛛咬项上。

　　一宿，咬处有二道赤色，细如箸，绕项上，从胸前下至心。经两宿，头面肿痛，大如数升碗，肚渐肿，几至不救。张公出钱五百千，并荐家财又数百千，募能疗者。忽一人应召，云可治。

　　张公甚不信之，欲验其方。其人云：不惜方，但疗人性命尔。遂取大蓝汁一碗，以蜘蛛投之，至汁而死。又取蓝汁加麝香、雄黄，更以一蛛投入，随化为水。张公因甚异之，遂令点于咬处。两日悉平，作小疮而愈。

　　【附方】旧十，新七。

　　小儿赤痢：捣青蓝汁二升，分四服。（《子母秘录》）小儿中蛊，下血欲死：捣青蓝汁，频服之。（《圣惠方》）阴阳易病，伤寒初愈，交合阴阳，必病拘急，手足拳，小腹急热，头不能举，名阴阳易，当汗之。满四日难治：蓝一把，雄鼠屎三十枚，水煎服，取汗。（《肘后方》）惊痫发热：干蓝、凝水石等分。为末，水调敷头上。（《圣惠方》）上气咳嗽，呷呀息气，喉中作声，唾粘：以蓝叶水浸捣汁一升，空腹频服。须臾以杏仁研汁，煮粥食之。一两日将息，依前法更服，吐痰尽方瘥。（《梅师方》）飞血赤目热痛：干蓝叶（切）二升，车前草半两，淡竹叶（切）三握。水四升，煎二升，去滓温洗。冷即再暖，以瘥为度。（《圣济总录》）腹中鳖症：蓝叶一斤（捣）。以水三升，绞汁服一升，日二次。（《千金方》）应声虫病，腹中有物作声，随人语言，名应声虫病：用板蓝汁一盏。分五服，效。（夏子益《奇疾方》）卒中水毒：捣蓝青汁，敷头身令匝。（《肘后方》）服药过剂烦闷，及中毒烦闷欲死。捣蓝汁服数升。（《肘后方》）卒自缢死：以蓝汁灌之。（《千金方》）毒箭伤人：蓝青捣饮并敷之。如无蓝，以青布渍汁饮。（《肘后方》）唇边生疮，连年不瘥：以八月蓝叶一斤。捣汁洗之，不过三度瘥。（《千金方》）齿 肿痛：紫蓝，烧灰敷之，日五度。（《广济方》）白头秃疮：粪蓝，煎汁频洗。（《圣济录》）天泡热疮：蓝叶捣敷之，良。（《集简方》）疮疹不快：板蓝根一两，甘草一分。为末。每服半钱或一钱，取雄鸡冠血三、二点，同温酒少许调下。（《钱氏小儿方》）

　　草部第十六卷　草之五

　　蓝淀

　　（《纲目》）【释名】时珍曰： ，石殿也，其滓澄殿在下也。亦作淀，俗作靛。南人掘地作坑，以蓝浸水一宿，入锻石搅至千下，澄去水，则青黑色。亦可干收，用染青碧。其搅起浮沫，掠出阴干，谓之靛花，即青黛，见下。

　　【气味】辛、苦，寒，无毒。

　　【主治】解诸毒，敷热疮，小儿秃疮热肿（藏器）。止血杀虫，治噎膈（时珍）。

　　【发明】时珍曰：淀乃蓝与锻石作成，其气味与蓝稍有不同，而其止血、拔毒、杀虫之功，似胜于蓝。按《广五行记》云：唐永徽中，绛州一僧，病噎不下食数年，临终命其徒曰：吾死后，可开吾胸喉，视有何物苦我如此？及死，其徒依命，开视胸中，得一物，形似鱼而有两头，遍体悉似肉鳞。安钵中，跳跃不已。戏投诸味，虽不见食，皆化为水。又投诸毒物，亦皆销化。一僧方作蓝淀，因以少淀投之，即怖惧奔走，须臾化成水。世传淀水能治噎疾，盖本于此。今方士或以染缸水饮人治噎膈，皆取其杀虫也。

　　【附方】旧三，新一。

　　时行热毒，心神烦躁：用蓝淀一匙。新汲水一盏服。（《圣惠方》）小儿热丹：蓝淀，敷之。（《子母秘录方》）口鼻急疳，数日欲死：以蓝淀敷之，令遍，日十度，夜四度。（《千金翼》）误吞水蛭：青靛调水饮，即泻出。（《普济方》）

　　草部第十六卷　草之五

　　青黛

　　（宋《开宝》）【释名】靛花（《纲目》）、青蛤粉。

　　时珍曰：黛，眉色也。刘熙《释名》云：灭去眉毛，以此代之，故谓之黛。

　　【集解】志曰：青黛从波斯国来。今以太原并庐陵、南康等处，染淀瓮上沫紫碧色者用之，与青黛同功。

　　时珍曰：波斯青黛，亦是外国蓝靛花，既不可得，则中国靛花亦可用。或不得已，用青布浸汁代之。货者复以干淀充之，然有锻石，入服饵药中当详之。

　　【气味】咸，寒，无毒。权曰：甘，平。

　　【主治】解诸药毒，小儿诸热，惊痫发热，天行头痛寒热，并水研服之。亦磨敷热疮恶肿，金疮下血，蛇犬等毒（《开宝》）。解小儿疳热，杀虫（甄权）。

　　小儿丹热，和水服之。同鸡子白、大黄末，敷疮痈、蛇虺螫毒（藏器）。泻肝，散五脏郁火，【发明】宗 曰：青黛乃蓝为之者。有一妇人患脐下腹上，下连二阴，遍生湿疮，状如马爪疮，他处并无，热痒而痛，大小便涩，出黄汁，食亦减，身面微肿。医作恶疮治，用鳗鲡鱼、松脂、黄丹之药涂之，热痛甚。问其人嗜酒食，喜鱼蟹发风等物。急令洗其膏药。以马齿苋四两，杵烂，入青黛一两，再研匀涂之。即时热减，痛痒皆去。仍以八正散，日三服之，分败客热。药干即上。如此二日，减三分之一，五日减三分之二，二十日愈。此盖中下焦蓄风热毒瓦斯也。若不出，当作肠痈内痔。仍须禁酒色发风物。然不能禁，后果患内痔。

　　【附方】旧三，新十。

　　心口热痛：姜汁调青黛一钱服之。（《医学正传》）内热吐血：青黛二钱，新汲水下。（《圣惠方》）肺热咯血：青饼子：用青黛一两，杏仁（以牡蛎粉炒过）一两。研匀，黄蜡化和，作三十饼子。

　　每服一饼，以干柿半个夹定，湿纸裹，煨香嚼食，粥饮送下，日三服。（华佗《中藏经》）小儿惊痫：青黛量大小，水研服之。（《生生编》）小儿夜啼：方同上。

　　小儿疳痢：宫气方歌云：孩儿杂病变成疳，不问强羸女与男。

　　烦热毛焦鼻口燥，皮肤枯槁四肢瘫。腹中时时更下痢，青黄赤白一般般。眼涩面黄鼻孔赤，谷道开张不可看。此方便是青黛散，孩儿百病服之安。

　　耳疳出汁：青黛、黄柏末，干搽。（《谈野翁方》）烂弦风眼：青黛、黄连泡汤，日洗。（《明目方》）产后发狂：四物汤加青黛，水煎服。（《摘玄》）伤寒赤斑：青黛二钱。水研服。（《活人书》）豌豆疮毒，未成脓者：波斯青黛一枣许。水研服。（《梅师方》）瘰 未穿：靛花、马齿苋同捣。日日涂敷，取效。（《简便方》）诸毒虫伤：青黛、雄黄等分，研末，新汲水服二钱。（《古今录验》）【附录】雀翘 《别录》有名未用曰：味咸。益气明目。生蓝中。叶四月实，锐黄中黑。五月采，阴干。一名去母，一名更生。

　　草部第十六卷　草之五

　　甘蓝

　　（《拾遗》）【校正】自菜部移入此。

　　【释名】蓝菜（《千金》）【集解】藏器曰：此是西土蓝也。叶阔可食。

　　时珍曰：此亦大叶冬蓝之类也。按胡洽居士云：河东、陇西羌胡多种食之，汉地少有。

　　其叶长大而浓，煮食甘美。经冬不死，春亦有英。其花黄，生角结子。其功与蓝相近也。

　　【气味】甘，平，无毒。

　　【主治】久食，大益肾，填髓脑，利五脏六腑，利关节，通经络中结气，去心下结伏气，明耳目，健人，少睡，益心力，壮筋骨。作菹经宿色黄，和盐食，治黄毒

　　子

　　【主治】人多睡（思邈）。

　　草部第十六卷　草之五

　　蓼

　　（《本经》中品）【校正】自菜部移入此。

　　【释名】时珍曰：蓼类皆高扬，故字从 ，音料【集解】《别录》曰：蓼实生雷泽川泽。

　　弘景曰：此类多人所食。有三种：一是青蓼，人家常用，其叶有圆有尖，以圆者为胜，所用即此也；一是紫蓼，相似而紫色；一是香蓼，相似而香，并不甚辛，好食。

　　保升曰：蓼类甚多，有青蓼、香蓼、水蓼、马蓼、紫蓼、赤蓼、木蓼七种。紫、赤二蓼，叶小狭而浓；青、香二蓼，叶亦相似而俱薄；马、水二蓼，叶俱阔大，上有黑点；木蓼，一名天蓼，蔓生，叶似柘叶。六蓼花皆红白，子皆大如胡麻，赤黑而尖扁；惟木蓼花黄白，子皮青滑。诸蓼并冬死，惟香蓼宿根重生，可为生菜。

　　颂曰：木蓼亦有大小二种，皆蔓生。陶氏以青蓼入药，余亦无用。

　　《三茅君传》有作白蓼酱方，药谱无白蓼，疑即青蓼也。

　　宗 曰：蓼实即草部下品水蓼之子也。彼言水蓼是用茎，此言蓼实是用子也。春初以壶芦盛水浸湿，高挂火上，日夜使暖，遂生红芽，取为蔬，以备五辛盘。

　　时珍曰：韩保升所说甚明。古人种蓼为蔬，收子入药。故《礼记》烹鸡、豚、鱼、鳖，皆实蓼于其腹中，而和羹脍亦须切蓼也。后世饮食不用，人亦不复栽，惟造酒曲者用其汁耳。

　　今但以平泽所生香蓼、青蓼、紫蓼为良。

</div>
    <div class="pagination">
<a href="本草纲目_page161.html">上一页</a><span>...</span><a href="本草纲目_page157.html">157</a><a href="本草纲目_page158.html">158</a><a href="本草纲目_page159.html">159</a><a href="本草纲目_page160.html">160</a><a href="本草纲目_page161.html">161</a><span class="current-page">162</span><a href="本草纲目_page163.html">163</a><a href="本草纲目_page164.html">164</a><a href="本草纲目_page165.html">165</a><a href="本草纲目_page166.html">166</a><a href="本草纲目_page167.html">167</a><span>...</span><a href="本草纲目_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
