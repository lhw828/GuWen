<!DOCTYPE html>
<html>
<head>
    <meta charset="UTF-8">
    <title>胎产心法 - 第 16 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 16 页/共 49 页</h1>
    <div class="content">　　夫调气有三善。一使胃气有常，水谷输运。二使腹满腹痛后重渐除。三使浊气开发，不致侵犯胎元。所谓五审者，一审饮食之进与不进。夫痢乃肠胃受病，若痢势虽甚，饮食无妨者易已，故痢以噤口为最剧，在初起浊邪全盛之时不足为虑，但要清理积滞，饮食自进矣。若七日以后尚不能食，脉反数盛，此必初时失于清理之故，急需调气理中，则积沫渐下，饮食渐进矣。或初时能食，至一旬一气后反不能食，脉息不振，此必涤荡太过，胃气受伤所致。亦有过用芩、连、槟、朴苦寒破气而致呃逆呕哕者，胃气大败，最危之兆，惟峻与温补，庶可挽回。若脉见数疾无伦，或翕翕虚大，或歇止不前，或弦细搏指者，皆胃气告匮，百不一生矣。二审溲之通与不通。下痢清浊不分，若痢虽频而水道顺利者，胎必无虞。若月数将满，胎压尿胞，每多溲便频数、转胞胀之患，切忌利水伤津，急与开提自通，但须察其脉无过壮过硬之形，便宜补中益气，稍加泽泻、车前，以升清降浊，投之无不辄应。非特妊娠为然，即平人久痢，津液大伤，而溲涩不通者，亦宜此治法也。三审腹之痛与不痛。下痢腹痛必然之理，然间有浊湿下趋而无郁沸之火者，则不痛也。但此多见于肥白人之白痢，若血痢与瘦人多火者罕见也。治宜调气运积，不用清火明矣。原其腹痛有寒热之分，痛有止歇，痛则奔迫下坠，自圊不及者，火也。痛自下而攻击于上者，火也。痛而胀满，不胜摩按，热饮欲甚者，火也，实也。痛无止歇，常时痛而无绞剌者，寒也。痛自上而奔注于下者，寒也。痛而不满，时喜温手摩按，饮热渐缓，欲至圊而可忍须臾者，虚也，寒也。大约初痢胀痛为热、为实，久痢痛为虚、为寒。

　　即初因火注切痛，痢久伤气，亦必变为虚寒也。故久痢腹痛之脉，无论大小迟数，但以按之渐渐小者，并属虚寒，急需温补，慎勿利气。惟急痛脉实，久按不衰者，可稍用炮黑姜连和之。四审后之重与不重。下痢后重，浊气壅滞也。夫开通壅滞，必以调气为本，在妊娠犹为切要，调气则后重自除，而胎息自安。但初痢后重，首宜开发其滞，若久痢后重，又当升举其阳，阳气升则胃气运，胃气运则周身中外之气皆调达，而无壅滞之患矣。故治孕妇之后重，无问胎之大小，但脉见有余则宜调气，脉见不足便与升提，虽血痢亦宜阳药，一切滋腻血药总无干预，以气有统血之功，则血无妄行之虑也。五审身之热与不热。下痢为里气受病，若见身热，表里俱困，元神将何所恃而得祛邪之力哉！惟人迎之脉浮数，可先用和营透表之法分解其势，然后徐行清理。

　　若初痢不发热，数日、半月后发热，脉来渐小，或虚大少力者，此真阴内亡，虚阳发露于外。在平人或可用辛温峻补敛之，以归其源。若妊娠则桂、附又难轻用，惟藉参、术、姜、萸、胶、艾之属，非大剂浓煎峻投，难望其转日回天之绩也。或有痢久卫虚，起居不慎而感冒虚风发热者，但当察其左手三部，必显浮数之象，又需理中汤加桂枝，合表里而治之，以内气久虚之邪，不得参、术助其中气，则客邪不得解散也。又有病后、疟后，或本质虚羸之人，及秋冬天令寒冷时下痢，加以胎孕扼腕，岂可与平人之痢同日而语哉！其圆机活法，因人论证，因证立方，调治之法，在医之神圣工巧耳。考之《医通》云：常用浓朴去干姜汤，治妊娠能食腹胀后重，积秽稠粘之白痢。浓朴生姜甘草半夏人参汤，治妊娠腹胀后重，赤白相兼之痢。黄芩芍药汤送香连丸，治妊娠能食后重，积秽稠粘之血痢。连理汤合千金三物胶艾汤，治妊娠少腹疼重，瘀晦不鲜，或间有鲜血之痢。驻车丸，治妊娠发热后重，阴虚畏食之血痢。白头翁加甘草阿胶汤，治妊娠热毒内攻，噤口不食，腹胀后重，脓血稠粘之痢。千金胶艾榴皮汤，治妊娠脓血清稀，胎动不安，久泄不止之痢。补中益气汤，治妊娠先疟后痢，及疟痢齐作，元气下陷，胎气下坠，小便频数，或转胞不得溺之痢。以上诸方，并加砂仁以调其气，乌梅以调其血，未尝不随手辄效也。又有用当归黄芩芍药汤者，黄连阿胶汤者，俱录方于后，以备采用。予每用一味阿胶饮，或阿胶黄连饮，均治孕妇之痢，甚妥获效。又用加味香连汤，亦屡验。（《大全》治妊娠下痢，赤白痢疾，绞剌疼痛，鸡子一枚，乌鸡者更良，破孔去清留黄用，入黄丹一钱，搅匀，浓纸糊好，盐泥固济，火焙干为细末，米饮服二钱，一服愈者是男，二服愈者是女。）

　　浓朴去干姜汤

　　浓朴（去皮，姜汁炒）陈皮（泡去浮白）茯苓炙草（各等分）煎服。

　　浓朴生姜甘草半夏人参汤

　　治胃虚呕逆，痞满不食之证。

　　人参（随宜）浓朴（一钱五分，姜制）制半夏（二钱）炙草（八分）生姜引，煎服。

　　黄芩芍药汤

　　治伏气发温，太阳、少阳合病自利。

　　黄芩白芍（各三钱）炙草（二钱）大枣四枚，擘，水煎服。

　　香连丸

　　治下痢赤白相兼，白多于赤者。

　　川黄连（六两，用吴茱萸拣去闭口者，取净一两，同黄连炒。去吴茱萸不用，只用川连）木香（一两）共末，醋糊丸，每服五十丸，米汤、砂仁汤任下。

　　连理汤

　　治胃虚挟食，痞满发热。

　　人参（随宜）白术（一钱五分，土炒焦）炮姜（六分）黄连（八分）茯苓（一钱）炙草（六分）水煎服。

　　千金三物胶艾汤

　　（又名胶艾榴皮汤。）治血痢，又痢下不止。

　　阿胶艾叶酸石榴皮三味等分，煎服。

　　驻车丸

　　治阴虚下痢发热，脓血稠粘，及休息痢。

　　阿胶（三两）黄连（炒黑）当归（各五钱）炮姜（一两）上四味捣筛，醋煮阿胶为丸，梧子大。每服四五十丸，昼夜三服，米饮下。

　　白头翁加甘草阿胶汤

　　治挟热痢下脓血，及产后痢不止。

　　白头翁黄连（炒黑）黄柏（炒黑）秦皮炙草（各一钱）阿胶（三钱）上六味，先煮上五味，去滓，纳胶烊尽，温分三服。

　　当归黄芩芍药汤

　　治妊娠病痢，清热和胎，行气养血。凡虚坐努力者，防其损胎，此方主之。

　　当归黄芩（炒）芍药（炒）黄连（炒）白术（土炒）枳壳（麸炒）茯苓陈皮生地生草（各一钱）木香（五分）乌梅（一个）水煎，空心服。

　　黄连阿胶汤

　　治妊娠痢病，日久不止。

　　黄连（炒）阿胶（炒）人参白术（土炒）茯苓（各一钱）木香（七分）干姜（炒）炙草（各五分）乌梅（三个）姜枣引，水煎食前服。

　　一味阿胶饮

　　治孕妇痢疾。

　　阿胶（上好真者）不拘多少，酒化服，日数次，随意饮之自愈。

　　阿胶黄连饮

　　（又名黄连阿胶汤）治孕妇痢疾，若安胎则痢愈重，治痢则胎难全，宜服此饮。

　　阿胶（能止脓血之痢，且止腰痛固胎，以之为君）黄连芍药甘草（皆以为佐）枳壳（麸炒，少加二三分，以宽其后重）水煎服。一剂痛痢俱减，去枳壳再服。

　　加味香连汤

　　治孕妇痢证。

　　白芍黄芩（各二钱）黄连陈皮（各一钱）茯苓（六分）木香（五分）黄柏（八分）乳香没药（各分半）酒煎服。

　　千金胶艾榴皮汤

　　（即本门三物胶艾汤。）

　　补中益气汤

　　（见本卷诸痛门。） 

　　[卷之上] 疟论 

　　妊娠患疟，无论胎息月数多少，总以安胎为主。而世之所谓安胎，无过黄芩、白术，不知黄芩乃治热盛胎动不宁，白术乃治脾虚胎气不固。若气虚下陷误用黄芩，气滞壅逆误用白术，为害何可胜言。予于前安胎方中，亦多有用芩、术，然亦有弃而不用者，总视其病之宜忌及人之气血，所谓可与意会，难与言传。业医之活法，在随机应变耳。要知胎息安与不安，全在母气之调与不调，故安胎先安母气，未有母气乖戾而胎独安之理。亦有因胎气有故而致母病者，则先治胎而母病自愈，如子死腹中之类是也，又安有不去其胎而母得无恙乎？故善治胎产证者，必审孕妇形体之肥瘦，气血之偏盛。若形盛色苍，肌肉坚者，必多湿多痰，无论何疾，必显湿热本病，脉多滑实有力，绝无虚寒脉弱之候，可峻用豁痰理气药治其本质，然后兼客邪见证而为制剂，治宜二陈汤，随经加透表药，或合小柴胡用之。盖柴胡为疟证之向导，故多用之。

　　然有自汗过多，尺中微弱，或热盛手足清，始终不用柴胡而用建中、桂芍收功者。或见烦渴脉实，大便六七日不通，阳明腑实，又宜凉膈去硝、黄，加鲜首乌调之。须知禀质坚固者，其气多滞，内外壅遏，但有湿热，绝无虚寒之患。如元气本弱，或病后得之，必需理脾行气，惟六君子汤为合剂。有痰食结滞，则加枳实、草果；内有寒，加炮姜；外受风，加桂枝；胎动上逆不安，加子芩；胎下坠，加柴胡，倍人参，以参乃举胎圣药也，间有不应，又需补中益气汤升举之。若中有留滞，则枳实理中加桂枝、柴胡，合表里而治之。大抵病邪初发，元气未耗，疏风涤痰，消导饮食在所必需，然宜大剂白术培护中土，以脾胃为一身之津梁，土浓自能载物。其最可虑在三四发至六七发，其势最剧。若过半月，虽淹缠不止，邪热渐衰，可无胎陨之虞矣。或有疟久，气血虚败而小产者，此皆失于调治也。若六七发后不止，即当和营健脾。若禀质柔脆，虽有风邪不得纯用表药，以风药性升，能使胎气上逆而为呕逆、喘胀、膈塞、痞满之患，虽有实滞不得过用降泄之味，能引邪气下陷，致胎坠不安，而为泄利不食、小腹疼重之患矣。若疫疟毒盛势剧，急与凉膈、承气、黄连解毒救之。瘟疟不爽，烦热大渴，或壮热无寒，或先热后寒者，当与桂枝白虎、人参白虎，撤其在里之热，不可与夏秋疟比例而推也。盖有是证用是药，有故无陨，惟在速祛邪毒以救胎息之燔灼，若迟疑未决，下手稍软，救无及矣。又有气血虚损，其疟由虚致，不因暑气而作，如经云：阳微恶寒，阴弱发热。或风寒因虚而乘之，若寒热不已，重蒸其胎，胎亦受伤而坠，宜轻解表邪，兼大补气血以主之。更有患胎疟者，一遇有胎，疟病即发，此人素有肝火，遇孕则水养胎元，肝虚血燥，寒热往来，似疟非疟也，以逍遥散清肝火，养肝血，兼六味丸以滋化源，寒热自退。世医治妊娠疟初起，用散邪饮，不愈者，用截疟汤截之。又有初用柴胡知母汤，以平为期。

　　疟久不退，则用七圣散截之。然截疟内常山伤胎，万不得已，须用白术煎水煮透用之，然亦宜少用。即寻常治疟，再以白术制之，方免呕泄。又夜明砂单方，亦治孕疟。予常用加减丹溪安胎饮治孕疟，甚觉稳妥有效，从未用截药而孕疟未尝不愈也。

　　枳实理中汤

</div>
    <div class="pagination">
<a href="胎产心法_page15.html">上一页</a><span>...</span><a href="胎产心法_page11.html">11</a><a href="胎产心法_page12.html">12</a><a href="胎产心法_page13.html">13</a><a href="胎产心法_page14.html">14</a><a href="胎产心法_page15.html">15</a><span class="current-page">16</span><a href="胎产心法_page17.html">17</a><a href="胎产心法_page18.html">18</a><a href="胎产心法_page19.html">19</a><a href="胎产心法_page20.html">20</a><a href="胎产心法_page21.html">21</a><span>...</span><a href="胎产心法_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
