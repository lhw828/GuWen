<!DOCTYPE html>
<html>
<head>
    <meta charset="UTF-8">
    <title>医学纲目 - 第 240 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 240 页/共 379 页</h1>
    <div class="content">　　〔河〕人参半夏丸化痰定喘。（方见咳喘。予平日用此方治久喘未发时服此丸，已发时用沉香滚痰丸微下之，累效。）〔世〕火喘。用白虎汤加栝蒌仁、枳壳、黄芩，神效。

　　〔《保》〕

　　双玉散

　　治痰热而喘，痰涌如泉。

　　寒水石石膏（各等分）上细末，人参汤下三钱，食后服。

　　〔仲〕支饮不得息，用葶苈大枣泻肺汤卞之。（方见肺痈。此方效验甚捷，但虚人忌服。）〔丹〕

　　紫金丹

　　治哮喘遇冷发者用之。

　　精猪肉（三十两）砒霜（明亮者一两，研细）上将肉切如骰子大，用砒末入肉内拌匀，分肉为六分，每分用纸筋黄泥包之，用火烘令泥干，又用白炭火于无人处，青烟出尽为度，放地上一宿，研极细，用汤浸蒸饼丸，如绿豆大，用清茶吞下，大人二十丸，小儿十丸，量虚实用之。

　　哮喘遇冷则发者有二证。

　　其一属中外皆寒。治法乃东垣参苏温肺汤、调中益气加茱萸汤及此方紫金丹劫寒痰者是也。其二属寒包热。

　　治法乃仲景、丹溪用越婢加半夏汤等发表诸方之类，及预于八九月未寒之时，先用大承气汤下其热，至冬寒时无热可包，自不发者是也。

　　〔丹〕

　　清金丹

　　治哮嗽遇浓味发者用之。

　　萝菔子（淘净，蒸令熟，晒干为末，一两）猪牙皂角（火烧过，以碗覆地上，作灰末，三钱）上为末，拌匀，用姜汁浸蒸饼丸，如萝卜子大。每服三十粒，慢咽下。一方劫喘，用姜汁蜜炼丸，桐子大。

　　每七八十丸，噙下，止之。

　　〔瑞〕

　　化痰丸

　　快脾顺气，化痰消食，治久喘或作或止者，甚妙。

　　半夏（洗）南星（去皮膜）白矾皂角（切碎）生姜上各一斤，用水煮南星，无白点为度，拣去皂角不用，将生姜切作片，同半夏、南星晒干，无日色火焙。

　　再加：青皮（去穣）陈皮（去白）紫苏子（炒）萝卜子（炒，另研）干葛杏仁（去皮尖，另研）神曲（炒）麦（炒）山楂香附子（去毛）上各半斤，净与前药合和一处，研为细末，生姜汁浸蒸饼打糊为丸，如桐子大。每服五七十丸，临卧食后茶汤送下。

　　〔仲〕病患饮水多，必暴喘满。

　　〔洁〕白术散治夏月饮冷酒，生痰膈满。（方见咳脾肺条。）〔丹〕喘而心痛。油炒半夏为末，粥丸，姜汤下三十丸。

　　哮嗽必用吐法。吐药中用醋多，不用凉药。

　　子和稀涎散（方见治法门上实条。）〔世〕治喘。用古文钱七个，盐梅七个，水一盏，同浸二宿，每服一呷，空心，良久吐出恶痰而效。

　　〔垣〕病机云：诸痿喘呕，皆属于上。辨云：伤寒家论喘呕，以为火热者，是明有余之邪中于外，寒变而为热，心火太旺攻肺，故属于上。又云：膏粱之人，奉养太过，及过爱小儿，亦能积热于上而为喘咳，宜以甘寒之剂治之。《脉经》又云：肺盛有余，则咳嗽上气，喘渴烦心，胸满短气，皆冲脉之火行于胸中而作也。系在下焦，非属上也。盖杂病不足之邪，起于有余病机之邪，自是标本病传，多说饮食劳役，喜怒不节，水谷之寒热，感则害人六腑，皆由中气不足，其胀腹满，咳喘呕，食不下，皆以大甘辛热之剂治之，则立已。令立热喘、寒喘二方于后。

　　人参平肺散

　　治心火刑肺，传为肺痿，咳嗽喘呕，痰涎壅盛，胸膈痞闷，咽嗌不利。

　　桑白皮（一钱）知母（七分）甘草（炙，五分）茯苓（四分）地骨皮（五分）天门冬（四分）青皮（三分）五味子（三十粒）陈皮（三分）人参（五分）上咀，只作一服，水煎，食后温服。如热甚加黄芩四分，紫苏叶、半夏各五分。

　　参苏温肺汤

　　治形寒饮冷则伤肺，喘，烦心，胸满短气不能宣畅。

　　人参肉桂甘草木香五味子陈皮半夏（制）桑白皮白术紫苏茎叶（各二两）白茯苓（一两）上咀，每服五钱，水一盏半，生姜三片，煎至七分，去渣，食后温服。如冬寒每服不去节麻黄半分，先煎去沫，下诸药。

　　〔丹〕喘有阴虚自小腹下火起而上者，亦有痰火冲上者，宜四物汤加青黛、竹沥、陈皮，入童便煎服。

　　〔垣〕调中益气汤加减法。（方见治虚实条。）如秋冬月胃脉四道为冲脉所逆，并胁下少阳脉二道而反上行，病名曰厥逆，其证气上冲咽不得息，而喘息有音不得卧，加茱萸五分或一钱，汤洗去苦，观厥气多少而用之。如夏月有此证，为大热也，盖此证随四时为寒热温凉，宜以酒黄连、酒黄柏、酒知母各等分为细末，熟汤丸如桐子大，每服二百丸，白汤送下，空心服，仍多饮热汤，服毕少时，便以美食压之，使不得胃中停留，直至下元以泻冲脉之邪也。大抵治饮食劳倦所得之病，乃虚劳七损证也，当用温平甘多辛少之药治之，是其本法也。如时上见寒热病，四时症也。又或将理不如法，或酒食过多，或辛热之食作病，或寒冷之食作病，或居大寒大热之处益其病，当临时制宜，暂用大寒大热治法而取效，此从权也，不可以得效之故而久用之，必致夭横矣。《黄帝针经》曰：从下上者，引而去之。上气不足，推而扬之。盖上气者，心肺上焦之气，阳病在阴，从阴引阳，宜以入肾肝下焦之药引甘多辛少之药，使升发脾胃之气，又从而去邪气于腠理皮毛也。又曰：视前痛者，当先取之。是先以缪刺泻其经络之壅塞者，为血凝而不流，故先取之而后治他病。

　　加减泻白散

　　治阴气在下，阳气在上，咳呕喘促。

　　桑白皮（一两）青皮（二两）茯苓（三钱）地骨皮（七钱）甘草陈皮五味人参（各五分）上咀，每服四钱，水一盏半，入粳米数十粒同煎，去渣温服，食后。

　　平居则气平和，行动则气促而喘者，亦冲脉之火。予族兄六旬有余，素有喘证，或唾吐血痰，平居时则不喘，稍行动则气促喘急。以黄柏知母滋肾丸，空心服七八十丸，其证大减。此黄柏、知母能泄冲脉之火者，如此效也。

　　〔丹〕治卒上气喘鸣息便欲死者，研韭汁饮一升，瘥。盖韭去胸中恶血滞气。

　　〔《食》〕主上气咳嗽，胸膈妨满气喘。桃仁二两去皮尖，以水一升，研取汁，和粳米二合，煮粥食之。

　　诸气愤郁，皆属于肺。（全文见诊王注云：愤，谓愤郁奔迫也。）〔《简》〕治肺气喘嗽。马兜铃二两，只用里面子，去壳，秋石半两，入碗内和匀，慢火炒干，甘草一两炙，二味为末一钱，水一盏，煎六分，温呷，以药末含，咽津亦得。（《衍义》云：治肺气愈。）〔垣〕

　　加减三奇汤

　　治咳气喘上气，痰涎喘促，胸膈不利。

　　桔梗半夏陈皮甘草青皮杏仁人参五味子（各等分）上咀，每服四钱，水二盏，姜二片，煎至一盏，去渣，通口食后服。

　　〔罗〕

　　紫参散

　　治形寒饮冷伤肺，喘促痰涎，不得安卧。

　　粟壳（一两，蜜炒黄色）麻黄桔梗紫参甘草（炙）五味（各五钱）上咀，每服四钱，水二盏，姜三片，同煎去渣，食后服。

　　〔云〕

</div>
    <div class="pagination">
<a href="医学纲目_page239.html">上一页</a><span>...</span><a href="医学纲目_page235.html">235</a><a href="医学纲目_page236.html">236</a><a href="医学纲目_page237.html">237</a><a href="医学纲目_page238.html">238</a><a href="医学纲目_page239.html">239</a><span class="current-page">240</span><a href="医学纲目_page241.html">241</a><a href="医学纲目_page242.html">242</a><a href="医学纲目_page243.html">243</a><a href="医学纲目_page244.html">244</a><a href="医学纲目_page245.html">245</a><span>...</span><a href="医学纲目_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
