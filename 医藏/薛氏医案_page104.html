<!DOCTYPE html>
<html>
<head>
    <meta charset="UTF-8">
    <title>薛氏医案 - 第 104 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 104 页/共 200 页</h1>
    <div class="content">　　附治验
　　一妇人患前症或用诸补剂四肢逆冷自汗泄防肠鸣腹痛余以阳气虚寒用六君子姜附各加至五钱不应以参附各一两始应良久不服仍肠鸣腹痛后灸闗元穴百余壮及服十全大补汤方效
　　济危上丹
　　乳香【研】五灵脂　硫黄　精石【同研极细】阿胶　卷柏桑寄生　陈皮【等分】
　　右将上四味入石器内微火炒再研入余末用生地黄汁丸桐子大每服二十丸食前温酒或当归酒下
　　当归建中汤　治产后腹痛拘急痛连腰背自汗少食当归　桂心【各三两】白芍药【六两炒焦黄】甘草【炙二两】
　　右每服五钱姜枣水煎入饴糖一匙服如未应加之
　　附方
　　参附汤【方见本卷后】
　　十全大补汤
　　逍遥散【二方见二十四卷第四论】
　　六君子汤【方见二十四卷第六论】
　　独参汤　治一切失血恶寒发热作渴烦躁或口噤痰鸣自汗盗汗或气虚脉脱手足逆冷盖血生于气故血脱补气阳生隂长之理也【方见三卷第十三论】
　　产后虚汗不止方论第六
　　产后汗不止者皆由阳气顿虚腠理不宻而津液妄泄也若遇风则变痉纵虚乏短气则身体消瘦唇口干燥久则经水断絶由津液竭故也
　　愚按前症属血气俱虚急用十全大补汤如不应用参附茋附等汤若汗多亡阳发痉尤当用前药王海藏先生云头汗出至颈而还额上偏多盖额为六阳之所防也由虚热薫蒸而出窃谓前症当以部仕分之额左属肝额右属肺鼻属脾頥属肾额属心治者审之【仍叅三卷第六论】
　　附治验
　　一产妇畧闻音响其汗如水而昏愦诸药到口即呕余以为脾气虚败用参附末为细丸时含三五粒随液咽下乃渐加之至钱许却服参附汤而痊一产妇盗汗不止遂至废寐神思疲甚口干引饮余谓血虚有热用当归补血汤以代茶又以当归六黄汤内黄芩连柏炒黒倍加人参五味子二剂而愈
　　麻黄根汤　治产后虚汗不止身热发渴惊悸不安当归　麻黄根　牡砺【煅为粉】人参　甘草【炒等分】
　　右每服四钱水煎
　　一方　治产后自汗盗汗胃气虚弱服别药则呕吐不能入
　　当归　黄茋【各一两】麻黄根【二两】
　　右每服三钱水煎
　　治产后气脱汗不止小便短少四肢难以屈伸
　　甘草【炙一两】附子【炮五钱】桂心　芍药【炒各一两半】
　　右每服三钱姜枣水煎服虚甚更加以效为度
　　止汗散
　　牡砺【为末半两】小麦麸【八两炒黄为细末】
　　右每服三五钱用猪肉汁调
　　人参汤　治产后诸虚不足发热盗汗内热晡热等症
　　人参　当归【等分】
　　右为末以猪腰子一枚切片水二钟糯米半合葱白二根煮取汁八分入药三钱煎服
　　附方
　　当归六黄汤　治气血虚热盗汗不止不应加人参白术心血不足加酸枣仁炒
　　当归　熟地黄【自制】黄茋【炒各二钱】生地黄　黄柏【炒黒】黄芩【炒黒】黄连【炒黒各一钱】
　　右水煎服
　　参附汤　治阳气虚寒自汗恶寒或手足逆冷大便自利或脐腹疼痛吃逆不食或汗多发痉等症人参【一两】附子【炮五钱】
　　右作一服姜枣水煎徐徐服去人参加黄茋名茋附汤
　　当归补血汤　治肌热躁热目赤面红烦渴引饮昼夜不息脉洪大而虚重按全无者
　　当归【三钱】黄茋【炙一两】
　　右水煎服
　　十全大补汤【方见二十四卷第六论】
　　茋附汤　治阳气虚脱恶寒自汗或口噤痰涌四肢逆冷或吐泻腹痛饮食不入及一切虚寒等症
　　黄茋【一两】附子【炮五钱】
　　右作一剂姜枣水煎服如不应倍加附子方得全济
　　产后冐闷汗出方论第七
　　产后忽冐闷汗出者因阴血亏损阳气郁暴故也急吞鸡子三枚未醒饮童便或时复发宜服竹沥五合愚按前症属大虚宜固元气为主其汗不止必变柔痉东垣先生云妇人分娩及半产漏下昬冐目瞑盖因血暴亡而火上炽但补其血则神自昌若常时血下当补而升举其气阳得血而神安则目明矣今立一方以补手足厥阴之血兼益阳气名曰全生活血汤
　　全生活血汤　治发热自汗盗汗目四肢无力口干头晕行步欹侧
　　柴胡　当归【各二钱】生地黄【炒】熟地黄【各一钱】川芎藁本【各一钱半】防风　羌活　独活　葛根　甘草【炒各二钱】细辛【五分】蔓荆子【五分】升麻　芍药【炒各三钱】红花【三分】
　　右每服五钱水煎热服
　　产后汗多变痉方论第八
　　产后汗多变痉因气血亏损肉理不宻风邪所乗其形口噤背强如癎或揺头马嘶不时举发气息如絶宜速灌小续命汤若汗出两手拭不及者不治
　　愚按前症因去血过多元气亏极或外邪相搏以致牙闗急四肢痉强或阴火内动或腰背反张肢体抽搐若有汗而不恶寒者曰柔痉若无汗而恶寒者曰刚痓血亡过多筋无所养故伤寒汗下过多溃脓血大泄多患之乃败症也急以十全大补汤治之如不应急加附子多有复苏者亦有六淫七情所致者治法见第三卷第三论
　　附治验
　　一产妇牙闗急腰背反张四肢抽搐两目连劄此去血过多元气亏损隂火炽盛用十全大补加炮姜一剂而苏数剂而安
　　余在吴江史万湖第时将入更闻喧攘询云家人妇产后出直厨忽仆而死余意其劳伤血气而发痉也急用十全大补加附子煎滚令人正其面开其口灌之久不能下令侧其面而出之换以热药如此五次方得下咽遂苏
　　小续命汤　治刚痉或脚气痹弱不能转舒行步欹侧或口眼防斜牙闗急角弓反张
　　麻黄　桂心　甘草【各半两】防风【三两】芍药【炒】白术【炒】人参　川芎　附子【炮】防已【酒拌】黄芩【炒各等分】
　　右每服五钱水煎入姜汁少许温服若自汗为柔痉去麻黄有热去附子减桂一半盛冬初春去黄芩
　　十全大补汤【方见二十四卷第四论】
　　产后口噤腰背反张方论第九
　　产后口噤由血气虚而风邪乗于手三阳经也盖手三阳之筋循结于颔得风冷则筋急故致口噤腰背挛急角弓反张者是风邪入于诸阳之经也
　　愚按前症因气血耗损腠理不宻汗出过多而患之者乃虚象也宜固气血为主佐以本方丹溪云产后当大补气血为先虽有他症以末治之如恶寒发热等症乃气血虚甚之极也宜大剂参茋归术肉桂以培养之如不应急用炮附子再不应用人参一两炮附子二三钱名参附汤借犹未应乃药力未能及也宜多用之
　　愈风散　治前症用荆芥畧焙为末每服三钱豆淋酒下童便亦可其效如神牙灌口鼻
　　清顺散又名交解散【方见第三卷第五论】
　　治妇人产后不省人事吐涎瘈疭
　　当归　荆芥穂【等分】
　　右每服三钱水一盏酒少许煎灌下咽即苏愚按前症如有未应者急用大补气血为主
　　产后中风白藓皮一两或共独活三两酒水煎服张仲文用白术四两以酒煎顿服
　　小续命汤　治产后口噤角弓反张【见前】
　　产后中风方论第十
　　产后中风或血气未复风寒所感以致筋挛拘急口眼防斜或肢体缓弱入脏则恍惚惊悸郭稽中云产后强力下床或误入房或忧怒内伤脏腑陈无择曰当以脉辨而治之若努力下床月内入房忧怒受伤非中风类乃蓐劳火邪之症也
　　愚按前症果外邪所属形气不足病气有余当补元气为主稍佐以治病之药若强力下床月内入房属形气病气俱不足当纯补元气多有复苏者若悮投风药乃促其危也仍叅照第三卷诸论主之
　　治产后身背拘急妄言发热四肢拘挛不时惊悸川芎　羌活　羚羊角【屑】酸枣仁【炒】芍药【炒黄各四两】桑白皮【六分】防风【五分】
　　右水煎分三服
　　治产后中风唇青鼻黒用小续命汤连进三服即愈产后中风烦渴用红花子【五合炒研】水煎徐呷之
　　独活寄生汤　治前症亦良仍与第三卷中风类通看【方见后】
　　产后四肢筋挛方论第十一
　　产后中风筋脉挛急乃血气俱虚或风邪客于皮肤则顽痹羸乏若入于筋脉则四肢挛急皆由大经空虚风寒乗虚而渐入也
　　愚按肝属木而主筋前症若肝经风热血燥用加味逍遥散如不应当用六味地黄丸以补肾水经云风客淫气精乃亡邪伤肝也仍叅第三卷诸论主之
　　附治验
　　一产妇筋孪臂软肌肉掣动此气血俱虚而自热也用十全大补汤而安
　　一产妇手麻服愈风丹遍身皆麻神思倦怠余谓气血虚弱用十全大补加炮姜数剂渐愈去姜又数剂及逍遥散而痊
　　治产后气血不足风邪所袭肢节挛痛背项强直防风【一两】赤芍药【炒】桂心【各半两】羚羊角　川芎　羌活当归　酸枣仁【炒】牛旁子【炒各三钱】
　　右每服四钱水酒煎
　　愚按前方如未应当用八珍汤更不应用十全大补汤汤
　　加味逍遥散
　　十全大补汤【二方见二十四卷第四论】
　　六味地黄丸【方见二十四卷第十一论】
　　产后瘈疭方论第十二【新附】
　　窃谓瘈者筋脉拘急也疭者筋脉张纵也经云肝主筋而藏血盖肝气为阳为火肝血为隂为水前症因产后隂血去多阳火炽盛筋无所养而然耳故痈疽脓水过多金疮出血过甚则阳随隂散亦多致此治法当用八珍散加丹皮钓藤以生隂血则阳火自退诸症自愈如不应当用四君芎归丹皮钓藤以补脾土盖血生于至隂至隂者脾土也故小儿吐泻之后脾胃亏损亦多患之乃虚象也无风可逐无痰可消若属阳气脱陷者用补中益气加姜桂阳气虚败者用十全大补加桂附亦有复生者此等症若肢体恶寒脉微细者此为真状若脉浮大发热烦渴此为假象惟当固本为善若无力抽搐戴眼反折汗出如珠流者皆不治
　　附治验
　　一产妇因劳两臂不能屈服苏合香丸肢体痿软汗出如水余谓前药辛香耗散真气腠理虚而津液妄泄也先用十全大补汤加五味子补实腠理收敛真气汗顿止又佐以四君子调补元气渐愈用逍遥散大补汤调理而痊
　　一产妇先胸脇乳内胀痛后因怒口噤吐痰臂不能伸小便自遗左三部脉余谓此肝经血虚而风火所致不能养筋先用加味逍遥散治之臂能屈伸又以补肝散六味丸诸症悉愈
　　一妇人发瘈遗尿自汗面赤或时面青饮食如故肝脉余曰此肝经血燥风热名瘈也肝主小便其色青入心则赤法当滋隂血清肝火遂用加味逍遥散不数剂诸症悉退而安
　　附方
　　海藏愈风汤一名举卿古拜散　治一切失血筋脉急产后与汗后搐搦
　　荆芥【为细末】
　　右先以炒大豆黄卷以酒沃之去黄卷取清汁调前末三五钱和滓饮之轻者一服重者二三服中病即止其效如神气虚者忌服一方用童便调下本事方云此药委有竒效神灵之功大抵产室无风为佳不可衣被帐褥太暖太暖即汗出汗出则腠理开易于中风便昏冐一妇人产后遮防太宻更生旺火睡久及醒则昏昏如醉不省人事用此药佐以交加散服之即睡睡中必以左手搔头觉必醒矣良久果验
　　交加散　治瘈疭或颤振或产后不省人事口吐痰涎
</div>
    <div class="pagination">
<a href="薛氏医案_page103.html">上一页</a><span>...</span><a href="薛氏医案_page99.html">99</a><a href="薛氏医案_page100.html">100</a><a href="薛氏医案_page101.html">101</a><a href="薛氏医案_page102.html">102</a><a href="薛氏医案_page103.html">103</a><span class="current-page">104</span><a href="薛氏医案_page105.html">105</a><a href="薛氏医案_page106.html">106</a><a href="薛氏医案_page107.html">107</a><a href="薛氏医案_page108.html">108</a><a href="薛氏医案_page109.html">109</a><span>...</span><a href="薛氏医案_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
