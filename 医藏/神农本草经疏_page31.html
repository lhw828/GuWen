<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 31 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 31 页/共 48 页</h1>
    <div class="content">　　神农本草经疏卷十二
　　明　缪希雍　撰
　　木部上品
　　总七十二种今疏其要者二十九种
　　桂　　　　　松脂【实叶节附】　　　槐实【枝皮根附】
　　槐花【附槐实条】　　枸杞　　　　　栢实【叶白皮附】
　　茯苓【茯神附】　　琥珀　　　　　酸枣仁
　　蘗木　　　　楮实　　　　　干漆【叶附】
　　五加皮　　　牡荆实　　　　蔓荆实
　　辛夷　　　　桑上寄生　　　杜仲
　　枫香脂　　　女贞实【枸骨附】　　防核
　　丁香　　　　沉香　　　　　檀香
　　乳香　　　　降真香　　　　苏合香金樱子　　　放杖木
　　桂味辛甘大热有小毒主温中利肝肺气心腹寒热冷疾霍乱转筋头痛腰痛出汗止烦止唾欬嗽鼻齆能堕胎坚骨节通血脉理疎不足宣导百药无所畏久服神仙不老【元素补下焦不足治沉寒痼冷之病渗泄止渴去荣卫中风寒表虚自汗春夏为禁药秋冬下部腹痛非此不能止　好古补命门不足益火消隂日华子桂心治一切风气补五劳七伤通九窍利闗节益精明目暖腰膝破痃癖症瘕消瘀血治风痹骨节挛缩续筋骨生肌肉　甄权主九种心痛腹内冷气痛不可忍欬逆结气壅痹脚痹不仁止下利杀三虫治鼻中息肉破血通利月闭胞衣不下】
　　疏○桂禀天地之阳而兼得乎土金之气故其味甘辛其气大热亦有小毒木之纯阳者也洁古谓其气热味大辛纯阳东垣谓其辛热有毒浮也气之薄者桂枝也气之厚者肉桂也气薄则发泄故桂枝上行而发表气厚则发热故肉桂下行而补肾此天地亲上亲下之道也桂枝入足太阳经桂心入手少隂厥隂经血分桂肉入足少隂厥隂经血分夫五味辛甘发散为阳四气热亦属阳气味纯阳故能散风寒自内充外故能实表辛以散之热以行之甘以和之故能入血行血润肾燥其主利肝肺气头痛出汗止烦止唾欬嗽鼻齆理疎不足表虚自汗风痹骨节挛痛者桂枝之所治也以其病皆得之表虚不任风寒寒邪客之所致故悉主之以其能实表袪邪也其主心腹寒热冷疾霍乱转筋腰痛堕胎温中坚筋骨通血脉宣导百药无所畏又补下焦不足治沉寒痼冷渗泄止渴去荣卫中风寒秋冬下部腹痛因于寒补命门益火消隂者肉桂之所治也气薄轻上浮逹表故桂枝治邪客表分之为病味厚甘辛大热而下行走里故肉桂桂心治命门真火不足阳虚寒动于中及一切里虚隂寒寒邪客里之为病盖以肉桂桂心甘辛而大热所以益阳甘入血分辛能横走热则通行合斯三者故善行血命门者心包络也道家所谓两肾中间一防明又曰先天祖气是也先天真阳之气即医家所谓命门相火乃真火也天非此火不能生物人非此火不能有生若无此真阳之火则无以蒸糟粕而化精防脾胃之气立尽而亡矣心腹寒热寒邪在里也冷疾霍乱转筋者脾与肝同受寒邪也行二脏之气则前证自止矣腰者肾之府动揺不能肾将惫矣补命门之真阳则腰痛自除血热则行故堕胎也益阳则温中筋者肝之余也骨者肾之余也入肝入肾故坚筋骨也通血脉宣导百药无所畏者热则通行辛则善散也阳长则隂消气之自然者也能益阳则消隂必矣寒邪触心则心痛阳虚气不归元因而为寒所中则腹内冷气痛不可忍欬逆者亦气不归元所致也结气壅痹脚痹不仁者皆寒湿邪客下焦荣卫不和之所生也血凝滞而不行则月经不通血瘀不走则胞衣不下九窍不通闗节不利者荣卫不调血分之病也消瘀血破痃癖症瘕疎导肝气通行瘀血之力也补五劳七伤者盖指阳气虚羸下陷无实热之也其曰久服神仙不老甄权又谓杀三虫治鼻中息肉大明又谓益精明目皆非其性之所宜也何者独阳偏热之质行血破血乃其能事隂精不长则阳无所附安所从得神仙不老哉味既带甘焉能杀虫鼻中息肉由于肺有积热瞳子神光属肾肉桂辛而大热其不利于肺热肾隂不足亦明矣益精明目徒虚语耳尽信书则不如无书斯之谓也
　　主治叅互
　　得芍药炙甘草饴糖黄耆则建中兼止荣弱自汗得石膏知母人参竹叶麦门冬治阳明疟渴欲引饮汗多寒热俱甚　得白芷当归川芎黄耆生地黄赤芍药白僵蚕治金疮为风寒所击俗名破伤风　得朴硝当归下死胎　得蒲黄黑豆泽兰益母草红花牛膝生地黄当归治产后少腹儿枕作痛甚则加乳香没药各七分　得吴茱茰干姜附子治元气虚人中寒腹痛不可忍虚极则加人参　佐参耆五味当归麦冬疗疮疡溃后热毒已尽内塞长肉良　入桂苓甘露饮治中暑霍乱吐防殊验　得姜黄郁金治怒气伤肝脇痛　得当归牛膝治冬月难产产门交骨不开　得当归牛膝生地黄乳香没药桃仁治跌扑损伤瘀血凝滞腹中作痛或恼怒劳伤以致蓄血发寒热热极令人不得眠腹不痛大便不秘亦不甚渴脉不洪数不思食食亦无味热至天明得汗暂止少顷复热小便赤此其也和童子小便服之立除简误
　　桂辛甘其气大热独热偏阳表里俱逹和荣气散表邪出汗实腠理则桂枝为长故仲景専用以治冬月伤风寒即病邪在表者冦宗奭成无已论之详矣一览可尽因附之于后肉桂桂心实一物也秪去皮耳此则走里行血除寒破血平肝入右肾命门补相火不足其功能也然大忌于血崩血淋尿血隂虚吐血咯血鼻衂齿衂汗血小便因热不利大便因热燥结肺热欬产后去血过多及产后血虚发热小产后血虚寒热隂虚五心烦热似中风口眼歪斜失音不语语言蹇涩手足偏枯中暑昏晕中热腹痛妇人隂虚少腹痛一切温病热病头疼口渴阳证发斑发狂小儿痧疹腹疼作防痘疮血热干枯黑防妇人血热经行先期妇人隂虚内热经闭妇人隂虚寒热往来口苦舌干妇人血热经行作痛男妇隂虚内热外寒中暑泻利注如火热一切滞下纯血由于心经伏热肠风下血脏毒便血阳厥似隂梦遗精滑虚阳数举脱隂目盲等三十余证法并忌之误投则祸不旋踵谨察病因用舍在断行其所明无行所疑其难其慎毋尝试也
　　附冦宗奭曰桂辛甘大热素问云辛甘发散为阳故汉张仲景桂枝汤治伤寒表虚皆须此药正合辛甘发散之意本草三种之桂不用菌桂牡桂者此二种性止于温不可以治风寒之病也然本经止言桂仲景又言桂枝者取枝上皮也好古曰或问本草言桂能止烦出汗而张仲景治伤寒有当发汗凡数处皆用桂枝汤又云无汗不得用桂枝汗家不得重发汗若用桂枝是重发其汗汗多者用桂枝甘草汤此又用桂枝闭汗也一药二用与本草之义相通否乎曰本草言桂辛甘大热能宣导百药通血脉止烦出汗是调其血而汗自出也仲景云太阳中风隂弱者汗自出卫实荣虚故发热汗出又云太阳病发热汗出者此为荣弱卫强隂虚阳必凑之故皆用桂枝发其汗此乃调其荣气则卫气自和风邪无所容遂自汗而解非桂枝能开腠理发出其汗也汗多用桂枝者以之调和荣卫则邪从汗出而汗自止非桂枝能闭汗孔也昧者不知出汗闭汗之意遇伤寒无汗者亦用桂枝误之甚矣桂枝汤下发汗发字当认作出字汗自然出非若麻黄能开腠理发出其汗也其治虚汗亦当逆察其意可也成无已曰桂枝本为解肌者大阳中风腠理致宻荣卫邪实津液禁固其脉浮发热汗不出者不可与此必也皮肤疎泄自汗脉浮缓风邪干于卫气者乃可投之发散以辛甘为主桂枝辛热故以为君而以芍药为臣甘草为佐者风滛所胜平以辛苦以甘缓之以酸収之也以姜枣为使者辛甘能发散而又用其行脾胃之津液而和荣卫不専于发散也故麻黄汤不用姜枣専于发汗不待行其津液也
　　松脂味苦甘温无毒主疽恶疮头疡白秃疥瘙风气安五藏除热胃中伏热咽干消渴及风痹死肌炼之令白其赤者主恶痹久服轻身不老延年
　　疏○松脂感天之阳气而得乎地之火土之化者也故其味苦而兼甘其气则温其性无毒得阳气兼火土则其性燥燥则除湿散风寒苦而燥则能杀虫甘能除热胃中伏热散则咽干消渴自止痹者风寒湿合而为病也地之湿气感则害人皮肉筋脉此死肌之所由来也湿热之邪散则血不瘀败荣气通调而无壅滞故主疽恶疮荣和热散则头疡白秃疥瘙风气俱愈矣热消则荣血和风湿去则卫气安脾胃健五脏无病可知湿去则身轻可必久服不老延年固可想见
　　松实味甘气温性和而无毒本经言苦者误也以其属阳故亦主风痹寒气其主虚羸少气补不足者精不足补之以味甘能益血是巳形不足温之以气温能和气是已服饵延年轻身不饥惟此足以当之然亦久服乃可责效耳
　　松叶味苦温而不甘宜其主风湿疮生毛髪也安五脏守中不饥延年其防具松脂条内服之可治恶疾即癞病炙罯冻疮风疮佳
　　松节味苦气温性燥故能主百节久风风虚脚痹疼痛
　　主治叅互
　　陶景以松节酿酒主脚弱骨节风　丹溪以松节炒焦用以治筋骨间病能燥血中之湿　外台秘要治厯节风痛四肢如解脱松节二十斤酒五斗浸三七日毎服一合日五六服　集简方治隂毒腹痛油松木七块炒焦冲酒二钟热服　谈埜翁方跌扑损伤松节煎酒服
　　简误
　　松脂松叶其性甚燥味又苦温病人血虚有火及病不闗风寒湿所伤而成者咸不宜服
　　槐实味苦酸醎寒无毒主五内邪气热止涎唾补絶伤五痔火疮妇人乳瘕子藏急痛以七月七日取之捣取汁铜器盛之日煎令可作丸大如防屎内窍中三易乃愈又堕胎久服明目益气头不白延年　枝主洗疮及阴嚢下湿痒　皮主烂疮　根主喉痹寒热　花苦平无毒主五痔心痛眼赤杀腹藏虫及热治皮肤风并肠风泻血赤白痢并炒服　叶平无毒煎汤治小儿惊癎壮热疥癣及疔肿
　　疏○槐实感天地阴寒之气而兼木与水之化故其味苦气寒而无毒别录益以酸醎宜矣入手足阳明兼入足厥阴经其主五内邪气热者乃热邪实也涎唾多者脾胃有热也伤絶之病其血必热五痔由于大肠火热火疮乃血为火伤妇人乳瘕肝家气结血热所成子藏急痛由于血热燥火槐为苦寒纯阴之药为凉血要品故能除一切热散一切结清一切大如上诸病莫不由斯三者而成故悉主之久服明目益气头不白延年者血分无热则目自明矣热能伤气除火热则气自益矣凉血则髪不白热去则阴精不损故引年也其花味以苦胜故除手足阳明足厥阴诸热证尤长耳
　　主治叅互
　　外台秘要疗蚘虫心痛取槐树上木耳烧灰末如枣许正发和水服若不止饮热水一升蚘虫出　千金方疗胎赤眼取槐枝如马鞭大长二尺作二叚齐头蔴油一匙置铜鉢内晨使童子一人以其木研之至暝乃止令仰卧以涂两眼眦日三度差　古方以子入冬月牛胆中渍之阴干百日每日吞一粒久服明目通神白髪还黒有痔及下血者尤宜服之　千金方治九种心痛当太歳上取新生槐枝一握去两头水三大升煎取一升顿服　千金翼治蠼螋疮槐白皮醋浸半日洗之及诸恶疮　肘后方疗肠痔大便常下血槐树上木耳取末饮方寸匕日三服　经验方治野鸡痔用槐栁枝煎汤洗痔上便以艾炙之七壮　又方治下血槐花荆芥穗等分为末酒调下一钱匕　梅师方治痔有虫作痒或下脓血多取槐白皮浓煎汁安盆内先熏后洗良久欲大便当有虫出不过三度即愈仍以其皮为末绵裹内下部　孟诜必效方疗阴疮湿痒槐树北面不见日枝煎水洗三五遍冷再暖之　太清草木方云槐者虚星之精以十月上巳日采子服之去百病长生通神又梁书言庾肩吾常服槐实年七十余髪鬓皆黑目看细字亦其验也　外防秘要疗内外痔用槐角子一斗捣汁晒稠取地胆为末同捣丸梧子大每服十丸兼作挺子内下部或以苦参末代地胆亦可　圣济总録治目热昏暗槐子黄连各二两为末蜜丸梧子大每浆水下二十丸日二服　杨梅毒疮乃阳明积热所生集简方用槐花四两畧炒入酒二盏煎十余沸热服胃虚寒者勿服　医方摘要疗疔疮肿毒一切痈疽不问已成未成但焮痛者皆用槐花防炒核桃仁二两无灰酒一钟煎十余沸热服未成者二三服已成者一二服见效　摘方治白带槐花炒牡蛎煆等分为末酒服三钱　圣惠方治风热牙痛槐枝烧热烙之　普济方疗破伤风用避隂槐枝上皮旋刻一片安伤处用艾炙皮上百壮不痛炙至痛痛者炙至不痛用火摩之　生生方治隂下湿痒槐白皮炒煎水日洗
　　简误
　　槐性苦寒而属纯隂病人虚寒脾胃作泄及隂虚血热而非实热者外证似同内因实异即不宜服
　　枸杞味苦寒根大寒子防寒无毒主五内邪气热中消渴周痹风湿下胸脇气客热头痛补内伤大劳嘘吸坚筋骨强阴利大小肠久服坚筋骨轻身不老耐寒暑疏○枸杞感天令春寒之气兼得乎地之冲气故其味苦甘其气寒而其性无毒苖叶苦甘性升且凉故主清上焦心肺客热根名地骨味甘淡性沉而大寒故主下焦肝肾虚热为三焦气分之药经曰热淫于内泻以甘寒者是已子味甘平其气防寒润而滋补兼能退热而専于补肾润肺生津益气为肝肾真隂不足劳乏内热补益之要药本经主五内邪气热中消渴治痹别录主风湿下胸脇气客热头痛当指叶与地骨皮而言以其寒能除热故也至于补内伤大劳嘘吸坚筋骨强隂利大小肠又久服坚筋骨轻身不老耐寒暑者方是子之功用而非根叶所能办矣老人阴虚者十之七八故服食家为益精明目之上品昔人多谓其能生精益气除阴虚内热明目者盖热退则阴生阴生则精血自长肝开窍于目黑水神光属肾二脏之阴气增益则目自明矣
　　主治叅互
　　甘枸杞子得地黄五味子麦门冬地骨皮青蒿鼈甲牛膝为除虚劳内热或发寒热之要药加天门冬百部枇杷叶兼可治肺热欬之因隂虚者　千金方枸杞煎治虚劳退虚热轻身益气令一切痈疽永不发用枸杞三十斤春夏用茎叶秋冬用根实以水一石煮取五斗以滓再煎取三斗澄清去滓再煎取二斗入锅煎如饧収之每早酒服一合　经验方金髓煎枸杞子逐日摘红熟者不拘多少以无灰酒浸之蜡纸封固勿令泄气两月足取入砂盆中擂烂滤取汁同浸酒入银锅内慢火熬之不住手搅恐黏滞不匀成膏如净瓶密収每早温酒服二大匙夜卧再服百日身轻气壮积年不辍可以羽化也　经验方枸杞酒变白耐老轻身用枸杞子二升十月壬癸日面东采之以好酒二升磁瓶内浸三七日乃添生地黄汁三升搅匀密封至立春前三十日开瓶每空心暖饮一杯至立春后髭髪却黑勿食芜菁葱蒜瑞竹堂方四神丸治肾经虚损眼目昏花或云瞖遮睛甘枸杞子一斤好酒浸透分作四分一分同蜀椒一两炒一分同小茴香一两炒一分同芝蔴一两炒一分同川楝肉一两炒拣取枸杞加熟地黄白术白茯苓各一两为末炼蜜丸日服　龙木等疗肝虚下泪枸杞子二斤绢袋盛浸一斗酒中密封三七日饮之　肘后方疗目赤生翳枸杞捣汁日防三四次神验　圣惠方治面皯疱枸杞子十斤生地三斤为末每服方寸匕温酒下日三服久则如童顔　摄生方疗注夏虚病枸杞子五味子研细滚水泡代茶饮效　千金方治虚劳客热枸杞根为末白汤调服有痼疾人慎之　又方治虚劳苦渴骨节烦热或寒用枸杞根白皮切五升麦冬三升小麦二升水二斗煮至麦熟去滓每服一升口渴即饮　又方治肾虚腰痛枸杞根杜仲萆薢各一斤好酒三斗渍之罂中密封锅口煮一日饮之任意　简便方疗小便出血鲜地骨皮洗捣自然汁无汁则以水煎汁每服一盏入酒少许食前温服　千金方治带下脉数枸杞根一斤生地黄五斤酒一斗煮五升日日饮之　兰台秘藏治口舌糜烂因膀胱移热于小肠则上为口糜心胃壅热水谷不下地骨皮柴胡各三钱水煎服之卫生寳鉴疗下疳先以浆水洗之后搽地骨皮末生肌止痛　永类方疗妇人隂肿或生疮枸杞根煎水频洗　唐慎防本草疗痈疽恶疮脓血不止地骨皮洗浄刮去粗皮取细白瓤以粗皮同骨煎汤洗令脓血尽以细瓤贴之立效　千金方治瘭疽出汗此证手足肩背累累如赤豆用枸杞根葵根叶煮汁煎如随意服之　闺閤事宜治足趾鸡眼作疮作痛地骨皮同红花硏细傅之次日即愈　肘后方治火热毒疮此患急防毒气入心腹枸杞捣汁服之立瘥十便良方治目涩有翳枸杞叶车前叶挼汁以桑叶裹悬隂地一夜取汁防之不过三五度
　　简误
　　枸杞虽为益隂除热之上药若病脾胃薄弱时时泄泻者勿入须先治其脾胃俟泄泻已止乃可用之即用尚须同山药莲肉车前茯苓相兼则无润肠之患矣
　　栢实味甘平无毒主惊悸安五藏益气除风湿痹疗恍忽虚损吸吸厯节腰中重痛益血止汗久服令人润泽美色耳目聪明不饥不老轻身延年　叶味苦防温无毒主吐血衂血痢血崩中赤白轻身益气令人耐寒暑去湿痹生肌四时各依方面采隂干　栢白皮主火灼烂疮长毛髪
　　疏○栢感秋令得金气其质坚而气极芬芳故其实味甘平无毒甄权加辛亦应有之入足厥隂少隂亦入手少隂经其主惊悸者心藏神肾藏精与志心肾两虚则病惊悸入心故养神入肾故定志神志得所养而宁定则其证自除矣芬芳则脾胃所喜润泽则肝肾所宜故能安五脏五脏皆安则气自益矣心主五色耳为肾窍目为肝窍加以久服气専其力自倍岂不令人润泽羙色耳目聪明不饥不老轻身延年哉惟除风湿痹之功非润药所能当是叶之能事耳别录疗恍忽即惊悸之渐也虚损吸吸精气防也厯节腰中重痛肝肾不足也汗乃心液心主血益隂血则诸证悉瘥矣　叶味苦而防温义应并于防寒故得主诸血崩中赤白若夫轻身益气令人耐寒暑则畧同于栢实之性矣惟生肌去湿痹乃其独擅之长也　栢白皮主火灼烂疮长毛髪者凉血之功也主治叅互
　　雷斆云栢叶有花栢叶丛栢叶及有子圆叶其有子圆叶成片如大片云母叶皆侧叶上有防赤毛者宜入药用栢实凡使先以酒浸一宿至明漉出晒干用黄精自然汁于日中煎之缓火煮成煎为度每煎栢子仁三两用酒五两浸　服栢实法九月连房取实曝収去殻研末每服二钱温酒下一日三服渴即饮水令人悦泽一方加松子仁等分以松脂和丸一方加菊花等分蜜丸服　冦宗奭治老人虚闭栢子仁松子仁大麻仁等分同研镕蜜蜡丸梧子大以少黄丹汤食前服二三十丸日二服　普济方治小儿躽啼惊癎腹满大便青苔色用栢子仁末温水调服一钱　陆氏积徳堂方治黄水湿疮真栢油二两熬稠搽之如神　叶甄权用以治冷风厯节疼痛止尿血日华子用以炙罯冻疮烧取汁涂头黑润鬓髪
　　苏颂用以傅汤火伤止痛灭瘢服之疗蛊痢作汤常服杀五脏虫益人　丹溪云栢属阴与金善守故采其叶随月建方取其多得月令之气此补阴之要药其性多燥久得之大益脾土以滋其肺　神仙服饵方五月五日采五方侧栢叶三斤逺志去心二斤白茯苓一斤为末炼蜜和丸梧子大每以仙灵脾酒下三十丸日再服并无所忌　杨氏家藏方治中风不省人事得病之日便进此药可使风退气和不成废人栢叶一握去枝葱白一握连根研如泥无灰酒一升煎一二十沸温服如不饮酒分作四五服方进他药　圣惠方治忧恚吐血烦满少气脇中疼痛栢叶为散米饮调服二方寸匕　普济方治衂血不止栢叶榴花研末吹之　百一选方治大肠下血随四时方向采栢叶烧研每米饮服二钱王涣之舒州病此陈宜父大夫传方二服愈　又方以栢叶一斤捣令极匀加蜜丸如梧子大每五钱白汤空心吞治肠风效　普济方治酒毒下血或下痢嫩栢叶九蒸九晒二两陈槐花炒焦一两为末蜜丸梧子大每空心温酒下四十丸　本草图经治蛊痢下黑血茶脚色或脓血如靛色栢叶焙干为末黄连和煎为汁服之经验方治小儿洞痢栢叶煮汁代茶饮之　本草图经治汤火灼烧栢叶生捣涂之系定二三日止痛灭瘢　姚僧坦集验方治鼠瘘核痛未成脓以栢叶捣涂熬盐熨之气下即消　圣惠方治大风厉疾眉髪不生侧栢叶九蒸九晒为末炼蜜丸梧子大每服五丸至十丸日三夜一服百日即生　圣惠方治头髪黄赤生侧栢叶末一升猪膏一升和丸弹子大每以布裹一丸纳泔汁中化开沐之一月色黑而润矣简误
　　栢子仁体性多油肠滑作泻者勿服膈间多痰者勿服阳道数举肾家有热暑湿作泻法咸忌之已油者勿用入药
　　茯苓味甘平无毒主胸脇逆气忧恚惊邪恐悸心下结痛寒热烦满欬逆口焦舌干利小便止消渴好睡大腹淋沥膈中痰水水肿淋结开胸腑调藏气伐肾邪长阴益气力保神守中久服安魂养神不饥延年其有抱根者名茯神
　　茯神平主辟不祥疗风风虚五劳口干止惊悸多恚怒善忘开心益智安魂魄养精神
　　疏○茯苓生于古松之下感土木之气而成质故其味甘平性则无毒入手足少阴手太阳足太阴阳明经阳中之阴也胸脇逆气邪在手少阴也忧恚惊邪皆心气不足也恐悸者肾志不足也心下结痛寒热烦满欬逆口焦舌干亦手少阴受邪也甘能补中淡而利窍补中则心脾实利窍则邪热解心脾实则忧恚惊邪自止邪热解则心下结痛寒热烦满欬逆口焦舌干自除中焦受湿热则口发渴湿在脾脾气弱则好睡大腹者脾土虚不能利水故腹胀大也淋沥者脾受湿邪则水道不利也膈中痰水水肿皆缘脾虚所致中焦者脾土之所治也中焦不治故见斯病利水实脾则其证自退矣开胸腑调脏气伐肾邪者何莫非利水除湿解热散结之功也长隂益气力保神守中久服安魂养神不饥延年者补心脾伐肾邪除湿利窍之极功也白者入气分赤者入血分补心益脾白优于赤通利小肠専除湿热赤亦胜白药性论云茯苓臣忌米醋能开胃止呕逆善安心神主肺痿痰壅治小儿惊癎疗心腹胀满妇人热淋赤者破结气日华子云茯苓补五劳七伤安胎暖腰膝开心益智止健忘　茯神抱木心而生以此别于茯苓别录谓茯神平总之其气味与性应是茯苓一体茯苓入脾肾之用多茯神入心之用多故主辟不祥疗风风虚五劳口干止惊悸多恚怒善忘开心益智安魂魄养精神药性论又云茯神君味甘无毒主惊癎安神定志补劳乏主心下急痛坚满人虚而小肠不利加而用之其心名黄松节治偏风口面防斜毒风筋挛不语心神惊掣虚而健忘其所主与茯苓大同小异耳
　　主治叅互
　　白茯苓得炼蜜胡麻仁饵之可以辟谷延年不饥入五苓散利水除湿暑气胜则去桂　得人参白术橘皮山药藊豆芍药甘草为补脾胃之上药　得二术泽泻车前白芍药橘皮木猪苓为消水肿之要剂　入六味地黄丸能伐肾邪　入补心丹则补心安魂养神　百一选方朱雀丸治心神不定恍惚健忘不乐火不下降水不上升时复振跳常服消阴养火全心气茯神二两去皮沉香半两为末炼蜜丸小豆大每服三十丸食后人参汤下　证治要诀治血虚心汗别处无汗独心孔有汗思虑多则汗亦多宜养心血以艾汤调茯苓末服一钱　直指方治心虚梦泄或白浊白茯苓末二钱米汤调下日二服　东坡方威喜丸治丈夫元阳虚惫精气不固小便下浊余沥常流梦寐多惊频频遗泄妇人白淫白带并治之白茯苓去皮四两作匮以猪苓四钱半入内煮二十余沸取出日干去猪苓为末化黄蜡搜和丸弹子大每嚼一丸空心津下以小便清为度忌米醋　三因方治小便淋浊由心肾气虚神志不守或梦遗白浊赤白茯苓等分为末新汲水飞去沫控干以地黄汁同捣酒熬作膏和丸弹子大空心盐汤嚼下一丸禹讲师方治妊娠水肿小便不利恶寒赤茯苓去
　　皮葵子各半两为末每服二钱新汲水下　普济方治卒然耳聋黄蜡不拘多少和茯苓末细嚼茶汤下夏子益竒疾方治血余怪证十指节断坏惟有筋
　　连无节肉虫出如灯心长数寸遍身绿毛卷名曰血余以茯苓胡黄连煎汤饮之愈　普济方治水肿尿涩茯苓皮椒目等分煎汤日饮取效
　　简误
　　病人肾虚小水自利或不禁或虚寒精清滑皆不得服
　　琥珀味甘平无毒主安五藏定魂魄杀精魅邪鬼消瘀血通五淋
　　疏○琥珀感土木之气而兼火化故其味甘平无毒而色赤阳中防隂降也入手少隂太阳亦入足厥阴经専入血分五脏有所感触则不能安杀精魅邪鬼则五脏自安而魂魄自定心主血肝藏血入心入肝故能消瘀血也药性论云琥珀君治百邪产治血瘀作痛日华子云疗蛊毒壮心明目磨翳止心痛癫邪破结症正以其阳明之物又消瘀血故主上来诸病也若作傅药能止血生肌合金疮宋髙祖时宁州贡琥珀枕碎以赐军士傅金疮其一证也出賔国初如桃胶凝乃成焉海药云是海松木中津液初如桃胶后乃凝结性温主止血生肌镇心明目破症瘕气块产后血晕闷絶儿枕痛等并宜饵此以拾芥通明而坚轻色赤者良
　　主治叅互
　　得没药乳香延胡索干漆鼈甲为散治产后血晕有神佐以人参益母草泽兰生地牛膝当归苏木作汤送前药则治儿枕痛恶露不尽腹痛少腹痛寒热等证极效　和大黄鼈甲作散子酒下方寸匕下妇人腹内恶血　同鼈甲京三棱各一两没药延胡索各半两大黄六铢熬捣为散空心酒服三钱治妇人症瘕气块及产后血晕闷絶儿枕痛甚虚极者减大黄同丹砂滑石竹叶麦冬木通治心家有热小肠受
　　之因之小水不利立效　同人爪珍珠玛瑙瑚除目翳赤障　得丹砂犀角羚羊角天竺黄逺志茯神镇惊主诸癎　直指方治小儿胎惊琥珀防风各一钱丹砂半钱为末猪乳调一字入口中最妙　又方治小儿胎癎琥珀丹砂各少许全蝎一枚为末麦门冬汤调一字服　圣惠方治小儿转胞真琥珀一两为末用水四升茐白十茎煮汁三升入琥珀末二钱温服砂石诸淋三服皆效　普济方小便淋沥琥珀为末二钱麝香少许白汤服之或萱草煎汤服老人虚人以人参汤下亦可蜜丸以赤茯苓汤下　外台秘要治从髙坠下有瘀血在内刮琥珀屑酒服方寸匕或入蒲黄二三匙日服四五次　鬼遗方治金疮闷絶不识人琥珀研粉童子小便调一钱三服瘥简误
　　此药毕竟是消磨渗利之性不利虚人大都从辛温药则行血破血从淡渗药则利窍行水从金石镇坠药则镇心安神凡阴虚内热火炎水涸小便因少而不利者勿服琥珀以强利之利之则愈损其阴
　　酸枣仁味酸平无毒主心腹寒热邪结气聚四肢酸疼湿痹烦心不得眠脐上下痛血转久泄虚汗烦渴补中益肝气坚筋骨助阴气能令人肥健久服安五藏轻身延年
　　疏○酸枣仁得木之气而兼土化故其实酸平仁则兼甘气味匀齐其性无毒为阳中之阴入足少阳手少隂足厥隂太隂之经专补肝胆亦复醒脾从其类也熟则芳香香气入脾故能归脾能补胆气故可温胆母子之气相通故亦主虚烦烦心不得眠其主心腹寒热邪结气聚及四肢酸疼湿痹者皆脾虚受邪之病脾主四肢故也胆为诸脏之首十一脏皆取决于胆五脏之精气皆禀于脾故久服之功能安五脏轻身延年也别录主烦心不得眠脐上下痛血转久泄虚汗烦渴补中益肝气坚筋骨助阴气能令人肥健者缘诸证悉由肝胆脾三脏虚而发胆主升肝藏血脾统血三脏得补久而气增气增则满足故主如上功能也
　　主治叅互
　　君茯神逺志麦门冬石斛五味子龙眼人参能止惊悸并一切胆虚易惊　入温胆汤治病后胆虚不眠入归脾汤治脾家气血虚自汗不眠惊悸不嗜食太平圣惠方治骨蒸不眠心烦用酸枣仁一两炒
　　研水二盏研绞取汁煮粥熟下地黄汁一合再煮匀食　凡服固表药而汗不止者用枣仁一两炒研同地黄白芍药麦冬五味子龙眼肉竹叶煎服多服取效汗乃心液故尔　简便方治睡中汗出即盗汗用酸仁白茯苓人参等分为末每服一钱米饮下　外台秘要疗刺入肉中枣仁核烧存性为细末水服之立出
　　简误
　　凡肝胆脾三经有实邪热者勿用以其収敛故也
　　檗木【黄檗也】味苦寒无毒主五藏肠胃中结热黄瘅肠痔止泄痢女子漏下赤白阴伤蚀疮疗惊气在皮间肌肤热赤起目热赤痛口疮久服通神
　　疏○黄檗禀至阴之气而得清寒之性者也其味苦其气寒其性无毒故应主五脏肠胃中结热盖阴不足则热始结于肠胃黄瘅虽由湿热然必发于真阴不足之人肠澼痔漏亦皆湿热伤血所致泄痢者滞下也亦湿热干犯肠胃之病女子漏下赤白阴伤蚀疮皆湿热乗阴虚流客下部而成肤热赤起目热赤痛口疮皆阴虚血热所生病也以至阴之气补至阴之不足虚则补之以类相从故阴回热解湿燥而诸证自除矣乃足少阴肾经之要药専治阴虚生内热诸证功烈甚伟非常药可比也洁古用以泻膀胱相火补肾水不足坚肾壮骨髓疗下焦虚诸痿瘫痪利下窍除热东垣用以泻伏火救肾水治冲脉气逆不渴而小便不通诸疮痛不可忍丹溪谓得知母滋阴降火得苍术除湿清热为治痿要药得细辛泻膀胱火治口舌生疮
　　主治叅互
　　黄檗为足少阴肾经药然以柴胡引之则入胆以黄连葛根升麻引之则入肠胃及太阴脾经治湿热滞下　佐牛膝枸杞地黄五味子鼈甲青蒿则益阴除热　佐甘菊枸杞地黄蒺藜女贞实则益精明目得猪胆汁水银粉则主诸热疮有虫久不合口　得铅丹则生肌止痛　得木茯苓二术石斛地黄则除湿健歩　佐白芍药甘草则主火热腹痛　外台秘要治口中及舌上生疮剉黄檗含之　千金方治小儿重舌以黄檗苦竹沥浸防舌上　肘后方治咽喉卒肿食饮不通黄檗捣末苦酒和敷肿上佳　又方治伤寒时气温病毒攻手足肿痛欲断亦治毒攻阴肿细剉黄檗五斤以水三斗煮渍之伤寒类要同葛氏方治食自死六畜肉中毒黄檗末服方寸匕
　　未解再服之　经验方治呕血黄檗蜜涂炙干杵为末用麦冬汤调下二钱匕立瘥　梅师方治痈疽发背或发乳房初起防赤不急治之即杀人捣黄檗末和鸡子白涂之　简要济众方治吐血热极黄檗二两蜜炙捣末每服二钱温糯米饮调下　十方博救方治小儿热泻黄檗削皮焙为末用薄米饮丸如粟大每服十丸米饮下　深师方治伤寒热病口疮黄檗削去粗皮蜜渍一宿唯欲令浓含其汁良久吐更含若胸中热有疮时饮三五合尤佳　衍义云檗木今用皮以蜜炙与青黛各一分同为末入生龙脑一字研匀治心脾热舌颊生疮当掺疮上有涎即吐又张仲景檗皮汤无不验伤寒论中已着　妇人良方治妊娠下痢白色昼夜三五十行根黄厚者蜜炒令焦为末大蒜煨熟去皮捣烂如泥和丸梧子大每空心米饮下三五十丸日三服神妙不可述　洁古家珍治赤白浊淫及梦泄精滑真珠粉丸黄檗炒真蛤粉各一斤为末炼蜜九菉豆大每服一百丸空心温酒下黄檗苦而降火蛤粉咸而补肾也又方加知母炒牡蛎煆山药炒等分为末糊丸梧子大每服八十丸盐汤下　许学士本事方治积热梦遗心忪恍忽膈中有热宜清心丸主之黄檗末一两片脑一钱炼蜜丸梧子大每服十五丸麦冬汤下此大智禅师方也　三因方治口疳臭烂绿云散黄檗五钱铜绿二钱为末掺之潄去涎　圣惠方治鼻疳有虫黄檗二两冷水浸一宿绞汁温服　普济方治鬈毛毒疮生头中初生如蒲桃痛甚黄檗一两乳香二钱半为末槐花煎水调作饼贴于疮上　子母秘録治小儿脐疮不合者黄檗末涂之　又方治膁疮热疮黄檗末一两轻粉三钱猪胆汁调搽之或只用蜜炙黄檗末一味　张杲医説治火毒生疮凡人冬月向火火气入内两股生疮其汁淋漓用黄檗末掺之立愈一妇生此人无识者用此而愈　宣明方敛疮生肌黄檗末面糊调涂效
　　简误
　　黄檗固能除热益阴然阴阳两虚之人病兼脾胃薄弱饮食少进及食不消或兼泄泻或恶冷物及好热食肾虚天明作泄上热下寒小便不禁少腹冷痛子宫寒血虚不孕阳虚发热瘀血停滞产后血虚发热金疮发热痈疽溃后发热伤食发热阴虚小水不利痘后脾虚小水不利血虚不得眠血虚烦躁脾阴不足作泄等证法咸忌之
　　楮实味甘寒无毒主阴痿水肿益气充肌肤明目久服不饥不老轻身
　　疏○楮实禀土气以生故其味甘气寒无毒气薄味厚阴也降也入足太阴经其主水肿益气充肌肤者脾为土脏而主肌肉脾虚则肌肉不充土虚则水湿泛滥甘为土化能入脾坚土则水肿消肌肉充气自益矣明目者目得血而能视脾旺自能生血也阴痿者精气竭也脾实则能生精而灌注于肾故阴自强也补脾益气则五脏皆实不饥不老轻身是其验矣主治叅互
　　活发机要治水气蛊胀楮实子丸以洁净府用楮实一斗水三斗熬成膏茯苓三两白丁香一两半为末以膏和丸梧子大从少至多至小便清利胀减为度后服治中汤养之忌甘苦峻补及发动之物　刘禹锡传信方治女子月经不絶来无时者取案纸三十张烧灰以清酒半升和调服之顿定蓐中血晕服之立验已毙者去板齿灌之经一日亦活　圣惠方治癣湿痒用楮叶捣烂傅上　外台秘要治天行病后两脇胀满脐下如水肿以谷枝汁随意服愈　肘后方治鼻衂小劳辄出楮叶取汁饮三升良　子母秘录治小儿下痢赤白作渴得水又呕逆者构叶炙香以饮浆半升浸至水绿去叶以木一个切内汁中煮二三沸去木细细饮之　圣惠方治通身水肿楮枝叶煎如空腹服一匕日三服　直指方肝热生翳楮实研细食后蜜汤服一钱日再服　外台秘要治金疮出血谷子捣傅之
　　简误
　　楮实虽能消水补脾然气亦防寒脾胃虚寒者不宜用
　　干漆味辛温防有毒主絶伤补中续筋骨填髓脑安五藏五缓六急风寒湿痹疗欬消瘀血痞结腰痛女子疝瘕利小肠去蚘虫
　　疏○干漆禀火金之气以生故其味辛气温火金相搏则未免有毒别录言之为当矣甄权加咸宗奭加苦气味俱厚通行肠胃入肝行血之药也凡风寒湿邪之中人留而不去则肠胃郁而生虫久则五脏六腑皆受病或为瘫痪或为拘挛所自来矣此药能杀虫消散逐肠胃一切有形之积滞肠胃既清则五脏自安痿缓痹急自调矣又损伤一证専从血论盖血者有形者也形质受病惟辛温散结而兼咸味者可入血分而消之瘀血消则絶伤自和筋骨自续而髓脑自足矣其主痞结腰痛女子疝瘕者亦指下焦血分受寒血凝所致利小肠者取其通行经脉之功耳至于疗咳虽非正治然亦有瘀血停积发为骨蒸劳瘵以致咳者得其消散瘀血之力则骨蒸退而咳亦除也误中漆毒者多食蟹及甘豆汤解之主治叅互
　　同防虫桃仁当归红花苏木牡丹皮五灵脂延胡索牛膝治腹中瘀血作痛或产后感寒恶露未尽结成痞块作痛者加入干姜泽兰　同楝根鹤虱防榔锡灰薏苡根乌梅龙胆草能杀肠胃一切诸虫　同牛膝牡丹皮续断赤芍药桃仁乳香没药红花延胡索鼈甲治女子月闭因于瘀血脐腹作痛畏寒及不发热不口渴者可加桂　同狶莶叶生地黄半枝莲胡麻荆芥何首乌天门冬苦参可疗紫云风　入仲景大黄防虫丸中治五劳虚极羸瘦腹满不能饮食内有干血肌肤甲错
　　简误
　　干漆味辛有毒瘀血得之即化成水其消散之功可知凡经闭由于血虚而非有瘀血结块阻塞者切勿轻饵
　　漆叶味辛无毒图经曰彭城樊阿少师事华陀陀授以漆叶青黏散云服之去三虫利五脏轻身益气使人头不白
　　五加皮味辛温防寒无毒主心腹疝气腹痛益气疗躄小儿不能行疽疮阴蚀男子阴痿囊下湿小便余沥女人阴痒及腰脊痛两脚疼痹风弱五缓虚羸补中益精坚筋骨强志意久服轻身耐老
　　疏○五加皮在天得少阳之气为五车星之精在地得火金之味故其味辛其气温而其性无毒别录加苦防寒气味俱厚沉而阴也入足少阴足厥阴经观本经所主诸证皆因风寒湿邪伤于二经之故而湿气尤为最也其治疝气腹痛疗躄小儿不能行阴蚀疽疮男子阴痿囊下湿小便余沥女人隂痒脊痛两脚疼痹风弱者何莫非二经受风寒湿邪所致经云伤于湿者下先受之又云地之湿气感则害人皮肉筋脉肝肾居下而主筋骨故风寒湿之邪多自二经先受此药辛能散风温能除寒苦能燥湿二脏得其气而诸证悉瘳矣又湿气浸滛则五脏筋脉缓纵湿气畱中则虚羸气乏湿邪既去则中焦治而筋骨自坚气日益而中自补也其主益精强志者肾藏精与志也轻身者除风湿之效也耐老者补肝肾之功也昔人云宁得一把五加不用金银满车宁得一斤地榆安用明月寳珠又昔鲁定公母单服五加酒以致不死又东华真人煮石法用玉豉金盐玉豉地榆也金盐五加也世为僊经所须其能轻身耐老又可知矣
　　主治叅互
　　得牛膝木黄檗麦门冬生地黄薏苡仁石斛虎胫骨山药治湿热痿痹腰已下不能行动　同续断杜仲牛膝山茱茰巴防天破故纸治肾虚寒湿客之作腰痛　同二术萆薢石菖蒲薏苡仁白蒺藜甘菊花防风活独活白藓皮石斛治风寒湿成痹　同石菖蒲连翘苍术黄檗黄薏苡仁金银花鼈虱胡麻木土茯苓治下部湿疮久不愈兼治脓窠疮如神同黄檗末菖蒲末蛇床子俱为细末傅囊湿神效
　　如欲作汤沐加荆芥苦参防风　一味酿酒饮之治风痹四肢拘挛　全防心鉴治小儿三歳不能行用此便走五加皮五钱牛膝木各二钱半为末每服五分米饮入酒二三滴调服
　　简误
　　下部无风寒湿邪而有火者不宜用肝肾虚而有火者亦忌之
　　牡荆实味苦温无毒主除骨间寒热通利胃气止欬逆下气【得术栢实青葙共疗头风防风为之使】
　　疏○牡荆实感仲夏之气以生故其味苦气温无毒可升可降阳也入足阳明厥阴经其主骨间寒热通利胃气止欬逆下气者盖足阳明为十二经脉之长厥阴为风木之位外邪伤于二经则寒热畱连于筋骨而胃气壅滞苦温能通行散邪则胃气利而寒热自除欬逆亦邪气壅胃所致邪散气下则欬逆自止矣
　　主治叅互
　　外台秘要头风痛取荆沥不拘多少服日日服之朱震亨治心痛及妇人白带用牡荆实炒焦为末饮服　入折伤药能散瘀血和筋骨
　　简误
　　病非干外邪者一防不宜用
　　蔓荆实味苦辛防寒平温无毒主筋骨间寒热湿痹拘挛明目坚齿利九窍去白虫长虫主风头痛脑鸣目泪出益气久服轻身耐老令人光泽脂致
　　疏○蔓荆实禀阳气以生兼得金化而成神农味苦防寒无毒别录加辛平温察其功用应是苦温辛散之性而寒则甚少也气清味薄浮而升阳也入足太阳足厥阴兼入足阳明经其主筋骨间寒热湿痹拘挛风头痛脑鸣目泪出者盖以六淫之邪风则伤筋寒则伤骨而为寒热甚则或成湿痹或为拘挛又足太阳之脉夹脊循项而络于脑目为厥阴开窍之位邪伤二经则头痛脑鸣目泪出此药味辛气温入二脏而散风寒湿之邪则诸证悉除矣邪去则九窍自通痹散则光泽脂致其主坚齿者齿虽属肾而牀属阳明阳明客风热则上攻牙齿为动摇肿痛散阳明之风热则齿自坚矣去白虫长虫者假其苦辛之味耳益气轻身耐老必非风药所能也
　　主治参互
</div>
    <div class="pagination">
<a href="神农本草经疏_page30.html">上一页</a><span>...</span><a href="神农本草经疏_page26.html">26</a><a href="神农本草经疏_page27.html">27</a><a href="神农本草经疏_page28.html">28</a><a href="神农本草经疏_page29.html">29</a><a href="神农本草经疏_page30.html">30</a><span class="current-page">31</span><a href="神农本草经疏_page32.html">32</a><a href="神农本草经疏_page33.html">33</a><a href="神农本草经疏_page34.html">34</a><a href="神农本草经疏_page35.html">35</a><a href="神农本草经疏_page36.html">36</a><span>...</span><a href="神农本草经疏_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
