<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 195 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 195 页/共 424 页</h1>
    <div class="content">　　大小便脓血

　　43。热在膀胱小便血，八正导赤利之佳，热瘀里急下脓血，黄连白头与桃花。

　　【注】阳经之热，下注膀胱，伤其营分，热少血多，瘀成血蓄。热多血少，热迫血行，血不得蓄，而走下窍，故尿血也，以八正散，导赤散利而清之。阴经之热，转迫阳明，伤其营分，瘀则血蓄，喜忘如狂。不蓄则便血，热腐则便脓。便脓热郁，里急下重，所必然也。轻者宜黄连阿胶汤，重者白头翁汤清之，滑脱者，桃花汤涩之可也。

　　卷四\医宗金鉴三十七卷

　　颐毒

　　44。伤寒发颐耳下肿，失于汗下此毒生，高肿焮红痛为顺，反此神昏命必倾。毒伏未发脉亦隐，冷汗淋漓肢若冰，烦渴不便指甲紫，颇似三阴了了轻。

　　【注】伤寒颐毒，皆因汗下失宜，毒热挟少阳相火上攻而成也。若其人阳气素盛，则高肿焮红疼痛，易于成脓，故为顺也，宜连翘败毒散攻之。或其人阳气素虚，或服冷药过多，遏郁毒热伏藏在里，内攻神昏，外毒漫肿，肉色不变，不疼木硬，则命必危也。毒伏未发之前，往往似三阴亡阳之证，脉隐不见，冷汗淋漓，肢冷若冰，但身轻目睛了了，烦渴不大便，指甲红紫为异，此毒发始，临治不可忽也。

　　卷四\医宗金鉴三十七卷

　　狐惑

　　45。古名狐惑近名疳，狐蚀肛阴惑唇咽，病后余毒斑疹后，癖疾痢后也同然，面眦赤白黑不一，目不能闭喜贪眠，潮热声哑腐秽气，能食堪药治多全。

　　【注】狐惑，牙疳、下疳等疮之古名也，近时惟以疳呼之。下疳即狐也，蚀烂肛阴；牙疳即惑也，蚀咽腐龈，脱牙穿腮破唇。毒因伤寒病后，余毒与湿？？之为害也。或生斑疹之后，或生癖疾下痢之后，其为患亦同也。其证则面色目眦或赤或白或黑，时时不一，喜睡目不能闭，潮热声哑，腐烂之处，秽气熏人。若胃壮能食，堪受攻病重药，或病之势缓，治多全也。

　　卷四\医宗金鉴三十七卷

　　百合

　　46。百合百脉合一病，如寒似热药无灵，饮食起居皆忽忽，如神若鬼附其形。脉数溺时辄头痛，溺时不痛淅淅风，溺时快然但头眩，六四二十病方宁。

　　【注】百合病者，谓伤寒过期，留连不解，不分经络百脉，悉合为一病也。如寒似热，诸药无灵，欲饮不能饮，欲食不能食，欲卧不能卧，欲行不能行，精神忽忽，如神若鬼附其形体，而莫知所适从也。如脉数、溺尿时辄头痛者，六十日乃愈。若溺尿时头不痛，惟淅淅然恶风寒者，四十日乃愈。若溺时快然，但头眩者，二十日乃愈。故曰：六四二十日病方宁也。

　　卷四\医宗金鉴三十七卷

　　热入血室

　　47。妇人伤寒同一治，胎产经来热入室，昼日明了夜谵妄，小柴生地牡丹皮，无汗加麻有汗桂，汗后不解再加枝。寒热如疟加麻桂，中寒姜附不须疑，渴热白虎花粉葛，瘀血桃仁承气俱。产后胎前虽多证，不外阴阳表里医。

　　【注】妇人伤寒，与男子治法同也。惟产后经来，邪热乘虚而入血室，另有治法。热入血室之证，书日明了，夜则谵语妄见鬼状，宜小柴胡汤加生地丹皮。若无汗则为表实，加麻黄汗之。有汗则为表虚，加桂枝解之。若有发热恶寒之表，巳经发汗，虽无汗不加麻黄，再加桂枝以解之，不可复用麻黄也。若有如疟之寒热，加麻黄桂枝两解之。若厥而下痢，则为中寒，去黄芩加姜，附，不须疑也。若发热烦渴，则为里热，去半夏合白虎，或加花粉葛根。胸胁少腹或满硬、或作痛，则为瘀血，宜合桃仁承气汤攻之。产后胎前虽有多证，不能尽述，总不外阴阳表里之治，在临证者以意消息之耳。

　　卷四\医宗金鉴三十七卷

　　食复劳复

　　48。新愈脏腑皆不足，营卫肠胃未通和，多食过劳复生热，枳实栀子大黄瘥。浮汗沉下小柴解，燥呕竹叶石膏合，气虚补中益气主，阴亏六味倍参多。

　　【注】新愈之后，脏腑气血皆不足，营卫未通，肠胃未和，惟宜白粥静养。若过食胃弱难消，因复烦热，名曰食复。若过劳役复生热烦，名曰劳复。劳复者，宜枳实栀子豉汤汗之。食复者，宜枳实栀子豉加大黄汤下之。脉浮有表者，宜枳实栀子豉汤以汗解之。脉沉有里者，宜枳实栀子豉加大黄汤以下解之。若无表里证者，宜小柴胡汤以和解之。口燥烦渴喜呕者，宜竹叶石膏汤主之。若内伤气虚劳复者，宜补中益气汤主之。若犯内事阴亏者，宜六味生干地黄汤，气少者，倍加人参汤主之。

　　卷四\医宗金鉴三十七卷

　　房劳复阴阳易

　　49。房劳复与阴阳易，二病情异证则同。病后犯色复自病，病传不病易之名。男女俱主烧？？散，少腹急痛引阴中，身重少气头眩晕，拘挛热气上冲胸。

　　【注】男女新愈交接，因而复病，名曰房劳复。男女新愈交接，病男传不病之女病女传不病之男，名曰阴阳易，即交易之义也。犯是病者，男以女之？？裆，女以男之？？裆烧灰，白汤或酒，日三服之则愈。少腹急痛牵引阴中，身重少气，头目眩晕，四肢拘挛，热气冲胸，是其证也。

　　卷四\医宗金鉴三十八卷

　　类伤寒五证

　　停痰伤食脚气虚烦内痈1。相类伤寒有五证，头疼发热恶风寒，停痰头项不强痛，胸满难息气冲咽。伤食恶食身无痛，痞闷失气噫作酸，脚气脚膝胫肿痛，或为干枯大便难。虚烦微热无表里，内痈能食审疼缘，肺痈喘咳胸引痛，唾粘腥臭吐脓涎，胃痈当胃痛难近，肠痈肿痛少腹坚，身皮甲错腹中急，便数似淋证中看。

　　【注】类伤寒五证，初病之时，皆与太阳表证相类。一曰停痰，但胸满不得息气，上冲咽，头项不强痛，与伤寒异耳。一曰伤食，但身无痛，心下痞闷，失气，噫气，作酸，吞酸，与伤寒异耳。一曰脚气，但病起自脚，脚膝两胫肿痛，或干枯肿痛，名曰干脚气，大便硬难，与伤寒异耳一曰虚烦，惟发热而烦，无表里证，与伤寒异耳。一曰内痈，其状颇类伤寒，但饮食如故，有痈痛之处，与伤寒异耳。胸中隐痛，或喘或咳，吐唾腥粘，是肺痈也。当胃作痛，手不可近，是胃痈也。少腹重痛，便数似淋，身皮甲错，是肠痈也。

　　卷四\医宗金鉴三十八卷

　　同伤寒十二证

　　冬温寒疫瘟疫2。春温夏热秋清凉，冬气冷冽令之常，伤之四时皆正病，非时有气疫为殃。应冷反温冬温病，应温反冷寒疫伤，瘟疫长幼相传染，须识岁气汗攻良。

　　【注】冬病伤寒，春病伤风，夏病暑病，秋病疟疾，皆四时正令之常病也。若春应暖而反寒，夏应热而反凉，秋应凉而反热，冬应寒而反温，此非其时而有其气，疫为殃也。冬应冷反温而病伤寒者，名曰冬温。春应温反寒而病伤寒者，名曰寒疫。若一时之气不正，长幼皆病，互相传染，名曰瘟疫。凡治此病，须识岁气太过不及，六淫胜复，人之强弱，脏之寒热，量其轻重，或汗或攻。轻以刘完素之双解散，重以李杲之二圣救苦丸，随证施治可也。温病热病3。冬伤于寒春病温，夏日热病早亏阴，脉浮头疼发热渴，不恶寒兮是所因。无汗河间两解法，有汗清下早当寻，失治昏狂诸热至，无证随经以意神。

　　【注】经曰：冬伤于寒，春必病温，至夏为热病。热病者，皆伤寒之类也。冬伤于寒，谓冬伤正令微寒未即病也。早亏阴，谓冬不藏精之人，或辛苦之人，汗出内外失其固密，在冬则早巳损伤肾脏阴气，阳热独治，所以至春一感微邪，即引内热，炎炎之势，不能巳矣。故病而即渴不恶寒也。初病无汗有表证者，从刘完素两解汤治法可也。有汗内热盛者，或清或攻，急泻其阳而救其阴，若因循失治，昏狂诸热证至，则缓不及事也。无证，谓表里无证，当随六经以意消息治之，自可痛神也。风温4。风温原自感春风，误汗灼热汗津生，阴阳俱浮难出语，身重多眠息鼾鸣，误下直视失溲少，被火发黄瘛瘲惊，威蕤桂枝参白虎，一逆引曰再命终。

　　【注】冬伤于寒不即病者，复感春寒，名曰温病；复感春风，名曰风温。风温有汗，不可汗也。若误汗之，益助火邪，则身热如火，自汗津津不止，言语难出，身重多眠，鼻息鼾鸣也。风温阴阳脉俱浮，不可下也。若误下之，热陷膀胱，竭其津液，则直视失溲，小便少也。风湿热盛，若误以火熏蒸强汗，火旺津亡，则发黄色，瘛瘲惊痫也。风温之证，不可汗下，主以葳蕤汤。若脉虚汗多，主以桂枝合人参白虎汤。一逆引日再命终，谓一逆尚可引日，若汗而又下，下而又火，则为再逆，是促命期也。温疟5。温疟得之冬中风，寒气藏于骨髓中，至春邪气不能发，遇暑烁髓消肌形，或因用力腠发泄，邪汗同出故热生，衰则气复寒后作，证同温热治相同。

　　【注】经曰：温疟得之冬中于风，寒气藏于骨髓之中，至春阳气尚微，邪气不能自出，因值大暑，烁脑髓消肌肉，腠理发泄，或有所用力，邪气与汗同出，出则阴虚而阳盛，故热生也。衰则气复入，入则阳虚而阴盛，故后作寒也。其证同温热，治亦相同也。湿温6。温复伤湿湿温病，身重胸满及头疼，妄言多汗两胫冷，白虎汤加苍术苓。

　　【注】温病复伤于湿，名曰湿温。其证则身重胸满，头疼妄言，多汗两胫逆冷，宜白虎汤加苍术、茯苓、温、湿两治法也。中暍温毒风湿7。温病中暍温毒病，证同温热热尤炎。伤湿汗出当风立，风湿发热重疼牵。

　　【注】中暍，即中暑也。温热之病复中于暑，名曰温毒证；治同乎温热，但热尤盛也。伤湿之病复感于风，名曰风湿；其证发热身重，疼痛牵掣也，治法已详于身痛矣。中暍详在暑门。痉证8。痉证反张摇头噤，项强拘急转侧难，身热足寒面目赤，须审刚柔治法全。

　　【注】风湿寒之邪合而为痉，其证则背反张，摇头口噤，项强拘急，转侧艰难，身热足寒，面目赤色也。须审刚柔治之可痊也。风湿盛者，则有汗为柔痉。风寒盛者，则无汗为刚痉。均以小续命汤主之，刚痉去附子，柔痉去麻黄。表实者去参，附，加羌活，独活。里实者去参，附，加芒硝，大黄。甚者则以葛根汤，桂枝加葛根汤发之。此治痉之大略也，详在痉门。

　　卷四\医宗金鉴三十八卷

　　易愈生证

　　9。神清色泽亮音声，身轻肤润脉和洪，忽然口噤难言躁，脉即停伏战汗宁，饮多消散知酿汗，能食脉浮表还平，子得午解阳来济，午得子解是阴从。

　　【注】易愈之病，取于神则神清，取于色则色泽，取于声则音长，取于体则身轻，取于皮则肤润，取于脉则和洪，皆一脉不死之证，故曰生证也。若有如是之生证，忽然口噤不语，烦躁而甚，六脉停伏，宜谨察之，非变凶也，乃邪正交争，生战汗之候，为将愈之兆也。凡伤寒渴者，多阳证易愈，若忽然饮多寻常，消散无停，知酿汗而作解也。伤寒多不能食，若忽然能食且脉浮，知胃和邪还于表而作解也。若不即解者，阴阳未得其时也，子时得之午时必解，阳济阴生而解也，午时得之子时必解，阴从阳化而解也。

　　卷四\医宗金鉴三十八卷

　　难治死证

　　10。伤寒死证阳见阴，大热不止脉失神，阴毒阳毒六七日，色枯声败死多闻。心绝烟熏阳独留，神昏直视及摇头。环口黧黑腹满痢，柔汗阴黄脾败由。肺绝脉浮而无胃，汗出如油喘不休。唇吻反青肢冷汗，舌卷囊缩是肝忧。面黑齿长且枯垢，溲便遗失肾可愁。水浆不入脉代散，呃逆不已命难留。大发风温而成痉，湿温重暍促命终。强发少阴动经血，口鼻目出厥竭名。汗后狂言不食热，脉躁阴阳交死形。厥冷不及七八日，肤冷而躁暂难宁，此病名之曰藏厥，厥而无脉暴出凶，厥而下痢当不食，反能食者名除中。

　　【注】病有生死，治有难易。生病不药可愈，死病虽药莫救。何则？以阴阳邪正有盛衰也，正盛邪衰则生，阴盛阳衰则死。伤寒阳证，见浮大数动滑之阳脉，则易愈而生，见沉微涩弱弦之阴脉，则难治而死。故阴病见阳脉者生，阳病见阴脉者死也。大热不止，邪盛脉失神正虚，正虚邪盛，故死也。阴毒阳毒，亢极不生化也；色枯声败内外两夺也，故均主死。形若烟熏，神昏直视摇头者，此阳邪独留，攻心而绝也。环口黧黑，腹满下痢不止，柔汗阴黄者，此为脾绝也。脉但浮无胃，汗出如油，喘息不休者，此为肺绝也。唇吻反青，四肢冷汗，舌卷囊缩，此为肝绝也。面黑齿长枯垢，溲便遗失者，此为肾绝也。水浆不入，生无所赖也。脉代散，真气衰散也。呃逆无休，元气不藏也。误发风温之汗，因而成痉，误发湿温之汗，名曰重暍，皆促人命也。强发少阴汗，动其经血，从口鼻目出，名曰下厥上竭。以上皆死之候也。汗后狂言不食，仍复发热，不为汗衰，脉躁疾者，名曰阴阳交，死之形也。厥逆不回，至七、八日即通，身肤冷而躁，无暂宁时者，名为藏厥，为阴邪盛极，真阳飞越也。凡厥逆而甚者，多无脉，服四逆、白通等汤，脉微续者，真阳渐复也，脉暴出者，回光反照也。凡厥逆多下痢，当不能食，今反能食，名曰除中。中者，胃也。除者，去也，谓胃气已去，即反能食，亦无补于胃也。故仲景曰：除中者死。凡诸病人不能食，忽然大能食而即死者，亦此类也。

　　卷四\医宗金鉴三十八卷

</div>
    <div class="pagination">
<a href="医宗金鉴_page194.html">上一页</a><span>...</span><a href="医宗金鉴_page190.html">190</a><a href="医宗金鉴_page191.html">191</a><a href="医宗金鉴_page192.html">192</a><a href="医宗金鉴_page193.html">193</a><a href="医宗金鉴_page194.html">194</a><span class="current-page">195</span><a href="医宗金鉴_page196.html">196</a><a href="医宗金鉴_page197.html">197</a><a href="医宗金鉴_page198.html">198</a><a href="医宗金鉴_page199.html">199</a><a href="医宗金鉴_page200.html">200</a><span>...</span><a href="医宗金鉴_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
