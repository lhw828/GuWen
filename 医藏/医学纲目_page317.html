<!DOCTYPE html>
<html>
<head>
    <meta charset="UTF-8">
    <title>医学纲目 - 第 317 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 317 页/共 379 页</h1>
    <div class="content">　　醋附丸

　　治崩漏带下，积聚瘕，脐腹痛。

　　用香附子不以多少，擦去毛，用好醋煮出，焙碾末，醋煮糊为丸如桐子大，每服三十丸，米饮送下，无时。妇人数堕胎者，此药尤妙。一方用香附子、白芷为丸。

　　缩砂散

　　治血崩。

　　用缩砂仁不以多少，于新瓦上炒香，为细末，米饮调下三钱。

　　上四方行滞气。

　　〔世〕治血崩。用干荷叶浓煎汤一碗，空心服之，立愈。或调醋炒香附末，尤妙。

　　〔云〕治血崩不止。五灵脂二钱，炒熟，加当归酒同煎，或水酒、童便各半盏，同煎服。一方，五灵脂半生半熟为末，酒调服。一方，水煎五灵脂半干，去渣，澄清，再煎成膏，入神曲末，为丸如桐子大，空心温酒下二三十丸，便止。

　　又方鹿茸（醋炙）当归（各二钱）蒲黄（半两，炒）上三味为末，温酒调下五钱匕，日三服。

　　〔仲〕桂枝茯苓丸治妇人有，在脐上动，下血不止。（方见胎动下血。）上四方消污血。

　　〔垣〕

　　当归芍药汤

　　治妇人经脉漏下不止，其色鲜红，时值七月处暑之间，先因劳役，脾胃虚弱，气短逆，自汗不止，身热闷乱，恶见饮食，亦不思食，沉困懒倦，四肢无力，大便时泻；后复因心气不足，其经脉再下不止，惟觉气下脱，其元气逆上全无，惟觉心腹中气不行，气短则不能言，是无力以言，非懒语也，此药主之。

　　黄（一钱半）白术苍术（泔浸，去皮）当归身白芍药（各五钱）甘草（炙）生地（各三分）柴胡（二分）熟地黄陈皮（去白。各五分）上十味为粗末，作二服，水煎，去渣热服，空心。一服之后渐减，次日诸症悉去，顿喜饮食。所以者何？盖气通而闻饮食之香，得平康故也。

　　〔仲〕妇人陷经、漏下黑不解，

　　胶姜汤

　　主之。即

　　芎归胶艾汤

　　芎阿胶甘草（各二两）艾叶当归（各三两）芍药（四两）熟地黄上七味，以水五升，清酒三升，合煮取三升，去渣，纳胶令消尽，温服一升，日三服。不瘥更作。

　　（一云加干姜一两，胡洽治妇胞动无干姜。）〔海〕四物胶艾汤。（方见妇人门大法条。）〔垣〕

　　益胃升阳汤

　　治血脱，益气，古人之法也。先补胃气，以助生长，故曰阳生阴长，诸甘药为之先务。举世皆以为补气，殊不知甘能生血，此阳生阴长之理也，故先理胃气，人之一身，纳谷为宝。

　　黄（二钱）人参（有嗽者去之）神曲（炒，各一钱半）升麻柴胡（各五分）白术（三钱）当归身（酒浸）甘草（炙）陈皮（各一钱）生黄芩（二钱，泻盛暑之伏金肺逆，秋凉不用）一方用生地。

　　上粗末，每服三钱或五钱，如食添，再加之。如食减，已定三钱内更减之，不可多服。每服二钱，水煎去渣热服。如腹痛，每服加白芍药二分，中桂少许。如渴口干，加干葛二分。如嗽，去人参。服不计时候。（盖先服此益胃气升阳汤，不止，却服后方柴胡调经汤，大举大升之也。）宣德侯经历家人病崩漏，医莫能效。切脉之后，且以纸疏其症，至四十余种，为制调经升阳除湿汤疗之。

　　明日而十减其八，前后五六日良愈。

　　调经升阳除湿汤

　　治女子漏下恶血，月事不调，或暴崩不止，多下水浆之物。皆由饮食不节，或劳伤形体，或素有心气不足，因饮酒劳倦，致令心火乘脾。其人必怠惰嗜卧，四肢不收，困倦乏力，无气以动，气短上气，逆急上冲，其脉缓而弦急，按之洪大，皆中指下得之。脾土受邪也。脾主滋荣周身者也，心主血，血主脉，二者受邪，病皆在脉。脉者血之府也，人者脉之神也，心不主令，胞络代之，故曰心之脉主属心系。心系者，胞络命门之脉也，主月事生孕。皆由脾胃虚而心胞乘之，故漏下血水不调也。况脾胃为阴阳之根蒂，当除湿去热，益风气上伸以胜其湿。又云：火郁则发之。

　　柴胡防风甘草（炙）本升麻（各一钱）羌活苍术黄（各一钱半）独活（五分）当归（酒浸，五分）蔓荆子（七分）上咀，水五大盏，煎至一大盏，去渣，稍热服。空心服药毕，待少时，以早膳压之。可一服而已。如灸足太阴脾经中血海穴二七壮，或三七壮，立已。此药乃从权衡之法，用风胜湿，为胃气下陷而气迫于下，以救其血之暴崩也。若病愈经血恶物已尽，主病虽除，后必须以黄、甘草、人参、当归之类数服以补之，于补气升阳汤中加和血药是也。若经血气恶物下之不绝，尤宜救其根源，治其本经，只益脾胃，退心火之亢，乃治其根蒂也。若遇夏月白带下脱漏不止，宜用此汤，一服立止。

　　柴胡调经汤

　　治经水不止，鲜血，项筋急，脑痛，脊骨强痛，不思饮食。

　　羌活独活本升麻（各五分）苍术（一钱）柴胡根（七分）葛根当归身甘草（炙。各三分）红花（少许）上咀，作一服，水煎，去渣，稍热空心服，微汗立止。

　　一妇人经候黑血凝结成块，左厢有血瘕，水泻不止，谷食有时一化，有时不化，至今岁四月，血块暴下，并水注俱作，是前后二阴有形之血脱竭于下。既久，经候尤不调，水泻日见三两行，食罢心烦不快，饮食减少，甚至瘦弱。东垣先生曰：夫圣人治病，必本四时升降浮沉之理，权变之宜。若不本四时，以顺为逆，非其治也。

　　且治之大法，必先岁气，无伐天和，无盛盛，无虚虚，遗人夭殃；无致邪，无失正，绝人长命。故圣人云阳盛阴虚，下之则愈，汗之则死。阴盛阳虚，汗之则愈，下之则死。大抵圣人立法，各自有义。且如升阳或发散之剂，是助春夏之阳气，令其上升，乃泻秋冬收藏殒杀寒凉之气，此病是也。当用此法治之，乃升降浮沉之至理也。夫天地之气，以升降浮沉，乃从四时，如治病逆之，则杀人矣。故经云顺天者昌，逆天者亡。可不畏哉！夫人之身亦有天地四时之气，不可止认在外，人体亦同天地也。今经漏不止，是前阴之气血已下脱矣；水泻又数年不愈，是后阴之气血又下陷矣。后阴者主有形之物也，前阴者精气之门户，俱下竭，是病患周身之气常行秋冬之令。阴主杀，此等收藏之病是也。阳生阴长，春夏是也，在人身之中，令气升浮者，谷气上行是也。既病，则周身血气皆不生长，谷气又不升，其肌肉消少，是两仪之气俱将绝矣。既下元二阴俱脱，血气消竭，假令当日元是热症，今下焦久脱，已化为寒矣。此病久沉久降，寒湿太胜，当急救之。泻寒以热，降湿以燥，大升大举，以助长生，补养气血，不致偏枯。圣人立治之法，云：湿气大胜，以所胜治之。助甲风木上升是也。

　　故经云风胜湿，是以所胜平之也。当调和胃气，次用白术之类，以燥其湿而滋元气。如其不止，后用风药，以风胜湿，此之谓也。此药便是大举大升，以助春夏二湿之久陷下之至治也。又一本云：此病次用四物，随湿症加减。

　　〔《大》〕

　　独圣散

　　治妇人血崩不止。

　　用防风去芦，不以多少，为细末，酒煮白面，清调下二钱，空心食前，日二服，更以面作糊，酒投之极验。

　　治血崩。夏枯草为细末，每服二钱，米饮调下，无时服。

　　〔《千》〕治崩中不止。芎八两，清酒五升，煎至二升半，分三服。不耐者，徐徐进之。（义云：芎不可久服，令人暴死。）上大举大升之剂治崩，脉沉弦而洪，或沉细而数者，皆胃气下陷也。或崩而又久泻者，亦胃气下陷也。

　　故举之升之，其病愈也。

　　〔垣〕经水漏不住有二，补前人之阙。妇人脾胃虚损，致命门脉沉细而数疾，或沉弦而洪大有力，寸关脉亦然，皆由脾胃有亏，下陷于肾．与相火相合，湿热下迫，经漏不止，其色紫黑，如夏月腐肉之臭。中有白带者，脉必弦细，寒作于中。有赤带者，其脉洪数，病热明矣。必腰痛或脐下痛，临经欲行而先发寒热往来，两胁急缩，兼脾胃症出见，或四肢困热，心烦闷不得眠卧，心下急，宜大补脾胃而升降气血，可一服而愈。或先贵而后贱，或先富而后贫，病名脱营者，心气不足，其火大炽，旺于血脉之中，又致脾胃饮食失节，火乘其中，形质肌肉颜侣不病者，此心病也，不形于脉。故脾胃饮食不调，其症显矣。而经水不时而下，或适来适断，暴下不止。治当先说恶死之言，劝谕令惧死而心不动，以大补血气之药补养脾胃，微加镇坠心火之药治其心，补阴泻阳，经自止矣。痿论云：悲哀太甚，则胞络绝，胞络绝则阳气内动，发则心下崩。（数溲血也。故经曰：大经空虚，发则肌痹，传为脉痿，此之谓也。）丁未年冬，郭大方来说，其妻经水暴崩不止，先曾殒身失血，自后一次经数日而来，今次不止，其人心窄性急多惊。以予料之，他日必因心气不足，饮食失节得之。大方曰：容到彼。诊得掌中寒，脉沉细而缓，间而沉数，九窍微不利，四肢无力，上喘，气短促，口鼻气皆不调，果有心气不足，饮食失节，脾胃虚弱之证。胃脘当心而痛，左胁下急缩有积，当脐有动气，腹中鸣，下气，大便难，诸虚证极多，不能尽录。拟先治其本，余证可以皆去。与安心定志，镇坠其惊，调和脾胃，大益元气，补其血脉，养其心神，以大热之剂，去其冬寒凝在皮肤内，少加生地黄，去命门相火，不令四肢痿弱，

　　黄当归人参汤

　　黄（一钱）当归（一钱半）人参（一钱）陈皮（五分）草豆蔻（七分）神曲（半钱，消食，去脾胃寒）黄连（一钱，镇心惊）杏仁（九个，研如泥）麻黄（一钱，不去节，表闭汗）桂枝（半钱，必先岁气，无代天和也）生地（三分，去肾火，大去冬月相火之旺）上为粗末，水三大盏，先煮麻黄数沸，去渣，入前药同煎至一大盏，于巳午之前，食消尽服之。其胃脘痛，乃胃上有客寒，与大热药，草豆蔻丸一十五丸，其痛立止。再与肝之积药，除其积之根源而愈。

　　上虚挟积滞而崩。尝治一老妇人血崩不止，流流不绝，满床皆血，起床不得者三月矣。腹满如孕。予作虚挟痰积、污血治之。用四物四两，参、术各一两，甘草半两，以治虚；香附三两，半夏两半，茯苓、陈皮、枳实、缩砂、玄胡各一两，以破痰积污血。分二十帖，每帖煎加干荷叶、侧柏叶汤再煎服之，服尽良愈。今再不发，神效。

　　〔云〕

　　柏黄散

　　疗经血不止。

　　黄芩（一两二钱半）侧柏叶蒲黄（各一两）伏龙肝（一两）上咀，用水二升，煎取八合，分为二服。

</div>
    <div class="pagination">
<a href="医学纲目_page316.html">上一页</a><span>...</span><a href="医学纲目_page312.html">312</a><a href="医学纲目_page313.html">313</a><a href="医学纲目_page314.html">314</a><a href="医学纲目_page315.html">315</a><a href="医学纲目_page316.html">316</a><span class="current-page">317</span><a href="医学纲目_page318.html">318</a><a href="医学纲目_page319.html">319</a><a href="医学纲目_page320.html">320</a><a href="医学纲目_page321.html">321</a><a href="医学纲目_page322.html">322</a><span>...</span><a href="医学纲目_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
