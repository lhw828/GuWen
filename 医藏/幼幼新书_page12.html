<!DOCTYPE html>
<html>
<head>
    <meta charset="UTF-8">
    <title>幼幼新书 - 第 12 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 12 页/共 309 页</h1>
    <div class="content">　　《圣惠》论：凡儿匍匐以后。逢物即吃，奶母虽至细意，必亦不能尽觉。春夏必饮滞水冷物，至秋初便皆疾作。初则多啼不食，或好伏地，面色青黄，或时腹痛，既不解说，惟反拗多啼。或逢水浆便吃，不可制止。或睡中惊啼，或大便秘涩。常人惟知与红雪钩藤饮子，此二药终日在口，然自不见其效。况腹中滞结已多，冷热冲击颇久，二药何能排去？所以得秋气风吹着背心脚心，便成疟痢。庸医与冷药则伤滑不禁，与涩药则气壅不行。伤损脏腑，益令不食，遂使虚热冲上，面黄发焦，滞恶在内，手足如火，自然风水横溢，四肢便肿。如此将养，十无一存。但每经春夏，不问有病无病，便须与四味饮子，多不三、四剂，即康强也。（葛氏《肘后》同，方见温壮门。）《婴孺》论：凡儿所以风者，衣暖汗出，风因而入也。

　　张涣论：婴儿生后两盈月，即目瞳子成，能笑识人。乳母不得令生人抱之，及不令见非常之物。百 任脉生，能反复，乳母当存节喜怒，适其寒温。半 尻骨已成，乳母当教儿学坐。二百日外掌骨成，乳母当教儿地上匍匐。三百日膑骨成，乳母当教儿独立。周 膝骨已成，乳母当教儿行步。上件并是定法，盖世之人不能如法存节，往往抱儿过时，损伤筋骨，切宜慎之为吉。

　　张涣论：婴儿冬月，但当着夹衣及衲衣之类，极寒即渐加以旧绵。人家多爱子，乃以绵衣过浓，适所以为害也。

　　张涣论：婴儿须看禀受，南北之殊，用药盖地土寒温不同，此古人之最为慎也。

　　《婴童宝鉴》论：孩子春勿覆顶裹足，致阳气亡出，故多发热。衣物夜露，多生天 。三岁之中，勿太饱，勿太肌，卧须覆肚，食须饮水浆。若能如此者，则子少患而无夭伤矣。

　　《万全方》论：田舍妇人产育，皆不知小儿初生将护之法，所养有绝无他疾者。譬之凡草凡木生于深山大泽之中，容易合抱。至于奇材异果，纵加倍壅，间有不秀实者，此岂贵贱之理有异哉？盖天之于物，出于自然。

　　古人亦云：小儿始生，肌肉未成，不可暖衣，即令筋骨缓弱。宜见风日，若都不见风日，即令肌肤脆软，便易伤损。皆以絮着衣，内勿用新绵。天气和暖无风之时，令乳母抱儿日中嬉戏，数见风日，即血凝气刚，肌肉硬密，堪耐风寒。以田舍小儿较之，此说尤长。

　　《颅囟经》治小儿初生日与平和饮子人参 茯苓 甘草（炙） 升麻（以上各一分）上以水一白盏，煎至一合半。已来时时与之，乳母忌油腻。盈月及百 已来加之。临时冷，加白术，热加硝，各半钱。

　　《海药》按：《仙传》小儿方上烧降真香，或引鹤降，蘸星辰烧此香，甚为第一度 烧之，功力极验。小儿带之能辟邪恶之气也。

　　《别说》小儿方上柳絮贴灸疮良、飞入浴水，于阴暗处为浮萍，尝以器盛水置絮其中，数日覆之。即或又多积，可以捍作毡，以代羊毛，极柔软，宜与小儿卧益佳，以性凉也。

　　《本草》小儿方上白油麻与乳母食，其孩子永不病生。若久热，可作饮汁服之。停久者，发霍乱客食，抽人肌肉。

　　《秘要指迷》：婴儿初生三日，乃令母服顺气药及煎人参汤方。

　　上用人参、甘草煎汤与母服，随奶乳下与婴儿饮，先洗尽胎肠恶物。如母服药乃须温暖，味不可冷热相反，则令儿有病生。又凡婴儿初生，尝以句气汤散服一匕，日外但服无虑。

　　《千金》灸法：凡新生儿七日以上，周年以还，灸不过七壮，炷如雀屎大。

　　卷第四

　　择乳母法第三（下乳、吹奶附）《千金》论：乳母者，其血气为乳汁也。五情善恶，悉是血气所生也。其乳儿者，皆宜慎于喜怒，夫乳母形色所宜，其候甚多，不可求备。但取不胡臭、瘿 、气嗽、 疥、痴癃、白秃、 疡、沈唇、耳聋、 鼻、癫痫无此等疾者，便可饮儿也。师见其故灸瘢，便知其先疾之源也。

　　《千金》治乳无汁方。

　　石钟乳（四两） 漏芦（三两） 通草 栝蒌根（各五两） 甘草（二两炙。一方不用）上五味 咀，以水一斗，煮取三升，分三服。一云：用栝蒌实一枚。

　　《千金》又方右母猪蹄一具粗切，以水二斗煮熟，得五、六升，汁饮之。不出更作。

　　《千金》又方猪蹄（二枚，熟炙，槌碎） 通草（八两，细切）上二味，以清酒一斗浸之，稍稍饮尽，不出更作。（《外台》：猪蹄不炙，以水一斗，煮取四升，入酒四升更煮，饮之佳）《千金》又方上栝蒌根切一升，酒四升煮三沸，去滓，分三服。

　　《千金》又方上栝蒌取子，尚青色大者一枚，熟捣，以白酒一斗，煮取四升，去滓，温服一升，日三。黄色小者，用二枚亦好。

　　《千金》又方石钟乳 通草（各一两） 漏芦（半两） 桂心 甘草（炙） 栝蒌根（各六铢）上六味治下筛，酒服方寸匕，日三，最验。

　　《千金》又方石钟乳 漏芦（各二两）上二味治下筛，饮服方寸匕，即下。

　　《千金》又方上烧鲤鱼头末，酒服三指撮。

　　《千金》又方上烧死鼠作屑，酒服方寸匕，日三立下。勿令知。

　　《千金》又方上用土瓜根治下筛，服半钱匕，日三。乳如流水。

　　《千金翼》治妇人乳无汁钟乳汤方钟乳 白石脂 硝石（各一分） 通草 生桔梗（各二分）上五味 咀，以水五升，煮三上三下，余一升，去滓，内硝石烊，绞，服无多少。若小儿不能乳，大人嗍之。

　　《千金翼》治妇人乳无汁漏芦汤方漏芦 通草（各二两） 钟乳（一两） 黍米（一升）上四味 咀，黍米宿渍，揩挞取汁（三升，煮药三沸，去滓饮之，日三服。

　　《千金翼》治妇人下乳汁鲫鱼汤方鲫鱼（长七寸） 猪肪（半斤） 漏芦 钟乳（各二两）上四味 咀，药切，猪肪、鱼不须洗，清酒一斗二升合煮，鱼熟药成，去滓，适寒温，分五服即乳下，良。饮其间相去须臾一饮，令药力相及。

　　《千金翼》又方通草 钟乳 栝蒌实 漏芦（各三两）上四味 咀，以水一斗，煮取三升，去滓，饮一升，日三服。

　　《千金翼》又方通草 钟乳（各四两）上二味切，以酒五升渍一宿，明旦煮沸，去滓，服一升，日三服。夏冷服，冬温服之。

　　《千金翼》又方上用石膏四两，碎，以水二升煮三沸，稍稍服，一日令尽。

　　《千金翼》又方上用鬼箭五两，切，以水六升，煮取四升，一服八合，日三服。亦可烧灰，水服方寸匕。

　　《千金翼》治妇人乳无汁。

　　鼠肉 方鼠肉（五两） 羊肉（四两） 獐肉（半斤）上三味作 ，勿令疾者知之。

　　《千金翼》治妇人产后下乳。

　　鲍鱼大麻子羹方饱鱼肉（三斤） 麻子仁（一升）上二味，与盐、豉、葱作羹，任意食之。

　　《千金翼》又方通草 钟乳上二味等分，捣，筛作面。粥服方寸匕，日三服。百日后，可兼养两儿。通草横心白者是，勿取羊桃根、色黄者无益。

　　《千金翼》又方麦门冬（去心） 钟乳 栝蒌 理石上四味等分，捣、筛。空腹酒服方寸匕，日三服。

　　《千金翼》又方漏芦（三分） 钟乳 栝蒌根（各五分） 蛴螬（三合）上四味捣、筛。先食糖水，服方寸匕，日三服。

　　《千金翼》方栝蒌根（三两） 钟乳（四两） 漏芦 滑石 通草（各二两） 白头翁（一两）上六味捣、筛为散。酒服方寸匕，日再服。

　　《千金翼》又方钟乳 通草（各五分） 云母（二两半） 甘草（一两，炙） 屋上败草（二把，烧作灰）上五味捣，筛为散。食后，以温漏芦水服方寸匕，日三服，乳下为度。

　　《千金翼》又方麦门冬（去心） 钟乳 通草 理石 干地黄 土瓜根 蛴螬（并等分）七味捣，筛为散。食后酒服方寸匕，日三服。

　　《张氏家传》通奶方上以木通为散，葱酒调下。

　　《张氏家传》黄金散 治妇人一切奶疾。中年者为胃虚血衰所致。年少者多因产后卧失将息，喜怒，食物所致。

　　或因小儿食乳吹咂，令痛痒无时，未破者曰痈，既破者曰漏，甚非小疾。若误用药，便成大患，急须治之方。

　　上用陈橘皮不以多少，汤浸，洗拣净，用黄明者于新瓦上慢慢磨去白，令薄，后用水净洗，沥干切细，用麦麸拌和，入铫子内炒。火须文武火，候香熟黄色，于地上摊出火毒，筛去麸，碾为细末，入好麝香少许，以薄纸裹于男子怀中，贴一复时，童男尤佳。每服二钱至三钱，无灰酒调下。就患处一壁卧，令睡良久，再一服。候燥痒生瘾疹便散破者，便合极患者，不过三服。

　　卷第四

　　乳儿法第四《颅囟经》：孩子或夏中热时，因乳母沐浴多使冷水，奶得冷气，血脉皆伏，见孩子气未定便与奶，使孩子多胃毒及赤白两般恶痢，此乃是奶母之过也。凡浴后可令定息良久，候气定熟揉与之，即令无患。

　　《千金》论：凡乳儿不欲太饱，饱则呕吐，每候儿吐者，乳太饱也。以空乳乳之即消，日四乳儿。若脐未愈，乳儿太饱，令风中脐也。夏不去热乳，令儿呕逆。冬不去寒乳，令儿咳痢。母新房以乳儿，令儿羸瘦，交胫不能行。母有热以乳儿，（《千金翼》云：母患热以乳儿。）令变黄不能食。母怒以乳儿，令喜惊发气疝，又令上气癫狂。母新吐下以乳儿，令虚羸。母醉以乳儿，令身热腹满。凡乳母乳儿，当先极 ，散其热气，勿令汁奔出令儿噎，辄夺其乳，令得息息，已复乳之。如是十返五返，视儿饥饱节度，知一日中几乳而足以为常，又常捉去宿乳。儿若卧，乳母当以臂枕之，令乳与儿头平乃乳之，令儿不噎。母欲寐则夺其乳，恐填口鼻，又不知饥饱也。

</div>
    <div class="pagination">
<a href="幼幼新书_page11.html">上一页</a><span>...</span><a href="幼幼新书_page7.html">7</a><a href="幼幼新书_page8.html">8</a><a href="幼幼新书_page9.html">9</a><a href="幼幼新书_page10.html">10</a><a href="幼幼新书_page11.html">11</a><span class="current-page">12</span><a href="幼幼新书_page13.html">13</a><a href="幼幼新书_page14.html">14</a><a href="幼幼新书_page15.html">15</a><a href="幼幼新书_page16.html">16</a><a href="幼幼新书_page17.html">17</a><span>...</span><a href="幼幼新书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
