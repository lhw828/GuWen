<!DOCTYPE html>
<html>
<head>
    <meta charset="UTF-8">
    <title>本经逢原 - 第 75 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 75 页/共 86 页</h1>
    <div class="content">　　玳瑁入心主血，有解毒解热之功。故苏颂以之磨汁服解蛊毒。《日华》破症瘕结，消痈毒，止惊痫。士良疗心风，解烦热，行血气，利大小肠。时珍治伤寒热结狂言，解毒清热之功，等于犀角，同犀角解痘毒。痘疮黑陷，乃心热血凝，用生犀、玳瑁磨汁，入猪心血少许，紫草汤调服，则热解血和而陷豆起矣。但虚寒而陷者勿用。

　　卷四介部

　　鳖甲

　　一名上甲咸平无毒。九肋七肋者佳。以其得阳数也。但多有摘去下肋伪充七肋者，亦有半边支肋、半边双肋者，此团鱼与鳖交合而生，不若纯支肋者为优。醋 酥炙各随本方。治疟母淋灰汤煮糜如饴，用龟用大者力胜，鳖用小者力优。妊娠勿食鳖肉。与苋菜、鸭卵合食尤忌。

　　《本经》主心腹症瘕坚积寒热，去痞疾息肉，阴蚀痔核，恶肉。

　　发明

　　鳖色青，入厥阴肝经及冲脉，为阴中之阳。阳奇阴偶，故取支肋为肝经之响导。

　　其所主者， 疟、疟母，虚劳寒热，症瘕痞疾，经水阴疮，不出《本经》主治也。凡骨蒸劳热自汗皆用之，为其能滋肝经之火也。与龟甲同类，并主阴经血分之病。龟用腹，腹属肾。

　　鳖用肋，肋属肝，然究竟是削肝之剂，非补肝药也。妊妇忌用，以其能伐肝破血也。肝虚无热禁之。 灰研极细末疗汤火伤皮绽肉烂者并效，干则麻油调敷，湿则干掺，其痛立止。其解火毒，疗骨蒸，杀瘵虫之功可默悟矣。鳖头烧灰酒服疗小儿脱肛，妇人阴脱下坠，取其善缩之性也，生血涂之尤效。沈圣符曰，食品中惟鳖最为叵测，其间多有大毒不减河豚者，如三足两头，人所共弃，项强腹赤毒可伤人。予邻余子坦曾见蛇盘屡跌而成鳖者，四生之中物物皆有变化，无足异也。且有鳖宝生鳖腹中之说，说者以为诞妄，姑置罔闻。近日枫江吴氏买一鳖，烹之辄作人言。其家以为怪也，添火烹之，剖腹果得一物长约三寸，须眉宛然。圣符邀予往看，验其鳖形背高耸起，稍异寻常。圣符属笔命记，以为嗜味伤生之警。

　　卷四介部

　　鼋甲

　　甘平无毒。

　　发明

　　鼋甲炙，黄酒浸，治瘰 ，杀虫，逐风，恶疮痔 ，风顽疥疮，功同鳖甲。但鳖走肝，而鼋走脾，故其主治稍有不同。

　　卷四介部

　　蟹

　　咸寒小毒。未被霜者有毒。多食腹痛泄泻，生姜、紫苏、豉汁、芦根汁并可解之。

　　其性喜入蛇穴，得其毒则骤长，故重一斤以上者误食杀人。又两目相向、足斑目赤者大毒，不可食。

　　《本经》主胸中邪气热结痛， 僻面肿，能败漆，烧之致鼠。

　　发明

　　蟹之外骨内肉，生青熟赤，阴包阳象无疑。性专破血，故能续断绝筋骨。《本经》主胸中邪气热结痛， 僻面肿，皆是瘀血为患。性能败漆，今人生捣治漆疮，涂火烫，皆取散血之意。《日华》治筋骨折伤，生捣罨之。藏器云，能续断筋，去壳用黄，捣烂微炒纳入疮中，筋即连也，可知其功不独散而能和血矣。凡物之赤者皆热，惟蟹与柿性寒，所以二物不宜同食，令人泄泻发症瘕。妊娠忌食，以其性专逆水横行也。其爪为催生下死胎胞衣专药。《千金》神造汤，治子死腹中并双胎一死一生，服之令死者出，生者安，神验方也。但以一边运动一边沉着者即是无疑，方用蟹爪一升，甘草一尺，东流水一斗，以苇薪煮至二升，去滓，入真阿胶二两，令烊，顿服或分二服。若人困不能服，灌入即活。取蟹之散血，而爪触之即脱也，然必生脱者连足用之。《丹方》治蓄血发黄胸胁结痛而不浮肿者，蟹壳 存性黑糖调，无灰酒下三钱，不过数服效。若浮肿者为气病，无藉于蟹之散血也。妇人乳痈硬肿，蟹壳灰一服即散。又以涂朱烧烟辟臭虫，熏之即毙，则杀虫之功从可知矣。蟹之相类多种，如蝤蛑拥剑不常见外，其蟛蜞、蟛 春时甚多。蟛蜞螯光无毒可醯而食。蟛 螯毛有毒，误食令人吐下。又有一种生沙穴中，见人则避者，沙狗也。时珍虽言不可食，今海错中用之，非蟛蜞之可比也。

　　卷四介部

　　鲎

　　辛咸平微毒。

　　发明

　　鲎善候风，外壳内肉，与蟹无异。其血苍色，其肉松脆，亦如蟹脐。能散肝肾结血。故产后痢不止，及肠风泻血，崩中带下，用尾烧灰，米饮服即止。《圣惠方》治积年咳嗽呀呷作声，用鲎鱼壳半两、贝母、桔梗、入牙皂末少许，蜜丸，噙一丸咽汁，服三丸即吐出恶涎而瘥。

　　卷四介部

　　牡蛎

　　咸平微寒无毒。 赤用，左顾者良。

　　《本经》主伤寒寒热，温疟洒洒，惊恚怒气，除拘缓鼠 ，女子带下赤白。

　　发明

　　牡蛎入足少阴，为软坚之剂。以柴胡引之去胁下痛。以茶引之消项上结核。以大黄引之消股间肿。以地黄引之益精收涩，止小便。肾经血分药也。《本经》治伤寒寒热，温疟洒洒，是指伤寒发汗后寒热不止而言，非正发汗药也。仲景少阳病犯本，有柴胡龙骨牡蛎汤。《金匮》百合病变渴有栝蒌牡蛎散，用牡蛎以散内结之热，即温疟之热从内蕴。惊恚之怒气上逆，亦宜咸寒降泄为务。其拘缓鼠 ，带下赤白，总由痰积内滞，端不出软坚散结之治耳。今人以牡蛎涩精而治房劳精滑则虑其咸降，治亢阳精伤又恐其敛涩。惟伤寒亡阳汗脱，温粉之法最妙。其肉糟制，即蛎黄酱也。

　　卷四介部

　　蚌

　　肉甘寒，壳咸寒，无毒。

　　发明

　　蚌与蛤皆水产，而蛤则生咸水，色白，入肺，故有软坚积化顽痰之功。蚌生淡水，色苍，入肝，故有清热行湿治雀目夜盲之力。盖雀目则肝肾之病也。初生小儿哑惊，活蚌水磨墨滴入口中，少顷下黑粪而愈。生蚌炙水治汤火伤甚效。古方用治诸水，清神定魄，以大蚌向月取水是也。

　　卷四介部

　　真珠

　　咸甘寒无毒。

　　发明

　　珍珠入手足厥阴二经，故能安魂定神，明目退翳。解痘疔毒及痘疮入眼，治耳暴聋，出水研细末吹之，待其干脱自愈。 灰入长肉药，及汤火伤敷之最妙。然不可着水，着水则反烂肉。

　　卷四介部

　　石决明

　　一名珍珠母咸平无毒，九孔者佳。面裹煨熟，水飞用。反云母。

　　发明

　　石决明味咸，软坚，入肝肾二经，为磨翳消障之专药。又治风热入肝，烦扰不寐，游魂无定。《本事方》珍珠母丸与龙齿同用，取散肝经之积热，须与养血药同用。不宜久服，令人寒中，非其性寒，乃消乏过当耳。

　　卷四介部

　　文蛤

　　咸平微寒无毒。即蛤蜊之壳浓口，光有紫斑文者。用醋浆水或醋煮半日许，捣粉用。

</div>
    <div class="pagination">
<a href="本经逢原_page74.html">上一页</a><span>...</span><a href="本经逢原_page70.html">70</a><a href="本经逢原_page71.html">71</a><a href="本经逢原_page72.html">72</a><a href="本经逢原_page73.html">73</a><a href="本经逢原_page74.html">74</a><span class="current-page">75</span><a href="本经逢原_page76.html">76</a><a href="本经逢原_page77.html">77</a><a href="本经逢原_page78.html">78</a><a href="本经逢原_page79.html">79</a><a href="本经逢原_page80.html">80</a><span>...</span><a href="本经逢原_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
