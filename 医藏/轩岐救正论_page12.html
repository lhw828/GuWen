<!DOCTYPE html>
<html>
<head>
    <meta charset="UTF-8">
    <title>轩岐救正论 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>轩岐救正论 - 第 12 页/共 17 页</h1>
    <div class="content">　　[卷之四：治验医案上] 两感伤寒

　　两感与夹阴异。两感为表里俱受寒邪。夹阴为外感寒邪内伤寒冷。故两感多用辛凉。夹阴必用温热。至两感用辛凉不瘳。夹阴投温热无效。均入死法也。

　　甲申仲冬西水关一王姓男子。年二十余。患前症。头目疼痛。发热如焚。口渴燥闷。胸腹满胀。脉浮紧沉。按亦实。历只两日。延余延医。时有一老医误以为白虎症。余曰白虎症当无大热。只口燥渴。或自汗心烦。背微恶寒。始为白虎。即拟为太阳阳明合病。则当于表里症中。添一协热下利症。方是合病。此明明是大青龙症故首日头痛发热。而只口干胸满今日便增鼻干不眠。烦渴腹胀非一日太阳太阴俱病二日阳明少阴俱病乎公奈何伤寒论不读也。但喜患者英年气实。症未至引衣蜷卧尚为可救。余以大青龙汤加柴芍陈皮半夏一剂与服。应手而愈。是冬腊十七日。复有一舆夫亦患前症。初治皆发表平缓之剂。历四日。余适他出。因入视之。备询前症。及阅前方。皆邈不与病相符。六脉滑大无力。呕渴囊缩。昏不知人余断以六日当死。彼仍延他医。以为风痰用吐法。至次日即殁。前病最属危恶。古今诸贤。咸称不治。余以为禀赋尚健。冒触方新。未经妄药。胃气犹存尚犹可治则水关之男子是也若年力渐衰。邪气入深。误服舛剂。真气消亡此舆夫所以殒命于刀圭也。夫大青龙汤虽曰峻厉。第有是病而用是药。奈何易老仅以羌活冲和汤代之。是亦胆小之过。而未详长沙制方之微义矣。

　　[卷之四：治验医案上] 房劳伤寒

　　比邻林楚畹秋间为母延余彼亦以脉求诊余曰子至隆冬。当得重病。但须谨护。无足虑也。彼形体魁梧。素健无病。意疑余言为迂。及冬从征山冠。行间驱驰。历经四旬。积受寒湿。甫归犯色。次日即病头目疼痛。发热如燎。口燥唇焦。呕逆烦闷。脉浮微无力。尺细若脱。

　　余惊曰奈何阳病而得阴脉。此必犯房劳。当小腹微疼而复下利。询之果然。急以大剂桂附理中汤与服。脉症顿减。次早遍体发斑。彼疑以为附毒。余曰子积受寒湿。凝伏经络。昨得热剂血脉流通。中气既固。邪气不容。暴发于外。此乃寒斑非热斑也。然终疑不释。另投消斑平剂。胃寒药拒不纳。仍以前汤与服。斑始消。脾气亦健。夫如此症候。表症既实。燥渴狂烦。且复发斑。时医执症昧脉必用清解之剂即称知脉者。亦必限于胆小。以桂附为蛇蝎。而姑投和缓之剂均能误人于死也若郑贞侯方可鉴也。

　　甲申夏里人方房劳冒风脐下沉痛。大便滑利。脉两手浮疾如数稍按即无。余以桂附理中汤投三剂。脉症渐减。彼求速效。另延他医。误以为时行瘟病。促投寒药。教啖生果。少顷发厥狂谵。复求救于余察其六脉已绝当不超时死果然。

　　癸未秋明经郑木华子贞侯房劳感寒。复沾雨湿。前医惮用姜附。只投二陈缓剂。越九日发燥增剧。始延诸医及余延医。余告以脉见转索。本夜当殁。郑木华婿陈克新乃余内弟。甲申春患房劳冲寒。面目青黯。切牙寒战舌即转黑。四肢厥逆速余救疗。余不及脉。急以姜附汤连三剂始应。

　　[卷之四：治验医案上] 夹阴伤寒

　　癸未冬庠友张羞公长郎。年十四。病外感风邪。内伤寒冷。头痛发热。口渴呕吐。大便清利。胸腹疼胀。燥闷不眠。脉浮数无力。幸只两日。未经他医妄治。投以参附理中汤一剂。前症减半。脉缓稍健。再剂彼疑热渴未解。拣姜附不用。前症复作。余再投以前汤。诸症如失。张因问奈何发热烦渴反用燥剂。余曰脉虽浮数按即无力假热之症也便滑腹疼。呕吐拒食。此乃积寒内闭。假热外烁亦危症也，倘非坚投前剂而使误用表药何以复真阳必无幸矣。渠始信服。至今犹称感。

　　粤宪林君向次郎患前症。越八日。发燥谵妄。延余延医脉两手如丝阴阳俱脱余断以次夜二更当殁辞不治。及庄隐凡到。亦谓脉症已败。误于寒剂。至期果毙。愚意伤寒急病。反复变迁。治失其宜。命在反掌。苟非平昔稳详脉息病机。当局何能刃解夫前症乃外热内寒上假热而下真寒为阳中伏阴亦谓夹阴伤寒倘初起而即用理中姜附。温经散寒。何至妄治因循丧生。大都病家不善择医。而以时名为殉。往往自误耳。

　　[卷之四：治验医案上] 直中伤寒

　　壬午仲冬锦衣尉军一婿往乡冒雨寒湿侵内。及归服表剂数帖。燥闷呃逆。二便不通。再延周等皋治以桂附理中亦不见效。越六日延余治之。六脉沉微代散。太溪冲阳。绝不见动。余断以次夜当死。勉开一方。令其与别医商治夫前症本属理中奈何反以辛凉益助病势枉毙人命哉。

　　[卷之四：治验医案上] 阴燥伤寒

　　即病夹阴诸阴症。不早治疗。或治疗失宜。越数日而发燥如狂是也往往医家误作阳狂治疗速人死地可胜悲悼。伤寒之难。政此疑似关头参详不到耳流医中惟程凤山识之。

　　癸未夏浦尾郑思长子因割肝救父。未几病风寒入内。越六日羿治察为阴燥如狂之症脉结代无力。辞不治。次日果殁。夫伤寒阳症。越七日九日难治。阴症越四日六日不治。阳毒越五日七日难治。阴毒越两日四日不治阳狂慢治。百仅一死。阴燥早疗。百可一生。然阳症亦有越七日九日或十四日而愈者。倘体实脉实寒邪只循经络不干脏腑经尽气复即不药亦当自愈未有药之而不愈者至阴症则寒邪内侵脏腑元气益伤药对症而缓施尚有死者未有不药而不死者亦未有药不对症而不速死者也内经云病势已过。命将难全。可不熟思。若其不分阴阳虚实。不察病期久近。一概投剂。殊昧吉凶。实自召谤耳。

　　癸未冬明经李愿夫犹子胜之患夹阴伤寒发燥。彼初延一世医。一僧医。所药皆知母柴芍升麻陈皮半夏羌活葛根之属。余断以难越三日。辞不治。至期果殁。东垣曰阴燥之极。欲坐井中。阳已先亡。医犹不悟。复指为热。重以寒药投之。其死也何疑焉。成无己曰。虽燥欲坐井中。但欲水不得入口是也。内经云无盛盛无虚虚而遗人夭殃无致邪无失正而绝人长命若辈徒知见病治病罔顾虚实真假杀人反掌罪可胜诛哉。

　　[卷之四：治验医案上] 劳力伤寒

　　癸未仲秋比邻林楚畹之母劳力感寒。头眩发热。前医误以为太阳表症而投辛发之药。连五剂不痊。及延余治六脉洪缓无力两手微见动此乃过饮表剂因致元气大虚血不荣筋法应温补遂用补中益气汤。加肉桂炒芍。两服热退身凉脉亦敛。再剂动亦止。至十余日。病大便秘塞。余仍用前汤。去柴胡倍人参。加秦艽枣仁。以大枣为引。服二剂。大便润通。小便清利顿觉爽然设使妄用硝黄攻泻之药大泄真阴必致不起。

　　甲申春内翰陈伯全弟伯容。患前症。服表剂不瘥。益见昏晌。余脉其心部沉结。诸部虚浮无力。得之劳郁。彼以为确中病情。服补中益气汤。加羌活黑栀。少佐肉桂两服即愈。询之盖为年来与一豪家构讼。仆仆公庭。未免触事恼意。神思为病耳。嗟乎此亦可以表剂而潜耗其真气乎。东垣辨惑论云举世医者。皆以饮食失节。劳役所伤。中气不足当补之症认作外感风寒客邪有余之病重泻其表使荣卫之气外绝其死只在旬日之间所谓差之毫厘谬之千里可不详辨乎。

　　[卷之四：治验医案上] 挟虚伤寒

　　所谓挟虚者。乃平昔饮食起居失宜。劳役房帷所致天真隐耗触邪易袭倘初犯而即温经理寒。

　　不一二剂。便可顿愈。何至误投丧生乎。崇祯癸未仲冬嘉禾司理孙鹤林弟墨林年仅四旬。患前症。初延一名医作外感治。因他出。授以小柴汤七帖。令连日服之。经旬渐剧。再延范曰生。生惊告曰。脉已变。当奈何。令再别请。及陈雪潭至。作伤寒坏症论。议用人参二两。

　　熟附二钱。煎服随吐。至次晚介王则奚来请诊其六脉俱脱。且已发燥。予曰此症本属因虚感寒。初治得无错服凉药乎。渠二子曰政为某所误耳。予又云今已发燥而脉沉绝。法在不治。

　　即投参附汤亦无及矣。彼再三强。复云昨雪潭政投前汤。柰不纳何予又曰此病已阳脱而浮于上乃外假热而内真寒也治须真热假寒之剂方得入令其将已煎前汤。再加附子二钱。吴萸数分。煎停冷与服。得静睡半日。小便清长。举家惊喜。次日再诊。脉毫不转。余曰须越三日。

　　乃可望苏墨。林虽悦索前汤。但仅支两日之半。次夜果殁。嗟乎病得经两旬方死者非属本应死之病也特为误剂而枉死耳误人者何独某被误者又何独孙乎夫伤寒传变旦晚不定至小柴凉剂连授七服今古亦无此法。

　　[卷之四：治验医案上] 肾虚伤寒

　　甲申仲春连翔梧次郎参天头痛发热。小腹微痛。大便不实。脉寸关浮数。两尺沉迟。此肾虚应温。即伤寒论。亦谓尺迟暂补何妨之说。遂以温中诸品。少佐桂附炮姜与服。至晡加热增喘。家人疑为前剂太补。延余复视。脉转和缓。肾部亦健。余曰前剂乃固正以逐邪。温肾而驱寒。今寒邪已和盘托出。正气拒邪。势必瞑眩非补邪而致加热增喘也越三更当平复。

　　次早果大安。设使误用辛凉。淹延生变。必无幸矣。自后每患前症。辄饮前药。皆得痊可。彼以为奇。愚按三阳显症。虽为可汗而想其尺迟暂补何妨之说则明为虚寒入内当先救里无疑若里症得救即表邪不汗亦当自愈若罔顾脉而用表剂。杀人必矣。

　　[卷之四：治验医案上] 蓄血伤寒

　　癸未冬西城边有陈姓老军一女适因行经浣衣受寒。发热喘渴。小腹胀痛。初治或用辛凉解表。或用降气清热。或以冒寒而投温剂。展转增剧。脉寸关浮数。两尺沉结。余曰此蓄血症也。治本非难。特诸医未识病源耳。以桃仁承气汤两剂下黑血数碗而愈。

　　癸未季秋太学林琳环次女。年近四十寡居劳郁。亦因行经冒寒血停冲任。烦躁绝食。小腹绞痛拒按。二便不通。经旬遍治不瘥。初二日延余诊视。察其六脉浮数无力。左关沉涩。余曰此本桃仁承气症也。今脉与症反。肝经已败。胃气将绝。药岂能生。一医以四物加香附玄胡牛膝桃仁一剂。仅下黑血碗许。加减再服。前症如故。至十七日果殁。夫前症均属伤寒蓄血。何以一用峻剂而得生。一用平剂而反死。余以为室女真气未雕。与妇悲郁伤肝。一殊也。一受病未久。一病势已过。二殊也。一脉与症合。一症与脉反。三殊也。一胃气未败。一经旬绝粒。四殊也。一以峻剂而得告瘳。一以平剂仅延旬日。虚实顿悬。五殊也顾安得以症而混同治之乎。

　　[卷之四：治验医案上] 食积伤寒

　　癸未仲夏善化杨我伤食中。复饮冷水。疟痢并作。烦闷不食。前治柴芍清表之剂。转增狂谵。余察其六脉滑数有力。脾关尤甚。以二陈加曲等物。服两剂诸症顿减。静睡二夜。

　　惟痢积未消。调理经旬全愈。

　　[卷之四：治验医案上] 伤寒脱血非血痢

　　仲景治少阴脱血。用桃花汤内有干姜即此意也谁谓血症不用热剂乎。

　　癸未仲夏浦尾郑思年逾六十。素善饮啖。因醉卧当风。患头疼发热。面目青黯。呕吐拒食。心腹胀痛。两足逆冷。大便脱血。脉六七至。洪数鼓指。余曰风寒内攻阴络受伤故致脱血非血痢也脉洪数。乃真气虚邪气胜也。急以大剂参术归苓加桂附炮姜为佐。木香陈皮炙草为使。两服热退身凉。血止胀消。脉亦转静。此余取症不取脉也次日始下痢。杂色黄。白微红。为宿积下泄不必虑。余因他往渠急于愈。别延一医治以槟榔粟壳诸涩剂。暴致胀满。二便壅塞。余用二陈加大黄火麻防风枳壳与服。数日积尽。气复而愈。

　　[卷之四：治验医案上] 伤寒发黄

　　甲申仲夏内弟陈克辉患感冒头痛发热。一老医用羌活汤。入麻黄撮许。投三剂。越数日发黄目睛皆黄小便亦赤涩不堪。余投以茵陈五苓散。加栀至十剂始痊。夫麻黄汤。本为三冬正伤寒而设。而乃用之于温暑之时。幸英年脉症俱实。不免斑黄之患。执方治病。谬滋大矣。

　　[卷之四：治验医案上] 伤寒筋惕肉

　　癸未仲秋里人吴台外家弟。患劳力感寒。初投发表。连五剂不应。复更治之渐增剧。至十三日请余诊视。脉洪散参舂。昏不知人。惕不止。余曰此本是劳力感寒。妄投表剂遂致气血两虚气不卫外血不荣筋而然耳第此症医多不知误以为风。渠云昨东门一医果作风治余曰风药皆散散既伤阳风药皆燥燥复伤阴前药欲以愈病是犹救焚而增薪也辞不治断越三日当殁。果然。

　　[卷之四：治验医案上] 风温

　　甲申仲夏王介人病前症自汗灼热。鼾睡昏眩。兼患疝疾。脉浮洪稍缓。前医投以阳明药不应。余曰此风温症也。以白薇汤倍升麻。入桂少许。两服全愈。

　　甲申仲夏对邻唐英母年六十余。亦患前症。自汗灼热。鼾睡昏眩。独脉则浮数欲脱。稍按即无。时或谵燥。余曰病不难疗须先救脉勿缓视也遂以人参三钱为君。术归苓甘草知母为佐。肉桂附子为使。冷服一剂。得睡半日。脉亦转静。至晚再剂。精神逸爽。啜粥碗许。脉按有力。余曰脉已撤消。不须虑也。次早投白薇汤。始治本症。彼舅氏李姓者请吴醒生。吴以余所投第三剂极是。但前两剂。不知何解。妄用桂附燥药。余曰吾既用白薇汤。而前两服岂浪施乎。薛立斋先生云凡脉暴脱。或促代无力。或屋漏。余急用参附汤等药。多有得生者。聆此则先哲法言。炳如日星余遵而用之。恐未必妄也。

　　[卷之四：治验医案上] 夹寒瘟疫

　　癸未仲夏方我贞外家弟黄申初犯房劳旋感瘟病头痛发热。呕渴胀满。大便洞泄。夜增狂谵。六脉迟弱。左关右尺沉伏如绝。初治藿香正气散不效。余以附子理中汤停冷与服。得静睡半日。呕泄顿止。胀满亦舒。脉即渐出。至晡烦渴未解。余曰寒去而热尚在。经云热虽甚不死不必虑投以竹叶石膏汤。去石膏。加知母天花牛蒡。热渴半减。次日复烦舌转黄胎。余仍以前汤去石膏加芩连连三剂全愈。石膏性甘寒沉坠。前症因兼伤肾寒。故去之。第此症倘不先用温剂消寒救脉。而徒见病治病。枉死必矣。

　　[卷之四：治验医案上] 伤寒遗热

　　甲申腊姜子社有朱氏甥。年十七。因往乡患外感。初杂投增剧。历四旬延余诊视。及询后一医。乃专用补药。服三十余剂。面黄将疸。虚烦不寐。六脉弦数。此误补所致抵今是遗热症。投小柴竹叶汤。两剂顿愈。再剂平复。

　　[卷之四：治验医案上] 伤寒吐蛔发呃

</div>
    <div class="pagination">
<a href="轩岐救正论_page11.html">上一页</a><span>...</span><a href="轩岐救正论_page7.html">7</a><a href="轩岐救正论_page8.html">8</a><a href="轩岐救正论_page9.html">9</a><a href="轩岐救正论_page10.html">10</a><a href="轩岐救正论_page11.html">11</a><span class="current-page">12</span><a href="轩岐救正论_page13.html">13</a><a href="轩岐救正论_page14.html">14</a><a href="轩岐救正论_page15.html">15</a><a href="轩岐救正论_page16.html">16</a><a href="轩岐救正论_page17.html">17</a><a href="轩岐救正论_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
