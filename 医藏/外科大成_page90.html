<!DOCTYPE html>
<html>
<head>
    <meta charset="UTF-8">
    <title>外科大成 - 第 90 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科大成 - 第 90 页/共 93 页</h1>
    <div class="content">　　卷四　小儿部

　　胎赤

　　胎赤者。初生月里。肌肤忽然发赤如丹。由胎热所致。宜清母热。外以蓝叶末涂之。与赤游丹门参考。

　　又。初生浴儿。洗目不净。则眼边赤烂。至长不瘥。亦名胎赤。宜二金散洗之。

　　二金散

　　治胎赤眼。

　　黄连 黄柏（等分为粗末乳浸一宿焙干）每用少许。绵裹。用荆芥汤浸。时时洗之。

　　卷四　小儿部

　　胎瘤

　　胎瘤者。初生头背胸乳间。肿起如梅如李如馒头者。乃胎中瘀滞也。候盈月外。方可刺之。出赤汁而安内服五福化毒丹。

　　卷四　小儿部

　　脐疮、脐突

　　脐疮因水湿伤脐所致。久不愈则发搐。由风邪外袭也。恐变风痫。用干虾蟆烧灰敷之。或加枯矾。或再加龙骨。或旧绵烧灰当头末等分。加麝香少许掺之。

　　脐突者。肿赤虚大也。由胎母失养。儿受积热所致。宜调其母。清其热。不必敷治。恐反为害。如旬日外。忽肿如吹。不赤。捻动微响。或惊悸作啼者。宜白芍药汤加薏苡仁。外以外消散敷之。

　　白芍药汤

　　治脐突及冷疝腹疼。

　　白芍药（一两） 泽泻（五钱） 甘草（一钱二分） 薄桂（去粗皮三钱为粗末）每服二钱。水一钟。煎六分。空心服。脐下痛加钩藤、生姜、食盐。

　　外消散

　　治脐突叫啼。及感湿热。阴器肤囊浮肿者。

　　大黄 牡蛎（各五钱） 朴硝（二钱）为末。用田螺洗净。再以清水半碗养之。过宿。取水调药涂之。其螺仍放水中。勿害方效。

　　阴器肤囊肿者。车前子煎汤。候冷调敷。

　　卷四　小儿部

　　阴肿

　　阴肿者为阴囊肿大也。古谓之脱囊。由久坐阴湿之地。为风寒所袭也。间有怒叫气闭。结聚于下者。桃仁丸主之若寒气客于厥阴少阴者则阴囊肿痛腹痛冷汗。引缩二子入腹。痛止方出。谓之内吊，乌梅散、匀气散主之。有阴茎全缩不见。或不缩而阴囊肿大光亮。不燥不疼者。肝肾气虚也。橘核煎汤。调匀气散主之。囊肿及四肢俱肿。二便不利者。膀胱蕴热。风热相乘也。三白散主之。女儿阴户肿胀者。心热相传也。木通散、导赤散。或五苓散、用薏苡仁、车前子煎汤调服。俱外敷立消散。

　　桃仁丸

　　治坐感阴湿。或因怒气闭。

　　桃仁（七钱五分去皮尖麸炒微黄） 丹皮 白蒺藜（微炒去刺） 桂心（各五钱） 牵牛（头末二钱五分）为末。蜜丸黍米大。每服十丸。黄酒送下。

　　乌梅散

　　治腹痛脐下痛。疝气等症。

　　乌梅肉 玄胡索 粉甘草（半生半炙各五钱） 钩藤 没药 乳香（各二钱五分）为粗末。每服二钱。用水一钟。煎七分服。

　　匀气散

　　治气滞不和冷疝腹痛。

　　桔梗（二两炒） 陈皮（去白一两） 砂仁 茴香（各五钱） 粉草（炙四钱） 白姜（炮二钱五分）为末。每服五分或一钱。如调气。用滚水下。如腹痛疝痛。用烧盐汤下。

　　三白散

　　治囊肿肢肿。及大小便不利。

　　桑白皮 白术 白丑（半生半熟） 陈皮（去白） 木通（去皮） 甘草（炙各一钱）水煎服。

　　立消散

　　治膀胱久受热毒。以致阴器肤囊赤肿胀痛。

　　赤小豆 赤芍药 枳壳 商陆 风化硝（各五钱俱不见火晒为末）用柏叶煎汤。候冷调涂。

　　腊茶散

　　治阴囊生疮。疼痛出水。久不愈者。

　　腊茶 文蛤（各五钱） 腻粉（少许）为末。先用葱、椒煎汤洗之。次以香油调敷。或紫苏叶煎汤洗之。及紫苏末掺之托之。

　　地龙散

　　治阴囊肿大。

　　甘草煎汁。调地龙末涂之。

　　卷四　小儿部

　　脱肛

　　脱肛者。肺实热则秘结。肺虚寒则脱出。用补中益气汤。加羌活、白芍、煨姜主之。又绯红作痛者。血虚有热也。佐以丹皮、四物。微红作痛者。气虚有热也。佐以丹皮、四君。再审手足。指热属胃热。指寒属胃寒。宜消息之。积热者。升麻一两。条芩六钱。水煎服。

　　蛤硝散

　　洗脱肛。

</div>
    <div class="pagination">
<a href="外科大成_page89.html">上一页</a><span>...</span><a href="外科大成_page85.html">85</a><a href="外科大成_page86.html">86</a><a href="外科大成_page87.html">87</a><a href="外科大成_page88.html">88</a><a href="外科大成_page89.html">89</a><span class="current-page">90</span><a href="外科大成_page91.html">91</a><a href="外科大成_page92.html">92</a><a href="外科大成_page93.html">93</a><a href="外科大成_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
