<!DOCTYPE html>
<html>
<head>
    <meta charset="UTF-8">
    <title>寿世保元 - 第 69 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 69 页/共 201 页</h1>
    <div class="content">　　上以上俱为细末。长流水煎三次。入饴糖八两。蜜一斤。再熬。又入阿胶四两。白茯苓水飞去筋膜四两。晒干。二味入前汁内。调匀如糊成膏。每服三五匙。

　　一论治虚劳。脾胃虚弱。不思饮食。泄泻等症。宜参苓白术散。

　　理气健脾丸

　　（方见饮食） 治男妇虚劳。肚腹胀痛。泄泻不止。咳嗽吐痰。上喘痞闷。

　　阳春白雪糕

　　（方见内伤） 治虚劳百病。可兼前汤丸进之。大有补益。

　　一论虚劳发热。痰咳喘汗。泄泻腹痛。脾虚虚弱。饮食少思。骨瘦如柴。宜

　　瑞莲丸

　　干山药（炒二两） 莲肉（去心膜皮二两） 白术（去芦土炒三两） 芡实（去壳炒二两）

　　参（二两） 白茯苓（去皮一两） 陈皮（一两） 白芍（火煨酒炒一两） 粉草（炙五钱）

　　上锉细末。用公猪肚一个。洗净。水煮烂。捣和为丸。如梧桐了大。每服百丸。米汤送下。

　　一论此膏能治五劳七伤。诸虚劳极。元气虚损。脾胃亏弱。养血和中。宁嗽化痰。退热定喘。止泻除渴。真王道之剂也。

　　调元百补膏

　　 张尚书传。

　　当归身（酒洗四两） 怀生地黄（二斤） 怀熟地黄（四两） 甘枸杞子（一斤） 白芍（一斤用米粉炒） 人参（四两） 辽五味子（一两） 麦门冬（去心五两） 地骨皮（四两） 白术（去芦四两） 白茯苓（去皮十二两） 莲肉（四两） 怀山药（五两） 贝母（去心三两） 甘草（三两）琥珀（一钱三分） 薏苡仁（用米粉炒八两）

　　上锉细末。和足水十斤。微火煎干。再加水十斤。如此四次。滤去渣。取汁。文武火熬之待减去三分。每斤拣净熟蜜四两。春五两。夏六两。共熬成膏。每服三匙。白汤调下。吐血。加牡丹皮二两。骨蒸。加青蒿汁、童便各二碗。同热服之。一人足热口干。吐痰头晕。

　　服四物、黄连、黄柏。饮食即减。痰涎益甚。用十全大补加麦门冬、五味、山药、山茱而愈一男子年十六。夏月作渴。发热吐痰。唇燥。遍体生疥。两腿尤多。色暗作痒。日晡愈炽。

　　仲冬腿患疮。尺脉洪数。余曰。疥。肾疳也。疮骨疽也。皆肾经虚症。针之脓出。其气氤氲余谓火旺之际。必患瘵症。遂用六味地黄、十全大补。不二旬而诸症愈。瘵症俱用前药而愈。抵冬娶妻。至春其症复作。父母忧之。俾其外寝。虽其年少谨疾。亦服地黄丸数斤。煎药三百余剂而愈也。

　　一余尝闻士子读书。作文辛苦。最宜节欲。盖劳心而不节欲则火动。火动则肾水日耗。

　　水耗则火炽。火炽则肺金受害。传变为劳。此固深知读书之苦。洞得病情之由。而患者不可不知所预防也。

　　一阴虚火动。发热烦躁。服诸药不效者。非童便不能奏效。益气汤去柴、升。加生地、赤茯苓、白茯苓、天冬、麦冬、赤芍、五味、黄柏、地骨皮、知母、贝母、银花、柴胡、龟板。

　　一若热来复去。昼见夜伏。夜见昼伏。不时而动。或无定处。而作口舌生疮者。若从脚起。乃无根之火也。以八味丸、十全大补汤。加麦门冬、五味子。

　　一治阴虚火动。五心烦热。用七八岁无病童子小便。去头尾。用白色者一盏。或食前。

　　或食后服之。每日二三次服之。降火滋阴最速。童便红黄者。勿用。若误服。伤脾胃而作泄泻。

　　慎之。

　　一儒者形体魁伟。冬日饮水。自喜壮实。余曰。此阴虚也。不信。一日。口舌生疮。或用寒凉之剂。肢体倦怠。发热恶寒。余用六味地黄、补中益气而愈。

　　一治劳瘵阳旺不倒。用皮硝不拘多少。放劳宫。即手掌心内。两手合住。自化。其阳自痿。病愈。用起阳法。好烧酒和黄泥。涂阴毛际处一日。其阳即起。

　　一方。治阳旺用丝瓜小藤捣烂。敷玉茎。阳即倒矣。

　　一方。痿阳。用经霜丝瓜。不拘大小。白马尿浸一日。阴干为末。每服三钱。空心白酒送下。

　　一方。缩阳法。

　　马蝗蜞一曰马鳖。寻起九条。入水养之。至七月七日。取之阴干。称有多少。入麝香并合衣香。三样一般多。研为细末。用蜜少许为饼。遇阳旺时。即将少许擦左脚心。实时阳痿过日复旺。又擦。

　　一论劳者劳于神气。伤者伤于形容。饥饱过度则伤脾。思虑过度则伤心。色欲过度则伤肾。

　　起居过常则伤肝。喜怒悲愁则伤肺。又风寒暑湿则伤外。饥饱劳役则伤内。昼感之则伤荣。

　　夜感之则伤卫。荣卫经行。内外交运。而各从其昼夜。始劳于一。一起为二。二传于三。三通于四。四干其五。五复犯一。一至于五。邪乃深藏。真气自失。使人肌肉消。神气弱。饮食减。行步难。及其如此。则虽有命。亦不能久也。

　　卷四　劳瘵

　　摄养良箴

　　养生之术。凡百有节。人之寿夭。在乎调摄。一有所偏。百病俱发。五劳七伤。损伤气血酿成阴虚。痰咳喘热。脉来涩数。病成虚怯。犹树根枯。治当补接。斡旋元气。滋阳枯竭神医妙手。庶免夭折。病者心坚。嚼钉咬铁。调摄经年。药饵千帖。妄想要息。房劳要绝。

　　恼怒要除。饮食要节。欲犯丝毫。噬脐莫及。洗心涤虑。谨遵成法。云林格言。非为浪说。

　　却病延年。千金秘诀。

　　一羊城马伏所。昔遘沉 。诸医罔效。召予治愈。遂成莫逆之交。万历庚戌夏。乃郎年二旬余。素禀清弱。酷嗜酒欲。频年遭惊骇。至今遂成虚劳之恙。召予至。诊其六脉。弦数无力其症潮热憎寒。盗汗如雨。时微痰嗽。手掌热而手指冷。心惊悸而梦遗。以上诸症。皆系肾水枯竭。心血干涸。相火上炎。熏克肺金。元气受伤。脾胃亏损。而脏腑气血皆耗惫矣。

　　余治以十全大补汤。看病加减施治。用地黄丸壮水之主。以制阳光。加归、麦、酸、志。以补心血。用瑞莲丸、白雪糕。以补元气脾胃。每日如此服之。如弹天平一般。不可偏胜。倘万有一偏。则病剧不可复救药矣。何也。若偏于补阳药多。则阳旺而阴愈消。相火愈炽。则咽喉肿痛。生疮声哑之症。可立而待矣。若偏于补阴药多。而用地黄、当归。泥滞脾胃。不运而为痢泻。肿胀喘满等症生焉。所以用药。不可偏胜。有如此矣。余将前四药服之。旬日。颇有微效。分付病家。执此以往。调摄期以岁年。投剂积以千百。度可免危而就安也。

　　余缘有司召。遂暂离而去。殊料病家欲速即愈。更医。不审病由。误认为阳虚。辄投乌、附、参、 之类。数服。诸症消减。一家欣然。而反罪余用归、地之过。遂连进补阳之药。不半月而阳火愈炽。则喉痛声哑诸症出矣。病之至此。虽日进归、地数斤。亦无用矣。医者至此。急进人乳、童便以遏其火。将脾胃复惫。以致上热未除。而中寒复生。泄泻之病又作。

　　若两斧之伐一枯树。不数月而告终矣。吁。医者不悟妄治之失。病家不悔欲速之瘥。可胜叹哉。

　　卷四　劳瘵

　　补遗

　　神仙粥

　　山药蒸熟。去皮一斤。鸡头实半斤。煮熟去谷。捣为末。入粳米半升。慢火煮成粥。空心食之。或入韭子末二三两在内尤妙。食后。用好热酒。饮一二杯更妙。此粥善补虚劳。益气强志。壮元阳。止泄精。神妙。

　　一论男子劳伤。而得瘵疾。渐见疲瘦。并传尸劳瘵。宜服

　　还元酒

　　猪腰一对。用童便两盏。无灰酒一盏。以新瓦瓮贮之。密封。慢火煮熟。至终夜五更初。

</div>
    <div class="pagination">
<a href="寿世保元_page68.html">上一页</a><span>...</span><a href="寿世保元_page64.html">64</a><a href="寿世保元_page65.html">65</a><a href="寿世保元_page66.html">66</a><a href="寿世保元_page67.html">67</a><a href="寿世保元_page68.html">68</a><span class="current-page">69</span><a href="寿世保元_page70.html">70</a><a href="寿世保元_page71.html">71</a><a href="寿世保元_page72.html">72</a><a href="寿世保元_page73.html">73</a><a href="寿世保元_page74.html">74</a><span>...</span><a href="寿世保元_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
