<!DOCTYPE html>
<html>
 <head>
  <meta charset="utf-8"/>
  <title>
   顾松园医镜 - 第 30 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   顾松园医镜 - 第 30 页/共 44 页
  </h1>
  <div class="content">
   卷十一·书集

　　虚劳

　　虚劳之病，无外邪相干，皆由内伤脏腑所致。如酒伤肺，湿热熏蒸，则肺阴消灼。色伤肾，精室空虚，则相火无制。思虑伤心，神伤血耗，血耗则火易上炎。劳倦伤脾，最能生热，热盛则内伐真阴。忿怒伤肝，郁怒则肝火内炽而灼血，大怒则肝火上冲而吐血。此五者，皆能劳其精血。《道经》云：涕、唾、精、津、汗、血、液，七般灵物总属阴。阴虚则内热生，而成虚劳之症。大抵因酒色成劳者为多耳，然有童子未室，而亦患此症者，此则由于先天禀受之不足，而禀于母气者尤多。如母阴虚者，生子必多弱症也。其师、尼。寡妇、室女愆期，思欲不遂，气血郁结，以致寒热如疟，朝凉暮热，饮食不思，经期不准，或致闭绝，成此病症者甚多，多由郁火内蒸所致。方书之言虚劳，皆以气虚、血虚、阴虚、阳虚，混同论治，是以学人漫无指归。不知气虚者，面白无神，语言轻微，四肢无力，脉来微弱，阳虚者，体冷畏寒，手足逆冷，溺清溏泄，脉沉小迟，可投温补。故谓虚劳之能服参、 ，为受补可治者，气虚、附虚之症也。虚劳之不能服参、 ，为不受补不治者，血虚、阴虚之症也。虽血脱有补气之法，此指卒暴失血，素非血虚之人，如新产之类，非所论于血因火燥致虚之症，其致使火之燥血者，水虚无以制之也。故经曰：一水不能胜五火。五火者，五志之火也，一水者，肾中真阴之水也。水即精也。观经言：女子二七而天癸至，男子二八而天癸至。非阴生在后，而阴成之难乎？又言，人年四十，而阴气自半也。非阴衰在前，而阴之易凋乎？所谓阴者，即我之精而造我之形者也。人生全盛之数，前后止二十余年，而形体渐衰。故丹溪引日月之盈亏，以为阳常有余，阴常不足。而王节斋则以为阴虚成病者，十之八、九，阳虚成病者，百无一、二。盖以节欲者少，纵欲者多耳。夫人但知纵欲劳精，抑孰知阴精日损，饮食无味，转劳转虚，转虚转劳，脉从内变，色不外华。其为病也，在肾则为腰脊腿胫酸软，或悠隐而痛，为骨蒸内热盗汗，或至夜发热，为遍身骨酸，或疼痛如折，为梦交失精，或自遗滑泻，为耳中呜，为足心热。在心则为惊悸怔忡，为掌中干热，为虚烦无寐或梦魇不宁，为口苦舌干，或口舌糜烂。在肺则为咳嗽多痰，或干咳少痰，为胸满气逆，或喘息促急，为两颧红若胭脂，为鼻中气如火热，为咳血，为衄血，甚则吐涎如白沫，一边不能睡，咽疼喉烂，声嘶音哑。在于肝则为寒热如疟，为颈项瘰疠，为胁作胀作疼，为两目或涩或痛，为头晕，为眼花，为多怒，为吐血。在脾则为饮食少思，为恶心呕吐，为胀满腹痛，食不消化，为肠鸣泄泻，肌。

　　肉消瘦。此皆五脏虚劳之本症。经曰：治病必求其本。须审其因何致损，何脏受伤。如因于色者，则知其伤在肾，纵有他经现症，亦当以补肾为本，而兼治他经之症。其因于酒者，又当以清肺为先。标本即审，然病之传变无穷，不可不察。如肾传心、心传肺、肺传肝、肝传脾、脾再传肾，此传其所胜之脏，侮而乘之，谓之贼克，大凶之兆。经云：诸病以次相传者死。谓五脏以次相传而克遍也。《难经》云：七传者死，谓如病始于肾，而脾复传肾，是谓六传，已尽一脏，不可再伤也。如肾病不传心而传肺，此间一脏，而传于生我之母，以母子气通，子病及母也。如肾病不传心传肺，而传肝，此间二脏而传于己生之子，母病及子也。如肾病不传心、传肺、传肝，而传脾，此间三脏而传己所不胜之脏，经所谓轻而侮之也。传乘不明，岂能治病。虚劳一症，世之偏于阴虚者，比比皆是，而医者每不深晰气血阴阳，模糊调治，甚为夭亡者，何可数哉！试详言之，其误有七。一曰：引火归元之误。命门之火，谓之龙火，亦谓之真阳。如果衰弱，肾中阴盛，龙火不能安其位，浮越于上，而为上焦假热，面赤烦躁口渴，甚者舌苔等症。但口虽渴而不欲饮水，苔虽有而舌必滑软，足冷过膝，小便清长，其右尺脉必沉小而迟，或浮大无根。此阴盛于下，逼阳于上之假症。如夏至一阴生，水底冷而天上热，龙为阳物，故随阳而上升，此正宜用八味之属，冰冷与饮，假寒之药，骗之下咽之后，冷性既除，热性始发，浮游之火，可得引之归原，如冬至一阳来复，地中水暖，而龙归大海也。至若虚劳之症，是因肾水真阴虚极，水不摄火，火因上炎。而致面赤唇红，口鼻出血。齿痛齿衄，种种上焦虚热之症，虽亦龙火上炎，与虚阳上浮不同，纵有下部恶寒足冷，此因虚火上升所致，非真阳衰而然。故其小便必黄赤，其脉必带数，有内热的症之可据。设误用桂、附引火归原之法，是抱薪救火，上焦愈热，而咳喘燥渴益甚，咽痛喉烂诸症至矣。二曰：理中温补之误。理中者，理中焦之虚寒也。虚寒腹痛，绵绵痛而无增减，喜热手按，热饮食，虚寒泄泻，水谷不化，而澄澈清冷，必有虚寒之症脉可凭，然后用之有效。今人一见胀满腹痛，食不消化，肠鸣泄泻等症，便认为虚寒，而投以白术之香燥，又济以干姜之辛热，甚者更加桂、附；殊不知虚劳患在伤阴，再补其阳，则阳益亢，而阴益竭，诸热悉加，是促之死也。更有见其胀满泄泻，遂引经文清气在下，则生飧泄，浊气在上，则生 胀，而用补中益气汤，以升清降浊，误施升柴，反提阴火上逆，以致咳喘频增，吐衄交至，而危亡见矣。然使其温补得售者，亦病家不明有以致之耳。盖助阳之药，能使胃气一时暂壮，饮食增加，彼此夸功，固执不改，至死不悟，良为可悯。三曰：参、 助火之误。

　　夫虚劳之可受参、 者，肺必无热者也，肺脉按之而虚必不数者也。故有土旺而金生，勿拘拘于保肺之说，古人每用之而奏功。而今则火已灼金而咳矣，火蒸津液而化为浓痰矣，君相亢甚，而血随之上逆矣，犹引无阳则阴无以生，虚火可补，参、 之属，富贵之家，大剂投之。因之阳火愈旺，而金益受伤。所以好古有肺热还伤肺，节斋有服参必死之叮咛也。四曰：苦寒泻火之误。实火为病，可以苦寒直折之，然当热去即止，不可过用。虚火为病，阴之亏也，岂知、柏苦寒之剂可能清之！服之者，非惟不能清热，抑且有损其阴，徒败胃气，食少泻多，将何疗治。甚者，见其大便燥结，肆用硝、黄以通之。不知肾主二便，肾主五液，肾之津液既亏，自然不能濡润，滋其阴，润其燥，而便自通。彼既虚之阴，岂能胜硝黄之攻代乎？故士材之论，昧者徒从其温补，自明者观之，知其深戒苦寒之不可妄用也。五曰：二陈消痰之误。痰在脾经者，名曰湿痰。其痰滑而易出，或稀如饮水者，名曰痰饮。湿者燥之，半夏为正治之药。若阴水不足，阴火上升，肺受火侮，不得清肃下行，由是津液凝浊，不生血而生痰，此当以润剂滋其阴，使上逆之火，得返其宅而息焉，则痰自清矣，投以二陈，立见其殆。六曰：辛剂发散之误。世之真阴虚而发热者，十之六、七，亦与外感无异。火逆冲上，则头胀微痛；火升壅肺，则有时鼻塞：阴虚阳陷入里，则洒淅恶寒；阴虚阳无所附，则浮越肌表发热。但其发时，必在午后，先洒淅恶寒，少顷发热，热至鸡鸣寅卯时分，盗汗出而身凉。或无微寒，而但午后发热，必现前列肾虚诸症。或兼唇红颧赤，口渴烦躁，六脉弦数，或虚数无力。此宜大剂补阴，如保阴、六味之属。若认为外感，而用风药以表散之，则魄汗淋漓，诸虚蜂起。或有失血之人，表之无汗，经所谓夺血者无汗也，再强发之，血必从耳目口鼻中出，为上厥下竭，难治之症。今人一见发热，便用表散，更以为邪尚未尽，禁其饮食，以致胃气馁惫，至于死亡，可不寒心。七曰：治疗过时之误。上古圣人不治已病而治未病。如劳神者，常养其心；劳倦者，常补其脾，多怒者，常滋其肝血；多饮者，常清其肺热；好色者，峻补其肾水。及病之方萌，即为补救。仲景曰：凡人有病，不时即治，隐忍冀瘥，必成锢疾。所以虚劳终罕得愈者，以内热之症，人多易忽，虚症渐见，犹不求治，自恃饮食起居如常，面颜如旧，仍纵恣酒色，且讳言虚劳，而医者又逢迎迁就，致病日深。迨至咳嗽痰红，吐血寒热，饮食少思，病已成而后药之，譬之渴而穿井，斗而铸兵，不亦晚乎！然而治之最难，有三大要法，不可不讲也，一曰，补肾水。经云：肾者主水，受五脏六腑之精而藏之。故五液皆归乎精，而五精皆统乎肾，肾有精室，是曰命门，精藏于此，气化于此，精即阴中之火也。故命门之水火，为十二脏之化源。心赖之，则君主以明；肺赖之，则治节以行；脾胃赖之，济仓廪之富；肝胆赖之，资谋虑之本；膀胱赖之，则三焦气化，大小肠赖之，则传导自分。故水火之功，缺一不可。然火衰者甚少，而水虚者恒多。王节斋云：少年肾水正旺，似不必补，然施泄过度，岂能充满。

　　中年欲心虽减，然少年斫丧既多，焉得复实。既至老年，天真渐绝，只有孤阳。故人自少至老，所生疾病，靡不由于真阴不足。即童子禀赋弱者，从幼填补真阴，亦有可复之天。所以补阴之药，亦自少至老，不可或缺，况虚劳因入房太甚而得者乎？故保阴、六味、左归之属，皆甘寒滋水添精之品，补阴以配阳，正王太朴所谓壮水之主，以制阳光，丹溪所谓滋其阴则火自降，譬之灯残火焰，添油则焰光自小也。然须制大剂，长久服之。盖益阴之药，必无旦夕之效，以阴无速补之法也。至若因于酒者，清金润燥为主，而保阴之属，仍不可废。何则？好饮之人，仍有不患虚劳者，以肾水虚也。虚则必寡于畏，而复灼久伤之肺，焉得不病！补北方正所以泻南方而救肺也。因于思虑者，清心养血为主，而保阴之属，仍不可缺，所谓水壮而火熄，勿亟亟于泻心是也。因于劳倦者，培补脾阴为主，而佐以保阴之剂。经曰：有所远行劳倦，逢大热而渴，渴则阳气内伐，内伐则热舍于肾。故知劳倦伤脾，内热者必及于肾也。若忿怒伤肝动血，保阴、六味丸为正治之剂。盖水旺则龙水不炎，而雷火亦不能发，乃肾肝同治之法也。二曰，培脾土。脾胃为后天之根本，经曰，安谷则昌。盖精生于谷，饮食多，自能生血化精，精血渐生，虽有邪热，药得以制之消之，久则火自降而阴自复。若脾胃一弱，则饮食少而血不生，血不生则阴不足以配阳，而五脏齐损。故曰，又归重于脾胃。而言一损损于肺，皮聚而毛落：二损损于心，血脉不能荣养脏腑；三损损于脾，饮食不为肌肤，四损损于肝，筋缓不能自收持，五损损于肾，骨痿不能起于床。从上而下者，过于胃则不治，至骨痿不能起于床者死；从下而上者，过于脾则不治，至皮聚而毛落者死。所以仲景治虚劳，惟用甘药，创建中气，以生血化精，充溢脏腑，为复虚劳诸症之良法。一遵精不足者，补之以味之旨也。味非独药也，五谷之味皆味也，补以味而节其劳，则积贮渐富，大命不倾。经云：阴阳形气俱不足者，调以甘药。盖药食之入，必先脾胃，而后五脏得禀其气。脾胃强，则五脏俱盛，脾胃弱，则五脏俱衰。故中气不足者，非甘不可。况土强则金旺，金旺则水充。又男子以脾胃为生身之本，女子以心脾为主命之根。故治虚劳者，毋论何脏致损，皆当以调养脾胃为主。三曰，慎调摄。虚劳之因，因于酒色者最多，其因于忧愁思虑，抑郁多怒者，复亦不少。所以童子、室女不生欢笑，及鳏、寡、僧、尼易犯此病者，谓非针药之可治，必须消遣情怀，随遇皆安，然后疗治，庶能愈病，乃今之患此症者，徒仗诸草木，奉为撤消之品，外则疲劳形体，内则沉湎七清，酒色不屏，辛热不戒，此乃自趋死径，间有知戒酒色，节劳逸，而于七情多所难释。不知心有妄动，气随心散，气散不聚，精逐气亡。故广成子曰：必静必清，无劳汝形，无摇汝精，乃可以长生。斯言真可为虚劳调摄之良法也。余观世人，患虚劳者，十常六、七，然百中难保其一者，以病者治之不早，医者治之不善。余少得斯疾，调养二十余年，至今无恙者，可见此病之非不可疗也。顾余每论此病，痛切忧心，故特发明致阴虚成病之因，次及方书之混列，更推真阴易虚之故，以及诸症标本传乘，并误治之弊，而始之以治要，其旨归如是，非敢矫当世之偏，实本诸先哲之经验发明，余又亲历之而不爽，故剖衷相告，幸医者、病者，咸三复于兹篇云尔。

　　卷十一·书集　虚劳

　　虚劳所宜饮食药物及养生之法

　　白花百合汤。麦冬汤、取其清肺止嗽。真玉露霜，取其清痰解热。人乳为补阴神品，童便乃降火仙方，大有起死之功。甘梨生食，能清火，蒸熟则滋阴，亦有回生之力。苡仁汤，肺热脾虚，服之有益。

　　莲心汤，芡实粥，遗精泄泻，最所宜求。扁豆枣汤，专补脾胃。圆肉汤，兼养心肿。猪脊髓，鲤鱼胶，〔同猪蹄、燕窝、雄鸡或雄鸭，诸荤物中煮烂，饮汁弥佳。〕填精益髓。凤头白鸭，乌骨白鸡，补阴除蒸。猪肺蘸白芨末，保肺止血，以上诸物，随宜恒用，兼服膏丸。丸如回生、六味、左归、乳金、四圣、固本之属，膏如清金、清宁、白凤、坤髓、集灵、卫生、琼玉之属，服药须经年累月，毋使或缺，量病症之甚者，间用汤液以治之。如内热甚，或发寒热，则用保阴六味。妇女或兼用逍遥。咳甚则用清金，或兼噙化。

　　吐血则用仲淳验方。心跳善惊，虚烦无寐，则用天王补心。兼脾胃虚弱，或用归脾。食少便泻，量用资生。果系干血劳症，审之确当，方可遵大黄 虫丸之法。传尸劳症，獭肝无疑。更宜谢绝世缘，然独处，与道流韵士，讨论离欲之道，根究性命之源，使心境清宁，暂离爱染，则情念不起，真精自固，如得钟离老祖九转之还丹，服药便是普门大士杨枝之甘露。经云：恬淡虚无，真气从之，精神内守，病安从来。此圣人摄生之妙术，否则惟有殒命而已。

　　卷十一·书集　虚劳

　　虚劳所忌饮食诸物及却病之法并忌火炙

　　烟为辛热之魁，酒为湿热之最。凡姜、椒、芥、蒜及一切辛辣热物，极能伤阴，断不可用，并一应生冷滑肠坚硬之物，亦宜戒食，恐伤脾胃也。又当远房帷，戒恼怒，释忧思，免劳碌，为第一义。经言肾主闭藏，肝主疏泄，二脏俱有相火，而其系上属于心。故欲心一动，则相火翕然而起，虽不交会，精已暗耗，况近色而有不精伤肾惫者乎？经云：怒则气逆，甚则呕血及飧泄。又曰：忧愁则气闭塞而不行。

　　又曰：怒则气结。又曰：阳气者，烦劳则气张精绝。言烦劳太过，则气张于外，而精绝于内，阳扰阴亏之故也。如上种种，虚劳最宜痛戒，切忌火灸。仲景曰：微数之脉，慎不可灸，火气虽微，内攻有力，焦骨伤筋，血难复也。而疗治者，尤重择医。病之虚者，譬之国内空虚，民众离散，镇抚为难，非委任贤智，安静休养生息，难保无事。故医非明哲，孰能镇之以静，久而弗摇，卒收成功哉。

　　保阴煎〔自制。〕治真阴虚衰，相火炽盛而发热，其热在于午后子前。〔自午至亥属阴，故也。〕或但皮寒骨蒸，〔骨髓空虚，火陷骨中，则热蒸不已。有汗者，乃三焦相火为病，无汗者，乃心包相火为病。〕五心常热，鼻中干燥，唇红颧赤，口苦舌干，〔皆内热之征。〕耳鸣目眩，腰膝酸软，四肢无力，倦怠嗜卧，〔皆精血虚损之故。〕大便燥结，小便黄赤，〔内热所致。〕六脉弦数，或虚数无力。〔皆虚劳的症，不必有吐血咳嗽也。故有吐血症，咳嗽症，而无上文之内热虚症数脉，仍非虚劳，不可不辨。〕若病日久，饮食少思，大便溏泄，〔脾胃亦伤也。〕午后洒浙恶寒，少顷发热，或热至鸡鸣寅卯时分，盗汗身凉，并以此方，或六味、左归加减治之。

　　熟地〔三钱至一两。〕生地〔二地补肾益阴，培其根本。〕麦冬〔各二、三钱。〕天冬〔二冬清肺降火，全其母气。二钱。〕牛膝〔酒蒸，二、三钱。〕茯苓〔导火下行，二钱。〕山药〔同茯苓以补脾，蒸，二、三钱。便溏，去生地、天冬。〕玉竹〔治虚损寒热，一切不足，用代参、 。〕鳖甲〔退劳热在骨，及阴虚往来寒热之上品。〕龟甲〔补肾阴，退骨蒸，酥炙，各四、五钱。〕加圆肉〔十枚。〕骨蒸内热有汗，加骨皮。〔二钱。〕无汗加丹皮。〔一钱。〕腰痛加枸杞：〔三、五钱。〕杜仲〔二钱。〕余尝用猪腰子〔一枚。〕脊髓〔四、五条。〕煎汤煎药，治腰脊酸痛如神。盗汗加枣仁〔炒研细二钱至八钱。〕五味〔二分至一钱。〕咳嗽加鲜百合：〔一、二两。〕款冬花〔二、三钱。〕枇杷叶〔三大片。〕有痰加贝母。〔二、三钱。〕有血加藕汁、童便。〔各一杯。〕食少加米仁。〔炒。五钱至一两。〕肺经无热，肺脉按之无力者，量加人参。

　　此方君以甘寒滋水添精之品，《难经》所谓损其肾者，益其精也。肾脉从肾上贯肝膈，入肺中，循喉咙，挟舌本，肾火一动，肝火乘之；便入肺中。臣以二冬，保金而滋生化之源，恐太沉阴濡润，而又佐以甘平补脾之剂，因其中气，备加减之法，以善其用。阴虚火旺者，投之神效。譬如溽暑伊芳郁之时，而商一动，炎敌如失矣。

　　六味地黄丸〔若作汤饮，则小其剂。〕治肾水不足，〔下症皆阴虚之故。〕发热作渴，〔阴虚则发热，津少则作渴。气壅痰嗽，〔肾虚不能纳气归根，故气壅于上，火蒸津液，凝结为痰。咳者水虚而火刑金也。〕头目眩晕，眼花耳聋，〔龙火炎、则雷火亦发，肝血虚而为眩为花，阴虚痰火上升，故耳聋。〕咽燥舌痛，齿牙不固，〔喉咙舌本。皆肾脉之所过。肾主骨，牙者、骨之余，牙之标也，精髓枯而龈骨失润，则齿动摇，譬之几败本枯则笋宽摇动，湿则坚固矣。〕腰脊腿胫酸痛，〔腰为肾之府，肾脉循内踝上 内，至股内，后廉贯脊，精髓内竭，故酸软疼痛。〕齿衄便红吐血，〔丹溪曰：诸见血为热症，由君火相火亢甚、煎迫而越出诸窍。〕盗汗失音，〔寤属阳、寐属阴，阴虚则汗从寐时盗出、闭藏失职也。肾虚脉不上循喉咙、挟舌本，故失音。〕水泛为痰，〔阴虚火动，则水沸泛上为痰。〕小便淋闭，〔淋者，淋涩而痛，闭者，不通也。肾司开合，虚则失职矣。又《金匮》云：热在下焦者，则尿血亦令淋闭不通。〕梦遗精滑，〔阴虚而君火妄动也。〕足心干热，脚跟作痛，〔肾脉走足心，入跟中故也。〕经水不调，血枯闭绝等症。〔冲任二脉伤损之故也。〕熟地〔补髓填精，八两。〕萸肉〔补肾气，固元精；四两。〕山药〔入手太阴肺，能润皮肤，清虚热，补水之上源，以金为水母故也。四两。〕丹皮〔治手、足少阴、厥阴伏火，三两。〕茯苓〔淡渗以降阴中之阳。〕 泽泻〔咸渗以降阴中之阴，各三钱。〕加麦冬〔润燥金而清水源。六两。〕五味〔上能收耗散之肺气，下能滋不足之肾水，三两。〕名八仙长寿丸，再加人参，是合生脉散也。〔金为水源，凡水虚者，宜合生脉散，以滋其化源。蜜丸桐子大，空心淡盐滚汤下，四、五钱，〕发热作渴，加鳖甲、花粉、二冬。气壅加沉香、砂仁、麦冬。痰嗽加贝母、百合、麦冬。咽燥舌痛、加生鸡子、元参、二冬。齿牙不固，八仙加鹿茸、猪髓、龙齿、牡蛎。腿胫酸痛，加牛膝、杜仲、枸杞、龟甲。齿缝牙龈出血，加麦冬、童便，或再加人中白、麦冬，煎汤频频服之。溺血若痛者为血淋，去山萸加二冬、牛膝、藕汁、甘草梢。如阴茎时举，溺管胀痛者，再加黄柏、知母。不痛者为尿血，八仙加白芍、莲须、藕汁、早莲草。失音加麦冬、生鸡子。足心干热加二冬、牛膝、龟甲。以上加减诸法，保阴、左归仿此。

　　此纯阴重味，润下之方也。纯阴肾之气，重味肾之质，润下肾之性，宋钱仲阳用此方治小儿齿迟、语迟、脚软、行迟、囱门不合，阴虚发热诸病，以皆属肾虚，缘小儿稚阳纯气，故以仲景八味丸去桂、附，而但补其真阴，随手辄效。明薛立斋因之悟大方阴虚，用丹溪补阴方不验者，以此代之，立应。薛氏加减之法甚多，即如本方去泽泻，加黄 、当归，以合养血之奇。盖为发热作渴，小便不调，理无再竭，故去泽泻，又入生脉散，以生金滋水，虚则补母之义。复合异功散，以崇土生金，兼母之外家而补之，更其方名曰人参补气汤。加减变化无穷，真如游龙戏海之妙。举以为例，学人当善悟其法，而以意通之，则不可胜用矣。赵养葵《医贯》一书，得力于薛氏医案，而并阐其义，触处旁通，外邪杂病，无不贯摄，而六味之用益广。试举其阴虚发热诸症所用。如云：世人真阴虚而发热者，十常六、七，亦与外感无异。余于阴虚发热者，见其大热面赤，口渴烦躁，与大剂六味汤服之而愈。又云：阴虚火动，则水沸上为痰，其痰重浊白沫，与火衰水泛为痰纯是清水者不同。动于肾者，犹龙火之出于海，龙兴而水附，动于肝者，犹雷火之出于地，雷发而雨随。用六味汤以滋阴降火，〔宜倍茯苓，可加贝母、天冬、牛膝。〕此不治痰之标，而治痰之本；既治其本，复宜补脾以制水，方为良法。又云：咳嗽必责之肺，治之之法，不在肺而在脾，而又归重于肾。

　　人有咳嗽暴重，动引百骸，自觉气从脐下逆冲而上者，此肾虚不能纳气归原，当以六味汤主之。〔可加百合、麦冬，用辰砂少许引导。〕毋徒从事于肺。以肺司出气，为气之主，肾司纳气，为气之本。又肾为肺之子，虚则补其子也。大凡阴虚咳嗽，起于房劳亏损真阴，阴虚火上刑金，咳则肺金必伤，预先以六味之类壮其水，使水升而火降，然后以参、 救被伤之肺，兼有虚则补其土母之义，一举两得之法。若不先壮水以镇火，而遂投参、 以补阳，反使阳火愈旺，而金益受仿，岂药之罪哉，此所谓不识先后着者也。如火不降，则参、 始终难用，治阴虚之所以难也。又云：肾水虚故有火，有火则有痰，有痰则咳嗽，咳嗽之甚则喘，宜六味加麦冬、五味、牛膝〔贝母、枇杷叶。〕之属，大剂并饮。盖阴虚发喘，去死不远，幸几希一线，牵带在命门之根，尚尔留连。善治者，惟以助元接真镇坠之药，俾其返本归元，或可回生，然亦不可骤峻也。又云：阴虚喉痛，属少阴之病。少阴之火，直如奔马逆冲而上，到此咽喉紧要处，气郁结而不得舒，故或痛肿。其症必内热口干面赤，痰涎涌上，其尺脉必数而无力，须六味。加麦冬、五味，〔或同生鸡子玄参。〕大剂作汤饮之，褚氏所谓上病疗下也。又云：阴虚失血一症，分而言之，则有呕血、吐血，或出胃经，或出肝经。咯血出于肾经，或出心经。咳血出于肺经，唾血出于肾经，或出胃经。衄血出于肺经，或出胃经，痰涎血者，出于脾经。合而言之，皆属于肾。盖肾中之真水干，则真火炎，血亦随火沸腾，故错经而妄行，越出诸窍。褚氏谓服寒凉，百不一生，饮溲溺百不一死。愚谓六味汤独补肾水，性不寒凉，不损脾胃，久服则水升火降而愈。又须人参救肺补胃药以收功。盖初时忌用人参者，不欲其补助阳气也，及火已归原，人参又所不禁，然亦宜同滋阴药中用之则善，又云：阴虚小便不通，因汗多五内枯燥，膀胱原无水积，强欲通之，如向乞人而求食，岂能得乎？惟六味滋水，则小水自来，切忌淡味渗泄之药。又云：阴虚之人，大便秘结者，是因肾之津液亏少，惟六味加二冬、人乳、牛乳，滋阴润燥，而便自如常，又云：肾为阴，主藏精，阴虚则精不藏；肝为阳，主疏泄，阳强则火不秘。以不秘之火，加不藏之精，故梦交即泄。惟用六味补水，总有相火，水能滋木，水升而木火自熄。沈氏谓因心若一动，相火随之，则成梦境，而气摇精泻。治法总不越补肾水，敛元精，安心神，清相火为主。余因世人喜用六味之方而未能尽明用方之旨，故详及之。

　　左归丸 治症同六味丸。

　　熟地〔自制，八两。〕萸肉〔蒸。四两，〕枸杞菟丝子〔酒煮，焙干。〕牛膝〔酒蒸，各三两。〕山药〔人乳拌蒸。〕龟甲胶〔各四两。〕鹿角胶〔鹿角补阳，右肾精气不足者宜之，麋角补阴，左肾血液不足者宜之。此味则兼补阳矣。节斋云：左尺常虚，右尺常旺，若左右兼补，依旧火胜于水，只补其左，制其右，庶得水火相平。余治真阴不足之症，每以糜角胶代之。三两俱酒化，共八味丸如梧桐子大，空心服，煎膏服亦可。〕如真阴失守，虚火炎上者，〔宜用纯阴至静之剂。〕去枸杞、鹿角胶，加女贞子、麦冬。〔各三两。〕火灼肺金，干枯多嗽者，加百合。〔三两。〕夜热骨蒸加骨皮。〔三两。〕小水不利加白茯苓。〔三两。〕大便燥涩去菟丝子，加肉苁蓉。〔四两。〕血虚有滞者加当归。〔四两。〕此方壮水之主，以培左肾之元阴。凡精气大损，年力俱衰，真阴内乏，不能滋溉荣卫，渐至衰羸，即从纯补，犹嫌不足，若加苓、泽、渗利，未免减去补力，奏功为难。故群队补阴药中，更加龟、鹿二胶，取其为血气之属，补之效捷耳。景岳云：余及中年，方悟补阴之理，因推展其义，而制左归丸饮，但用六味之义，而不用六味之方，活人应手之效，不能尽述。凡五液皆主肾，故凡属阴分之药，亦无不皆能走肾，有谓必须引导者，皆属不明耳。

　　左归饮 治症同六味丸。

　　熟地〔三钱至二两。〕萸肉〔一、二钱，畏酸者少用之。〕枸杞〔二钱，相火盛者去之。〕山药〔二钱。〕茯苓〔一钱五分。〕甘草〔妙在此味，经所谓调以甘药也。一钱。〕肺热而烦者，加麦冬，〔三钱。〕肺热多嗽者，加百合。〔二钱。〕血少者，加当归。〔二钱。〕血滞而热者，加丹皮。〔二钱。〕阴虚不宁者，加女贞子。〔二钱。〕血热妄动者，加生地。〔三、五钱。〕脾热易饥，及多汗伤阴者，加白芍。〔二钱。〕心热多燥者，加玄参。〔二钱。〕肾热骨蒸者，加骨皮。〔二钱。〕津枯热渴者，加天花粉。〔二钱。〕上实下虚者，加牛膝。〔二钱。〕本方加人参、当归，即大补元煎。

　　此壮水之剂，凡命门之阴衰阳胜者，宜用此饮，加减治之。

　　回生丸〔自制。〕治男妇阴虚内热，久服自效。

　　地黄〔十二两。一半制。〕萸肉〔蒸晒。〕枸杞〔晒干。〕菟丝子〔自制。〕牛膝〔补肾，酒蒸晒干。〕山药〔蒸。〕茯苓〔人乳拌，蒸晒至加倍重。〕白芍〔酒炒。〕莲肉〔理脾。去心炒。〕麦冬〔去心晒干。〕天冬〔清肺，去心晒干。〕北五味〔敛肺。蜜水拌蒸焙干。〕枣仁〔炒。〕圆肉〔养心。炙干。〕莲须〔固精。〕玄参〔蒸。〕骨皮 女贞子〔酒蒸晒。以上各四两。〕龟甲胶 鳖甲胶〔退骨热，八两。俱地黄汁溶化。〕鳔胶〔牡蛎 粉拌炒。净八两。〕猪脊髓〔填精髓。三十条，去筋膜。捣烂入炼蜜熬。〕 黄牛肉〔补脾消痰。去油，十斤，熬膏。〕紫河车膏〔峻补精血。

　　吴球制大造丸，用此。以其有夺造化之权。极夸其功效也。四两。如无，用紫河车四具至十具，泔水洗净，入隔汤煮熟捣烂，药拌晒干，共二十四味，诸胶髓丸，如桐子大，淡盐汤或圆肉汤送下，每服三、四、五钱。〕此方补肾理脾保肺兼而有之。补肾用熟地、萸肉、枸杞、菟丝、牛膝，有理脾药以佐之，则不嫌其滋润。理脾用山药、茯苓、白芍、莲肉者，无香燥伤阴之患，以其能兼入肾经也。二冬清肺，五味敛肺，皆所保肺也。保肺金正以生肾水，理脾土亦为生金以生水也。枣仁、圆肉、养心。一恐水虚而火旺血耗，一恐心虚不下交于肾，莲须涩精固肠，玄参、骨皮、女贞、龟、鳖二甲退热除蒸，猪髓、鳔胶，填精益髓，牛肉膏补脾消痰，紫河车峻补精血，是以血肉之物，补血肉之躯，功效速也。嘉言云：虚劳之疾，百脉空虚，非粘腻之物，不能填实。精血枯涸，非滋湿之品，不能濡润。是以治虚劳，纵遇能消丸药之人，必煎膏服方效。若脾弱难化者，尤当膏服。胃弱者，腥膻之品勿用。此丸功在六味、左归之上，不可忽之。

　　清金丸〔自制〕治阴虚咳嗽，或多痰，或干咳，或痰红，或纯红，主此随症加减。

　　桑皮 骨皮 甘草〔即泻白散。〕麦冬〔桑、骨、麦冬皆去肺中伏火。〕鲜百合〔保肺，白花者一两至二两。〕款冬花〔治嗽要药，二味名百花膏。〕贝母〔消痰。〕米仁〔清肺健脾益胃。〕枇杷叶〔降气。〕有血加茅根、藕汁、童便。〔皆消痰止血。〕此清金润燥降气消痰之剂。凡阴虚咳嗽，最宜服之。愚按越人发明虚损一症，优入圣域，虽无方可考，然其论治损之法，如云：损其肺者益其气。愚谓参者，固为益气正治之药，然有肺火炽盛，日久必致肺气索然，又当用清金润燥之药，清肺热，即所以救肺气，亦为益气之法也。凡用药须活泼泼地；如珠走盘，越人所以不立方者，意在斯矣。损其心者，调其荣卫。心者，血之原，荣卫发动之所始。古方如归脾汤，乃调荣卫之法也。损其脾者，调其饮食，适其寒温。如春夏食凉食冷，秋冬食温食热，及衣服起居，各当其时可也。然亦不可执定。损其肝者，缓其中。经谓肝苦急，急食甘以缓之。逍遥散中用甘草，缓其中之谓也。损其肾者，益其精。凡粘腻滋湿之物，皆益精之品，经所谓精不足者，补之以味也。

　　加减清宁膏〔亦可煎服。〕润肺不碍脾，补脾不碍肺，凡阴虚内热，咳嗽痰血，脾胃虚弱，食少泄多者，主此加减。

　　麦冬〔八两。〕鲜百合〔二斤。〕款冬花〔四两。〕薄荷末〔皆清肺润燥而不伤脾。一两。熬成膏加入。〕枇杷叶〔去毛，蜜炙一斤，煎汤代水。〕橘红〔降气一两。〕贝母末〔四两，熬膏加入。〕茯苓〔消痰，四两。〕米仁〔炒，八两。〕圆肉 白芍〔各四两。〕甘草〔皆补脾而不碍香燥，有裨于肺也。炙一两。熬 糖一斤半，收之。时时挑置口中噙化，或白汤调服，日二、三次，空心兼服保阴、回生之属。〕此方清肺补脾，两不相碍之剂。士材云：虚劳之所难者，如脾喜温燥，清肺则碍脾，肺喜清润，补脾则碍肺。惟燥，热而甚，能食而不泄者，清肺为主，而参以补脾之品；倘虚羸而甚，食少泄多，虽喘嗽不宁，但以补脾为要，清润之品，所宜斟酌。以脾有生肺之能，肺无扶脾之力，故制清宁膏一方，脾肺兼理，取天清地宁之义。

　　噙化丸〔亦可膏服。〕治阴虚久嗽，及伤风外邪已解，久不愈者。

　　麦冬 天冬〔火灼肺金，则喉中淫痒为咳，故以二冬滋阴润燥，清金降火。〕 桑皮〔火不乘金，则嗽自缓，故以桑皮泻肺中之火。〕薄荷末〔辛能散热，凉能清利。〕款冬花〔辛温开豁，却不助火。〕百部〔润燥清热，兼能杀虫。各三两。〕贝母 柿霜 花粉〔治嗽以理痰为要。故以贝母、柿霜，润肺中之燥痰，花粉治膈之热痰，各二两。玉露霜更妙。〕枇杷叶〔蜜炙，三两。〕橘红 紫菀〔治痰又以顺气为先，火清痰顺。三味皆下气，气降则火清痰顺而止嗽。〕玄参〔治胸中氤氲之气，无根之火。〕北五味〔咳久必耗气，故用五味酸收之品。〕 桔梗 甘草〔咳病属上焦，故用甘桔为舟楫之剂。各一两。共十六味炼蜜为丸，如弹子大，不时噙化，临卧更佳。〕此清金润燥降气消痰而兼收敛之剂，仲淳所制，用治阴虚咳嗽不止者立应。世人多患阴虚者，如伤风咳嗽，外邪已解，久不愈者，服之甚效。

　　琼玉膏生地〔十二两熬成膏，入炼白蜜六两。〕 人参末〔一两二钱。〕 茯苓末〔二两四钱。入膏中搅匀，隔汤再煮。〕此方古人治干咳嗽， 仙加沉香、琥珀末各一钱。云神效异常，合宜则用，自无不应。

　　人参固本丸〔亦作煎服。〕人参〔大气周流，无脏不有，故人参补虚，亦无处不宜。二两。〕 二地〔生地凉肾，熟地补肾。〕二冬〔清肺，各四两。〕加牛膝、枸杞即集灵膏，〔蜜丸桐子大，空心白汤下。〕此方壮水清金，健脾开胃之神剂也。按景岳云：人参随熟地直入三阴，况剂之为丸，则亦下行而补肾，虽有肺热伤肺之忌，然观古人治肺经积热，喘嗽多痰，胸满便秘者，反用人参同栀、芩、大黄，以人参泻肺名汤，正嘉言所谓泻其肺热，必不可伤其肺气，况人参之温、一味寒凉监之足矣；今方中有二冬清肺为君，可用之无患，晓林云，当论方不当论药，当就方以论药，不当执药以拘方。故用药症所相宜，即便投之，须活泼泼地，不可固执。

　　天王补心丹〔亦可小剂作煎。〕治忧愁思虑伤心，〔心为君主，心伤则神去，顷刻云亡。凡云心病，皆胞络受病。〕心血不足，神志不宁，〔心藏神，肾藏志，心肾不交，故神志不宁。〕健忘怔忡，心跳善惊，〔皆心血虚少之故，血虚则生火，火郁则生痰，痰动心胞，故为惊跳，及梦魇不宁。怔忡者，心中惕惕，恍惚不安，如人将捕之状。〕虚烦无寐，〔肾水不上交，心火无所制，亦心血少也。故仲淳云：不眠者，以清心火为主。〕大便不利，〔心主血，心伤则血燥而便难。〕小便短赤，〔心与小肠为表里，脏移热于腑也。〕咽干口渴，〔津液被灼也。〕口舌生疮等症。〔心火上炎也。〕人参〔补心气，五钱，虚者量加。〕当归〔养心血，一两。〕枣仁〔炒。四两。〕北五味〔收心液。〕远志 丹皮〔各五钱。〕茯神 柏仁〔安心神。〕天冬 麦冬〔益心津，各二两。〕生地〔四两。〕玄参〔壮肾水，一两。〕桔梗〔引诸药停留上焦，不使之速下。五钱。〕朱砂〔护心。一两五钱。〕心火甚者加黄连。〔十四味蜜丸如弹子大，朱砂为衣，食远临卧竹叶灯心汤，或桂圆汤化服，噙化，汤过口更佳。〕此生津、养血清热镇心安神之剂。劳心之人，所宜服之。昔志公禅师，日夕讲经，邓天王悯其劳，赐以此方，因得名。他如安神，则有石斛、龙齿、珍珠、琥珀，清热则有犀角、木通、辰砂、益元散，豁痰则有竹沥、贝母、天竺黄、胆星、牛黄，〔汤中调服一、二分。〕镇惊则有金箔、代赭石随症采用。

　　愚按：经言心为五脏六腑之大主，而总统魂魄，兼该志意。故忧动于心则肺应，思动于心则脾应，怒动于心，则肝应，恐动于心则肾应。凡喜、怒、忧、悲、思、恐、惊七情，虽分属五脏，然无不从心而发。经又云：心主一身之血脉。又云：心生血。是心者，血之原，故心安则真血日生，惟劳心过度，则心血日耗，由是脏腑无所润，筋脉无所养，荣气衰少，邪热随作，所谓阴虚生内热者是也。若肾水不虚，犹能上交心火，不至灼肺为害，虚则心火无制，亢甚刑金，为咳为喘，肺阴消灼，身体羸瘦，而危亡至矣。此症不得志者多有之。故治斯症者，必兼壮水为主，又须固中气为重。大凡虚劳之病，无论何脏受伤，非内热骨蒸，则不谓之虚劳。非食少泄泻，肌肉消瘦，尚不至死地。所以孙思邈谓：补脾不如补肾。许学士谓：补肾不如补脾。二先生深知二脏为生人之根本，故凡病皆当归重脾肾，不独虚劳为然也。

　　归脾汤〔亦作膏丸。〕治思虑伤心，〔脾脏应之，以脾在志为思也。〕健忘怔忡，惊悸不寐，〔悸者，心筑筑然跳动也。〕自汗盗汗。〔汗为心之液。凡汗出，无有不从心液而来。自汗有阴阳之分，盗汗则专属心肾阴虚。〕或劳倦伤脾，〔应酬太繁，奔走太苦，饮食失节，皆能伤脾。〕肢体酸疼，〔脾主四肢肌肉故也。然久立伤骨，久行伤筋，则肾、肝以伤，所以亦有兼筋骨腰疼者。〕嗜卧少食。〔脾伤则神亦倦，故嗜卧。又胃病则嗜卧，精竭者神疲也，少食者胃亦伤也。〕或心脾虚疼，〔所谓胃脘当心而痛是也。〕大便不调。〔脾主心虚，则或泄或秘，是其本病也。〕或血无生统，〔心虚则不能生血，而脾虚则不能统血。〕错经妄行。〔或下或上皆是。〕或血虚发热晡热，〔申、酉时热也。心、脾血虚，皆发热晡热。〕或经期不准，闭绝等症。〔心脾受伤之故，亦有房劳伤肾，恼怒伤肝，而损冲任二脉所致也。〕人参〔虚者多用。〕黄 〔蜜炙。〕白术〔米泔水浸半日，隔土蒸，晒干，再用白蜜调人乳浸。照上法蒸晒，共九次。各一、二钱。〕炙甘草〔补气健脾，五分。〕茯神〔一、二钱。〕远志〔安神补心以生脾，五分。〕枣仁〔炒研。三、五钱。〕当归〔养血益肝以生心。五钱。〕圆肉〔甘先入脾；以脾喜肝也。十枚。〕木香〔香能快气，以脾喜通也。三。五分。〕惊悸怔忡，加辰砂、麦冬。如有痰者，再加竹沥、天竺黄，或牛黄。

　　本方加柴胡、山栀，名加味归脾汤。

　　此方补气、养血、安神，乃心、脾、肝三经之药。赵氏谓：凡治血症，须按三经用药。心主血，脾统血，肝藏血。归脾汤一方，从肝补心，从心补脾，率所藏所主而从所统，所谓隔二之治，其意盖归重血分药一边，后人不解，杂入香燥温中劫阴之药，大失制方之旨。高鼓峰独悟其微，谓木香一味，香先入脾，总欲使血归于脾，此嘘血归经之法：然其香燥，反动肝火，而干津液，故其用每去木香而加白芍，以追已散之阴；且心血衰少，火必刑金，白术燥烈，恐增咳嗽，得芍药则太阴为养荣之用。惟脾虚泄泻者，方留木香以醒脾，脾虚挟寒者，方加桂、附以补阳而外，此皆出入于心、脾，此三经甘平清润之药。愚谓：经。期不准，闭绝崩漏，及便血诸症，本方加减，多所相宜。若呕吐诸血，果属气虚，不能统摄，必面色黄白而无神，语言轻微而倦怠，脾胃虚薄而不调，六脉微弱而不数者，方可用本方。然患气虚失血者甚少、即思虑伤心，虚劳将成未成之界，未见肺肾阴虚诸病，而兼脾虚症候，或大便溏泄者，则宜是方。若内热骨蒸，已成虚劳，又宜壮水滋阴为要，纵食少便泄，非参、、白术助阳之药所宜矣。若劳役而兼劳心者，是心脾俱伤，且前列之症，未见肺肾阴虚诸病者，可用本方加减。然劳倦伤脾，乃脾之阴分受伤者居多。故经曰：阴虚生内热。因有所劳倦，形气衰少，谷气不盛，上焦不行，下脘不通，胃中郁热之气熏胸，故内热，是以补脾胃之阴。此劳役太过，阳和之气亢极化火，火旺则阴虚内热，但非比色欲伤肾，真阴虚而生内热之难疗。经又曰：有所远行劳倦，逢大热而渴，渴则阳气内伐，内伐则热舍于肾。肾者水脏也，今水不胜火，则骨枯而髓虚，远行劳倦，骨必受伤。逢大热者，或逢天令之热，或阴不足而本热，火旺水亏、故骨枯髓虚，而必现肾虚诸症。此平时色欲过度，以致不能劳役而然。亟当壮水滋阴为主，亦非本方之所宜也。

　　逍遥散 治郁怒伤肝，肝血虚少，〔抑郁多怒，则肝火旺而血伤。〕寒热如疟，〔必先有微寒，此阳陷入里之故，肝血少则发热，非真如疟之大寒大热也。〕暮热朝凉，〔血虚则暮热，起居如常，故此虚最能误人。〕五心烦热，鼻燥咽干，〔血虚则内热矣。〕头晕眼花，两目干涩，〔肝伤血少之本病也。〕胁肋作痛，〔肝脉布胁肋也。〕肢体尽疼，〔血不能荣筋也。〕嗜卧少食，〔子病及母，故嗜卧，肝木乘胃，故少食。〕月水不调。〔血热相搏故也。〕或小腹重坠，水道涩痛，或肿痛出脓，〔亦有阴中痒者，皆肝火所致，以肝脉绕阴器，抵少腹也。〕或遍身瘙痒，赤白游风，或瘰疠结核等症。〔肝伤火旺，血燥生风，或疙瘩瘙痒，或脓水淋漓，或赤或白，游行无定，瘰 结核，皮色不变，皆属肝火血燥，而筋挛所致。瘰 则累累如贯珠，多生于耳前后，胸胁间。结核则如榛如豆，亦有累累如贯珠者，不拘头项肢体皆结也。〕柴胡〔能散诸经血结气聚。〕薄荷〔木不宜郁，故用柴、薄之辛以散也。〕白芍〔肝气不宜亢，白芍酸寒，可以泻肝火。〕当归〔肝血不可亏，归为血药以养之，如嫌辛温，少些用之，或佐生地凉血补阴之品，或另代二地、丹参之属。〕乳制白术〔木盛则土衰，术以抚之。如嫌香燥，或另代石斛、米仁、山药之属。〕茯苓〔木枯则易焚，木与火通气，心必不宁，茯以宁之，愚每兼用麦冬清心降火。〕甘草〔肝为将军之官。肝属木，虚火火动必猛烈，丹溪谓火盛不可骤用寒凉，盖恐扑之而愈焰也。以生甘草，兼泻兼缓，则猖狂自定矣。〕加丹皮〔凉血活血。〕黑山栀〔泻火。〕名加味逍遥散。〔赵氏以山栀屈曲下行泄水，改用吴茱萸浸汁炒黄连，吴晓村云：山栀亦不至泄水，但不若黄连之运用在上。心为肝之子，实则泻其子，黄连泻心，所以能达心胃之郁耳。愚谓治吞酸症，用吴茱萸炒黄连如神。〕此方辛散酸收，甘缓养血，而兼宁心扶脾之剂，乃肝经之要药，女科之神剂也。仓公传与褚氏，皆云师尼寡妇，独阴无阳，〔阴阳以男女言。〕欲心萌而未遂，是以恹恹成病，以致寒热如疟，久则为劳。愚谓大凡女人，多气多郁，郁怒则伤肝，气结血凝，火旺血虚而成劳。所以前论云：童子室女，不生欢笑，及鳏寡僧尼，易犯此病也。立斋女科医案，每用此方，屡屡见功。又云：若因郁怒伤肝而寒热，有怔忡不寐少食者，参以加味归脾汤治之。李时珍云：寇氏乃谓柴，胡本经无一字治劳，不分脏腑有热无热，一概槟斥，殊非通论。东垣则言诸有热者加之，无热则不加。愚谓劳有五劳，病在五脏，柴胡为肝、胆、心、胞、三焦，引经之药，故劳在肝，而寒热如疟者，正宜用之。若劳在肺肾，不用可耳。沈氏言：若病起于肝，先见胁痛，而后咳嗽，乃木挟心相刑金，先治其本，加清金之药，兼治其标，以治咳原，有郁甚舒肝之说也。嘉言谓虚劳畏寒发热，禁用小柴胡汤。又谓骨蒸发热，热深在里，禁用一切轻扬之剂，恐引热势外出，而增其炽，灼干津液肌肉。正与上言劳在肺肾，不用柴胡之说相合。此方赵氏极称其用之广，而效之神。云凡寒热往来似疟，呕吐吞酸，嘈杂胸痛胁痛，小腹胀闷，头晕盗汗，黄胆风温，疝气飧泄，一切郁症，皆对症之方，以此加减出入，无不获效。愚按师尼寡妇，欲念一萌，肾中相火一动，动久则水必亏，郁怒伤肝；火旺血虚，肝木将槁，若非肾水浇灌则干柴烈火，燎原不可止遏，虽用本方，必兼壮水为主。

　　仲淳验方 治吐血如神。

　　生地〔补肾，壮水制火。四钱。〕白芍〔制肝、敛气、凉血。三钱。〕麦冬〔清心。心既清宁，妄行者息，五钱。〕天冬 川贝母 桑皮〔清肺。肺得清肃，气能下降。各二钱。〕米仁〔养脾。脾旺则能统血。〕苏子〔炒研，三钱。〕橘红〔二钱。〕枇杷叶〔降气，气降则血归经，三大片。〕茅根〔甘寒可除内热，性又入血消痰。三、四两。〕牛膝〔引药下行，下行甚捷，生用则祛恶血。〕鳖甲〔肝经血分之药，补阴清热，兼能下瘀。各四钱。〕降香〔降气，行瘀。一钱。〕加藕汁 童便〔各一杯。〕此方滋阴凉血，清热降气，而兼行瘀之剂，累试辄验。然阴无速补之法，非多服不效。病家欲速其功，医者张皇无主，百药杂试，以致殒身。仲淳既立前方，更发明之。曰：治吐血有三。要法：一曰：宜行血，不宜止血。血不循经络者，气逆上壅也。降气行血，则血循经络而自止，若止之则血凝，必发热恶食，及胸胁痛，病日沉痼矣，二曰：宜补肝，不宜伐肝。经曰：五脏者，藏精气而不泻者也，肝为将军之官，主藏血。吐血者，肝失其职也。养肝则肝气平而血有所归，若伐之，则肝虚不能藏血，血愈不止矣。三曰：宜降气不宜降火，气即火，火即气。故气降则火降，血随气行，无溢出上窍之患。若用苦寒降火，则反伤脾胃，脾愈不能统血矣。今之疗吐血者，其患有三：芩、连、栀、柏、知母、硝、黄，此苦寒败脾伤胃，一也。干姜、桂、附，此辛热助阳劫阴，二也。人参、黄 ，所谓肺热还伤肺，三也。亦有用参而愈者，此是气虚咳嗽，不由阴虚火炽所致，乃百不一、二也。失血方论之平正切用者，莫若仲淳，然诸家皆有治论，不可不考。刘氏云：阿胶、郁金皆治吐血之神药，患无真者。沙参，虽补五脏之阴，其性平淡，未能捷效。市中所售，皆近山之土桔梗，误用之，反提浊气，不可不辨。至若三七、血余、山羊血，人中白之属，皆称要药，亦可随宜取用。本草方云：吐衄血来势甚者，以麦冬一斤，煎浓汁入炼蜜少许，分作二服，即止。士材云：凡吐血，如脉洪有力，精神不倦，胸中满痛，或吐血块，宜生地、牛膝、赤芍、丹参、桃仁、大黄之属，从大便导之。血以上出为逆，下出为顺，非大虚泄泻者，当行之，以转逆为顺，此釜底抽薪之法。若吐血已多，困倦虚乏者，不可行也。沈氏云：若倾盆大吐不止者，乃伤肝肾真阴，木火过旺，脾胃气虚不摄，必须顾虑元气，以防气脱。急当破格挽回，暂用独参汤，〔一两至四两。〕入童便温服。〔赵氏用人参一、二两，为细末，入飞罗面一钱，新汲水调如稀粥，不时啜服。〕盖有形之血，不能速生：无形之气，所当急固；恐阴血未尽，阳气先脱而死。俟其大势稍定，再用阴分之药，则万举万当。赵氏云：凡治血症，先分阴阳，阻虚者壮水滋阴为主。间有阳虚者，其人平素气虚挟寒，更或身受寒气，口食冷物，脾胃愈虚寒而不能统血，血亦错行，所谓阳虚阴必走耳。其血必黑点，其色必 白，其身必清凉，其脉必微迟，绝无内热骨蒸虚劳诸症者，可用理中汤。〔干姜炒黑，则止而不走，亦兼散凝血。〕加木香、当归之属。以理中能止伤胃吐血，理中焦之虚寒。若肾中真阳衰弱，下焦寒冷，龙火上炎，血随上出者，必有真寒的症，当用八味冷饮，乃引火归原。既分阴阳，又须分三因。风、寒、暑、湿、燥、火为外因。余曾治一贫人，冬天居大室中，卧大热炕。而得吐血。余谓贫人冬居大室，衣盖单薄，表感微寒，壅遏里热，大邪不得伸，故血出于口。忆仲景于太阳伤寒，当发汗而不发，因致衄血者，用麻黄汤。遂仿其法，以微汗之，一服而愈。

　　盖汗与血一物也，夺血者无汗，夺汗者无血，自然之理也，若伤暑而吐衄者，必其口渴心烦，眩晕面垢，自汗呕恶等症，其脉必虚，宜竹叶石膏汤，以清解暑邪，加犀角、生地，以凉血清心。盖暑伤心，心主血故也。又经言：湿淫所胜，民病血见；燥气流行，咳逆血溢。是宜以治湿治燥为本，而兼治其标。盖世人阴虚者多，只因内有阴虚火症，外为风寒暑湿所郁，郁则火不得泄，血随火妄行，而越出诸窍矣。喜、怒、忧、悲、思、恐、惊为内因。是故怒而动血者，火起于肝，忧而动血者，火起于肺；思而动血者，火起于脾；惊而动血者，火起于心；劳而动血者，火起于肾。能明乎火之一字，而于血之理，思过半矣。斗欧跌扑，负重闪挫，及饮酒过多，炙爆辛热过啖者，皆为不内外因，随宜施治。凡失血之后，必发大热，口渴心烦微汗，六脉豁大空虚，名曰血虚发热。古方用当归补血汤，然不若六味汤加减治之为善也。赵氏所论阳虚及真阳衰弱，并外感风寒湿气，诸症失血，此非恒有之症，必审察明确，方可根据此施治，不可漫为尝试。纵遇此症，当中病即止，不可过剂。按嘉言云：桂、附引火归原之法，可暂而不可常。观其治卒暴中寒，阳微阴盛之症，用桂、附回阳之后，即改用地、冬、梨汁、竹沥、甘寒之属。云：辛热之药，始先不得已而暂用，阳既安堵，即宜休养其阴。则凡应用辛热辛散之剂，其不可过剂也明矣。况虚劳失血，的系阴虚，当从仲淳方论为主。前云有吐血而仍非虚劳者，如上所言诸症是也。

　　乳金丹 治虚劳等症，久服神效。

　　人乳〔置薄银器内，隔汤煮。再以竹筋劈开一头。夹上好沉香，线扎，不住手搅之，乳干为度，众手丸如桐子大。早晚白汤送下三、四钱。可用参者，参汤送之弥佳。〕此方乃以荣卫之形质，而无寒热阴阳之偏，大补荣卫气血，亦返本还原之上品药也。

　　坤髓膏 补中填骨髓，润肺泽肌肤，安五脏，平三焦，续绝伤，益气力，除消渴，宁咳嗽，久服增年，虚损更宜。

　　黄牛脊髓〔腿髓全用弥佳。去筋膜，捣烂，八两。〕山药〔蒸，研细。八两。〕〔炼白蜜八两，共捣匀，入瓷器内，隔汤煮，线香一柱为度。空心用鸡子大一块，白汤调服。〕此补精、填髓、润肺、宁嗽之剂，诚简便之良方，虚损之神药也。
  </div>
  <div class="pagination">
   <a href="顾松园医镜_page29.html">
    上一页
   </a>
   <span>
    ...
   </span>
   <a href="顾松园医镜_page25.html">
    25
   </a>
   <a href="顾松园医镜_page26.html">
    26
   </a>
   <a href="顾松园医镜_page27.html">
    27
   </a>
   <a href="顾松园医镜_page28.html">
    28
   </a>
   <a href="顾松园医镜_page29.html">
    29
   </a>
   <span class="current-page">
    30
   </span>
   <a href="顾松园医镜_page31.html">
    31
   </a>
   <a href="顾松园医镜_page32.html">
    32
   </a>
   <a href="顾松园医镜_page33.html">
    33
   </a>
   <a href="顾松园医镜_page34.html">
    34
   </a>
   <a href="顾松园医镜_page35.html">
    35
   </a>
   <span>
    ...
   </span>
   <a href="顾松园医镜_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
