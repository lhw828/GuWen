<!DOCTYPE html>
<html>
<head>
    <meta charset="UTF-8">
    <title>张聿青医案 - 第 10 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张聿青医案 - 第 10 页/共 102 页</h1>
    <div class="content">　　洋参（三钱） 细生地（四钱） 金石斛（四钱） 橘红（盐水炒五分） 大麦冬（三钱） 川贝（三钱）

　　蛤壳（八钱） 竹茹（水炒一钱五分） 真玳瑁（四钱） 濂珠（一钱） 金箔（一大张三味研极细末调服）

　　某 湿温旬日，有汗不解，胸闷不舒，甚至气逆塞至咽喉，呼吸难于流利，脐旁按之漉漉，今日忽又便泄小溲不通。脉数糊滑，舌苔薄白，而底质甚腻。此湿郁三焦，恐其转痢。

　　川朴 白蔻仁 滑石块 通草 橘红 生香附木香 广郁金 沉香片 竹茹 枳实 鲜佛手洪（左） 湿温七日，烦热胸闷恶心，汗出至颈而还。脉沉细涩，苔黄罩灰。邪湿郁蒸，湿遏热伏，有内闭神昏之虞。

　　制半夏 光杏仁 广郁金 淡黄芩 九节菖蒲 上广皮白蔻仁 范志曲 炒枳实 炒香豉 玉枢丹（四分研末鲜佛手汤下）

　　二诊 发出斑痧，而烦热仍然不减，至暮神昏谵语。脉糊不爽，苔霉虽化而底质白 。还是邪湿郁蒸，欲泄而不能即泄。恐内闭昏痉。

　　制半夏（二钱） 白桔梗（一钱） 川雅连（三分） 干姜（四分） 九节菖蒲（六分） 光杏仁（三钱）

　　白蔻仁（四分） 川通草（八分） 枳实（一钱） 上广皮（一钱） 赤猪苓（各二钱） 太乙丹（五分研细先调服）

　　三诊 汗出颇畅，身热遂解，但脉形不爽。蕴湿未清，还当泄化。

　　大豆卷 制半夏 赤白苓 泽泻 川朴 木猪苓 生薏仁 鲜佛手林（幼） 水痘之后，邪虽外达，余热未清。饮食频进，胸中之余热，与谷气交蒸，热绵不退，渐至愈蒸愈重。

　　湿邪遏伏，津不上布，曾见舌苔干白，而并不渴饮。旬日以来，热势转有起伏，手清时暖，耳聋不聪。脉象右部糊数，左部弦大。当午火升，而热势夜重。舌红温甚，苔白湿甚。咳不扬畅。此由湿热熏蒸，湿多热少，湿在胃中，阳明少降，致少阳之木火，挟浊上腾，遂令清窍为之蒙阻，若蒙闭内窍，便成棘手重证。然火升暮热，神烦耳聋，釜中之沸也。如烟如雾蕴酿熏蒸，釜底之薪也。拟流化三焦，以分其清浊，作抽薪之计，暂观动静。诸高明以为然否。

　　香豆豉（三钱） 晚蚕砂（三钱） 广郁金（一钱五分） 前胡（一钱） 光杏仁（三钱） 白蒺藜（三钱）

　　赤白苓（各二钱） 通草（一钱） 白桔梗（八分） 生薏仁（四钱） 鲜竹茹（一钱五分）

　　二诊 当午火升稍微，沉迷较昨清爽，鼻干转润，迷蒙之气，似为渐开。然蕴酿熏蒸，一时难已，热势仍然不退。前法略参苦泄，再望转机。

　　香豆豉 光杏仁 广郁金 橘红 前胡 生薏仁通草 赤猪苓 白蔻仁（三分） 淡芩 桔梗 晚蚕砂三诊 流化气机，气通表达，发出白 ，背部为多，背俞属肺，肺气先得宣泄。然阳明之热，太阴之湿，不克遽化，熏蒸之势，犹然难解，热仍起伏，伏则迷蒙多寐，胸中清旷之区，竟为湿热熏蒸之地，神机自难转运。舌淡红，苔白腻，右脉糊数。还是邪湿溷处之象。再从流化之中，参入芳香，以破秽浊。即请商裁。

　　香豆豉 白蔻仁（三分） 蝉衣 鸡苏散 光杏仁 淡子芩佩兰叶 通草 广郁金 牛蒡子 生薏仁 野蔷薇花（六分） 芦根四诊 白 随汗透露，色颇津湛，颗粒均匀，饥肤润泽，喻氏谓上焦之湿宜汗，又谓化里可以达表，气通表达，上焦氤氲之湿，随汗 外泄，熏蒸自衰，热因降序，神情爽慧，浊气渐开，则清窍渐通，耳聋稍聪。

　　舌苔前半较化，后半尚觉粘腻。大便旬余不行。从宣肺之中，参以润府，冀其湿从下达，彼此分泄，病势自孤耳。

　　制半夏（一钱五分） 蔻仁（三分） 炒蒌皮（四钱） 光杏仁（三钱） 牛蒡子（三钱） 薄橘红（一钱）

　　通草（八分） 生薏仁（三钱） 滑石块（三钱） 炒枳实（一钱） 淡子芩（一钱五分） 芦根（一两）

　　王（左） 症交八日，热重汗不畅达，红疹发而未透，邪难外泄，热蒸湿动，湿阻气机，恶心脘痞，稍进汤饮，自觉停聚中州，里湿相搏，表气更难开泄，神情懊烦。苔白不渴，脉象糊数。恐邪湿交蒸，而致内蒙昏痉。

　　拟宣化开泄。

　　川朴（一钱） 橘皮（一钱） 桑叶（一钱） 牛蒡子（三钱） 制半夏（一钱五分） 杏仁（三钱）

　　桔梗（一钱） 枳实（一钱） 薄荷（六分） 炒竹茹（一钱五分） 蔻仁（五分） 佛手（一钱）

　　二诊 宣化开泄，汗出甚畅，热势大减，并能得寐，烦懊因而大定，胸痞转舒，恶心亦止。但脉仍糊数，热犹未解。舌红苔薄白。气分之邪，依然留恋。再为宣化。

　　杏仁（三钱） 上广皮（一钱） 茯苓（三钱） 制半夏（一钱五分） 广郁金（一钱五分） 蔻仁（五分）

　　炒枳实（一钱） 薏仁（三钱） 竹茹（一钱五分） 猪苓（二钱） 通草（一钱）

　　三诊 热势降序，寐亦稍安，脘痞已舒。然不悲而泣，不恐而惊，痰稠色带灰黑。脉象糊滑而数，苔白质红。腹中攻撑，便带溏薄。邪从外达，痰被热蒸，蕴而不化，胆胃之气从而失降，以致胆木漂拔。再从宣化之中参清气化痰。

　　杏仁（三钱） 橘红（一钱） 郁金（一钱五分） 云苓（三钱） 竹沥半夏（一钱五分） 胆星（五分）

　　枳实（一钱） 范志曲（二钱） 薏仁（四钱） 通草（一钱） 竹茹（一钱五分）

　　四诊 脉静身凉，稠痰渐少，思谷知味，胃气渐开，悲泣惊恐亦定。宜和中以清余蕴。

　　温胆除枳实，甘草加天麻钩钩白蔻仁藿香胆星。

　　五诊 苔白已化，胃开思纳。惟脉形左大。头重眩晕，肝阳挟痰上逆。再熄肝化痰。

　　制半夏（一钱五分） 白蒺藜（三钱） 石决明（五钱） 池菊花（一钱） 上广皮（一钱） 煨天麻（一钱五分） 陈胆星（四分） 白金丸（五分） 钩钩（三钱） 盐水炒竹茹（一钱）

　　丁（左） 热不外扬，神情烦闷，中脘痞阻，哕恶呕吐，不能容纳，头目晕眩，渴喜沸饮。左脉弦滑，右部糊滞。此肝阳上逆，挟停饮窒塞气机。恐发痉发呃。

　　制半夏 炒竹茹 广藿香 郁金 川朴 枳实白蔻仁 煨天麻 生熟香附 玉枢丹（三分研末先调服）

　　江苏抚军吴 病湿温下虚，缠绵两月有余，仆以病近膏肓，恐药石难于奏效，以未便立方辞。主人坚恳至再，不得已勉尽绵力，将病脉症因，方治宜忌，变方案之式，为之分列各条，备诸方家及主政采择之。一、久病湿热，化燥化火，而藏气虚微，脉至少神，症属难治。循例告辞者为此。一、病既沉重，不能袖手，惟有细究其理，勉为调治。一、口燥舌黄带灰，时喜凉饮，非胃中热甚，安得有此。一、 语错语，病涉于心。盖阳明胃脉，上通于心，胃热上乘，则心神为之扰乱。一、胃中燥火，原从湿热所化。夫湿热何以致燥。盖津之与液，清浊攸分，升降异致。浊之清者为津，清之浊者为液，液从上而下降，津从下而上升，滋养涵濡，悉赖津液敷布。今湿邪抑郁，则津液不布，燥是其标，湿是其本。一、救阴即是润燥，降火即是清心，无如津不上承，清之养之，仍苦扬汤止沸。一、大腹饱满，按之而软。谓之虚膨，虚者何，脾虚也。脾有气血，有阴阳，虚膨不运，脾虚其阳，确有可见。一、胃有燥火，而脾虚其阳，勉欲挽回，动辄矛盾。一、泻胃热而仍顾虑脾阳，前人有连理汤一方，兹仿其意。一、连属苦燥，姜属辛燥，似有抱薪救火之弊。但火从燥化，燥从湿化，燥为假燥，湿为真湿，正治从治，例得权宜。一、养阴救津，甘凉之品，有益于胃，即损于脾。再仿前人药露之法，专取其气，以润其津，于脾无损。

　　川雅连（五分炒） 炮姜（三分） 生熟甘草（各二分） 以上三味煎服。

　　上濂珠（三分） 西黄（一分） 辰砂（二分飞） 三味研细末，先调服。

　　西洋参（五钱） 元参（八钱） 细生地（一两） 北沙参（一两五钱） 麦冬（一两） 生甘草（二钱）

　　白芍（四钱） 上药七味，加荷叶二两，用蒸壶取露，随意温服。

　　此案变通旧式，罗列条例，精警透辟，得未曾有。药露方尤为奇特。方中丞病甚时，苏沪诸名医遍治罔效，御医陈某亦束手无策。先生为处此方，旋获效果，盖先生成竹在胸，原非幸获，而犹以未便立方辞，是先生之谦德也。此案已见医界镜（又名卫生小说），群相称赏。涵当时不获随侍，未知其详。今春编印医案，而先生侄孙绍曾以此稿抄示，并面述一切。涵读此案，可法可传，洵足突过前贤，而为后学之津梁也。故乐为记之。（文涵志）

　　卷二

　　温疫说（补）

　　说文疫，民皆病也。从 。役、省声。内经素问遗篇论司天在泉，升降不时，五运暴郁，刚柔失守，三年化疫。故曰五疫之至，皆相染易，无问大小，病状相似，即仲景所谓一岁之中，长幼之病，多相似者是也。至宋元时则不名为疫，而名曰瘟。近贤喻嘉言曰、四时不正之气，伤人致病，初不为疫也，因病致死，病气尸气，混合成疫，以故鸡瘟死鸡，猪瘟死猪，牛马瘟死牛马。推之于人，何独不然。如世俗所称大头瘟者，头面腮颊，肿如瓜瓠者是也。所称捻颈瘟者，喉痹失音，颈大腹胀，如虾蟆者是也。所称瓜瓤瘟者，胸高胁起，呕汁如血者是也。所称杨梅瘟者，遍身紫块，忽发如霉疮者是也。所称疙瘩瘟者，发块如瘤，遍身流走，旦发夕死者是也。所称绞肠瘟者，肠鸣干呕，水泄不通者是也。小儿痧痘，传染犹多。此外刘松峰有葡萄瘟鸬 瘟等种种名目，无足深究。陈素中谓凶暴大病，死人在数日间。戴天章谓中人人病，中物物伤。张石顽云时疫之邪，皆从湿土郁蒸而发，不异障雾之毒，或发于山川原陆，或发于河井沟渠。杨栗山云毒雾之来也无端，烟瘴之出也无时。凡疵疠旱潦之气，禽兽草木，往往不免，或数年而一见，或数十年而一见。不明证治，咸委劫运，良可伤悼。前人论疫，至精至详。今人但闻西人有黑死病之说，又有鼠疫之新论，一若中国之医，并疫症而不知者。夫中医未尝不言疫也，中医言瘟疫，有大头瘟捻颈瘟种种之区别，所述情状，如腮颊肿硬结核，以及喉痹失音呕汁如血等，颇与鼠疫情形，仿佛相同，近时中医之研究西说者，亦出有鼠疫专书，互相发明。鼠疫之类，又有一种名肺炎疫。夫炎者热也，肺炎者肺热之谓也。香岩叶氏云、温邪上受，首先犯肺其症身热咳嗽，甚则气喘神昏或斑疹吐衄等候，与肺热之症吻合，谓之风温，俗谓冬温春发是也。拙于东西学说，茫无头绪，故就中医界限言之，悖谬与否，不能知也。夫温之与瘟，音同义别瘟即是疫，陆九芝既详论之，喻氏又云盛夏湿温之症，即藏疫疠在内，一人受之则为湿温，一方受之则为疫疠，伤寒温热感四时之正邪，疫病由于天地不正之疠气。伤寒温热邪由外廓而入，疫邪从口鼻膜原而入，直行中道，流布三焦，议论最为扼要，治法具详本书中，然温热湿寒之气，皆能为疫。吴又可温疫论主达原饮，治湿疫也。余师愚疫论主清瘟败毒饮，治热疫也。东坡圣散子，治寒疫也。近时通用者，如普济消毒饮、玉枢丹、紫雪丹、甘露消毒丹、炼雄丹、神犀丹、古方今方，皆可取用。余师愚疫症条辨，既属精详王孟英温热经纬，尤为可采。甘露消毒丹治暑湿热疫之邪尚在气分，神犀丹治温暑直入营分，清瘟败毒饮为十二经泄火之药。犹忆清光绪二十八年岁在壬寅，沪上疫症大作。吾师谓少阳司天，运值风木，风火交煽，合用辛凉镇重之剂，以三石汤为主方，治效大着。当时门下按法用之，皆奇验。惜其案散佚，无从搜辑。民国七年，方将抄存之案，次第排印。而南京鼠疫之恐慌特甚，既以前说登之日报，贡社会之采择。又因同学何永清君述师门之事，惜疫案之阙，爰拟此以补之。续貂之诮，所不免尔。（文涵志）

　　卷三

　　伏暑

　　谈（左） 热势日轻暮重，热起之际，懊烦闷乱，神识模糊，目赤颧红，而所饮之汤，独喜沸热，烦甚则气逆似喘。脉闷数不扬，舌红苔白浓而罩灰黑。此暑热之气，从内熏蒸，而湿热之气，从外遏伏。所以暮重者，以湿为阴邪，旺于阴分也。湿性弥漫，清窍被其蒙蔽，是以神情糊乱。肺为华盖，热蒸湿腾肺当其冲，是以气逆似喘。深恐热势复起，而神昏暴喘。勉拟辛开其湿，苦泄其热，参以豁痰。总望抑郁之邪湿得开，方为转机之境。

　　制半夏（一钱五分） 生薏仁（四钱） 南星（二分） 赤猪苓（各二钱） 橘红（一钱） 川连（三分干姜五分同炒）

　　光杏仁（三钱） 蔻仁（七分） 枳实（炒一钱五分） 栝蒌仁（四钱） 玉枢丹（二分） 石菖蒲（须九节四分）

　　广郁金（六分后三味研极细末薏仁橘红汤送下）

</div>
    <div class="pagination">
<a href="张聿青医案_page9.html">上一页</a><span>...</span><a href="张聿青医案_page5.html">5</a><a href="张聿青医案_page6.html">6</a><a href="张聿青医案_page7.html">7</a><a href="张聿青医案_page8.html">8</a><a href="张聿青医案_page9.html">9</a><span class="current-page">10</span><a href="张聿青医案_page11.html">11</a><a href="张聿青医案_page12.html">12</a><a href="张聿青医案_page13.html">13</a><a href="张聿青医案_page14.html">14</a><a href="张聿青医案_page15.html">15</a><span>...</span><a href="张聿青医案_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
