<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 3 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 3 页/共 56 页</h1>
    <div class="content">　　少阴兼证。兼肺经证。微见恶寒。发热不已。咳嗽不渴。咯痰稀白。身静蜷卧。似寐非寐。兼心包证。初起发热。

　　即神呆不语。欲寐而不得寐。心烦躁扰。口干舌燥。欲吐粘涎而不吐。身虽热。仍欲暖盖。或目睛上视。兼脾经证。初虽头痛恶寒。继即发热不止。口燥而渴。一食瓜果。即腹痛自利。脘满而吐。兼肝经证。初起口干舌燥。心烦恶热。即吐泻如霍乱。陡然神识昏 。虽醒似睡。手足螈 。

　　【秀按】传经热邪。一到少阴。经中之阴液先伤。往往邪未除而阴已竭。故死者多。生者少。况加以各经兼证。其人尚有生理乎。惟辨证之际。却有二种要诀。一辨其人真阳素虚者。阴寒为本。邪多挟水而动。其证为呕为咳。为魄汗淋漓。为腹痛下利。此少阴阴胜而胃阳亏负也。法当补火培土以御其水。固不待言。即在太阳中见证。发表药中。早宜加干姜附子等品。以助阳御阴。庶免逼汗亡阳之患。一辨其人真阴素虚者。阳亢为本。邪多挟火而动。其证口燥咽干。心烦不寐。腹满便闭。肌肤 燥。此胃阳过胜而少阴阴涸也。法当急夺其土以救肾水。如或不宜伐阳。亦当养阴退阳。即治太阳发表药中。亦早宜加阿胶、生地等药。以回护真阴。方可得汗而解。否则阴精被劫。汗无所酿。用纯表药全然无汗者以此。

　　厥阴标证。手足厥冷。一身筋挛。寒热类疟。头痛吐涎。面青目赤。耳聋颊肿。胸满呕逆。甚或男子睾丸疝疼。

　　女人少腹肿痛。

　　【秀按】凡阴阳气不相顺接。便为厥。厥者手足逆冷是也。有寒厥。有热厥。厥阴热厥多而寒厥少。少阴寒厥多而热厥少。盖厥阴与少阳相表里。厥阴厥热之胜复。犹少阳寒热之往来。少阳之寒因乎热。厥阴之厥亦因乎热。热为阳邪向外。厥为阳邪陷内。厥与热总属阳邪出入阴分。热多厥少。而热胜于厥者。其伤阴也犹缓。

　　厥多热少。而厥胜于热者。其伤阴也更急。故厥深者热亦深。厥微者热亦微。总之厥阴以厥热为眼目。凡有厥而复有热者。其厥也定为热厥。更于脉滑而喉痹便脓血。脉沉短而囊缩。脉沉疾而爪甲青。不大便而腹满硬痛。诸见厥证。所用四逆散及白虎承气辈互推之。自可决定热厥矣。惟有厥无热。甚则一厥不复热。及大汗大下利。厥逆而恶寒者。呕而小便利。身无热而见厥者。其厥也方是寒厥。方可用当归四逆汤以温经。而藏厥吐沫之用吴茱萸汤。蛔厥吐蛔之用乌梅丸。胥准此耳。

　　厥阴本证。口渴消水。气上冲心。心中痛热。饥不欲食。食则吐蛔。泄利下重。误下则利不止。或便脓血。甚则晕厥如尸。手足螈 。体厥脉厥。舌卷囊缩。妇人乳缩。冲任脉动 震手。

　　【秀按】厥阴一经。最多寒热错杂。阴阳疑似之候。必先分际清析。庶有头绪。如热而发厥。热深厥深。上攻而为喉痹。下攻而便脓血。此纯阳无阴之证也。脉微细欲绝。手足厥冷。灸之不温。凛凛恶寒。大汗大利。

　　躁不得卧。与夫冷结关元。此纯阴无阳之证也。渴欲饮水。饥欲得食。脉滑而数。手足自温。此阳进欲愈之证也。默默不欲食。呕吐涎沫。腹胀身疼。此阴进未愈之证也。厥三日。热亦三日。厥五日。热亦五日。手足厥冷。而邪热在膈。水热在胃。此阴少阳多之证也。下利清谷。里寒外热。呕而脉弱。本自寒下。复误吐下。面反戴阳。此阴多阳少之证也。大抵阳脉阳证。当取少阳阳明经治法。阴脉阴证。当用少阴经治法。厥阴病见阳为易愈。见阴为难痊。其表里错杂不分。又必先治其里。后解其表。若见咽喉不利。咳唾脓血。切忌温药。仍宜分解其热。清滋其枯。尝见有周身冰冷。而一衣不着。半被不盖者。有令两人各用扇扇之者。有欲畅饮冰水者。此非伏火在内。热极恶热而何。盖肝为藏血之脏。中多络脉。邪热入络。其血必郁而化火。其气亦钝而不灵。故厥阴病以血热、络郁为眼目。观热厥之四逆散。寒厥之当归四逆汤。并以辛润通络为君。可知刚燥之非宜矣。又可知厥阴门之姜附。实为兼少阴病虚寒而设。凡少阴病之宜清滋者。皆属厥阴。而厥阴病之宜温热者。则皆少阴也。以厥阴风化。内藏少阳相火。而少阴虽属君火。实主太阳寒水也。

　　厥阴中见证。头晕目眩。口苦耳聋。乍寒乍热。寒则四肢厥冷。热则干呕渴饮。呕黄绿水。或吐黑臭浊阴。

　　或兼吐蛔。甚则蛔厥。两胁串痛。或痉或厥。

　　【秀按】六经惟厥阴最难调治。盖厥阴内寄相火。本属有热无寒。纵使直受寒邪。证现四逆脉细。仲景只用当归四逆。而不用姜附可悟也。而乌梅丸中乃桂附辛姜并进者何也。因厥阴火郁。必犯阳明。阳明气实。则肝火自由少阳而散。苟胃阳不支。则木邪乘土。必撤阳明之阖。而为太阴之开。以致吐利交作。亡阳可畏。故必重用温脾。俾以就阳明之实。而不陷太阴之虚。此转绝阴为生阳。即藉生阳以破绝阴之法也。否则酸苦等味。

　　虽有清泄厥阴之长。能无害胃伤阳之弊乎。总之厥阴证。全以胃阳为用神。胃阳胜。则转出少阳而病退。胃阳负。则转入太阴而病进。亦以胃阴为后盾。胃阴胜。则能制相火而邪热外达。胃阴衰。则反竭肾水而虚阳上越。观仲景一用理中以治霍乱。一用复脉以治阴竭。其主义尤易见也。昔赵养葵高鼓峰辈。用逍遥散加生地、疏肝益肾汤等。以治伤寒化火烁阴。暗合仲景厥阴病正法。厥后叶天士乃溯源于复脉及黄连阿胶等方。前哲成法。其揆一也。

　　厥阴兼证。兼肺经证。气咳痰粘。胸痛串胁。甚则咯血。或痰带血丝血珠。兼心经证。舌卷焦短。鸦口嘬嘴。昏不知人。醒作睡声。撮空上视。面青目紫。兼脾经证。脘满而吐。腹痛自利。四肢厥逆。渴不喜饮。面色痿黄。神气倦怠。兼胃经证。胸脘满闷。格食不下。两胁抽痛。胃疼呕酸。饥不欲食。胃中嘈杂。兼肾经证。面色憔悴。两颧嫩红。喘息短促。气不接续。手足厥冷。腰膝 软。男子足冷精泄。女子带下如注。

　　【秀按】六经感证。兼带厥阴者。尚可救疗。若由三阳经传至厥阴。入里极深。风木与相火。两相煽灼。伤阴最速。阴液消耗。邪热内陷包络。则神昏谵语。甚则不语如尸。内陷肝络。则四肢厥逆。甚则手足发痉。热极生风。九窍随闭。所形皆败证矣。故厥阴最多死证。惟兼肺兼胃两经。治之得法。尚可转危为安。若兼心脾肾三经。则死者多。生者少矣。

　　【廉勘】一切感证。邪传厥阴。当辨手足两经。手厥阴为包络。主血亦主脉。横通四布。如渴欲饮水。气上冲心。心中疼热。此由包络挟心火之热。发动于上。甚则发厥。不语如尸。此由包络粘涎瘀血。阻塞心与脑神气出入之清窍。当以涤涎祛瘀。通络开窍为君。参以散火透热。庶可救疗。足厥阴为肝。主藏血亦主回血。气化属风。内含胆火。或寒热互相进退。为厥热往来。或外寒内热。为厥深者热亦深。或下寒上热。为饥不欲食。食则吐蛔。或阴搏阳回。为左旋右转之抽风。或阳回阴复。为厥热停匀而自愈。至于风之生虫。必先积湿。故虫从风化。亦从湿化。其证多寒热错杂。当以苦降辛通酸泄为君。或佐熄风。或佐存阴可也。

　　【荣斋按】本节各条。分析六经的本证、标证、中见证、兼证等，详细得近于繁复了。陆渊雷先生在《伤寒今释》里曾指出执简驭繁之法，他说：“发热而恶寒，不论有汗无汗，皆为太阳病；寒热往来如疟者，为少阳病；发热汗出，不恶寒反恶热者，为阳明病；见机能衰弱之症，或误治而虚其正气者，为少阴病；吐利属于虚寒者，为太阴病；发热若干日，热退若干日，或消渴，或吐蛔，或下利，或舌卷囊缩者，为厥阴病。”可称清爽明白。他在《伤寒论概要》里，更扼要地说：“三阳为热病之正型，视其抗病力之趋势，分为三种综合症，施以三种治疗方法；少阴为热病之变型，心脏衰弱，不但不能发生抗病力，生命且岌岌不保，急须用强心药；太阴是杂病，非伤寒；厥阴则为散列。”陆先生对《伤寒论》六经病证的看法，是精当而深入的；他这样的指出，可作我们研究方面“由博反约”的实践。概括的说：“六经病症”是根据急性发热病的经过而分做六个阶段。每个阶段更就不同的症状，分做若干亚类，每类各有若干大同小异的综合症；这就衍化了六经本证、标证、中见证和兼证。本节文本，我们只应领会其精神，其实质可不必拘泥。

　　第一章·伤寒要义

　　第四节·六经脉象

　　太阳脉浮。浮为在表。浮紧浮迟。皆主表寒。浮数浮洪。皆主表热。浮而细涩。浮而软散。凡证皆虚。浮而紧数。浮而洪滑。凡证皆实。

　　【秀按】此以浮脉辨寒热虚实也。浮脉轻手一诊。形象彰彰。最多兼脉。如浮紧而涩。为寒邪在表。浮弦而缓。为风邪在表。浮紧而数。为邪欲传里。浮而长。为传并阳明。浮而弦。为传并少阳。要以脉中有力为有神。可用汗解。若浮而迟弱。浮而虚细。浮而微涩。皆属浮而无力为阳虚。盒饭温补。不可发汗。浮而尺中弱涩迟细。皆内虚夹阴。急宜温补。尤忌妄汗。恐酿误汗亡阳之危候。

　　浮紧风寒。浮数风热。浮濡风湿。浮涩风燥。浮虚伤暑。浮洪火盛。

　　【秀按】同一浮脉而兼脉不同。则其病各异。盖风证多浮。寒证多紧。热证多数。湿证多濡。燥证多涩。暑证多虚。火证多洪。此外感脉候之常象也。惟感证脉无单至。最多兼脉。临证者尤宜细辨。

　　【廉勘】六经感证。浮为风。紧为寒。虚为暑。濡为湿。涩为燥。洪为火。前哲皆以此为根据。然余历所经验。亦难尽拘。假如风无定体者也。兼寒燥者紧救而浮。兼暑湿者濡缓而浮。暑湿挟秽之气。多从口鼻吸受。

　　病发于内。脉多似数似缓。或不浮不沉而数。甚或濡缓模糊。至数不清。即燥证亦无定体。上燥主气。脉右浮涩沉数。下燥主血。脉左细弦而涩。火则无中立者也。六气多从火化。火化在经在气分。脉必洪盛。化火入胃腑。与渣滓相搏。脉必沉实而小。或沉数而小。甚则沉微而伏。实而小。微而伏。皆遏象也。迨里邪既下。脉转浮缓而不沉遏。日内必得汗解。若汗后脉仍沉数者。邪未尽也。汗后脉转浮躁者。邪胜正也。汗后必身凉脉静。乃为邪尽。夫静者沉细之谓。然脉虽沉细。而至数分明。与暑湿之涩滞模糊者不同。数日内进食虚回。则脉转圆浮矣。至若温病疫证。则又不同。温病有风温冷温湿温温热温燥温毒之各异。风温之脉。脉必右大于左。左亦盛躁。尺肤热甚。冷温之脉。右虽洪盛。左反弦紧。湿温之脉。右濡而弱。左小而急。温热之脉。尺寸俱浮。浮之而滑。沉之散涩。温燥之脉。右多浮涩沉散。左多浮弦搏指。温毒之脉。脉多浮俱盛。愈按愈甚。疫症虽多。总由吸受种种霉菌之毒。酿成传染诸病。其为病也。不外阳毒阴毒。阳毒则血必实热。脉多右手洪搏。左则弦数盛躁。阴毒则气多虚寒。脉多微软无力。甚则沉微似伏。或浮大而散。病初虽由外而受。成证必由内而发。此六淫感证及一切疫证。脉象之异如此。故俞东扶谓治病之难。难在识证。识证之难。难在识脉。良有以也。窃为吾国诊断学。以切脉居其末。非谓脉不可凭。谓仅恃乎脉而脉无凭。徒泥乎脉而脉更无凭。必也观形察色。验舌辨苔。查病源。度病所。审病状。究病变。然后参之以脉。虽脉象无定。而治法在人。自不为脉所惑矣。

　　少阳脉弦。弦主半表半里。弦而浮大。偏于半表。弦而紧小。偏于半里。弦迟风寒。弦数风热。弦滑夹痰。弦急多痛。浮弦寒饮。沉弦热饮。浮弦而长。腠理邪郁。浮弦而数。相火已盛。弦少而实。邪实胃强。弦多而虚。

　　正虚胃弱。右弦勒指。土败木贼。左弦细搏。水亏木旺。

　　【秀按】凡病脉弦。皆阳中伏阴之象。盖初病虽在少阳。久则必归厥阴也。且多气结血郁之候。在感证表邪全盛之时。凡浮脉中按之敛直。紧脉中按之埂指。滑脉中按之勒指。盒饭弦脉例治。和解法中。须参解结开郁之药。则弦脉渐见柔缓。而应手中和矣。若里邪传腑入脏。属邪盛而见弦滑者。十常二三。腑病居多。属正虚而见弦细者。十常六七。脏病居多。凡沉脉中按之强直。涩脉中按之细急。皆当弦脉类看。非肝阳上亢。即肝阴郁结。所以伤寒坏病。弦脉居多。杂证内伤。弦常过半。岂仅少阳一经。多见弦脉哉。

　　阳明脉大。大主诸实。亦主病进。统主阳盛。大偏于左。邪盛于经。大偏于右。热盛于腑。大坚而长。胃多实热。大坚而涩。胃必胀满。浮取小涩。重按实大。肠中燥结。浮取盛大。重按则空。阴竭阳越。诸脉皆大。

　　一部独小。实中夹虚。诸脉皆小。一部独大。虚中夹实。前大后小。阳邪内陷。其证多变。乍大乍小。元神无主。

　　其病必凶。

　　【秀按】大脉者。应指形阔。倍于寻常。有阴阳虚实之不同。大而洪搏。主热盛邪实。大而虚软。主阴虚阳亢。在伤寒脉大为阳盛。在杂证脉大为虚劳。同一大脉。当知阳盛者最易烁阴。胃为津液之腑。必直清阳明。

　　而津液乃存。阴虚者不能维阳。肾为真阴之主。务交其心肾。而精血自足。尤必知阳伤及阴者。清必兼滋。张景岳所以创立玉女煎也。阴损及阳者。补必兼温。冯楚瞻所以创立全真益气汤也。一清阳明实证。一补少阴虚证。皆为大脉之生死开头。临证者毋以大脉作纯实无虚证勘。

　　太阴脉濡。濡主湿滞气虚。浮濡风湿。沉濡寒湿。濡而兼数。湿郁化热。濡而兼涩。湿竭化燥。濡而兼微。脾阳垂绝。濡而兼细。脾阴将涸。

　　【秀按】濡作软读。其脉虚软少力。应指柔细。轻按浮软。重按小弱。为脾经湿滞。胃气未充之象。但气虽不充。血犹未败。不过含一种软滞之象。轻手乍来。按之却窒滞不来。重手乍去。举之却窒滞不去耳。以脉参证。湿重而气滞者。当以芳淡化湿为君。佐调气以导滞。湿着而气虚者。当以温补中气为君。佐香燥以化湿。

　　亦不得一见濡脉。恣用峻补峻温也。惟濡而微。急宜峻温。濡而细。急宜峻补。

　　少阴脉细。甚则兼微。细主阴虚。微主阳虚。寸细而浮。心阴虚竭。尺细而沉。肾阴涸极。细而兼数。阴虚火亢。细而兼弦。水亏木旺。细而兼涩。阴枯阳结。细而兼微。阴竭阳脱。沉细欲绝。亡阴在即。沉微欲绝。亡阳顷刻。

　　【秀按】张长沙以脉微细为少阴主脉。微主阳气衰弱而言。细主阴血虚极而言。微者薄也。微薄如纸。指下隐然。属阳气虚。细者小也。细小如发。指下显然。属阴血虚。盖卫行脉外。阳气虚。则约乎外者怯。脉故薄而微。故少阴脉微欲绝。仲景用通脉四逆汤主治。营行脉中。阴血虚。则实其中者少。脉故小而细。故厥阴脉细欲绝。仲景用当归四逆汤主治。一主回阳。一主救阴。两脉阴阳各异。最宜细辨。若形盛脉细。少气不足以息。及病热脉细。神昏不能自持。皆脉不应病之危候。

　　厥阴脉涩。涩主阴虚化燥。初病右涩。湿滞血结。久病左涩。血虚精极。右寸浮涩。上燥主气。左关尺涩。下燥主血。两寸弦涩。心痛亡血。两关弦涩。络中瘀结。两尺涩弱。阴阳并竭。举之浮涩。按之数盛。阴虚伏热。举之浮大。

　　按之反涩。阳盛挟积。

　　【秀按】涩脉往来涩滞。轻刀刮竹。如雨沾沙。俱极形似。良由血虚液燥。不能濡润经脉。脉道阻滞。所以涩滞不利也。凡物少雨露滋培。势必干涩。人少血液灌溉。亦必干涩。故以涩脉属阴虚化燥之病。此惟三阳经邪热。传入厥阴经为然。若初病见涩数模糊。多属痰食胶固。或浮涩数盛。亦有雾伤皮腠。湿流关节之候。兼有伤寒阳明腑实。不大便而脉涩。温病大热而脉涩。吐下微喘而脉涩。水肿腹大而脉涩。消瘅大渴而脉涩。痰证喘满而脉涩。妇人怀孕而脉涩。皆脉证相反之候。故前哲有舍脉从证。舍证从脉之名论。

　　第一章·伤寒要义

　　第五节·六经舌苔

　　太阳表证初起。舌多无苔而润。即有亦微白而薄。甚或苔色淡白。惟素多痰湿者。苔多白滑。舌色淡红。素禀血热者。苔虽微白。舌色反红。若传入本腑。膀胱蓄溺。苔多纯白而浓。却不干糙。膀胱蓄热。苔多白兼微黄。薄而润滑。

　　【秀按】太阳气化主水。而性本寒。寒为阴邪。白为凉象。故苔色多白。白润白薄。是其本象。若白滑者。

　　风寒兼湿也。白滑而腻者。风寒兼湿夹痰也。或薄或浓者。视其痰湿之多少也。惟苔色淡白。白而嫩滑。素体虚寒也。

　　【廉勘】苔色白而薄者。寒邪在表。固已。然必白浮滑薄。其苔刮去即还者。太阳经表受寒邪也。若全舌白苔。浮涨浮腻。渐积而干。微浓而刮不脱者。寒邪欲化火也。如初起白薄而燥刺者。温病因感寒而发。肺津已伤也。内薄而粘腻者。湿邪在于气分也。故同一苔色薄白。一主寒邪在表。一主气郁不舒。一主肺津受伤。

　　少阳主半表半里。偏于半表者。舌多苔色白滑。或舌尖苔白。或单边白。或两边白。偏于半里者。舌多红而苔白。间现杂色。或尖白中红。或边白中红。或尖红中白。或尖白根黑。或尖白根灰。若白苔多而滑。黄灰苔少者。半表证多。

　　红舌多而白苔少。或杂黄色灰色者。半里证多。如边白滑润。虽中心黄黑。仍属半表半里。惟白苔粗如积粉。两边色红或紫者。温疫伏于膜原也。苔白如咸者。膜原伏有浊秽也。

</div>
    <div class="pagination">
<a href="重订通俗伤寒论_page2.html">上一页</a><a href="重订通俗伤寒论.html">1</a><a href="重订通俗伤寒论_page2.html">2</a><span class="current-page">3</span><a href="重订通俗伤寒论_page4.html">4</a><a href="重订通俗伤寒论_page5.html">5</a><a href="重订通俗伤寒论_page6.html">6</a><a href="重订通俗伤寒论_page7.html">7</a><a href="重订通俗伤寒论_page8.html">8</a><span>...</span><a href="重订通俗伤寒论_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
