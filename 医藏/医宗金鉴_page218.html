<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 218 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 218 页/共 424 页</h1>
    <div class="content">　　16。产后头疼面黄白，无表无里血虚疼，恶露不行兼腹痛，必因瘀血上攻冲，逐瘀芎归汤最效，虚用八珍加蔓荆。

　　【注】产后头痛，若面色黄白，无寒热身痛之表证，又无便秘之里证，则是因产后去血过多，血虚头痛也。若恶露不行，兼腹痛者，乃属瘀血上攻之痛也。去瘀以芎归汤，补虚以八珍汤加蔓荆子。八珍汤方见首卷

　　卷四\产后门

　　心胃痛证治

　　大岩蜜汤17。心痛厥逆爪青白，寒凝大岩蜜温行，四物去芎加独活，姜桂茱萸草远辛。因食恶食多呕吐，麴麦香砂入二陈，大便燥结小便赤，兼热饮冷玉烛冷攻。

　　【注】产后心胃痛，若四肢厥逆，爪甲青白，乃风冷寒凝，气血滞涩，宜用大岩蜜汤温以行之，即生地，当归，赤芍，独活，干姜，桂心，吴茱萸，甘草，远志，细辛也。若因饮食停滞，中脘作痛，必恶食呕吐，宜二陈汤加神麴，麦芽，木香，砂仁。若大便结硬，小便赤涩，渴欲饮冷者，乃内有实热也，宜玉烛散攻之。玉烛散方见首卷

　　卷四\产后门

　　腹痛证治

　　香桂散18。去血过多血虚痛，去少壅瘀有余疼，伤食恶食多胀闷，寒入胞中见冷形。血虚当归建中治，瘀壅失笑有奇功，伤食异功加查麴，胞寒香桂桂归芎。

　　【注】产后腹痛，若因去血过多而痛者，为血虚痛；若因恶露去少，及瘀血壅滞而痛者，为有余疼；若因伤食而痛者，必恶食胀闷；若因风寒乘虚入于胞中作痛者，必见冷痛形状。血虚宜当归建中汤；血瘀宜失笑散，伤食宜异功散加山查，神麴；胞寒宜香桂散，即佛手散加桂心也。当归建中汤失笑散异功散方俱见首卷

　　卷四\产后门

　　少腹痛证治

　　延胡索散19。少腹痛微名儿枕，硬痛尿利血瘀疼，尿涩淋痛蓄水证，红肿须防？？疝癃。儿枕瘀血延胡散，归芍蒲桂琥珀红，蓄水须用五苓散，？？疝吴萸温散行。

　　【注】产后少腹痛，其痛若微，乃产时血块未净，名儿枕痛。若少腹坚硬，小便利者，为瘀血痛；少腹硬而小便不利，淋涩胀痛者，乃蓄水作痛；若坚硬红肿而痛者，须防成？？，疝，癃之证。因儿枕瘀血者，宜延胡索散，即当归，赤芍，蒲黄，肉桂，琥珀，红花也。因水蓄者，宜五苓散。若将成？？，疝，癃者，当以吴茱萸汤温散之。吴茱萸汤方见首卷五苓散方见三卷

　　卷四\产后门

　　胁痛证治

　　20。胁痛瘀滞犯肝经，左血右气要分明，血用延胡散可治，气宜四君加柴青，去血过多属虚痛，八珍加桂补其荣。

　　【注】产后胁痛，因气血瘀滞，干犯肝经。在左多属血，在右多属气。血宜延胡索散，气宜四君子汤加柴胡，青皮。若因去血过多而痛者，为虚痛，宜八珍汤加肉桂，以补其荣血自愈。四君子汤八珍汤方俱见首卷

　　卷四\产后门

　　腰痛证治

　　21。腰疼下注两股痛，风冷停瘀滞在经，佛手散加独活桂，续断牛膝桑寄生，血多三阴伤气血，地黄桂附续杜寻。

　　【注】产后腰疼下注两股皆痛者，乃产时风冷乘之，瘀血滞于肝经，宜用佛手散加独活，肉桂，续断，牛膝，防风，桑寄生，以温散而行之。若因去血过多，三阴经气亏损者，则当用六味地黄汤加肉桂，附子，续断，杜仲，以温补之。佛手散六味地黄汤方俱见首卷

　　卷四\产后门

　　遍身疼痛证治

　　趁痛散22。产后身疼荣不足，若因客感表先形，趁痛散用归耆术，牛膝甘独薤桂心，血瘀面唇多紫胀，四物秦艽桃没红。

　　【注】产后遍身疼痛，多因去血过多，荣血不足，或因风寒外客，必有表证。二者俱宜用趁痛散，即当归，黄耆，白术，牛膝，甘草，独活，薤白，桂心也。若面唇紫色身胀痛者，必是停瘀所致，宜用四物汤，加秦艽，桃仁，没药，红花以行之。四物汤方见首卷

　　卷四\产后门

　　腹中块痛证治

　　23。产后积血块冲疼，多因新产冷风乘，急服延胡散可逐，日久不散血瘕成。更有寒疝亦作痛，吴萸温散不须攻。

　　【注】产后腹中有块，坚硬攻痛，多因新产之后，风冷乘虚而入，以致瘀血凝结，宜服延胡索散以逐之。若迟久不散，必结成血瘕矣。又有寒疝之证，亦在少腹中攻筑而痛，此属寒气滞涩，宜用吴茱萸汤，温散其寒自愈，不必攻也。吴茱萸汤方见首卷

　　卷四\产后门

　　筋挛证治

　　24。产后筋挛鸡爪风，血亏液损复乘风，无汗养荣兼散邪，四物柴瓜桂钩藤，有汗八珍加桂枝，黄耆阿胶大补荣。

　　【注】产后筋脉拘挛疼痛，不能舒展，俗名鸡爪风。皆由产后血液亏损，不能荣筋，又被风乘，故令拘挛疼痛也。无汗者，宜于养荣之中兼祛外邪，用四物汤加柴胡，木瓜，桂枝，钩藤。若有汗者，宜八珍汤加桂枝，黄耆，阿胶，以大补其荣血可也。四物汤八珍汤方俱见首卷

　　卷四\产后门

　　伤食呕吐证治

　　25。产后伤食心下闷，恶食嘈杂吞吐酸，六君查麴香砂共，呕逆痰涎二陈煎。

　　【注】产后过食肉面，伤于饮食者，必心胸饱闷，恶闻食气，懊？？嘈杂，吞酸吐酸，宜用六君汤加山查，神麴，香附，缩砂，以补而消之。若更呕逆痰涎，必是兼痰，兼饮，宜二陈汤加减调治。六君子汤见首卷二陈汤见三卷

　　卷四\产后门

　　呃逆证治

　　丁香豆寇散茹橘饮26。产后呃逆胃虚寒，丁香白寇伏龙肝，桃仁吴萸汤冲服，不应急将参附添，热渴面红小便赤，竹茹干柿橘红煎。

　　【注】产后呃逆，皆因气血两伤，脾胃虚寒，中焦之气厥而不顺所致，宜服丁香豆蔻散，即丁香，白豆蔻，伏龙肝，为末也。用桃仁，吴茱萸，煎汤冲服。如不效，当以参附汤峻补之。若发热面红，小便赤色，属热实者，宜用竹茹，干柿，橘红，煎服之，名茹橘饮。

　　卷四\产后门

　　气喘证治

　　二味参苏饮27。产后气喘为危候，血脱气散参附煎，败血上攻面紫黑，二味参苏夺命痊。

　　【注】产后气喘，极危证也。因下血过多，荣血暴竭，卫气无倚，孤阳上越，宜骤补其气，用参，附煎汤，不时饮之。若因恶露不行，败血上攻于肺而喘者，必面色紫黑，宜夺命散下瘀，瘀去喘自定。虚者参苏饮，即人参一两为末，苏木二两煎汤，冲服也。

　　卷四\产后门

　　浮肿证治

　　枳术汤小调中汤28。产后肿分气水血，轻浮胀满气之形，水肿喘嗽小便涩，皮如熟李血之情。气肿枳术汤最效，水肿茯苓导水灵，血肿调中归芍术，茯陈煎冲小调经。归芍珀麝辛桂没，理气调荣瘀血行。

　　【注】产后浮肿，由于败血乘虚流入经络，血化为水，故令浮肿。然有气肿，水肿之别，不可不辨也。若轻虚浮肿，心胸胀满者，因素有水饮所作，名曰气分也，宜用枳术汤，即枳实，白术，煎汤服之；若喘嗽小便不利者，则为水肿，宜茯苓导水汤利之；若皮如熟李，或遍身青肿者，则为血分，宜小调中汤治之。其方即当归，白芍药，白术，茯苓，陈皮，煎汤，冲小调经散服之，即当归，赤芍，琥珀，麝香，细辛，肉桂心，没药也。茯苓导水汤方见三卷

</div>
    <div class="pagination">
<a href="医宗金鉴_page217.html">上一页</a><span>...</span><a href="医宗金鉴_page213.html">213</a><a href="医宗金鉴_page214.html">214</a><a href="医宗金鉴_page215.html">215</a><a href="医宗金鉴_page216.html">216</a><a href="医宗金鉴_page217.html">217</a><span class="current-page">218</span><a href="医宗金鉴_page219.html">219</a><a href="医宗金鉴_page220.html">220</a><a href="医宗金鉴_page221.html">221</a><a href="医宗金鉴_page222.html">222</a><a href="医宗金鉴_page223.html">223</a><span>...</span><a href="医宗金鉴_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
