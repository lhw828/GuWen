<!DOCTYPE html>
<html>
<head>
    <meta charset="UTF-8">
    <title>薛氏医案 - 第 170 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 170 页/共 200 页</h1>
    <div class="content">　　一小儿头疮出血睡中搐审其母素有郁怒用加味逍遥散加味归脾汤母服之而子自愈
　　一小儿头面生疮出血右顋赤色口干饮冷此胃经有先用清胃散渐愈又用三味解毒散而愈
　　一小儿臂疮出血脉浮大按之无力右寸关为甚此脾肺气虚不能摄血归源先用补中益气汤而血止又用托里散而疮愈
　　一小儿头面生疮出血作痛饮冷此胃经甚而血妄行也先用仙方活命饮诸症顿愈又用清消毒散疮口渐敛
　　一女子十四嵗患瘰不时出血面青善怒余谓肝胆经气虚而血不能归经也欲滋肾水以生肝木不信反清败毒血不止而殁
　　一小儿患骨疽内溃脓出甚多后疮口出血恶寒体倦脉之如无余谓阳随隂散而气脱用独参汤补之不信而殁
　　东垣圣愈汤治诸疮脓血出多心烦不安不得眠睡当归　川芎【三分】熟地黄　生地黄【各二分】黄茋【炒五分】人参【三分】
　　右水煎服
　　归脾汤治疮脾气虚不能摄血归经而疮口出血或乳母脾经郁致儿患疮出血或疮口不敛者【方见脇痈】
　　独参汤治疮溃后气血俱虚疮口出血或恶寒作渴烦躁宜用此药以补气则血自生而归经此阳生隂长之理用人参一两姜十片十枚水煎服
　　三味解毒散治疮毒出血或禀毒金石毒者尤宜用之【自制】
　　金银花【一两】甘草【五钱】牛黄【一钱量人用之】
　　右为末每服五分白汤调下
　　四物汤【方见腋痈】
　　柴芍参苏饮【方见热毒瘰疬】
　　柴胡栀子散【方见脇痈即栀子清肝散】
　　六味地黄丸【方见作渴不止】
　　加味逍遥散
　　当归补血汤【二方见不止】
　　补中益气汤【方见肌肉不生】
　　十全大补汤【方见便痈】
　　九味芦荟丸【方见喉痹】
　　四君子汤
　　清胃散
　　六君子汤【三方见腹痈】
　　异功散【方见用败毒之药】
　　托里散
　　仙方活命饮【二方见热毒疮】
　　清热消毒散【方见热毒口疮】
　　肌肉不生
　　肌肉乃脾胃所生收敛皆气血所主二者相济以成者也若肌肉不生而色赤者血也用四物山栀牡丹皮晡内热者血虚也用四君归地牡丹皮脓水清稀者气血俱虚也用十全大补汤食少体倦者脾气虚也用补中益气汤烦作渴起居如常者胃也用竹叶黄茋汤烦作渴小便频数者肾虚也用六味地黄丸肉腐而不溃者用乌金膏若肉溃而不敛者用六君子汤秽臭脉洪大而作渴乃真气虚而邪气实也此为难治大凡疮久而不愈者皆元气不足或因邪气凝滞于患处苟能调补脾胃则元气自足元气既足则邪气自消死肉自溃新肉自生而疮自敛矣使不保其本而槩敷生肌之剂是反助其邪后更溃烂耳
　　一小儿臂痈久不敛日晡倦怠敷追蚀之药腐壊而不敛余谓因脾气虚而不能生长肌肉朝用益气汤夕用异功散月余而痊
　　一小儿腿痈色赤久不生肌日晡此脾经血虚也用四君归芎柴胡牡丹皮热渐止而肌渐生后因停食吐泻疮色变此脾气虚弱用益气汤异功散而痊一小儿臀疮久不生肌余曰臀属膀胱乃气血难到之所此禀肾虚而患者当调补脾气滋养隂血遂用五味异功散地黄丸而痊
　　一小儿臀痈溃而不敛发热作渴小便频数仍欲降火余谓此禀肾经隂虚而火动耳用补中益气汤加减八味丸而愈毕姻后臀复患痈欲速效服败毒散溃而发热脉洪数而无力肾部为甚仍用益气汤八味丸为主佐以八珍汤异功散而愈
　　一小儿腿疮久不生肌肿痛色赤此脾胃虚而湿热也用益气汤加黄栢防已渐愈又用四君柴胡升麻而痊一小儿臀疮腐而作痛不止肌肉不生口干作渴右关脉洪数此胃经火盛之恶症先用竹叶黄茋汤二剂而痛止又以四君加升麻白芷而愈
　　一小儿臀间肿硬色不变面目皎白余谓禀肾不足反行败毒日出清脓而殁
　　一小儿颈间肿硬余谓禀肝肾不足不信乃用襍药后頥间胸脇膝骨皆肿各用火针出水疮口开张而殁补中益气汤治小儿禀赋不足荣卫之气短促寒薄腠理闭郁而为疮或因疮服尅伐之剂气血亏损而不能消散或已溃气血亏损而不能生肌或恶寒发热烦躁倦怠饮食少思等症
　　人参　黄茋【炒】白术【炒】甘草【炒】当归　陈皮【各五分】柴胡　升麻【各三分】
　　右姜枣水煎服
　　神效乌金膏治疮肉死不腐涂之即腐未死涂之即生若初起肿痛搽防数处其毒顿消若患顽疮元气无亏久不收敛内有毒根者以纸撚蘸絍之即敛其方用巴豆仁一味炒黒研如膏防于患处临用修合庶不干耳此法虽不出于方书余制而用之良有竒验故并籍焉
　　五味异功散【方见用败毒之药】
　　四君子汤【方见腹痈】
　　加减八味丸【即六味丸加五味子四钱肉桂一钱】四物汤【方见腋痈】
　　十全大补汤【方见便痈】
　　竹叶黄茋汤
　　六味地黄丸【二方见作渴不止】
　　保和丸【方见发热不止】
　　发热不止
　　疮疡发热初患乃毒气所焮已成乃内焮作脓已溃乃血气亏损不可槩行败毒以伤元气葢未成者当分邪之在表在里将成者当分邪之可攻可补已成者当分脓之作与未作脓已成者当分脓之浅深髙漫脓已溃者当分痛之止与不止若作痛而发热者用仙方活命饮作脓而发热者用托里消毒散脓胀而发热者用加味托里散脓出而发热者用八珍黄茋午前发热者阳气虚也用补中益气汤午后发热者隂血虚也用四物加参茋日晡恶寒发热者阳气下陷于隂分也用补中益气汤发热作渴小便频数者肾气虚弱也加减八味丸脓血多而热者阳无所附也十全大补汤日将晡而热者气血虚也八珍汤若无寐而热者内补黄茋汤烦躁者血脱也当归补血汤自汗而热者胃气虚也四君子汤恶寒发热者肺气虚也补中益气汤或四君黄茋当归主之亦有五脏相胜夹食夹惊或乳母六淫七情所致者不能备述治者临症详之
　　一小儿腿痈发热肿痛肉色不赤此形气虚而病气实也先用活命饮二剂随用益气汤二剂外用葱熨法而愈
　　一小儿十五嵗眉患痈傅服皆败毒之药腹痛肿硬此脾胃复伤而然也朝用异功散夕用大补汤两月余而愈
　　一小儿十一嵗腿内侧患痈漫肿坚硬肉色不变自汗盗汗此禀肝脾虚羸也用大补汤异功散元气渐复脓溃针之仍服前药而愈
　　一小儿腿内股患疮发热不愈诊乳母肝脾血虚有热用异功散加柴胡升麻及加味逍遥散与乳母服儿日服数匙两月余而愈
　　一小儿臂痈肿痛色白余用托里之剂不从反内外用败毒之剂发热不食手足并冷仍欲败毒余曰此脾胃复伤而变症耳若再行攻毒则胃气益损五脏皆虚诸症蜂起矣乃用益气汤佐以异功散而渐安
　　一小儿溃后发热饮乳不歇面目或赤此胃气虚热津液不足而作渴也用白术散末以乳调服而愈后发热作呕吐酸腹膨此乳食停滞先用保和丸异功散各末一服又用托里散八珍汤而疮敛
　　一小儿溃后懒食日晡益甚此脾气虚弱也先用四君升麻归茋饮食渐进次用八珍牡丹皮发热渐止后用托里散而痊
　　一小儿腹痈溃后作渴手足并冷余谓脾胃阳虚用六君姜桂治之不信反清败毒果吃逆腹痛而殁一小儿臀痈溃而面色青白服败毒药益甚余谓脾气虚寒而隔阳于外非也用人参理中汤不信后吐泻手足并冷而殁
　　加味托里消毒散治溃疡余毒作痛
　　人参【一钱】黄茋【炒一钱】当归【酒拌一钱】川芎　芍药【炒】白芷茯苓【各五分】金银花　甘草　连翘　乳香　没
　　药【各三分】
　　右作二剂水煎服
　　八珍汤治溃气血俱虚者用此方主之若因脾气虚弱而不能生血者宜用异功散
　　当归【一钱】川芎【五分】芍药【炒七分】熟地黄【酒拌】人参　白术【炒】茯苓【各一钱】甘草【炙五分】
　　右毎服三五钱姜水煎
　　加味逍遥散治因乳母肝脾血虚致儿患疮或儿肝脾有致疮不愈
　　当归　甘草【炙】芍药【酒拌】茯苓　白术【炒各一钱】柴胡牡丹皮　山栀【炒各七分】
　　右作四剂水煎服若乳母肝脾血虚内或寒遍身搔痒等症尤宜用之
　　七味白术散治胃气虚弱或因尅伐或因吐泻口干作渴饮食少思【作渴饮冷者去木香】
　　藿香　白术　木香　白茯苓　甘草【炒】人参干葛【各等分】
　　右毎二钱水煎服
　　保和丸治饮食停滞者不可多服
　　神麯【炒】山查　半夏　茯苓　陈皮【各一钱】连翘萝卜子【各半两】
　　右为末糊丸小桐子大毎服二三十丸白汤送下化服亦可【加白术名大安丸】
　　当归补血汤治疮血气亏损或妄服峻剂致血气俱虚肌大渴喜饮目赤面红昼夜不息其脉洪大而虚重按全无其症似宜服白虎汤但脉不长实为可验耳若服白虎汤必死
　　黄茋【炙一两】当归【二钱】
　　右水煎徐徐服
　　内补黄茋汤治溃疡脓水出多或过服败毒之剂致气虚血弱发热无寐或兼盗汗内热或不生肌【自制】黄茋【炒二钱】人参　白术【炒】茯苓　陈皮　当归【各一钱半】五味子【杵】甘草【炒各五分】酸仁【炒一钱】
　　右水煎徐徐服
　　十全大补汤【方见便痈】
　　葱熨法【方见流注】
　　补中益气汤【方见肌肉不生】
　　四君子汤
　　六君子汤【二方见腹痈】
　　仙方活血饮
　　五味异功散
　　托里散
　　托里消毒散【四方见热毒疮】
　　加减八味丸【方见作渇不止】
　　大便不通
　　疮大便不通初起则审所致之因所见之症而行内疏外表之法已溃则分血气虚实传变之症而用托里滋补之法不可泛用苦寒疏导之剂恐复伤真气则肿者不能消散成脓溃者不能生肌收敛故丹溪先生云肿疡内外皆壅宜托里表散为主溃内外皆虚宜托里补接为主治者审之
　　一小儿胸患痈肿痛热渴大便不通脉沉数而有力此形病俱实而邪在内也用凉膈散大便随通而痛顿减又用活命饮焮肿随散疮头出脓又用托里消毒散而愈
　　一小儿腹痈肿痛大便不通脉洪数而有力两寸关为甚此表里俱有邪也用大连翘饮去大黄一剂大便顿通再用活命饮一剂诸症顿退又用清热消毒散而消一小儿臂痈肿痛大便干澁用泻黄散但面色痿黄此脾经气血虚也先用补中益气汤加熟地黄两月余大便渐利恶寒发热此邪气去而真气虚也用托里散八珍汤而痊
　　一小儿臀痈溃而作渴烦热大便不通脉洪大而虚用当归补血汤及四物加黄茋各二剂而便通又用八珍汤托里散而疮敛
　　一女子患流注大便不通干澁色赤或黄头运恶寒此脾肺气虚而血弱也用补中益气汤加桃仁杏仁麻子仁而大便润去三仁加蔓荆子而头运又用托里散而疮痊
　　一女子患瘰疬便结面赤口干晡热此肝肾隂虚而内热也先用加减八味丸八珍汤两月余大便渐通又用加味逍遥散佐以五味异功散而大便通用九味芦荟丸而疮愈
　　一小儿十五嵗瘰疬二年矣余谓禀肾肝隂虚燥热用地黄丸之类而愈后大便结燥用通幽汤为主佐以八珍汤之类两月余而渐愈彼欲速効另服碑记黑丸子通而不止虚症并臻余仍用前法半载而痊
　　一小儿流注愈而大便秘结发热作渴两頥赤色余谓肾肝隂虚用地黄丸通幽汤而愈次年毕姻后大便仍秘用润肠丸余曰东垣云少隂不得大便以辛润之以苦泄之不信仍用前药后果殁
　　一小儿腹痈溃而大便澁滞面赤作渴余谓肾开窍于二隂乃禀肾隂不足不信反用疏导之药泄泻不止而殁
　　一小儿臂痈溃而大便不利或利而后重或虚坐努力余谓脾气亏损用补中益气汤不悟仍用下利之药吃逆腹痛而殁
　　凉膈散治实热大便不通或咽肿作痛口舌生疮或便溺赤澁发热谵语睡卧不安
</div>
    <div class="pagination">
<a href="薛氏医案_page169.html">上一页</a><span>...</span><a href="薛氏医案_page165.html">165</a><a href="薛氏医案_page166.html">166</a><a href="薛氏医案_page167.html">167</a><a href="薛氏医案_page168.html">168</a><a href="薛氏医案_page169.html">169</a><span class="current-page">170</span><a href="薛氏医案_page171.html">171</a><a href="薛氏医案_page172.html">172</a><a href="薛氏医案_page173.html">173</a><a href="薛氏医案_page174.html">174</a><a href="薛氏医案_page175.html">175</a><span>...</span><a href="薛氏医案_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
