<!DOCTYPE html>
<html>
<head>
    <meta charset="UTF-8">
    <title>胎产心法 - 第 28 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 28 页/共 49 页</h1>
    <div class="content">　　不若预煎生化汤，产毕即服为妙。或用红糖滚水冲化，频饮，以行其瘀。时食白米薄粥，煮石首鱼，甘澹食之，如此调摄自无事矣。有人先于临月时，用有毛淡菜十余个，纸包，吊风处二十余日，阴干，勿令人知，产下即煎汤一钟，热服，产后再不生病。

　　生化汤

　　（见本卷生化汤论后。） 

　　[卷之下] 产后禁忌论 

　　凡生产既下，不必问是男是女，恐因言语而泄气，或以爱憎而劳神，最忌大喜大怒。喜则气散，或生红汗。怒则气逆，或生瘕。不可独宿，恐致虚惊。不可刮舌，恐伤心气。不可刷齿，恐致血逆。勿勤梳头，恐头皮作痛。须气血平复，方可治事。犯时微若秋毫，成病重如山岳。

　　凡初产，其牛、羊、猪肉，鸡、鹅、鸭肉及蛋，并猪蹄、猪肾、绿豆凉粉、荞麦面食等类，一切滞气坚韧难化之物，及生冷腻滑，皆不宜食。恐新产脾胃气虚，难于运化，易致内伤也。

　　凡产逢暑月，切不可当风睡卧，最忌食凉用扇，及洗足澡浴，虽盛暑不可用冷水洗手足。

　　凡新产骤虚，最忌着寒。寒则血气凝滞，诸变冗生，每致饮食不化，腹痛作泻，此时欲去其瘀，则正气并脱，欲止其泻，则瘀结不行，可不慎欤。治法见后泄泻门。

　　凡产逢冬月，宜重棉兜护其腹，虽夏月亦当复巾裹之，以免厥阴受寒。

　　凡产后百日内，不詈骂，少劳碌，禁淫欲，终身无病，而且多子。若未满百日交合，则虚羸百疾从此而生，必患脐下虚冷，手足腰腿酸痛等证，名曰蓐劳，最难治疗。

　　凡产后勿用椒姜艾酒，虽血块得热流通，然新血为之不宁耳。即砂仁汤亦能动血，咸在禁忌。

　　产后乳汁乃血气所成，不可食咸，咸能止血，令无乳汁，且发嗽难治。

　　产后南北风土不同，江以南新产后即食鸡子，虽告之以利害，相沿成习，毫无疑惧，且竟多安然无事者。予亦只得随俗，令其豁开淡煮而食之，尚有养胃却痰之功也。

　　[卷之下] 产后药误须知 

　　产后勿轻用乌药、香附、木香，及耗气顺气等药。用之反增满闷，虽陈皮用不可过五分。

　　产后勿轻用青皮、浓朴、山楂、枳壳、陈皮消食药，多损胃减食。即枳壳、香砂等丸，亦多损气血。

　　产后勿用青皮、枳实、苏子以下气定喘，用之元气必脱。

　　产后浮麦伤胃耗气，五味能阻恶露，枣仁油滑致泻，均为禁忌之品。

　　产后身热，误用黄芩、黄连、黄柏、栀子损胃增热，致不进饮食。且黄芩苦寒，无论恶露净与不净，皆非所宜。

　　产后四日肉，未服生化汤以消血块，勿先用人参、、术，致块不除。

　　产后勿轻用牛膝、红花、苏木、枳壳等类以消块，犹忌多用、独用。至于三棱、莪术、枳实、山楂等峻药，更不可用。若误用，旧血骤下，新血亦随之而损，祸不可测也。予每见俗用山楂一味煎汁，以攻血块，致成危证。频服两三帖，必死。

　　产后勿轻用生地黄以滞血路。

　　产后不可用大黄、芒硝以通大便，反成膨胀。

　　产后不可用五苓以通小便，用之愈闭。

　　产时不可用济坤丹以下胞胎。

　　不可信《妇人良方》及《产保百问》，俗医多有守此二书以治产，用芎、归、白芍、生地，误人实甚，余可知矣。

　　凡人有疾病，多有求卜以问吉凶，并卜何方何姓人医治可愈。此盖人不明医理，不知医者孰良孰庸，亦无可如何之计耳。岂知竟有医卜相通，医求卜荐，许以分谢，卜者贪利，假神道以指引。因卜而荐，误人性命，比比然也。产后之证，吉凶在于顷刻，不可不知而慎重也。

　　[卷之下] 三冲论 

　　产后危证，莫如败血三冲。其人或歌舞谈笑，或怒骂坐卧，甚者逾墙上屋，口咬拳打，山腔野调，号佛名神，此为败血冲心，多死。《医通》云：花蕊石散最捷，琥珀黑龙丹亦效。如虽闷乱不致癫狂者，失笑散加郁金。予谓当于妄言妄见门参看治疗。

　　若其人饱闷呕恶，腹满胀痛者，为之冲胃。《医通》云：用平胃散加姜、桂，往往获效。不应，送来复丹。呕逆腹胀血化为水者，金匮下瘀血汤。予谓当于饱胀呕逆等门参看治疗。

　　若其人面赤呕逆欲死，为之冲肺。《医通》云：二味参苏饮，甚则加芒硝荡涤之。

　　予谓当于口鼻黑衄门参看治疗。

　　大抵冲心者，十难救一。冲胃者，五死五生。冲肺者，十全一、二。其《医通》所用金石及峻药等治法，亦无可如何之思，与其视死，不若救生之意耳。予谓治此等证，宜用生化、失笑、抵圣等类平稳药，当亦通神。至来复、黑龙等丹，花蕊、平胃等散，及下瘀血汤，均未敢轻用，姑录之以备参考耳。

　　来复丹

　　治上盛下虚，里寒外热，及伏暑泄泻如水。

　　硫黄（同硝石为末，银石器内慢火炒，柳木搅之。不可猛火以伤药力）硝石太阴玄精石（水飞）青皮（去穣）陈皮（去白。各一两）五灵脂（二两，水飞去沙石，澄定晒干）上为末，古法以醋和丸，米饮下。因醋易冲坏，今改用米饮糊丸如梧子大。每服三十丸，空心醋汤下。

　　二味参苏饮

　　治恶露入胞，胀大不能出，及产后败血冲肺，喘满面赤几死者。

　　人参（二钱）苏木（四钱，碎）水煎服。又有入童便热服。一方，人参一两为末，苏木二两捶碎，水碗半，煎苏木水一碗，去渣，调人参末，随时加减服。大便溏泄者禁用。

　　花蕊石散失笑散

　　（俱见中卷胞衣不下门。）

　　琥珀黑龙丹

　　（见中卷催生门。）

　　平胃散

　　金匮下瘀血汤

　　（俱见上卷诸痛门。）

　　生化汤

　　（见本卷生化汤论后。）

　　抵圣汤

　　（见本卷气逆呕吐不食门。） 

</div>
    <div class="pagination">
<a href="胎产心法_page27.html">上一页</a><span>...</span><a href="胎产心法_page23.html">23</a><a href="胎产心法_page24.html">24</a><a href="胎产心法_page25.html">25</a><a href="胎产心法_page26.html">26</a><a href="胎产心法_page27.html">27</a><span class="current-page">28</span><a href="胎产心法_page29.html">29</a><a href="胎产心法_page30.html">30</a><a href="胎产心法_page31.html">31</a><a href="胎产心法_page32.html">32</a><a href="胎产心法_page33.html">33</a><span>...</span><a href="胎产心法_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
