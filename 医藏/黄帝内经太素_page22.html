<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 22 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 22 页/共 37 页
  </h1>
  <div class="content">
   平按：《甲乙》三阴之作三阴交。《灵枢》、《甲乙》陵泉上无之字。）温疟，汗不出，为五十九刺。（此温疟刺，三也。温疟，寒热病也，故刺热输五十九 也。）转筋于阳，理其阳，卒针之；转筋于阴，理其阴，皆卒针。（转筋刺，四也。六阳转筋，即以燔针刺其阳筋。六阴转筋，还以燔针刺其阴筋也。平按：两理字《灵枢》作治。《灵枢》、《甲乙》阳下无卒针之三字，皆卒针作皆卒刺之。）徒水，先取环谷下三寸，以 针之，已刺而针之，筒而内之，入而复之，以尽其水，必坚束之，缓则烦 ，束急则安静，间日一刺之，水尽乃止，饮闭药，方刺之时徒饮之，方饮无食，方食无饮，无食他食，百三十五日。

　　（，纡元反。此水刺法，五也。环谷，当是脐中也。脐下三寸，关元之穴也。 关元，内筒引水，水去人虚，当坚束身令实，复饮补药，饮之与食相去而进，间日刺之，不可顿去，水尽乃止，禁如药法，一百三十五日乃得愈。徒，空也。空饮无食也。平按：以 针之《灵枢》作以铍针针之，《甲乙》作 针刺之。已刺而针之筒而内之《灵枢》作已刺而筒之而内之，《甲乙》作而藏之引而内之。入而复之《甲乙》作入而复出。水《灵枢》、《甲乙》均作 。必坚束之《灵枢》无束之二字。缓则烦 《灵枢》缓上有来字， 作 ，《甲乙》作闷。束急《灵枢》作来急。饮闭药《甲乙》作饮则闭药。）着痹不去，久寒不已，卒取其里骨。（此着皮刺，六也。卒针，燔针。准上经卒当为 ，刺痹法也。里骨，谓与着痹同里之骨，名曰里骨，以其痹深，故取此骨也。平按：里骨《灵枢》作三里骨。卒取其里骨《甲乙》作为肝痹三字，注云：一作 痹。）为 胀，中不便，取三里，盛泻之，虚补之。（ 胀刺，七也。 ，脚胫也。胫寒为胀，取三里补泻为要也。

　　平按：为 《灵枢》作为干，《甲乙》无此二字。胀《灵枢》作肠，《甲乙》作腹。盛、虚下《甲乙》均有则字。）疠风者，索刺其肿上，以刺，以锐针锐其处，按出其恶气，肿尽乃止，常食方食，无食他食。（此疠风刺，八也。索，苏作反，散也。刺疠风肿上也。已，复锐头之针以锐其处，去针以手按之，出其恶气，食如禁法也。平按：索《灵枢》作素。以刺《灵枢》、《甲乙》作已刺。以锐针锐其处《灵枢》作以锐针针其处，《甲乙》作以吮其处。恶气《甲乙》作恶血。）腹中常鸣，气上冲胸喘，不能久立，邪在大肠，刺贲之原、巨虚上廉、三里。（大肠气上冲刺，九也。大肠手阳明脉，络肺下膈属大肠，故邪气在大肠，循手阳明脉上冲胸，不能久立也。

　　贲，膈也。膈之原，出鸠尾也。巨虚上廉与大肠合，以足阳明上连手阳明，故取巨虚上廉，并取三里也。平按；常鸣《甲乙》作雷鸣，上冲作常冲。贲《灵枢》、《甲乙》作盲。）少腹控皋，引腰脊，上冲心，邪在小肠者，连皋系，属于脊，贯肝肺，络心系，气盛则厥逆，上冲肠胃，动肝，散于肓，结于脐，故取之肓原以散之，（小肠上冲刺，十也。皋音高。小肠传脊，左环叶积，其注于回肠者，外传于脐上。小肠之脉，络心，循咽下膈抵胃，属小肠。故得连皋系、属于脊、贯肝肺、络心系也。是以邪气客小肠，气盛则厥逆，上冲肠胃，动于肝气，散于肓，结于脐也。取肓原。肓原，脖 也，齐上一寸五分也。平按：皋《灵枢》、《甲乙》作睾。《甲乙》小肠者上有小肠也三字。动肝《灵枢》作熏肝，《甲乙》作熏肝肺，散于肓《甲乙》肓作胸。齐《灵枢》、《甲乙》均作脐。）刺太阴以予之，（小肠脉贯肺，故取手太阴五输疗前病之穴。）取厥阴以下，（小肠脉贯肝，故取肝脉足厥阴疗前病五输之穴也。平按《灵枢》、《甲乙》作以下之。）取巨虚下廉以去之，（巨虚下廉与小肠合，故取之。）按其所过之经以调之。（调所过之经补泻之。善欧，欧有苦，长太息，心中济济，恐人将捕之，邪在胆，逆在胃，胆液泄则口苦，胃气逆则欧苦，故曰欧胆者，取三里以下胃气逆，刺少阳血络以闭胆部，调其虚实，以去其邪。（口苦刺，十一也。长太息者，太息长也。胆热之病恐惧，故如人将捕之也。邪在胆者，热邪在于胆中，溢于苦汁，胃气因逆，遂欧胆口苦，名曰胆瘅，故取三里以下胃之逆气，取胆脉少阳，调其虚实，以去热邪也。平按：欧《灵枢》、《甲乙》作呕。济济《灵枢》作 ，《甲乙》作淡淡。欧苦《甲乙》作呕苦汁。胃气逆《甲乙》作胃逆。以闭胆部《灵枢》作“以闭胆逆，却”，《甲乙》作以闭胆逆。）

　　饮食不下，鬲塞不通，邪在胃管，在上管则刺抑而下，在下管则散而去之。（饮食不下刺，十二也。邪在胃管，则令膈中气塞不通，饮食不下之候。邪在上管，刺胃之上口之穴，抑而下之；邪在下管，刺胃之下口之穴，散而去之也。平按：鬲《灵枢》作膈。管《灵枢》、《甲乙》均作脘。而下均作而下之。）

　　少腹病肿，不得小便，邪在三焦约，取之足太阳大络，视其络脉与厥阴小络结而血者，肿上及胃管，取三里。（腹胀不通刺，十三也。邪在三焦，约而不通，故少腹肿，不得大小便。可刺足太阳大络，及足厥阴孙络结聚之血可刺去之，又刺肿上，及取胃管，并刺三里也。平按：少腹病肿《灵枢》作小腹痛肿，《甲乙》作少腹肿痛。络脉上《甲乙》有结字。）睹其色，察其目，知其散复者，视其目色以而知病之存亡。（取病存亡刺，十四也。散则病亡，复则病存也。平按：以而知病之存亡，《灵枢》无而字，恐衍。）一其形，听其动静者，持气口人迎，（专务不散，则一其形也。移神在脉，则听动静也。气口则手太阴寸口脉，人迎则足阳明人迎脉也。平按：壹《灵枢》作一。）视其脉坚，且盛且滑者病日进，脉濡者病持，下诸经实者病三日已。气口候阴，人迎候阳。（气口藏脉，故候阴也。人迎府脉，故候阳也。平按：《灵枢》视上有以字，濡作软，持下作将下。）

　　刺家不诊，听病者言，在头疾头痛，为藏针之，刺至骨，病已，无伤骨肉及皮，皮者道也，阳刺，入一，旁四。（不诊刺，十五也。所刺之家，病患自知病之所在，不复须诊，更不为诊，即为针之，故曰藏针。藏针之法，刺至骨部，不得伤于骨肉皮部皮者，乃是取其刺骨肉之道，不得伤余处也。刺头病者，头为阳也，甚寒入脑以为头疾痛病，故阳刺之法，正内一，旁内四，疗气博大者也。本作阴刺者，字误耳。平按：疾头痛《素问》作头疾痛。为藏针之，《素问》新校正云：“全元起本无藏字。”《素问》病已下有上字，阳刺作阴刺，新校正云：“《甲乙经》：阳刺者，正内一，旁内四。阴刺者，左右卒刺之。此阴刺疑是阳刺。”与此正同。四下《素问》有处字。注更不为诊，袁刻脱为字。）治寒热深专者，刺大脏，迫脏，刺背俞也，（寒热刺，十六也。大脏，肺脏也，肺脏之形，大如四脏，故曰大脏。刺肺寒热之法，近脏刺之，刺于背俞。迫，近也。平按：《素问》背下重一背字。）刺之迫脏，脏会腹中，寒热气去而止，与刺之腰，发脏而泄出血。（刺背俞，迫脏刺之，使脏气会通腹中，寒热气尽乃止，并刺腰中，浅发其脏气，出其血也。平按：《素问》热下无气字，腰作要，发脏而泄出血作发针而泄出血。注脏气会通，袁刻脱气字。）治痈肿者，刺痈上，视痈小大深浅，刺大者多血，深之必喘，内藏为故止。（痈肿刺，十七也。刺痈之法，当痈上刺之，大者深之，小者浅之，便喘，内藏以出血为故。藏，贼郎反。平按：痈肿、痈上，《素问》痈均作腐，新校正云：全元起本及《甲乙经》腐作痈。《素问》深之上有小者二字，必喘内藏为故止作必端内针为故正，新校正云：“《甲乙经》云：刺大者多而深之，必端内针为故正。”）病在小肠者有积，刺腹脐以下至少腹而止，刺夹脊，刺两旁四椎间，刺两髂髀季胁肋间，道肠中热下气已。

　　（肠积刺，十八也。髂，客骂反，腰骨两箱也。小肠传脊，下连皋系，外传于脐，故小肠有积，刺于脐腹，下至少腹，并脊椎间，及季肋间也。平按：病在小肠者《素问》作病在少腹，刺腹脐以下作刺皮HT 以下，髂髀作髂 ，道肠中热下气已作导腹中气热下已。新校正云：“皮HT 应作皮， ，骨端也，谓脐下横骨之端。全元起本作皮髓，元起注脐旁 起也，亦未为得。”）病在小腹，痛不得大小便，病名曰疝，得之寒，刺少腹两股间，刺腰髁骨间，刺而多之，尽炅病已也。

　　（髁，口化反。痛疝刺，十九也。得寒者，得之于寒多，刺此五处，得热便愈也。炅音桂也。平按：《素问》痛上重一腹字。“得之寒，刺少腹两股间”《甲乙》作“得寒则少腹胀，两股间冷”，髁作 。）病在筋挛，诸节痛不可以行，名曰筋痹，刺筋上为故，刺分间，不可中骨也，病起筋炅，病已止。（筋痹刺，二十也。筋络诸节，故筋挛，诸节皆痛，不可中其骨部。以病起筋，所以筋热已止也。平按：挛诸节痛《素问》、《甲乙》作筋挛节痛，分间作分肉间。炅《甲乙》作热。）病在肌肤尽痛，痛痹伤于寒湿，刺大分小分，多发针而深之，热以为故，（肌肤痹刺，二十一也。寒湿之气客于肌中，名曰肌痹，可刺肉之大分小分之间也。平按：肌肤下《素问》、《甲乙》复有肌肤二字。痛痹二字《素问》、《甲乙》作名曰肌痹四字，热以作以热。）无伤筋骨，伤筋骨痈发，若变诸分尽热，病已止。（刺肌肉分者，不得伤骨筋之部，伤骨筋之部发为痈也。

　　刺肌痹者，若得诸分肉间尽热，即病已也。平按：痈发《甲乙》作寒发。）病在骨，骨重不可举，骨髓 痛，寒气至，名曰骨骨痹，深者刺无伤脉肉为故，至其大分小分，骨热病已。（骨痹刺，二十二也。邪客在骨，骨重 痛，名曰骨痹，刺之无伤脉肉之部，至得刺其骨部大小分间也。平按：痹上重骨字，《素问》、《甲乙》不重，当系衍文。至其大分小分《素问》作其道大分小分，《甲乙》作其道大小分。病已下《素问》、《甲乙》有止字。）

　　病在诸阳脉，且寒且热，诸分且寒且热，名曰狂，刺之虚脉，视分分尽热，病已而止。（狂病刺，二十三也。阳并阳明太阳等，故曰诸阳脉。身及四肢诸分且有寒热，名之为狂。刺法，补其虚阴，令分分皆热，得平病也。平按：分字《素问》、《甲乙》不重。）病初发盛，一发不治，日一发，不治，四五发，名曰癫病，刺诸其分诸脉，其尤寒者，以针调之，病已止。（癫病刺，二十四也。一发不疗者，谓得癫病一盛发已，有经数时不发，不疗之者，后更发时，有一日一发，不疗之者，后更发时，一日之中四五度发之，名曰癫病。刺法，待其发已，刺诸分诸脉，以针补甚寒者，病已。有本为月一发也。平按：《素问》、《甲乙》盛作岁，日一发作月一发，四五发上有月字。“刺诸其分诸脉，其尤寒者，以针调之，病已止”《素问》作“刺诸分诸脉，其无寒者，以针调之，病已止”，《甲乙》作“刺诸分，其脉尤寒者，以针补之”。）病风且寒且炅汗出，一日数过，先刺诸分理络脉，汗出且寒且热，三日一刺，百日而已。（寒热刺，二十五也。风成为寒热，一日数度寒热并汁，刺诸分腠络脉，复且寒且热，三日一刺，分剂也。平按：炅下袁刻脱汗出二字。炅上《素问》、《甲乙》有热字。）病大风，骨节重，须眉随落，名曰大风，刺肌肉为故，汗出百日，刺骨髓，汗出百日，凡二百日，须眉生而止。（大风刺，二十六也。刺肌肉之部及骨髓部，各经百日，二百日已，以须眉生为限也。平按：须眉随落《素问》作须眉堕，《甲乙》作须眉坠。止下《素问》、《甲乙》有针字。）

　　卷第二十四·补泻

　　天忌

　　平按：此篇自篇首至末，见《素问》卷八第二十六《八正神明论》篇。新校正云：“《八正神明论》又与《太素·知官能》篇大意同，文势小异。”检本书十九卷《知官能》篇与本篇《天忌》及下编《本神论》文意多同，亦可互证。又自是故天寒无刺五句，见《甲乙经》卷五第一。

　　黄帝问于岐伯曰：用针之服，必有法则焉，今何法何则？岐伯曰：法天则地，合以天光。（服，事也。光为三光。）黄帝曰：愿卒闻之。岐伯曰：凡刺之法，必候日月星辰四时八正之气，气定乃刺之。（定者，候得天地正气曰定，定乃刺之。）是故天温日明，则人血淖液而卫气浮，故血易泻，气易行；天寒日阴，则人血 泣而卫气沉也。（淖，大卓反，濡甚也，谓血濡甚通液也。

　　卫气行于脉外，故随寒温而邪浮沉滑涩。泣音 。平按： 泣《素问》作凝泣。气易行袁刻误作气日行。注脉外袁刻误作脉中。）月始生，则血气始精，卫气始行；（血气者，经脉及络中血气者也。卫气者，谓是脉外循经行气也。

　　精者，谓月初血气随月新生，故曰精也。但卫气常行而言始行者，亦随月生，称曰始行也。）月郭满，则血气盛，肌肉坚；（脉中血气及肉，皆随月坚盛也。）月郭空，则肌肉减，经络虚，卫气去，形独居，是故所以因天时而调血气者也。（经脉之内，阴气随月皆虚，经络之外，卫之阳气亦随月虚，故称为去，非无卫气也。形独居者，血气与卫虽去，形骸恒在，故曰独居。故谓血气在于时也。）是故天寒无刺，天温无疑，（天温血气淖泽，故可刺之，不须疑也。平按：《甲乙》天寒作大寒，天温作大温，无疑作无凝。）月生无泻，月满无补，（月生，血气始精微弱，刺之虚虚，故不可泻。月满，人气皆盛，刺之实实，故不可补也。）月郭空无疗，是谓得时而调之。（无疗者，治之乱经，故无疗也。是谓得时法也。平按：无疗《素问》、《甲乙》均作无治。）因天之序，盛虚之时，移光定位，正立而待之。（正立待之，伺其气也。）故曰月生而泻，是谓脏虚；（月生，脏之血气精微，故刺之重虚也。平按：脏虚，《素问》新校正云：全元起本脏作减，当作减。）月满而补，血气扬溢，经有留止，命曰重实；（扬溢，盛也。月满刺之，经溢流血，故曰重实也。平按：经有留止《素问》作络有留血。）月郭空而治，是谓乱经，阴阳相错，真邪不别，沉以留止，外虚内乱，淫邪乃起。（月郭空者，天光尽也。肌肉并经络及卫气阴阳皆虚，真邪气交错相似不能别，无刺之则邪气沉留，络脉外虚，经脉内乱，于是淫邪得起也。平按：注无刺之，无字恐衍。）黄帝曰：星辰八正何候？岐伯曰：星辰者，所以制日月之行也。（日月之行度，有以二十八宿为制度也。）八正者，所以候八风之虚邪以时至者。四时者，所以分春秋冬夏之气所在，以时调之也。（以八方正位，候八种虚邪之风也。四时者，分阴阳之气为四时，以调血气也。）八正之虚邪，而避之勿犯也。以身之虚，而逢天之虚，两虚相感，其气至骨，入则伤五脏，工候救之，弗能伤也，故曰天忌，不可不知也。（形及血气年加皆虚，故曰身虚。身虚与虚邪相感，为病入深，故至于骨伤五脏也。法天候之以禁，故曰天忌也。平按：注身虚身虚与虚邪相感袁刻作身之虚虚与虚邪相感。）黄帝曰：善。

　　卷第二十四·补泻

　　本神论

　　平按：此篇自篇首至末，见《素问》卷八第二十六《八正神明论》篇，与上编相接。自泻必用方以气方盛至末，又见《甲乙经》卷五第四。

　　黄帝曰：其法星辰者，余以闻之，愿闻法往古者也。（帝问师古摄生之道。）岐伯曰：法往古者，先知《针经》也。（往古伏羲氏始画八卦，造书契，即可制《针经》摄生救病之道。）验于来今者，先知日之寒温，月之盛虚也，以候气之浮沉而调之于身，观其立有验也。（制《针经》之旨获验于来今者，由先知寒温盛虚，以候脉气浮沉，次用针调之，以取其验也。）观于冥冥者，言形气营卫之不形于外，（形之肥瘦，血气盛衰，营卫之行，不见于外，故曰冥冥也。平按：营《素问》作荣。）而工独知之，以与日之寒温，月之盛虚，四时气之浮沉，参伍相合而调之，工常先见之，然而不形于外，故曰观于冥冥焉。

　　以下解观也。工人以神，得彼形气营卫之妙，不可知事，参伍相合调之，符合外不知，故曰观冥冥。平按：以与日之寒温，《素问》无与字。通于无穷者，可以传于后世。（无穷者，谓血气之妙也。有通之者，可传于万代。不通之者，以杀生人，故不能传之。）是故工之所以异也，然不形见于外，故俱不能见之。（良工观于冥冥，所知众妙，俱不可知之。平按：不形袁刻作形不。）

　　视之无形，尝之无味，故曰冥冥，若神仿佛。（冥冥之道，非直目之不可得见，亦非舌所得之味。

　　若能以神仿佛，是可得也，此道犹是黄帝之玄珠，罔象通之于仿佛。）虚邪者，八正之虚邪气也。

　　正邪者，身形饥，若用力汗出，腠理开，逢虚风，其中入微，故莫知其情，莫见其形。（胃中无谷曰饥。饥及汗出虚，因腠理开，虚风得入。虚风入时难知，故曰冥冥也。平按：《素问》身形下无饥字，其中入微作其中人也微。）上工救其萌芽，必先知三部九候之气尽调，不败救之。（萌芽，未病之病，病之微也。先知三部九候调之，即疗其微，故不败也。平按：必先知，《素问》知作见。不败救之《素问》作不败而救之。）故曰下工救其已成者，言不知三部九候之气以相失，有因而疾败之。（疾者，言其速也。平按：《素问》故曰下有“上工”二字，下工下有“救其已成，救其已败”八字。之气以相失作“之相失”三字，有因而疾败之作因病而败之也。）知其所在者，知诊三部九候之病脉处而治之，故曰守其门户焉，莫知其情，而见其邪形也。（但察三部九候，得其病脉，见其邪形，即便疗之，以守其门户，更不须问其情也。）黄帝问于岐伯曰：余闻补泻，未得其意。岐伯曰：泻必用方，方者，以气方盛也，以月方满也，以日方温也，以身方定也，以息方吸也，而内针，（方，正也。气正盛时，月正满时，日正温时，身正安时，息正吸时，此之五正，是内针时也。）乃复候其方吸而转针之，（此之一正，是乃转针时也。）乃复候其方呼也而徐引针，故曰泻必用方，其气乃行焉。（此之一正，是出针时也。泻用七法，即邪气行出也。平按：其方呼也而徐引针，袁刻呼误作吸，引误作出。）补者必用其员者，行也，行者移也，刺必中其营，复以吸也。（员之与方，行针齐实也。行补之法，刺中营气，留针补也。因吸出针，移气使气实也。平按：补者必用其员者行也《素问》作补必用员员者行也，《甲乙》作补者行也。营《素问》、《甲乙》作荣，吸下均有排针二字。）故员与方也，排针也。

　　（员之与方，行针之法，皆推排针为补泻之。平按：排针《素问》作非针，王注云：“所言方员者，非谓针形，正谓行移之义。”检本书《知官能》篇经云泻必用员，补必用方，与此不同。杨注云：“员谓之规，法天而动，泻气者也。方谓之矩，法地而静，补气者也。泻必用方，补必用员，彼出《素问》，此是《九卷》方员之法，神明之中，调气变不同故尔。”据此则方员之义，一言其法，一言其用，不必执也。）养神者，必知形之肥瘦，营卫、血气之盛衰，血气者人之神，不可不谨养也。（养神之道：一者须知形之肥瘦，二者须知营卫二气所行得失，三者须知经络血有盛衰。知此三者调之，神自养矣。平按：营《素问》、《甲乙》作荣。）黄帝曰：妙哉论也！（妙者，言得其神之精秘者也。）辞合人形于阴阳、四时、虚实之应，冥冥之期，其非夫子，孰能通之？（言微妙之辞，以人形合于阴阳，一也；合于四时，二也；合于虚实，三也；合于冥冥，四也。非夫子穷微极妙之通，孰能为此论也？平按：《素问》合上无辞字。）然夫子数言形与神，何谓形？何谓神？愿卒闻之。（知形为粗，知神为细，粗细莫辨。故须问之。）岐伯曰：请言形，形乎形，目冥冥，（形乎形者，言唯知病之形与形，不见其妙，故曰冥冥也。平按：冥冥《甲乙》作瞑瞑。）问其所痛，索之于经，恶然在前？（言粗无知，问病所以诊索经脉，何能知其病之在前？平按：《素问》问其所痛作问其所病，《甲乙》作扪其所痛。恶然《素问》、《甲乙》作慧然。据本注何能知其病之在前，应作恶平声。）按之不得，复不知其情，故曰形。（按人迎寸口，不知病情，故但知形。）黄帝曰：何谓神？岐伯曰：请言神，神乎神，不耳闻，目明心开为志先，（能知心神之妙，故曰神乎神也。

　　神知则既非耳目所得，唯是心眼开于志意之先耳。平按：《素问》、《甲乙》不耳闻作耳不闻，为志先作而志光。）慧然独悟，口弗能言，（神得内明，言名之所不能及也。平按：《甲乙》悟作觉。）俱见独见，（众庶俱见，而工独见。平按：俱见《素问》、《甲乙》作俱视。）适若昏，昭然独明，若风吹云，故曰神。（适将若在昏中，昭然独明。又解起惑除，若风吹云。如斯得者，因谓之神也。平按：《甲乙》适作象。）三部九候为之原，九针之论不必存。（三部九候为神得之原，九针之论粗而易行，故不必存。）

　　卷第二十四·补泻

　　真邪补泻

　　平按：此篇自篇首至末，见《素问》卷八第二十七《离合真邪论》篇，又见《甲乙经》卷十第二上编。

　　黄帝问于岐伯曰：余闻《九针》九篇，夫子乃因而九之，九九八十一篇，余尽以通其意矣。

　　（八十一篇者，此经之类，所知之书篇数也。）经言气之盛衰，左右倾移，以上调下，以左调右，有余不足，补泻于荥输，余皆以知之矣。（以前所知书中义也。平按：《素问》无皆以二字。）此皆营卫之气倾移，虚实之所生也，非邪气之从外入于经也。余愿闻邪气之在经也，其病患何如？取之奈何？（言前八十一篇所说之义，与余请异者，经所说唯道十二经脉，营卫二气，自相倾移，虚实所生，不言外邪入经为病，故今请之。平按：营卫之气倾移《素问》作营卫之倾移，《甲乙》无此一段。邪气之在经也，《甲乙》无气字。）岐伯对曰：夫圣人之起度数也，必应天地，（起于人身法度，以应天地也。平按：《甲乙》无此一段。）故天有宿度，地有经水，人有经脉。天地和温，则经水安静；天寒地冻，则经水 泣；天暑地热，则经水沸；卒风暴起，则经水波涌而陇起。（言天地阴阳气之度数也。平按：《素问》、《甲乙》 泣作凝泣，沸下有溢字。波涌《甲乙》作波举。）夫邪之入于脉也，寒则血 泣，暑则气血淖泽，（言人之身，应寒暑度数。平按：泣《素问》、《甲乙》作凝泣。气血淖泽，《素问》、《甲乙》无血字。）虚邪因而入客也，亦如经水之得风也，（因暑之时，腠理开发，邪得入也。邪入脉变，如风动水也。）经之动脉，其至也亦时陇起，（十二经之动脉，至于动处动也。邪气至时，亦皆有波陇。波陇者，邪气动正气。）

　　其行于脉中，循循然 ，（牛忿反。 ，车前横木，循车行也。邪循脉行曰 。有本作轺，非也。

　　平按：《甲乙》无其行二字。《素问》、《甲乙》无 字，王注云：循循一为 。）其至寸口也，时大时小，大则邪至，小则平，（邪气循营气至于寸口，故太阴脉大。无邪则太阴脉平和，故曰小也。平按：寸口下《素问》、《甲乙》有中手二字。）其行无常处，在阴与阳，不可为度，（尺脉为阴，寸口为阳，今邪入变乱而难知，故不可为度也。）循而察之，三部九候，卒然逢之，早遏其路，吸则内针，无令气忤，（审察循三部九候，于九候之中卒然逢之，知病处所，即于可刺之穴，以指按之令得遏，因病患吸气内针，无令邪气能逆忤之也。平按：循《素问》作从。）静以久留，无令邪布，吸则转针，以得气为故，候呼引针，呼尽乃去，大气皆出，故命曰泻。（静留针于穴中持之，勿令邪气散布余处。因病患吸气转针，待邪气至数皆尽已，徐引出针，邪之大气皆尽，因名为泻也。）黄帝曰：不足者补之奈何？岐伯曰：必先扪而循之，（先上下扪摸，知病之所在。一。）切而散之，（以指揣切，令邪不聚。二。）推而按之，（推而令动，以手坚按。三。）弹而怒之，以指弹之，（使其 起。四也。）搔而下之，（以手搔摩，令其 气得下。一曰 ，徒劳反。弹已 令下之。五也。平按：《素问》、《甲乙》搔作抓。）通而取之，（切按搔而气得通已，然后取之。六也。平按：取《甲乙》作散。）外引其门，以闭其神，（疾出针已，引皮闭门，使神气不出。神气，正气。七也。针之先后，有此七法。）

　　呼尽内针，（一呼一内，故曰呼尽内针，至分寸处也。）静以久留，以气至为故，如待所贵，不知日莫，（伺气如待情之所贵之者，以得为期。平按：莫《素问》、《甲乙》作暮。）其气以至，适人自护，（其正气已至，适人自当爱护，勿令泄也。平按：适人《素问》作适而，《甲乙》作适以。）候吸引针，气不得出，各在其处，推阖其门，令神气存，故命曰补。（候病患吸气，疾引其针，即不得使正气泄，令各在其所虚之处，速闭其门，因名曰补。泻必吸入呼出，欲泻其邪气也；补必呼入吸出，欲闭其正气不令出也。平按：神气《甲乙》作真气，注云：“《素问》作神气。”故命上《素问》、《甲乙》有大气留止四字。）黄帝问于岐伯曰：候气奈何？岐伯曰：夫邪气去络入于经也，合于血脉中，其寒温未和，如涌波之起也，时来时去，故不常在。故曰方其来也，必按而止之，止而取之，无逢其冲而泻之。（外邪入身，先至皮毛络中，留而不泄，出络入经。其入经也，与经中血气共合，邪之寒温，未与正气相得，遂波涌而起，去来不常居也。故候逢之，按使止而不动，然后以针刺之，不得刺其盛冲，泻法比之不击逄逄之阵。平按：《素问》、《甲乙》夫邪气去络，无气字，合于血脉中作舍于血脉之中，寒温未和作寒温未相得。《甲乙》无逢其冲作无迎其冲。）真气者经气，经气大虚，故曰其来不可逢，此之谓也。（经气者，谓十二经脉正气者也。正气大虚，与邪俱至，宜按取邪气刺之，不可逢而刺也。平按：其来《甲乙》作其气，注云：《素问》作其来。）故曰候邪不审，大气已过，泻之则真气脱，脱则不复，邪气复至，而病益蓄，故曰其往不可追，此之谓也。（候邪大气不审，按之不着，刺之则脱真气，邪气更至，病亦蓄聚，故曰邪气往而不可追也。平按：邪气复至，《甲乙》复作益。）不可挂以发者，待邪之至时而发针泻矣，若先若后者，血气已尽，其病不下，故曰知其可取如发机，不知其可取如扣锥，故曰知机之道，不可挂以发，不知机者，叩之不发，此之谓也。（以毛发挂机，发速而往，言气至智者发针亦尔，不失时也。平按：血气已尽《素问》、《甲乙》同，《素问》新校正云：“全元起本作血气已虚，尽当作虚。”不下《素问》作不可下。又《素问》、《甲乙》不知其可取作不知其取。注发针袁刻误作发针。）

　　黄帝问曰：补泻奈何？岐伯曰：此攻邪也，疾出以去盛血，而复其真气，（虚亦是邪，故补亦称攻也。泻热之法，不可久留，疾出其针，去其盛血，复其真气也。平按：攻邪袁刻误作政邪。）

　　此邪新客，未有定处，推之则前，引之则止，温血也，刺出其血，其痛立已。

　　黄帝曰：善。（定处，积为疾也。温，热也。邪之新入，未有定处，有热血，刺去痛愈。平按：《素问》新邪下有溶溶二字，则止下有逆而刺之四字，其痛作其病。自上文黄帝问曰补泻奈何至黄帝曰善，《甲乙》无此一段。）

　　黄帝问于岐伯曰：真邪以合，波陇不起，候之奈何？（前言真邪未合，有波陇起。未知真邪已起，其气何如也。平按：注已起，据经文已应作不。）岐伯曰：审扪循三部九候之盛虚而调之，察其左右上下相失及相减者，审其病脏以期之。（察其左右，谓察三部九候左右两箱，头及手足上下，其脉有相失及相减，以之审于五脏之病，与之死生之期也。平按：《甲乙》无察其左右至以期之十九字。）不知三部者，阴阳不别，天地不分。（不知天为阳也，地为阴也，人为阴阳也，故曰不别气也。不分者，不分形也。）天以候天，地以候地，人以候人，调之中府，以定三部。

　　（足厥阴天，足少阴地，足太阴人，以候肝、肾、脾胃三种地也。手太阴天，手阳明地，手少阴人，以候肺、胸、心三种人也。两额动脉之天，两颊动脉之地，耳前动脉之人，以候头角、口齿、耳目三种天也。中府，五脏也。欲调五脏之气，取定天地人三部九候也。）故曰刺不知三部九候病脉之处，虽有大过，且至工不能得禁也，诛罚无罪，命曰大惑，（病脉之处，即是九候经络邪之居脉，以不知病脉，则虽有死过之粗，至工之医永不能禁也。诛罚生人，不知无过，称曰大惑。

　　不知三部九候大惑，罪有六种也。平按：不能得禁，《素问》无得字，《甲乙》无能字。无罪《素问》、《甲乙》作无过。）反乱大经，真不可复，（乱经损真，罪之一也。）用实为虚，以邪为真，（妄解虚实，罪之二也。平按：《甲乙》真作正，注云：《素问》作真。）用针无义，反为气贼，夺人正气，（义，理也。用针不知正理，反为气贼，伤人正气，罪之三也。）以顺为逆，营卫散乱，（针道为顺，错行为逆，妄刺营卫，故令其乱，罪之四也。平按：《素问》顺作从。）真气已失，邪独内着，（亡正得邪，罪之五也。）绝人长命，予人夭殃。故不知三部九候，不能长久，（针杀生人，罪之六。绝人长命又有三：不知三部九候，所以绝人长命，一也。）因不知合之四时五行，（不知以身命合四时五行，绝人长命，二也。平按：《甲乙》因作固，注云：《素问》作因。）因加相胜，释邪攻正，故绝人长命矣。（愚医不知年加之禁，反妄攻正气，故绝人长命，三也。长命者，尽寿也。）邪新客来也，未有定处，推之则前，引之则止，逢而泻之，其病立已。

　　（言知三部九候，取之必效。平按：《素问》、《甲乙》邪下有之字。）

　　卷第二十四·补泻

　　虚实补泻

　　平按：此篇自篇首至末，见《素问》卷十七第六十二《调经论》篇，又见《甲乙经》卷六第三。

　　黄帝问于岐伯曰：余闻刺法，言有余泻之，不足补之，何谓有余？何谓不足？（为刺之道，唯有补法，余已略闻，然未悉之，故曰何谓也。）岐伯对曰：有余有五，不足又有五，帝欲何问乎？（举五数也。）黄帝曰：愿尽闻之。（闻五数也。）岐伯对曰：神有余有不足，气有余有不足，血有余有不足，形有余有不足，志有余有不足，（列五数也。）凡此十者，其气不等也。（神、气、血、形、志各有补泻，故有十数，名曰不等。又此十种补泻，极理以论，随气漫衍，变化无穷，故曰不等。平按：《甲乙》神有余作神有有余，下气、血、形、志同。）黄帝问曰：人有精气津液，四肢九窍，五脏十六部，三百六十五节，乃生百病，百病之生，皆有虚实。今夫子乃言有余有五，不足亦有五，何以生之乎？（九窍五脏以为十四，四肢合手足故有十六部，如此人身之数，皆有虚实，有余不足者，是亦众多，未知生病，其数何如也。平按：百病之生，袁刻脱百字。）岐伯对曰：皆生于五脏。（五脏为身之内主，用摄身病，无理不尽，故曰皆生五脏者也。平按：自上节人有精气至皆生于五脏，《甲乙》无。）

　　夫心藏神，（心藏神者，心藏于脉以舍神。今藏神者，言所舍也。）肺藏气，（肺藏气者，肺藏于气，气以舍魄。今藏气者，言其舍也。）肝藏血，（血藏于肝以舍魂。今藏血者，亦言其舍。

　　平按：魂下袁刻多魄字。）脾藏肉，（脾藏肉者，脾主于肉，故曰藏肉，非正藏肉，脾于营以为正也。脾藏营，营以舍意及智二神，以脾营血，谷气最大，故二神舍也。平按：注智袁刻作志。）

　　肾藏志，而此成形。（肾藏志者，肾藏于精，精以舍志。今藏志者，言所舍也。肾有二枚，在左为肾，在右为命门，肾以藏志，命门藏精，故曰肾藏精者也。《八十一难》精亦名神，故有七神。

　　又此五藏，心藏脉者，脉通经络血气者也。脾藏营者，通营之血气者也。肝藏血者，言其血有发眼之明也。五神藏于五脏，而共成身形也。平按：《甲乙》无而此成形四字。）志意通，内连骨髓，而成身形五脏。（意是脾神，通于营气，志是肾神，通于三焦原气别使，皆以内连骨髓，成身形及五脏，故意志者，所以御精神，收魂魄者也。平按：《甲乙》通下有达字，而成身形五脏作而成形三字。）五脏之道，皆出于经隧，以行血气，（五脏之道，皆出于十二经络之隧，以行营卫血气也。平按：隧《甲乙》作渠，下同。）血气不和，百病乃化变而生于血气，故守经隧焉。
  </div>
  <div class="pagination">
   <a href="黄帝内经太素_page21.html">
    上一页
   </a>
   <span>
    ...
   </span>
   <a href="黄帝内经太素_page17.html">
    17
   </a>
   <a href="黄帝内经太素_page18.html">
    18
   </a>
   <a href="黄帝内经太素_page19.html">
    19
   </a>
   <a href="黄帝内经太素_page20.html">
    20
   </a>
   <a href="黄帝内经太素_page21.html">
    21
   </a>
   <span class="current-page">
    22
   </span>
   <a href="黄帝内经太素_page23.html">
    23
   </a>
   <a href="黄帝内经太素_page24.html">
    24
   </a>
   <a href="黄帝内经太素_page25.html">
    25
   </a>
   <a href="黄帝内经太素_page26.html">
    26
   </a>
   <a href="黄帝内经太素_page27.html">
    27
   </a>
   <span>
    ...
   </span>
   <a href="黄帝内经太素_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
