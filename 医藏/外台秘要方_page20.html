<!DOCTYPE html>
<html>
<head>
    <meta charset="UTF-8">
    <title>外台秘要方 - 第 20 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 20 页/共 226 页</h1>
    <div class="content">　　黄蘗【二两】　黄连【四两】　栀子仁【十四枚擘】阿胶【一两炙】
　　右四味切以水六升煑三味取二升去滓内胶令烊温分再服忌猪肉冷水【范汪同出第二卷中】
　　千金翼热利下重白头翁汤主之方
　　白头翁【二两】　黄蘗【三两】　黄连【三两】　秦皮【三两切】
　　右四味切以水七升煑取二升去滓分服一升不愈更服忌猪肉冷水【范汪同出第十卷中此张仲景伤寒论方】
　　崔氏疗伤寒后赤白带下无数阮氏桃华汤方
　　赤石脂【八两冷多白帯者加四两】粳米【一升】干姜【四两冷多白帯者加四两切】
　　右三味以水一斗煑米熟汤成去滓服一升不差复作热多则带赤冷多则带白【千金翼方不同加减稍别伤寒论千金范汪同张仲景伤寒论煮汤和赤石脂末一方寸匕服】
　　又疗伤寒热利黄连丸方
　　黄连【三两去毛】　当归【三两】　干姜【二两】　赤石脂【二两切】
　　右四味捣筛蜜和丸如梧子大服三十丸日三叔尚书以疗热痢是岁传与东都当方诸军营及夏口戍人发者数千余人余时亦复用之亦佳但时用之不及诸汤速耳当服百丸许乃断忌猪肉冷水【竝出第一卷中】
　　张文仲陶氏伤寒下利防薤汤方
　　豉【一斤绵裹】　　薤白【一握】　栀子【十四枚擘破】
　　右三味以水五升煮取二升半去滓温分三服小品云此方主温毒及伤寒内虚外热攻肠胃下黄赤汁及如烂肉汁并去赤滞下伏气腹痛诸热毒悉主之水四升先煑栀子薤白令熟内防煑取二升分三服【千金备急方同】
　　又疗伤寒下利恶血不止犀角汤方
　　干姜【一两】　犀角【一两末】　地榆【一两】　蜜【二合】
　　右四味切以水五升煮取一升半去滓下蜜更煑至一升分三服自愈此治热毒蛊利【千金同竝出第十五卷中】伤寒疮方一十首
　　病源凡得伤寒及天行热病日数较多腹内有热又人食少肠胃空虚三虫行作求食食人五藏及下部也病之候齿龂无色舌上尽白甚者唇里有疮四肢沈重怱忽喜眠如此皆爲虫食其肛肛烂见五藏则死当数看其上唇内有疮唾血唇内如粟疮者则心内懊憹痛此虫在上食其五藏下唇内生疮者其人不寤此虫食下部皆能杀人也【出第八卷中】
　　肘后若病人齿龂无色舌上白者或喜眠愦愦不知痛痒处或下利宜急疗下部不晓此者但攻其上不以爲意下部生疮虫食其肛肛烂见五藏便死
　　烧马蹄作灰细末猪膏和涂绵以导下部日数度差
　　又桃仁苦酒汤方
　　桃仁【五十枚去皮尖及两仁】苦酒【二升】　盐【一合】
　　右三味煑取六合去滓尽服之【竝出第一卷中】
　　深师疗食下部桃皮汤方
　　桃皮【二两】　槐子【二两】　艾【二两】　　大枣【三十枚擘一方用黄连】
　　右四味切以水五升煑取三升去滓温分三服之
　　又疗虫食下部方
　　以泥作甖以竹筒如指所横穿甖肚筒一头内下孔中内如鸡子艾烧之人就甖口吹之常令艾烧强人可益艾甚良【千金同】
　　又龙骨汤治伤寒已八九日至十余日大烦渴热盛而三焦有疮者多下或张口吐舌呵吁咽烂口鼻生疮吟语不识人宜服此汤除热毒止痢神方
　　龙骨【半斤碎】
　　右一味以水一斗煑取四升沈之井底令冷服五合余渐渐进之恣意如饮尤宜老少无味殆如饮水亦断下【文仲备急千金等同】
　　又疗伤寒及诸病之后内有疮出下部烦者黄连犀角汤方
　　黄连【一两去毛】　乌梅【十四枚擘】　犀角【三两】　青木香【半两】
　　右四味切以水五升煑取一升半分再服忌猪肉冷水等【竝出第十四卷中】
　　范汪疗伤寒心中懊憹下利谷道中烂伤当服懊憹散以药内谷道中懊憹散方
　　雚芦【十分】　干漆【二分】　萹蓄【二分】
　　右三味各异捣筛粉粥饮服一钱匕先食日再服【千金同】
　　又疗懊憹麝香散方
　　麝香【一分研】　雄黄【一分研】　丹砂【一分研】　犀角【一分屑】羚羊角【一分研】青葙子【一分】　黄连【一分】　升麻【一分】桃仁【一分熬】　贝齿【一分】
　　右十味竝捣合下筛先食以小麦粥服钱五匕服药讫复以钱五匕绵裹以导谷道中食顷去之日三忌猪肉冷水生血等物【竝出第三十三卷中】
　　小品青葙子散疗热病有下部生疮方
　　靑葙【一两】　雚芦【四两】　狼牙【三分】　橘皮【二分】萹蓄【二分切之】
　　右五味捣下筛粥饮和合服两钱匕日三不知稍増之【出第六卷中千金同有甘草一分】
　　张文仲疗伤寒兼疮王叔和云其候口唇皆生疮唾血上唇内有疮如粟者则心中懊憹痛如此则此虫在上乃食五藏若下唇内生疮其人喜眠者此虫在下食下部方
　　取鸡子一枚扣头出白与漆一合熟和令调如漆还内殻中仰吞之食顷或半日或下虫或吐虫剧者再服乃尽热除病愈凡得热病腹内热食少三虫行作求食食人五藏及下部人不能知可服此药不尔虫杀人【集验深师肘后同】
　　又方
　　猪胆【一具】
　　右一味渍着半升苦酒中和之煎三沸三下三上药成可放温空腹饮一满口虫即死有人经用之验【竝出第二卷中千金同】
　　伤寒隂阳易方八首
　　病源伤寒隂阳易病者是男子妇人伤寒病新差未平复而与之交接得病者名爲隂阳易也其男子病新差未平复而妇人与之交接得病者名阳易其妇人得病新差未平复而男子与之交接得病者名隂易若二男二女竝不相易所以呼爲易者隂阳感动其毒度着于人如换易也其病之状身体重小腹里急或引隂中拘挛热上冲胸头重不能举眼内生防四肢拘急小腹防痛手足拳皆即死其亦有不即死者病苦小腹里急热上冲胸头重不能举百节解离经脉缓弱血气空虚骨髓枯竭便嘘嘘吸吸气力转少着牀不能动摇起止仰人或引岁月方死【出第八卷中】
　　深师疗妇人得温病虽差平复未满一百日不可与交合交合爲隂易之病病必拘急手足拳皆死丈夫病以易妇人名爲阳易速当疗之可差满四日不可疗也宜令服此药方
　　干姜【四两】
　　右一味捣末汤和一顿服温覆汗出得解止手足伸遂愈【范汪同出第十四卷中】
　　范汪豭防粪汤疗伤寒病后男子隂易方
　　薤【一大把】　豭防粪【十四枚】
　　右二味以水五升煑取二升尽饮之温卧汗出便愈亦理劳复【豭防屎两头尖者是也肘后薤作蓝】
　　又丹米汤疗伤寒病已后男子隂易方
　　丹米【三两】
　　右一味末以薄酒和尽饮之温覆汗出便愈亦随人大小不必三两自以意消息之
　　又疗交接劳复卵肿腹中绞痛便絶死竹皮汤方
　　刮青竹皮【一升】
　　右一味以水三升煑五六沸绞去滓顿服立愈【肘后同】
　　又疗隂阳易括蒌汤方
　　括蒌根【二两】
　　右一味以水五升煑取一升分二服先以青淡竹沥一升合水二升煮好银二两减半去银先与病人饮之讫又须臾乃服汤小便利即差括蒌汤银汁须冷服【与前疗渴方同】
　　千金曰昔者有人得伤寒病已差未健请华旉视脉旉曰虽差尚虚未复阳气不足勿爲劳事余劳尚可御内即死临死当吐舌数寸其妻闻其夫病除从百余里来省之止宿交接中间三日发病口舌出数寸而死病新差未满百日气力未平复而以房室者略无不死有士盖正者病愈后六十日已能行射猎以房室则吐涎而死及热病房室名爲隂阳易之病皆难疗多死近者有士大夫小得伤寒差以十余日能乘马行来自谓平复以房室则小腹急痛手足拘挛而死医者张苖说有婢得病后数十日有六人奸之皆死妇人得病易丈夫丈夫得病亦易妇人疗之烧裩散方兼主温病隂易也
　　取女人中裩近隠处烧取灰
　　右一物爲散服方寸匕日三小便即利隂头微肿此爲愈矣女人病可取男子裩如前法酒水服【此本仲景方肘后同】
　　又疗交接劳复卵肿缩腹中绞痛便欲死者方
　　取交接妇人衣服以覆男子【肘后同】
　　又方
　　取女人手足二十枚女人衣中裳一尺烧
　　右二味末以酒服亦可米汁饮服之【出第十卷中肘后同】伤寒劳复食复方二十五首
　　病源伤寒病新差津液未复血气尚虚若劳动早更复成病故云复也若言语思虑则劳神梳头澡洗则劳力劳则生热热气乘虚还入经络故复病也其脉沉紧者宜下之又食复伤寒病新差及大病之后脾胃尚虚谷气未复若食猪肉肠血肥鱼及油腻物必大下利医所不能治也必至于死若食饼饵黍饴脯炙脍枣栗诸果牢强难消之物胃气虚弱不能消化必更结热适以药下之则胃气虚冷大利难禁不下之必死下之亦危皆难救也大病之后多坐此死不可不慎护也夫病新差后但得食糜粥寜可少食令饥慎勿饱不得佗有所食虽思之勿与引日转久可渐食羊肉糜若羮汁慎不可食猪狗等肉【竝出第八卷中】
　　广济疗伤寒因食劳复头痛壮热栀子汤方
　　栀子【十四枚擘】香豉【一升绵裹】葱白【一握切】粟米【三合】雄防屎【二七枚烧令烟絶末】
　　右五味以水八升煑取二升三合去滓内防屎分三服服别相去如人行六七里须利内芒硝五分忌麫炙肉蒜等物【出第一卷中】
　　深师疗劳复大青汤方
　　大青【四两】　甘草【二两炙】　阿胶【二两炙】　香豉【二两】
　　右四味切以水一斗煑取三升去滓温服一升日五六欲尽复作常使有汤渴便饮无毒除热止吐下伤寒一二日上至十数日困笃发汗热不解吐下后热不除止下痢甚良先煑大青甘草取四升去滓内胶豉胶消尽便漉去勿令豉坏当预渍胶令释也忌菘菜海藻【集验肘后千金同】
　　又方
　　取鸡子空殻碎之熬令黄黒捣筛热汤和一合服之温卧取汗愈鸡子殻悉服之【肘后崔氏同】
　　又方
　　取马粪烧捣爲散冷酒服方寸匕良三炊顷便验神良
　　又疗伤寒差后劳复葵子汤方
　　葵子【二升】　梁米【一升】
　　右二味合煮作薄粥饮之多多爲佳取汗立差【竝出第十四卷中】
　　范汪疗伤寒病差语言书疏坐起行歩劳复方
　　刮青竹皮多多煑之令厚浓服三升汁则愈
　　又伤寒已愈食饮多劳复大黄豉汤方
　　防【五合】　甘草【二两炙】　桂心【二两】　大黄【四两】芒硝【半斤】
　　右五味防咀以水六升煮得二升去滓先食适寒温饮一升日再忌海藻菘菜生葱等物
　　又疗伤寒差已后饮食劳复栀子汤方
　　栀子【十四枚】豉【一升】　桂心【二两】　麻黄【二两】大黄【二两】
　　右五味防咀以水七升先煮麻黄掠去沫内余药更煮取二升去滓温服一升日再服当小汗及下利忌生葱【并出第三十四卷中】
　　千金疗伤寒温病后劳复或食饮或动作栀子石膏汤方
　　栀子仁【三七枚擘】石膏【五两碎】防屎【尖头者二十枚】香豉【一升绵裹】
　　右四味以水七升煮取三升分三服
　　又疗劳复或因洗手足或梳头或食等劳复方
　　取洗手足汁饮之一合即愈
</div>
    <div class="pagination">
<a href="外台秘要方_page19.html">上一页</a><span>...</span><a href="外台秘要方_page15.html">15</a><a href="外台秘要方_page16.html">16</a><a href="外台秘要方_page17.html">17</a><a href="外台秘要方_page18.html">18</a><a href="外台秘要方_page19.html">19</a><span class="current-page">20</span><a href="外台秘要方_page21.html">21</a><a href="外台秘要方_page22.html">22</a><a href="外台秘要方_page23.html">23</a><a href="外台秘要方_page24.html">24</a><a href="外台秘要方_page25.html">25</a><span>...</span><a href="外台秘要方_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
