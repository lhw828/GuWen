<!DOCTYPE html>
<html>
<head>
    <meta charset="UTF-8">
    <title>杂病广要 - 第 22 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 22 页/共 33 页</h1>
    <div class="content">　　气泄证，凡遇怒气便作泄泻者，必先以怒时挟食，致伤脾胃，故但有所犯，即随触而发，此肝脾二脏之病也。盖以肝木克土，脾气受伤而然。使脾气本强，即见肝邪，未必能入。今既易伤，则脾气非强可知矣。故治此者，当补脾之虚而顺肝之气，此固大法也。但虚实有微甚，则治疗宜分轻重耳。若既畏此证为患，则必须切戒气怒。（《景岳》）
　　积泻
　　有人因忧愁中伤食，结积在肠胃，故发吐利。自后至暑月，稍伤则发，暴下数日不已。《玉函》云：下利至隔年月日不期而发者，此为有积，宜下之，止。用温脾汤尤佳，若难取效，可佐以干姜丸，后服白术散。（《本事》）（白术散，出温中方四柱散下。）泻已愈，隔年及后期复泻。古论云：病有期年而发者，有积故也。宜感应丸。（《要诀》）久泄不止，百药不效，或暂止而复来，此必有陈积在肠胃之间。积一日不去，则泻一日不愈，必先逐去陈积而复补之，庶几获益。（《金匮翼》）
　　溢饮滑泄、水恣
　　诸泻痢入胃，名曰溢饮滑泄，渴能饮水，水下复泻而又渴，此无药证，当灸大椎。（《保命集》）（按：《医通》入胃上，补水渍二字，盖此证即《厥阴篇》所谓水渍入胃必下利之类。）假令渴引饮者，是热在膈上，水多入则下膈入胃中，胃经本无热，不胜其本（按：疑其水讹），名曰水恣，故使米谷一时下。此证当灸大椎三、五壮立已，乃泻督也。如用药乃用车前子擂丸，白术、茯苓之类可选用之，五苓散亦可。（同上）（按：《医通》溢饮滑泄主五苓散，曰：乃督脉之病也。盖系凑合此段。）
　　饭后随泻证
　　脾肾交济，所以有水谷之分。脾气虽强，而肾气不足，故饮食下咽，而大腑为之飧泄也。治法二神丸，用故纸、肉豆蔻修合，或不换金正气散吞安肾丸主之。盖脾肾之气交通，则水谷自然克化，此所谓妙合而凝者也。（《直指》）有脾气久虚，不受饮食者，食毕即肠鸣腹急，尽下所食物，才觉宽快，不食则无事，俗名录食泻（按：《医学原理》作漏食泄），经年累月，宜快脾丸下二五粒。（《要诀》）脾胃虚弱，内挟风冷，泄泻注下，水谷不化，脐下痛，腹中雷鸣，乃积寒久利，肠滑不禁，木香散（按：即四逆汤加丁香、肉豆蔻、木香、藿香、诃子、赤石脂）。若药与食入口即泻下者，名直肠泻，难治（按：此本于《要诀》。先教谕曰：《活幼口议》痢门云：日夜频并，饭食直过者，名曰刮肠。又《灵枢》所谓洞泄，《仓公传》洞风，皆此证也），本方加人参、白术，用伏龙肝汤煎服。（《医通》）
　　脾泄、肾泄
　　有脾泄，有肾泄。脾泄者，肢体重着，中脘有妨，面色虚黄，腹肚微满。肾泄者，肤腠怯冷，腰膂酸疼，上咳面黧，脐腹乍痛。治脾泄，用苍术、白术、浓朴、干姜、木香、生肉豆蔻辈。治肾泄，用补骨脂及安肾丸、震灵丹辈。（《直指》）诸泄泻，有用不换金正气散、除湿汤之类，以去风湿，以安肠胃，此上品药也。次则温脾养胃之剂投之，是为正法。然用之而不作效，抑且腹痛走上走下，或脐间隐痛，腰膂疼酸，骨节软弱，面色黧悴，尺脉虚弱，病安在哉？曰：此肾泄也，当以炒故纸、生干姜、官桂、木香、当归辈主之，仍用安肾丸为佐。其或肾水下涸，心火上炎，燥渴溺多，引饮无度，此阴阳离绝也，识者忧焉。（同上）有每日五更初洞泻，服止泻药并无效，米饮下五味丸（按：此本《本事方》文，见于后），或专以北五味煎饮。亦治脾肾泄，虽省节饮食，大段忌口，但得日间上半夜无事，近五更其泻复作，此病在肾，俗呼脾肾泄，分水饮下二神丸及椒朴丸，或平胃散下小茴香丸。病久而重，其人虚甚，椒附汤。（《要诀》）五更泻，是肾虚失其闭藏之职也。惟八味丸以补其阴，则肾中之水火既济，而开阖之权得宜。况命门之火旺，则能生土，而脾亦强矣。有用六味丸加沉香、砂仁，以山药末打糊，代蜜为丸，以摄火归源而愈者。有用六味丸加远志、益智，兼调脾肾而愈者。有用六味丸七分，杂二神丸三分，服之而愈者。有用五味子煎汤，送四神丸者。有用二神丸加五味子、山茱萸、肉桂、茴香，陈米饮糊为丸服者。亦有属酒积、食积者，盖一日进取之物，至此时皆下大府而急奔也。但食积之泻，其腹必胀满，泻后则顿减，泻下皆是稀粪。酒积泻下都是稀沫，或有兼血积者，与肾泻之纯清水液，迥乎不同也。审系何积，即以何积治之。（《医通》）凡兼真阴不足而为泄泻者，则或多脐下之痛，或于寅卯时为甚，或食入已久，反多不化而为呕恶溏泻，或泻不甚臭而多见完谷等证。盖因丹田不暖，所以尾闾不固，阴中少火，所以中焦易寒，此其咎在下焦，故曰真阴不足也。本与中焦无涉，故非分利所及也，惟胃关煎一剂，乃为最上之乘。且人之患此者最多，勿谓其为新病而不可用也，勿谓其为年少而未宜用也。觉有是证，即宜是药，剂少功多，攸利非小。但知者见其先，昧者见其后，见其后恐见之迟矣，所以贵先见也。（《景岳》）
　　虚损泄泻
　　（互见骨蒸门）泄泻诸治法颇详，何独不及虚损之泄泻也。盖肾藏真阴虚则火邪胜，火邪上升，必伤肺而为咳逆。真阳虚则水邪胜，水气内溢，必渍脾而为泄泻。既嗽且泄，上下俱病，先后天之气并伤，故虚损关捩，全系乎此。余尝用理中丸加五味子以治下泄，异功散加细辛以治上咳，每每获效。若服之作胀发热者，终难挽回，不可以其咳泻俱缓，轻许其治也。（《医通》）
　　口疮糜烂泄泻
　　口疮糜烂泄泻一证，古经未载，以理推之、虽云属热，然其上发口糜，下泻即止，泄泻方止，口糜即生，观其上下相移之情状，亦必纯实热之所为也。心之窍开于舌，脾之窍开于口，心脾之热，故上发口舌疮赤糜烂。胃主消化水谷，小肠主盛受消化，心脾之热下移小肠胃府，则运化之职失矣，故下注泄泻也，口糜发时，晚用泻心导赤散，滚汤淬服之，即生地、木通、黄连、甘草梢也。下泄泻时，早晚用参苓白术散，糯米汤服之。若小便甚少，下利不止，则为水走大肠，宜用茯苓、车前子二味各等分，煎汤时时代饮，利水导热。若服寒凉药口疮不效，则为虚火上泛，宜用理中汤加肉桂，大倍茯苓，降阳利水，降阳而口糜自消，水利而泄泻自止，可并愈也。（《金鉴》）
　　渴
　　凡泻，津液既去，口必渴，小便多是赤涩（《医通》曰：钱氏白术散），未可便作热论。的知热泻，方用冷剂。不然，勿妄投以致增剧。泻止渴自止，小便亦能如常。（《要诀》）肾水不足之人，患泄或过服分利之剂而渴者，加减八味丸。失治必致小便不利，水肿胀满等证成矣。（《医通》）
　　小便不利
　　泄泻之病，多见小水不利，水谷分则泻自止，故曰治泻不利小水，非其治也。然小水不利，其因非一，而有可利者，有不可利者，宜详辨之。如湿胜作泻而小水不利者，以一时水土相乱，并归大肠而然也。有热胜作泻而小水不利者，以火乘阴分，水道闭涩而然也。有寒泻而小水不利者，以小肠之火受伤，气化无权而然也。有脾虚作泻而小水不利者，以土不制水，清浊不分而然也。有命门火衰作泻而小水不利者，以真阴亏损，元精枯涸而然也。凡此皆小水不利之候，然惟暴注新病者可利，形气强壮者可利，酒湿过度、口腹不慎者可利，实热闭涩者可利，小腹胀满、水道痛急者可利。又若病久者不可利，阴不足者不可利，脉证多寒者不可利，形虚气弱者不可利，口干非渴而不喜冷者不可利。盖虚寒之泻，本非水有余，实因火不足；本非水不利，实因气不行。夫病不因水，而利则亡阴；泻以火虚，而利复伤气。倘不察其所病之本，则未有不愈利愈虚而速其危者矣。（《景岳》）
　　肠鸣
　　湿多成五泻，肠走如雷奔，此寒湿之患。然亦有火势攻冲，搏击水气而鸣者，必兼腹痛，暴注下迫，肛门涩滞，小水色黄，非若湿症之腹不痛也。（《证治汇补》）
　　生死诀
　　大抵滑泄最忌五虚。五虚者，脉细、皮寒、少气、前后泄利、饮食不入，得此必死。其有生者，浆粥入胃，泄注止，则虚者活，诚哉斯言也。（《济生》）（按：《要诀》有说，见前冷泻条。）若泻不止，手足寒，脉虚脱，烦躁发呃气短，目直视，昏冒不识人者，皆死症也。（《回春》）下则泄泻，上则吐痰，皆不已，为上下俱脱，死。（《必读》）（宜参回阳方法）
　　治例诸说
　　医疗之法，寒则温之，风则散之，热则清之，湿则分利之，此不易之法。其如饮食不节，过食生冷而成泄泻者，乃由中州不运，脾胃有伤也。但停滞泄泻一证，直须积滞已消，然后用以断下药（按：《集成》曰：凡治泻之法，先理其中焦，分利水谷，然后断下）。今人往往便固止之，蕴积于中而成痢疾者多有之。其如七情伤感所致，兼以调气药，随证主治，则不失其机要矣。（《济生》）古云：治湿不利小便，非其治也。故世俗治泄泻，多用淡渗之剂，利其小便；利而不已，即以燥剂兜涩之，此一偏之冶也。殊不知泄虽主于湿，亦所协风寒热虚实之不同，岂可执一而治乎。学人当验脉症用药，无不瘳矣。（《明医指掌》）治须分利小便，健脾燥湿为主。若泻久多而不止者，当用补住为要。若泄泻初起，不可就用补塞，恐积气未尽，而成腹疼饱闷，恶心烦躁，发呃而死。直待泻去四五次，方可补住，此大法也。（《回春》）泄泻久不止，不可离甘草、芍药，为脾病也。不可离白术，为湿也。忌枳壳，为能宽肠也。忌当归，为能滑肠也（用补中益气者，白芍代之）。（《医碥》）
　　治当用治伤寒法
　　凡湿勿针，《内经》虽云缪刺其处，莫若以张长沙治伤寒法治之。盖泄者，亦四时伤寒之一也。仲景曰：上涌而下泄，表汗而里攻。半在表，半在里，则宜和解之。表里俱见，随证渗泄。此虽以治伤寒，其于治湿乃同也。察脉以视深浅，问年壮以视虚实，所投必如其意矣。顷商水县白堤酒监单昭信，病飧泄逾年不愈，此邑刘继先命予药之，为桂枝麻黄汤数两，一剂而愈。（《撮要图》）
　　治法有九
　　治法有九：一曰淡渗，使湿从小便而去，如众人治涝，导其下流，虽处卑监，不忧巨浸。经云：治湿不利小便，非其治也。又云在下者引而竭之是也。一曰升提，气属于阳，性本上升，胃气注迫，辄尔下陷。升柴羌葛之类，鼓舞胃气上腾，则注下自止。又如地上淖泽，风之即干，故风药多燥。且湿为土病，风为木药，木可胜土，风亦胜湿，所谓下者举之是也。一曰清凉，热淫所至，暴注下迫，苦寒诸剂，用涤燔蒸。犹当溽暑伊芳郁之时，而商飒然倏动，则炎如失矣，所谓热者清之是也。一曰疏利，痰凝气滞，食积水停，皆令人泻，随证祛逐，勿使稽留。经云实者泻之，又云通因通用是也。一曰甘缓，泻利不已，急而下趋，愈趋愈下，泄何由止。甘能缓中，善禁急速，且稼穑作甘，甘为土味，所谓急者缓之是也。一曰酸收，泻下有日，则气散而不收，无能统摄，注泄何时而已。酸气一味，能助收肃之权，经云散者收之是也。一曰燥脾，土德无，水邪不滥，故泻皆成于土湿，湿皆本于脾虚。仓廪得职，水谷善分，虚而不培，湿淫转甚，经曰虚者补之是也。一曰温肾，肾主二便，封藏之本，况虽属水，真阳寓焉，少火生气，火为土母，此火一衰，何以营运三焦、熟腐五谷乎。故积虚者必挟寒，脾虚者必补母，经云寒者温之是也。一曰固涩，注泄日久，幽门道滑，虽投温补，未克奏功，须行涩剂，则变化不愆，揆度合节，所谓滑者涩之是也。夫是九者，治泻之大法业无遗蕴，至于先后缓急之权，岂能豫设，须临证之顷，丸机灵变，可以胥天下于寿域矣。（《必读》）
　　泻久宜丸散
　　凡治泻久用丸药，并用散药以实脾土，土实则能制水故也。（《苍生司命》）（按：《诸证辨疑》曰：有久湿脾虚泻者，今日多用汤药，多不获效。以愚肤见，譬如地中一窟之水，用燥土渗之，其水自散，反用水浇，岂不助其湿乎。盖二说其意相近，然此理不可必，姑存之。）
　　散邪诸方
　　苍术防风汤，治飧泄。（主治节文）苍术（去皮四两）麻黄（去根节四两）防风（去芦头五钱）上为粗末，每服一两，生姜七片，水二盏，煎至一盏，去滓温服。（《保命集》）治久泄法，先进缩煎小续命汤，是发其汗，使邪气不能从外侵于内，然后治其痢。（同上）帅府从事帖穆矢尔，病下痢完谷，众医咸谓洞泄寒中，日服四逆、理中辈弥剧。翁诊其脉，两尺寸俱弦长，右关浮于左关一倍，其目外如草滋，盖知肝风传脾，因成飧泄，非藏寒所致。饮以小续命汤，损麻黄，加术三、五升，痢止。续命非止痢药，饮不终剂而痢止者，以从本治也。（《沧洲翁传》）藿香正气散，治感湿泄泻，或兼暑者，于本方加黄连、香薷。（《医鉴》）
　　利水方法
　　世俗类用涩药治泻，若积久而虚者或可，若初得者，必变他证，为祸下小。殊不知多因于湿，惟分利小水为上策。（《丹溪纂要》）凡泄泻之病，多由水谷不分，故以利水为上策。然利水之法，法有不同。如湿胜无寒而泻者，宜四苓散、小厘清次之类主之，但欲分其清浊也。如湿挟微寒而泻者，宜五苓散、胃苓汤之类主之，以微温而利之也。如湿热在脾，热渴喜冷而泻者。宜大厘清饮、茵陈饮、益元散之类主之，去其湿热而利之也。（《景岳》）加味五苓散，治伏暑热二气，及胃湿泄泻注下，或烦或渴，或小便不利。赤茯苓（去皮）泽泻木猪苓（去皮）肉桂（不见火）白术（各一两）车前子（半两）上咀，每服四钱，水一盏半，生姜五片，煎至八分，去滓温服，不拘时候。（《济生》）胃苓散，治夏秋之间，脾胃伤冷，水谷不分，泄泻不止。五苓散平胃散（并见《局方》）上合和姜、枣煎，空心服妙。陈日华方。（《妇人良方》）《摄生众妙方》香砂胃苓汤，治饮食过多，泄泻，于本方加薷香、砂仁。二宜丸，治泄泻，五苓散与理中丸同煎服，或以五苓散下理中丸亦好。载梁氏《总要方》。（《朱氏》）
　　飧泄
　　病甚者，攻之不动，反能为害。经曰：其减则渐，其加则甚。可用五苓散，去猪苓，加人参。（《杂记九门》）桂苓甘露饮，治湿热下痢，小便涩少，口渴脉洪大者。（《保命歌括》）薷苓汤，治暑月泄泻，或欲成痢，黄连香薷饮合五苓散，锉一剂，生姜煎服。（《医鉴》）（互见《中暑》门。）柴苓汤，治泄泻发热，口渴里虚之症，小柴胡汤合五苓散，锉一剂，姜枣煎服。（同上）黄连胃苓汤，治受热气，并食油滑热物，及饮不正气酒作泻。川黄连（浓煎吴茱萸汤并炒一钱）干葛（一钱）赤茯苓（一钱）白术（一钱）猪苓（七分）泽泻（八分）苍术（一钱）川浓朴（姜汁拌炒七分）甘草（生炙各二分）陈皮（五分）上水一钟半，灯心七根，枣一枚，食远乘热服。（《会元》）欧阳文忠公，尝得暴下，国医不能愈。夫人云：市人有此药，三文一帖，甚效。公曰：吾辈脏腑与市人不同，不可服。夫人使以国医药杂进之，一服而愈。公召卖者浓遗之，求其方，久之乃肯传，但用车前子一味为末，米饮下二钱匕。云：此药利水道而不动气，水道利则清浊分，谷脏自止矣。（《苏沈》）
　　温中诸方
　　（温凉调停诸方附）范汪温中汤，疗寒下食完出方。甘草（炙）干姜（各三两）蜀椒（八十枚汗去闭口及目）附子（一枚炮四破）上四味切，以水二升，煮取一升，分为再服。若呕内橘皮半两，小与老皆取服之，良。（《外台》）四柱散，治丈夫元脏气虚，真阳耗散，两耳常鸣，脐腹冷痛，头旋目晕，四肢怠倦，小便滑数，泄泻不止。人参附子（炮去皮尖）木香（湿纸裹煨）茯苓（各一两）上为细末，每服二钱，水一大盏，生姜二片，枣子一个，盐少许，煎七分，空心食前服。凡脏气虚弱者，悉宜服之。（《和剂》）《本事》白术散，于本方去茯苓，加白术（主治既见积泻）。《济生》滑泄不止，加肉豆蔻、诃子煎，名曰六柱散（《活幼心书》去诃子，加白术）。《回春》八柱散，治肠胃虚寒，滑泄不禁，于六柱散去木香、茯苓，加干姜、白术、粟壳、甘草。治泄泻者，理中汤加橘红、茯苓各一两，名补中汤。治溏泄不已者，于补中汤中，更加附子一两，名附子补中汤。（《易简》）理中汤，治肠胃虚弱，渗漉有声，泄泻频并，加茯苓、川浓朴。（《直指》）治肠胃受风，久为飧泄，下痢呕逆，腹内痛，高良姜汤方。高良姜木香赤茯苓（去黑皮）槟榔（锉）人参（各三分）肉豆蔻（去壳）吴茱萸（汤浸焙炒）陈橘皮（汤浸去白炒）缩砂蜜（去皮各半两）干姜（炮一分）上一十味粗捣筛，每服四钱匕，水一盏半，煎至八分，去滓不拘时，日三服。（《圣济》）豆附丸，治丈夫妇人肠胃虚弱，内受风冷，水谷不化，泄泻注下，腹痛肠鸣，手足厥冷，服诸药不效者，此药主之。肉豆蔻（炮）附子（炮去皮脐）白茯苓（焙各四两）木香（不见火）肉桂（去粗皮）干姜（炮各二两）丁香（不见火一两）上为细末，姜汁面糊为丸，如梧桐子大，每服五十丸至一百丸，用生姜汤吞下，粥饮亦得，空心食前进。（《和剂》）予旧患溏利，每天晓必如厕，人教赎豆附丸。即愈。（《资生经》）《三因》名桂香丸。治冷气水泻，日夜二、三十行，腹中痛，四肢不和，缩砂丸方。缩砂（去皮）黄连（炒）附子（炮）吴茱萸（汤洗七遍炒焙各一两）木香干姜（炮各半两）上为末，用醋软饭和丸，梧桐子大，每服三十丸，以粥饮下。（《神巧》）治脾胃中风湿，脏腑滑泄，鞠丸。芎神曲（砂炒）白术附子（炮去皮脐等分）上为细末，用糊丸如梧子大，每服三、五十丸，米饮下。左氏述楚子围萧，萧将溃。申叔展告还无社曰：有麦曲乎？有山鞠乎？鞠，芎也。意欲令逃水中以避祸，是知芎能除湿。予尝加术、附以制方，治脾湿而泄者，万无不中。此药亦治飧泄，《素问》曰：春伤于风，夏必飧泄。飧泄者，食谷不化。盖春木旺时，肝生风邪，淫于脾经，至夏饮冷当风，故多飧泄，此药尤宜。（《本事》）《得效》朴附丸，治脾元虚弱，久患脾泄，冷泻不止，于本方去芎、白术，加浓朴、干姜。当归浓朴汤，治肝经受寒，面色青惨，厥而泄利。当归（炒）浓朴（制各二两）官桂（三两）良姜（五两）上锉散，每三服，食前服。（《直指》）浆水散，治暴泄如水，周身汗出，一身尽冷，脉微而弱，气少而不能语，其甚者加吐，此谓急病，治之宜以此。半夏（二钱汤洗）附子（半两煨）干姜（五钱）良姜（二钱半）桂枝（五钱）甘草（五钱炙）上为细末，每服三、五钱，浆水二盏，煎至一盏，和滓服，甚者三、四服，微者三服。（《保命集》）理中汤加茯苓、黄连，名连理汤。（《要诀》）（详出暑泻中）治水泻不止，茱萸丸方。吴茱萸（二两汤浸七遍焙干微炒）黄连（二两去须微炒）上件药捣罗为末，用软饭和丸，如梧桐子大，每服不计时候，以粥饮下三十丸。（《圣惠》）《圣济》治飧泄，水谷不化，及诸色痢，茱萸汤，即本方，水煎服。（又治脓血痢，二宜散，本方为末服。）《元和纪用经》黄连汤，主老小泄泻，赤白痢下，于本方加白芍药一两咀，分八服，每服以水八升半，煮一升许，投阿胶一分，再煮胶消去滓，分三服，温服。一方，加甘草末，艾汤调，亦大验。（宜与《滞下》戊己丸相参。）石顽治总戎陈孟庸，泻利腹胀作痛，服黄芩、白芍之类，胀急愈甚，其脉洪盛而数，按之则濡，气口大三倍于人迎，此湿热伤脾胃之气也。与浓朴生姜甘草半夏人参汤二剂，痛止胀减而泻利未已，与干姜黄芩黄连人参汤二剂，泻利止而饮食不思，与半夏泻心汤二剂而安。（《医通》）
　　和里诸方
　　胃风汤，治大人小儿，风冷乘虚入客肠胃，水谷不化，泄泻注下，腹胁虚满，肠鸣痛，及肠胃湿毒，下如豆汁，或下瘀血，日夜无度，并宜服之。白芍药白术肉桂（去粗皮）人参（去芦）当归（去苗）芎茯苓（去皮各等分）上为粗末，每服二钱，以水一大盏，入粟米百余粒，同煎至七分，去滓稍热服，空心，小儿量力减之。（《和剂》）（按：《易简》曰：此药兼治肠风下血，及妇人下血，面色姜黄，筋力衰惫者，服之尤能滋补。但性味不便于肠胃，恐伤谷气尔。又《续易简后集》方有异，载在《滞下》中。）补中益气汤去当归，滑泻痞闷者，此方主之。（医方考）经云：飧泄取三阴。三阴者，太阴也。宜补中益气汤，以白芍药代当归主之。（《准绳》）三白散，治感湿气，四肢懒倦，小便少，或下利，大便走泄，神思沉困，饮食减少，宜调胃去湿。白术茯苓芍药上各等分，水煎服。腹痛甚者，加当归，倍芍药。（《医林集要》）三白散，治一切泻泄如神。白术（去芦炒一钱半）白芍（炒一钱五分）白茯苓（去皮一钱）泽泻（一钱）浓朴（姜炒）黄连（炒各一钱）干姜（炒五分）乌梅肉（煎用二钱，丸用三钱。）如兼伤食，加神曲炒、麦芽炒各一钱。上锉，生姜三片，水煎，食前服。为末，神曲为丸，服尤效。（《保元》）抑扶煎，治气冷阴寒，或暴伤生冷，致成泻痢。浓朴陈皮乌药（各一钱五分）猪苓（二钱）泽泻（二钱）炙甘草（一钱）干姜（炮一、二钱）吴茱萸（制五、七分）水一钟半，煎七分，食远温服。如气滞痛甚者，加木香五、七分，或砂仁亦可。（《景岳》）
　　固胃暖元方法
　　（附外治）泻久不止，大孔如竹筒，直出无禁，气陷者，升阳补胃汤、补中益气汤加白芍。气欲脱者，真人养脏汤加附子，或四柱散、大断下丸（系辛热固涩之剂）、古蔻附丸（肉豆蔻、附子）香茸丸（麝香、鹿茸、肉豆蔻）。又有大便滑泻，小便精出者，万全丸（赤石脂、干姜、胡椒，此本蔻氏方。）（《入门》）如果系藏虚滑泄，审无腹痛，脉微虚、不沉滞者，可以温涩之药固之。（《金匮翼》）参苓白术散，治脾胃虚弱，饮食不进，多困少力，中满痞噎，心忪气喘，呕吐泄泻。白扁豆人参（去芦）白茯苓白术甘草（炒）山药（各二斤）莲子肉（去皮）桔梗（炒令深黄色）薏苡仁缩砂（取仁各一斤）上为细末，每服二钱，枣汤调下，小儿量岁数加减服之。（《和剂》）久病虚弱、年高及气弱人，脏腑泄泻久不止者，可与人参豆蔻散、浓肠丸、参苓白术散。（《指南》）六君子汤，治脏腑虚怯，心腹胀满，呕哕不食，肠鸣泄泻。人参甘草白茯苓白术肉豆蔻（湿纸裹，煨熟锉碎，以浓纸裹，压去油）诃子（煨去核各等分）上锉散，每服三钱，生姜三片，红枣二枚，煎服。或为末，热盐汤调服亦可。（《得效》）《医圣楷梯》加味六君子汤，治一切脾胃虚弱泄泻之证，于本方去诃子，加黄、山药、砂仁、浓朴。真人养脏汤，治冷热不调，泄泻，里急后重。（《直指》）久泄谷道不合，或脱肛，乃元气下陷，大肠不行收合而然，补中益气加诃子、肉果、五味、乌梅肉为丸。（《医通》）泻久不止，大孔如竹筒，直出无禁者，气将脱也，诃子散。木香（五钱）甘草（炙）黄连（各三钱）诃子（一两半生半熟）末之，煎芍药白术汤，调服一钱。（《明医指掌》）（按：更有温中固涩，如六柱散、八柱散，既见上。）治肾泄，五味子散。五味子（二两拣）吴茱萸（半两细粒绿色者）上二味同炒，香熟为度，细末，每服二钱，陈米饮下。顷年有一亲识，每五更初欲晓时，必溏痢一次，如是数月。有人云：此名肾泄，肾感阴气而然。得此方服之而愈。（《本事》）治脾肾俱虚，泄泻不食，二神丸。（原文作治脾肾虚弱，全不进食，今从《直指》。）破故纸（四两炒香）肉豆蔻（二两生）上为细末，用大肥枣四十九个，生姜四两切片，同煮枣烂，去姜取枣，剥去皮核，用肉研为膏，和杵丸如梧子大，每服三十丸，盐汤下。（同上）（《直指》不用姜。）《济生续方》枣肉丸，于本方加木香（不用姜）。《澹寮》四神丸，于本方加木香、茴香。《内科摘要》四神丸，于本方加五味子、吴茱萸。（《续焰》曰：即二神丸、五味子散合丸。）胃关煎，治脾肾虚寒作泻，或甚至久泻，腹痛不止，冷痢等证。熟地（三、五钱或一两）山药（炒二钱）白扁豆（炒二钱）炙甘草（一、二钱）焦干姜（一、二、三钱）吴茱萸（制五、七分）白术（炒一、二、三钱）水二钟，煎七分，食远温服。气虚势甚者，加人参，随宜用。阳虚下脱不固者，加制附子一、二、三钱。（《景岳》）艾黄熨法，治泻脱，困乏危笃。蓖麻（七个去壳研如泥）熟艾（半两）硫黄（末二钱）上拌匀，于脐上先铺纸，付药在上，更用纸铺衬稍浓，用熨斗适温凉熨之，不可令熨斗甚热，以脐内响为度。（《小儿卫生总微论》）或水泻不止，以大蒜捣烂，贴脐下并脚心，立止。（《琐碎录》）
　　回阳方法
　　予尝治数人，在下则泄泻不止，在上则吐痰不已者皆死，盖气脱无所管摄故也。若用参术膏救之，早者十活二三。（《医纲》）大泻如倾，元气渐脱者，宜速用四味回阳饮或六味回阳饮主之。凡暴泻如此者，无不即效。若久泻至此，犹恐无及。盖五夺之中，惟泻最急，是不可见之不早也。倘药未及效，仍宜速灸气海，以挽回下焦之阳气，仍须多服人参膏。（《景岳》）
　　荡实方法
　　（消积方附）下痢而腹痛满为寒实，当下之。下利腹中坚者，当下之。（《脉经》）夫泄泻却用大黄者，乃通因通用也，非大实热，勿轻用之。（《三因》）治痼冷在肠胃间，连年腹痛泄泻，休作无时，服诸热药不效，宜先取去，然后调治易瘥，不可畏虚以养病也，宜温脾汤。浓朴（去粗皮姜制）干姜（炮）甘草桂心（去皮不见火）附子（生去皮脐各半两）大黄（生四钱碎切，汤一盏渍半日，搦去滓，煎汤时和滓下。）上细锉，水二升半，煎八合，后下大黄汁，再煎六合去滓，澄去脚，不要晚食，分三服温服，自夜至晓令尽。不快，食前更以干姜丸佐之。（《本事》）干姜丸。干姜（炮）巴豆（去心炒黄研）大黄（湿纸裹甑上蒸）人参（各一钱去芦）上除巴豆，余为末，同研，炼蜜丸如梧子大，服前汤时，用汤吞下一丸，米饮亦得。（同上）（《圣济》治水泻不止，黑神丸，出《滞下》针头丸下。）三棱散，酒食伤积用此。京三棱（炮）蓬莪术（炮）益智仁甘草（炙）青皮（去白各二两）白茯苓（四两）上末，每二钱，少盐煎，吞感应丸，治伤食泄泻。（《直指》）
　　灸法
　　熙宁四年，予亲老在邵阳，忽患水泻，百药无效，遂灸天枢二穴立止，故述之（《神巧》）大便不禁，病亦矣，神阙、石门、丹田、屈骨端等，皆是穴处，宜速灸之。泄泻，宜先灸脐中，次灸关元等穴。（《资生经》）凡治湿，皆以利小便为主。诸泄不已，宜灸水分穴，谓水谷之所别也，脐之上一寸半，灸五、七壮，腹鸣如雷，水道行之候也。（《撮要图》）邻郡一富翁，病泄泻弥年，礼致子浓（按：子浓黄姓）诊疗，浃旬莫效。子浓曰，予未得其说，求归。一日读《易》至天行健，朱子有曰：天之气运转不息，故阁得地在中间，如人弄碗珠，只运动不住，故在空中不坠，少有息则坠矣。因悟向者富翁之病，乃气不能举为下脱也。又作字，持水滴吸水，初以大指按滴上窍，则水满筒。放其按，则水下溜无余。乃豁然悟曰：吾可治翁证矣。即治装往，翁家惊喜，至即为治艾，灸百会穴，未三、四十壮，泄泻止矣。生自少识之，后在邺，胡元望女生始六月，亦病泄泻不已，因教以前法，灸即愈。（《撄宁生传》）（灸大椎，出前溢饮滑泄。）灸法：百会（治久泻下陷脱滑者，灸三壮）、脾俞（治泄泻，灸三壮）、中脘（灸七壮）、关元（治泄不止，可灸七壮）、肾俞（可灸五壮，治洞泻不止）、大肠俞（可灸三壮，治肠鸣腹胀暴泻）、天枢、气海。（《医统》）
　　脏腑类
　　咳嗽
　　张子刚曰：肺为娇脏，怕寒而恶热，故邪气易伤而难治，以其汤散径过、针灸不及故也。汪省之亦曰：肺受病易，药入肺难。二氏之言信矣。盖咳嗽一证，本非大病，然古人殊加恳切者，良以此耳。故此编所纂，亦不厌其繁重云。
　　名义
　　咳嗽之说，古书咳而无嗽，后人则兼言之。大抵皆从肺出，其声响亮，不因痰涎而发者，谓之咳，言其声音闻于人也。痰涎上下，随声而发者，谓之嗽，如水之嗽荡，谓能嗽其气往来也。（《鸡峰》）（按：《续易简方脉论》曰：咳因气逆，嗽因痰作。《保命集》曰：咳谓无痰而有声，嗽是无声而有痰，咳嗽谓有声而有痰。其意俱相近。）嗽与咳一证也，后人或以嗽为阳，咳为阴，亦无考据。且《内经•咳论》一篇，纯说嗽也，其中无嗽字。由是言之，咳即嗽也，嗽即咳也云云。《素问》惟以四处连言咳嗽，其余篇中止言咳，不言嗽，乃知咳嗽，一证也。《生气通天论》云：秋伤于湿，上逆而咳。与《应象论》文义同而无嗽字，乃知咳即是嗽明矣。（《儒门事亲》）（按：子和此说，亦不可废，故并举之。）
　　源由总说
　　江流滔滔，日夜无声，狂澜激石，不平则鸣。所以咳嗽者，痰塞胸脘，气逆不下，冲击而动肺耳。然亦何以致此哉？曰：感风伤冷，挟热受湿，瘀血停水，与夫肺实肺虚，皆能壅痰而发嗽也。夫肺为娇脏，外主一身之皮毛，内为五脏之华盖。形寒饮冷，最易得寒，燥气郁蒸，最易生热。惟其易为冷热，所以内外交侵，动则邪气窒塞矣，此非不平而呜乎。（《直指》）肺五脏之华盖，专主于气。清浊既分，则无嗽。清气不分，浊气上干于华盖，加以协水停饮，肺不得清，则为嗽矣。（《奇效》）峡伯虽言五脏六腑皆令人咳，其所重全在肺胃，而尤重在外内合邪四字。人身有外邪，有内邪，有外内合邪。此云五脏之久咳，乃移于六腑，是指内邪郁发而言。若外邪入伤肺合而咳，原无脏腑相移之例也。（《医通》）
　　外内二因
　　咳嗽一证，窃见诸家立论太繁，皆不得其要，多致后人临证莫知所从，所以治难得效。以余观之，则咳嗽之要，止惟二证。何为二证？一曰外感，一曰内伤，而尽之矣。夫外感之咳，必由皮毛而入。盖皮毛为肺之合，而凡外邪袭之，则必先入于肺，久而不愈，则必自肺而传于五脏也。内伤之嗽，必起于阴分。盖肺属燥金，为水之母，阴损于下则阳孤于上，水渴金枯，肺苦于燥，肺燥则痒，痒则咳不能已也。总之咳证虽多，无非肺病，而肺之为病，亦无非此二者而已。但于二者之中，当辨阴阳，当分虚实耳。盖外感之咳，阳邪也，阳邪自外而入，故治宜辛温，邪得温而自散也。内伤之咳，阴病也，阴气受伤于内，故治宜甘平养阴，阴气复而嗽自愈也。然外感之邪多有余，若实中有虚，则宜兼补以散之。内伤之病多不足，若虚中挟实，亦当兼清以润之。大都咳嗽之因，无出于此，于此求之，自得其本，得其本则治之无不应手，又何有巢氏之十咳证，陈氏之三因证，徒致乱人心目而不得其际也。留心者，其熟味此意。（《景岳》）（按《病机汇论》于此证稍有规辞，欠核不录。）
　　非时风寒为咳
　　（喜变肺痈）《古今录验》（原先载经文）又非时有风寒冷，人触冒解脱伤皮毛间，入脏腑为咳上气如此也。又非时忽然暴寒伤皮肤，中与肺合，则咳嗽上气，或胸胁叉痛，咳唾有血者，是其热得非时之寒暴薄之，不得渐散，伏结深，喜肺痈也。因咳服温药，咳尤剧，及壮热吐脓血，汗出恶寒是也。天有非时寒者，急看四时方也。（《外台》）
　　咳为肺痿
　　肺处脏之最高，叶间布有细窍，此窍名为泉眼。凡五脏之蒸溽，从肺管吸入之，只是气从泉眼呼出之，便成液，息息不穷，以之灌溉周身者，皆从此出，此即人身之星宿海也。一受火炎，呼处成吸，有血即从此眼渗入，碍去窍道，便令人咳。咳则见血，愈咳愈渗，愈渗愈咳。久则泉眼俱闭，吸时徒引火升，喉间或痒或呛，呼时并无液出，六叶遂枯遂焦，此肺痿之由也。（《医径向测》）（按：《源流论》有吐血不杀人、咳嗽杀人论，正与此说相发，录在《吐血》中，当参。）
　　脉候
　　诊其脉，随其部位与气口相应，浮紧则虚寒，沉数则实热，弦涩则少血，洪滑则多痰，以此类推，无施不可。（《三因》）咳必审肺脉虚实。实者浮大有力，若沉而滑，则痰气盛也。虚者弦大无力，若沉细带数，则火郁极也。（《入门》）咳嗽，脉浮为客邪，宜发散。脉实为内热，宜清利。脉濡散为肿虚，宜温补。（《集解》）如久咳脉涩，或虽洪大，按之不鼓，属肺虚，宜五味、款冬、紫菀、兜铃之类，敛而补之。如日数虽久，而脉滑数有力，倘属有余实火，还宜清肺寻火寻痰而治之。（《锦囊》）
　　诊决死生
　　咳嗽脉沉紧者死，浮直者生，浮软者生（《圣惠》软作大），小沉伏匿者死（《集成》浮大者易治，沉微者难愈）。咳嗽羸瘦，脉形坚大者死（《巢源》络脉大者死）。（《脉经》）浮短者，其人肺伤，诸气微少，不过一年死，法当嗽也。（同上）（当参死证条）病咳嗽，脉数身瘦者死。暴咳嗽，脉散者死。病咳，形肥，脉急甚者死。病诸嗽喘，脉沉，而浮者死。（《中藏经》）
　　诸嗽证治
　　许仁则论咳嗽病有数种：有热嗽，有冷嗽，有肺气嗽，有饮气嗽。热嗽者，年少力壮，体气充满，将息伤热，积热所成，故致热嗽。此但食饮取冷，兼以药压之自歇。冷嗽者，年衰力弱，体气虚微，如复寝食伤冷，故成冷嗽。此亦但将息以温，兼进温药，则当平复。肺气嗽者，不限老少，宿多上热，后因饮食将息伤热，则常嗽不断，积年累岁肺气衰，便成气嗽。此嗽不旱疗，遂成肺痿，若此将成，多不救矣。饮气嗽者，由所饮之物，停滞在胸，水气上冲，冲入于肺。肺得此气便成嗽，久而不除，渐成水气，若作此病，亦难疗之。热嗽之状，更无其余，但遇于热便发。冷嗽之状，但遇诸冷，此疾便发。肺气嗽经久，将成肺痿，其状不限四时冷热，尽夜嗽常不断，唾白如雪，细沫稠粘，喘息气上，乍寒乍热，发作有时，唇口喉舌干焦，亦有时唾血者，渐觉瘦悴，小便赤，颜色青白，毛耸，此亦成蒸。肺气嗽经久，有成肺痈者，其状与前肺痿不多异，但唾悉成脓，出无多少。饮气嗽经久不已，渐成水病，其状亦不限四时，昼夜嗽不断，遇诸动嗽物，便致困剧，甚者乃至双眼突出，气即欲断，汗出，大小便不利，吐痰饮涎沫，无复穷限，气上喘急肩息，每旦眼肿，不得平眠。（《外台》）极要方云：此病有数种：有冷热咳嗽，有肺痿嗽，有肺痈嗽，有水气嗽。若有本性非热，遇诸冷缘而得嗽，触冷便发，遇热即可，此是冷嗽也。若有本性非冷，遇诸热缘而得嗽，触热便发，遇冷即可，此是热嗽也。若本性多热，嗽又久，热将息更剧，冷将息无效，每唾无多脓，但唾白而稠，总是细小泡沫，此是肺痿嗽也。若本性冷热将息无效，每嗽所出，皆是浓，如痈疮中脓，或寒或热，此是肺痈嗽也。若有非冷非热，经久患嗽，上气喘息，腹满闷，甚者头面有气，过久重者，身体皆肿，此是水气嗽也。（《医心》）咳而口中自有津液，舌上胎滑，此为浮寒，非肺痿也。（《脉经》）留饮咳者，其人咳不得卧，引项上痛，咳者如小儿掣纵状。（《千金》）有因寒者，有风者，有热者。风寒从外至，热则从内起。风寒则诸经自受其邪，热则诸经腑脏或熏乘而为病。风则散之，寒则温之，热则调之。因风者恶风，出风中则咳甚。因寒者，得寒则剧。因热者，得热而发。（《鸡峰》）咳嗽有二：一曰热，二曰寒。热嗽有浓痰，鼻闻腥气，宜服凉药；寒嗽痰薄，宜服热药。饮冷水一二呷而暂止者，热嗽也；呷热汤而暂止者，冷嗽也，此法用之有验。以小柴胡汤治热嗽，以理中汤加五味子治寒嗽，皆已试之验。（《医说》引《医余》）大抵咳嗽皆从肺出，医家细论发药大略有三：有因寒者，有风者，有热者。风寒则从外至，热则从内起。风寒则诸经自受其邪，热则诸经腑脏或熏乘而为病。风则散之，寒则温之，热则调之。泻是泻肺经，非泻腑脏也，当用葶苈、桑白皮之类是也。因风者遇风则嗽甚，因寒者值寒则嗽剧，因热者遇热则嗽即发。更有一验甚的，但问遇夜饮酒时，夜间如何。若吃酒后嗽甚，则有热也；吃酒了嗽减，则有寒也。涎青白者有寒，稠黄者有热，随证发药。（《和剂指南》）感风者鼻塞声重，伤冷者凄清怯寒，挟热为焦烦，受湿为缠滞，瘀血则膈间腥闷，停水则心下怔忪。或实或虚，痰之黄白，唾之稀稠，从可知也。（《直指》）夏月嗽而发热者，谓之热痰嗽，小柴胡四两，加石膏一两，知母半两用之。冬月嗽而发寒热，谓之寒嗽，小青龙加杏仁服之。然此为大例，更当随时加减之。（《保命集》）咳嗽之证，大概风、冷、热、损、劳。风者，感外风寒入肺经，其证或恶寒，或不恶寒，或发热，或不发热，或头痛，或不头痛，但暴得之，便觉痰壅，咳嗽不止，脉虽浮盛，此则是感风，三拗汤、金沸草散，量证加减与服。若服药不减，则是感风未解，当与伤寒中发散药，量四时加减，出汗乃止。伤冷咳嗽，身不憎寒发热，得之脾胃受寒，传入于肺，遂成寒嗽，嗽甚则吐白沫而多呕。此当先用温药，温其脾胃，如治中汤、胡椒理中汤、丁香半夏丸、五嗽丸皆要药，或用理中汤加五味子煎服。如伏热作嗽，一时风热在胸膈间，所以作嗽。其证胸满咽干，唾黄浊水，甚者咯血。宜服洗心散，或金沸草散加黄芩，以除大热。又有损嗽，男子因打扑负重而伤肺经，女子因劳苦用力而损肺经，此不可拘以一定之说。盖其肺经已损，遇风亦发，遇寒亦发，遇冷亦发，遇热亦发，当随证而调理之。其甚者咯血或至紫黑，当用心药去心肝间瘀血，如苏木、生地黄、赤芍药、当归之类，仍灸肺喻，则饮可安矣。（《治病活法秘方》）（劳嗽见于后，又损嗽宜参瘀血嗽。）咳嗽有风寒、痰饮、火郁、劳嗽、肺胀。干咳嗽难治，此系火郁之证，乃痰郁其火邪在中。（《丹溪》）（按：原就上半日多嗽、午后嗽、黄昏嗽、五更嗽多、阴分嗽为辨，兹不录。）戴云：风寒者，鼻塞声重恶寒者是也。火者，有声痰少而赤者是也。劳者，盗汗出，兼痰者多作寒热。肺胀者，动则喘满，气急息重。痰者，嗽动便有痰声，痰出嗽止。五者大概耳。（《钩玄》）夫咳之为病，有一咳即出痰者，脾湿胜而痰滑也。有连咳十数不能出痰者，肺燥胜而痰涩也。滑者宜南星、半夏、皂角灰之属燥其脾，若利气之剂，所当忌也。涩者宜枳壳、紫苏、杏仁之属利其肺，若燥肺之剂，所当忌也。（《纲目》引丹）凡咳嗽面赤，胸腹胁常热，惟于足乍有凉时，其脉洪者，热痰在胸膈也，宜小陷胸汤、礞石丸之类，清膈降痰，甚而不已者，宜吐下其痰热也。面白喷嚏，或胁急胀痛，或脉沉弦细迟而咳者，寒饮在胸腹也，宜辛热去之。（同上）感寒而嗽者，恶寒无汗，或身体发热，或鼻流清涕，宜杏子汤。有热嗽诸药不效，竹叶石膏汤去竹叶，入粳米，少加知母，多加五味、杏仁，此必审是伏热在上焦心肺间者可用。（《要诀》）凡遇冬寒月则发喘嗽者，乃寒冷外持，郁火于内，不得外泄，炎上而作喘嗽，治宜发表散外寒，利气疏里郁。（《原理》）火热咳嗽，喉哑痰浓，或大便秘结者，凉膈散加桔梗。（《医通》）
　　新久虚实
　　肺主于气，候皮毛。人有运动劳役，其气外泄，腠理则开，因乘风取凉，冷气卒伤于肺，即发成嗽，故为暴气嗽，其状嗽甚而少涎沫。久咳嗽者，是肺极虚故也，肺既极虚，气还乘之，故连年积月久不瘥。夫气久逆不下，则变身面皆肿满，表里虚气往来乘之故也。（《病源论》）经年累月，久嗽不已，服药不瘥，余无他证，却与劳嗽不同，宜三拗汤，仍佐以青金丹。有暴嗽服诸药不效者，或教之生料鹿茸丸、大菟丝子丸方愈，此乃肾虚所致，有本有标，却不可以其暴嗽而疑遽补之非。然所以易愈者，亦觉之早故也。（《要诀》）新咳有痰者外感，随时解散；无痰者便是火热，只宜清之。久咳有痰者，燥脾化痰；无痰者，清金降火。盖外感久则郁热，内伤久则火炎，俱宜开郁润燥。其间有七情气逆者，则以枳壳、香附顺气为先。停水宿食者，则以南星、槟榔分导为要。气血虚者，补之敛之。苟不治本而浪用兜铃、粟壳涩剂，反致缠绵。况肺为娇脏，易寒易热。虽人参平药，惟气虚最宜。若肺热有火及风邪初盛者，俱宜沙参或玄参代之，故咳不拘于寒也。（《入门》）咳之为病，有新久虚实之殊。新咳者肺有实邪，风则散之，寒则发之，热则清之，火则泻之，湿则除之，痰则涤之。有久病忽咳，病虽久而咳则暴，亦为新咳，必新伤风食也。风则疏之，食则消之即愈矣。久咳者属虚属郁，有由气虚者，有由血虚者，有由血虚火盛喘咳声嘶者，有气血两虚者，有虚劳嗽痰热渴汗者，有虚劳咳血痰喘者。有虚劳嗽一二声无痰，夜则发热，过则冷，睡多梦者。有火郁于肺，咳则有声无痰者。有湿痰内郁，痰出则咳少止，少顷又咳者。而又有咳久伤脾，满面生疮者。有久咳失音者，有久咳失气者，有久咳面目浮肿者，有久咳成劳者。有久咳经年百药不效，余无他证，与劳嗽异者。有痰郁火邪在中成干咳嗽者，此证极难治，先用开剂（宜逍遥散重加桔梗），后用补阴之品。（《尊生书》）新嗽易愈，久嗽难愈。所以难愈者，由病邪传变而入深也。（《苍生司命》）
　　外感内伤证治
　　（不内外因诸证）外感有嗽，内伤亦有嗽，此一实一虚，治当有辨也。盖外感之嗽，必因偶受风寒，故或为寒热，或为气急，或为鼻塞声重，头痛吐痰。邪轻者，脉亦和缓；邪甚者，脉或弦洪微数。但其素无积劳虚损等证，而陡病咳嗽者，即外感证也。若内伤之嗽，则其病来有渐，或因酒色，或因劳伤，必先有微嗽而日渐以甚。其证则或为夜热潮热，或为形容瘦减，或两颧常赤，或气短喉干。其脉轻者亦必微数，重者必细数弦紧。盖外感之嗽其来暴，内伤之嗽其来徐。外感之嗽因于寒邪，内伤之嗽因于阴虚。外感之嗽可温可散，其治易；内伤之嗽宜补宜和，其治难。此固其辨也。然或其脉证素弱，而忽病外感者有之；或其形体素强，而病致内伤者亦有之。此中疑似，但于病因脉色中细加权察，自有声应可证。若或认之不真而互谬其治，则吉凶攸系不浅也，最宜慎之。（《景岳》）外感咳嗽与阴虚咳嗽，尤宜辨晰。外感咳嗽，则声盛而浊，先缓后急，日夜无度，痰涎稠粘而喘急。阴虚劳嗽，则声怯而槁，先急后缓，或早甚，或暮甚，清痰少气而喘乏也。（《医通》）外感以有咳嗽为轻，盖肺气虽郁，尚能通也。故鼻流清涕，鼻痒而嚏，喉痒而咳。若郁甚热壅，不能上通，则鼻干且塞，无喷嚏咳嗽之证矣。盖郁不甚者，尚欲外散与上通；甚则不外散而内攻，不上通而下郁也。内伤以有咳嗽为重，如肝肾之火，其初止病下焦，未遽上干也。久而炎炽，乃反于肺，则病重矣。（若肺火自盛者，不在此论。）（《医碥》）按咳虽肺病，五脏六腑皆能致之。析其条目，经文尚有漏义；总其纲领，不过内伤外感而已。风寒暑湿伤其外，则先中于皮毛，皮毛为肺之合，肺邪不解，他经亦病，此自肺而后传于诸脏也。劳欲情志伤其内，则脏气受伤，先由阴分而病及上焦，此自诸脏而后传于肺也。自表而入者，病在阳，宜辛温以散邪，则肺清而咳愈。自内而生者，病在阴，宜甘以壮水，润以养金，则肺宁而咳愈。大抵治表者，药不宜静，静则留连不解，变生他病，故忌寒凉收敛，如《五脏生成篇》所谓肺欲辛是也。治内者，药不宜动，动则虚火不宁，燥痒愈甚，故忌辛香燥热，如《宣明五气篇》所谓辛走气、气病无多食辛是也。（《必读》）病者咳嗽，发作寒热，引腰背痛，或复喘满，此因房劳伤肾。病者中满腹胀，抢心痛，不欲食，此因饥饱伤脾。病者咳嗽，左胁偏疼，引小腹并膝腕疼，此因疲极伤肝。病者咳嗽，吐白涎，口燥声嘶，此因叫呼伤肺。病者喘嗽，烦热自汗，咽干咯血，此因劳神伤心，并属不内外因。（《三因》）七情饥饱嗽，无非伤动脏腑正气，致邪上逆，结成痰涎，肺道不理，宜顺气为先，四七汤半帖，加桑白皮、杏仁、五味子、人参、阿胶各半钱。有嗽吐痰与食俱出者，此盖饮食失节，致肝气不利，而肺又有客邪，肝浊道，肺清道，清浊相干，宜二陈汤加木香、杏仁、细辛、枳壳各半钱。有饮冷热酒，或饮冷水，伤肺致嗽，俗谓之凑肺，宜紫菀饮。（《要诀》）（按：紫菀饮即《济生》紫菀茸汤。）凡好色之人，元气虚弱，咳嗽不愈者，宜琼玉膏最捷。肺虚甚者，人参膏以生姜、橘红佐之。有痰，加痰药。（《原理》）有兼停饮食而咳，须用消化之方，不可用乌梅、粟壳酸涩药。其寒邪未除，宜用发散之剂，不可便用补剂。（《医通》）
　　劳嗽
　　（肺中有虫嗽）今之所谓劳嗽者，无所经见，意其华佗所谓邪嗽，真人所谓疰嗽者是已。此病盖酒色过度，劳极伤肺，损动经络，其重者咯唾脓血，轻者时发时瘥。又有因虚，感邪恶之气，且传疰得之，或先呕血而后嗽，或先咳嗽渐就沉羸，此则非特内伤肺经，又挟邪恶传疰之气，所以特甚，病之毒害，无过此也。真人治疰嗽通气丸方，用蜈蚣四节。又云：梦与鬼交通及饮食者，全用蜈蚣。《外台》方，四满丸，治五嗽亦用蜈蚣。近世名公能推原其指意，率用蛤蚧、天灵盖、桃柳枝、麝香、丹砂、雄黄、安息香之类，以通神明之药疗之，高出古人之意矣。又肺中有虫如蚕，令人喉痒而咳，汤散迳过，针灸不及，以药含化，虫死即嗽止。（《鸡峰》）至若酒色过度，虚劳少血，津液内耗，心火自炎，遂使燥热乘肺，咯唾脓血，上气涎潮，其嗽连续而不已。惟夫血不荣肌，故邪在皮毛，皆能入肺，而自背得之尤速，此则人参、芎、归所不可无。（按：《医通》曰：当与炙甘草汤，或黄建中加丹皮。盖丹皮辛香，调和营气，治无汗骨蒸，故阴虚人解表，以丹皮为向导。）一种传注，病涉邪恶，五脏受克，毒害尤深，近世率用蛤蚧、天灵盖、桃柳枝、丹砂、雄黄、安息香、苏合香丸通神之剂。（《直指》）有劳嗽一证，皆因肺虚，或苦风寒暑湿，及劳逸抑郁，忧思喜怒，饮食饥饱，致脏腑不平，积微至着，以至渐成肺痿肺痈者。咳嗽有多痰者，有干咳无痰者，甚则失声，咳唾脓血，身体发热，五心烦热，盗汗自出，夜梦鬼交，日轻夜重，肢体憔悴，皮肤干燥，颊赤如敷胭脂，饮食日少。古人云：疮一月不愈，则疮中有虫；咳嗽一月不愈，则肺中有虫。若肺有虫，则药难为功矣。肺虫如蚕，渐致变乱，日将月积，致成劳虫矣。（《治病活法秘方》）劳嗽有因久嗽成劳者，有因病劳乃嗽者。其证寒热往来，或独热无寒，咽痛嗌痛，精神疲极。所嗽之痰，或浓或淡，或时有血，腥臭异常，语声不出者，补肺汤半帖，加杏仁、贝母、款冬花、阿胶、百合各半钱，煎去滓，调钟乳粉。咽痛者，更加桔梗半钱。热甚者，更加秦艽半钱。呕者，去地黄，加半夏如其数。气急者，加灵砂丹或二炒丹。（《要诀》）若饥时胸中大痛，唇面上有白点如粟，咽喉或痒或痛而咳不可忍，脉极数，或忽大忽小，此必肺中有寸白虫，饥则虫上求食，痛嗽不宁也。一味百部蒸膏，略加槟榔、乌梅。（《医通》）（按：百部治久咳，出《千金》。）
　　呷嗽
　　呷嗽者，犹是咳嗽也。其胸膈痰饮多者，嗽则气动于痰，上搏喉咽之间，痰气相击，随嗽动息，呼呷有声，谓之呷嗽。其与咳嗽大体虽同，至于投药，则应加消痰破饮之物，以此为异耳。（《病源论》）
　　瘀血嗽
　　肺胀而嗽，或左或右不得眠，此痰挟瘀血碍气而病。宜养血以流动乎气，降火疏肝以清痰，四物汤加桃仁、诃子、青皮、竹沥、姜汁之类。血碍气作嗽者，桃仁去皮尖，大黄酒炒，姜汁丸服。（《丹溪》）瘀血咳则喉间常有腥臭，轻者泻白散，加生地、山栀、牡丹皮、麦门冬、桔梗，重者桃仁、大黄，姜汁为丸服。或因打损劳力伤肺，遇风寒则咳，或见血紫黑色者，四物汤去芎，加大黄、苏木为末，酒调服，利去心肺间瘀血即止，后服人参养荣汤调理。（《入门》）前后心胀，喉中有血腥气，气口脉涩，此膈间有蓄血也。试法，呷热姜汤作呃者，瘀血也。犀角地黄汤加童便、桃仁、大黄攻散之，或平胃合越鞠，加韭汁、童便消伐之。气竭肝伤而咳嗽血腥者，四乌一芦茹丸。（《医通》）
　　时行嗽
　　时行嗽，发热恶寒，头痛鼻塞气急，状如伤冷热，连嗽不已，初得病即伏枕，一两日即轻。记壬午秋，满城有此病，继时甲午年夏秋之交，此病又自南而北，得免者少，并呼为虾蟆瘟，用参苏饮加细辛半钱。（《要诀》）（按：此证亦出徐应登《医便》，用败毒散。）两在北方，遇夏秋久雨，天行咳嗽头痛，用古方益元散，姜葱汤调服，应手效，日发数十斤，经以彻夜。此盖甲己土运湿令，痰壅肺气上窍，但泄其膀胱下窍而已，不在咳嗽例也。（《韩氏医通》）
　　顿呛
　　咳嗽俗名曰呛，连咳不已，谓之顿呛。顿呛者，一气连呛二、三十声，少则十数声。呛则头倾胸曲，甚则手足拘挛，痰从口出，涕泣相随，从膺胸而下应于少腹。大人患此如同哮喘，小儿患此谓之时行顿呛。顿呛不服药，至一月亦愈。（《医学真传》）（治方出清凉方中，宜参。）
　　咳嗽短气
　　肺主气，候皮毛。气虚为微寒客皮毛，入伤于肺则不足，成咳嗽。夫气得温则宣和，得寒则否涩。虚则气不足而为寒所迫，并聚上肺间，不得宣发，故令咳而短气也。（《病源论》）
　　咳嗽上气
　　夫咳嗽上气者，肺气有余也。肺感于寒，微者则成咳嗽。肺主气，气有余则喘咳上气，此为邪搏于气，气壅不得宣发，是为有余，故咳嗽而上气也。（《病源论》）久咳嗽上气者，是肺气虚极，风邪停滞，故其病积月累年，久不瘥，则胸背痛面肿，甚则唾脓血。（同上）
　　咳嗽脓血
　　咳嗽脓血者，损肺损心故也。肺主气，心主血。肺感于寒，微者则成咳嗽，嗽伤于阴脉则有血，血与气相随而行，咳嗽极甚，伤血动气，俱乘于肺，肺与津液相搏，蕴结成脓，故咳嗽而脓血也。（《病源论》）咳嗽极甚，伤于经络，血液蕴结，故有脓血。气血俱伤，故连滞积久，其血黯瘀，与脓相杂而出。（同上）咳嗽吐粉红痰，谓之吐白血，仅可绵延岁月。若血色正赤如朱，浓浓如漆，为守脏血，不治。咳而吐痰，膺乳痛，当看痰色如何。若浓浊如脓，或带血丝而臭，当从肺痈例治之。（《医通》）
　　咳嗽声哑
　　咳嗽声哑者，以肺本属金，盖金实则不鸣，金破亦不鸣。金实者，以肺中有邪，非寒邪即火邪也。金破者，以真阴受损，非气虚即精虚也。寒邪者宜辛宜温，火邪者宜甘宜清，气虚者宜补阳，精虚者宜补阴。大都此证，邪实者其来暴，其治亦易；虚损者其来徐，其治亦难。（《景岳》）脉或沉或浮，声不损者，易治；脉来洪数，形瘦面赤，肾脏气衰，不能上循于喉而声哑者，难疗。（按：此本于《原病集》。）亦有肺络支塞而声哑者，不在此例。（《医通》）
　　死证
　　咳，脱形发热，脉小坚急者死。肌瘦下（一本云不）脱形，热不去者死。咳而呕腹胀且泄。（按：此四字《中藏经》作便滑不禁）其脉弦急欲绝者死。（《脉经》）咳而尿血羸瘦，脉大者死。（《病源论》）劳嗽，上嗽下泻，用嗽药嗽止则泻甚，服香连丸则泻止复嗽，肺与大肠为表里，此脏腑俱病不可兼治者死。（《苍生司命》）阴虚火动，发而为喉痹，音哑者不治。嗽而大便泄者，难治。嗽而发热不止，难冶。（同上）嗽而喉痛声哑不能药，或嗽而肛门脱，皆所不救也。（《石山医案》）死证（六名）：水肿、形脱、热不去、腹胀、呕、泻。（《识病捷法》）
　　治法要领
　　治嗽大法：肺脉浮为风邪所客，以发散取之。肺脉实为气壅内热，以清利行之。脉濡散为肺虚，以补肺安之。其间久嗽之人曾经解利，以致肺胃俱寒，饮食不进，则用理中助胃加和平治嗽等辈。（按：此下原有劳嗽说，既见上。）然则咳嗽证治，于此可以问津索涂矣，抑犹有说焉。肺出气也，肾纳气也。肺为气之主，肾为气之藏。凡咳嗽暴重，动引百骸，自觉气从脐下逆奔而上者，此肾虚不能收气归元也，当以补骨脂安肾丸主之，毋徒从事于宁肺（按：安肾丸不必用，此存其理已），用枳壳为佐，枳壳不惟宽中，又能行其气，气下痰下，他证自平。（《直指》）大概以顺气为先，下痰次之，又有停饮而咳者，又须消化之，切不可轻用罂粟壳等药涩之。又有寒邪未除者，亦不可便用补药。最忌忧思过度，房室劳伤，否则多成瘵疾，谨之谨之。（《大成》）肺主皮毛，人之无病之时，荣卫周流，内气自皮肤腠理，普达于外。一或风寒外束，则内气不得于外达，便从中起，所以气升痰上，故咳嗽。宜用辛温辛凉之剂以发散风寒，则邪退正复而嗽止也。又按肺为华盖，凡饥饱劳役，喜怒忧恐，与夫饮醇醪，食浓味，则火升痰上而伤于肺，亦作咳嗽。宜用降火豁痰之剂，则火降痰消而咳止也。又按肺主气，营运血液，周流一身。肺金也，受火邪，气从火化，有升无降，为嗽为喘。久而不治，虚极至损，则不能运化气液，发为烦热惊悸，咳唾粘涎脓血。宜用补虚润燥、开郁散火之剂，则肺得清正而嗽止也。故治咳嗽，要知新久之异，虚实之殊，补泻之宜也矣。（《心法附余》）咳嗽毋论内外寒热，凡形气病气俱实者，宜散宜清，宜阵痰，宜顺气。若形气病气俱虚者，宜补宜调，或补中稍佐发散清火。若专求于补，必致肺气壅塞，或结肺痈难治。专求解表，则肺气愈虚，腠理益疏，外邪乘虚易入，而其病愈难治矣。（《医约》）
　　吐汗例
　　咳而时发热，脉卒弦者，非虚也（按：《千金》作夫久咳为，咳而时发热，脉在九菽者，非虚也），此为胸中寒实所致也，当吐之。咳家，其脉弦，欲行吐药，当相人强弱，而无热乃可吐之。其脉沉者，不可发汗。（《脉经》）上气汗出而咳，属饮家，咳而小便利若遗溺，不可发汗，汗出即厥逆冷。（《千金》）
　　温清各有其宜
　　（外邪不可误认为劳）古方治火郁干咳嗽者甚少，治风寒湿咳嗽者甚多，盖由不分内外所因、新久之异故也。夫形寒饮冷，新咳嗽有痰，固当以温寒散湿为主，如人参、半夏之类可也。若夫气动火炎，久咳嗽无痰，又当以清热润燥为先，然人参、半夏之类又在所禁，如天门、麦门、知母、贝母、石膏、栝蒌之类可也。世人徒知肺主皮毛，外感风寒为寒，殊不知传里郁久变为热也。况肺为华盖，而五脏六腑火自内起，熏蒸焚灼作咳嗽者，亦良多矣。（《心法附余》）（按：《妇人良方》曰：古人立方治嗽，未有不本于温药，如干姜、桂心、细辛之属，以寒气入里，非辛甘不能发散。此言未免偏。又《痰火门》曰：大抵咳证药只宜温平，肺号姣容，药味少凉即寒，稍燥即热，治咳方禁用辛燥，学人不可不知。亦非持平之论。）外邪证多有误认为劳伤而遂成真劳者，此必其人气体柔弱，而医家望之已有成心。故见其发热，遂认为火；见其咳嗽，遂认为劳。不明表里，率用滋阴降火等剂，不知寒邪既已在表，凉药不宜妄投。若外既有寒，而内又得寒，则表里合邪，必致邪留不解，延绵日甚，俗云伤风不愈变成劳。夫伤风岂能变劳，特以庸医误治，而日加清削，则柔弱之人，能堪几多清理，久而不愈，不至劳不已也，此实医之所误耳。（《景岳》）
　　敛散二法
　　徐叔拱曰：敛者，谓收敛肺气也。散者，谓解散寒邪也。宜散而敛，则肺寒邪一时敛住，为害非轻；宜敛而散，则肺气弱一时发散而走泄正气，害亦非一。且如感风咳嗽，已经散之后，其表里复感寒邪，虚邪相乘，又为喘嗽。若欲散风，则愈虚其肺；若收敛，则愈滞其邪。当先轻解渐次敛之，肺不致虚，邪不致滞，喘嗽自止矣。（《病机汇论》）（按：敛言五味子、阿胶等润养之品，不必收涩之谓。）
　　补中补下
　　久嗽肉脱者，用嗽药多不救，补中健脾则嗽止，此虚则补其母，以脾主肌肉，病有本而标之之意也。然病多不救，经曰大肉已脱，九候虽调犹死是也。（《苍生司命》）凡咳而渐至气高汗渍，宜不俟喘急痰鸣，急补其下。若仍治标亡本，必至气脱卒亡，医之罪也。（《法律》）
</div>
    <div class="pagination">
<a href="杂病广要_page21.html">上一页</a><span>...</span><a href="杂病广要_page17.html">17</a><a href="杂病广要_page18.html">18</a><a href="杂病广要_page19.html">19</a><a href="杂病广要_page20.html">20</a><a href="杂病广要_page21.html">21</a><span class="current-page">22</span><a href="杂病广要_page23.html">23</a><a href="杂病广要_page24.html">24</a><a href="杂病广要_page25.html">25</a><a href="杂病广要_page26.html">26</a><a href="杂病广要_page27.html">27</a><span>...</span><a href="杂病广要_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
