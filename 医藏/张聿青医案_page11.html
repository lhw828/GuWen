<!DOCTYPE html>
<html>
<head>
    <meta charset="UTF-8">
    <title>张聿青医案 - 第 11 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张聿青医案 - 第 11 页/共 102 页</h1>
    <div class="content">　　二诊 昨日热起势较平定，神识亦未昏糊，今晨及午自觉甚舒，下午渐又烦闷。所最甚者，中脘之上，心胸之间，似觉一团结聚，于是欲呻不能，欲嗳不得。将寐之际，辄作惊跳。频渴欲饮，虽极沸之汤，不嫌为热。此痰湿蕴结，上焦之气郁痹不宣。脉较数，苔略化，似有松动之机。但极盛之时，虽略转机，尚难足恃，神昏发痉，当预防也。

　　淡干姜（五分） 广皮 蔻仁 槟榔皮 赤白苓 枳实川连（二分） 香附 竹茹 薏苡仁 制半夏 川朴另胆星五分，菖蒲五分，郁金二钱，黑丑二分，研为细末两次调服。如服药后仍昏，加郁金菖蒲桔梗滑石通草。

　　三诊 胸膺臂膊，发出赤疹隐约，尚是发泄于外者少，郁结于里者多，所以热势减轻而仍起伏。烦闷频渴，渴不多饮，虽极沸之汤，不嫌为热。良以湿热郁遏，津液不能布散于上，不得不引外水以济其急，与热烁津枯者不同。脐下板满，按之作痛。痰气阻府，里气郁遏，表气难宣，势不能以斑疹忌下为例。脉数糊滞，苔白罩灰。还恐内闭神昏，而发痉厥。再辛以开，苦以泄，缓下痰积，以备商进。

　　干姜（五分川连三分同炒） 广郁金（明矾三分化水磨七分冲） 制半夏（一钱五分） 枳实（一钱五分） 桔梗光杏仁（二钱） 竹二青（生姜汁炒） 荆芥 橘红 香豉 礞石滚痰丸（三钱佛手薏仁汤先服）

　　滚痰丸服下，仍然四肢发冷，大便未解，用竹沥达痰丸三钱，橘红一钱，胆星三分，二味煎汤送下。

　　盛（幼） 暑与湿合，湿重暑轻者为湿温。身热起伏，屡次得汗，热仍不解，口腻渴不多饮，渐致迷蒙多睡，耳窍不聪，胸项间痱疹密布。脉形糊滑，苔虽不浓，而舌质滑白。似属邪与湿蒸，熏蒸之气，弥漫胸中，所以时多迷睡。浊占清位，清窍不宣，所以耳聋不聪。恐由湿而蒙，由蒙而闭。即请商裁。

　　香豉（三钱） 杏仁（三钱） 广郁金（一钱五分） 制半夏（一钱五分） 生薏仁（三钱） 桔梗（一钱）

　　白蔻仁（三分） 滑石块（三钱） 猪苓（二钱） 云茯苓（三钱） 僵蚕（二钱） 鲜佛手（一钱） 通草（七分）

　　某（左） 热盛之时，心胸窒闷，则呼吸之气，有出无入，呼吸烦扰，刻刻欲厥。而脉虽数，甚觉沉细，苔虽浊多半白腻，舌心黑，仍属浮灰。安有如此烦热，已经旬日，而不克化火者。显系中阳不足，而痰湿郁遏。叠进辛开，胸间喘呼，虽得稍平，脉转糊滑，苔白转黄，颧红目赤，稍一交睫，辄觉惊跳。此湿蒸成痰，热郁成火。亟为清泄，参以化痰，俾免痉厥。事济与否，非所敢知也。

　　羚羊角（先煎二钱） 黑山栀（三钱） 广郁金（明矾水磨五分冲） 枳实（一钱炒） 九节石菖蒲（五分）

　　制半夏（三钱） 益元散（三钱包） 鲜竹茹（一钱五分） 陈胆星（七分）

　　二诊 前进直清肝胆，大势稍定，略能安寐，懊烦扰乱，亦稍退轻。脉数较爽，舌苔焦黄亦化。但热仍起伏，起则依然烦扰，面赤目红。舌绛苔黄，赤疹密布。肌表之风，三焦之暑，太阴之湿，悉经化火，充斥三焦。

　　非大苦不足以泄热，非大寒不足以胜热也。

　　雅连（五分） 犀尖（五分磨） 连翘（二钱） 郁金（一钱五分） 竹叶心（三十片） 益元散（三钱包）

　　淡黄芩（一钱五分） 粉丹皮（二钱） 黑山栀（三钱） 杏仁（三钱） 栝蒌仁（三钱） 鲜荷梗（二尺）

　　夏（左） 风热感受于上，伏暑窃发于内，胃气闭郁，阳郁不伸。发热甚重。暑蒸湿动，热与湿合，熏蒸肺胃，遂致咳嗽气逆如喘。痰多稠浓，有时带红，左胁肋作痛，唇焦口渴欲饮。舌红苔黄，隐然有霉燥之意，脉数浮弦。风为阳邪，本易化火，伏暑既深，尤易化热，两邪相并，化热生火，上迫肺金，阴伤络损，所以左胁为之作痛也。症方五日，邪势正炽，有昏喘之虞。拟和阴肃肺，导热下行，即请商裁。

　　煨石膏（五钱） 盐半夏（六分） 川贝母（二钱） 光杏仁（三钱） 大天冬（三钱） 冬桑叶（一钱五分）

　　冬瓜子（五钱） 生薏仁（四钱） 通草（一钱） 滑石（三钱） 芦根（一两） 竹叶（十六片）

　　以滑石芦根汤代茶二诊 和阴肃肺，导热下行，唇焦舌霉口渴俱减，热势略和。而气逆咳嗽，仍然不定，痰红青绿之色虽退，而痰多盈碗，胸膺胁肋俱觉作痛，不能转侧。火迫金伤，液滞为痰，络气因而不宣。症起六日，热方炽甚，恐络气闭阻，降令不行，而喘甚生变。拟降肺化痰宣络。即请商裁。

　　广郁金（四分） 盐橘络（一钱） 光杏仁（去尖打三钱） 滑石（三钱） 通草（一钱） 马兜铃（一钱五分）

　　旋复花（二钱猩绛包扎） 冬瓜子（四钱打） 枳壳（四钱） 生薏仁（四钱） 青葱管（二茎） 青芦尖（一两）

　　以冬瓜子煎代茶。

　　金（童） 外感风邪，引动伏暑。发热得汗不解，面色带红，微作恶心，胸闷不寐。脉数糊滑，苔白粘腻。外感之邪，才从汗解，而伏暑内发，夹湿熏蒸，蕴于肺胃，症方两日，势甚炽张。以泄化为法。

　　光杏仁（去尖打三钱） 六一散（三钱包） 桔梗（一钱） 枳壳（一钱） 通草（一钱） 薄橘红（一钱）

　　大连翘（三钱） 制半夏（一钱五分） 广郁金（一钱五分） 范志曲（二钱炒） 生薏仁（四钱） 炒竹茹（一钱） 鲜佛手（一钱）

　　温明远 微寒热甚，热在心胸，肌表并不炙手，一味烦懊，邪气交会于中宫，恶心欲呕。脉忽大忽小忽歇，舌苔白 。此伏暑之邪，为湿所抑，不能泄越。虽有津气，不克上承，所以恶燥喜润也。与云瞻先生议流化气湿，参以芳香破浊法。

　　郁金（磨冲七分） 白桔梗（一钱） 制半夏（三钱） 广藿香（三钱） 橘红（一钱） 大腹皮（三钱）

　　杏仁泥（三钱） 白蔻仁（七分研后入） 炒竹茹（一钱） 玉枢丹（四分研先调服）

　　二诊 稍稍得寐，胃府略和之象。烦闷虽甚，较昨稍安。但脉仍歇止。频渴欲饮，饮则呕吐。气湿未能流化，清津安能上供。燥也，皆湿也。从昨法参入苦辛合化。

　　制半夏（三钱） 橘红（一钱） 蔻仁（七分后入） 郁金（一钱五分） 石菖蒲（五分） 川雅连（姜汁炒一分） 赤白苓（三钱） 香豆豉（三钱） 淡干姜（四分炒黄） 桔梗（一钱） 木猪苓（二钱） 广藿香（一钱五分）

　　三诊 辛开苦降，气通汗出。其郁遏亦既开矣，其脉气宜如何畅爽，而乃闷细如昨，右部仿佛沉伏。汗收则烦懊复盛，汗出之际，肌肤发冷。足见闭郁欲开而未能果开，卫阳已经亏损。内闭外脱，可虞之至。

　　勉拟连附泻心法。以备商榷。

　　人参须（另煎冲四分） 川雅连（五分炒） 制半夏（三钱） 益元散（三钱绢包） 茯苓（三钱） 制附子（三分） 淡黄芩（一钱五分） 竹茹（姜汁炒一钱）

　　四诊 昨进连附泻心法，烦懊大定，渴亦大退，汗稍出不至淋漓，肤冷较温。六脉皆起。但仍歇止。足见正虚邪郁，营卫几不相续，虽为转机，还怕里陷。

　　川雅连（五分炒） 黑草（三分炙） 吉林大参（一钱） 制半夏（一钱五分） 熟附片（三分） 淡黄芩（酒炒一钱五分）

　　茯苓（三钱） 白粳米（一撮煎汤代水）

　　按师云、此际舌苔，业已抽心，中虚极矣。（清儒附志）

　　五诊 同汪艺香合参方，案未录。

　　人参须（另煎冲一钱） 炙黑草（五分） 炒白芍（三钱） 辰拌块滑石（五钱） 龟板（六钱炙打）

　　制半夏（三钱） 陈皮（一钱） 熟附片（五分） 鲜佩兰（一钱五分） 辰拌茯苓神（各三钱）

　　姜汁炒竹二青（二钱） 僭加姜汁炒川连（五分） 淡干姜（三分）

　　此际舌苔，不特抽心，而且色绛，气虚阴亦虚矣。

　　六诊 此方服后，脉之细涩，转为弦滑，舌之剥痕，已被浊苔满布，未始不为退象。同汪君议方。

　　人参条（一钱） 茯苓神（各三钱） 炙黑草（六分） 龟板（六钱炙） 广皮（一钱） 制半夏（三钱）

　　鲜佩兰（一钱五分） 川熟附（五分） 辰拌滑石块（五钱） 炒白芍（一钱五分） 姜汁炒竹茹（一钱）

　　加姜汁炒川连（五分）

　　七诊 服后寒热日重，起伏依然，痰粘舌腻。气阴渐复，暑湿究未达化故耳。

　　人参须（一钱） 茯苓神（各三钱） 陈皮（一钱五分） 制香附（三钱） 藿香（三钱） 淡干姜（五分）

　　制半夏（三钱） 粉猪苓（二钱） 姜汁炒竹二青（一钱） 建泽泻（一钱五分）

　　八诊 寒热虽不甚盛，而仍有起伏。大波大折之余，邪热与湿，不能遽楚，不问可知。所可异者，脉又转细，神情亦少爽利，胸闷不舒，时仍有烦懊情形。当其脉见歇止，甚至隐伏，其时进以连附泻心，脉即顿起，数日甚属和平。撤龟甲，脉未变。撤草彻芍，脉亦未变。昨方之中，补中气，扶中阳，并未撤防，而脉情转异。谓是气不足而不能鼓舞，则参须虽为大参之余气，其时隐伏之脉，尚足以鼓之而出，今竟不足以保守旧地，于情于理，有所不通。细询其今日咯吐之痰，不及昨日之多，倦睡较昨为甚，是否上中两焦之湿热未清，弥漫于中，遮蔽脉道，不能鼓舞。质之艺香先生，以为何如。并请云瞻老宗台定夺。

</div>
    <div class="pagination">
<a href="张聿青医案_page10.html">上一页</a><span>...</span><a href="张聿青医案_page6.html">6</a><a href="张聿青医案_page7.html">7</a><a href="张聿青医案_page8.html">8</a><a href="张聿青医案_page9.html">9</a><a href="张聿青医案_page10.html">10</a><span class="current-page">11</span><a href="张聿青医案_page12.html">12</a><a href="张聿青医案_page13.html">13</a><a href="张聿青医案_page14.html">14</a><a href="张聿青医案_page15.html">15</a><a href="张聿青医案_page16.html">16</a><span>...</span><a href="张聿青医案_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
