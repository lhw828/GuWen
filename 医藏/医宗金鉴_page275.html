<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 275 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 275 页/共 424 页</h1>
    <div class="content">　　小儿面部红润，精采明亮透达，印堂，山根，年寿，眼下，囗角，无青暗之色。

　　两目黑白分明，视瞻平正，愈看愈有神气精光，囟不陷不填，头不解颅，鼻孔不小气清不浊，声音清亮，天柱骨正颈不歪斜，骨肉相称，又宜紧束，肥不见肉，瘦不露骨，小便远而长，肾囊紧小，微带紫黑色，如荔枝壳，身无敛癣疮疥，项无结核，腹无积聚，形气充实，精神强健，脏腑调顺，脉息和平，以上皆可种。

　　卷五\编辑幼科种痘心法要旨

　　不可种

　　小儿面色青白，或黧黑痿黄，无喜色无精采，两目黑多白少，白睛带青色，视瞻歪斜，暗昧无神，囟陷囟填，解颅，囟不合，五软，五鞮，龟胸，龟背，鹤膝，鼻孔小，气浊，声音不亮不长，肉不束，骨松如发面样，身体瘦无胭肉，身有廒敛疥疮腹有疳积，项有结核，病后元气未复，素有惊痫之证，失乳之后，气血不足，脾胃虚弱，精神倦怠，脉不和平，以上皆不可种。

　　凡小儿父母，行事疏忽，不知调摄，不听禁忌，不信医药，过于溺爱娇纵者，亦断不可与种。

　　卷五\编辑幼科种痘心法要旨

　　水苗种法

　　种痘之时，要细阅小儿气血冲和，脏腑均平，内无痰热食积所伤，外无六淫之气相侵，方可用上好痘痂种之，一岁者用二十余粒，三四岁者用三十余粒，置于净磁钟内，以柳木作杵，碾为细末，以净水滴三五点入钟内，春温用，冬热用，干则再加水几点，总以调匀为度，不燥不湿，用新棉些须摊极薄片，裹所调痘屑在内，捏成枣核样，以红线拴定，仍留寸许，长则剪去，将苖纳入鼻孔，分男左女右，不可离人，时时看守，倘小儿用手指拈弄，急禁止之，或被嚏出，急将苗塞鼻内，不可稍缓，恐泄苗气，下苖后必以六个时辰为度，然后取出，如遇天气严寒，多留数刻，若遇时令和暖，早取数刻亦可，要在临时斟酌，痘苗取出之后，其苗气渐次而入，传遍五藏，至七日始发热，发热三日而苗见，见苖三日而出齐，出齐三日而灌浆，灌足三日而回水结痂，大功成矣。

　　卷五\编辑幼科种痘心法要旨

　　五藏传送之理

　　鼻者肺之外窍也，水苗种法，以苗塞鼻中，其气先传于肺，肺主皮毛，肺传于心心主血脉，心传于脾，脾主肌肉，脾传于肝，肝主筋，肝传于肾，肾主骨，痘毒藏骨髓之内，感苗气而发，其毒自骨髓尽达于筋，肾藏之毒解矣，自筋尽达于肌肉，肝藏之毒解矣，自肌肉尽达于血脉，脾藏之毒解矣，自血脉尽达于皮毛，心藏之毒解矣自皮毛尽达于颗粒，肺藏之毒解矣，五藏之毒层递而解，然后毒化浆成，收靥落痂此种痘传送之次序也，不可不知。

　　卷五\编辑幼科种痘心法要旨

　　旱苗稙法

　　旱苗种法，用银管约长五六寸，曲其颈，碾痘痂极细，纳于管端，接男左女右对准鼻孔吹入之，至七日而亦发热，今时多用此法，盖取其简便捷入，不致脱落而有透泄苗气之患也，第恐后人用之不善，轻吹之则不骤入，重吹之则迅烈难当，且恐流涕过多，苗随涕去，往往不验，今欲垂法后世，当取其法之和平稳当万全者，而则效之，此所以独取于水苖也。

　　卷五\编辑幼科种痘心法要旨

　　痘衣种法

　　小儿出痘者，当长浆浆足之时，则彼痘气充盛，取其贴身裹衣，与未出痘之儿女服之，服二三日夜间亦不脱下，至九日十一日始发热，此乃衣传，然恐气薄不透，多有不热不出，其法不灵，故不可用。

　　卷五\编辑幼科种痘心法要旨

　　痘浆种法

　　择小儿出痘之顺者，取其痘浆以棉拭之，分男左女右，塞入鼻中，亦能发痘，但取痘浆之时，不令本家知觉，捏破痘浆，盗以作种，使彼真气宣拽，毒不能解，如忍心害理不仁之事也，同志者切宜深恶而痛绝之，又岂可尤而效之也哉。

　　卷五\编辑幼科种痘心法要旨

　　信苗

　　种痘发热以前，小儿面部上忽出颗粒似痘，名曰信苖，此痘之将发，毒气之标也色红而暖，听之自消，若红紫坚硬，有如鱼目者，急以银针挑破，上以二圣散则无虞。

　　（二圣散）明雄黄紫草共碾为细末，用油臙脂调上。

　　卷五\编辑幼科种痘心法要旨

　　补苗

　　下苗后宜令亲切之入左右看守，恐他人用心不慎也，若视为泛常，看守疏忽，恐小儿恶其苗塞鼻中，不时捏出，使苖气一泄，种多不验，所以种而不发者亦有之也然或小儿五内壮实，不受苗气，艰于传进不发者亦有之，更有胎毒深邃，潜藏内蓄虽苖气传至，不能引出不发者亦有之，俱当俟逾十一日为度，过此不发，然后察天时和顺，再为补种之亦可。

　　卷五\编辑幼科种痘心法要旨

　　自出

　　种痘以七日为期，五藏传遍始发热者常也，或有至九日十一日而发者，如传送迟慢之故，亦无足虑，若发热于五日以前，此时苗气尚末传至，其毒何由而发，必因种后适逢天行时气，小儿感染而成，是乃自出之痘，非关苗气引出者，种痘者不可不知要当于未种之时，预为申明其说焉。

　　卷五\编辑幼科种痘心法要旨

　　治法

　　种痘乃引毒达表，乘儿安宁无病之时，事属顺吉，又何言治，然恐痘家过于溺爱起居不谨，饮食不节，此病所由生也，故治法亦所不免，当悉照治正痘之法治之可也。

　　御纂医宗金鉴卷一

　　外科卷上\编辑外科心法要诀

　　十二经循行部位歌

　　【方歌】手之三阳手外头，手之三阴胸内手，足之三阳头外足足之三阴足内走。

　　【注】手之三阳手外头者，谓手阳明大肠经，从手次指内侧之端，上行手臂外之上行（音杭），至头鼻孔两旁也；手少阳三焦经，从手四指外侧之端，上行手臂外之中行至头耳前动脉也；手太阳小肠，经从手小指外侧之端上行手臂外之下行，至头耳中珠子也。手之三阴胸内手者，谓手太阴肺经，从胸乳上循行臑内，下行肘臂内之上行，至手大指内侧之端也；手厥阴心包络经，从腋下乳外，循行臑内，下行肘臂内之中行，至手中指之端也；手少阴心经，从腋筋间循行臑外，外行肘臂内之下行至手小指内侧之端也。足之三阳头外足者，谓足阳明胃经，从头目下循颊颈乳中，下行腹外股膝跗之前行至足二指之端也；足少阳胆，经从头目外眦，循行绕耳颅巅，下行胁跨膝跗之中行，至足四指外侧之端也；足太阳膀胱经，从头目内眦，循行额巅项背，外行臀腘〔月专〕踝之后行，至足小指外侧之端也。足之三阴足内走者，谓足厥阴肝经，从足大指外侧之端，循行前行上内踝上腘〔月专〕，膝之中行，内行阴器腹胁之外行上至乳下也；足太阴脾经，从足大指内侧之端，循内联踝膝里股内之中行，上行腹中至季胁也；足少阴肾经从足心循内联踝足跟内侧之后行，上腹内至胸也。诸阳行外，诸阴行里，四肢背腹皆如此也。

　　外科卷上\编辑外科心法要诀

　　头前正面歌

　　【方歌】头督唇任五中行，眦傍足太颧手阳，侧上足少绕耳手鼻傍手明唇足方。

　　【注】头之正面分五行（音杭），其中行上嘴唇以上，属督脉；下嘴唇以下，属任脉，此为中行也。其第二行，目内眦旁上，属足太阳经，鼻旁下，属手阳明经，此为第二行也。其第四行，面颧骨外旁，属手太阳经；头侧上属足少阳经；绕耳前后，属手少阳经，此为第四行也。

　　其第三行唇旁，属足阳明经，为第三行也。

　　外科卷上\编辑外科心法要诀

　　头后项颈歌

　　【方歌】头后七行督中行，惟二足太足少阳，颈前任中二足明三手四行手太阳，五足少阳六是手，七足太阳督中行。

　　【注】头后项颈分七行，其中行属督脉，惟两旁第二行属足太阳经，其余第三行、四行、五行，皆属足少阳经。颈前中行属任脉，二行属足阳明经，三行属手阳明经，四行属手太阳经，五行属足少阳经，六行属手少阳经，七行属足太阳经，项后中行属督脉经也。

　　外科卷上\编辑外科心法要诀

　　胸腹脊背歌

</div>
    <div class="pagination">
<a href="医宗金鉴_page274.html">上一页</a><span>...</span><a href="医宗金鉴_page270.html">270</a><a href="医宗金鉴_page271.html">271</a><a href="医宗金鉴_page272.html">272</a><a href="医宗金鉴_page273.html">273</a><a href="医宗金鉴_page274.html">274</a><span class="current-page">275</span><a href="医宗金鉴_page276.html">276</a><a href="医宗金鉴_page277.html">277</a><a href="医宗金鉴_page278.html">278</a><a href="医宗金鉴_page279.html">279</a><a href="医宗金鉴_page280.html">280</a><span>...</span><a href="医宗金鉴_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
