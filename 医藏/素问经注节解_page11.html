<!DOCTYPE html>
<html>
<head>
    <meta charset="UTF-8">
    <title>素问经注节解 - 第 11 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 11 页/共 37 页</h1>
    <div class="content">　　汤液醪醴论

　　本篇虽以汤液醪醴名篇，而其要义在后半截。盖胀证一项，最为吃紧。去宛陈 者，除实积也。开鬼门者，表外邪也。洁净府者，利小便而水下泄也。三者治胀之法略备矣。

　　黄帝问曰：为五谷汤液及醪醴奈何？（按，张景岳曰：“汤液醪醴，皆酒之属。”韵义云：“醅酒浊酒曰醪。”诗话云：“酒之甘浊而不 者曰醴。”然则汤液者，其即清酒之类欤。醪音劳。醴音礼。 音济。）岐伯对曰：必以稻米，炊之稻薪，稻米者完，稻薪者坚。帝曰：何以然？岐伯曰：此得天地之和，高下之宜，故能至完；伐取得时，故能至坚也。（按：完，全备也。坚，苍劲也。稻得四时中和之气，其性平，其味淡，日以养人，以其力全而功备也。稻薪采于秋末冬初，故其色苍而质劲也。）帝曰：上古圣人之作汤液醪醴，为而不用，何也？岐伯曰：自古圣人作汤液醪醴者，以为备耳，夫上古作汤液，故为而弗服也。按：圣人不治已病治未病，故但为备用而不服也。中古之世，道德稍衰，邪气时至，服之万全。（虽道德稍衰，邪气时至，以心犹近道，故服用万全也。）帝曰：今之世不必已，何也？（言不必如中古之世，何也？）岐伯曰：当今之世，必齐毒药攻其中，石针艾治其外也。（按：世愈隆则法愈备。齐，剂同。）帝曰：形弊血尽而功不立者何？岐伯曰：神不使也。

　　（按：张景岳曰：“凡治病之道，攻邪在乎针药，行药在乎神气，故治施于外，而神应于中，使之升则升，使之降则降，是其神之可使也。若以药剂治其内而脏气不应，针艾治其外而经气不应，是其神气已去而无可使，虽竭力治之，终成虚废尔。”）帝曰：何谓神不使？岐伯曰：针石道也。精神进，志意治，故病可愈。（按：治病之法，必需针石，是针器也而道存焉。王本“精神不进，志意不治，故病不可愈。”今详上下文语气，似有错误。按新校正云：“全元起本作精神进，志意治，故病可愈。”文义较贯，今改从之。）今精坏神去，荣卫不可复收。何者？嗜欲无穷，而忧患不止，精气弛坏，荣泣卫除，故神去之而病不愈也。（按：张景岳曰：“肾藏精，精为阴；心藏神，神为阳。精坏神去，则阴阳俱败，表里俱伤，荣卫不可复收拾矣。此其故，以今人嗜欲忧患不节，失其所养，故致精气弛坏，荣泣卫除而无能为力也。荣，营同。泣，涩同。”）帝曰：夫病之始生也，极微极精，必先入结于皮肤。今良工皆称曰病成，名曰逆，则针石不能治，良药不能及也。今良工皆得其法，守其数，亲戚兄弟，远近音声日闻于耳，五色日见于目，而病不愈者，亦何暇不早乎？（按。张景岳曰：“极微者，言轻浅未深，极精者，言专一未乱，斯时也，治之尚易。及其病成，则良工称为逆矣。然良工之治，既云得法，而至数勿失，亲戚之闻见极熟，而声色无差，宜乎无不速愈者。而愿使其直至于精坏神去而病不能愈，亦何暇治之不早乎。暇，犹言慢事也。”）岐伯曰：病为本，工为标，标本不得，邪气不服，此之谓也。（按：本犹先也，标犹后也，言先有病而后有医治之也。病必得医而后愈，医能胜任谓之良。倘真良者或不任，而所任者未必良，则邪仍暴横，病何由愈，是谓标本不相得，惜乎后世多蹈此弊也！五脏别论曰：“拘于鬼神者，不可与言至德；恶于针石者，不可与言至巧；病不许治者，病必不治，治之无功矣。”正此谓也。）

　　帝曰：其有不从毫毛生，而五脏阳已竭也，津液充郭，其魄独居，孤精于内，气耗于外，形不可与衣相保，此四极急而动中，是气拒于内，而形施于外，治之奈何？（按：张景岳曰：“不从毫毛生，病生于内也。

　　五脏阳已竭，有阴无阳也。津液，水也。郭，形体胸腹也。胀论曰：‘夫胸腹，脏腑之郭也。’凡阴阳之要，阴无阳不行，水无气不化。故灵兰秘典论曰：‘气化则能出矣。’今阳气既竭，不能通调水道，故津液妄行，充于郭也。魄者阴之属，形虽充而气则去，故其魄独居也。精中无气，则精孤于内。

　　阴内无阳，则气耗于外。三焦闭塞，水道不通，皮肤胀满，身体羸败，故形不可与衣相保也。四肢者诸阳之本，阳气不行，故四极多阴而胀急也。胀由阴滞，以胃中阳气不能制水，而肺肾俱病，喘咳继之，故动中也。此以阴气格拒于内，故水胀形施于外而为是病。”郭音廓。）岐伯曰：平治于权衡。（按：张景岳曰：“平治之法当如权衡者，欲得其平也。且如水胀一证，其本在肾，其标在肺。如五脏阳已竭，魄独居者，其主在肺，肺主气，气须何法以化之。津液充郭，孤精于内，其主在肾，肾主水，水须何法以平之。然肺金生于脾，肾水制于土，故治肿胀者，必求脾肺肾三脏，随盛衰而治得其平，是为权衡之道也。”）去宛陈 ，微动四极，温衣，缪刺其处，以复其形，开鬼门，洁净府，精以时服，五阳已布，疏涤五脏，故精自生，形自盛，骨肉相保，巨气乃平。帝曰：善！（按：张景岳曰：“宛，积也。陈，久也。 ，斩草也。谓去其水气之陈积，欲如斩草而渐除之也。四极，四肢也。微动之，欲其流通而气易行也。温衣，欲助其肌表之阳，而阴凝易散也。然后缪刺之，以左取右，以右取左，而去其大络之留滞也。鬼门，汗空也，肺主皮毛，其藏魄，阴之属也，故曰鬼门。净府，膀胱也，上无入孔而下有出窍，滓秽所不能入，故曰净府。邪在表者散之，在里者化之，故曰开鬼门洁净府也。水气去则真精服。服，行也。阴邪除则五阳布。五阳，五脏之胃气也。由是精生形盛，骨肉相保，而巨气可平矣。宛，郁同。 音 。”）

　　内篇　卷之二

　　异法方宜论

　　五方之地，各有所宜，治病之法，因之而异，乃方土大略之论也。若夫赋性特异，则北反热而南反寒，间气为病，则夏恶寒而冬恶热，有不可以执一论者，是又贵乎变而通之也。

　　黄帝问曰：医之治病也，一病而治各不同，皆愈，何也？（不同，谓针石、灸 、毒药、导引、按跷也。）

　　岐伯对曰：地势使然也。（按：同一地也，而五方之势不同；其为病也，治之自不得不异。）故东方之域，天地之所始生也。（按：应时之春。）鱼盐之地，海滨傍水，其民食鱼而嗜咸，皆安其处，美其食。（按：性以习而迁。）

　　鱼者使人热中，盐者胜血。（鱼发疮，则热中之信；盐发渴，则胜血之征。）故其民皆黑色疏理，其病皆为痈疡。（按：血受热也。）其治宜砭石。砭石，谓以石为针也。山海经曰：“高氏之山，有石如玉，可以为针。”则砭石也。故砭石者，亦从东方来。（按：谓砭石始自东方也。）西方者，金玉之域，沙石之处，天地之所收引也。（按：应时之秋。）其民陵居而多风，水土刚强，（按：西民穴居，至今犹然，以陵为居，故曰陵居，诗言陶穴是矣。注谓居室如陵，新校正言民居高陵，皆未之知也。其多风而刚强者，以西方之气清劲故也。）

　　其民不衣而褐荐，其民华食而脂肥。（不衣丝绵，故曰不衣。褐谓毛布也，荐谓细草也。华谓鲜美，酥酪骨肉之类也。以食鲜美，故人体脂肥。）故邪不能伤其形体，其病生于内。（内谓喜怒悲思恐及饮食男女之过甚也。

　　按：邪，外邪也，六淫之邪必自外入。今脂肥则腠密，褐荐则体温，而邪无自而入。然惟过于饱暖，则肥甘积于肠胃，情欲耗其真元，病不在外而在于内矣。）其治宜毒药。（按：脏腑之病，非轻淡之药所能治，故宜毒药。毒药者，气重味浓者也。）故毒药者，亦从西方来。（按：西人宜之而其法传于天下。）北方者，天地所闭藏之域也。其地高，陵居，（按：谓土阜之处。）风寒冰冽，（按：应时之冬。）其民乐野处而乳食，脏寒生满病。（按：野处则无重垣复壁，风寒易入，而且食酥酪之属，则又性寒气腻，凝滞于中，脏欲不寒，其可得乎。脏既寒矣，气闭不行，以致中满，胸腹肠脏之间，膨胀如鼓。所以然者，地气寒而脏又寒也。惟满病多生于寒也，不独北方，即南方之人，凡性喜寒凉，恣食瓜梨，或因暑饮水，凝寒伤冷，为满病者当不少矣。昧者不察，以为南方多火，一于清利而不知温中，皆非治满之道也。）

　　其治宜灸 。故灸 者，亦从北方来。（按：去寒莫如灸 。灸，艾灼。 ，火针火罐之类也。北人用之，而其法传于后世。）南方者，天地所长养，阳之所盛处也。（按：应时之夏。）其地下，水土弱，雾露之所聚也。（按：雾露者湿气之所升，南方卑湿，故多雾露。）其民嗜酸而食 ，（按：张景岳曰：“ ，腐也，如豉曲酱之属。 音父。”）故其民皆 理而赤色，其病挛痹。（按：张景岳曰：嗜酸者收，食 者湿，故其病 理而挛痹。挛痹者，湿热盛而病在筋骨也。南方属火，故其色赤。 ，密也。 音致。）其治宜微针。

　　故九针者，亦从南方来。（按：挛痹属经络，故宜用针。其法始自南方，而传之后世也。）中央者，其地平以湿，天地所以生万物也众。（按：土王于中，平其体而湿其性也。中为四方之会，土为万物之母，故众物生焉。）

　　其民食杂而不劳，（按，无物不有故食杂，居中四应故不劳。）故其病多痿厥寒热。（按：张景岳曰：“土气通脾而主四肢，故湿滞则为痿，寒热则为厥。中央者，四方之气交相集，故病则或寒或热也。”）其治宜导引按跷。故导引按跷者，亦从中央出也。（按：张景岳曰：“导引，谓摇动筋骨支节以行气血也。跷即阳跷阴跷之谓，盖谓推拿溪谷跷穴以除疾病也。病在支节，故用此法。凡后世所用导引按摩之法，亦自中州出也。跷音乔。”）

　　故圣人杂合以治，各得其所宜。故治所以异而病皆愈者，得病之情，知治之大体也。（按：五方之地不同，五方之病自异，因其病而施其治，故治虽异而病皆愈，是惟圣人为能各尽其宜也。）

　　内篇　卷之二

　　调经论

　　病有有余不足，调者，抑其有余而补其不足也。然有余不足，各有其经，故欲治病，必用调经，盖就既病而言也。若先事预防，莫过于守经隧焉。

　　黄帝问曰：余闻刺法言，有余泻之，不足补之。何谓有余？何谓不足？岐伯对曰：有余有五，不足亦有五，帝欲何问？帝曰：愿尽闻之。岐伯曰：神有余有不足，气有余有不足，血有余有不足，形有余有不足，志有余有不足。凡此十者，其气不等也。（神属心，气属肺，血属肝，形属脾，志属肾。以各有所宗，故不等也。）

　　帝曰：人有精气、津液、四肢、九窍、五脏、十六部、三百六十五节，乃生百病，百病之生，皆有虚实。今夫子乃言有余有五，不足亦有五，何以生之乎？（按，十六部，注谓手足、九窍、五脏合为十六部也。三百六十五节，注谓非骨节，是神气出入之处。按本篇后言“夫十二经脉者，皆络三百六十五节，节有病，必被经脉”，其为骨节，居然无疑。且果非骨节，何以言络也。）岐伯曰：皆生于五脏也。夫心藏神，肺藏气，肝藏血，脾藏肉，肾藏志，而此成形。……五脏之道，皆出于经隧，以行血气。血气不和，百病乃变化而生，是故守经隧焉。（隧，潜道也，经脉伏行而不见，故谓之经隧焉。血气者人之神，邪侵之则血气不正，血气不正，故变化而百病乃生矣。按：经隧者，血脉营运之道路也。正气所由出，邪气所由入。故欲防其入，而慎气，实则喘喝胸凭仰息也。）帝曰：补泻奈何？岐伯曰：气有余则泻其经隧，无伤其经，无出其血，无泄其气。不足则补其经隧，无出其气。（……按：杨上善云：“经隧者，手太阴之别，从手太阴走手阳明，乃是手太阴向手阳明之道。欲导脏腑阴阳，故补泻皆从正经别走之络，泻其阴经别走之路，不得伤其正经也。”）帝曰：善！血有余不足奈何？岐伯曰：血有余则怒，不足则恐。（……肝之藏也。针经曰：“肝藏血。

　　肝气虚则恐，实则怒。”按：甲乙经、太素、全元起本，恐并作悲。）帝曰：补泻奈何？岐伯曰：血有余则泻其盛经出其血，不足则视其虚经内，针其脉中久留之血。（按：王本久留而视，甲乙经与太素并作久留之血，从之。）脉大，疾出其针，无令血泄。（按：脉大则气虚，气既虚矣，若针之太久，则气散而不能摄血，故当疾出其针，庶血不致于过动也。注作两截解，误矣。）帝曰：刺留血奈何？岐伯曰：视其血络，刺出其血，无令恶血得入于经，以成其疾。（按：血不流动，则留滞而成恶血矣。恶血在络，若不刺出，必入于经而为病也。

　　按心肺脾肾俱有微证刺法，而此肝脏独以刺留血为解，或者以肝主藏血故也。）帝曰：善！形有余不足奈何？岐伯曰：形有余则腹胀，泾溲不利。不足则四肢不用。（……脾之藏也。针经曰：“脾气虚则四肢不用，五脏不安。实则腹胀，泾溲不利。”泾，大便也。溲，小便也。按：杨上善云：“泾作经，妇人月经也。”亦通。）

　　帝曰：补泻奈何？岐伯曰：形有余则泻其阳经，不足则补其阳络。（……并胃之经络。）帝曰：善！志有余不足奈何？岐伯曰：志有余则腹胀飧泄，不足则厥。（……肾之藏也。针经曰：“肾藏精，精舍志，肾气虚则厥，实则胀。”胀谓胀起，厥谓逆行上冲也。足少阴脉下行，今气不足，故随冲脉逆行而上冲也。）帝曰：补泻奈何？岐伯曰：志有余则泻然筋血者，（按：新校正云：“按甲乙经及太素云：‘泻然筋血者，出其血。’杨上善云：‘然筋，当是然谷下筋。’再详诸处，引然谷者，多云然谷之前血者。疑少‘谷之’二字，前字误作筋字也。”不足则补其复溜。……然谓然谷，足少阴荥也，在内踝之前，大骨之下，陷者中。血络盛则泻之，刺三分，留三呼，灸三壮。复溜，足少阴经也，在内踝上二寸陷者中。刺三分，留三呼，灸五壮。）

　　帝曰：善！余已闻虚实之形，不知其何以生？岐伯曰：气血以并，阴阳相倾，气乱于卫，血逆于经，血气离居，一实一虚。（卫生脉外，故气乱于卫。血行经内，故血逆于经。血气不和，故一虚一实。）血并于阴，气并于阳，故为惊狂。（气并于阳，则阳气外盛，故为惊狂。）血并于阳，气并于阴，乃为炅中。（气并于阴，则阳气内盛，故为热中。炅，热也。按：炅音景。）血并于上，气并于下，心烦惋善怒。血并于下，气并于上，乱而善忘。（按：气血营运，上下循环，乃为无病。并则偏于一，而病起矣。血者生于心而藏于肝，血并于上，则血偏盛而气自并于下，下冲其上，心与肝动，故令烦惋善怒也。气者蓄于丹田，则神自清而精自摄；今并于上，则气尽升而血自并于下，上离乎下，精神涣散，故令乱而喜忘也。）

　　帝曰：血并于阴，气并于阳，如是血气离居，何者为实？何者为虚？岐伯曰：血气者喜温而恶寒，寒则泣不能流，温则消而去之。（泣谓如雪在水中，凝住而不行。按：寒则凝，温则行。涩不能流者，凝也。消而去之者，行也。）是故气之所并为血虚，血之所并为气虚。（按：气并于上，则血虚而并于下；血并于上，则气虚而并于下。）帝曰：人之所有者，血与气耳。今夫子乃言血并为虚，气并为虚，是无实乎？岐伯曰：有者为实，无者为虚，故气并则无血，血并则无气。今血与气相失，故为虚焉。（气并于血则血失其气，血并于气则气失其血，故曰血与气相失。按：并则血与气相失而虚实分焉。是故惟并则有，惟有则实。惟有有有实，故有无有虚也。相失者，虚实悬殊也。）络之与孙脉俱输于经，血与气并，则为实焉。血之与气并走于上，则为大厥，厥则暴死，气复反则生，不反则死。（按：是则血与气共并于上者之为害也。）帝曰：实者何道从来？虚者何道从去？虚实之要，愿闻其故。岐伯曰：夫阴与阳皆有俞会。阳注于阴，阴满之外，阴阳匀平，以充其形，九候若一，命曰平人。夫邪之生也，或生于阴，或生于阳。其生于阳者，得之风雨寒暑；其生于阴者，得之饮食……喜怒。（按：阴主内，阳主外。风雨寒暑者，外感之邪也，故云生于阳。饮食喜怒者，内伤也，故云生于阴。）

　　帝曰：风雨之伤人奈何？岐伯曰：风雨之伤人也，先客于皮肤，传入于孙脉，孙脉满则传入于络脉，络脉满则输于大经脉，血气与邪并，客于分腠之间，其脉坚大，故曰实。实者外坚充满，不可按之，按之则痛。（按：是谓外感之实邪，所当攻发者也。）帝曰：寒湿之伤人奈何？岐伯曰：寒湿之中人也，皮肤收，（按：王本皮肤不收。不收者，缓散也。下文云肌肉坚紧，寒湿中人，理宜坚紧。其云不收，误也。按甲乙经及太素俱无不字，是也，今删之。）肌肉坚紧，荣血泣，卫气去，故曰虚。虚者聂辟气不足，按之则气足以温之，故快然而不痛。

　　（按：聂辟，怯弱也。寒束肌腠，荣涩卫去，气血虚寒。按之则血动气行，转寒为温，故快然而不痛也。）

　　帝曰：善！阴之生实奈何？岐伯曰：喜怒不节，则阴气上逆，上逆则下虚，下虚则阳气走之，故曰实矣。

　　帝曰？阴之生虚奈何？岐伯曰：喜则气下，悲则气消，消则脉虚空，因寒饮食寒气熏满，则血泣气去，故曰虚矣。（按：阴阳之病，并有虚实，此但言阴而不言阳者，以阳之虚实，显形于外，惟阴之生病，或实或虚，变而难测也。生，犹变也。喜怒悲者，五志之三也。三者过极，则气上浮而入于阳分之中，有似于实矣。

　　抑或气消散而降于下，则气虚寒而不能化食，血涩气去，因之愈虚矣。此病之由阴而变为他证之大凡，与阳分之变不同也。）

　　帝曰：经言阳虚则外寒，阴虚则内热，阳盛则外热，阴盛则内寒，余已闻之矣，不知其所由然也。岐伯曰：阳受气于上焦，以温皮肤分肉之间。今寒气在外，则上焦不通，上焦不通，则寒气独留于外，故寒栗。（按：阳盛则气足以卫外，虚则邪袭肌肤之间而寒矣。）帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，（按：甲乙经作下焦不通。）胃气热，热气熏胸中，故内热。（甚用其力，致劳倦也。贪役不食，故谷气不盛也。按：劳倦则气弱而不能化食，故二焦不通，以致胃热蓄积，热盛于内，此劳倦饮食，内伤其阴分，阴虚内热之轻证也。若夫证之重者，请更得而申论之：夫所谓阴者，水也。水者，天一之所生，乃真阴也。水为阴，阴中之阳，精也；阴中之阴，血也。精与血皆水之所化，人言阴但言血而不言精者，从其纯阴而言，故与阳对称，必曰气血也。人自禀赋以来，气血本应均平，其或父母之气，偏阳偏阴，抑或情识初开，早肆雕琢，更有中年之人，禀素不弱，止因过用乏竭，精血渐少，以致火日盛，水日亏，真阴耗散，而阴为之虚矣。然阴水者，所以配阳而制火者也。水愈亏则火愈炽，火寡所畏而热于内，是火之热于内也，非真火气有余也。阴虚水涸不能制火，故火独盛，如劳瘵之证是也。昧者不解其故，每以苦寒治火。间有少知读书者，则又以桂附引火归源。噫！岂知此证正治固非所宜，即从治之法亦不可用。盖内热原本于阴虚，下已无水，故令火升。若用桂附以降火，火既独盛，无水相济，随降随升，其火益炽矣。与至真要大论所言从治反治，阴证似阳之可以引火归源者不同。惟宜纯阴补水之剂，滋阴以降火，使真阴渐充，浮焰自息。王太仆曰：“壮水之主以制阳光。”诚千古不易之治法也。奈何今之治劳瘵者，不知其为下无水而火上升，竟错认为内真寒而外假热，妄投姜桂，更用参附，不壮水而反益火，使轻者转重，重者立毙，抱薪救火，殊可叹也！）帝曰：阳盛生外热奈何？岐伯曰：上焦不通利，则皮肤致密，腠理闭塞不通，（按：王本玄府不通，甲乙经无玄府二字，今去之。）卫气不得泄越，故外热。（外伤寒毒，内薄诸阳，寒外盛则皮肤收，皮肤收则腠理密，故卫气 聚无所流行矣。寒气外薄，阳气内争，积火内燔，故生外热也。）

　　帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留，则血凝泣，凝则脉不通，（按：甲乙经作腠理不通。）其脉盛大以涩，故中寒……。（温气，谓阳气也。阴逆内满，则阳气去于皮外也。）

　　帝曰：夫子言虚实者有十，生于五脏。五脏，五脉耳。夫十二经脉，皆生百病，（按：王本生其病，甲乙经作生百病，从之。）今夫子独言五脏。夫十二经脉者，皆络三百六十五节，节有病必被经脉，经脉之病皆有虚实，何以合之？岐伯曰：五脏者，……六腑与为表里，经络支节，各生虚实，其病所居，随而调之。病在脉，调之血。（脉者血之府，脉实血实，脉虚血虚，由此脉病而调之血也。按：甲乙经作病在血，调之脉。疑与下文意重，不若王本为妥。）病在血，调之络。（按：注云血病则络脉易，殊欠明快。盖血荣一身，不独络也。

　　调之络者，谓血之流行由络走经，故病在血分，必调其经络也。）病在气，调之卫。（卫主气，故气病而调之卫也。）

　　病在肉，调之分肉。（按：拥护一身者，肉也。然而前后左右各有部分，故曰分肉，肉之所分，经络系焉。观其病在何部，则知其内属何经，然后或用药或用针也。）病在筋，调之筋，病在骨，调之骨，……淬针药熨。（按：此调筋骨法也。淬，火针。药熨，谓制药以熨患处也。注分筋骨，误矣。）

　　病不知所痛，两跷为上。（阴跷之脉，出于照海。阳跷之脉，出于申脉。）身形有痛，九候莫病，则缪刺之。

　　（……莫病，谓无病也。缪刺者，刺络脉，左痛刺右，右痛刺左。按：脉无病而身有痛，其病在外，但缪刺之，而其痛自止也。）

　　内篇　卷之二

　　标本病传论

　　先病为本，后病为标，标本固所当明。而逆从尤不可不辨，逆者宜先，从者可后。倘先其所可后，而后其所宜先，则失之远矣。

　　黄帝问曰：病有标本，刺有逆从，奈何？岐伯对曰：凡刺之方，必别阴阳，前后相应，逆从得施，标本相移，故曰有其在标而求之于标，有其在本而求之于本，有其在本而求之于标，有其在标而求之于本。故治有取标而得者，有取本而得者，有逆取而得者，有从取而得者。（得病之情，知治大体，则逆从皆可，施必中焉。）

　　故知逆与从，正行无问，知标本者，万举万当。（道不疑惑，识既深明，则无问于人，正行皆当。）不知标本，是谓妄行。（识犹褊浅，道未高深，举且见违，故行多妄。）夫阴阳逆从标本之为道也，小而大，言一而知百病之害。（着之至也。观其所举则小，寻其所利则大，以斯明着，故言一而知百病之害。）少而多，浅而博，可以言一而知百也。（……按：博多不外乎浅少，是故贵乎知要也。）治反为逆，治得为从。先病而后逆者治其本，先逆而后病者治其本；先寒而后生病者治其本，先病而后生寒者治其本；先热而后生病者治其本，先热而后生中满者治其标；先病而后泄者治其本，先泄而后生他病者治其本，必且调之，乃治其他病；先病而后生中满者治其标，先中满而后烦心者治其本。人有客气，有同气。小大不利治其标，小大利治其本。（按：病虽有标本之分，而治当从缓急之势。势之急而危者，无过中满、小大不利，二者而已。故不论其属标属本，而惟以先治为贵也。）病发而有余，本而标之，先治其本，后治其标；病发而不足，标而本之，先治其标后治其本。（按：有余之病，易治而无变，故可由本以及标；不足之病，难治而多变，故当先标而后本。何者？以缓急之势不同也。）谨察间甚，以意调之，间者并行，甚者独行。（间谓多也，甚谓少也。多谓多形证而轻易，少谓少形证而重难也。以意调之，谓审量标本不足有余，非谓舍法而以意妄为也。按：并行独行，谓间甚之治法也。间病势缓而证多，尚可参用君佐以调治，故云并行；若病之甚者，证危而势急，非简要之药不能治，故云独行也。注以并为共受邪气，独为一经受邪，误矣。）

　　先小大不利而后生病者治其本。（按：此再言小大不利，为病最急，则治之不可不早也。）

　　夫病传者，心病先心痛，（按：心为火脏，火炽燔则痛也。）一日而咳，（心火胜金，传于肺也，肺在变动为咳故尔。）三日胁支痛，（肺金胜木，传于肝也，以其脉循胁肋，故如是。五日闭塞不通，身痛体重，肝木胜土，传于脾也。按：脾主运动，为木所伤则不能运动，故如是。）三日不已死，冬夜半，夏日中。

　　以胜相伐，唯弱是从，五脏四伤，岂其能久，故死于子午之时也。（按：新校正云：“按灵枢经云：‘大气入脏，病先发于心，一日而之肺，三日而之肝，五日而之脾，三日不已死，冬夜半，夏日中。’甲乙经云：‘病先发于心，心痛，一日之肺而咳，三日之肝胁支痛，五日之脾闭塞不通，身痛体重，三日不已死，冬夜半，夏日中。’详素问言其病，灵枢言其脏，甲乙经并素问灵枢之文，而病与脏兼举之。”）肺病喘咳，（按：肺主息主气，故病则喘咳。）三日而胁支满痛（肺传于肝。）一日身重体痛，（肝传于脾。）五日而胀，（按：脾传于肾，水壅不行，故胀。注言自传于腑，误矣。）十日不已死，冬日入，夏日出。肝病头目眩，胁支满，（肝脉内连目胁，故如是。）三日体重身痛，（按：肝传于脾，故体重身痛，脾主肌肉故也。注言传肺，又误矣。）

　　五日而胀，（自传于腑。）三日腰脊少腹痛，痉 ，（谓胃传于肾，以其脉起于足，循 内，出 内廉，上股内后廉，贯脊属肾，络膀胱，故如是。）三日不已死，冬日入，（按：甲乙经作日中。）夏早食。（卯正之时也。）脾病身痛体重，（脾主肌肉故尔。）一日而胀，（按：脾传胃也。）二日少腹腰脊痛，胫 ，（胃传于肾。）三日背KT 筋痛，小便闭，（按：肾传膀胱故便闭。KT ，脊肉也。脊开一寸五分为膀胱经脉，邪传入故痛。灵枢经言之KT ，盖谓此也。KT 音吕。）十日不已死，冬人定，夏晏食。（人定谓申后二十五刻，晏食谓寅后二十五刻。）肾病少腹腰脊痛， ，（脏真下于肾故如是。）三日背KT 筋痛，小便闭，自传于腑。

</div>
    <div class="pagination">
<a href="素问经注节解_page10.html">上一页</a><span>...</span><a href="素问经注节解_page6.html">6</a><a href="素问经注节解_page7.html">7</a><a href="素问经注节解_page8.html">8</a><a href="素问经注节解_page9.html">9</a><a href="素问经注节解_page10.html">10</a><span class="current-page">11</span><a href="素问经注节解_page12.html">12</a><a href="素问经注节解_page13.html">13</a><a href="素问经注节解_page14.html">14</a><a href="素问经注节解_page15.html">15</a><a href="素问经注节解_page16.html">16</a><span>...</span><a href="素问经注节解_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
