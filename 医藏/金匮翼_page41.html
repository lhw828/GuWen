<!DOCTYPE html>
<html>
<head>
    <meta charset="UTF-8">
    <title>金匮翼 - 第 41 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮翼 - 第 41 页/共 42 页</h1>
    <div class="content">　　温剂之剂
　　温法有二，外入之寒，温必兼散。内生之寒，温必以补。子和论疝多从劳内得之，然并补法。愚谓寒从外入者，其病多实。寒从内生者，其病多虚。设不能辨而概与散法，难免虚虚之咎矣。余采当归、萸肉等方，以补子和之未备。且遵仲景之旧法也。
　　
　　《和剂》胡卢巴丸
　　 治疝气偏坠，痛不可忍，甚则呕吐闷乱。
　　胡卢巴（炒，一斤） 川楝子（去核，炒，一斤二两） 川乌（炮去皮） 巴戟（去心，炒、各六两） 茴香（盐水炒，十二两） 吴茱萸（洗，炒，十两）上为末，酒糊丸如梧子大，每服十五丸至二十丸，空心温酒下，食前。一方有黑牵牛。
　　
　　乌头桂枝汤
　　（仲景） 治寒疝，腹中痛，逆冷，手足不仁。
　　乌头上一味，以蜜二斤，煎减半，去滓，以桂枝汤五合解之，得一升，初服二合，不知即服三分，又不知，复加至五合。其知者如醉状，得吐者为中病。桂枝汤和营卫，散寒邪，止痛。乌头直入厥阴，逐寒气，用蜜煎者，缓其毒也。一方只用乌头，水煮去滓，内蜜煎，令水气尽服之，名乌头煎。
　　
　　当归生姜羊肉汤
　　当归（三两） 生姜（五两） 羊肉（一斤，精者）水八升，煮取三升，温服七合，日三服。若寒多者，加生姜十片；痛多而呕者，加陈皮二两，白术一两。
　　《金匮》治寒疝，腹中痛，及胁痛里急者，当归生姜羊肉汤主之。
　　《衍义》云，服之无不应验。有一妇人产当寒月，寒气入产门，脐以下胀满，手不欲犯，此寒疝也。师将与抵当汤，谓有瘀血，非其治也，与仲景羊肉汤，二服而愈。
　　
　　海藏附子建中汤
　　桂 白芍 甘草 饴糖 附子（制） 白蜜 生姜此温养营血之剂，亦有虚在气分者。丹溪云：疝有挟虚而发者，其脉不甚沉紧，而豁大无力者是也。然其痛亦轻，唯觉重坠牵引耳。当以参术为君，疏导药佐之，如桃仁、川楝、茱萸、木香、橘核之类是也。
　　
　　卷八　疝症统论
　　逐水之剂
　　醉后饮水过多，脾气不化，则流入下焦，或房劳汗出入水，肾气不治，则渗入脬囊，此水疝之源也。子和以导水、禹功，治蔡参军疝痛，泻水三十余行，肿痛立消，盖必决去其水而疝乃愈。若杂进姜、附，水湿为燥热所壅，则三焦闭塞，水道不行，而肿痛益甚矣。
　　
　　禹功散
　　黑丑（头末，四两） 茴香（炒，一两）上为末，以生姜自然汁，调一二钱，临卧服。
　　
　　宣胞丸
　　 治外肾肿痛。
　　黑牵牛（半生半热，取头末，一两） 川木通（炒，一两） 青木香（一两，用盐蝥七枚同炒香）上为细末，酒糊为丸，如梧子大。每服三十丸，温酒下。
　　
　　卷八　疝症统论
　　除湿之剂
　　水湿同气也。然水汪洋而湿淹濡，故水可逐而湿宜渗，水成形而湿化气，故水无阳而湿有热。子和水疝、 疝所由分也。学人辨诸。
　　
　　《元戎》加味五苓散
　　术 茯苓 猪苓 泽泻 肉桂 川楝子上为末。
　　
　　卷八　疝症统论
　　降心火之剂
　　治疝降心火之说，子和语焉而未详。戴氏有心火下降，则肾水不患不温之语，然与子和之治不同。子和所谓降心者，治在筋疝，茎肿痛，溃脓血。戴氏所谓降心者，治在木肾顽痹，结硬如石。大抵子和主清降，使心火下泄，如加味通心散之类。戴氏主咸降，使心火下济，如海藻溃坚丸之类，然而治法悬殊矣。
　　
　　加味通心散
　　 治膀胱实热，小肠气痛。
　　瞿麦穗 木通（去皮节） 栀子仁 黄芩 连翘 甘草 枳壳（去瓤，） 川楝（去核，各等分）上锉散，每服五钱，水一盏半，灯心二十茎，车前草五茎，同煎，空心温服。
　　
　　海藻溃坚丸
　　 治木肾如斗，结硬如石。
　　海藻 昆布 川楝实 吴茱萸（汤泡，各一两） 木香 青皮 小茴香 荔枝核（炒） 延胡索（炒） 肉桂（各五钱） 海带 橘核（炒） 桃仁（麸炒，去皮炒，各一两） 木通（七钱）酒糊丸梧子大，每服六十丸，温酒盐汤主下。
　　
　　卷八　疝症统论
　　和血之剂
　　子和所谓血疝，即今人所谓囊痈也。睾丸肿痛，溃出脓血，以病在血分，故名血疝。血行则疝亦愈，故当和血。
　　
　　桃仁当归汤
　　 治疝因瘀血作痛。
　　桃仁（去皮，二钱） 当归梢（酒洗） 延胡索（各一钱半） 川芎 生地黄 赤芍药 吴茱萸青皮（醋炒，各一钱） 牡丹皮（八分）水二盅，姜三片，煎八分，食前服。
　　
　　卷八　疝症统论
　　散气之剂
　　气聚则塞，气散则通，是痛之休作，由气之聚散也。故曰治疝必先治气。
　　
　　青木香丸
　　黑牵牛（二十两，炒香，取末十二两） 补骨脂（炒） 荜澄茄（各四两） 木香（二两） 槟榔（用酸粟米饭裹湿纸包，火中煨令纸焦，去饭，四两）上为细末，清水滴为丸，如绿豆大，每服三十丸，熟水下。
　　
　　卷八　疝症统论
　　寒热兼行之剂
　　疝气有寒束于外，郁热在内，攻刺急痛者，法必寒热兼行，如仓卒散之类。丹溪云：用之无有不效。盖川乌头，治外束之寒；山栀仁，治内郁之热也。
　　
　　仓卒散
　　山栀仁（四十九个，烧半过） 附子（一枚，炮）上锉散，每服二钱，水一盏，酒半盏，煎七分，入盐一捻，温服即愈。
　　
　　丹溪方
　　山栀仁 川乌 吴茱萸 橘核 桃仁（各等分）上研，水煎服。
　　
　　卷八　疝症统论
　　逐气流经之剂
　　许学士云：疝病多因虚而得之，不可以虚而骤补，邪之所凑，其气必虚，留而不去，其病则实，故必涤去所畜之邪，然后补之，是以治疝诸药，多借巴豆气者，盖为此也。
　　
　　天台乌药散
　　（东垣，下同）天台乌药 木香 茴香（炒） 青皮（去白） 良姜（炒，各五分） 槟榔（锉，二枚） 川楝（十个） 巴豆（十四枚）上八味，先以巴豆打碎，同楝实用麸炒，候黑色，去巴豆、麸俱不用，外为细末，每服一钱，温酒调下。
　　
　　川楝子散
　　川楝子（锉散，用巴豆十四粒打破，一处炒黄色，去巴豆） 木香 茴香（盐一匙炒黄，去盐，各一两）上为细末，每服二钱，空心食前，温酒调下。
　　
　　卷八
　　诊候生死要法
　　五脏者，中之守也。中脏盛满，气胜伤恐者，声如从室中言，是中气之湿也。言而微，终日乃复言者，此夺气也。衣被不敛，言语善恶不避亲疏者，此神明之乱也。仓廪不藏，是门户不要也。水泉不止者，是膀胱不藏也。得守者生，失守者死。五脏者，身之强也。头者精明之府，头倾视深，精神将夺矣。背者胸中之府，背曲肩随，府将坏矣。腰者肾之府，转摇不能，肾将惫矣。膝者筋之府，屈伸不能，行则偻附，筋将惫矣。骨者髓之府，不能久立，行则振掉，骨将惫矣。得强则生，失强则死。（《脉要精微论》）人一呼脉四动以上曰死，脉绝不至曰死，乍疏乍数曰死。
　　人无胃气曰逆，逆者死。脉从阴阳病易已，脉逆阳阳病难已。脉得四时之顺，曰病无他，脉反四时，及不间藏，曰难已。
　　春夏而脉瘦，秋冬而脉浮大，命曰逆四时也，风热而脉静，泄而脱血，脉实病在中。脉虚病在外。脉涩坚者，皆难治。命曰反四时也。水谷为本，故人绝水谷则死，脉无胃气亦死，所谓无胃气者，但得真脏脉，不得胃气也。
　　平心脉来，累累如连珠，如循琅 ，曰心平。夏以胃气为本，肺心脉来，喘喘连属，其中微曰肺平。秋以胃气为本，病肺脉来，不上不下，如循鸡羽，曰肺病。死肺脉来，如物之浮，如风吹毛，曰肺死。平肝脉来，软弱招招，如揭长竿末梢，曰肝平。春以胃气为本，病肝脉来，盈实而滑，如循长竿，曰肝病。死肝脉来，急益劲，如新张弓弦，曰肝死。平脾脉来，和柔相离，如鸡践地，曰脾平。长夏以胃气为本，病脾脉来，实而盈数，如鸡举足，曰脾病。死脾脉来，锐坚如鸟之喙，如鸟之距，如屋之漏，如水之流，曰脾死。平肾脉来，喘喘累累如钩。按之而坚，曰肾平。冬以胃气为本，病肾脉来，如引葛，按之益坚，曰肾病。死肾脉来，发如夺索，辟辟如弹石，曰肾死。（《平人气象论》）形气相得，谓之可治。色泽以浮，谓之易已。脉从四时，谓之可治。脉弱以滑，是有胃气，命曰易治，取之以时。形气相失，谓之难治。色夭不泽，谓之难已。脉实以坚，谓之益甚。
　　脉逆四时，为不可治。所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，名曰逆四时。
　　五实死，五虚死。脉盛，皮热，腹胀，前后不通，闷瞀，此为五实。脉细，皮寒，气少，泄利前后，饮食不入，此谓五虚。浆粥入胃，泄注止，则虚者活。身汗，得后利，则实者活。
　　（《玉机真藏论》）形盛脉细，少气不足以息者危。形瘦脉大，胸中多气者死。形气相得者生，参伍不调者病。
　　三部九候，皆相失者死。上下左右之脉，相应如参舂者病甚；上下左右相失，不可数者死。
　　中部之候虽独调，与众脏相失者死。中部之候相减者死。目内陷者死。脱肉身不去者死，真脏脉见者死。
　　九候之脉，皆沉细悬绝者，为阴主冬，故以夜半死。盛躁喘数者，为阳主夏，故以日中死。
　　寒热病者，以平旦死。热中及热病者，以日中死。病风者以日夕死。病水者以夜半死。其脉乍疏乍数，乍迟乍疾者，日乘四季死。形肉已脱，九候虽调犹死。七症虽见，九候皆从者不死。脉不往来者死。皮肤着者死。
　　瞳子高者，太阳不足；戴眼者，太阳已绝，此决死生之要也。（《三部九候论》）乳子而病热，脉悬小者，手足温则生，寒则死。乳子中风热，喘鸣肩息者，脉实大也，缓则生，急则死。肠 便血，身热则死，寒则生。脉 下白沫，脉沉则生，浮则死。肠 下脓血，脉悬绝则死，滑大则生。肠 之属，身不热，脉不悬绝者，滑大者曰生；悬涩者曰死。
　　癫疾脉搏大滑，久自已；脉小坚急，死不治。癫疾之脉，虚则可治，实则死。
　　消瘅虚实，脉悬小坚，病久不可治。脉实大，病久可治。（《通评虚实论》）阳从左，阴从右，老从上，少从下，是以春夏归阳为生，归秋冬为死；反之则归秋冬为一上一下，寒厥到膝，少者秋冬死，老者秋冬生。
</div>
    <div class="pagination">
<a href="金匮翼_page40.html">上一页</a><span>...</span><a href="金匮翼_page36.html">36</a><a href="金匮翼_page37.html">37</a><a href="金匮翼_page38.html">38</a><a href="金匮翼_page39.html">39</a><a href="金匮翼_page40.html">40</a><span class="current-page">41</span><a href="金匮翼_page42.html">42</a><a href="金匮翼_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
