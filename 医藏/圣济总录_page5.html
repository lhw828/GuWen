<!DOCTYPE html>
<html>
<head>
    <meta charset="UTF-8">
    <title>圣济总录 - 第 5 页/共 447 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录 - 第 5 页/共 447 页</h1>
    <div class="content">　　少阳相火司天，厥阴风木在泉，中见太征火运，岁火太过，气化营运先天，太征上临少阳，太过而同天化，是谓天符，气之平也。火气适平，命曰升明之纪，正阳而治，德施周普，五化均衡，其气高，其性速，其用燔灼，其化蕃茂，其政明曜，其候炎暑，其令热，其类火，其应夏，其谷麦，其果杏，其实络，其虫羽，其畜马，其色赤，其味苦，其物脉，其音征，其数七，其在人也。其藏心，其主舌，其养血，其病 螈，此岁运之化也。天地之气，火化在上，左清化，右柔化，故天气正而其政严，酸化在下，左灼化，右藏化，故地气扰而其令挠，风乃暴举，木偃沙飞，炎火乃流，阴行阳化，雨乃时应，火木同德，上应荧惑岁星，其谷丹苍，岁气之化，火化七，风化三，正化度也。羽虫静，毛虫育，岁物所宜也。

　　虫耗，清毒不生，地气制之也。岁半之前，天气主之，其气少阳相火，其令暄者，少阳之政也。岁半之后，地气主之，其气厥阴风木，其令风者，厥阴之化也。风热参布，云物沸腾，太阴横流，寒乃时至，凉雨并起，民病寒中，外发疮疡，内为泄满，圣人遇之，和而不争，往复之作，民病寒热、疟、泄、聋、瞑、呕吐、上怫肿色变，是岁阳为天气，阴为地气，风火相值，其气专，其化淳，又遇火运统之，运与天符，火化升明，天气盈，先取化源，抑其运火，赞其金气，则暴过不生，苛疾不起，岁宜咸宜辛宜酸，渗之泄之渍之发之，观气寒温，以调其过，运同风热，宜多寒化，其化上咸寒，中甘和，下辛凉，药食宜也。初之气，自丁未年大寒日寅初，至是岁春分日子初，凡六十日八十七刻半，主位少角木，客气少阴火，中见火运，气与运同，君火不司气化，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛胁满，肤腠中疮，宜调少阴之客，以咸补之，以甘泻之，以酸收之，岁谷宜丹，间谷宜豆，则热不为邪。二之气，自春分日子正，至小满日戌正，凡六十日有奇，主位太征火，客气太阴土，中见火运，湿气所客，火反郁，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛、身热、昏愦、脓疮，宜调太阴之客，以甘补之，以苦泻之，以甘缓之，岁谷宜丹，间谷宜麻，则湿不为邪。三之气，自小满日亥初，至大暑日酉初，凡六十日有奇，主位太征火，客气少阳火，中见火运，气符于天而天政布，炎暑至，少阳临上，雨乃涯，民病热中、聋、瞑、血溢、脓疮、咳、呕、鼽、衄、渴、嚏、欠、喉痹、目赤，善暴死，岁火既平，其邪乃微，宜调少阳之客，以咸补之，以甘泻之，以咸 之，岁谷宜丹，间谷宜豆，则火不为邪，是气也。用热远热，无犯司气之热。四之气，自大暑日酉正，至秋分日未正，凡六十日有奇，主位少宫土，客气阳明金，中见火运，土生金，凉乃至，炎暑间化，白露降，民气和平，其病满身重，宜调阳明之客，以酸补之，以辛泻之，以苦泄之，岁谷宜苍，间谷宜黍，则燥不为邪。五之气，自秋分日申初，至小雪日午初，凡六十日有奇，主位太商金，客气太阳水，中见火运，火胜金，水制之，阳乃去，寒乃来，雨乃降，气门乃闭，刚木早雕，民避寒邪，君子周密，宜调太阳之客，以苦补之，以咸泻之，以苦坚之，以辛润之，岁谷宜苍，间谷宜稷，则寒不为邪，终之气，自小雪日午正，至大寒日辰正，凡六十日有奇，主位少羽水，客气厥阴木，中见火运，水生木，地气正，风乃至，万物反生， 雾以行，其病关闭，不禁心痛，阳气不藏而咳，宜调厥阴之客，以辛补之，以酸泻之，以甘缓之，岁谷宜苍，间谷宜稻，则风不为邪，此六气之化也。岁气天符为执法，若有邪气，则民有卒急之病，所谓邪中执法者，民病速而危也。

　　卷第二　运气

　　己酉岁图

　　己酉岁图

　　阳明燥金司天，少阴君火在泉，中见少宫土运，岁土不及，气化营运后天，燥化在上，左藏化，右明化，天气急而其政切，苦化在下，左 化，右动化，地气明而其令暴，阳专其令，炎暑盛行，物燥以坚，淳风乃治，风燥横运，流于气交，多阳少阴，云趋雨府，湿化乃敷，燥极而泽，其为气也。清热之气，持于气交，风化清化胜复同，所谓邪气化度也，清化九，雨化五，热化七，是谓正化度也。金火合德，上应太白荧惑，其谷白丹，间谷命太征者，岁物所宜，则羽虫育，地气所制，则介虫耗，寒毒不生，其耗白甲品羽，蛰虫乃见，流水不冰，民病咳嗌塞，寒热发暴，振栗癃 ，清先而劲，毛虫乃死，热后而暴，介虫乃殃，然金为天气，火为地气，火能胜金，土运间之，其邪乃微，天气虚，宜资化源，以助金气，兼安其运土，无使受邪，食白丹之谷，以安其气，食间气之谷，以去其邪，岁宜以咸以苦以辛，汗之清之散之，运同清气，宜多地化，治之常也。岁半之前，天气阳明主之，若燥淫所胜，木乃晚荣，草乃晚生，民病左 胁痛，寒清于中感而疟，大凉革侯，咳腹中鸣，注泄 溏，心胁暴痛，嗌干面尘，腰痛、目昧、 疡疮痤痈，病本于肝，诊在足太冲之脉，法宜平以苦温，佐以酸辛，以苦下之，岁半之后，地气少阴主之，热淫于内，则焰浮川泽，阴处反明，蛰虫不藏，民病腹中常鸣，气上冲胸，喘不能久立，寒热皮肤痛，目瞑齿痛 肿，恶寒发热如疟，少腹中痛腹大，法宜治以咸寒，佐以甘苦，以酸收之，以苦发之，岁运之化，土不及，纪曰卑监，是谓减化，化气不令，生政独彰，长气整，雨乃愆，收气平，风寒并兴，草木荣美，秀而不实成而秕也。其气散，其用静定，其化兼所不胜，四维有埃云润泽之化，则春有鸣条鼓拆之政，若四维发振拉飘腾之变，则秋有肃杀霖霪之复，其眚四维，其藏脾，其病内舍心腹，外在肌肉四肢，复则收政严峻，名木苍雕，苍谷乃损，胸胁暴痛，下引少腹，善太息，气客于脾，食少失味，治宜以甘和调中。初之气，自戊申年太寒日巳初，至是岁春分日卯初，凡六十日八十七刻半，主位少角木，客气太阴土，中见土运，气与运同，风不胜湿，地气迁，阴始凝，气始肃，水乃冰，寒雨化，其病中热胀，面目浮肿，善眠、鼽、衄、嚏、欠、呕，小便黄赤甚则淋，宜治太阴之客，以甘补之，以苦泻之，以甘缓之，岁谷宜白，间谷宜麻，虽有湿邪，不能为害，是气也。司气以凉，用凉无犯。二之气，自春分日卯正，至小满日丑正，凡六十日有奇，主位太征火，客气少阳火，中见土运，二火同治，阳乃布，民乃舒，物乃生荣，厉大至，民善暴死，宜治少阳之客，以咸补之，以甘泻之，以咸 之，岁谷宜白，间谷宜豆，虽有厉邪，不能为害。三之气，自小满日寅初，至大暑日子初，凡六十日有奇，主位太征火，客气阳明金，中见土运，火土金相生，天政布，凉乃行，燥热交合，燥极而泽，民病寒热，宜治阳明之客，以酸补之，以辛泻之，以苦泄之，岁谷宜白，间谷宜黍，虽有燥邪，不能为害。四之气，自大暑日子正，至秋分日戌正，凡六十日有奇，主位少宫土，客气太阳水，中见土运，运土得位，太阳居之，寒雨降，病暴仆振栗，谵妄少气，嗌干引饮，及为心痛痈肿疮疡疟寒之疾，骨痿血便，宜治太阳之客，以苦补之，以咸泻之，以苦坚之，以辛润之，岁谷宜丹，间谷宜稷，虽有寒邪，不能为害。五之气，自秋分日亥初，至小雪日酉初，凡六十日有奇，主位太商金，客气厥阴木，中见土运，客气胜运，春令反行，草乃生荣，民气和，宜调厥阴之客，以辛补之，以酸泻之，以甘缓之，岁谷宜丹，间谷宜稻，虽有风邪，不能为害。终之气，自小雪日酉正，至大寒日未正，凡六十日有奇，主位少羽水，客气少阴火，中见土运，火土相得，阳气布，候反温，蛰虫来见，流水不冰，民乃康平，其病温，宜治少阴之客，以咸补之，以甘泻之，以酸收之，岁谷宜丹，间谷宜豆，虽有热邪，不能为害，此六气之常也。岁气之交，天气胜则有少阳之复，地气胜则有太阳之复，其治各以其胜复法。

　　卷第二　运气

　　庚戌岁图

　　庚戌岁图

　　太阳寒水司天，太阴湿土在泉，中见太商金运，岁金太过，气化营运先天，天地之气，寒化在上，左动化，右素化，故天政所布其气肃，甘化在下，左明化，右灼化，故地气静而其令徐，寒临太虚，阳气不令，寒政大举，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒敷于上，雷动于下，水土合德，上应辰星镇星，其谷玄 ，岁气之化，寒化一，清化九，雨化五，正化度也。 虫育，岁物所宜也。鳞虫耗，燥毒不生，地气制之也，寒湿之气，持于气交，民病寒湿，发肌肉萎，足痿不收，濡泻血溢，是岁水为天气，土为地气，中见金运，土能胜水，天化为虚，金运统之，土生金，金生水，以下生上，其化不纯，天化虽虚，气运相生，其邪乃微，宜于九月，先资化源，以助天气之虚，抑其运金，扶其木气，无使暴过而生其疾，食玄 之谷，以全其真，避虚邪之气，以安其正，岁宜以苦热调上，以甘热调下，以辛温调中，运同寒湿，以燥热化，治之常也。淫胜之气，岁半之前，天气太阳主之，若寒淫所胜，则寒气反至，水且冰，血变于中，发为痈疡，民病厥心痛，呕血、血泄、鼽衄、善悲、时眩仆，运火炎烈，雨暴乃雹，胸腹满，手热、肘挛、腋肿，心澹澹大动，胸胁胃脘不安，面赤目黄，善噫嗌干，甚则色，渴而欲饮，病本于心，诊在手神门之脉，法宜平以辛热，佐以甘苦，以咸泻之，岁半之后，地气太阴主之，若湿淫于内，则埃昏岩谷，黄反见黑，至阴之交，民病饮积、心痛、耳聋、嗌肿、喉痹，阴病血见，少腹痛肿，不得小便，病冲头痛、目项腰髀 皆痛，法宜治以苦热，佐以酸淡，以苦燥之，以淡泄之，岁运之化，金太过，纪曰坚成，是谓收引，天气洁，地气明，阳气随，阴治化，燥行其政，物以司成，收气繁布，化洽不终，其化成，其气削，其政肃，其令锐切，其德雾露肃 ，其动暴折疡疰，其病喘喝胸凭仰息，其物兼其所胜，故经曰岁金太过，燥气流行，肝木受邪，民病两胁下少腹痛，目赤痛 疡，耳无所闻，肃杀而甚，则体重烦冤，胸痛引背，两胁满，且痛引少腹，甚则喘咳逆气，肩背痛，下连股膝髀 足皆病，收气峻，生气下，草木敛，苍干雕陨， 胁暴痛，不可反侧，咳逆甚而血溢，诊在足太冲之脉，其治悉以辛温调中。初之气，自己酉年大寒日申初，至是岁春分日午初，凡六十日八十七刻半，主位少角木，客气少阳火，中见金运，客气胜运，地气迁，气乃大温，草乃早荣，民乃厉，温病乃作，身热头痛呕吐，肤腠疮疡，宜治少阳之客，以咸补之，以甘泻之，以咸 之，岁谷宜玄，间谷宜豆，虽有火邪，不能为害。二之气，自春分日午正，至小满日辰正，凡六十日有奇，主位太征火，客气阳明金，中见金运，气与运同，大凉反至，民乃惨，草乃遇寒，火气遂抑，民病气郁中满，寒乃始，宜治阳明之客，以酸补之，以辛泻之，以苦泄之，岁谷宜玄，间谷宜黍，虽有燥邪，不能为害，是气也。无犯司气之凉。三之气，自小满日巳初，至大暑日卯初，凡六十日有奇，主位太征火，客气太阳水，中见金运，水胜火，天政布，寒乃行，雨乃降，民病寒反热中，痈疽注下，心热瞀闷，宜治太阳之客，以苦补之，以咸泻之，以苦坚之，以辛润之，岁谷宜玄，间谷宜稷，虽有寒邪，不能为害。四之气，自大暑日卯正，至秋分日丑正，凡六十日有奇，主位少宫土，客气厥阴木，中见金运，木胜土，金反制之，又遇太阴交司，风湿交争，风化为雨，乃长乃化乃成，民病大热少气，肌肉萎足痿，注下赤白，宜治厥阴之客，以辛补之，以酸泻之，以甘缓之，岁谷宜，间谷宜稻，虽有风邪，不能为害。五之气，自秋分日寅初，至小雪日子初，凡六十日有奇，主位太商金，客气少阴火，中见金运，岁运得位，客气胜之，阳复化，草乃长乃化乃成，民乃舒，宜调少阴之客，以咸补之，以甘泻之，以酸收之，岁谷宜 ，间谷宜豆，虽有热化，不能为邪。终之气，自小雪日子正，至大寒日戌正，凡六十日有奇，主位少羽水，客气太阴土，中见金运，土生金，金生水，其化顺，地气正，湿令行，阴凝太虚，埃昏郊野，民乃惨凄，寒风以至，反者孕乃死，宜治太阴之客，以甘补之，以苦泻之，以甘缓之，岁谷宜，间谷宜麻，虽有湿邪，不能为害，此六气之化也。是岁天气胜者，太阴复之，地气胜者，厥阴复之，其治皆如复气之法，湿者燥之，温者清之，无翼其胜，无赞其复，此其道也。

　　卷第二　运气

　　辛亥岁图

　　辛亥岁图

　　厥阴风木司天，少阳相火在泉，中见少羽水运，岁水不及，气化营运后天，风化在上，左灼化，右玄化，故天气扰而其政挠，苦化在下，左清化，右柔化，故地气正而其令速，风生高远，炎热从之，云趋雨府，湿化乃行，风火同德，上应岁星荧惑，其谷苍丹，间谷言太商者，其耗文角品羽，风燥火热，胜复更作，风病行于上，热病行于下，风燥胜复形于中，雨化风化胜复同，邪气化度也。风化三，寒化一，火化七，正化度也。其在物则毛虫静，羽虫育，是为岁物所宜，介虫耗，寒毒不生，是为地气所制，然岁气升降，天气为阴而其化虚，地气为阳而其化盈，当资化源，以助司天之木气，化源虽虚，水运在中，水能生木，邪乃微也。必赞岁运之水，扶其不足，调上用辛，调下用咸，畏火之气，慎无妄犯，岁半之前，厥阴为主，若风淫所胜，则太虚埃昏，云物以扰，寒生春气，流水不冰，民病胃脘当心而痛，上支两胁，鬲咽不通，饮食不下，舌本强，食则呕，冷泄、腹胀、溏泄、瘕、水闭，病本于脾，诊在足冲阳之脉，其法平以辛凉，佐以苦甘，以甘缓之，以酸泻之，岁半之后，少阳主之，火淫所胜，则焰明郊野，寒热更至，民病注泄赤白，少腹痛溺赤，甚则血便，其法治以咸冷，佐以苦辛，以酸收之，以苦发之，是岁水运不及，纪曰涸流，是谓反阳，藏令不举，化气乃昌，长气宣布，蛰虫不藏，土润、水泉减，草木条茂，荣秀满盛，其气滞，其用渗泄，其动坚止，其发燥槁，其果枣杏，其实濡肉，其谷黍稷，其味甘咸，其色 玄，其畜彘牛，其虫鳞 ，其皮埃郁昏翳，其声羽宫，其在人也。病为痿厥坚下，从土化也，病为癃，邪伤肾也。法宜以苦和调之也。初之气，自庚戌年大寒日亥初，至是岁春分日酉初，凡六十日八十七刻半，主位少角木，客气阳明金，中见水运，金胜木，水运间之，寒始肃，杀气方至，民病寒于右之下，宜治阳明之客，以酸补之，以辛泻之，以苦泄之，岁谷宜苍，间谷宜黍。二之气，自春分日酉正，至小满日未正，凡六十日有奇，主位太征火，客气太阳水，中见水运，气与运同，寒不去，华雪水冰，杀气旋化，霜乃降，名草上焦，寒雨数至，阳复化，民病热于中，宜治太阳之客，以苦补之，以咸泻之，以苦坚之，以辛润之，岁谷宜苍，间谷宜稷，是气也。慎无犯寒。三之气，自小满日申初，至大暑日午初，凡六十日有奇，主位太征火，客气厥阴木，中见水运，天政布，风乃时举，民病泣出耳鸣掉眩。宜治厥阴之客，以辛补之，以酸泻之，以甘缓之，岁谷宜苍，间谷宜稻。四之气，自大暑日午正，至秋分日辰正，凡六十日有奇，主位少宫土，客气少阴火，中见水运，溽暑湿热相搏，争于左之上，民病黄瘅而为 肿，宜治少阴之客，以咸补之，以甘泻之，以酸收之，岁谷宜丹，间谷宜豆。五之气，自秋分日巳初，至小雪日卯初，凡六十日有奇，主位太商金，客气太阴土，中见水运，燥湿更胜，沉阴乃布，寒气及体，风雨乃行，宜治太阴之客，以甘补之，以苦泻之，以甘缓之，岁谷宜丹，间谷宜麻。终之气，自小雪日卯正，至大寒日丑正，凡六十日有奇，主位少羽水，客气少阳火，中见水运，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，宜治少阳之客，以咸补之，以甘泻之，以咸 之，岁谷宜丹，间谷宜豆，此六气之化也。岁气之交，司天气胜，则阳明复之，在泉气胜，则太阳复之，治胜复者，各以其法。

　　卷第二　运气

　　壬子岁图

　　壬子岁图

　　少阴君火司天，阳明燥金在泉，中见太角木运，岁木太过，气化营运先天，君火在上，左太阴，右厥阴，燥金在下，左太阳，右少阳，故天政所布其气明，地气肃而其令切，寒交暑，热加燥，云驰雨府，湿化乃行，时雨乃降，金火合德，上应荧惑太白，其谷丹白，热化二，风化八，清化四，正化度也。羽虫静，介虫育，岁物之宜也。毛虫耗，湿毒不生，地气制之也。寒热之气，持于气交而为病始，热病生于上，清病生于下，寒热相犯而争于中，民病咳喘、血溢、血泄、鼽、嚏、目赤、 疡。寒厥入胃，心痛、腰痛、腹大、嗌干、肿上，是岁火为天气，金为地气，木运在中，火胜金，木生火，天气盈，宜先取火之化源，必抑其运木，资其岁胜，无使暴过而生其病，食丹白之谷，以全真气，食间气之谷，以辟虚邪，岁宜咸以 之而调其上，甚则以苦发之，以酸收之而安其下，甚则以苦泄之，运同天气，宜以寒清化，其化上咸寒，中酸凉，下酸温，药食宜也。岁半之前，热化主之，热淫所胜，则怫热至，火行其政，民病胸中烦热嗌干，右 满，皮肤痛，寒热咳喘，大雨且至，唾血、血泄、鼽、衄、嚏、呕、溺色变，甚则疮疡 肿，肩背臂 ，及缺盆中痛，心痛、肺 、腹大满，膨膨而喘咳，病本于肺，诊在手尺泽之脉，法宜平以咸寒，佐以苦甘，以酸收之，岁半之后，燥化主之，燥淫所胜，则 雾清暝，民病喜呕，呕有苦，善太息，心胁痛不能反侧，甚则嗌干面尘，身无膏泽，足外反热，法宜治以苦温，佐以甘辛，以苦下之，岁运之化，纪曰发生，是谓启敕，土疏泄，苍气达，阳和布化，阴气乃随，生气淳化，万物以荣，其化生，其气美，其政散，其令条舒，其动掉眩巅疾，其德鸣靡启拆，其变振拉摧拔，其化兼其所胜，其病怒，上征则其气逆，其病吐利，故曰岁木太过，风气流行，脾土受邪，民病飧泄，食减体重，烦冤肠鸣，腹支满，甚则忽忽善怒，眩冒巅疾，化气不政，生气独治，云物飞动，草木不宁，甚而摇落，反胁痛而吐甚，诊在足冲阳之脉，味宜以酸凉调之也。初之气，自辛亥年大寒日寅初，至是岁春分日子初，凡六十日八十七刻半，主位太角木，客气太阳水，中见木运，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固，腰 痛，炎暑将起，中外疮疡，宜调太阳之客，以苦补之，以咸泻之，以苦坚之，以辛润之，岁谷宜丹，间谷宜稷，则寒气不能为害。二之气，自春分日子正，至小满日戌正，凡六十日有奇，主位少征火，客气厥阴木，中见木运，气与运同，是谓司气，阳气布，风乃行，春气以正，万物应荣，寒气时至，民乃和，其病淋，目瞑目赤，气郁于上而热，宜调厥阴之客，以辛补之，以酸泻之，以甘缓之，岁谷宜丹，间谷宜稻，则风气不能为害，是气也。无犯司气之温。三之气，自小满日亥初，至大暑日酉初，凡六十日有奇，主位少征火，客气少阴火，中见木运，木生火，火当其位，天政布，大火行，庶类蕃鲜，寒气时至，民病气厥心痛，寒热更作，咳喘目赤，宜治少阴之客，以咸补之，以甘泻之，以酸收之，岁谷宜丹，间谷宜豆，则热邪不能为害。四之气，自大暑日酉正，至秋分日未正，凡六十日有奇，主位太宫土，客气太阴土，中见木运，土居其位，溽暑至，大雨时行，寒热互至，民病寒热、嗌干、黄瘅、鼽、衄、饮发，宜调太阴之客，以甘补之，以苦泻之，以甘缓之，岁谷宜白，间谷宜麻，则湿气不能为害。五之气，自秋分日申初，至小雪日午初，凡六十日有奇，主位少商金，客气少阳火，中见木运，木生火，畏火临，暑反至，阳乃化，万物乃生乃长荣，民乃康，其病温，宜治少阳之客，以咸补之，以甘泻之，以咸 之，岁谷宜白，间谷宜豆，则火气不能为害。终之气，自小雪日午正，至大寒日辰正，凡六十日有奇，主位太羽水，客气阳明金，中见木运，金胜木，燥令行，余火内格，肿于上咳喘，甚则血溢，寒气数举，则雾 翳，病生皮腠，内舍于胁，下连少腹而作寒中，地将易也。宜治阳明之客，以酸补之，以辛泻之，以苦泄之，岁谷宜曰，间谷宜黍，则燥气不能为害，岁气之交，天气胜则太阳复之，地气胜则少阳复之，观其气至，以法为治，热者寒之，寒者热之，清者温之，无翼其胜，无赞其复，此治之大体也。

　　卷第二　运气

　　癸丑岁图

　　癸丑岁图

　　太阴湿土司天，太阳寒水在泉，中见少征火运，岁火不及，气化营运后天，太阴在上，左少阳，右少阴，故地气上腾，阴专其政而其政肃，太阳在下，左厥阴，右阳明，故天气下降，阳气退辟而其令寂，大风时起，原野昏 ，白埃四起，云奔南极，寒雨数至，物成于差夏，湿寒合德，黄黑埃昏，流行气交，上应镇星辰星，其谷 玄，间谷命太角之谷，寒化雨化胜复同，是谓邪气化度也。雨化五，火化二，寒化六，是谓正化度也。阴凝于上，寒积于下，寒水胜火，则为冰雹，阳光不治，杀气乃行， 虫静，鳞虫育，是为岁物所宜，羽虫耗，热毒不生，是为地气所制，有余宜高，不及宜下，有余宜晚，不及宜早，土之利气之化也。民气亦从之，其病寒湿、腹满、身 愤、 肿、痞逆、寒厥拘急，是岁湿土在上，寒水在下，土能制水，天气盈，地气虚，宜取化源，以平土气，益其岁气，无使邪胜，食 玄之谷，以全其真，食间气之谷，以保其精，岁宜以苦燥之温之，甚者发之泄之，不发不泄，则湿气外溢，肉溃皮拆，而水血交流，必赞其阳火，令御甚寒，运异寒湿，燥热宜少，故药食之宜，其化上苦温，中咸温，下甘热，岁半之前，太阴主之，湿淫所胜，沉阴且布，雨变枯槁，民病 肿骨痛阴痹，阴痹者，按之不得，腰脊头项痛，时眩大便难，阴气不用，饥不欲食，咳唾则有血，心如悬，病本于肾，诊在足太溪，当平以苦热，佐以酸辛，以苦燥之，以淡泄之，岁半之后，太阳主之，寒淫于内，凝肃惨栗，民病少腹控睾引腰脊，上冲心痛，血见嗌痛颔肿，宜治以甘热，佐以苦辛，以咸泻之，以辛润之，以苦坚之，运火不及，命曰伏明之纪，是谓胜长，长气不宣，藏气反布，收气自政，化令乃衡，寒清数举，暑令乃薄，承化物生，生而不长，成实而稚，遇化巳老，阳气屈伏，蛰虫早藏，其气郁，其用暴，其动彰伏变易，其发痛，其病昏惑悲忘，其化兼所不胜，夏有炳明光显之化，则冬有严肃霜寒之政，若夏有惨凄凝冽之胜，则不时有埃昏大雨之复，其眚南，其藏心，其病内舍鹰胁，外在经络，故曰岁火不及，寒乃盛行，长政不用，物荣而下，凝惨而甚，则阳气不化，乃折荣美，民病胸中痛，胁支满两胁痛，膺背肩胛间及两臂内痛，甚则屈不能伸，髋髀如别，复则埃郁，大雨且至，黑气乃辱，民病泄注，其法悉以咸温调中。初之气，自壬子年大寒日巳初，至是岁春分日卯初，凡六十日八十七刻半，主位太角木，客气厥阴木，中见火运，风木得位，地气迁，寒乃去，春气正，风乃来，生布万物以荣，民气条舒，风湿相搏，雨乃后，民病血溢，筋络拘强，关节不利，身重筋痿，宜调厥阴之客，以辛补之，以酸泻之，以甘缓之，岁谷宜，间谷宜稻，则风不为邪。二之气，自春分日卯正，至小满日丑正，凡六十日有奇，主位少征火，客气少阴火，中见火运，君火自居其位，不司气化，是谓灼化，大火正，物承化，民乃和，其病温厉盛行，远近咸若，湿蒸相搏，雨乃时降，宜调少阴之客，以咸补之，以甘泻之，以酸收之，岁谷宜 ，间谷宜豆，则热不为邪。三之气，自小满日寅初，至大暑日子初，凡六十日有奇，主位少征火，客气太阴土，中见火运，岁火当位，湿化郁之，天政布，湿气降，地气腾，雨乃时降，寒乃随之，感于寒湿，则民病身重、 肿、胸腹满，宜治太阴之客，以甘补之，以苦泻之，以甘缓之，岁谷宜 ，间谷宜麻，则湿不为邪。四之气，自大暑日子正，至秋分日戌正，凡六十日有奇，主位太宫土，客气少阳火，中见火运，气与运同，畏火临，溽蒸化，地气腾，天气否隔，寒风晓暮，蒸热相搏，草木凝烟，湿化不流，则白露阴布以成秋令，民病腠理热，血暴溢，疟、心腹满热、胪胀，甚则 肿，宜治少阳之客，以咸补之，以甘泻之，以咸 之，岁谷宜玄，间谷宜豆，则火不为邪，是气也。无犯司气之热。五之气，自秋分日亥初，至小雪日酉初，凡六十日有奇，主位少商金，客气阳明金，中见火运，气与运同，燥令已行，寒露下，霜乃早降，草木黄落，寒气及体，君子周密，民病皮腠，宜调阳明之客，以酸补之，以辛泻之，以苦泄之，岁谷宜玄，间谷宜黍，则燥不为邪。终之气，自小雪日酉正，至大寒日未正，凡六十日有奇，主位太羽水，客气太阳水，中见火运，水当其位而能胜火，寒大举，湿大化，霜乃积，阴乃凝，水坚冰，阳光不治，感于寒则病患关节禁固，腰 痛，寒湿持于气交而为疾也。宜调太阳之客，以苦补之，以咸泻之，以苦坚之，以辛润之，岁谷宜玄，间谷宜稷，则寒不为邪，此六节之气也。气交之化，天气胜者，则有厥阴之复，地气胜者，则有太阴之复，各以其胜复法治之。

　　卷第二　运气

　　甲寅岁图

　　甲寅岁图

　　少阳相火司天，厥阴风木在泉，中见太宫土运，岁土太过，气化营运先天，火化在上，清化左， 化右，酸化在下，灼化左，藏化右，故天气正而其政严，地气扰而其令挠，风乃暴举，木偃沙飞，炎火乃流，阴行阳化，雨乃时应，风热参布，云物沸腾，太阴横流，寒乃时至，凉雨并起，火化二，雨化五，风化八，正化度也。火木同德，上应荧惑岁星，其谷丹苍，羽虫静，毛虫育，是谓岁物所宜， 虫耗，清毒不生，是皆地气所制，民病寒中，外发疮疡，内为泄满，圣人遇之，和而不争，往复之作，民病寒热、疟、泄、聋、瞑、呕吐、上怫肿色变，是岁阳为天气，阴为地气，天气盈，地气虚，宜先取化源，以平火气，抑其运土，赞所不胜，则暴过不生，苛疾不起，岁宜咸宜辛宜酸，渗之泄之渍之发之，观气寒温以调其过，运异风热，宜少用寒化，其化上咸寒，中咸和，下辛凉，药食宜也。岁行土运，天气生运，岁半之前，天气主之，火淫所胜，则温气流行，金政不平，民病头痛发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡、咳、唾血、烦心、胸中热，甚则鼽衄，病本于肺，诊在手天府之脉，其法平以咸冷，佐以苦甘，以酸收之，以苦发之，以酸复之，岁半之后，地气主之，风淫所胜，则地气不明，平野昧，草乃早秀，民病洒洒振寒，善伸数欠，心痛支满，两胁里急，饮食不下，鬲咽不通，食则呕，腹胀善噫，得后与气，则快然如衰，身体皆重，其法治以辛凉，佐以苦，以甘缓之，以辛散之，岁运之化，纪曰敦阜，是谓广化，浓德清静，顺长以盈，至阴内实，物化充成，烟埃朦郁，见于浓土，大雨时行，湿气乃用，燥政乃辟，其化圆，其气丰，其政静，其令周备，其动濡积并，其德柔润重淖，其变震惊飘骤，其化兼其所胜，其病腹满，四肢不举，故曰岁土太过，雨湿流行，肾水受邪，民病腹满，清厥意不乐，体重烦冤，甚则肌肉萎，足痿不收，行善螈，脚下痛，饮发中满食减，四肢不举，变生得位，藏气伏，化气独治之，泉涌河衍，涸泽生鱼，风雨大至，土溃鳞见于陆，病腹满溏泄，肠鸣反下，甚而大溪脉绝者不治，其法宜以咸和调中。初之气，自癸丑年大寒日申初，至是岁春分日午初，凡六十日八十七刻半，主位太角木，客气少阴火，中见土运，木生火，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛胁满，肤腠中疮，宜治少阴之客，以咸补之，以甘泻之，以酸收之，岁谷宜丹，间谷宜豆，虽有热邪，不能为害。二之气，自春分日午正，至小满日辰正，凡六十日有奇，主位少征火，客气太阴土，中见土运，气与运同，司气为 化，火反郁，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热，昏愦脓疮，宜治太阴之客，以甘补之，以苦泻之，以甘缓之，岁谷宜丹，间谷宜麻，虽有湿邪，不能为害，是气也。无犯司气。三之气，自小满日巳初，至大暑日卯初，凡六十日有奇，主位少征火，客气少阳火，中见土运，火居其位，天政布，炎暑至，少阳临上，雨乃涯，民病热中、聋、瞑、血溢、脓疮、咳、呕、鼽、衄、渴、嚏、欠、喉痹、目赤，善暴死，宜调少阳之客，以咸补之，以甘泻之，以咸 之，岁谷宜丹，间谷宜豆，虽有火化，不能为邪。四之气，自大暑日卯正，至秋分日丑正，凡六十日有奇，主位太宫土，客气阳明金，中见土运，岁土当位，凉乃至，炎暑间化，白露降，民气和平，其病满身重，宜调阳明之客，以酸补之，以辛泻之，以苦泄之，岁谷宜苍，间谷宜黍，虽有燥邪，不能为害。五之气，自秋分日寅初，至小雪日子初，凡六十日有奇，主位少商金，客气太阳水，中见土运，寒清相交，阳乃去，寒乃来，雨乃降，气门乃闭，刚木早雕，民避寒邪，君子周密，宜调太阳之客，以苦补之，以咸泻之，以苦坚之，以辛润之，岁谷宜苍，间谷宜稷，虽有寒邪，不能为害。终之气，自小雪日子正，至大寒日戌正，凡六十日有奇，主位太羽水，客气厥阴木，中见土运，木制土，地气正，风乃至，万物反生， 雾以行，其病关闭，不禁心痛，阳气不藏而咳，宜治厥阴之客，以辛补之，以酸泻之，以甘缓之，岁谷宜苍，间谷宜稻，虽有风邪，不能为害，岁气之交，天气胜者，太阳复之，地气胜者，阳明复之，观其复至，无翼其胜，无赞其复，根据法为治，寒者热之，清者温之，各安其气，则邪气衰去归其所宗，此治之大体也。

　　卷第二　运气

　　乙卯岁图

　　乙卯岁图

　　阳明燥金司天，少阴君火在泉，中见少商金运，岁金不及。气化营运后天，少商上临阳明，上商与正商同。不及而同天化，是谓天符，气之平也。平金之岁，命曰审平之纪，收而不争，杀而无犯，五化宣明，其气洁，其性刚，其用散落，其化坚敛，其政劲肃，其候清切，其令燥，其类金，其应秋，其谷稻，其果桃，其实壳，其虫介，其畜鸡，其色白，其味辛，其音商，其数九，其物外坚，其在人也。其藏肺，其主鼻，其养皮毛，其病咳，此岁运之化也。天地之气，阳明在上，左太阳，右少阳，故天气急而其政切。少阴在下，左太阴，右厥阴，故地气明而其令暴，阳专其令，炎暑盛行，物燥以坚，淳风乃治，风燥横运，流于气交，多阳少阴，云趋雨府，湿化乃敷，燥极而泽，蛰虫乃见，流水不冰，金火合德，上应太白荧惑，其谷白丹，间谷命太者，其耗白甲品羽，故热化寒化胜复同，邪气化度也。燥化四，清化四，热化二，正化度也。岁物之宜，介虫静，羽虫育，地气所制，介虫耗，寒毒不生，清热之气，持于气交，清先而劲，毛虫乃死，热后而暴，介虫乃殃，其发躁，民病咳嗌塞，寒热发暴，振栗癃 ，岁半以前，清气主之，其化燥者，天之政也，岁半以后，热气主之，其化热者，地之令也，金为天气，火为地气，火胜金，天气虚，当资金之化源，是岁金气平，不资化源，惟安其运金，无使受邪，食白丹之谷，以安其气，食间气之谷，以去其邪，岁宜以咸以苦以辛。汗之清之散之。其运与清化同，宜多地化，经曰其化上苦小温，中苦和，下咸寒，药食之宜也。初之气，自甲寅年大寒日亥初，至是岁春分日酉初，凡六十日八十七刻半，主位太角木，客气太阴土，中见金运，地气迁，阴始凝，气始肃。水乃冰，寒雨化。其病中热胀，面目浮肿，善眠、鼽、衄、嚏、欠、呕。小便黄赤，甚则淋，宜调太阴之客，以甘补之，以苦泻之，以甘缓之，岁谷宜白，间谷宜麻，则湿不为邪。二之气，自春分日酉正。至小满日未正，凡六十日有奇，主位少征火，客气少阳火，中见金运，二火相加，火胜金，阳乃布。民乃舒，物乃生荣，厉大至，民善暴死，岁运和平，其邪乃微，宜调少阳之客，以咸补之，以甘泻之，以咸 之，岁谷宜白，间谷宜豆，则火不为邪。三之气，自小满日申初，至大暑日午初，凡六十日有奇，主位少征火，客气阳明金，中见金运，气运相符，天政布，凉乃行，燥热交合，燥极而泽，民病寒热，宜调阳明之客，以酸补之，以辛泻之，以苦泄之，岁谷宜白。间谷宜黍，则燥不为邪，是气也。用凉远凉，无犯司气，四之气，自大暑日午正，至秋分日辰正，凡六十日有奇，主位太宫土，客气太阳水，中见金运，金生水，寒雨降，病暴仆振栗，谵妄少气，嗌干引饮，及为心痛、痈肿、疮疡、疟寒之疾，骨痿血便，宜调太阳之客，以苦补之，以咸泻之，以苦坚之，以辛润之，岁谷宜丹，间谷宜稷，则寒不为邪。五之气，自秋分日巳初，至小雪日卯初，凡六十日有奇，主位少商金，客气厥阴木，中见金运，风木用事，春令反行，草乃生荣，民乃和，宜调厥阴之客，以辛补之，以酸泻之，以甘缓之，岁谷宜丹，间谷宜稻，则风不为邪，终之气，自小雪日卯正，至大寒日丑正。凡六十日有奇，主位太羽水，客气少阴火，中见金运，火胜金，阳气布，候反温，蛰虫来见，流水不冰，民乃康平，其病温，宜调少阴之客，以咸补之，以甘泻之，以酸收之，岁谷宜丹，间谷宜豆，则热不为邪，此六气之常也。是岁天符为执法，若有邪气，则民病卒急，经曰邪中执法者，其病速而危。

　　卷第二　运气

　　丙辰岁图

　　丙辰岁图

　　太阳寒水司天，太阴湿土在泉，中见太羽水运，岁水太过，气化营运先天，太过而同天化，是谓天符，平水之岁也。水运平者，命曰静顺之纪，藏而勿害，治而善下，五化咸整，其气明，其性下，其用沃衍，其化凝坚，其政流演，其候凝肃，其令寒，其类水，其应冬，其谷豆，其果栗，其实濡，其虫鳞，其畜彘，其色黑，其味咸，其音羽，其数六，其物濡，其在人也。其藏肾，其主二阴，其养骨髓，其病厥，此岁运之化也。天地之气，太阳在上，左厥阴，右阳明，故天政所布其气肃，太阴在下，左少阳，右少阴，故地气静而其令徐，寒临太虚，其政大举，阳气不令，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒化六，雨化五，正化度也。鳞虫静， 虫育，岁物之宜也。鳞虫不成，燥毒不生，地气制之也。寒敷于上，雷动于下，水土合德，上应辰星镇星，其谷玄 ，寒湿之气，持于气交，民病寒湿，发肌肉萎，足痿不收，濡泻血溢，是岁水在上，土在下，土胜水，天气虚，水运符天，其气自平，不资化源，惟抑运水，扶其不胜，无使暴过而生其疾，岁宜以苦燥之温之，食玄 之谷，以全其真，避虚邪之气，以安其正，运与寒同，宜燥热化，故曰其化上苦热，中咸温，下甘热，药食宜也。岁半之前，太阳主之，太阳有本标之化，当其时寒热得中者，天之和气至也。岁半之后，太阴主之，太阴之化从本，当其时湿化应者，地之令也。初之气，自乙卯年大寒日寅初，至是岁春分日子初。凡六十日八十七刻半，主位太角木，客气少阳火，中见水运，少阳中治，地气迁，气乃大温，草乃早荣，民乃厉，温病乃作，身热头痛呕吐，肌腠疮疡，宜调少阳之客。以咸补之，以甘泻之，以咸 之，岁谷宜玄，间谷宜豆，则火不为邪。二之气，自春分日子正，至小满日戌正，凡六十日有奇，主位少征火，客气阳明金，中见水运，大凉反至，民乃惨，草乃遇寒，火气遂抑。民病气郁中满，寒乃始，宜调阳明之客，以酸补之，以辛泻之，以苦泄之，岁谷宜玄，间谷宜黍，则燥不为邪。三之气，自小满日亥初，至大暑日酉初，凡六十日有奇，主位少征火，客气太阳水，中见水运，气与运相符而布天政，寒气行，雨乃降，民病寒反热中，痈疽注下，心热瞀闷，不治者死，宜调太阳之客，以苦补之，以咸泻之，以苦坚之，以辛润之，岁谷宜玄，间谷宜稷，则寒不为邪，是气也。用寒远寒，无犯司气之寒。四之气，自大暑日酉正，至秋分日未正，凡六十日有奇，主位太宫土，客气厥阴木，中见水运，水生木，风湿交争，风化为雨，乃长乃化乃成。民病大热少气，肌肉萎足痿，注下赤白，宜调厥阴之客，以辛补之，以酸泻之，以甘缓之，岁谷宜 ，间谷宜稻，则风不为邪。五之气，自秋分日申初，至小雪日午初，凡六十日有奇，主位少商金，客气少阴火，中见水运，大火所居，阳复化，草乃长乃化乃成，民乃舒，宜调少阴之客，以咸补之，以甘泻之，以酸收之，岁谷宜 ，间谷宜豆，则热不为邪。终之气，自小雪日午正，至大寒日辰正，凡六十日有奇，主位太羽水，客气太阴土，中见水运，水运得位，湿土居之，地气正，湿令行，阴凝太虚，埃昏郊野，民乃惨凄，寒风以至，反者孕乃死，宜调太阴之客，以甘补之，以苦泻之，以甘缓之，岁谷宜 ，间谷宜麻，则湿不为邪，此六气之化也。岁行平水之化，天符为执法，邪或中之，民有卒急之病，故经曰中执法者，其病速而危。

　　卷第二　运气

　　丁巳岁图

　　丁巳岁图

　　厥阴风木司天，少阳相火在泉，中见少角木运，岁木不及，上角与正角同，又木不及而同天化，气化营运同天，气与天符，木气适平，命曰敷和之纪，木德周行，阳舒阴布，五化宣平，其气端，其性随，其用曲直，其化生荣，其政发散，其候温和，其令风，其类草木，其应春，其谷麻，其果李，其实核，其虫毛，其畜犬，其色苍，其味酸，其音角，其数八，其物中坚，其在人也。其藏肝，其主目，其养筋，其病里急支满，此岁运之化也。天地之化，风化在上，左灼化，右藏化，故天气扰而其政挠，苦化在下，左清化，右柔化，故地气正而其令速，风生高远，炎热从之，云趋雨府，湿化乃行，风火同德，上应岁星荧惑，其谷苍丹，间谷言太商之谷，其耗文角品羽，清化热化胜复同，邪气化度也。风化三，火化七，正化度也。毛虫静，羽虫育，是乃岁物所宜，介虫耗，寒毒不生，是皆地气所制，故风燥火热，胜复更作，蛰虫来见，流水不冰，热病行于下，风病行于上，风燥胜复形于中，是岁阴为天气，阳为地气，天气虚，木运符之，又木火同德，其气专，不资化源，惟赞运木，无使邪胜，岁宜以辛调上，以咸调下，畏火之气，无妄犯之，故曰其化上辛凉，中辛和，下咸寒，药食宜也。岁半之前，天气主之，天布厥阴之政，其令风，岁半之后，地气主之，地行少阳之令，其化火，气化之常也。初之气，自丙辰年大寒日巳初，至是岁春分日卯初，凡六十日八十七刻半，主位少角木，客气阳明金，中见木运，岁运得位，金燥客之，寒始肃，杀气方至，民病寒于右之下，宜调阳明之客，以酸补之，以辛泻之，以苦泄之。岁谷宜苍，间谷宜黍，则燥不为邪。二之气，自春分日卯正，至小满日丑正，凡六十日有奇，主位太征火，客气太阳水，中见木运，寒不去，华雪水冰，杀气施化，霜乃降，名草上焦，寒雨数至，阳复化，民病热于中，宜调太阳之客，以苦补之，以咸泻之，以苦坚之，以辛润之，岁谷宜苍，间谷宜稷，则寒不为邪。三之气，自小满日寅初，至大暑日子初，凡六十日有奇，主位太征火，客气厥阴木，中见木运，木与天符，天政布，风乃时举，民病泣出耳鸣掉眩，宜调厥阴之客，以辛补之，以酸泻之，以甘缓之，岁谷宜苍，间谷宜稻，则风不为邪，是气也。用温远温，无犯司气之温。四之气，自大暑日子正，至秋分日戌正，凡六十日有奇，主位少宫土，客气少阴火，中见木运，溽暑湿热相搏，争于左之上，民病黄瘅而为 肿，宜调少阴之客，以咸补之，以甘泻之，以酸收之，岁谷宜丹，间谷宜豆，则热不为邪，五之气。自秋分日亥初，至小雪日酉初，凡六十日有奇，主位太商金，客气太阴土，中见木运，燥湿更胜，沉阴乃布，寒气及体，风雨乃行，宜调太阴之客，以甘补之，以苦泻之，以甘缓之，岁谷宜丹，间谷宜麻，则湿不为邪，终之气。自小雪日酉正，至大寒日未正，凡六十日有奇，主位少羽水，客气少阳火，中见木运，木生火，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，宜调少阳之客，以咸补之，以甘泻之，以咸 之，岁谷宜丹，间谷宜豆，则火不为邪，此六气之化也。岁为平木，或有邪气，则中执法，人有急卒之病，故经曰中执法者，其病速而危。

　　卷第二　运气

　　戊午岁图

　　戊午岁图

　　少阴君火司天，阳明燥金在泉，中见太征火运，岁火太过，气化营运先天。太过而同天化。是谓天符，又火运临午，是谓岁会，气之平也。上见天符，下见岁会，三合而治，太一天符之会，平之至也。平火之岁，命曰升明之纪，正阳而治，德施周普，五化均衡，其气高，其性速，其用燔灼，其化蕃茂，其政明曜，其候炎暑，其令热，其类火，其应夏，其谷麦，其果杏，其实络，其虫羽，其畜马，其色赤，其味苦，其物脉，其音征，其数七，其在人也。其藏心，其主舌，其养血，其病 螈，此岁运之化也。少阴在上，左太阴，右厥阴，故天政所布其气明，阳明在下，左太阳，右少阳，故地气肃而其令切，寒交暑，热加燥，云驰雨府，湿化乃行，时雨乃降，金火合德，上应荧惑太白，其谷丹白，热化七，清化九，正化度也。羽虫静，介虫育，岁物所宜也。毛虫耗，湿毒不生，地气制之也。水火寒热，持于气交，而为病始，热病生于上，清病生于下，寒热争于中，民病咳喘、血溢、血泄、鼽、嚏、目赤 疡，寒厥入胃，心痛、腰痛、腹大、嗌干肿上，是岁火在上，金在下，火在中，火胜金，天气盈，天气虽平，热甚于上，宜于年前十二月，先取化源，平其火气，必抑其运火，资其岁胜，折其金之郁气，无使暴过而生其病，食丹白之谷以全真气，食间气之谷以辟虚邪，岁宜咸以 之而调其上，以酸收之而安其下，运同天气，以寒清化，故曰其化上咸寒，中甘寒，下酸温，药食宜也。岁半之前，少阴主之，少阴有本标之化，寒热得中者，天政之平也。岁半以后，阳明主之，阳明以中气为化，燥湿相半者，地之令也。初之气，自丁巳年大寒日申初，至是岁春分日午初，凡六十日八十七刻半，主位少角木，客气太阳水，中见火运，水胜火，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固腰 痛，炎暑将起，中外疮疡，宜调太阳之客，以苦补之，以咸泻之，以苦坚之，以辛润之，岁谷宜丹，间谷宜稷，则寒不为邪。二之气，自春分日午正，至小满日辰正，凡六十日有奇，主位太征火，客气厥阴木，中见火运，木火相生，阳气布，风乃行，春气以正，万物应荣，寒气时至，民乃和，其病淋目瞑目赤，气郁于上而热，宜调厥阴之客，以辛补之，以酸泻之，以甘缓之，岁谷宜丹，间谷宜稻，则风不为邪。三之气，自小满日巳初，至大暑日卯初，凡六十日有奇，主位太征火，客气少阴火，中见火运，气与运符，天政布，大火行，庶类蕃鲜，寒气时至，民病气厥心痛，寒热更作，咳喘目赤，宜调少阴之客，以咸补之，以甘泻之，以酸收之，岁谷宜丹，间谷宜豆，则热不为邪。四之气，自大暑日卯正，至秋分日丑正，凡六十日有奇，主位少宫土，客气太阴土，中见火运，土当其位，火化兼之，溽暑至，大雨时行，寒热互至，民病寒热、嗌干、黄瘅、鼽、衄、饮发，宜调太阴之客，以甘补之，以苦泻之，以甘缓之，岁谷宜白，间谷宜麻，则湿不为邪。五之气，自秋分日寅初，至小雪日子初，凡六十日有奇，主位太商金，客气少阳火，中见火运，气同运化，畏火临，暑反至，阳乃化，万物乃生乃长荣，民乃康，其病温，宜调少阳之客，以咸补之，以甘泻之，以咸 之，岁谷宜白，间谷宜豆，则火不为邪，是气也。用热远热，无犯司气之热，终之气。自小雪日子正，至大寒日戌正，凡六十日有奇，主位少羽水，客气阳明金，中见火运，火胜金，水反制之，燥令行，余火内格，肿于上咳喘，甚则血溢，寒气数举，则雾翳，病生皮腠，内舍于胁，下连少腹而作寒中，地将易也。宜调阳明之客，以酸补之，以辛泻之，以苦泄之，岁谷宜白，间谷宜黍，则燥不为邪，此六气之化也。岁气之交，平火在上，金气抑郁，治宜泄之，各安其气，必清必静，则邪气自衰，归其所宗，此治之大体也。

　　卷第二　运气

　　己未岁图

　　己未岁图

　　太阴湿土司天，太阳寒水在泉，中见少宫土运，岁土不及，上宫与正宫同，少宫上临太阴，是为天符，土运临丑，是为岁会，上见天符，下见岁会，三合为治，太一、天符之岁，气至平也。命曰备化之纪，气协天休，德流四政，五化齐修，其气平，其性顺，其用高下，其化丰满，其政安静，其候溽蒸，其令湿，其类土，其应长夏，其谷稷，其果枣，其实肉，其虫 ，其畜牛，其色黄，其味甘，其物肤，其音宫，其数五，其在人也。其藏脾，其主口，其养肉，其病否，此岁运之化也。岁气之化，太阴在上，少阳左，少阴右，故地气上腾而其政肃，太阳在下，厥阴左，阳明右，故天气下降而其令寂，阴专其政，阳气退辟，大风时起，原野昏 ，白埃四起，云奔南极，寒雨数至，湿寒合德，黄黑埃昏，流行气交，上应镇星辰星，其谷 玄，间谷命太商太征者，物成于差夏，故阴凝于上，寒积于下，寒水胜火，则为冰雹，阳光不治，杀气乃行，有余宜高，不及宜下，有余宜晚，不及宜早，土之利气之化也。民气亦从之，其病寒湿腹满、身 愤、 肿、痞逆、寒厥、拘急，故曰风化清化胜复同，邪气化度也。雨化五，寒化一，正化度也。 虫静，鳞虫育，岁物所宜也。羽虫耗，热毒不生，地气制之也。是岁土在上，水在下，土胜水，天气盈，当取化源，岁遇太一天符，其气至平，不取化源，惟折其水郁，益其岁胜，赞其阳火，令御甚寒，无使邪胜，食 玄之谷，以全其真，食间气之谷，以保其精，岁宜以苦燥之温之，运与湿同，宜以燥化，故曰其化上苦热，中甘和，下甘热、药食宜也。岁半之前，其政湿，岁半之后，其令寒。初之气，自戊午年大寒日亥初，至是岁春分日酉初，凡六十日八十七刻半，主位少角木，客气厥阴木，中见土运，木当其位，地气迁，寒乃去，春气正，风乃来，生布万物以荣，民气条舒，风湿相搏，雨乃后，民病血溢筋络拘强，关节不利，身重筋痿，宜调厥阴之客，以辛补之，以酸泻之，以甘缓之，岁谷宜 ，间谷宜稻，则风不为邪。二之气，自春分日酉正，至小满日未正，凡六十日有奇，主位太征火，客气少阴火，中见土运，大火正，物承化，民乃和，其病温厉盛行，远近咸若，湿蒸相搏，雨乃时降，宜调少阴之客，以咸补之，以甘泻之，以酸收之，岁谷宜 ，间谷宜豆，则热不为邪。三之气，自小满日申初，至大暑日午初，凡六十日有奇，主位太征火，客气太阴土，中见土运，气与运符而行平气，天政布，湿气降，地气腾雨乃时降寒乃随之感于寒湿则民病身重 肿胸腹满宜调太阴之客，以甘补之，以苦泻之，以甘缓之，岁谷宜 ，间谷宜麻，则湿不为邪，是气也。无犯司气。四之气，自大暑日午正，至秋分日辰正，凡六十日有奇，主位少宫土，客气少阳火，中见土运，岁运得位，相火居之，畏火临，溽蒸化，地气腾，天气否隔，寒风晓暮，蒸热相搏，草木凝烟，湿化不流，则白露阴布以成秋令，民病腠理热，血暴溢，疟心腹满热胪胀，甚则 肿，宜调少阳之客，以咸补之，以甘泻之，以咸 之，岁谷宜玄，间谷宜豆，则火不为邪。五之气，自秋分日巳初，至小雪日卯初，凡六十日有奇，主位太商金，客气阳明金，中见土运，土生金，金得位，惨令已行，寒露下，霜乃早降，草木黄落，寒气及体，君子周密，民病皮腠，宜调阳明之客，以酸补之，以辛泻之，以苦泄之，岁谷宜玄，间谷宜黍，则燥不为邪。终之气，自小雪日卯正，至大寒日丑正，凡六十日有奇，主位少羽水，客气太阳水，中见土运，水当其位，湿土合气，寒大举，湿大化，霜乃积，阴乃凝，水坚冰，阳光不治，感于寒，则病患关节禁固腰 痛，寒湿持于气交而为疾也。宜调太阳之客，以苦补之，以咸泻之，以苦坚之，以辛润之，岁谷宜玄，间谷宜稷，则寒不为邪，此六气之化也。气交之化，岁有水郁，治宜折之，皆随胜气，安其屈伏，无问其数，以平为期，此其道也。

　　卷第二　运气

　　庚申岁图

　　庚申岁图

　　少阳相火司天，厥阴风木在泉，中见太商金运，岁金太过，气化营运先天，上见少阳，左阳明，右太阴，故天气正而其政严，下见厥阴，左少阴，右太阳，故地气扰而其令挠，风乃暴举，木偃沙飞，炎火乃流，阴行阳化，雨乃时应，风热参布，云物沸腾，太阴横流，寒乃时至，凉雨并起，火木同德，上应荧惑岁星，其谷丹苍，火化七，清化九，风化三，正化度也。羽虫静，毛虫育，是谓岁物之宜， 虫耗，清毒不生，是皆地气所制，民病寒中，外发疮疡，内为泄满，圣人遇之，和而不争，往复之作，民病寒热疟、泄、聋、瞑、呕吐，上怫肿色变，是岁阳为天气，阴为地气，金运在中，天气刑运，运刑地气，天气盈，地气虚，当于年前先取化源，以平火气，无使运郁，兼抑其运金，赞所不胜，无使木郁，折其郁气，则暴过不生，苛疾不起，岁宜咸宜辛宜酸，渗之泄之渍之发之，运异风热，少用寒化，其化上咸寒，中辛温，下辛凉，药食宜也。候其气者，岁半之前，其主少阳，若火淫所胜，则温气流行，金政不平，民病头痛发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡咳唾血，烦心、胸中热，甚则鼽衄，病本于肺，诊在手天府之脉，法宜平以咸冷，佐以苦甘，以酸收之，以苦发之，以酸复之，岁半之后，其主厥阴，若风淫于内，则地气不明，平野昧。草乃早秀，民病洒洒振寒，善伸数欠，心痛支满，两胁里急，饮食不下，鬲咽不通，食则呕，腹胀善噫，得后与气，则快然如衰，身体皆重，法宜治以辛凉，佐以苦，以甘缓之，以辛散之，岁运之金太过，其纪曰坚成，是谓收引，天气洁，地气明，阳气随，阴治化，燥行其政，物以司成，收气繁布，化洽不终，其化成，其气削，其政肃，其令锐切，其动暴折疡疰，其德雾露萧 ，其变肃杀凋零，其化兼其所胜，其病喘喝，胸凭仰息，上征与正商同，其生齐，其病咳，故曰岁金太过，燥气流行，肝木受邪，民病两胁下少腹痛，目赤痛 疡，耳无所闻，甚则喘咳逆气，肩背痛，下连股膝髀 足皆病，其治宜以辛温，所以调其运也。初之气，自己未年大寒日寅初，至是岁春分日子初，凡六十日八十七刻半，主位少角木，客气少阴火，金运统之，火能胜金，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛，血伤胁满，肤腠中疮，宜治少阴之客，以咸补之，以甘泻之，以酸收之，岁谷宜丹，间谷宜豆。二之气，自春分日子正，至小满日戌正，凡六十日有奇，主位太征火，客气太阴土，金运统之，火生土，土盛郁火，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热昏愦脓疮，宜治太阴之客，以甘补之，以苦泻之，以甘缓之，岁谷宜丹，间谷宜麻。三之气，自小满日亥初，至大暑日酉初，凡六十日有奇，主位太征火，客气少阳火，金运统之，火当其位，天政布，炎暑至，少阳临上，雨乃涯，民病热中，聋、瞑、血溢、脓疮、咳、呕、鼽、衄、渴、嚏、欠，喉痹目赤，善暴死，宜治少阳之客，以咸补之，以甘泻之，以咸 之，岁谷宜丹，间谷宜豆。四之气，自大暑日酉正，至秋分日未正，凡六十日有奇，主位少宫土，客气阳明金，金运统之，气与运同，是谓司气，凉乃至，炎暑间化，白露降，民气和平，其病满身重，宜治阳明之客，以酸补之，以辛泻之，以苦泄之，岁谷宜苍，间谷宜黍，是气也。司气以凉，药食之宜，用凉无犯。

</div>
    <div class="pagination">
<a href="圣济总录_page4.html">上一页</a><a href="圣济总录.html">1</a><a href="圣济总录_page2.html">2</a><a href="圣济总录_page3.html">3</a><a href="圣济总录_page4.html">4</a><span class="current-page">5</span><a href="圣济总录_page6.html">6</a><a href="圣济总录_page7.html">7</a><a href="圣济总录_page8.html">8</a><a href="圣济总录_page9.html">9</a><a href="圣济总录_page10.html">10</a><span>...</span><a href="圣济总录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
