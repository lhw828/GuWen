<!DOCTYPE html>
<html>
<head>
    <meta charset="UTF-8">
    <title>证治准绳疡医 - 第 53 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳疡医 - 第 53 页/共 122 页</h1>
    <div class="content">　　或问：肩膊后骨上生疽何如？曰：此名上鼠疽，即上搭也。怒气积郁所致，属太阳兼少阳经。初觉宜隔蒜灸，活命饮加羌活、桔梗、柴胡。胜金丹、紫金丹、夺命丹选用。既溃十全大补汤、黄 木香散、人参养荣汤。

　　卷之三　肩部（六）

　　过肩疽

　　或问：肩后夹春，两边肿硬疼痛何如？曰：此名筋疽，亦名过肩疽。初得寒热似疟，但肿硬无头，急隔蒜灸，服活命饮加羌活。胜金丹、夺命丹汗之。壮实者，一粒金丹、万病解毒丹。选用。

　　卷之三　肩部（六）

　　痈

　　或问：项腋、两乳旁结核，或两胯软肉处，生肿块何如？曰：是名 痈，属手少阳三焦经，其发缓慢，是冷证非热证也。宜用回阳玉龙膏热药敷贴，服内补十宣散、何首乌散、胜金丹选用。

　　卷之三　肩部（六）

　　腋发

　　《灵枢》云：发于腋下赤坚者，名曰米疽。治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀、挟瘿，急治之。 《鬼遗》云：内疚疽，发两腋下及臂，并两手掌中，振寒热而嗌干，饮多即呕，烦心 ，脉盛，六七八日诊，如此可汗，不汗死。

　　卷之三　肩部（六）

　　夹肢痈

　　或问：肩膊下隙内，生疽何如？曰：是名夹肢痈。属手少阴心经、手厥阴心包络，风热所致。宜服内托黄 柴胡汤。壮实者，八阵散、一粒金丹下之，及紫金丹、胜金丹选用。老弱者，黄 木香散、人参养荣汤、十全大补汤主之。

　　卷之三　臂部（七）

　　臂痈

　　《鬼遗》云：垂臂两处发，接骨下臂鹅上，起如鸡鸭卵大，皆由荣卫不调所为也。喜患实处而不透内，亦宜急消，或发穴早疗。两臂肘起，在接骨下引手，至小骨之上发痈疖，此处虽实，奈连大小筋骨，举动不便，垂手多坠疼，如脓深沉彻骨，即伤筋脉，拳缩不舒搐撮，宜急以缓慢筋脉药饵治之。《玄机》云：在臂外为痈。在臂内为鱼肚发，在臂上节肿连肩髁，为臂风毒。宜活命饮加羌活、独活、桂枝、桔梗，水酒各半煎服，及夺命丹、紫金丹、胜金丹选用。壮实有里证者，一粒金丹、八阵散下之。若漫肿无头，服败毒之药不能消者，宜十全大补汤加桂枝、桔、梗托之。有呕吐而数日不食者，溃出脓则愈。

　　〔治验〕一人年将六十，五月患右臂膊肿盛，上至肩，下至手指，色变皮肤凉，六脉沉细而微，此脉证俱寒，乃附骨痈也。开发已迟，以燔针启之，脓清稀解；次日时下再开之，加吃逆不绝。与丁香柿蒂散，两服稍缓，次日吃逆尤甚，自利，脐腹冷痛，腹满食减，时发昏愤，灸左乳下黑尽处二七壮，又处托里温中汤一两半与服。或曰：诸痛疮疡，皆属心火。又时当盛暑，而用姜附可乎？予曰：经云，脉细皮寒，泻利前后，饮食不入，是为五虚。况吃逆胃中虚寒，此证内外相反，须当舍时从证。遂投之，诸证悉去，饮食倍进，疮势温，脓色正，复用五香汤数服，月余而愈。（机按：此证多属虚寒，此方专用辛热以治其寒，不用参术以补其虚，盖固吃逆腹满，乃气都壅也。想必其人年虽老，脉证虽虚而形体颇实，非阴虚吃逆比。） 一挥使，臂肿一块，不痛不赤，脉弱懒食，时呕。以六君子加藿香、酒炒芍药，呕止食进，再以八珍汤二十余剂，脓成刺之，又以十全大补汤而愈。次年伤寒后，臂复肿微痛，乃伤寒余毒也，然无表证，但虚弱耳。先用十宣散四剂，取参、 、芎、归扶助元气，防风、桔梗、白芷、浓朴行散肿结，肉桂引经破血，肿退三四，再用八珍汤脓溃而愈。至冬臂复作痛，因服祛风药，反筋挛痛甚，此血虚不能养筋，筋虚不能束骨，用加味十全大补汤百帖而愈。 一女臂患肿，溃久不敛，寒热交作，五心烦热，饮食少思，月水不通，以逍遥散月余少可，更服八珍汤加丹皮、香附，又月余经通，再加黄 、白蔹，两月余而愈。 一人臂肿、患毒作痛，服寒凉药，食少大便不实。予用理中丸二服，更以六君子加砂仁、藿香，再以托里，脓溃而愈。凡疮痛甚者，若禀浓有火，宜苦寒药。若禀薄者，宜补中益气汤加芩、连之类，在下加黄柏，人肥加荆防、独、羌之类，取其风能胜湿也。一妇左臂，胆经部分，结肿一块，年许不溃。

　　坚硬不痛，肉色不变，脉弱少食，月水过期，日晡发热。过劳或怒则痛，此不足证也。与参、 、归、术、芎、 、芍药、贝母、远志、香附、桔梗、丹皮、甘草，百余帖而消。

　　一人臂患漏，口干发热，喜脓不清稀，脉来迟缓，灸以豆豉饼。服八珍汤，加麦门、五味、软柴胡、地骨皮，三月余而愈，后因房劳，复溃脓清，脉大，辞不治，果殁。河间曰：因病致虚为轻，盖病势尚浅，元气未虚也。若病初愈，或饮食、劳倦、房室，加至羸损，此因虚致损则为重，病势已过，元气已索故也。一儿臂患痘毒，作炒按之复起，此脓胀痛也，刺之，以托里药愈。 一妇臂结一块，已溃不敛，灸以豆豉饼，更服托里药而愈。 一人年逾三十，素怯弱，不能食冷，臂患一毒，脉虚弱，予以托里药而消，但饮食少思，或作胀，或吞酸，日渐羸瘦，参苓等药不应，右尺脉弱，此命门火衰不能生土，遂以八味丸补土之原，饮食渐进而愈。一媪左臂结核，年余方溃，脓清不敛，以十全大补汤，外用附子饼灸，及贴补药膏，调护得宜，百帖而愈。 一人多虑神劳，年近五十，左膊外侧红肿如粟。予曰：勿轻视！得独参汤数斤乃佳。数帖而止，旬余值大风拔木，疮上起一红线，绕背抵右肋，兴大料人参汤加芎术补剂，两月而安。 一妇臂痛，筋挛不能屈伸，遇寒则剧，脉紧细，此良甫所谓肝气虚，为风寒流于血脉经络，搏于筋，筋不荣，则干急为痛，先用舒筋汤，次用四物汤加牡丹皮、泽兰、白术而愈。亦有臂痛不能举，或转左右作痛，由中脘伏痰，脾气滞不行，宜茯苓丸或控涎丹治之。 一人手臂结核如粟，延至颈项，状似瘰 ，此风湿流注。用加减小续命汤，及独活寄生汤，更以托里药、倍加参、 、归、术，百帖而愈。（机按：此条有证无脉，认作风湿流注而治，当时必有所见也。后用补剂百帖而愈，是终不离于虚也。）一儿三岁，臂患毒 痛，服解毒丸，搽神功散而消。（此条证脉不详，当时必有所见。）尝治臂毒，便闭烦躁，服五福化毒丹亦效。若脓成急刺，用纸捻醮麻油 疮内，以膏药贴之。若儿安静，不必服药，候有脓取去，仍用 贴。一人臂患疽，脉数，饮槐花酒一服，势顿退；再与金银花、黄 、甘草十余服而平。（槐花治湿热之功最为神速，胃寒不宜过剂。） 尹老家贫，形志皆苦，自幼颓疝，孟冬于手阳明大肠经分出痈，第四日稠脓，臂外皆肿痛，在手阳明左右经中，其脉俱弦，按之洪缓有力，此得自八风之变。以脉断之，邪气在表，饮食如常，大小便如故，腹中和，口知味，知不在里也，不恶风寒，只热躁，脉不浮，知不在表也，表里既和，邪在经脉之中，故曰：凝于血脉为痈是也。痈出身半以上，故风从上受，因知为八风之变，而疮只在经脉之中，法当却寒，调和经脉中血气，使无凝滞可愈矣，宜以白芷升麻汤。（机按：此方举一身而言，故阳明为一身之中，若以各经言之，而阳明亦自有表里中三等之剂，太阳亦有表里之中之方，余经皆可以类推也。） 一人年逾三十，臂患痈，溃而不痛，脓稀脉弱。丹溪曰：疽溃深而不痛者，胃气大虚，不知痛也。东垣曰：脓水清稀，疮口不合，气血俱虚也，理宜大补。彼不听，服消毒药，气血愈虚，遂不救。丹溪曰：才见肿痛，参之脉证，倘有虚弱，便与滋补气血可保终吉。又曰：溃疡内外皆虚，补接为主。兹则见善不从，自用己智，宁免死乎。 一人年逾四十，臂患毒， 痛作呕，服托里消毒药愈盛。予用凉膈散二剂顿退，更以四物汤加苓、连四剂而消。（机按：此所谓肿疡热毒攻心而作呕也。） 一人两臂肿痛，服托里药日盛。予谓：肿属湿，痛属火，此湿热流注经络也，用人参败毒散加威灵仙、酒炒黄芩、南星，数剂渐愈，更以四物汤加苍术、黄柏、桔梗二十余剂而消。（按：此托里药日盛，故改作湿热治也。）

　　一尚书，左臂肘患一紫泡，根畔肿赤，大肠脉芤。予谓：芤主失血或积血。公曰：血痢未瘳，以芍药汤二剂，更以人参败毒散二剂，疮痢并愈。（机按：用芍药汤以治血痢，用败毒散以治紫泡，但所录脉证未甚详悉，观其治法，多属血热而近实也。）

　　白芷升麻汤 治臂上生痈。

　　白芷（一钱半） 升麻 桔梗（各一钱） 酒黄芩（四钱） 生黄芩（三钱） 红花 甘草（炙，各半钱）

　　上作一服。水二盅，酒半盅，煎至八分，食后服。

　　卷之三　臂部（七）

　　肘痈（俗名病藕节。）

　　肘之内生痈，属三阴经，乃心、肺、胞络郁火。引经，黄连、升麻、柴胡。肘之外生痈，属三阳经，乃胃、大、小肠积毒。引经 本、升麻、柴胡。并用黄连消毒饮、活命饮，或乌金散、紫金丹、胜金丹、玉枢丹选用。壮实有里证者，一粒金丹、八阵散下之。老弱者，黄 木香散、十全大补汤、千金内托散托之。

　　芙蓉膏 治手臂腕 、肘掌等处结毒， 赤肿痛。

　　山布瓜（根） 芙蓉叶 紫金皮 凌霄根（皮） 天南星 天布瓜 鸡屎根（取皮） 背子蜈蚣上砍烂，入些醋，温涂敷患处。

　　赤葛膏 治病藕节，及臂 腕掌等处结毒。

　　赤葛根皮 山布瓜根 山苏木 山樟根皮 紫金皮 赤牛膝 赤芎根 赤毛桃根上用皮砍烂，糟炒。敷涂患处。

　　敷病肌石 药山樟子叶上砍烂，糟炒缚之，又用根，煎酒服之。

　　卷之三　臂部（七）

　　痈（俗名病藕包。）

　　臂表里俱肿痛，赤色，惟肘节处差小，故名藕包。以内外分阴阳，俱如上法。

　　泥油膏 治病藕包。

　　塘泥（一分） 桐油（三分）

　　上和匀，以鸭毛扫，时时涂，勿令干。

　　二瓜散 治病藕包。

　　山布瓜根 天布瓜根上砍烂，入米醋少许，和暖涂之。

　　或问：手臂阳明经分生 ，初如粟米，渐大如赤豆，痛不可忍，旬日大如胡桃，枯紫色何如？曰：此名骨蝼疽。若毒游遍身，拘急发搐，呕哕不食，冷汗自出，滑泄烦躁，脉乱者死。犯房劳，怒气者死。一人患此证，一月之后，遍身攻串，口吐黄水，秽气满室，既而呕吐脓血，旬日而亡。其人三四日前，尚进饮食，人与沐浴，扶起皮肉俱烂，患者不信，医者不识，以致陨身。此由七情不和，积怒、积忧、积热所致，真元虚败，不能胜邪故也，纵有丸丹，天命而已。惟智者防患于未然，急服黄连消毒散、胜金丹、乌金散、活命饮加羌活选用。治之稍缓，七恶证多者，必死也。按：此证发之暴，死之速，乃阴虚极而火独光之，故前药不滋化源，而扬汤止沸，其能济乎。

　　卷之三　手部（八）

　　手发背（俗名蜘蛛背。）

　　《鬼遗》云：两手背发痈疽，初生如水刺无头脑，顽然满手背，肿满后聚毒成疮，深入至骨而为发手背。此属五种，皆发毒之类也。手背肿毒，乃三阳经风热郁滞而发，宜服活命饮加芩、连、山栀、桔梗、升麻。寒加桂枝，热加姜黄，水酒煎服。有表证者，紫金丹、乌金散、夺命丹汗之。有里证者，一粒金丹、八阵散下之。老弱者，宜大补之剂。

　　柿根膏 治蜘蛛背。

　　紫背草 狐柿子根皮上砍烂，糟炒缚之，又方，加岩松子，或单用亦可。

　　卷之三　手部（八）

　　手心毒

　　手心结毒， 赤肿痛，俗名病穿掌，又名穿窟天蛇，又名贫子盂。若偏于掌边者，名穿边天蛇，又名穿埂天蛇，此手厥阴心胞络积热所致。初宜隔蒜灸之以泄其毒，服活命饮加桂枝、姜黄。实者，量表里为汗下，于紫金丹、夺命丹、乌金散、一粒金丹选用，既溃，参 大剂补之。

　　蜈蚣散 治病穿掌。

　　穿山蜈蚣 花心蜈蚣 背子蜈蚣 山苏木 飞天蜈蚣 金头蜈蚣 酒坛子根 赤牛膝臭不待根 紫背草 紫金藤上酒煎服。不饮酒人，水煎入少酒和服。又用过路蜈蚣、溪女叶，煎水浸洗。

</div>
    <div class="pagination">
<a href="证治准绳疡医_page52.html">上一页</a><span>...</span><a href="证治准绳疡医_page48.html">48</a><a href="证治准绳疡医_page49.html">49</a><a href="证治准绳疡医_page50.html">50</a><a href="证治准绳疡医_page51.html">51</a><a href="证治准绳疡医_page52.html">52</a><span class="current-page">53</span><a href="证治准绳疡医_page54.html">54</a><a href="证治准绳疡医_page55.html">55</a><a href="证治准绳疡医_page56.html">56</a><a href="证治准绳疡医_page57.html">57</a><a href="证治准绳疡医_page58.html">58</a><span>...</span><a href="证治准绳疡医_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
