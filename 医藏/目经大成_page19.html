<!DOCTYPE html>
<html>
<head>
    <meta charset="UTF-8">
    <title>目经大成 - 第 19 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目经大成 - 第 19 页/共 46 页</h1>
    <div class="content">　　卷之二　似因非症

　　电光夜照七

　　黑夜无风雨，电光何自得，骄阳越命门，神珠显灵魄。摊书章句分，隔座人面识，莫快目重离，青盲犯在即。

　　此目于夜间无灯无月，若电光闪焰，倏然见物。交睫则一片白光横于眼外，通宵不辄。甚而白光中恍惚能见指动，先辈谓之神光自现。盖人禀赋素弱，好动而有内癖，极劳饱欲，精血大损，一缕不绝真阳，未能摄养阴水，反随邪上走，故得是病。急宜大补元煎送加减八味丸或驻景丸。烦躁不宁，暂投养心丹一二服，使无根之火降而归经，自然神光内蕴，英华不致飞越，庶免青盲、风变之祸。

　　卷之二　似因非症

　　目晕八

　　乖气氤氲上眼中，举头见月晕如虹，莫言月色天家事，灯火因何晕亦同。

　　此目别无甚病，但见灯视月及隙漏之处，则有碗大一圈环影睛外。其色内青红而外紫绿，绝似日华月晕，故曰目晕。大意水衰不能制火，水火相射，则乖戾之气激而上浮，故能无中生有。譬诸日与雨交，倏然成虹，其象亦红绿相间。朱晦翁谓虹为天地淫气，又日虹见则雨止。非水衰火盛，阴阳乖戾之征乎？凡人劳极久视，废眠强起，便有此弊。可暂而不可常，须四君合补水宁神汤立愈，或平气和衷汤进一二剂亦妙。若以恙小而忽之，并不加培养，丧明之前驱也。语曰：毫末不札，将寻斧柯。慎之哉。

　　卷之三

　　立方如临戎。古人品汇少而铢两多，是为劲兵，为正兵，飞龙翔鸟，直逼中军。今人铢两减，而品汇渐增，是为疑兵，为奇兵，声东击西，多多益善。然士非精锐，握奇不逢，风后猝遇虎豹之敌，奇正皆难策应，欲乘骄蹈险，置诸死地而能生，得乎？兹简其材略，可备缓急者，兼收详注，仿景岳补、和、攻、散、寒、热、固、因八阵，各数组名若干，凡百执事，知己知彼，法吾言而慎行之，则方从圆用，百战百胜矣。

　　卢汀不尘子漫题

　　卷之三

　　补阵

　　存亡之几，介在真元，亏而不盈，何以为用。汇补方：

　　卷之三　补阵

　　四君子汤一

　　人参 白术（略漂去油，晒干，蜜拌炒） 茯苓（人乳渍，蒸甘草蜜炙，或剂片蜜拌炒）

　　目色枯瘁，声息低微，开视无力，脉来濡小，此方主之。

　　万动以气为主，血其配也。气治则生，气凝则病，气乱则危，气绝则死。夫人目见上症，但气虚耳。虚不难知：目色枯瘁望而知，声息低微闻而知，开视无力、脉来濡小问与切而知。如是亟宜补气。上方人参清而润，能补五脏元气。白术辛而温，能补五脏母气。茯苓淡洁，渗留中之浊气。甘草甘平，和乖戾之客气。四药虽庸，而调停得中，犹不偏不易之君子也，故曰四君子。

　　诗曰：从来国老乐清平，白术参苓备养生，简遍药笼无此物，燮调端不近人情。

　　卷之三　补阵

　　四物汤二

　　当归 地黄（醇酒蒸晒极熟） 芍药（酒炒） 芎 （酒蒸熟）

　　血荣气自华，血行疾弗作。一或不然，则营乎中者反出于外，向云不足，今败而燥，燥而风欲动矣。乃目赤不退，加痒与泪，合主四物味浓之品以养肝，肝气和而血自归经。分而言之，当归辛香微苦，可活其血滞。地黄甘苦微寒，可滋其血燥。血冷则凝，芎 能行。血热则走，芍药能敛。对症而用，固调元之金丹也。若上下失血太多，气息几微之际，一杯不可妄投。

　　诗曰：芎 苗长青于豆，芍药花开雅似莲，之子当归怀庆地，赠伊芳相谦丽人前。

　　卷之三　补阵

　　八珍汤三

　　即合上二方。

　　血气俱虚者，进此方。

　　生人所倚赖者，气血而已。气血固百骸父母，曷可使其俱虚。须四君四物合剂平补。形气既舒，妖氛不入。故人、珍斯八者曰八珍。

　　卷之三　补阵

　　十全大补汤四

　　八珍加黄 、肉桂，姜、枣佐煎。

　　肌瘦色枯，睛陷视昏，此虚损肉极，欲成痨瘵，急宜大补气血。经曰：气主煦之。血主濡之，故于八珍中加甘温之黄 以助阳固卫，加辛温之肉桂以暖阴益荣。荣卫充实，邪不攻自退矣。再进而论，十物虽大补，必虚劳血微燥，有痰饮，煎投乃得。若只肉极睛昏，而无别弊，须五味、附子、鹿茸易茯苓、芎、芍，庶药真十全，而病万不一失。《金匮》曰：虚者十补，勿一泻之，其斯之谓乎。

　　诗曰：四物四君，时呼八珍，再添 桂，十补全真。

　　卷之三　补阵

　　人参养荣汤五

　　人参 白术 茯苓 甘草 黄 （剂片蜜拌炒） 橘皮 肉桂 当归 芍药 地黄 远志（缓火 去梗） 五味子脉极肉 ，惊悸健忘，寝汗发热，食少气短，肌瘦目枯，毛发堕落，此方主之。

　　经曰：脾气散精，上输于肺。此地气上升也。肺主治节，通调水道，下输膀胱，此天气下降也。肺脾虚，则上下不交，荣血无所借以生。是故肺虚则气短，毛发堕落。脾虚则食少，肌瘦目枯。脾肺两虚，自无血以养心，则百脉惫极，寝汗发热，惊悸健忘，筋肉不时振惕。上方黄 、白术、苓、草、橘皮、远志养气之荣也，当归、芍药、地黄、五味、桂心养血之荣也。题曰人参，擢其渠魁耳。薛立斋曰：气血两虚，莫能名状，勿论其病，勿论其脉，但用此汤，是可以言医已矣。

　　诗曰：养荣即十全，出芎入五味，再加陈橘皮，肾强藏远志。

　　卷之三　补阵

　　补中益气汤六

　　人参 白术 黄 甘草 当归 柴胡 橘皮 升麻（酒炒）

　　中气者，脾胃之气也。人身众体皆禀受于兹而后治。故《易》曰：坤浓载物，德合无疆。一为饥困劳倦所伤，则众体无以滋其生。是以李东垣谆谆以脾胃为言也。上方人参、黄 、甘草皆甘温之品，甘者味之中，温者气之中，故曰补中。橘、术辛苦而燥，当归辛温而润，燥可刚中，润能泽土。复用升麻降浊阴于沟渎，柴胡行清阳于腠理，则宇宙太和之气，长居脾胃，自然充发春荣，故又曰益气。凡劳苦伤神，复感风寒，寒热交作，目发赤肿，头痛如破，服外感散剂病愈甚，用此方获效者，盖脾胃中火，以甘温养之自退。书曰劳者温之，损者温之，甘温能除大热，此之谓也。

　　升麻、柴胡均属凉散之剂，而升麻味苦气腐，锐于柴胡远甚，血气虚衰人，非所宜服。东垣专主内伤，奈何列入补益。盖以脾味之症，始得则热中，继而气高身烦，头痛而渴，其脉空大，其皮肤不任风寒而生寒热，与外感风寒颇同。法当甘寒以泻火，辛温以升阳，立愈。所谓补中求行，而行不碍真元，行中求补，而补无虑积滞，诚本气自病之良方也。后人不明其理，徒以是汤妙在升麻升地气于右，柴胡升天气以左，乃大力如人参、 、术辈，绝不提起。凡阳虚下陷及中州虚损，似疟疾而类感冒，偏出参、 ，倍入此二物，害不旋踵。前注未妥，再为发明，且以警惯用升柴杀人之不悟者。

　　卷之三　补阵

　　调中益气汤七

　　即前方木香易当归，苍术换白术。

　　脾阳不调者，常作肠鸣、飧泄、膨胀诸症。脾阴不中者，会有神倦、目暗、言微等事。甘温能补衰弱，故用参、 、甘草。苦燥能平敦阜，故用苍术、升麻。轻清举陷下抑郁，柴胡是已。芬芳辟留中陈腐，橘皮是已。夫陈腐辟，敦阜平，陷下举，衰弱补，宁复有不益之气，不调之中乎？于以名汤，谅哉。

　　飧泄一名肠风。盖风邪伤人，必入空窍，而空窍唯肠胃为最。风既居于其中，引导之机如顺流扬帆，不俟脾之运化，食入即出，以故餐已随泄。不知者以为脾虚完谷不化，急作长夏寒中、洞泄及冬月飧泄之泄而治。热剂大补，风益刚劲，有加无已，每至束手无策。其实用此方倍加桂枝，领风从肌表而出，一二剂随瘥。再者，肺伤于燥，亦害飧泄，所谓肺移热于大肠，久为肠辟是也。肺清则泄立止矣。倘想到脾虚，以燥益燥，则一转为痢，再转为秘，欲泄不得其泄，奈何？偶有所触，附注于此，学人记之。本方加五味、芍药，发中有收，亦名调中。

</div>
    <div class="pagination">
<a href="目经大成_page18.html">上一页</a><span>...</span><a href="目经大成_page14.html">14</a><a href="目经大成_page15.html">15</a><a href="目经大成_page16.html">16</a><a href="目经大成_page17.html">17</a><a href="目经大成_page18.html">18</a><span class="current-page">19</span><a href="目经大成_page20.html">20</a><a href="目经大成_page21.html">21</a><a href="目经大成_page22.html">22</a><a href="目经大成_page23.html">23</a><a href="目经大成_page24.html">24</a><span>...</span><a href="目经大成_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
