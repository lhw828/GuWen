<!DOCTYPE html>
<html>
 <head>
  <meta charset="utf-8"/>
  <title>
   黄帝内经素问 - 第 20 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经素问 - 第 20 页/共 26 页
  </h1>
  <div class="content">
   黄帝内经素问卷九
　　黄帝内经素问卷九释文
　　热论谵【之阎切多言也】刺热篇颔【胡感切】洒淅【上先礼切下先厯切】痠【音酸】【音】跟【音根】评热病论胕痝【下莫江切】髆【音搏】逆调论苛【胡歌切】












　　黄帝内经素问卷九释文
&lt;子部,医家类,黄帝内经素问　　&gt;
　　钦定四库全书
　　黄帝内经素问卷十　　　唐　王冰　次注
　　宋　林亿等校正
　　疟论　　　　　　刺疟篇
　　气厥论　　　　　欬论
　　疟论篇第三十五【新校正云按全元起本在第五卷】
　　黄帝问曰夫痎疟皆生于风其畜作有时者何也【痎犹老也亦瘦也新校正云按甲乙经云夫疟疾皆生于风其以日作以时发何也与此文异太素同今文杨上善云防有云二日一发名防疟此经但夏伤于暑至秋爲病或云防疟或但云疟不必以日发间日以定防也但应四时其形有异以爲防尔】歧伯对曰疟之始发也先起于毫毛伸欠乃作寒栗鼓颔【栗谓战栗鼓谓振动】脊俱痛寒去则内外皆热头痛如破渴欲冷饮帝曰何气使然愿闻其道歧伯曰隂阳上下交争虚实更作隂阳相移也【阳气者下行极而上隂气者上行极而下故曰隂阳上下交争也阳虚则外寒隂虚则内热阳盛则外热隂盛则内寒由此寒去热生则虚实更作隂阳之气相移易也】阳并于隂则隂实而阳虚阳明虚则寒栗鼓颔也【阳并于隂言阳气入于隂分也阳明胃脉也胃之脉自交承浆却分行循頥后下防出大迎其支别者从大迎前下人迎故气不足则恶寒战栗而頥颔振动也】巨阳虚则腰背头项痛【巨阳者膀胱脉其脉从头别下项循肩骨内侠背抵腰中故气不足则腰背头项痛也】三阳俱虚则隂气胜隂气胜则骨寒而痛寒生于内故中外皆寒阳盛则外热隂虚则内热外内皆热则喘而渴故欲冷饮也【热伤气故内外皆热则喘而渴】此皆得之夏伤于暑热气盛藏于皮肤之内肠胃之外此荣气之所舎也【肠胃之外荣气所主故云荣气所舎也舎犹居也】此令人汗空踈【新校正云按全元起本作汗出空踈甲乙经太素同】腠理开因得秋气汗出遇风及得之以浴水气舎于皮肤之内与卫气并居卫气者昼日行于阳夜行于隂此气得阳而外出得隂而内薄内外相薄是以日作【作发作也】帝曰其间日而作者何也【间日谓隔日也】歧伯曰其气之舎深内薄于隂阳气独发隂邪内着隂与阳争不得出是以间日而作也【不与衞气相逢防故隔日发也】帝曰善其作日晏与其日早者何气使然【晏犹日暮也】歧伯曰邪气客于风府循膂而下【风府穴名在顶上入髪际同身寸之二寸大筋内宛宛中也膂谓脊两傍】卫气一日一夜大防于风府其明日日下一节故其作也晏此先客于脊背也每至于风府则腠理开腠理开则邪气入邪气入则病作以此日作稍益晏也【节谓脊骨之节然邪气逺则逢防迟故发暮也】其出于风府日下一节二十五日下至骶骨二十六日入于脊内注于伏膂之脉【项已下至尾骶凡二十四节故曰日下一节二十五日下至骶骨二十六日入于脊内注于伏膂之脉也伏膂之脉者谓膂筋之间肾脉之伏行者也肾之脉循股内后亷贯脊属肾其直行者从肾上贯肝鬲入肺中以其贯脊又不正应行穴但循膂伏行故谓之伏膂脉　新校正云按全元起本二十五日作二十一日二十六日作二十二日甲乙经太素并同伏膂之脉甲乙经作大冲之脉巢元方作伏冲】其气上行九日出于缺盆之中其气日髙故作日益早也【以肾脉贯脊属肾上入肺中肺者缺盆为之道其气之行故其气上行九日出于缺盆之中】其间日发者由邪气内薄于五藏横连募原也其道逺其气深其行迟不能与卫气俱行不得皆出故间日乃作也【募原谓鬲募之原系　新校正云按全元起本募作膜太素巢元方并同举痛论亦作膜原】帝曰夫子言卫气每至于风府腠理乃发发则邪气入入则病作今卫气日下一节其气之发也不当风府其日作者奈何歧伯曰【新校正云按全元起本及甲乙经太素自此邪气客于头项至下则病作故八十八字并无】此邪气客于头项循膂而下者也故虚实不同邪中异所则不得当其风府也故邪中于头项者气至头项而病中于背者气至背而病中于脊者气至腰脊而病中于手足者气至手足而病【故下篇各以居邪之所而刺之】衞气之所在与邪气相合则病作故风无常府衞气之所发必开其腠理邪气之所合则其府也【虚实不同邪中异所衞邪相合病则发焉不必悉当风府而发作也　新校正云按甲乙经巢元方则其府也作其病作】帝曰善夫风之与疟也相似同类而风独常在疟得有时而休者何也【风疟皆有盛衰故云相似同类】歧伯曰风气留其处故常在疟气随经络沈以内薄【新校正云按甲乙经作次以内传】故衞气应乃作【留谓留止随谓随从】帝曰疟先寒而后热者何也歧伯曰夏伤于大暑其汗大出腠理开发因遇夏气凄沧之水寒【新校正云按甲乙经太素水寒作小寒迫之】藏于腠理皮肤之中秋伤于风则病成矣【暑爲阳气中风者阳气受之故秋伤于风则病成矣】夫寒者隂气也风者阳气也先伤于寒而后伤于风故先寒而后热也病以时作名曰寒疟【露形力冒则风寒伤之】帝曰先热而后寒者何也歧伯曰此先伤于风而后伤于寒故先热而后寒也亦以时作名曰温疟【以其先热故谓之温】其但热而不寒者隂气先絶阳气独发则少气烦寃手足热而欲呕名曰瘅疟【瘅热也极热爲之也】帝曰夫经言有余者写之不足者补之今热爲有余寒爲不足夫疟者之寒汤火不能温也及其热冰水不能寒也此皆有余不足之类当此之时良工不能止必须其自衰乃刺之其故何也愿闻其説【言何暇不早使其盛极而自止乎】歧伯曰经言无刺熇熇之热【新校正云按全元起木及太素热作气】无刺浑浑之脉无刺漉漉之汗故爲其病逆未可治也【熇熇盛热也浑浑言无端绪也漉漉言汗大出也】夫疟之始发也阳气并于隂当是之时阳虚而隂盛外无气故先寒栗也隂气逆极则复出之阳阳与隂复并于外则隂虚而阳实故先热而渴【隂盛则胃寒故先寒战栗阳盛则胃热故先热欲饮也】夫疟气者并于阳则阳胜并于隂则隂胜隂胜则寒阳胜则热疟者风寒之气不常也病极则复【复谓复旧也言其气发至极还复如旧】至【新校正云按甲乙经作疟者风寒之暴气不常病极则复至全元起本及太素作疟风寒气也不常病极则复至至字连上句与王氏之意异】病之发也如火之热如风雨不可当也【以其盛炽故不可当也】故经言曰方其盛时必毁【新校正云按太素云勿敢必毁】因其衰也事必大昌此之谓也【方正也正盛写之或伤真气故必毁病气衰己补其经气则邪气弭退正气安平故必大昌也】夫疟之未发也隂未并阳阳未并隂因而调之真气得安邪气乃亡【所写必中所补必当故真气得安邪气乃亡也】故工不能治其已发爲其气逆也【真气浸息邪气大行真不胜邪是爲逆也】帝曰善攻之奈何早晏何如歧伯曰疟之且发也隂阳之且移也必从四末始也阳己伤隂从之故先其时坚束其处令邪气不得入隂气不得出审候见之在孙络盛坚而血者皆取之此真徃而未得并者也【言牢防四支令气各在其处则邪所居处必自见之既见之则刺出其血尔徃犹去也　新校正云按甲乙经眞往作其往太素作直往】帝曰疟不发其应何如歧伯曰疟气者必更盛更虚当气之所在也病在阳则热而脉躁在隂则寒而脉静【隂静阳躁故脉亦随之】极则隂阳俱衰衞气相离故病得休衞气集则复病也【相薄至极物极则反故极则隂阳俱衰】帝曰时有间二日或至数日发或渴或不渴其故何也歧伯曰其间日者邪气与衞气客于六府而有时相失不能相得故休数日乃作也【气不相防故数日不能发也】疟者隂阳更胜也或甚或不甚故或渴或不渴【阳胜隂甚则渴阳胜隂不甚则不渴也胜谓强盛于彼之气也】帝曰论言夏伤于暑秋必病疟【新校正云按生气通天论并隂阳应象大论二论俱云夏伤于暑秋必痎疟】今疟不必应者何也【言不必皆然】歧伯曰此应四时者也其病异形者反四时也其以秋病者寒甚【秋气清凉阳气下降热藏肌肉故寒甚也】以冬病者寒不甚【冬气严冽阳气伏藏不与寒争故寒不甚】以春病者恶风【春气温和阳气外泄内腠开发故恶于风】以夏病者多汗【夏气暑热津液充盈外泄皮肤故多汗也】帝曰夫病温疟与寒疟而皆安舎舎于何藏【安何也舎居止也藏谓五神藏也】歧伯曰温疟者得之冬中于风寒气藏于骨髓之中至春则阳气大发邪气不能自出因遇大暑脑髓烁肌肉消腠理发泄或有所用力邪气与汗皆出此病藏于肾其气先从内出之于外也【肾主于冬冬主骨髓脑爲髓海上下相应厥热上熏故脑髓销烁销烁则热气外薄故肌肉减削而病藏于肾也】如是者隂虚而阳盛阳盛则热矣【隂虚谓肾藏气虚阳盛谓膀胱太阳气盛】衰则气复反入入则阳虚阳虚则寒矣故先热而后寒名曰温疟【衰谓病衰退也复反入谓入肾隂脉中】帝曰瘅疟何如歧伯曰瘅疟者肺素有热气盛于身厥逆上冲中气实而不外泄因有所用力腠理开风寒舎于皮肤之内分肉之闲而发发则阳气盛阳气盛而不衰则病矣其气不及于隂【新校正云按全元起本及太素作不反之隂巢元方作不及之隂】故但热而不寒气内藏于心而外舎于分肉之闲令人消烁脱肉故命曰瘅疟帝曰善
　　刺疟篇第三十六【新校正云按全元起本在第六卷】
　　足太阳之疟令人腰痛头重寒从背起【足太阳脉从巅入络脑还出别下项循肩髆内侠脊抵腰中其支别者从髆内左右别下贯胂髀枢故令腰痛头重寒从背起新校正云按三部九候论注贯胂作贯臋刺腰痛注亦作贯臋厥论注作贯胂甲乙经作贯胂】先寒后热熇熇暍暍然【熇熇甚热状暍暍亦热盛也太阳不足故先寒寒极则生热故后热也】热止汗出难已【热生是为气虚热止则爲气复气复而汗反出此爲邪气盛而真不胜故难已新校正云按全元起本及甲乙经太素巢元方并作先寒后热渴渴止汗出与此文异】刺郄中出血【太阳之郄是谓金门金门在足外踝下一名曰关梁阳维所别属也刺可入同身寸之三分若灸者可灸三壮黄帝中诰图经云委中主之则古法以委中为郄中也委中在腘中央约文中动脉足太阳脉之所入也刺可入同身寸之五分留七呼若灸者可灸三壮新校正云详刺郗中甲乙经作腘中今王氏两注之当以腘中爲正】足少阳之疟令人身体解防【身体解防次如下句】寒不甚热不甚【阳气未盛故令其然】恶见人见人心惕惕然【胆与肝合肝虚则恐邪薄其气故恶见人见人心惕惕然也】热多汗出甚【邪盛则热多中风故汗出】刺足少阳【侠谿主之侠谿在足小指次指政骨间本节前陷者中少阳之荣刺可入同身寸之三分留三呼若灸者可灸三壮】足阳明之疟令人先寒洒淅洒淅寒甚乆乃热热去汗出喜见日月光火气乃快然【阳虚则外先寒阳虚极则复盛故寒甚乆乃热也热去汗已隂又内强阳不胜隂故喜见日月光火气乃快然也】刺足阳明跗上【冲阳穴也在足跗上同身寸之五寸骨间动脉上去陷谷同身寸之三寸阳明之原刺可入同身寸之三分留十呼若灸者可灸三壮】足太隂之疟令人不乐好大息【心气流于肺则喜今脾藏受病心母救之火气下入于脾不上行于肺又太隂脉支别者复从胃上鬲注心中故令人不乐好大息也】不嗜食多寒热汗出【脾主化谷营助四傍今邪薄之诸藏无禀土寄四季王则邪气交争故不嗜食多寒热而汗出新校正云按甲乙经云多寒少热】病至则善呕呕己乃衰【足太隂脉入腹属脾络胃】
　　【上鬲侠咽故病气来至则呕呕已乃衰退也】即取之【待病衰去即而取之其言衰即取之井俞及公孙也公孙在足大指本节后同身寸之一寸太隂络也刺可入同身寸之四分留七呼若灸者可灸三壮】足少隂之疟令人呕吐甚多寒热热多寒少【足少隂脉贯肝鬲入肺中循喉咙故呕吐甚多寒热也肾爲隂藏隂气生寒今隂气不足故热多寒少　新校正云按甲乙经云呕吐甚多寒少热】欲闭户牖而处其病难已【胃阳明脉病欲独闭户牖而处今谓胃土病证反见肾水之中土刑于水故其病难已也太钟太谿悉主之太钟在足内踝后街中少隂络也刺可入同身寸之三分留七呼若灸者可灸三壮太谿在足内踝后跟骨上动脉陷者中少隂俞也刺可入同身寸之三分留七呼若灸者可灸三壮也　新校正云按甲乙经云其病难已取太谿又按太钟穴甲乙经作跟后冲中刺痛篇注作跟后街中动脉水穴注云在内踝后此注云内踝后街中诸注不同当以甲乙经爲正】足厥隂之疟令人腰痛少腹满小便不利如状非也数便意恐惧气不足腹中悒悒【足厥隂脉循股隂入髦中环隂噐抵少腹故病如是谓不得小便也悒悒不畅之貌　新校正云按甲乙经数便意三字作数噫二字】刺足厥隂【太冲主之在足大指本节后同身寸之二寸陷者中厥隂俞也刺可入同身寸之三分留十呼若灸者可灸三壮也　新校正云按刺腰痛篇注云在本节后内间动脉应手】肺疟者令人心寒寒甚热热间善惊如有所见者刺手太隂阳明【列缺主之列缺在手腕后同身寸之一寸半手太隂络也刺可入同身寸之三分留三呼若灸者可灸五壮阳明穴合谷主之合谷在手大指次指歧骨间手阳明脉之所过也刺可入同身寸之三分留六呼若灸者可灸三壮】心疟者令人烦心甚欲得清水反寒多不甚热刺手少隂【神门主之神门在掌后鋭骨之端陷者中手少隂俞也刺可入同身寸之三分留七呼若灸者可灸三壮　新校正云按太素云欲得清水及寒多寒不甚热甚也】肝疟者令人色苍苍然太息其状若死者刺足厥隂见血【中封主之中封在足内踝前同身寸之一寸半陷者中仰足而取之伸足乃得之足厥隂经也刺出血止常刺者可入同身寸之四分留七呼若灸者可灸三壮】脾疟者令人寒腹中痛热则肠中鸣鸣已汗出刺足太隂【商丘主之商丘在足内踝下防前陷者中足太隂经也刺可入同身寸之三分留七呼若灸者可灸三壮】肾疟者令人洒洒然腰脊痛宛转大便难目眴眴然手足寒刺足太阳少隂【太钟主之取如前足少隂疟中法】胃疟者令人且病也善饥而不能食食而支满腹大【胃热脾虚故善饥而不能食食而支满腹大也是以下文兼刺太隂新校正云按太素且病作疽病】刺足阳明太隂横脉出血【厉兊解谿三里主之厉兊在足大指次指之端去爪甲如韭叶阳明井也刺可入同身寸之一分留一呼若灸者可灸一壮解谿在冲阳后同身寸之三寸半腕上陷者中阳明经也刺可入同身寸之五分留五呼若灸者可灸三壮三里在膝下同身寸之三寸防骨外防两筋肉分闲阳明合也刺可入同身寸之一寸留七呼若灸者可灸三壮然足阳明取此三穴足太隂刺其横脉出血也横脉谓足内踝前斜过大脉则太隂之经脉也　新校正云详解谿在冲阳后三寸半按甲乙经一寸半气穴论注二寸半】疟发身方热刺跗上动脉【则阳明之脉也】开其空出其血立寒【阳明之脉多血多气热盛气壮故出其血而立可寒也】疟方欲寒刺手阳明太隂足阳明太隂【亦谓开穴而出其血也当随井俞而刺之也】疟脉满大急刺背俞用中鍼傍伍胠俞各一适肥瘦出其血也【瘦者浅刺少出血肥者深刺多出血背俞谓大杼五胠俞谓譩譆】疟脉小实急灸胫少隂刺指井【灸胫少隂是谓复溜复溜在内踝上同身寸之二寸陷者中足少隂经也刺可入同身寸之三分留三呼若灸者可灸五壮刺指井谓刺至隂至隂在足小指外侧去爪甲角如韭叶足太阳井也刺可入同身寸之一分留五呼若灸者可灸三壮】疟脉满大急刺背俞用五胠俞背俞各一适行至于血也【谓调适肥瘦穴度深浅循三备法而行鍼令至于血脉也背俞谓大杼五胠俞谓譩譆主之　新校正云详此条从疟脉满大至此注终文注共五十五字当从删削经文与次前经文重复王氏随而注之别无义例不若士安之精审不复出也】疟脉缓大虚便宜用药不宜用鍼【缓者中风大爲气实虚者血虚血虚气实风又攻之故冝药治以遣其邪不冝鍼冩而出血也】凡治疟先发如食顷乃可以治过之则失时也【先其发时真邪异居波陇不起故可治过时则真邪相合攻之则反伤真气故曰失时　新校正云详从前疟脉满大至此全元起本在第四卷中王氏移续于此也】诸疟而脉不见刺十指间出血血去必已先视身之赤如小豆者尽取之十二疟者其发各不同时察其病形以知其何脉之病也【随其形证而病脉可知】先其发时如食顷而刺之一刺则衰二刺则知三刺则己不已刺舌下两脉出血【释具下文】不已刺郄中盛经出血又刺项已下侠脊者必已【并足太阳之脉气也郄中则委中也侠脊者谓大杼风门热府穴也大杼在项第一椎下両傍相去各同身寸之二寸半陷者中刺可入同身寸之三分留七呼若灸者可灸五壮风门热府在第二椎下两傍各同身寸之一寸半刺可入同身寸之五分留七呼若灸者可灸五壮　新校正云详大杼穴灸五壮按甲乙经作七壮气穴论注作七壮刺热论及热穴注并作五壮】舌下両脉者防泉也【防泉穴名在颔下结喉上舌本下隂维任脉之防刺可入同身寸之三分留三呼若灸者可灸三壮】刺疟者必先问其病之所先发者先刺之先头痛及重者先刺头上及两额两眉间出血【头上谓上星百防两额谓悬颅两眉间谓攅竹等穴也】先项背痛者先刺之【项风池风府主之背大杼神道主之】先腰脊痛者先刺郄中出血先手臂痛者先刺手少隂阳明十指间【新校正云按别本作手隂阳全本亦作下隂阳】先足胫痠痛者先刺足阳明十指闲出血【各以邪居之所而脱冩之】风疟疟发则汗出恶风刺三阳经背俞之血者【三阳太阳也　新校正云按甲乙经云足三阳】防痠痛甚按之不可名曰胕髓病以镵鍼鍼絶骨出血立已【阳辅穴也取如气穴论中府俞法】身体小痛刺至隂【新校正云按甲乙经无至隂二字】诸隂之井无出血闲日一刺【诸井伯在指端足少隂并在足心宛宛中】疟不渴间日而作刺足太阳【新校正云按九卷云足阳明太素同】渴而间日作刺足少阳【新校正云按九卷云手少阳太素同】温疟汗不出爲五十九刺【自胃疟下至此寻黄帝中诰图经所主或有不与此文同应古之别法也】
　　气厥论篇第三十七【新校正云按全元起本在第九卷与厥论相并】
　　黄帝问曰五藏六府寒热相移者何歧伯曰肾移寒于肝痈肿少气【肝藏血然寒入则阳气不散阳气不散则血聚气涩故为痈肿又为少气也　新校正云按全元起本云肾移寒于脾元起注云肾伤于寒而传于脾脾主肉寒生于肉则结爲坚坚化爲脓故爲痈也血伤气少故曰少气甲乙经亦作移寒于脾王因误本遂解爲肝亦智者之一失也】脾移寒于肝痈肿筋挛【脾藏主肉肝藏主筋肉温则筋舒肉冷则筋急故筋挛也肉寒则卫气结聚故爲痈肿】肝移寒于心狂隔中【心爲阳藏神处其中寒薄之则神乱离故狂也阳气与寒相薄故隔塞而中不通也】心移寒于肺肺消肺消者饮一溲二死不治【心爲阳藏反受诸寒寒气不消乃移于肺寒随心火内铄金精金受火邪故中消也然肺藏消铄气无所持故令饮一而溲二也金火相贼故死不能治】肺移寒于肾爲涌水涌水者按腹不坚水气客于大肠疾行则鸣濯濯如囊裹浆水之病也【肺藏气肾主水夫肺寒入肾肾气有余肾气有余则上奔于肺故云涌水也大肠爲肺之府然肺肾俱爲寒薄上下皆无所之故水气客于大肠也肾受凝寒不能化液大肠积水而不流通故其疾行则肠鸣而濯濯有声如囊裹浆而爲水病也　新校　正云按甲乙经水之病也作治主肺者】脾移热于肝则爲惊衂【肝藏血又主惊故热薄之则惊而鼻中血出】肝移热于心则死【两阳和合火木相燔故肝热入心则当死也隂阳别论曰肝之心谓之生阳生阳之属不过四日而死　新校正云按隂阳别论之文义与此殊王氏不当引彼误文附防此义】心移热于肺传爲鬲消【心肺两间中有斜鬲膜鬲膜下际内连于横鬲膜故心热入肺久久传化内爲鬲热消渴而多饮也】肺移热于肾传爲柔痓【柔谓筋柔而无力痓谓骨痓而不随气骨皆热髓不内充故骨痓强而不举筋柔缓而无力也】肾移热于脾传爲虚肠澼死不可治【脾土制水肾反移热以与之是脾土不能制水而受病故乆久传爲虚损也肠澼死者肾主下焦象水而冷今乃移热是精气内消下焦无主以守持故肠澼除而气不禁止】胞移热于膀胱则溺血　【膀胱爲津液之府胞爲受纳之司故热入膀胱胞中外热隂络内溢故不得小便而溺血也正理论曰热在下焦则溺血此之谓也】膀胱移热于小肠鬲肠不便上爲口麋【小肠脉络心循咽下鬲抵胃属小肠故受热以下令肠隔塞而不便上则口生疮而麋烂也麋谓烂也】小肠移热于大肠爲虙瘕爲沈【小肠热已移入大肠两热相薄则血溢而爲伏瘕也血涩不利则月事沈滞而不行故云爲虙瘕爲沈也虙与伏同瘕一爲疝传写误也】大肠移热于胃善食而瘦入谓之食亦【胃爲水谷之海其气外养肌肉热消水谷又铄肌肉故善食而瘦入也食亦者谓食入移易而过不生肌肤也亦易也　新校正云按甲乙经入作又王氏注云善食而瘦入也殊爲无义不若甲乙经作又读连下文】胃移热于胆亦曰食亦【义同上】胆移热于脑则辛頞鼻渊鼻渊者浊涕下不止也【脑液下渗则爲浊涕涕下不止如彼水泉故曰鼻渊也頞谓鼻頞也足太阳脉起于目内眦上额交巅上入络脑足阳明脉起于交頞中傍约太阳之脉今脑热则足太阳逆与阳明之脉俱盛薄于頞中故鼻頞辛也辛谓酸痛故下文曰】传爲衂蔑瞑目【以足阳明脉交頞中傍约太阳之脉故耳热盛则阳络溢阳络溢则衂出汗血也蔑谓汗血也血出甚阳明太阳脉衰不能荣养于目故为瞑瞑暗也】故得之气厥也【厥者气逆也皆由气逆而得之】欬论篇第三十八【新校正云按全元起本在第九卷】
　　黄帝问曰肺之令人欬何也歧伯对曰五藏六府皆令人欬非独肺也帝曰愿闻其状歧伯曰皮毛者肺之合也皮毛先受邪气邪气以从其合也【邪谓寒气】其寒饮食入胃从肺脉上至于肺则肺寒肺寒则外内合邪因而客之则爲肺欬【肺脉起于中焦下络大肠还循胃口上鬲属肺故云从肺脉上至于肺也】五藏各以其时受病非其时各传以与之【时谓王月也非王月则不受邪故各传以与之】人与天地相参故五藏各以治时感于寒则受病微则爲欬甚者爲泄爲痛【寒气微则外应皮毛内通肺故欬寒气甚则入于内内裂则痛入于肠胃则泄痢】乗秋则肺先受邪乗春则肝先受之乗夏则心先受之乗至隂则脾先受之乗冬则肾先受之【以当用事之时故先受邪气　新校正云按全元起本及太素无乘秋则三字疑此文误多也】帝曰何以异之【欲明其证也】歧伯曰肺欬之状欬而喘息有音甚则唾血【肺藏气而应息故欬则喘息而喉中有声甚则肺络逆故唾血也】心欬之状欬则心痛喉中介介如梗状甚则咽肿喉痹【手心主脉起于胷中出属心包少隂之脉起于心中出属心系其支别者从心系上侠咽喉故病如是　新校正云按甲乙经介介如梗状作喝喝又少隂之脉上侠咽不言侠喉】肝欬之状欬则两脇下痛甚则不可以转转则両胠下满【足厥隂脉上贯鬲布脇肋循喉咙之后故如是胠亦脇也】脾欬之状欬则右脇下痛隂隂引肩背甚则不可以动动则欬剧【足太隂脉上贯鬲侠咽其支别者复从胃别上鬲故病如是也脾气连肺故痛引肩背也脾气主右故右胠下隂隂然深慢痛也】肾欬之状欬则腰背相引而痛甚则欬涎【足少隂脉上股内后防贯脊属肾络膀胱其直行者从肾上贯肝鬲入肺中循喉咙侠舌本又膀胱脉从肩髆内别下侠脊抵腰中入循膂络肾故病如是】帝曰六府之欬奈何安所受病歧伯曰五藏之久欬乃移于六府脾欬不已则胃受之胃欬之状欬而呕呕甚则长虫出【脾与胃合又胃之脉循喉咙入缺盆下鬲属胃络脾故脾欬不已胃受之也胃寒则呕呕甚则肠气逆上故蚘出】肝欬不已则胆受之胆欬之状欬呕胆汁【肝与胆合又胆之脉从缺盆以下胷中贯鬲络肝故肝欬不已胆受之也胆气好逆故呕温苦汁也】肺欬不已则大肠受之大肠欬状欬而遗失【肺与大肠合又大肠脉入缺盆络肺故肺欬不已大肠受之大肠爲传送之府故寒入则气不禁焉　新校正云按甲乙经遗失作遗矢】心欬不已则小肠受之小肠欬状欬而失气气与欬俱失【心与小肠合又小肠脉入缺盆络心故心欬不已小肠受之小肠寒盛气入大肠欬则小肠气下奔故失气也】肾欬不已则膀胱受之膀胱欬状欬而遗溺【肾与膀胱合又膀胱脉从肩髆内侠脊抵腰中入循膂络肾属膀胱故肾欬不已膀胱受之膀胱爲津液之府是故遗溺】乆欬不已则三焦受之三焦欬状欬而腹满不欲食饮此皆聚于胃关于肺使人多涕唾而面浮肿气逆也【三焦者非谓手少阳也正谓上焦中焦耳何者上焦者出于胃上口并咽以上贯鬲布胷中走液中焦者亦至于胃口出上焦之后此所受气者心糟粕蒸津液化其精防上注于肺脉乃化而爲血故言皆聚于胃关于肺也两焦受病则邪气熏肺而肺气满故使人多涕唾而面浮肿气逆也腹满不欲食者胃寒故也胃脉者从缺盆下乳内防下循腹至气市其支别者复从胃下口循腹里至气市中而合今胃受邪故病如是也何以明其不谓下焦然下焦者别于回肠注于膀胱故水谷者常并居于胃中盛糟粕而俱下于大肠泌别汁循下焦而入于膀胱寻此行化乃与胃口悬远故不谓此也　新校正云按甲乙经胃脉下循腹作下侠齐】帝曰治之奈何歧伯曰治藏者治其俞治府者治其合浮肿者治其经【诸藏俞者皆脉之所起第三穴诸府合者皆脉之所起第六穴也经者藏脉之所起第四穴府脉之所起第五穴甲乙经曰脉之所注爲俞所行爲经所入爲合此之谓也】帝曰善












　　黄帝内经素问卷十
　　黄帝内经素问卷十释文
　　疟论熇【火沃切】漉【音鹿】弭【緜婢切】刺疟篇暍【音谒】悒【于急切】眴【音舜】气厥论痓【音炽】麋【武悲切】虙【音复】防【莫结切】欬论蚘【音回】












　　黄帝内经素问卷十释文
　　钦定四库全书
　　黄帝内经素问卷十一　　　唐　王冰　次注
　　宋　林亿等校正
　　举痛论　　　　　　腹中论
　　刺痛篇
　　举痛论篇第三十九【新校正云按全元起本在第三卷名五藏举痛所以名举痛之义未详按夲篇乃黄帝问五藏辛痛之疾疑举乃卒字之误也】
　　黄帝问曰余闻善言天者必有验于人善言古者必有合于今善言人者必有厌于己如此则道不惑而要数极所谓明也【善言天者言天四时之气温凉寒暑生长収藏在人形气五藏参应可验而指示善恶故曰必有验于人善言古者谓言上古圣人养生损益之迹与今养生损益之理可合而与论成败故曰必有合于今也善言人者谓言形骸骨节更相枝拄筋脉束络皮肉包裹而五藏六府次居其中假七神五藏而运用之气絶神去则之于死是以知彼浮形不能坚乆静虑于己亦与彼同故曰必有厌于己也夫如此者是知道要数之极悉无疑惑深明至理而乃能然矣】今余问于夫子令言而可知视而可见扪而可得令验于己而发防解惑可得而闻乎【言如发开童防之耳解于疑惑者之心令一一条理而目视手循验之可得扪犹循也】歧伯再拜稽首对曰何道之问也【请示问端也】帝曰愿闻人之五藏卒痛何气使然歧伯对曰经脉流行不止环周不休寒气入经而稽迟泣而不行客于脉外则血少客于脉中则气不通故卒然而痛帝曰其痛或卒然而止者或痛甚不休者或痛甚不可按者或按之而痛止者或按之无益者或喘动应手者或心与背相引而痛者或脇肋与少腹相引而痛者或腹痛引隂股者或痛宿昔而成积者或卒然痛死不知人有少闲复生者或痛而呕者或腹痛而后泄者或痛而闭不通者凡此诸痛各不同形别之柰何【欲明异候之所起】歧伯曰寒气客于脉外则脉寒脉寒则缩踡缩踡则脉绌急则外引小络故卒然而痛得炅则痛立止【脉左右环故得寒则缩踡而绌急缩踡绌急则衞气不得通流故外引于小络脉也衞气不入寒内薄之脉急不纵故痛生也得热则衞气复行寒气退辟故痛止炅热也止已也】因重中于寒则痛乆矣【重寒难释故痛乆不消】寒气客于经脉之中与炅气相薄则脉满满则痛而不可按也【按之痛甚者其义具下文】寒气稽留炅气从上则脉充大而血气乱故痛甚不可按也【脉既满大血气复乱按之则邪气攻内故不可按也】寒气客于肠胃之间膜原之下血不得散小络急引故痛按之则血气散故按之痛止【膜谓鬲间之膜原谓鬲肓之原血不得散谓鬲膜之中小络脉内血也络满则急故牵引而痛生也手按之则寒气散小络缓故痛止】寒气客于侠脊之脉则深按之不能及故按之无益也【侠脊之脉者当中督脉也次两傍足太阳脉也督脉者循脊里太阳者贯膂筋故深按之不能及也若按当中则膂节曲按两傍则膂筋蹙合曲与蹙合皆衞气不得行过寒气益聚而内畜故按之无益】寒气客于冲脉冲脉起于关元随腹直上寒气客则脉不通脉不通则气因之故喘动应手矣【冲脉竒经脉也关元穴名在齐下三寸言起自此穴即随腹而上非生出于此也其本生出乃起于肾下也直上者谓上行防于咽喉也气因之谓冲脉不通足少隂气因之上满冲脉与少隂并行故喘动应于手也】寒气客于背俞之脉则脉泣脉泣则血虚血虚则痛其俞注于心故相引而痛按之则热气至热气至则痛止矣【背俞谓心俞脉亦足太阳脉也夫俞者皆内通于藏故曰其俞注于心相引而痛也按之则温气入温气入则心气外发故痛止】寒气客于厥隂之脉厥隂之脉者络隂器系于肝寒气客于脉中则血泣脉急故脇肋与少腹相引痛矣【厥隂者肝之脉入髦中环隂器抵少腹上贯肝鬲布胁肋故曰络隂器系于肝脉急引脇与少腹痛也】厥气客于隂股寒气上及少腹血泣在下相引故腹痛引隂股【亦厥隂肝脉之气也以其脉循隂股入髦中环隂器上抵少腹故曰厥气客于隂股寒气上及于少腹也】寒气客于小肠膜原之间络血之中血泣不得注于大经血气稽留不得行故宿昔而成积矣【言血为寒气之所凝结而乃成积】寒气客于五藏厥逆上泄隂气竭阳气未入故卒然痛死不知人气复反则生矣【言藏气被寒拥胃而不行气复得通则已也　新校正云详注中拥胃疑作拥冒】寒气客于肠胃厥逆上出故痛而呕也【肠胃客寒留止则阳气不得下流而反上行寒不去则痛生阳上行则呕故痛而呕也】寒气客于小肠小肠不得成聚故后泄腹痛矣【小肠为受盛之府中满则寒邪不居故不得结聚而传下入于回肠回肠广肠也爲传导之府物不得停留故后泄而痛】热气留于小肠肠中痛瘅热焦渴则坚干不得出故痛而闭不通矣【热渗津液故便坚也】帝曰所谓言而可知者也视而可见柰何【谓候色也】歧伯曰五藏六府固尽有部【谓面上之分部】视其五色黄赤爲热【中热则色黄赤】白爲寒【阳气少血不上荣于色故白】青黒爲痛【血凝泣则变恶故色青黑则痛】此所谓视而可见者也帝曰扪而可得柰何【扪摸也以手循摸也】歧伯曰视其主病之脉坚而血及陷下者皆可扪而得也帝曰善余知百病生于气也【夫气之爲用虚实逆顺缓急皆能爲病故发此问端】怒则气上喜则气缓悲则气消恐则气下寒则气収炅则气泄惊则气乱【新校正云按太素惊作忧】劳则气耗思则气结九气不同何病之生歧伯曰怒则气逆甚则呕血及飱泄【新校正云按甲乙经及太素飱泄作食而气逆】故气上矣【怒则阳气逆上而肝气乘脾故甚则呕血及飱泄作何以明其然怒则面赤甚则色苍灵枢经曰盛怒而不止则伤志明怒则气逆上而不下也】喜则气和志逹荣衞通利故气缓矣【气脉和调故志逹畅荣卫通利故气徐缓】悲则心系急肺布叶举而上焦不通荣衞不散热气在中故气消矣【布叶谓布盖之大叶　新校正云按甲乙经及太素而上焦不通作两焦不通又王注肺布叶举谓布盖之大叶疑非全元起云悲则损于心心系急则动于肺肺气系诸经逆故肺布而叶举安得谓肺布爲肺布盖之大叶】恐则精却却则上焦闭闭则气还还则下焦胀故气不行矣【恐则阳精却上而不下流故却则上焦闭也上焦既闭气不行流下焦隂气亦还回不散而聚爲胀也然上焦固禁下焦气还各守一处故气不行也新校正云详气不行当作气下行也】寒则腠理闭气不行故气收矣【腠谓津液渗泄之所理谓文理防之中闭谓宻闭气谓卫气行谓流行收谓收敛也身寒则卫气沈故皮肤文理及渗泄之处皆闭宻而气不流行卫气收敛于中而不发散　也　新校正云按甲乙经气不行作营卫不行】炅则腠理开荣衞通汗大泄故气泄【人在阳则舒在隂则惨故热则肤腠开发荣衞大通津液外渗而汗大泄也】惊则心无所倚神无所归虑无所定故气乱矣【气奔越故不调理　新校正云按太素惊作忧】劳则喘息汗出外内皆越故气耗矣【疲力役则气奔速故喘息气奔速则阳外泄故汗出然喘且汗出内外皆逾越于常纪故气耗损也】思则心有所存神有所归正气留而不行故气结矣【系心不散故气亦停留　新校正云按甲乙经归正二字作止字】
　　腹中论篇第四十【新校正云按全元起本在第五卷】
　　黄帝问曰有病心腹满旦食则不能暮食此爲何病歧伯对曰名爲鼓胀【心腹胀满不能再食形如鼔胀故名鼔胀也　新校正云按太素鼓作谷】帝曰治之柰何歧伯曰治之以鸡矢醴一剂知二剂已【按古本草鸡矢并不治鼓胀惟大利小便微寒今方制法当取用处汤渍服之】帝曰其时有复发者何也【复谓再发言如旧也】歧伯曰此饮食不节故时有病也虽然其病且已时故当病气聚于腹也【饮食不节则伤胃胃脉者循腹里而下行故饮食不节时有病者复病气聚于腹中也】帝曰有病胷脇支满者妨于食病至则先闻腥臊臭出清液先唾血四支清目时时前后血病名爲何何以得之【清液清水也亦谓之清涕清涕者谓从窈漏中漫液而下水出清冷也谓目视转也前后血谓前隂后隂出血也】歧伯曰病名血枯此得之年少时有所大脱血若醉入房中气竭肝伤故月事衰少不来也【出血多者谓之脱血漏下鼻衂呕吐出血皆同焉夫醉则血脉盛血脉盛则内热因而入房髓液皆下故肾中气竭也肝藏血以少大脱血故肝伤也然于丈夫则精液衰乏女子则月事衰少而不来】帝曰治之柰何复以何术歧伯曰以四乌鲗骨一藘茹二物并合之丸以雀卵大如小豆以五丸爲后饭饮以鲍鱼汁利肠中【新校正云按别本一作伤中】及伤肝也【饭后药先谓之后饭按古本草经云乌鲗鱼骨藘茹等并不治血枯然经法用之是攻其所生所起尔夫醉劳力以入房则肾中精气耗竭月事衰少不至则中有恶血淹留精气耗竭则隂萎不起而无精恶血淹留则血痹着中而不散故先兹四药用入方焉古本草经曰乌鲗鱼骨味咸冷平无毒主治女子血闭藘茹味辛寒平有小毒主散恶血雀卵味甘温平无毒主治男子隂萎不起强之令热多精有子鲍鱼味辛臭温平无毒主治瘀血痹在四支不散者寻文防意方义如此而处治之也　新校正云按甲乙经及太素藘茹作防茹详王注性味乃防茹当改藘作防又按本草乌鲗鱼骨冷作防温雀卵甘作酸与王注异】帝曰病有少腹盛上下左右皆有根此爲何病可治不歧伯曰病名曰伏梁【伏梁心之积也　新校正云详此伏梁与心积之伏梁大异病有名同而实异者非一如此之类是也】帝曰伏梁何因而得之歧伯曰裹大脓血居肠胃之外不可治治之每切按之致死帝曰何以然歧伯曰此下则因隂必下脓血上则迫胃脘生鬲侠胃脘内痈【正当冲脉带脉之部分也带脉者起于季脇回身一周横络于齐下冲脉者与足少隂之络起于肾下出于气街循隂股其上行者出齐下同身寸之三寸关元之分侠齐直上循腹各行防于咽喉故病当其分则少腹盛上下左右皆有根也以其上下坚盛如有濳梁故曰病名伏梁不可治也以裹大脓血居肠胃之外按之痛闷不堪故每切按之致死也以冲脉下行者络隂上行者循腹故也上则迫近于胃脘下则因薄于隂器也若因薄于隂则便下脓血若迫近于胃则病气上出于鬲复侠胃脘内长其痈也何以然哉以本有大脓血在肠胃之外故也生当为出传文误也　新校正云按太素侠胃作使胃】此乆病也难治居齐上爲逆居齐下爲从勿动亟夺【若裹大脓血居齐上则渐伤心藏故爲逆居齐下则去心稍远犹得渐攻故爲从从顺也亟数也夺去也言不可移动但数数去之则可矣】论在刺法中【今经亡】帝曰人有身体髀股防皆肿环齐而痛是爲何病歧伯曰病名伏梁【此二十六字错简在竒病论中若不有此二十六字则下文无据也　新校正云详此并无注解尽在下卷竒病论中】此风根也【此四字此篇本有竒病论中亦有之】其气溢于大肠而着于肓肓之原在齐下故环齐而痛也不可动之动之爲水溺濇之病【亦冲脉也齐下谓脖胦在齐下同身寸之二寸半灵枢经曰肓之原名曰脖胦】帝曰夫子数言热中消中不可服高梁芳草石药石药发瘨芳草发狂【多饮数溲谓之热中多食数溲谓之消中多喜曰瘨多怒曰狂芳美味也】夫热中消中者皆富贵人也今禁高梁是不合其心禁芳草石药是病不愈愿闻其説【热中消中者脾气之上溢甘肥之所致故禁食髙梁芳美之草也通评虚实论曰凡治消瘅甘肥贵人则高梁之疾也又竒病论曰夫五味入于口藏于胃脾爲之行其精气津液在脾故令人口甘此肥美之所发也此人必数食甘美而多肥也肥者令人内热甘者令人中满故其气上溢转爲消渴此之谓也夫富贵人者骄恣纵欲轻人而无能禁之禁之则逆其志顺之则加其病帝思难诘故发问之高膏梁米也石药英乳也芳草浓美也然此五者富贵人常服之难禁也】歧伯曰夫芳草之气美石药之气悍二者其气急疾坚劲故非缓心和人不可以服此二者【脾气溢而生病气美则重盛于脾消热之气躁疾气悍则又滋其热若人性和心缓气候舒匀不与物争释然寛泰则神不躁迫无惧内伤故非缓心和人不可以服此二者悍刋也坚定也固也劲刚也言其芳草石药之气坚定固乆刚烈而卒不歇灭此二者是也】帝曰不可以服此二者何以然歧伯曰夫热气慓悍药气亦然二者相遇恐内伤脾【栗疾也】脾者土也而恶木服此药者至甲乙日更论【热气慓盛则木气内余故心非和缓则躁怒数起躁怒数起则热气因木以伤脾甲乙爲木故至甲乙日更论脾病之増减也】帝曰善有病膺肿【新校正云按甲乙经作瘫肿】颈痛胷满腹胀此爲何病何以得之【膺胷傍也颈项前也胷膺间也】歧伯曰名厥逆【气逆所生故名厥逆】帝曰治之奈何歧伯曰灸之则瘖石之则狂须其气并乃可治也【石谓以石鍼开破之】帝曰何以然歧伯曰阳气重上有余于上灸之则阳气入隂入则瘖石之则阳气虚虚则狂【灸之则火气助阳阳盛故入隂石之则阳气出阳气出则内不足故狂】须其气并而治之可使全也【并谓并合也待自并合则两气俱全故可治若不尔而灸石之则偏致胜负故不得全而瘖狂也】帝曰善何以知怀子之且生也歧伯曰身有病而无邪脉也【病谓经闭也脉法曰尺中之脉来而断絶者经闭也月水不利若尺中脉絶者经闭也今病经闭脉反如常者妇人如娠之证故云身有病而无邪脉】帝曰病热而有所痛者何也歧伯曰病热者阳脉也以三阳之动也人迎一盛少阳二盛太阳三盛阳明入隂也夫阳入于隂故病在头与腹乃防胀而头痛也帝曰善【新校正云按六节藏象论云人迎一盛病在少阳二盛病在太阳三盛病在阳明与此论同又按甲乙经三盛阳明无入隂也三字】
　　刺痛篇第四十一【新校正云按全元起本在第六卷】
　　足太阳脉令人腰痛引项脊凥背如重状【足太阳脉别下项循肩髆内侠脊抵中别下贯臋故令人腰痛引项脊凥背如重状也　新校正云按甲乙经贯臋作贯胂刂疟注亦作贯胂三部九候注作贯臋】刺其郄中太阳正经出血春无见血【郄中委中也在膝后屈处腘中央约文中动脉足太阳脉之所入也刺可入同身寸之五分留七呼若灸者可灸三壮太阳合肾肾王于冬水衰于春故春无见血也】少阳令人腰痛如以鍼刺其皮中循循然不可以俛仰不可以顾【足少阳脉绕髦际横入髀厌中故令腰痛如以鍼刺其皮中循循然不可俛仰少阳之脉起于目锐眦上抵头角下耳后循颈行手阳明之前至肩上交出手少阳之后其支别者目锐眦下入大迎合手少阳于防下加颊车下颈合缺盆故不可以顾　新校正云按甲乙经行手阳明之前作行手少阳之前也】刺少阳成骨之端出血成骨在膝外廉之骨独起者夏无见血【成骨谓膝外近下防骨上端两起骨相并间陷容指者也防骨所成柱膝髀骨故谓之成骨也少阳合肝肝王于春木衰于夏故无见血也】阳明令人痛不可以顾顾如有见者善悲【足阳明脉起于鼻交頞中下循鼻外入上齿中还出侠口环唇下交承浆却循頥后下廉出大迎其支别者从大迎前下人迎循喉咙入缺盆又其支别者起胃下口循腹里至气街中而合以下髀故令人腰痛不可顾顾如有见者阳虚故悲也】刺阳明于防前三痏上下和之出血秋无见血【按内经中诰流注图经阳明脉穴俞之所主此腰痛者悉刺防前三痏则正三里穴也三里穴在膝下同身寸之三寸防骨外廉两筋肉分间刺可入同身寸之一寸留七呼若灸者可灸三壮阳明合脾脾王长夏土衰于秋故秋无见血　新校正云按甲乙经防作骭】足少隂令人腰痛痛引脊内廉【足少隂脉上股内后亷贯脊属肾故令人腰痛痛引脊内廉也　新校正云按全元起本脊内廉作脊内痛太素亦同此前少足太隂腰痛证并刺足太隂法应古文脱简也】刺少隂于内踝上二痏春无见血出血太多不可复也【按内经中诰流注图经少隂脉穴俞所主此痛者当刺内踝上则正复溜穴也复溜在内踝后上同身寸之二寸动脉陷者中刺可入同身寸之三分留三呼若灸者可灸五壮】厥隂之脉令人腰痛腰中如张弓弩【足厥隂脉自隂股环隂器抵少腹其支别者与太隂少阳结于腰髁下侠脊第三第四骨空中其穴即中髎下髎故腰痛则中如张弓弩之也如张者言强急之甚】刺厥隂之脉在腨踵鱼腹之外循之累累然乃刺之【腨踵者言脉在腨外侧下当足跟也腨形势如缺鱼之腹故曰鱼腹之外也循其分肉有血络累累然乃刺出之此正当蠡沟穴分足厥隂之络在内踝上五寸别走少阳者刺可入同身寸之二分留三呼若灸者可灸三壮厥隂一经作居隂是传写草书厥字爲居也　新校正云按经云厥隂之脉令人腰痛次言刺厥隂之脉注言刺厥隂之络经注相违疑经中脉字乃络字之误也】其病令人善言黙黙然不慧刺之三痏【厥隂之脉循喉咙之后上入颃颡络于舌本故病则善言风盛则昏冒故不爽慧也三刺其处腰痛乃除　新校正云按经云善言黙黙然不慧详善言与黙黙二病难相兼全元起本无善字于义爲允又按甲乙经厥隂之脉不络舌本王氏于素问之中五处引注而注厥论与刺热及此三篇皆云络舌本注风论注痹论二篇不言络舌本盖王氏亦疑而两言之也】解脉令人腰痛痛引肩目防防然时遗溲【解脉散行脉也言不合而别行也此足太阳之经起于目内眦上额交巅上循肩髆侠脊抵腰中入循膂络肾属膀胱下入腘中故病斯候也又其支别者从髆内别下贯胂循髀外后廉而下合于腘中两脉如防之解股故名解脉也】刺解脉在膝筋肉分间郄外廉之横脉出血血变而止【膝后两傍大筋双上股之后两筋之间横文之处努肉高起则郄中之分也古中诰以腘中爲太阳之郄当取郄外廉有血络横见迢然紫黒而盛满者乃刺之当见黒血必候其血色变赤乃止血不变赤极而写之必行血色变赤乃止此太阳中经之爲腰痛也】解脉令人腰痛如引带常如折腰状善恐【足太阳之别脉自肩而别下循背脊至腰而横入髀外后廉而下合腘中故若引带如折腰之状　新校正云按甲乙经如引带作如裂善恐作善怒也】刺解脉在郄中结络如黍米刺之血射以黒见赤血而已【郄中则委中穴足太阳合也在膝后屈处腘中央约文中动脉刺可入同身寸之五分留七呼若灸者可灸三壮此经刺法也今则取其结络大如黍米者当黒血箭射而出见血变赤然可止也　新校正云按全元起云有两解脉病源各异恐误未详】同隂之脉令人腰痛痛如小锤居其中怫然肿【足少阳之别络也并少阳经上行去足外踝上同身寸之五寸乃别走厥隂并经下络足跗故曰同隂脉也怫怒也言肿　如嗔怒也　新校正云按太素小锤作小鍼】刺同隂之脉在外踝上絶骨之端爲三痏【絶骨之端如前同身寸之三分阳辅穴也足少阳脉所行刺可入同身寸之五分留七呼若灸者可灸三壮】阳维之脉令人腰痛痛上怫然肿【阳维起于阳则太阳之所生竒经八脉此其一也】刺阳维之脉脉与太阳合腨下间去地一尺所【太阳所主与正经并行而上至腨下复与太阳合而上也腨下去地正同身寸之一尺是则承光穴在鋭腨肠下肉分间陷者中刺可入同身寸之七分若灸者可灸五壮以其取腨肠下肉分间故云合腨下间　新校正云按穴之所在乃承山穴非承光也山字误爲光】衡络之脉令人腰痛不可以俛仰仰则恐仆得之举重伤腰衡络絶恶血归之【衡横也谓太阳之外也络自腰中横入髀外后廉而下与中经合于腘中者今举重伤腰则横络絶中经独盛故腰痛不可以俛仰矣一经作衡絶之脉传写鱼鲁之误也若是衡脉中诰不应取太阳脉委阳殷门之穴也】刺之在郄阳筋之间上郄数寸衡居爲二痏出血【横居二穴谓委阳殷门平视横相当也郄阳谓浮郄穴上侧委阳穴也筋之间谓膝后腘上两筋之间殷门穴也二穴各去臋下横文同身寸之六寸故曰上郄数寸也委阳刺可入同身寸之七分留五呼若灸者可灸三壮殷门刺可入同身寸之五分留七呼若灸者可灸三壮故曰衡居为二痏　新校正云详王氏云浮郄穴上侧委阳穴也按甲乙经委阳在浮郄穴下一寸不得言上侧也】防隂之脉令人腰痛痛上漯漯然汗出汗干令人欲饮饮已欲走【足太阳之中经也其脉循腰下防于后隂故曰防隂之脉其经自腰下行至足今阳气太盛故痛上漯然汗出汗液既出则肾燥隂虚故汗干令人欲饮水以救肾也水入腹已肾气复生隂气流行太阳又盛故饮水已反欲走也】刺直阳之脉上三痏在蹻上郄下五寸横居视其盛者出血【直阳之脉则太阳之脉侠脊下行贯臋下至腘中下循腨过外踝之后条直而行者故曰直阳之脉也蹻爲阳蹻所生申脉穴在外踝下也郄下则腘下也言此刺处在腘下同身寸之五寸上承郄中之穴下当申脉之位是谓承筋穴即腨中央如外陷者中也太阳脉气所发禁不可刺可灸三壮今云刺者谓刺其血络之盛满者也两腨皆有太阳经气下行当视两腨中央有血络盛满者乃刺出之故曰视其盛者出血　新校正云详上云防隂之脉令人腰痛此云刺直阳之脉者详此直阳之脉即防隂之脉也文变而事则不殊又承筋穴注云腨中央如外按甲乙经及骨空论注无如外二字】飞阳之脉令人腰痛痛上拂拂然甚则悲以恐【是隂维之脉也去内踝上同身寸之五寸腨分中并少隂经而上也少隂之脉前则隂维脉所行也足少隂之脉从肾上贯肝鬲入肺中循喉咙侠舌本其支别者从肺出络心注胷中故甚则悲以恐也恐者生于肾悲者生于心】刺飞阳之脉在内踝上五寸【臣亿等按甲乙经作二寸】少隂之前与隂维之防【内踝后上同身寸之五寸复溜穴少隂脉所行刺可入同身寸之三分内踝之后筑賔穴隂维之郄刺可入同身寸之三分若灸者可灸五壮少隂之前隂维之防以三脉防在此穴位分也刺可入同身寸之三分若灸者可灸五壮今中诰经文正同此法臣亿等按甲乙经足太阳之络别走少隂者名曰飞在外踝上七寸又云筑賔隂维之郄在内踝上腨分中复溜穴在内踝上二寸今此经注都与甲乙不合者疑经注中五寸字当作二寸则素问与甲乙相应矣】昌阳之脉令人腰痛痛引膺目防防然甚则反折舌卷不能言【隂蹻脉也隂蹻者足少隂之别也起于然骨之后上内踝之上直上循隂股入隂而循腹上入胷里入缺盆上出人迎之前入頄内廉属目内眦合于太阳阳蹻而上行故腰痛之状如此】刺内筋爲二痏在内踝上大筋前太隂后上踝二寸所【内筋谓大筋之前分肉也太隂后大筋前即隂蹻之郄交信穴也在内踝上同身寸之二寸少隂前太隂后筋骨之间陷者之中刺可入同身寸之四分留五呼若灸者可灸三壮今中诰经文正主此】散脉令人腰痛而热热甚生烦腰下如有横木居其中甚则遗溲【散脉足太隂之别也散行而上故以名焉其脉循股内入腹中与少隂少阳结于腰髁下骨空中故病则腰下如有横木居其中甚乃遗溲也】刺散脉在膝前骨肉分间络外廉束脉爲三痏【谓膝前内侧也骨肉分谓膝内辅骨之下下廉腨肉之两间也络外廉则太隂之络色青而见者也辅骨之下后有大筋撷束膝胻之骨令其连属取此筋骨系束之处脉以去其病是曰地机三刺而已故曰束脉爲之三痏也】肉里之脉令人痛不可以欬欬则筋缩急【肉里之脉少阳所生则阳维之脉气所发也里里也】刺肉里之脉爲二痏在太阳之外少阳絶骨之后【分肉主之一经云少阳絶骨之前传写误也絶骨之前足少阳脉所行絶骨之后阳维脉所过故指曰在太阳之外少阳絶骨之后也分肉穴在足外踝直上絶骨之端如后同身寸之二分筋肉分间阳维脉气所发刺可入同身寸之五分留十呼若灸者可灸三壮　新校正云按分肉之穴甲乙经不见与气穴注两出而分寸不同气穴注二分作三分五分作三分十呼作七呼】腰痛侠脊而痛至头几几然目防防欲僵仆刺足太阳郄中出血【郄中委中新校正云按太素作头沈沈然】腰痛上寒刺足太阳阳明上热刺足厥
　　隂不可以俛仰刺足少阳中热而喘刺足少隂刺郄中出血【此法妙中诰不同莫可窥测当用知其应不尔皆应先去血络乃调之也】腰痛上寒不可顾刺足阳明【上寒隂市主之隂市在膝上同身寸之三寸伏兎下陷者中足阳明脉气所发刺可入同身寸之三分留七呼若灸者可灸三壮不可顾三里主之三里在膝下同身寸之三寸胻外廉两筋肉分间足阳明脉之所入也刺可入同身寸之一寸留七呼若灸者可灸三壮】上热刺足太隂【地机主之地机在膝下同身寸之五寸足太隂之郄也刺可入同身寸之三分若灸者可灸三壮　新校正云按甲乙经作五壮】中热而喘刺足少隂【涌泉太钟悉主之涌泉在足心陷者中屈足卷指宛宛中足少隂脉之所出刺可入同身寸之三分留三呼若灸者可灸三壮太钟在足跟后街中动脉足少隂之络刺可入同身寸之二分留七呼若灸者可灸三壮　新校正云按刺疟注太钟在内踝后街中水穴论注在内踝后此注在跟后街中动脉三注不同甲乙经亦云跟后冲中当从甲乙经爲正】大便难刺足少隂【涌泉少主之】腹满刺足厥隂【太冲主之在足大指本节后内间同身寸之二寸陷者中脉动应手足厥隂脉之所注也刺可入同身寸之三分留十呼若灸者可灸三壮】如折不可以俛仰不可举刺足太阳【如折束骨主之不可以俛仰京骨昆仑悉主之不可举申脉仆参悉主之束骨在足小指外侧本节后赤白肉际陷者中足太阳脉之所注也刺可入同身寸之三分留三呼若灸者可灸三壮京骨在足外侧大骨下赤白肉际陷者中按而得之足太阳脉之所过也刺可入同身寸之三分留七呼若灸者可灸三壮昆仑在足外踝后跟骨上陷者中细脉动应手足太阳脉之所行也刺可入同身寸之五分留十呼若灸者可灸三壮申脉在外踝下同身寸之五分容爪甲阳蹻之所生也刺可入同身寸之六分留十呼若灸者可灸三壮仆参在跟骨下陷者中足太阳阳蹻二脉之防刺可入同身寸之三分留七呼若灸者可灸三壮　新校正云按甲乙经申脉在外踝下陷者中无五分字刺入六分作三分留十呼作留六呼气穴注作七呼仆参留七呼甲乙经作六呼】引脊内廉刺足少隂【复溜主之取同飞注从痛上寒不可顾至此件经语除注并合朱书　新校正云按全元起本及甲乙经并太素自腰痛上寒至此并无乃王氏所添也今注云从腰痛上寒至并合朱书十九字非王冰之语盖后人所加也】腰痛引少腹控防不可以仰【新校正云按甲乙经作不可以俛仰】刺腰凥交者两髁胂上以月生死爲痏数发鍼立已【此邪客于足太隂之络也控通引也防谓季脇下之空软处也凥交者谓髁下凥骨两傍四骨空左右八穴俗呼此骨爲八髎骨也此痛取髁下第四髎即下髎穴也足太隂厥隂少阳三脉左右交结于中故曰凥交者也两髁胂谓两髁骨下坚起肉也胂上非胂之上巅正当刺胂肉矣直刂胂肉即胂上也何者胂之上巅别有中膂肉俞白环俞虽并主腰痛考其形证经不相应矣髁骨即腰脊两傍起骨也侠脊两傍腰髁之下各有胂肉陇起而斜趣于髁骨之后内承其髁故曰两髁胂也下承髁胂肉左右两胂各有四骨空故曰上髎次髎中髎下髎上髎当髁骨下陷者中余三髎少斜下按之陷中是也四空悉主腰痛唯下髎所主文与经同即太隂厥隂少阳所结者也刺可入同身寸之二寸留十呼若灸者可灸三壮以月生死爲痏数者月初向圎爲月生月半向空爲月死死月刺少生月刺多缪刺论曰月生一日一痏二日二痏渐多之十五日十五痏十六日十四痏渐少之其痏数多少如此即知也】左取右右取左【痛在左针取右痛在右针取左所以然者以其脉左右交结于凥骨之中故也　新校正云详此腰痛引少腹一节与缪刺论重】













　　黄帝内经素问卷十一
　　黄帝内经素问卷十一释文
　　举痛论泣而【上音澁】绌急【上丁骨切】腹中论鲗【昨则切】藘茹【上力居切下音如】脖胦【上蒲没切下乌朗切】瘖【音隂】刺痛篇厌【于艶切】髁【苦瓦切】髎【音辽】踹踵【丑用切】蠡沟【上卢启切又落戈切】嘿【音黑】小锤【直垂切】漯【他合切】髂【苦嫁切】撷【虎结切】防【亡表切】
  </div>
  <div class="pagination">
   <a href="黄帝内经素问_page19.html">
    上一页
   </a>
   <span>
    ...
   </span>
   <a href="黄帝内经素问_page15.html">
    15
   </a>
   <a href="黄帝内经素问_page16.html">
    16
   </a>
   <a href="黄帝内经素问_page17.html">
    17
   </a>
   <a href="黄帝内经素问_page18.html">
    18
   </a>
   <a href="黄帝内经素问_page19.html">
    19
   </a>
   <span class="current-page">
    20
   </span>
   <a href="黄帝内经素问_page21.html">
    21
   </a>
   <a href="黄帝内经素问_page22.html">
    22
   </a>
   <a href="黄帝内经素问_page23.html">
    23
   </a>
   <a href="黄帝内经素问_page24.html">
    24
   </a>
   <a href="黄帝内经素问_page25.html">
    25
   </a>
   <span>
    ...
   </span>
   <a href="黄帝内经素问_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
