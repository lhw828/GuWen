<!DOCTYPE html>
<html>
<head>
    <meta charset="UTF-8">
    <title>万病回春 - 第 11 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 11 页/共 144 页</h1>
    <div class="content">　　所生病者为胸满，呕吐洞泄小便难。

　　或时遗溺并狐疝，临证还须仔细看。

　　肝脏补泻温凉药：补：木瓜、阿胶、沙参、橘核、酸枣仁、青梅、薏苡仁、山茱萸、猪肉、羊肉、鸡肉、诸酒、诸醋。

　　泻：柴胡、黄连、白芍、川芎、黄芩、青皮、青黛。龙胆草。

　　温：木香、肉桂、吴萸、杨梅、桃子、杏子、李子。

　　凉：黄连、黄芩、龙胆草、车前子、胡黄连、柴胡、草决明、羚羊角。

　　肝脏报使引经药：柴胡、川芎（行上）、青皮（行下）。

　　肝病饮食宜忌物：《甲乙经》曰：肝病者，宜食麻、犬肉、李、韭，宜酸物，忌辛物。

　　卷之一

　　十二月七十二候歌

　　立春正月春气动，东风能解凝寒冻，土底蛰虫始振摇，鱼陟负冰相戏泳；半月交得雨水后，獭祭鱼时随应候，候雁时催也北乡，那堪草木萌芽透；惊蛰二月节气浮，桃始开花放树头，鸣动无休歇，催得胡鹰化作鸠，春色平分才一半，同时玄鸟重相见，雷乃发声天际头，闪闪云开始见电，芳菲三月报清明，梧桐枝上始含英，田鼠化鸳人不觉，虹桥始见雨初晴，三月中时交谷雨，萍始生遍间洲渚，鸣鸠自拂其羽毛，载胜降于桑树隅。

　　立夏四月节相争，知他蝼蝈为谁鸣，无端蚯蚓纵横出，有意王瓜取次生，小满瞬时更迭至，间寻苦菜争荣处，靡草干朽死欲枯，微看初暄麦秋至；芒种一番新换豆，不谓螳螂生如许，者鸣时声不休，反舌无声没半语；夏至才交阴始生，鹿乃角解养新茸，阴阴蜩始鸣长日，细细田间半夏生；小暑乍来浑未觉，温风时至褰帘幕，蟋蟀才居屋壁诸，天崖又见鹰始挚；大暑虽炎犹自好，且看腐草为萤秒，匀匀土润散溽蒸，大雨时行苏枯槁。

　　大火西流入立秋，凉风至透内房幽，一庭白露微微降，几个寒蝉鸣树头；一瞬中间处暑至，鹰乃祭鸟谁教汝，天地属金始整肃，禾乃登堂收几许，无可奈何白露秋，大鸿小雁来南洲，旧时玄鸟都归去，教令诸禽各养羞；自入秋分八月中，雷始收声敛震宫，蛰虫坏户先为御，水始涸兮势向东；寒露人言晚节佳，鸿雁来宾时不差，雀入大水化为蛤，争看篱菊有黄花，休言霜降非天意，豺乃祭兽班时意，草木皆黄落叶天，蛰虫咸俯迎寒气。

　　谁着书来立冬信，水始成冰寒日进，地始冻兮折裂开，雉入大水潜为蜃，逡巡小雪年华暮，虹藏不见知何处，天升地降雨不交，闭塞成冬如禁固；纷飞大雪转凄迷， 不鸣焉肯啼，虎始交后风生壑，荔挺出时霜满溪；短日渐长冬至矣，蚯蚓结泉更不起，渐渐林间麋角解，水泉摇动温井底；去岁小寒今岁又，雁声北乡春去旧，鹊寻枝上始为巢，雉入寒烟时一 ；一年时尽大寒来，鸡始乳兮如乳孩，征鸟当权飞厉疾，泽腹弥坚冻不开。

　　五朝一候如鳞次，一岁从头七十二，达人观此发天机，多少乾坤无限事。

　　卷之一

　　运气候节交应时刻数诀

　　前九之年二月中，今年元旦日时同；月月十五是初一，千年万载不移宫；三十六年寒露逢，日主时辰一般同；今岁立春值此日，时时刻刻在其中；四十七年加两月，今年闰月过此宫；闰年只在闰月起，三年两头再加逢。

　　五时二刻惊蛰求（二月节），春分（二月中）；十四时刻清明头（三月节），谷雨（三月中）；立夏一日三时六（四月节），小满（四月中）；芒种一日九候攸（五月节），至夏（五月中）；二日二时二小暑（六月节，）大暑（六月中）；二日四时七刻秋（七月节），处暑（七月中）；白露三朝单六刻（八月节），秋分（八月中）；寒露三朝六时收（九月节），霜降（九月中）；立冬三朝十一二（十月节），小雪（十月中）；大雪四四两头流（十一月节），冬至（十一月中）；小寒四日九时六（十二月节），大寒（十二月中）；五日三时打春牛（正月节），雨水（正月中）。

　　卷之一

　　医学源流

　　炎黄发源医祖，轩辕岐伯绳书，雷公炮制别精粗，扁鹊神应桓主，于懿治溺神效，仲景《伤寒》谁如，华佗秘授当时无，又得叔和《脉》助，皇甫仕安《甲乙》，葛洪《肘后》非殊，真人思邈圣神途，慈藏药主恍悟。

　　上调西江月

　　卷之二

　　中风

　　脉中风浮吉，滑兼痰气。其或沉滑，勿以风治。或浮或沉而微而虚，扶危治痰风，未可疏。浮迟者吉，急疾者殂。

　　卷之二　中风

　　真中风证

　　中风者，有真中风、有类中风之分。真中风者，中时卒倒，皆因体气虚弱，荣卫失调，或喜怒忧思悲惊恐，或酒色劳力所伤，以致真气耗散，腠理不密，风邪乘虚而入，乃其中也。有中腑、中脏、中血脉、气虚、血虚之不同，因而治法亦有异也。大抵中腑可治，中脏难医，有不治之证。

　　凡口开手撒、眼合遗尿、吐沫直视、喉如鼾睡、肉脱筋骨痛、发直、摇头上撺、面赤如妆、汗缀如珠、痰喘作声，皆不治也。若动止筋痛，是无血滋筋故痛，曰筋枯不治。

　　凡卒中昏倒、不醒人事、牙关紧急者，此中风痰也。（宜后方。）先用通关散吹鼻，次用吐法：吐后未醒，急灸百会、人中、颊车、合谷；即服导痰汤或摄生饮。俟稍醒，其气未尽顺，痰未尽除，唯当服藿香正气散加南星、木香、防风、当归一、二剂，然后视其中某症，则当以某方治之，慎毋胶柱而鼓瑟也。

　　通关散

　　 治中风痰厥、昏迷卒倒、不省人事欲绝者。

　　牙皂（去皮弦一两） 生半夏 藜芦（各五钱） 细辛 苦参（各二钱）

　　上为末，每用少许，吹入鼻内，候有嚏可治，无嚏不可治。

　　秘方

　　 （治症同前。）用巴豆去壳，纸包捶油，去豆不用，用纸捻作条，送入鼻内，或加牙皂末尤良，或用前纸条烧烟熏入鼻内亦可。

　　回生丹

　　 海陵王长登亭传治中风痰厥、不省人事。葱管藜芦二两，用河水一桶，煮为汁，青礞石二两。火 通红，投入汁内。如此数次，滤净，将雄猪胆十个，取汁搅前汁内，再用重汤煮成膏；候温，入片脑末一钱五分，装入瓷罐内，黄蜡封口。每用黄豆大一粒，新汲水化开。男左女右，鼻孔吹进，其痰自吐。若牙关紧不能吐，将口拨开，其痰得出，任下别药。

　　秘方

　　 治中风口噤、痰厥、不省人事。用桐油鸡翎蘸，扫入喉中，吐痰即活。一方用胆矾一分。为末，温黄酒调下，以吐痰为度，一方用辰砂、白矾等分，三伏内装入猪胆内，透风处阴干，每用一块，凉水研化灌下。一方用皂角末五分、半夏末三分、白矾末三分为一剂，姜汁调服，探吐后，服加减导痰汤。

　　加减导痰汤

　　 治中风痰涎壅盛，不能言语，牙关紧急有热者宜此。

　　南星 半夏（二药用牙皂、白矾、生姜煎汤浸透、炒干） 白茯苓（去皮） 陈皮（去白） 栝蒌仁（去壳）

　　枳实（麸炒） 桔梗（去芦） 黄连（姜汁炒） 黄芩（去朽） 白术（去芦，各一钱） 人参（去芦） 当归（酒洗） 木香（各五分） 甘草（三分）

　　上锉一剂，生姜三片，水煎，临服入竹沥、姜汁同服。

　　摄生饮

　　 治一切卒中，不论中风、中寒、中暑、中湿及痰厥、气厥之类，不省人事，初作即用此，无热者用此。

　　南星（湿纸裹，煨） 半夏（姜汤泡） 木香（各一钱五分） 苍术（生） 细辛石菖蒲 甘草（生。各一钱）

　　上锉一剂，生姜七片，水煎温服。痰盛加全蝎炙二枚，仍先用通关散搐鼻。若牙噤者，用乌梅肉揉和南星、细辛末，以中指蘸药擦牙自开。

</div>
    <div class="pagination">
<a href="万病回春_page10.html">上一页</a><span>...</span><a href="万病回春_page6.html">6</a><a href="万病回春_page7.html">7</a><a href="万病回春_page8.html">8</a><a href="万病回春_page9.html">9</a><a href="万病回春_page10.html">10</a><span class="current-page">11</span><a href="万病回春_page12.html">12</a><a href="万病回春_page13.html">13</a><a href="万病回春_page14.html">14</a><a href="万病回春_page15.html">15</a><a href="万病回春_page16.html">16</a><span>...</span><a href="万病回春_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
