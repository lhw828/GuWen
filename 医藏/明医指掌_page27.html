<!DOCTYPE html>
<html>
<head>
    <meta charset="UTF-8">
    <title>明医指掌 - 第 27 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明医指掌 - 第 27 页/共 81 页</h1>
    <div class="content">　　虚弱人食不化，痞满者，六君子汤加神曲、麦 、山楂。大便不通者，加枳实、浓朴，或枳术丸加曲、 、橘、半、山楂。虚甚者加茯苓、人参。

　　六君子汤即四君子汤合二陈汤。（四君子见脾胃，二陈见痰证。）

　　枳术丸（方见脾胃。）

　　实人伤食

　　气壮人伤食，痞满不消者，保和丸。大便闭结不通，胀满者，木香槟榔丸。

　　保和丸治食积。

　　山楂肉（二两，蒸熟） 神曲（炒，一两） 半夏（一两） 茯苓（一两） 莱菔子（五钱） 陈皮（五钱） 连翘（五钱）

　　上为末，神曲糊丸，如桐子大，每服三钱，空心米汤下。

　　加白术名大安丸。

　　木香槟榔丸治一切气滞，心腹痞满，胁肋胀痛，大、小便结滞不利者。

　　木香（一两） 槟榔（一两） 蓬术（一两） 青皮（一两） 陈皮（一两） 枳壳（一两） 黄连（一两） 香附（三两） 大黄（炒，三两） 牵牛（生，取头末，三两）

　　上为末，水发为丸，食后姜汤送下四、五十丸，以利为度。

　　卷五

　　霍乱证三

　　【歌】霍乱须分湿与干，吐空泻尽始能安。若还关格阴阳逆，生死分明反掌间。甚则转筋仍厥逆，理中姜附可驱寒。热多而渴五苓散，暑证香薷藿朴堪。

　　【论】夫霍乱者，挥霍撩乱也。外有所感，内有所伤，阴阳乖隔，上吐下利，躁扰闷痛是也。偏阳则多热，偏阴则多寒。卒然而成，危如风烛，得吐利者，名曰湿霍乱，为可治，盖所伤之物尽出故也。若上不得吐，下不得利，所伤之物不得出，壅闷正气，关格阴阳，其死甚速，须用盐汤探吐，得出则宽。轻者手足温和，甚者脐腹绞痛，厥逆脉脱，举体转筋，当温补回阳复脉。若暑月多食瓜果、泉水，以致食郁于中而成霍乱者，宜辛温散其标寒，次以寒凉清其暑热可也。渴甚者，冰水解之。

　　【脉】霍乱吐泻，滑而不匀。或微而涩，或伏惊人。热多洪滑，弦滑食论。

　　湿霍乱

　　（即吐泻）

　　霍乱吐利，藿香正气散。腹痛厥冷脉沉，理中汤。转筋不已，木瓜散；膝、腕内红筋刺出紫血；炒盐熨脐。

　　藿香正气散治四时不正之气，不服水土，脾胃不和，吐利腹痛，饮食停滞，恶心胸满者主之。

　　藿香（二钱） 白芷（一钱） 桔梗（一钱） 半夏（一钱，姜制） 紫苏（一钱） 陈皮（一钱） 白术（一钱，炒） 大腹皮（一钱） 茯苓（一钱） 浓朴（一钱，姜炒） 甘草（五分，炙）

　　上锉，一剂，加姜三片，枣二枚，水煎温服。

　　转筋加木瓜。腹痛加炒芍药，寒痛加桂。食不化加香附、砂仁、神曲、麦芽。中暑加香薷、扁豆。时气憎寒恶热加柴胡、干葛。小便不利合五苓散。若频欲登圊，不通者，加枳壳。

　　理中汤（方见中寒。）

　　木瓜散木瓜（二钱） 茴香（三分半） 甘草（二分，炙） 吴茱萸（一钱半） 紫苏（十叶） 生姜（五片）

　　上锉，一剂，水二盏，煎八分，空心温服。

　　干霍乱

　　（俗名绞肠痧）

　　不得吐利，脐腹痛甚，躁扰闷痛欲绝，以盐汤灌下一碗许探吐，若不得吐，不治。更以吴茱萸三、四两，用盐数两，炒热熨脐下。

　　暑霍乱

　　暑月霍乱，六和汤。热而燥渴烦闷，五苓散，或以凉水调益元散，或桂苓甘露饮，或藿薷汤冷服。

　　六和汤治冒暑伏热烦闷，气不升降，霍乱转筋，呕吐泄泻，寒热交作，痰喘咳嗽，胸膈痞满，头目昏痛，肢体浮肿，小便赤涩，怠惰嗜卧，及中酒烦渴畏食并用此汤，随证加减。

　　缩砂（一两） 半夏（一两） 杏仁（一两） 白扁豆（二两） 人参（一两） 甘草（炙，一两） 赤茯苓（二两） 藿香叶（二两） 木瓜（二两） 香薷（四两） 浓朴（姜炒，四两）

　　上锉，每服一两，姜、枣水煎。

　　按：六和者，和六腑也。脾胃者，六腑之总司，故凡六腑不和之病，先于脾胃而调之。是方有藿香、砂仁，香能开胃窍也。半夏、生姜辛能散逆气也。茯苓、木瓜淡能利湿窍也。参、术、扁豆甘能调脾胃也。脾胃一治，则水精四布，五经并行，虽四肢百骸九窍，皆太和矣，况于六腑乎？五苓散（方见中湿。）

　　益元散 又名六一散滑石（六两，水飞） 甘草（一两）

　　上为细末，水调服。

　　桂苓甘露饮治夏月引饮过多，肚腹膨胀，霍乱泄利，小便赤涩，口干燥渴。

　　白术（二两，炒） 白茯苓（二两） 猪苓（二两） 泽泻（二两，去毛） 滑石（研，二两） 寒水石（研，一两） 甘草（炙，一两） 肉桂（去皮，五钱）

　　上锉，每服一两五钱，水二钟，煎八分，温服。

　　按：上方以五苓利三焦之湿。二石清六腑之热，此河间治湿热之简便者。张子和加人参，因其脉虚故也。

　　卷五

　　呕吐证四

　　【歌】得食即吐知为火，停久而来却是寒。久病胃虚因不纳，或缘气逆与停痰。食填胃口多生呕，新谷如何得下关。欲辨寒热虚实候，大微迟数脉中参。

　　【论】有声有物曰呕，有物无声曰吐，有声无物曰干呕，皆主于脾胃。有胃寒者；有胃热者；有胃虚者；有痰隔者；有气滞者；有食郁热之不同，在乎参之以脉，验之以证，则虚实冷热之形无所逃矣。

　　【脉】呕吐无它，寸紧滑数。微数血虚，单浮胃薄。芤则有瘀，最忌涩数。

　　胃热

　　得食即呕，胃火也，脉必数而口渴，二陈加姜炒芩、连。火上冲，食已暴吐，和中桔梗汤，荆黄散调槟榔末。

　　和中桔梗汤治气热上冲，食已暴吐，脉洪数。

</div>
    <div class="pagination">
<a href="明医指掌_page26.html">上一页</a><span>...</span><a href="明医指掌_page22.html">22</a><a href="明医指掌_page23.html">23</a><a href="明医指掌_page24.html">24</a><a href="明医指掌_page25.html">25</a><a href="明医指掌_page26.html">26</a><span class="current-page">27</span><a href="明医指掌_page28.html">28</a><a href="明医指掌_page29.html">29</a><a href="明医指掌_page30.html">30</a><a href="明医指掌_page31.html">31</a><a href="明医指掌_page32.html">32</a><span>...</span><a href="明医指掌_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
