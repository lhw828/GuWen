<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 137 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 137 页/共 401 页</h1>
    <div class="content">　　月经三旬时一下两月并月三居经一年一至为避年一生不至孕暗经
　　【注】女子隂类也以血为主其血上应太隂下应海潮月有盈亏潮有朝夕月经三旬一下与之相符故又谓之月水月信也女子月经一月一行者其常也或先或后乃其病也然亦有两月一行谓之并月者有三月一行谓之居经者有一年一行谓之避年者有一生不行而依然能孕育谓之暗经者此所禀之不同而亦非病不湏治也
　　月经异常
　　经期吐血或衄血上溢妄行曰逆经受孕行经曰垢胎受孕下血漏胎名
　　【注】妇女月经一月一下此其常也若经行而吐血衄血上溢妄行者是谓逆经有受孕之后月月行经而产子者是谓垢胎有受孕数月其血忽下而胎不陨者是谓漏胎此皆月经之异乎常者也
　　外因经病
　　天地温和经水安寒凝热沸风荡然邪入胞中任冲损妇人经病本同叅
　　【注】经曰天地温和则经水安静天寒地冻则经水凝泣天暑地热则经水沸溢卒风起则经水波涌而陇起六滛之邪入于胞中则损伤冲任故妇人经病本此同叅也如寒则血凝热则血沸风则血荡然波涌而大下亦犹经水之被寒热风而不得安澜也
　　内因经病
　　妇人从人不専主病多忧忿鬰伤情血之行止与顺逆皆由一气率而行
　　【注】妇人从人凡事不得専主忧思忿怒鬰气所伤故经病因于七情者居多盖以血之行止顺逆皆由一气率之而行也
　　不内外因经病
　　血者水谷之精气若伤脾胃何以生不调液竭血枯病合之非道损伤成
　　【注】血者水谷之精气也在男子则化为精在妇人则化为血上为乳汁下为月水若内伤脾胃健运失职饮食减少血无以生则经必不调亦有女子天癸既至逾期不得与男子合未期思与男子合与夫经正行时而合此皆合之非道亦致不调或过滛合多则液竭产多乳众则血枯亦皆能损伤隂血致成经病也
　　血色不正病因
　　血从阳化色正红色变紫黒热之徴黄泔淡红湿虚化更审瘀块黯与明
　　【注】血属隂从阳化故其色以正红为正虽有经病亦易为治也若色变深红紫黒乃热之徴也或黄如米泔乃湿化也浅淡红白乃虚象也更当审其有瘀有块色黯色明以治之若黯而紫黒兼见冷证多属寒凝若明而紫黒兼见热证多属热结也
　　气秽清浊病因
　　热化稠黏臭必秽寒化清澈臭则腥内溃五色有臓气时下而多命必倾
　　【注】凡血为热所化则必稠黏臭秽为寒所化则必清澈臭腥若是内溃则所下之物杂见五色似乎脓血若更有臓腐败气且时下不止而多者是危证也其命必倾矣
　　愆期前后多少
　　经来前后为愆期前热后滞有虚实淡少为虚不胀痛紫多胀痛属有余
　　【注】经来或前或后谓之愆期皆属经病经来往前赶日不足三旬者属血热若下血多色深红而浊则为有余之热若下血少色浅淡而清则为不足之热也经来往后退日过三旬后者属血滞若色浅淡血少不胀痛者则属气虚血少濇滞不足之病若色紫血多腹胀痛者则属气实血多瘀滞有余之病也
　　经行发热时热
　　经行发热时潮热经前血热经后虚发热无时察客热潮热午后审隂虚
　　【注】经行发热时热潮热之病若在经前则为血热之热经后则为血虚之热发热时热多是外感湏察客邪之热午后潮热多属里热当审隂虚之热也
　　经行寒热身痛
　　经来寒热身体痛当分荣卫与虚实有汗不胀卫不足无汗而胀荣有余
　　【注】经来之时恶寒发热身体疼痛者当分荣卫虚实若发热恶寒身痛不胀而有汗者属卫虚荣不足若发热恶寒身胀痛而无汗者属荣实卫有余也
　　经行腹痛
　　腹痛经后气血弱痛在经前气血凝气滞腹胀血滞痛更审虚实寒热情
　　【注】凡经来腹痛在经后痛则为气血虚弱经前痛则为气血凝滞若因气滞血者则多胀满因血滞气者则多疼痛更当审其凝滞作胀痛之故或因虚因实因寒因热而分治之也
　　经行泻吐
　　经行泄泻是脾虚鸭溏清痛乃寒湿胃弱饮伤多呕饮食伤必痛吐其食
　　【注】经行泄泻乃脾虚也若鸭溏冷痛是寒湿也经行呕吐是胃弱也若呕出涎饮则是伤饮若吐出食物则是伤食然伤食者多痛而吐食伤饮者不痛而呕饮也
　　错经妄行成吐衄崩
　　逆行吐血错行崩热伤隂阳络妄行血多热去当用补血少虽虚湏主清
　　【注】妇女经血逆行上为吐血衄血及错行下为崩血者皆因热盛也伤隂络则下行为崩伤阳络则上行为吐衄也若去血过多则热随血去当以补为主如血少热尚未减虽虚仍当以清为主也
　　经水过多兼时下白带
　　多清浅淡虚不摄稠黏深红热有余兼带时下湿热秽形清腥秽冷湿虚
　　【注】经水过多清稀浅红乃气虚不能摄血也若稠黏深红则为热盛有余或经之前后兼赤白带而时下臭秽乃湿热腐化也若形清腥秽乃湿瘀寒虚所化也
　　调经证治
　　四君子汤
　　异功散
　　六君子汤
　　香砂六君子汤
　　七味白术散
　　参苓白术散
　　归脾汤
　　逍遥散
　　八珍汤
　　十全大补汤
　　双和饮
　　养荣汤
　　理中汤
　　补养元气四君子参苓术草枣生姜异功加陈兼理气虚痰橘半六君汤呕吐香砂六君子渴泻七味藿葛香脾泻参苓白术散薏桔山莲砂扁方思虑伤脾损心血归脾归耆枣逺香减参加柴归芍薄逍遥调肝理脾方合物八珍兼补血耆桂十全大补汤去参苓术双和饮去芎加陈养荣汤脾胃虚寒吐且泻理中减苓加干姜【注】四君子汤补养元气虚弱通用之方即人参茯苓白术灸草引用枣姜也异功散是于补气中兼理其气即四君子汤加陈皮也六君子汤治脾虚痰饮即四君子汤加橘红半夏也香砂六君子汤治胃虚呕吐即六君子汤加藿香砂仁也七味白术散治脾虚渇泻即四君子汤加藿香葛根木香也参苓白术散治脾胃虚泻即四君子汤加薏苡桔梗山药莲肉砂仁扁豆也归脾汤治思虑损伤心脾气血即四君子加当归黄耆枣仁逺志木香也逍遥散调肝理脾即四君子汤减人参加柴胡当归白芍薄荷也八珍汤于补气中兼补其血即四君子汤合四物汤也十全大补汤大补气血即八珍汤加黄耆肉桂也双和饮平补气血即十全大补汤减人参茯苓白术也人参养荣汤于补气中专养荣血即十全大补汤减川芎加陈皮也理中汤治脾胃虚寒吐泻即四君子汤去茯苓加干姜也
　　四物汤
　　桂枝四物汤
　　麻黄四物汤
　　柴胡四物汤
　　玊烛散
　　妇人血病主四物归芎白芍熟地黄血瘀改以赤芍药血热易用生地黄表热有汗合桂草表热无汗合麻黄少阳寒热小柴并阳明热合调胃汤
　　【注】四物汤乃妇人经产一切血病通用之方故主之也其方即当归川芎白芍药熟地黄凡血瘀俱减白芍药改用赤芍药破之血热俱去熟地黄易用生地黄凉之风感太阳卫分发热有汗夲方合桂枝汤以桂枝甘草解之名桂枝四物汤寒伤太阳荣分发热无汗本方合麻黄汤以麻黄杏仁桂枝甘草发之名麻黄四物汤邪传少阳半表半里往来寒热本方合小柴胡汤以柴胡黄芩半夏人参甘草和之名柴胡四物汤邪传阳明里热便结本方合调胃承气汤以大黄朴消甘草下之名玊烛散
　　先期证治
　　芩连四物汤
　　地骨皮饮
　　胶艾四物汤
　　芩术四物汤
　　桃红四物汤
　　当归补血汤
　　圣愈汤
　　姜芩四物汤
　　佛手散
　　芎归汤
　　先期实热物芩连虚热地骨皮饮丹血多胶艾热芩术逐瘀桃红紫块黏血少浅淡虚不摄当归补血归耆先虚甚参耆圣愈补热滞姜芩丹附延逐瘀芎归佛手散又名芎归效若仙
　　【注】经水先期而至属热而实者用四物汤加黄芩黄连清之名芩连四物汤属热而虚者用四物汤加地骨皮丹皮凉之名地骨皮饮血多无热者用四物汤加阿胶艾叶止之名胶艾四物汤血多因热者用四物汤加黄芩白术和之名芩术四物汤若血多有块色紫稠黏乃内有瘀血用四物汤加桃仁红花破之名桃红四物汤先期血少浅淡乃气虚不能摄血也用当归补血汤补之其方即当归黄耆也若虚甚者则当用四物汤加人参黄耆补之名圣愈汤若血濇少其色赤者乃热盛滞血用四物汤加姜黄黄芩丹皮香附延胡通之名姜芩四物汤逐瘀湏用佛手散即四物汤去生地白芍又名芎归汤逐瘀血其效如神也
　　过期证治
　　过期饮
　　过期血滞物桃红附莪桂草木香通血虚期过无胀热双和圣愈及养荣
　　【注】经水过期不至因血气凝滞胀痛者用过期饮其方即四物汤加桃仁红花香附莪术肉桂甘草木香木通也若过期不至并不胀痛者乃无血可行是血虚也宜用双和饮圣愈汤人参养荣汤
　　经行发热证治
　　加味地骨皮饮
　　六神汤
　　经来身热有表发内热地骨加胡连经后六神加耆骨逍遥理脾而清肝
　　【注】经来发热有表邪证者用前桂枝四物等汤发之若内热者用地骨皮饮加胡连清之名加味地骨皮饮经后发热乃血虚内热用四物汤加黄耆地骨皮补而凉之名六神汤若脾虚肝热用逍遥散理脾而清肝
　　逍遥散【方见前调经门】
　　经行身痛证治
　　羌桂四物汤
　　黄耆建中汤
　　经来身痛有表发无表四物羌桂枝经后血多黄耆建耆桂芍草枣姜饴
　　【注】经来时身体痛疼若有表证者酌用前麻黄四物桂枝四物等汤以发之若无表证者乃血衇壅阻也宜用四物汤加羌活桂枝以疏通经络名羌桂四物汤若经行后或血去过多者乃血虚不荣也宜用黄耆建中汤以补之其方即小建中汤桂枝白芍甘草姜枣饴糖加黄耆也
　　经行腹痛证治
　　当归建中汤
　　加味乌药散
　　琥珀散
　　经后腹痛当归建经前胀痛气为殃加味乌药汤乌缩延草木香香附榔血凝碍气疼过胀本事琥珀散最良棱莪丹桂延乌药寄奴当归芍地黄
　　【注】经后腹痛或去血过多乃血虚也宜用当归建中汤补之其方即小建中汤加当归也经前腹胀痛乃血气凝滞若胀过于痛是气滞其血也宜用加味乌药汤开之其方即乌药缩砂延胡索甘草木香香附防榔也若痛过于胀是血凝碍气也宜用琥珀散破之其方即三棱莪术丹皮官桂延胡索乌药刘寄奴当归赤芍生地黄也
　　大温经汤
　　吴茱萸汤
　　胞虚寒病大温经来多期过小腹疼归芎芍草人参桂吴丹胶半麦门冬不虚胞受风寒病吴茱萸汤更加风藁细干姜茯苓木减去阿胶参芍芎
</div>
    <div class="pagination">
<a href="御纂医宗金鉴_page136.html">上一页</a><span>...</span><a href="御纂医宗金鉴_page132.html">132</a><a href="御纂医宗金鉴_page133.html">133</a><a href="御纂医宗金鉴_page134.html">134</a><a href="御纂医宗金鉴_page135.html">135</a><a href="御纂医宗金鉴_page136.html">136</a><span class="current-page">137</span><a href="御纂医宗金鉴_page138.html">138</a><a href="御纂医宗金鉴_page139.html">139</a><a href="御纂医宗金鉴_page140.html">140</a><a href="御纂医宗金鉴_page141.html">141</a><a href="御纂医宗金鉴_page142.html">142</a><span>...</span><a href="御纂医宗金鉴_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
