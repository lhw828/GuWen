<!DOCTYPE html>
<html>
<head>
    <meta charset="UTF-8">
    <title>松峰说疫 - 第 1 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松峰说疫 - 第 1 页/共 37 页</h1>
    <div class="content">

　　松峰说疫 清 刘松峰

　　序

　　忆余自幼时，耳目之所睹记，鲜见医而儒者也。乃转而思焉，其凌替当不至是，使得克自振拔者出，而一起其衰，应必有可观者焉。故余极欲留心医学。每为塾师所迫，俾专工举子业，而未遑及之。第其所授之文，寓目即昏昏睡去，总不记忆。间尝取唐宋八家，以及诸名公真稿读之，一见辄能成诵。第期负过高，自维取法乎上者，仅得乎中。以此所为文词，往往不能趋时。后松峰山人为人言余所为帖括，乃传世之作，似非利试之器，当变格以相从，庶几其有合乎。或有告予者，予闻其言而是之，乃改弦易辙，始克幸博一第。第以揣摹入彀，终觉违心。随仍浸淫于古，日取诸子百家纵观之。又念人有七尺之躯，而不解岐黄术，终属憾事。遂将《灵枢》、《素》、《难》，以及历代各家医书，罗列案头，日日展玩。第医理玄杳，又系中年学步，卒未能深造其室。唯论其文章好丑，除经论外，惟李士材、汪 等笔墨稍觉可观，余者字句尚多有未能通顺者，遑论其他乎。乙巳夏，山人出所着《说疫》一书，属余弁言。余非知医者，固不敢强作解事。第观其全部文章，理法俱从《左》、《国》、《史》、《汉》得来，神而明之，又自成一子，真乃才人之笔，而讵可仅以医书目之乎。能文之士，取而读之，始信吾言之不谬也。是医也，而进于儒矣，是为序。

　　时乾隆五十年乙巳榴月眷姻弟春圃王树孝书

　　叙

　　谚曰：不为良相，则为良医。明乎良医之燮理阴阳，胥一世而登诸仁寿，与良相之赞元调鼐者侔也。余自幼好读岐黄书，壮而远游四方，欲求所谓良医者，领其所谓卓识伟论，以正所学。历四十年所，郁乎吾怀，迄无所遇，而四方之志，终未少颓弛也。夙闻东武山川，奇秀不减雁宕，每神游马耳常山间，如东坡所谓隐君子者，庶忻然遇之。嗣闻邑绅士显绪王君辈，谈次间曾于诸城刘相国处，遇其胞侄松峰，温文尔雅，善古文诗词，更精岐黄术。余耳其名，而未获一共谈论，蓄怀时怅怅也。因策蹇走七百余里，访松峰于东武之槎河山庄。一见相滂如平生欢。其子濯西，克绍家学，精核医理，出所着《说疫》一书，属余弁言。余受而读之，见其三才融贯，而包括殆尽，古今毕举而搜罗无遗。真足解千百年之疑团，开瘟疫门之觉路。其尤妙者，析瘟疫之名义，分疫证为各种，皆发前人所未发。如所载瓜瓤软脚，赤膈黄耳，痧瘴诸挣等疫疠怪疾，各有简便良方，针灸奇术，皆能回春于瞬息，奏效于目前，真可以参变阴阳，起回生死。则是有《伤寒论》于前，不可无《说疫》书于后，直与《金匮》名编表里相成，参互尽变，将胥天下后世而仁寿之。即云与良相之业并垂千古，亦奚不可之有，是为序。

　　时乾隆丁未清和月福山年眷世弟刘嗣宗撰

　　自序

　　伤寒之不明也，以中寒乱之。瘟疫之不明也，以伤寒乱之。能于其中划然分析，则其于治伤寒瘟疫也，思过半矣。伤寒自仲景而下，承承继继，各有专家。着书立说者，无虑数十种。独至瘟疫，则略而不讲焉。间有谈及者，不过寥寥数语。核焉而不精，语焉而不详。遂至瘟疫一症，靡所指归，往往以治伤寒法治之。非大用温散，即过投苦寒，欲病之愈也难矣。先大人引岚公，一生精于医理，南北宦游，虽簿书鞅掌，间闻人疾苦，莫不竭力拯救。余公聆庭训，非伊芳朝夕。且龆年善病，因得于暇日，取家藏岐黄书纵观之，故颇有会心处。因念瘟疫一门，非他症可比，不能迟之岁月，缓为调理。其见效在一二剂之内，其痊愈在三五日之间。不可不亟为讲究，以共登宝筏。昔吴又可《瘟疫论》一书，较之诸家俱见卓识，独辟蚕业，业已盛行海内。故其方论，兹集一概不录。第就自所经历者，聊纾管见，以羽翼又可，当亦谈疫者之所不斥也。夫疫病所包甚广，而瘟疫特其一耳。又添杂疫、寒疫，各着方论，而症治始备，随编辑酌定，分为六卷。曰述古，曰论治，曰杂疫，曰辨疑，曰诸方，曰运气，亦庶几成一家言焉。第是书之成，锦儿之力居多。其曰《松峰说疫》者，明乎其不敢擅为己有，以成善则归亲之意云尔。其中分伤寒与瘟疫，皎若列眉，而理路治法亦颇审慎，不敢掩古人所长而袭为己有。

　　亦不敢震前贤名望而为其所愚。第疫症千变万化，治之不可胶执，亦不可师心所顾。同志君子，神明而变通之是，则余之浓望也。夫是为序。

　　卷之一·述古

　　刺法论帝曰：余闻五疫之至，皆相染易，无问大小，病状相似，不施救疗，如何可得不相移易者？岐伯曰：不相染者，正气存内，邪不可干。避其毒瓦斯，天牝（天牝，鼻也。老子谓玄牝之门。

　　毒瓦斯从鼻来，可嚏之从鼻而出。）从来，复得其往，气出于脑，即不干邪。气出于脑，即先想心如日。

　　欲将入疫室，先想青气自肝而出，左行于东，化作林木。次想白气自肺而出，右行于西，化作戈甲。

　　次想赤气自心而出，南行于上，化作焰明。次想黑气自肾而出，北行于下，化作水。次想黄气自脾而出，存于中央，化作土。五气护身之毕，以想头上如北斗之煌煌，然后可入疫室。

　　阳明脉解篇帝曰：病甚则弃衣而走，登高而歌，或至不食数日，逾垣上屋。所上之处，皆非其素所能也，病反能者，何也？岐伯曰：四肢者，诸阳之本也，阳盛则四肢实，实则能登高也。帝曰：弃衣而走者，何也？岐伯曰：热盛于身，故弃衣而走也。帝曰：其妄言骂詈、不避亲疏而歌者，何也？岐伯曰：阳盛则使人妄言骂詈、不避亲疏而不欲食，不欲食故妄走也。

　　（此言胃病皆邪气之盛也。邪盛故热盛，热盛故阳盛，阳盛故三者之病由此矣。）

　　热论篇帝曰：热病已愈，时有所遗者，何也？岐伯曰：诸遗者，热甚而强食之，故有所遗也。

　　若此者，皆病已衰而热有所藏，因其谷气相薄两热相合，故有所遗也。帝曰：治遗奈何？岐伯曰：视其虚实，调其逆从，可使必已也。帝曰：病热当何禁之？岐伯曰：病热少愈，食肉则复，多食则遗，此其禁也。（此言病之所以遗者，由于强食，而有治之之方，复有禁之之要也。遗者，病已愈而邪气未尽衰，若有所遗而在也。禁者，禁于未遗之先也。肉性热而难化，尤当禁也。）

　　评热病论帝曰：有病温者，汗出辄复热而脉躁疾，不为汗衰，狂言不能食，病名为何？岐伯曰：病名阴阳交，（阴阳之气不分别也。）交者死也。帝曰：愿闻其说。岐伯曰：人所以汗出者，皆生于谷，谷生于精。今邪气交争于骨肉而得汗者，是邪却而精胜也，精胜则当能食而不复热。复热者，邪气也。汗者，精气也。今汗出而辄复热者，是邪盛也。不能食者，精无俾也。（精气不能使之食也。）病而留者，其寿可立而倾也。且夫热病曰：汗出而脉尚躁盛者死。今脉不与汗相应，（脉躁疾，不为汗衰。）此不胜其病也，其死明矣。狂言者是失志，失志者死。今见三死，（身热不能食，一也。脉躁盛者，二也。狂言者，三也。）不见一生，虽愈必死也。

　　《灵枢》热病篇曰：热病已得汗出，而脉尚躁，喘且复热，勿刺，喘甚者死。

　　又曰：热病已得汗，而脉尚躁盛，此阴脉之极也，死。

　　刺热篇曰：肝热病者，小便先黄，腹痛多卧，（肝经之脉，环阴器，抵少腹而上，故有是症。）身热。

　　热争（邪与正争。）则狂言及惊，胁满痛，手足躁，不得安卧。（肝经之脉，从少腹上挟胃贯膈，布胁肋，循喉咙之后，络舌本，故见此症。肝之病发为惊骇，故病则惊。胃不和，则卧不安，木来乘土，故不得安卧。）庚辛甚，（金克木也。）甲乙大汗，（本经气旺之日。）气逆则庚辛死。

　　（以其气逆甚也。上三句，总言其甚其死，必以克我之日；得汗而愈，必以自得其位之日。后四段放此。）刺足厥阴、少阳。其逆则头痛员员，脉引冲头也。（肝经脉，自舌本，循喉咙之后，上出额，与督脉会于巅。故病气逆则如是也。员员者，靡定也。）

　　松峰曰：此专引经义，刺法不赘。

　　心热病者，先不乐数日，（邪入经络，则神不安，故不乐。）乃热。热争则卒心痛。烦闷善呕，头痛面赤无汗。（心脉起于心中，其支别者，从心系上挟咽。小肠之脉，直行者，循咽下膈抵胃。其支别者，从缺盆循颈上颊，至目外 。故兼见诸症。心在液为汗，今病热，故无汗以出耳。）

　　壬癸甚，（克。）丙丁大汗。（气旺。）气逆则壬癸死。刺手少阴、太阳。

　　脾热病者，先头重颊痛，烦心颜青欲呕，（胃脉起于鼻交 中，下循鼻外，入上齿中，还出挟口，环唇，下交承浆，却循颐后下廉，出大迎，过客主人，循发际，至额颅。故先头重颊痛颜青也。脾之脉，其支别者，复从胃别上膈，注心中。其直行者，上膈挟咽。故烦心欲呕也。）身热。

　　热争则腰痛不可用俯仰，腹满泄，两颔痛。（胃脉支别者，起胃下口，循腹里，下至气街中而合，以下髀关。气街者，腰之前，故腰痛也。脾脉入腹，属脾络胃，入胃之脉，自交承浆，却循颐后下廉，出大迎，循颊车。故腹满泄而两颔痛也。）甲乙甚，戊己大汗。气逆则甲乙死。刺足太阴、阳明。

　　肺热病者，先淅然厥，起毫毛，恶风寒，舌上黄，（肺主皮毛，热中之，则先淅然恶风，起毫毛也。

　　肺脉起于中焦，下络大肠，还循胃口。今肺热入胃，胃热上升，故舌上黄。）身热。热争则喘咳，痛走胸膺背，不得太息，头痛不堪，汗出而寒。（肺居膈上，气主胸膺，在变动为咳，背为胸中之府，故喘咳，痛走胸膺不得太息。肺之络脉，上会耳中，今热气上薰，故头痛不堪，汗出而寒。）丙丁甚，庚辛大汗。

　　气逆则丙丁死。刺手太阴、阳明，出血如豆，立已。

　　肾热病者，先腰痛 膀胱脉，循肩 内，挟脊抵腰中，又腰为肾之府，故痛。 （ ，脊梁后骨。） ，苦渴数饮，（ ，音行。 ，音酸，酸痛也。肾脉自循内踝之后，上 内，出 内廉。又直行者，从肾上贯肝膈，入肺中，循喉咙挟舌本。）身热。热争则项痛而强， 寒且酸，足下热，不欲言。（膀胱脉，从脑出，别下项。肾脉起于小指之下，斜趋足心，出于然骨之下，循内踝之后，别入跟中，以上内。又其直行者，从肾上贯肝膈，入肺中，循喉咙挟舌本，故见诸症。）其逆则项痛员员澹澹然。

　　戊己甚，壬癸大汗。气逆则戊己死。刺足少阴、太阳。（员员，靡定也。澹澹，无意味也。）

　　又曰：肝热病者，左颊先赤。心热病者，颜先赤。脾热病者，鼻先亦。肺热病者，右颊先赤。肾热病者，颐先赤。病虽未发，见赤色者刺之，名曰治未病。（以面之部位应五脏。）

　　又曰：治诸热病，以饮之寒水乃刺之，必寒衣之，居止寒处，身寒（热退身凉也。）而止也。（乃可以止针。）

　　余曾见一小儿患瘟热邪深重，弃衣而走，昼夜靡宁，手足不闲，翻动器皿，掏拨什物，寻得凉水一瓮，且浴且饮，一日后，随热退身凉而愈。松峰记。

　　刺法自有专门，以此数段中义蕴有关于瘟疫，故采录之，非讲刺法也。

　　热论篇帝曰：今夫热病者，皆伤寒之类也。或愈或死，其死皆以六七日间，其愈皆以十日以上者何也？岐伯曰：巨阳者，诸阳之属也，（太阳六经之长，总摄诸阳。）其脉连于风府，故为诸阳主气也。人之伤于寒也，则为病热，热虽盛不死。其两感于寒而病者，必不免于死。一日巨阳受之，（巨阳，太阳也。）故头项痛，腰脊强。二日阳明受之，阳明主肉，其脉挟鼻络于目，故身热目痛而鼻干不得卧也。三日少阳受之，少阳主胆，其脉循胁络于耳，故胸胁痛而耳聋。三阳经络皆受病，而未入于脏者，故可汗而已。四日太阴受之，太阴脉循布胃中，络于嗌，故腹满而嗌干。五日少阴受之，少阴脉贯肾络于肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。三阴三阳五脏六腑皆受病，荣卫不行，五脏不通则死矣。其未满三日者，可汗而已，其满三日者，可下而已。

　　松峰曰：此《内经》、《伤寒》传经之正例也。瘟疫虽与伤寒不同，但邪在膜原，正当经胃交关之所，半表半里。其热淫之气，浮越于某经即显某经之症，专门瘟疫者，又不可不知也。（汗下又不可泥定三日。）

　　经曰：其冬有非节之暖者，名曰冬温。冬温之毒与伤寒大异。冬温复有先后，更相重沓，亦有轻重，为治不同。

　　松峰曰：冬暖，来年入夏必病，当时病者却少。

　　阴阳应象大论曰：冬伤于寒，春必温病。

　　松峰曰：《云笈七签》中引作冬伤于汗，甚妙。盖言冬时过暖，以致汗出，则来年必病温。

　　余细体验之，良然。冬日严寒，来春并无瘟疫，以其应寒而寒，得时令之正故耳。且人伤于寒岂能稽留在身，俟逾年而后病耶？金匮真言论曰：夫精者，身之本也。故藏于精者，春不病温。

　　松峰曰：藏精者，百病不生，岂第不病温而已哉。

　　论疾诊尺篇曰：尺肤热甚，脉盛躁者，病温也。其脉盛而滑者，病且出也。

　　松峰曰：出字谓邪不入里，将解散也。

</div>
    <div class="pagination">
<span class="current-page">1</span><a href="松峰说疫_page2.html">2</a><a href="松峰说疫_page3.html">3</a><a href="松峰说疫_page4.html">4</a><a href="松峰说疫_page5.html">5</a><a href="松峰说疫_page6.html">6</a><span>...</span><a href="松峰说疫_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
