<!DOCTYPE html>
<html>
<head>
    <meta charset="UTF-8">
    <title>外科启玄 - 第 21 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科启玄 - 第 21 页/共 80 页</h1>
    <div class="content">　　胡漏丹

　　胡漏丹  此丹从阴上起黄肿或赤肿。皆厥阴肝经虚火发于外。内宜服当归龙会丸泻青散。外用羊脂调屋漏土涂之。又以醋调制柏散涂之亦妙。

　　粉瘿瘤

　　粉瘿瘤  凡粉瘤大而必软。久久渐大。似乎有脓非脓。乃是粉浆于内。若不治之。日久大甚。亦被其累。

　　当用艾灸十数壮。即以醋磨雄黄涂在纸上。剪如螺蛳。盖大贴灸处。外用膏药。贴一二日一换。待挤出脓即愈。

　　筋瘤赘

　　筋瘤赘  筋蓄则屈屈于瘤。久久渐大。大凡瘤根细小。可以芫花煮细扣线系之。日久自落。或利刀去之。

　　如治血瘤法亦妙。内服补养之剂。外以太乙贴。

　　气瘤赘

　　气瘤赘  凡气瘤赘或三五日大。又几日小者。乃随气之消长。不痛不红。皮肤照常。其赘不硬。治宜内服沉香化气丸散气等汤液。外以枳壳扣之。以艾灸之效。又方以香附散亦可。

　　血瘤赘

　　血瘤赘  凡生血瘤赘。小而至大。细根蒂者与茄子相似。宜调恶针散。一服即以利刃割去。以银烙匙烧红一烙即不流血。亦不溃。不再生。不然。复出血瘤。不一月如旧。宜仍根据前法治之即安。

　　肉瘤赘

　　肉瘤赘  凡肉瘤初生如栗如桃。久则如馒头大。其根皆阔大。不疼不痒。不红不溃。不软不硬。不冷不热。

　　日渐增加。亦无法治。治恐难痊。虽针灸无功。故录之。

　　走马牙疳

　　走马牙疳  凡走马牙疳者。乃疮蚀之急也。是胃口有湿热之轻重。故疮毒有缓急。若不早治。恐蚀断其牙 。

　　则齿亦脱落。人亦即死。急以人中白一钱 铜绿三分麝香分半共末敷之立愈。

　　口疳

　　口疳  是湿热在于胃口之上。乃脾之窍。宜内除其胃中湿热。若不早治。恐食其口唇腮颊等处。外以搽药用橄榄核一两儿茶五钱冰片五分共为细末搽之即愈。不须上三次。神效。

　　鼻疳

　　鼻疳  鼻为肺之窍。凡鼻孔有疳疮。即肺中有湿热。治宜除肺中湿热。外以搽药。若不早治。恐蚀其鼻内关窍。令人言语不明。即用儿茶五钱雄黄一钱轻粉一钱冰片一分共末吹入孔内。如臭加锅墨五分效。

　　喉疳

　　喉疳  喉乃性命之关。不可轻忽。若不可治。一二日间死生系之。轻则缓。重则急。治宜内服凉膈解毒之剂。外以冰片一分儿茶五分百草霜二钱共末。每次吹五厘于喉内神效。非他方之效可比。

　　月蚀疳

　　月蚀疳  耳边耳下。耳边有疮能蚀者名曰月蚀疳。乃足阳明胃经。少阳胆经湿热。内除二经之湿热。外以黄丹一钱 赤枯矾一钱真粉一钱冰片半分共末干敷上。或唾调搽亦妙。又方烟胶末搽之。

　　旋指疳

　　旋指疳  人之手足虽五脏之经所起。而脾主四肢。因脾中有湿热。故能腐诸物是也。如长夏六月间湿热盛。

　　而诸物腐焉。治法宜大清湿热于脾胃。外以儿茶五钱雄黄一钱片脑二分共末泔水洗搽之妙。

　　袖口疳

　　袖口疳  此疳是龟头及颈上有疮。肿 于内。而外则皮裹不见其疮。如袖口之包手故名之。似龟头之缩最难治之。何也。盖药不能搽至疮上。宜用眼药加冰片膏子入卵壳内。套在龟头上。浸之内服。清肝湿热药妙。

　　臊疳

　　臊疳  玉茎有疮痒且痛。赤 有水。盖因交媾不洗。肝经有湿热所致。肝性主臊。故疮亦臊因名之。

　　宜清肝中湿热。外以儿茶敷之妙。

　　阴疳

　　阴疳  妇女阴户内有疮名阴疳。是肝经湿热所生。久而有虫作痒。腥臊臭。有因男子交媾过之。此非肝经湿热。乃感疮毒之气。当自察其来历治之方妙。外以搽药。方见于后。

　　妒精疳

　　妒精疳  妒者乃嫉妒之妒也。因交合不洁之妇。或交而不洗。蓄其败精于玉茎。妒而为疮。故名之。内宜清湿热。外用地骨皮泔水洗。再以真金散即室女首经抹布。烧灰搽之立效。

　　无辜疳伤疮

　　无辜疳伤疮  此疳因儿汗濯晒晾。误被雌鸟粪及羽毛所落于上。有虫入于皮毛间。致令小儿脑后项边有核。如弹丸在内。摧之则动。软而不疼。久则虫化入于脏腑。令儿羸瘦壮热。便脓血。头骨开缝。肢体生疮。

　　治宜消疳。

　　湮尻疮

　　湮尻疮  月子乳孩绷缚手足颐下颊肢窝腿丫内湿热之气。常皆湮烂成疮。系乳母看顾不到所致。不可用别药。止将伏龙肝一味。不拘多少捣细末搽在患处。用纸裹之即愈。

　　落脐疮

　　落脐疮  初生小儿自落脐带之后。脐汁不干。疮口不合。盖因乳母不勤。或因儿尿湿脐。或因洗浴拭揩不干。多成此疮。宜用草纸烧灰。少加枯矾共末入在脐内。用纸包裹。不令湿了即愈。

　　脐漏疮

　　脐漏疮  一人脐漏年半。臭不可近。年将六十。妻少而不自惜。百治不效。自分必死。其老母哭拜求余。

　　且曰。君能存吾子。以接香烟。则母子没齿不忘大德。余以补剂治之。外以艾灸脐上。次日则不臭矣。

　　更以膏贴之。后用生肌散填满脐口。又以补中益气散数剂。方半月而安。又一老人。七十有五。因气恼。脐忽疮漏。三月余。自分必死。请余治之。亦照前法。不半月而愈。后至八十三岁而卒。噫。神哉方乎。

　　卷 之 九

</div>
    <div class="pagination">
<a href="外科启玄_page20.html">上一页</a><span>...</span><a href="外科启玄_page16.html">16</a><a href="外科启玄_page17.html">17</a><a href="外科启玄_page18.html">18</a><a href="外科启玄_page19.html">19</a><a href="外科启玄_page20.html">20</a><span class="current-page">21</span><a href="外科启玄_page22.html">22</a><a href="外科启玄_page23.html">23</a><a href="外科启玄_page24.html">24</a><a href="外科启玄_page25.html">25</a><a href="外科启玄_page26.html">26</a><span>...</span><a href="外科启玄_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
