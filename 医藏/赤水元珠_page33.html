<!DOCTYPE html>
<html>
<head>
    <meta charset="UTF-8">
    <title>赤水元珠 - 第 33 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 33 页/共 143 页</h1>
    <div class="content">　　麻黄【去节】橘红　前胡【各一两】半夏　人参　白朮　枳殻　贝母　甘草【各五钱】
　　每服六钱姜四片葱白五根枣二枚水煎服
　　竹茹紫苑汤　咳不止胎不安
　　紫苑　天冬【各一两】桔梗【五钱】甘草　杏仁　桑皮【各二钱半】每服五钱竹茹一块水煎去渣入蜜半匙再煎二沸温服
　　天门冬汤　气逆咳
　　天冬【去心一两】贝母　人参　甘草　桑皮　桔梗　紫苏【各五钱】赤茯苓【二两】麻黄【去节七钱半】
　　每服六钱姜四片水煎服
　　喘门
　　岐伯曰不得卧而息有音者是阳道之逆也足三阳者下行今逆上行故息有音也阳明者胃脉也胃者六府之海其气亦下行阳明逆不得从其道故不得卧也下经曰胃不和则卧不安【逆调论】又曰夫不得卧卧则喘者是水气之客也夫水者循津液而流也肾者水脏主津液主卧与喘也
　　东垣曰肺胀膨膨而喘咳胸膈满壅盛而上奔者于随证用药方中多加五味子人参次之麦门冬又次之黄连少许　如甚则交两手而瞀者真气大虚也若气短加黄蓍五味子人参气盛去五味子人参加黄芩荆芥穗冬月去荆芥穗加草荳仁
　　丹溪曰哮喘未发以扶正为要　已发以攻邪为主阴虚自少腹下火起冲于上而喘者宜降心火补阴有阴虚挟痰喘者四物汤加枳殻半夏补阴降火上气喘而躁者为肺胀欲作风水症宜发汗则愈诸喘不止者用川椒目研极细一二钱生姜汤调下刼之气虚不用　又法用萝卜子蒸为君皂角烧灰等分为末姜汁加炼蜜为丸小荳大每噙化五七十丸刼止之后因痰治痰因火治火气虚者用人参蜜炙黄栢麦冬地骨皮之类　气实人因服参蓍过多而喘者用三抝汤　喘甚者须用阿胶若久病气虚而发喘者宜阿胶人参五味补之　新病气实而喘者宜桑白皮苦葶泻之
　　凡喘正发时无痰将愈时却吐痰者乃痰于正发之时闭塞不通故喘甚当于其时开其痰路则喘易安也宜桔梗汤及枳殻瓜蒌实杏仁苏叶前胡等引出其痰候痰出喘退却调其虚实虚者补以参蓍归术实者泻以沈香滚痰丸之类是也
　　肺虚则少气而喘经曰秋脉者肺也秋脉不及则喘呼吸少气而咳上气见血下闻病音治则人参五味门冬之属是也
　　肺痹肺积则久喘而不已经云淫气喘息痹聚在肺又云肺痹者烦满喘而呕是肺痹而喘治法或表之或吐之使气宣通而愈也
　　难经云肺之积名息贲在右脇下如杯久不已令人喘咳发肺治法则息贲丸是也
　　胃喘则身热而烦经云胃为气逆又云犯贼风虚邪者阳受之阳受之则入六腑入六腑则身热不得卧上为喘呼又云阳明厥则喘而啘啘则恶人或喘而死者或喘而生者何也厥逆连脏则死连经则生是也啓子注曰啘谓热内鬰而烦凡此胃喘治法加减白虎汤之类是也
　　肾喘则呕咳经云少阴所谓呕咳上气喘者阴气在下阳气在上诸阳气浮无所依从故咳上气喘也东垣治以防白散是也
　　凡喘不得卧其脉浮按之虚而濇者为阴虚去死不逺慎勿下之下之必死宜四物加童便竹青黛门冬五味枳殻苏叶服之
　　东垣曰病机云诸痿喘呕皆属于上辨云伤寒家论喘呕以为火热者是明有余之邪中于外寒变而为热心火太旺攻肺故属于上又云膏粱之人奉养太过及过爱小儿亦能积热于上而为喘咳宜以甘寒之剂治之脉经又云肺盛有余则喘上气喘渴烦心胸满短气皆冲脉之火行于胸中而作系在下焦非属上也盖杂病不足之邪起于有余病机之邪自是标本病传饮食劳役喜怒不节水糓之寒热感则害人六府皆由中气不足其防胀腹满咳喘呕食皆以大甘辛热之剂治之立已今立热喘寒喘二方　热用人参平肺散　寒用参苏温肺汤
　　三因论曰寸口阴脉实者肺实也肺必胀上气喘逆咽中塞如呕状自汗皆肺实之证右寸阴脉虚者肺虚也必咽干无津少气不足以息
　　喘有寒有热有水病寒喘遇寒则发热喘发于夏而不发于冬水病者小便澁胸膈满闷脚微肿是也热喘宜蛤蚧丸寒喘宜煮肺散水病宜当中分冷热虚而冷者紫金丹实而热者防已丸
　　戴元礼曰有痰喘有气急喘有胃虚喘有火炎上喘痰喘者一喘便有痰声气急喘者呼吸急促而无痰声有胃气虚喘者擡肩撷项喘而不休火炎上喘者乍进乍退得食则减食已则喘大槩胃中有实火膈上有稠痰得食入咽坠下稠痰喘则止稍久食已入胃反助其火痰再升上喘反大作俗不知此作胃虚治以燥热之药者以火济火也叶都督患此诸医作胃虚治之不愈后以导水丸利五六次而安
　　又心法附录曰凡此证脉滑而手足温者生脉濇而四肢寒者死　伤寒必上气急不得卧喉中有声或声不出以三抝汤华盖散九寳汤神秘汤皆可选用气不调而痰郁喘逆四磨汤或苏子降气汤　若虚喘脉微色青黒四肢厥小便多以活人书五味子汤或四磨汤
　　腹满脉沉实者为里实
　　罗太无治一妇年逾五十身体肥盛因饮酒及潼乳过多腹胀喘满声闻舎外不得安卧大小便澁滞气口脉大两倍于人迎关脉沈缓而有力时值八月霖雨不止予思霖雨之湿饮食之热湿热大盛上攻于肺神气躁乱故为喘满邪气盛则实实者下之故制平气散以下之
　　白牵牛【二两一半生一半炒只取头末一两】青皮【去白】槟榔【各三钱】橘红【五钱】大黄【七钱】
　　内经曰肺苦气上逆急食苦以泄之故以白牵牛苦寒泻气分湿热上攻喘满以为君陈皮青皮苦辛温平散肺中滞气为臣防榔辛温性沈重下痰降气大黄苦寒荡涤满实故以为使
　　右为末每服三钱煎生姜汤一大盏调下无时一服减半再服喘愈只有胸膈不利烦热口干时时咳再与加减泻白散
　　桑白皮【一两】地骨皮　知母　橘红　青皮【去白】桔梗【去芦各五钱】黄芩　炙甘草【各三钱】
　　每服五钱水二大盏煎至一盏去渣温服食后数服良愈华佗云盛则为喘减则为枯活人云发喘者气有余也凡看文字惟要防得本意盛而为喘者非肺气盛也言肺中之火盛也喘为气有余者亦非肺气有余也言肺中之火有余也故泻肺以苦寒之剂非泻肺也泻肺中之火实补肺也不可不知
　　阴虚者补之
　　丹溪治一人家丰好食厚味每年到四月九月内必发气喘擡肩吐痰脉沈涩而细数诸医用平肺之药数年不愈用人参生地黄膏和当归牛膝肉苁蓉枸杞子五味子知母黄栢天门冬参末为丸如梧子大每服百丸空心服以救肺虚又用阿魏黄连山查沈香牛黄辰砂胆星陈皮神麴糊为丸梧子大临卧姜汤下三四十丸以治厚味服讫复用琼玉膏一剂继服之而安
　　东垣调中益气汤加减法
　　如秋冬月胃脉四道为冲脉所逆并脇下少阳脉二道而反上行病名曰厥逆其证气上冲咽不得息而喘息有音不得卧加吴茱萸五分或一钱观厥气多少而用之　如夏月有此证为大热也盖此证随四时为寒热温凉宜以酒黄连黄栢知母各等分为细末热汤丸如桐子大每服二百丸白汤送下空心服仍多饮热汤服毕少时便以美食压之使不得胃中停留直至下元以泻冲脉之邪也大抵治饮食劳倦所得之病乃虚劳七损症也当用温平甘多辛少之药是治其本也如时见寒热四时证也又将理不如法或酒食过多或食辛热寒冷之物作病或居大寒大热之处益其病或暂用大寒大热之药而取效此从权也不可以得效之故而久用之必致夭横矣
　　平居则气和行动则气促而喘者亦冲脉之火予族兄六旬有余素有喘症或唾吐血痰平居时则不喘稍行动则气促喘急以黄栢知母滋肾丸空心酒服七八十丸其症大减此黄栢知母能泄冲脉之火者如此效也
　　简易方　治肺气喘马兜铃二两去殻取子秋石半两入碗内和匀慢火炒干甘草一两炙二味为末每一钱水一盏煎六分温呷之以药末含咽津亦得
　　肺气虚者宜补之
　　本事方　治咳喘气急以参一味为末鸡子清投新水调下一钱　昔有二人同走一含人参一不含俱走三五里许其不含者大喘含者气息自如乃人参之力也
　　仲景治火逆上气咽喉不利以麦门冬汤主之止其逆而下其气也
　　麦冬【七升】半夏【一升】人参【四两】甘草【二两】粳米【三合】大枣【十二枚】右六味以水一斗二升煮取六升温服一升日三夜一
　　许学士治一妇年五十余素有痰忽一日大喘痰出如泉身汗如油脉浮而洪似命絶之状予适在彼速用麦门冬四钱人参二钱五味子一钱五分煎服一帖喘定汗止三帖后痰亦渐少再与前方内加瓜蒌仁一钱五分白朮当归芍药黄芩各一钱服二十余帖而安此实麦冬五味人参之功也如自汗兼腹满脉沈实而喘者里实宜下之
　　活人五味子汤　治喘促脉伏而数者
　　五味子【二钱】人参　麦冬　杏仁　橘红【各二钱半】
　　姜三片红枣三枚水煎服
　　喘凡遇冬而发此寒包热也解表则热自除
　　枳殻【三钱炒】麻黄　防风　黄芩　桔梗【二钱】陈皮　木通【一钱半通利九窍治肺壅甚当】紫苏【五叶】
　　右分四帖水煎服之
　　又方　治寒包热而喘必用发散
　　半夏　枳殻【炒】桔梗　黄芩【炒】紫苏　麻黄　杏仁甘草
　　如天寒加桂枝
　　东垣麻黄定喘汤　小儿寒郁喘喉中鸣腹内响坚满鼻流清涕脉沈急而数
　　麻黄　草　益智仁【各两分半】甘草　归身　红花黄芩【生】柴胡【各一分】升麻　神麴【各五分】吴茱萸【三分】苏木【半分】全蝎
　　右分二服水煎微微汗愈
　　麻黄苍朮汤　治秋暮冬月每夜连声不絶口喘至天明日髙方缓口苦两脇下痛卧而多惊筋挛肢节痛痰吐涎沫日晩呵欠不能饮食
　　柴胡　羌活　苍朮【各五分】麻黄【一分】防风　甘草稍【生】归尾　黄芩【各四分】炙甘草【三分】五味子【九分】草豆【六分】黄蓍【一钱半】
　　右分二帖水煎稍热服　此二方发中外之寒
　　七情气郁宜四磨汤以解之庶下其气而止其喘急也人参　槟榔　沈香　天台乌药
　　右四味各浓磨水取七分煎一二沸放温服加木香枳殻为六磨汤　有苦寒者加丁香亦可　衍义云乌药槟榔气稍走泄但不甚刚猛与沈香同磨作汤治胸中气膈甚当
　　丹溪治一妇人发热气喘与解表药汗出而定因夜半食粥早喘再作心痞口干
　　半夏　枳实【炒各三钱】黄连　白朮【各二钱】木通　陈皮【各一钱半】麻黄　紫苏【各一钱】炙甘草
　　加姜水煎服
　　分气紫苏饮　治脾胃不和洒淅恶寒气逆喘促五味子　桑白皮　茯苓　炙甘草　草果　大腹皮　陈皮　桔梗【各等分】紫苏【减半】
　　姜三片水煎服
　　东垣人参平肺散　治心火刑肺传为肺痿咳喘呕痰涎壅盛胸膈痞闷咽嗌不利
　　桑皮【一钱】知母【七分】炙甘草　地骨皮　人参【各五分】茯苓天冬【各四分】青皮　陈皮【各三分】五味子【三十粒】
　　如热甚加黄芩紫苏叶半夏各五分
　　参苏温肺汤　治形寒饮冷则伤肺喘烦心胸满短气不能宣畅
　　人参　肉桂　甘草　木香　五味子　陈皮　半夏　白朮　桑皮　紫苏茎叶【各二两】茯苓【一两】
　　每五七钱姜三片水煎服如冬寒月每服加不去节麻黄半分
　　加味华盖散　肺受风寒胸满声重
　　苏子　陈皮　赤茯苓　桑皮　麻黄　杏仁【各二钱】甘草【一钱】
　　姜三片枣二枚水煎服
　　九寳汤　欬而身热喘急恶寒
　　麻黄　薄荷　陈皮　肉桂　紫苏　杏仁　甘草桑皮　大腹皮【各等分】
　　加姜葱水煎服
　　发时有痰吐出者宜化痰
　　妇人大全千缗汤
　　半夏【七枚破四片制之】皂角【去皮弦】炙甘草【各一寸】生姜【如指大】右用水一碗煮去半顿服一方不用甘草但用半夏末一两皂角去皮弦半两生姜七片同入纱袋中水三升煎至一盏五分以手揉洗取清汁分作三服连进之效
　　咳逆上气时时浊唾但坐而不得卧者皂荚丸主之【方在咳门】
　　水气凌肺者宜彻之
　　东垣神秘汤　治病人不得眠眠则喘急水气逆行上乗于肺肺得水而浮使气不流通其脉沈大
　　苏叶　陈皮　生姜　桑皮　人参【各五钱】茯苓　木香【各二钱】
　　右分二帖水煎服
　　防已葶丸　治肺气喘面目浮肿小便赤涩喘促不得卧
　　汉防已　木通　贝母【各一两】苦葶【炒】杏仁
　　右为末枣肉膏为丸梧子大桑白皮汤下
　　喘咳倚息不得卧仲景小青龙汤加石膏主之【方在痰饮门】汚血凝滞胸膈者宜活之
　　丹溪治卒上气喘鸣息急欲死者
　　韮汁饮一升瘥葢韮汁能去胷中恶血滞气
　　又方　治上气咳胸膈妨闷气喘
　　桃仁二两去皮尖以水一升研取汁和粳米二合煮粥食之
　　东垣加味泻白散　治阴气在下阳气在上咳呕喘促桑皮【一两】青皮【二两】茯苓【三钱】甘草　地骨皮【七钱】陈皮　五味　人参【各五钱】
　　每五七钱入粳米百粒水煎服
　　清金汤　治男妇不拘逺近肺气咳上气喘急喉中涎声胸满气逆坐卧不安饮食不下【方在咳门】
　　丹溪清金丹　治食积痰喘哮因厚味而发者【见哮门】调气化痰丸　快脾顺气化痰消食治久喘或作或止者
　　半夏　南星　白矾　皂角　生姜
　　右各一觔水煮南星无白防为度拣去皂角不用将生姜切作片同半夏南星晒干再加
　　青皮【去白】橘红　苏子【炒】萝卜子【炒另研】干葛　杏仁【去皮尖另研】神麴【炒】麦蘖【炒】山查　香附子
　　右各半觔净与前药合和一处为细末生姜汁浸饼打糊为丸桐子大每服五七十丸食后茶汤送下
　　饮水多者宜渗利之
</div>
    <div class="pagination">
<a href="赤水元珠_page32.html">上一页</a><span>...</span><a href="赤水元珠_page28.html">28</a><a href="赤水元珠_page29.html">29</a><a href="赤水元珠_page30.html">30</a><a href="赤水元珠_page31.html">31</a><a href="赤水元珠_page32.html">32</a><span class="current-page">33</span><a href="赤水元珠_page34.html">34</a><a href="赤水元珠_page35.html">35</a><a href="赤水元珠_page36.html">36</a><a href="赤水元珠_page37.html">37</a><a href="赤水元珠_page38.html">38</a><span>...</span><a href="赤水元珠_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
