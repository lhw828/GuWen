<!DOCTYPE html>
<html>
<head>
    <meta charset="UTF-8">
    <title>鍼灸问对 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鍼灸问对 - 第 1 页/共 4 页</h1>
    <div class="content">　　钦定四库全书　　　　子部五
　　针灸问对　　　　　　医家类
　　提要
　　【臣】等谨案针灸问对三卷明汪机撰机字省之祁门人是书上中二卷论针法下卷论灸法及经络穴道皆设为问答语简而明其论针能治有余之病不能治不足之病详辨内经虚补实泻之説为指虚邪实邪又论古人充实病中于外故针灸有功今人虚耗病多在内针灸不如汤液又论误针误灸之害与巧立名目之诬尤术家所讳不肯言者其説可谓笃实矣乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　针灸问对原序
　　客有过余者坐间语及针灸盛称姑苏之凌汉章六合之李千户者皆能驰名两京延誉数郡舍此他无闻焉余曰休歙有商于彼者亦尝从之游而授其业矣因得闻其详焉语凌则曰熟于穴法凡所防穴不必揣按虽隔衣针亦每中其穴也语李则曰用意精专凡所用穴必须折量以墨防记方敢始下针也余尝论之凌则尚乎简略李则尚乎谨宻取穴之法简略者终不及谨宻者之的确固也但素难所论针灸必须察脉以审其病之在经在络又须气以察其邪之已至未来不知二家之术亦皆本于素难否乎客曰皆非吾之所知也余因有感乃取灵枢素难及诸家针灸之书穷搜愽览遇有论及针灸者日逐笔録积之盈箧不忍废弃因复序次其説设为问难以着明之遂用装潢成帙名曰针灸问对以便老景之检阅焉庶或亦有补于针灸之万一也后之精于此者尚惟改而正之幸甚
　　嘉靖庚寅冬长至日祁门朴墅汪机省之序















　　钦定四库全书
　　针灸问对卷上
　　明　汪机　撰
　　或曰内经治病汤液醪醴为甚少所载服饵之法才一二而灸者四五其他则明针法无虑十八九厥后方药之説肆行而针灸之法仅而获存者何也
　　曰内经上古书也上古之人其知道乎劳不至倦逸不至流食不肥鲜以戕其内衣不蕴热以伤其外起居有常寒暑知避恬憺虚无精神内守病安从生虽有贼风虚邪莫能深入不过凑于皮肤经滞气郁而已以针行滞散郁则病随已何待于汤液醪醴耶当今之世道徳已衰以酒为浆以妄为常纵欲以竭其精多虑以散其真不知持满不解御神务快其心逆于生乐起居无节寒暑不避故病多从内生外邪亦易中也经曰针刺治其外汤液治其内病既属内非借汤液之荡涤岂能济乎此和缓已后方药盛行而针灸罕用者实由世不古若人非昔比病有深浅治有内外非针灸宜于古而不宜于今汤液宜于今而不宜于古也经曰上古作汤液为而弗服中古之时服之万全当今之世必齐毒药攻其中针灸治其外虽形弊血尽而功不立此之谓也或曰针灸宜于古而不宜于今吾已闻命矣然今之病亦有针灸而愈者何也
　　经曰病之始起者可刺而已又曰邪之新客也未有定处推之则前引之则止逢而写之其病立已葢病之初起邪之新客当此之时元气未伤邪气尚浅以针除之甚得其宜学者察识于此而于用针治病亦可以知其大槩矣故曰上工刺其未生者也其次刺其未盛者也其次刺其已衰者也下工刺其方袭者也与其形之盛者也与其病之与脉相逆者也故曰方其盛也勿敢毁伤刺其已衰事必大昌
　　或曰九针之所主皆外伤欤抑亦有内伤欤
　　经曰一曰镵针头大末鋭令无得深入主病在皮肤无常者二曰员针筩身员末主无伤肉分主病在分肉间者三曰鍉针大其身员其末主病在血脉按脉取气令邪出也四曰锋针筩其身锋其末两三隅主四时八风客于经络为瘤病者令可以泄热出血而发痼病也五曰铍针末如劒锋主寒与热争两气相搏合为痈脓可以取大脓也六曰员利针令尖如且员且鋭微大其末反小其身主虚邪客于经络而为暴痹令可深内以取之也七曰毫针尖如蚊虻喙长一寸六分静以徐往微以乆留主邪客经络而为寒热痛痹者也八曰长针锋利身薄主深邪逺痹八风内舍于骨解腰脊骨凑间也九曰大针大如梃尖微员主淫邪流溢于节解皮肤之间以写机关之水也九针长短大小各有所施不得其用疾弗能移病浅针深内伤良肉病深针浅病气不写病小针大气写太甚病大针小气不泄泄机按今之针士决痈用锋针铍针其他诸病无分皮肤肌肉血脉筋骨皆用毫针余者置而不用甚有背于经防矣于此而知九针所主多系外邪薄凑为病用针施泻深中病情使今之人而有是病针亦在所必用若夫病邪太甚元气已伤决非针之所能济矣假如痨瘵隂虚火动法当滋隂降火针能滋隂否乎痿症肺热叶焦法当清金补水针能补水否乎经曰隂阳形气俱不足勿取以针而调以甘药是也知此则病之可针不可针亦可以类推矣奈何世之专针科者既不识脉又不察形但问何病便针何穴以致误针成痼疾者有矣间有获効亦偶中耳因而夸其针之神妙宁不为识者笑耶
　　或曰针灸当明经络可以暁否
　　曰直行者谓之经经有十二所以行血气通隂阳以荣于身者也其始从中焦注手太隂阳明阳明注足阳明太隂太隂注手少隂太阳太阳注足太阳少隂少隂注手厥隂少阳少阳注足少阳厥隂厥隂复注手太隂也【此则荣气之行也然卫气昼但行于阳而不行于隂夜但行于隂而不行阳不与荣同道不与息数同应】又曰五藏之道皆出于经隧以行气血气血不和百病乃变化而生是故守经隧焉【隧潜道也经脉行而不见故谓之经隧详见阳经外络内隂经内络外条】旁出者谓之络【经之横支交接别经者】十二经有十二络【如太隂属肺络大肠手阳明属大肠络肺之类】兼阳蹻络隂蹻络脾之大络为十五络也皆从十二经之所始转相灌溉朝于寸口人迎也又曰孙络【小络也经脉为里支而横者为络络之别者为孙络又曰节之交三百六十五防者络脉之渗灌诸节者也节者神气之所游行出入者也非皮肉筋骨也】
　　问曰荣卫之气亦有别乎
　　曰荣者水谷之精气也和调于五藏洒陈于六府乃能入于脉也故循脉上下贯五藏络六府也卫者水谷之悍气也其气慓疾滑利不能入于脉也故循皮肤之中分肉之间熏于肓膜散于胸腹逆其气则病从其气则愈不与风寒湿气合也【详见井荣俞经合注】
　　或曰经脉与络脉异乎
　　曰经脉十二者伏行分肉之间深而不见其虚实也以气口知之诸脉之浮而常见者皆络脉也诸络脉不能经大节之间必行絶道而出入复合于皮中其防皆见于外故诸刺络脉者必刺其结上甚血者虽无结急取之以写其邪而去其血留之发为痹也凡诊络脉色青则寒且痛赤则有热鱼际络青胃中寒鱼际络赤胃中热其暴黑者留乆痹也其有赤有黑有青者寒热气也青短者少气也凡刺寒热皆多血络必间日一取大血尽而止乃调其血实
　　或曰经病络病治有异乎
　　经曰邪之客于形也必先舍于皮毛留而不去入舍于孙络留而不去入舍于络脉【络脉血脉也非十五络之络】留而不去入舍于经脉内连五藏散于肠胃隂阳俱感五藏乃伤此邪之从皮毛而入极于五藏之次也如此则治其经焉【邪客于经左盛则右病右盛则左病亦有移易者左痛未已而右脉先见病如此者必巨刺之左刺右右刺左必中其经非络脉也】今邪客于皮毛入舍于孙络留而不去闭塞不通不得入于经流溢于大络【即前血络外不得出内不得入故也】而生竒病也【病在血络谓竒邪】夫邪客大络者左注右右注左上下左右与经相干而布于四末其气无常处不入于经俞故曰缪刺【络病其痛与经脉缪处也亦宜左刺右右刺左虽与巨刺同此刺络而彼刺经也】或曰十二经脉皆络三百六十五节节有病必被经脉治之亦有法乎
　　曰五藏得六府相为表里经络支节其病所居随而调之病在脉调之血病在血调之络病在气调之卫病在肉调之分肉病在筋调之筋病在骨调之骨焠针药熨病不知所痛两蹻为上身形有痛九无病则缪刺之【缪刺者刺络脉左痛刺右右痛刺左】病在于左而右脉先病者巨刺之【巨刺者刺经脉也左痛刺右右痛刺左】必谨察其九针道毕矣
　　或曰经病亦有宜刺者乎
　　经曰肝病实则两脇痛引少腹善怒虚则目无所见耳无所闻善恐如人将捕之取其经厥隂与少阳【非其络病故取其经取厥隂治肝气少阳调气逆】气逆则头痛耳聋不聪颊肿取血者【脇中气满独异于常乃气逆之胗随其左右有则刺之】心病实则胸中痛脇支满痛膺背肩甲间痛两臂内痛虚则胸腹大脇与腰相引痛取其经少隂太阳舌本下血其变病刺郄中血【或呕变也郄在掌后去腕半寸】脾病实则身重善饥肉痿足不收行善瘛脚下痛虚则腹满肠鸣飱泄食不化取其经太隂阳明少隂血　肺病实则喘欬逆气肩背痛汗出尻隂股膝髀腨足皆痛虚则少气不能报息耳聋嗌干取其经太隂足太阳外厥隂内血【太阳外厥隂内则少隂也视少隂足脉左右有血满异常者刺之】肾病实则腹大胫肿喘欬身重寝汗憎风虚则胸中痛大小腹痛清厥意不乐取其经少隂太阳血【注云凡刺之道虚补实写不虚不实以经取之是谓得道经络有血刺而去之是谓守法犹当揣形定气先去血脉而后乃调有余不足也】
　　或曰六府病形刺法何如
　　经曰大肠病者肠中切痛而鸣冬日重感于寒则泻当脐痛不能乆立与胃同取巨虚上防　胃病者腹胀胃腕当心而痛上支两脇膈咽不通食饮不下取之三里　小肠病者小腹痛腰脊控睾而痛时窘之后当耳前热若寒甚若独肩上热甚及手小指次指间热若陷脉者此其也取之巨虚下廉　三焦病者腹胀小腹尤坚不得小便窘急溢则水留为胀取之委中　膀胱病者小腹偏肿而痛以手按之即欲小便而不得肩上热若脉陷及胫踝后足小指外廉皆热取之委中　胆病者善太息口苦呕宿汁心中澹澹恐人将捕之嗌中介介然数唾在足少阳之本末亦视其脉之陷下者灸之取阳陵泉【凡刺此者必中气穴无中肉节中肉节则皮肤痛中筋则筋缓邪气不出补写反则病益笃】
　　或曰精气津液血脉亦有别乎
　　经曰两神相搏合而成形常先身生是谓精上焦开发宣五谷味熏肤充身泽毛若雾露之溉是谓气腠理发泄汗溱溱是谓津谷入气满淖泽注于骨骨属屈伸泄泽补益脑髓皮肤润泽是谓液中焦受气取汁变化而赤是谓血壅遏营气令无所避是谓脉精脱者耳聋气脱者目不明津脱者凑理开汗大泄液脱者属骨屈伸不利色夭脑髓消胫痠耳数鸣血脱者色白夭然不泽其脉空虚
　　或曰病有在气分者在血分者不知针家亦分气与血否
　　曰气分血分之病针家亦所当知病在气分游行不定病在血分沉着不移以积块言之腹中或上或下或有或无者是气分也或在两脇或在心下或在脐上下左右一定不移以渐而长者是血分也以病风言之或左足移于右足或右手移于左手移动不常者气分也或常在左足或偏在右手着而不走者血分也凡病莫不皆然须知在气分者上有病下取之下有病上取之在左取右在右取左在血分者随其血之所在应病取之苟或血病写气气病写血是谓诛伐无过咎将谁归或曰三隂三阳气血多少之刺可得闻乎
　　曰经曰手阳明大肠足阳明胃二经多血多气　手少阳三焦足少阳胆手少隂心足少隂肾手太隂肺足太隂脾六经少血多气　手厥隂心包络足厥隂肝手太阳小肠足太阳膀胱四经多血少气　故刺阳明出血气刺太阳厥隂出血恶气刺少阳太隂少隂出气恶血故曰知藏府血气之多少而用补写是也
　　或曰形气病气何以别之
　　经曰形气不足病气有余是邪胜也急写之形气有余病气不足急补之形气不足病气不足此隂阳俱不足也不可刺之刺之则重不足老者絶灭壮者不复矣形气有余病气有余此隂阳俱有余也急写其邪调其虚实故曰有余者写之不足者补之此之谓也【夫形气者气谓口鼻中呼吸也形谓皮肉筋骨血脉也形胜者为有余消痩者为不足其气者审口鼻中气劳役如故为气有余也若喘息气促气短或不足以息者为不足故曰形气也乃人之身形中气血也当补当写不在于此只在病来潮作之时病气精神増添者是病气有余乃邪气胜也急当写之病来潮作之时精神困穷语言无力及懒语者为病气不足乃真气不足也急当补之若病人形气不足病来潮作之时病气亦不足此隂阳俱不足也禁用针宜补之以甘药不已脐下气海穴取之】
　　或曰病有脏腑隂阳内外髙下何别何治愿详言焉
　　经曰内有隂阳外亦有隂阳在内者以五藏为隂六府为阳在外者筋骨为隂皮肤为阳故曰病在隂之隂者刺隂之荣腧病在阳之阳者刺阳之合病在阳之隂者刺隂之经病在隂之阳者刺阳之脉络
　　经又曰病有形而不痛者阳之类也无形而痛者隂之类也无形而痛者其阳完而隂伤之也急治其隂无攻其阳有形而不痛者其隂完而阳伤之也急治其阳无攻其隂隂阳俱动乍有形乍无形加以烦心命曰隂胜其阳此谓不表不里其形不乆
　　经曰风寒伤形忧恐忿怒伤气气伤藏乃病藏　伤形乃应风伤筋脉筋脉乃应此形气外内之相应也治此者病九日三刺而已病一月十刺而已多少逺近以此衰之乆痹不去身者视其血络尽出其血帝曰内外之病难易之治何如伯髙曰形先病而未入藏者刺之半其日藏先病而形乃应者刺之倍其日
　　经曰刺诸热者如以手探汤刺寒清者如人不欲行隂有阳疾者取之下陵三里正往无殆气下乃止不下复始也疾髙而内者取之隂之陵泉疾髙而外者取之阳之陵泉
　　经曰病在上者阳也病在下者隂也痛者隂也以手按之不得者隂也深刺之痒者阳也浅刺之病先起隂者先治其隂后治其阳病先起阳者先治其阳后治其隂【病在上者下取之在下者上取之病在头者取之足在腰者取之胸病生于头者头重生于手者臂重生于足者足重治病者先刺其病所从生者也】
　　经曰病始手臂者先取手阳明太隂而汗出病始头首者先取项太阳而汗出病始足胫者先取足阳明而汗出足太隂可汗出足阳明可汗出故取隂而汗出甚者止之于阳取阳而汗出甚者止之于隂
　　或曰经言病有虚邪有实邪有贼邪有微邪有正邪何谓也
　　经曰从后来者为虚邪从前来者为实邪从所不胜来者为贼邪从所胜来者为微邪自病者为正邪假令心病由中风得之为虚邪木在火后生火为母也饮食劳倦得之为实邪土在火前为子也中湿得之为贼邪水克火也伤寒得之为微邪火胜金也伤暑得之为正邪火自病也
　　或曰有正经自病有五邪所伤针治亦当别乎
　　经曰忧愁思虑则伤心形寒饮冷则伤肺恚怒气逆上而不下则伤肝饮食劳倦则伤脾乆坐湿地强力入水则伤肾此正经自病也葢忧思喜怒饮食动作之过而致然也风喜伤肝暑喜伤心饮食劳倦喜伤脾【劳倦亦自外至】寒喜伤肺湿喜伤肾此五邪所伤也葢邪由外至所谓外伤也凡隂阳藏府经络之气虚实相等正也偏实偏虚失其正则为邪矣由偏实也故内邪得而生由偏虚也故外邪得而入机按经言凡病皆当辨别邪正内外虚实然后施针补写庶不致悮
　　或曰经言虚者补之实者写之不虚不实以经取之何谓也
　　经曰虚者补其母母能令子实也实者写其子子能令母虚也假令肝病虚则补厥隂之合曲泉实则泻厥隂之荣行间不虚不实以经取之者是正经自病不中他邪当自取其经如井主心下满之类正经自病所谓忧愁思虑则伤心强力入水则伤肾之类是也不虚不实是诸藏不相乘故云自取其经【重解卷末】
　　或曰经言无实实无虚虚损不足益有余何谓也
　　经曰此谓病有虚实也假令肝木实肺金虚金木当更相平当知金平木假令肺实而肝虚微少气用针不补其肝而反重实其肺所谓实其实虚其虚损不足益有余也
　　或曰七情所伤之病何以察识亦可以刺否
　　经曰智者之养生也必顺四时而适寒暑和喜怒而安居处节隂阳而调刚柔如是则邪僻不生长生乆视故心怵惕思虑则伤神神伤则恐惧自失脾忧愁而不解则伤意意伤则挽乱肝悲哀动中则伤魂魂伤则狂忘不精肺喜乐无极则伤魄魄伤则狂肾盛怒而不止则伤志志伤则喜忘恐惧而不解则伤精精伤则骨痠痿厥是故五脏主藏精者也不可伤伤则失守而隂虚隂虚则无气无气则死矣故用针者察观病人之态以知精神魂魄之存亡得失之意五者已伤针不可以治之也又曰肝藏血血舍魂肝气虚则恐实则怒脾舍营营舍意脾气虚则四肢不用五脏不安实则腹胀泾溲不利心藏脉脉舍神心气虚则悲实则笑不休肺藏气气舍魄肺气虚则鼻塞不利少气实则喘喝胸盈仰息肾藏精精舍志肾气虚则厥实则胀五藏不安必审五藏之病形以知其气之虚实而谨调之也又曰肺心有邪其气留于两肘肝有邪其气留于两腋脾有邪其气留于两髀肾有邪其气留于两腘凡此八虚者皆机关之宝真气之所过血络之所游邪气恶血固不得住留住留则伤筋络骨节机关不得屈伸故病挛也
　　或曰八正之何如
　　经曰此者常以冬至之日立于叶蛰之宫其至也天必应之以风雨者矣风雨从南方来者为虚风贼伤人者也【从其所居之乡来为实风主生养万物从其冲后来者为虚风主伤人杀害故圣人谨虚风而避之邪弗能害】其以夜半至也民皆卧而弗犯故其嵗民少病以昼至也民皆懈惰而中之故民多病虚邪入客于骨而不发于外至其立春阳气大发腠理开因立春之日风从西方来者民皆又中于虚风此两邪相搏经气结代者矣故诸逢其风而遇其雨者命曰遇嵗露焉而嵗之和而少贼风则民少病而少死贼风邪气寒湿不和则民多病而死矣
　　或曰诸病逆顺可得闻乎
　　经曰腹胀身热脉大一逆也腹鸣而满四肢清泄脉大二逆也衂而不止脉大三逆也咳且溲血脱形其脉小劲四逆也欬脱形身热脉小以疾五逆也如是者不过十五日而死矣　腹大胀四末清脱形泄甚一逆也腹胀便血脉大时絶二逆也欬溲血脱形脉搏三逆也呕血胸满引背脉小而疾四逆也欬呕腹胀飱泄脉絶五逆也如是者不及一时而死矣工不察此而刺之是谓逆治　五夺者形肉已夺一也大夺血之后二也大汗出之后三也大泄之后四也新产及大血之后五也此皆不可写　热病脉静汗已出脉盛躁一逆也病泄脉洪大二逆也痹着不移骨肉破身热脉偏絶三逆也淫而夺形身热色夭然白及后下血不血笃重四逆也寒热夺形脉坚搏五逆也　小儿病头毛皆逆上者必死或曰经言痹病有众痹有周痹何分别耶
　　经曰众痹者此各在其处更发更止更居更起以右应左以左应右非能周也刺此者痛虽已止必刺其处勿令复起周痹者在于血脉之中随脉以上随脉以下不能左右各当其所痛从上下者先刺其下以遏之后刺其上以脱之痛从下上者先刺其上以遏之后刺其下以脱之此内不在藏而外未发于皮独居分肉之间真气不能周故曰周痹
　　问曰经言凡痹往来行无常处者在分肉间痛刺之以月死生为数何也
　　经曰用针者随气盛衰以为痏数针过其数则曰脱气不及日数则气不泻左刺右右刺左不已复刺之如其法治【言所以约月死生为数者随气之盛衰也】月生一日一痏二日二痏渐多之十五日十五痏十六日十四痏渐少之【如是刺之则无过数无不及矣】
　　或曰经言热病有五十九刺可得闻欤
　　经曰热病三日气口静人迎躁者取之诸阳五十九刺以写其热而出其汗实其隂以补其不足所谓五十九刺者两手外内侧各三十一痏五指间各一凡八痏足亦如是头入髪一寸傍三分各三凡六痏更入髪三寸邉五凡十痏耳前后口下者各一项中一凡六痏巅上一防一髪际一廉泉风池二天柱二也热病七日八日脉口动喘而短【一作】者急刺之汗且自出浅刺手大指间热病汗且出及脉顺可汗者取之鱼际大渊大都太白写之则热去补之则汗出汗出太甚取之内踝上横脉以止之热病七八日脉微小病溲血口中干日半死脉代者一日死热病已得汗脉尚躁喘且复热者死热病七八日脉不躁躁不散数后三日中有汗三日不汗四日死热病脉尚盛躁不得汗者死脉盛躁得汗静者生热病不知所痛耳聋不能自收口干阳热甚隂颇有寒者热在髓死不可治又热病不可刺者有九一曰汗不出大颧发赤哕者死二曰泄而腹满甚者死三曰目不明热不已者死四曰老人婴儿热而腹满者死五曰汗不出呕下血者死六曰舌本烂热不已者死七曰欬而衂汗不出出不至足者死八曰髓热者死九曰热而痉者死腰折瘈疭口噤齘也凡此九者不可刺也或曰刺热病亦有异乎
　　或曰寒热瘰疬在颈腋者何气使然
　　经曰此皆鼠瘘寒热之毒气留于脉而不去也鼠瘘之本皆在于脏其末上出于颈腋之间浮于脉中而未内着于肌肉外为脓血者易去也去之从其本引其末可使衰去而絶其寒热审按其道以予之徐往徐来以去之其小如麦者一刺知三刺已若反其目视之其中有赤脉上下贯瞳子见一脉一嵗死一脉半一嵗半死见二脉二嵗死见二脉半二嵗半死见三脉三嵗死见赤脉不下贯瞳子可治也
　　或曰痈疽何以治之
　　经曰痈疽之生脓血之成积微之所生也故圣人自治于未有形也愚者遭其已成者脓已成十死一生故圣人弗使已成已有脓血以小治小者其功小以大治大者多害故其已成脓血者其惟砭石铍锋之所取也所谓多害者观逆顺也其白眼青黑眼小一逆内药而呕二逆腹痛渴甚三逆肩项不便四逆音嘶色脱五逆除此五者顺矣
　　或曰水肿之病宜刺乎
　　经曰经脉满则络脉溢络脉溢则缪刺之以调其络脉使复其形而不肿缪刺者不分隧穴而刺之大法水溢于表或腹胀或四肢肿而气稍实脉浮洪者宜行此法或病孤危脉微弱者今亦往往而缪刺之祸不旋踵葢不审经言脉络满溢宜缪刺之理也
　　或曰人有肥瘦白黑小长刺法同乎否乎
　　经曰年气壮大者血气充盈肤革坚固因加以邪刺此者深而留之婴儿者其肉脆血少气弱刺此者以毫针浅刺而疾发针日再可也肥人者广肩腋项肉薄皮厚黑色唇临临然其血黑以浊其气濇以迟刺此者深而留之多益其数也瘦人者皮薄色少肉防防然薄唇轻言血清气滑易脱于气易损于血刺此者浅而疾之壮士真骨者监肉缓节监监然此人重则气濇血浊刺此者深而留之多益其数劲则气滑血清刺此者浅而疾之常人者视其黑白各为调之其端正敦厚者血气调和刺此者无失常数也
　　或曰匹夫大人刺法同乎
　　经曰气滑则出疾气濇则出迟气悍则针小而入浅气浊则针大而入深深则欲留浅则欲疾以此观之刺布衣者深以留之刺大人者微以徐之此皆因气慓悍滑利也又曰春气在毛夏气在皮肤秋气在分肉冬气在筋骨凡刺病者各以其时为齐故刺肥人以秋冬之齐刺瘦人以春夏之齐
　　经曰营之生病也寒热少气血上下行卫之生病也气痛时来时去怫气贲响风寒客于肠胃之中寒痹之为病也留而不去时痛而皮不仁刺营者出血刺卫者出气刺寒痹者内热刺布衣者以火焠之刺大人以药熨之以熨寒痹所刺之处令热入至于病所起步内无见风每刺必熨如此病已所谓内热也
　　或曰三虚三实者何谓也
　　经曰三虚者乘年之衰逢月之虚失时之和因为贼风所伤是谓三虚故论不知三虚反工为粗三实者逢年之盛遇月之满得时之和虽有贼风邪气不能危之也或曰人身有四海何也
　　经曰胃者水谷之海其输上在气街下至三里冲脉者为十二经之海其输上在于大槈下出于巨虚之上下防膻中者为气之海其输上在于柱骨下前在于人迎脑为髓之海其输上在于其葢下在风府气海有余者气满胸中悗息面赤不足则气少不足以言血海有余则常想其身大怫然不知其所病不足常想其身小狭然不知其所病水谷之海有余则腹满不足则饥不受谷食髓海有余则轻劲多力自过其度不足则脑转耳鸣胫痠冒目无所见懈怠安卧治此者审守其输而调其虚实无犯其害顺者得复逆者必败
　　或曰诸家言某穴主某病其説亦可从乎
　　曰治病无定穴也邪客于人与正周流上下或在气分或在血分无有定止故喻用针正如用兵彼动则此应或出以奇或守以正无有定制医者不究病因不察传变惟守某穴主某病之説执中无权按谱施治譬之狂潦泛溢欲塞下流而获安者亦偶然耳夫病变无穷灸刺之法亦无穷或在上下取之或在下上取之或正取之或直取之审经与络分血与气病随经所在穴随经而取庶得随机应变之理岂可执以某穴主某病哉或曰此固然矣但学者望洋无下手处曰譬犹匠者教人以规矩取方员也规矩之法在师方圎之法则在子弟夫圣人之于针非经络孔穴无以教后学后学非经络孔穴无以传之师苟不知通变徒执孔穴所谓按图索骥安能尽其法哉故曰粗守形上守神粗守关上守机机之动不离其空中此之谓也
　　或曰八穴治病多有効者何如
　　曰人身正经十二竒经有八大络十五小络三百余皆所以行气血也圣人取穴三百六十有六按嵗之三百六十六日也后人以为未尽更取竒穴是犹置闰月也故经络不可不知孔穴不可不认不知经络无以知血气往来不知孔穴无以知邪气所在知而用用而的病乃可安今之用八穴者络穴六经穴二余络余经置而不用速求巧捷遂悖圣经又有六十六穴拘于日时开阖用之犹未周备而况拘于八穴者乎葢八穴病在气分则有可刼之功若在血分徒损元气病何由安正是血病而防气也邪在血分则直求病之所在而取之可也今人泥而不用良可笑耶
　　或曰膻中鸠尾中庭人亦有针之者宁无禁乎
　　曰心为一身之主至贵不可犯膻中鸠尾巨阙心之宫城也心主虚怯不能主事往往为邪所乘或为痰饮所迷或为瘀血所积以致痞满疼痛者有之或神不内守发为癫狂者有之用针之士多于膻中鸠尾中庭针之亦犹伊尹之于太甲周公之于孺子事有差悮则将倾覆社稷荼毒生灵其害有不可胜言者矣夫针三穴亦然犯真心死不可救必须自揣己才果有如伊周之能可以扶危持颠方能保心于无危也
</div>
    <div class="pagination">
<span class="current-page">1</span><a href="鍼灸问对_page2.html">2</a><a href="鍼灸问对_page3.html">3</a><a href="鍼灸问对_page4.html">4</a><a href="鍼灸问对_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
