<!DOCTYPE html>
<html>
<head>
    <meta charset="UTF-8">
    <title>医学入门 - 第 126 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 126 页/共 202 页</h1>
    <div class="content">　　年来发落须长，常也。少壮有发落，或须亦落者，肾枯火炎，肺痿内风妄动故也，肾气丸、单天门冬膏主之。内风甚者，柏叶煎。单方：用自己发或胎发、童男女发洗净，泥固 过为末，空心酒下一二分，兼乌须发，入补药尤妙。外用黑附子、蔓荆子、柏子仁等分为末，乌鸡脂捣匀，瓦罐封固，一月取出涂之即生。余详癞风条。

　　外集·卷五　妇人门

　　经候

　　经病百端血滞枯，妇人以血为主，天真气隆，壬癸水合，肾气全盛，血脉流行，常以三旬一见，以象月盈则亏，故曰月经。经行与产后一般，若其时余血一点未净，或外被风寒及湿冷暑热邪气，或内伤生冷，七情郁结，为痰为瘀，凝积于中，曰血滞。或经止后，用力太过，入房太甚，及服食燥热，以致火动，邪气盛而津血衰，曰血枯。《良方》云：经后被惊，则血气错乱妄行，逆于上，则从口鼻而出；逆于身，则水血相搏变为水肿。恚怒则气血逆于腰腿、心腹、背胁、手足之间重痛，经行则发，过期则止。怒极伤肝，则有眩晕、呕血、瘰 、血风、疮疡等病；加之经血渗漏于其间，遂成窍穴生疮，淋沥不断。湿热相搏，遂为崩带；血结于内，变为 瘕，凡此变证百出，不过血滞与枯而已。但血滞亦有虚热，血枯亦有虚热，故重则经闭不通，以滞、枯分言；轻则经水不调，止言虚与热而已。

　　滞宜破血枯补虚；血滞经闭宜破者，原因饮食热毒，或暴怒凝瘀积痰，直须大黄、干漆之类，推陈致新，俾旧血消而新血生也。若气旺血枯，起于劳役忧思，却宜温和滋补；或兼有痰火湿热，尤宜清之凉之。每以肉桂为佐者，热则血行也，但不可纯服峻药，以亏阴道。至于耗气益血之说，虽女科要法，但血为气配，气热则热，气寒则寒，气升则升，气降则降，气行则行，气滞则滞。如果郁火气盛于血者，方可单香附丸、散，抑气散，常加木香、槟榔、枳壳以开郁行气。若气乱则调，气冷则温，气虚则补，男女一般。阳生则阴自长；气衰则血亦涸，岂可专耗其气耶！论者多泥叔和血旺气衰，不知叔和论肝肺二脉，则宜肝旺于肺，其实气血平和有孕，故继曰两脏通和。

　　但妇人见偏性鄙，婢外家志不得伸，郁怒无时不起，故香附为女人仙药。经曰：邪气盛则实，正气夺则虚。可不悟诸！滞因外感伤冷郁，经行登厕，风寒入内，以致凝涩者，小温经汤。经行适来，或得寒热，就闭不通，或寒或暑，俱谓之热入血室，小柴胡汤加生地，或黄芩芍药汤加生地。经行过食生冷，或外被冷湿，以致瘀血凝结者，五积散去麻黄，加牡丹皮、红花。七情心气郁结不行者，分心气饮去羌活、半夏、桑皮、青皮，加川芎、当归、香附、莪术、玄胡索；有火者，更加黄芩，或小调经散、单香附丸。

　　也有盛实欠宣疏；气血盛实，经络遏闭，或时挟痰者，单大黄膏，或马鞭草取汁熬膏为丸，或烧存性，红花、当归煎汤下。

　　枯伤劳食或作泄，内伤饮食劳倦，损伤脾胃，气弱体倦，发热，腹痛，肠鸣，饮食减少而不生血者，补中益气汤，加川芎、生地、天花粉。有肠鸣，月水不来者，病在胃，胃虚不生血气，宜单浓朴五钱，空心水煎，或单苍术膏。水泄少食者，升阳益胃汤；无泄少食者，二陈汤加白术、黄 、便制香附、当归、芍药、牡丹皮、麦门冬、山楂、麦芽。因饮食积者，更加莪术、枳壳。

　　湿痰胃热分胖 ；湿痰粘住血海地位经闭者，导痰汤加川芎、黄连，不可服地黄，泥膈故也。如用须姜汁炒过。胃热消渴，善食渐瘦，津液为热燥渴者，宜泻胃热，四物汤合调胃承气汤，名玉烛散，再合凉膈散，名三和散。轻者，小柴胡汤合四物汤去人参、半夏，加天花粉。素虚形瘦，口燥，善食浓味，郁为痰火，有潮者，逍遥散加黄芩；无潮者，四物汤加桃仁、红花，或加味养荣丸。大概肥人多气弱有湿痰，瘦人多血怯有火。

　　脱血入房胞气竭，少年大脱血，或醉后入房，气竭肝肠，月事衰少者，乌贼丸。

　　或多产育过劳劬。

　　堕胎及多产育伤血，或误用汗下克伐之药，以致血衰气乏不行者，十全大补汤。

　　不通大概只如此，虚、热、痰、气四证而已，不调亦大相同。随证调治，饮食调和，自然血气流通。更有凝滞，然后可用红花当归散、紫葳散、通经丸、导经丸之类。虚者只用当归散以通之，通后又须养血益阴，使津液流通。苟不务气血充和，而惟以毒药攻逼，是求千金于乞丐，必死而后已。以上言经水不通，以下言经水不调。

　　不调前后色何如？以期言之，对期者，性和血足，易来，或只差一二日者，亦不为害；以色言之，心主血，阴从阳，故以色红为正，虽不对期，而色正者易调。

　　后期来少血不足，后期三五日者为血虚，四物汤加参、 、白术、陈皮、升麻。瘦人只是血少，四物汤倍归、地，少加桃仁、红花；肥人多痰，二陈汤加南星、苍术、滑石、芎、归、香附。来少色和者，四物汤；点滴欲闭，潮烦，脉数者，四物汤去芎、地，加泽兰叶三倍、甘草少许，十味香附丸；内寒血涩来少，或日少五六日以上者，四物汤加桃仁、红花、牡丹皮、葵花。

　　先期来多血有余；先期三五日者为血热，四物汤加芩、连，肥人加痰药。先十数日者，血气俱热也，四物汤加黄芩、柴胡、香附；肥人，清海苍莎丸加黄连、白术。来多或日多五六日以上者，内热血散也，四物汤加芩、术。瘦人有火者，固经丸；肥人多痰者，清海苍莎丸。

　　或前或后气血乱，或前或后，或多或少，或逾月不至，或一月再至，当归散、调经散、单丹参散。

　　淋沥不断邪未疏。

　　时行时止，淋沥不断，腹中作痛，乃寒热邪气客于胞中，留滞血海外疼也。如有积，下利不定，有所去则愈。脐下逆气上攻胸膈欲呕者，桃仁散，或用当归四钱，干漆三钱，蜜丸服。如腰脐腹痛者，牛膝散；或行或止、心痛者，失笑散。经水适来适断，往来寒热者，先服小柴胡汤加地黄，后以四物汤和之。有月事频数者，四物汤倍芍药，加黄 ；有经行不止者，四物汤加地榆、阿胶、荆芥，热者倍黄芩，或吞固经丸。

　　风热色紫甚则黑，淡因痰滞湿模糊；色紫者，风也；黑者，热甚也；淡白者，虚也，或挟痰停水以混之也；如烟尘水、如屋漏水、如豆汁、或带黄混浊模糊者，湿痰也；成块作片、色不变者，气滞也，或风冷乘之也；色变紫黑者，血热也。大概紫者，四物汤加防风、白芷、荆芥；黑者，四物汤加芩、连、香附；淡白者，古芎归汤加参、 、白芍、香附；有痰者，二陈汤加芎、归；如烟尘者，二陈汤加秦艽、防风、苍术；如豆汁者，四物汤加芩、连；成块者，四物汤加香附、玄胡索、枳壳、陈皮，随证选用。通用琥珀调经丸、百子附归丸、墨附丸。

　　外证潮热内腹痛，月水循环，纤 不作而有子。若兼潮疼，重则加之咳血、汗、呕，或泻。有潮汗则血愈消耗，有咳、呕则气往上行，泻则津偏于后，疼则积结于中。是以必先去病，而后可以滋血调经。就中潮热、疼痛，尤为妇女常病。盖血滞积入骨髓，便为骨蒸；血滞积瘀于中，与日生新血相搏，则为疼痛。血枯不能滋养百骸，则蒸热于外；血枯胞络火盛，或挟痰气、食积、寒冷外邪，则为疼痛。潮热有时，为内伤为虚；无时，为外感为实。虚者，大温经汤：热者，四物汤加柴、芩。经闭者，滋血汤；骨蒸者，大胡连丸、大乌鸡丸。五心潮者，四物汤加黄连、胡黄连。无汗者，茯苓补心汤；有汗者，逍遥散。经前潮者，血虚有滞，逍遥散加牡丹皮、桃仁、玄胡索；经后潮者，血虚有热，逍遥散去柴胡换地骨皮，加生地、便炒黄芩，此方能加减，退热圣药。有咳加桑白皮、贝母、桔梗、知母、麦门冬；咳血加生地、山栀，牡丹皮；呕吐加陈皮、半夏、旋复花；嘈杂加姜炒黄连，或芩连二陈汤。寻常潮热者，肾气丸、大造丸，或四物汤料，加便炒黄芩各一两、四制香附丸一斤，蜜丸服。

　　痛滞经前虚后呼。

　　此言腹痛也。经事欲行，脐腹绞痛者，为血滞，四物汤料四钱，加玄胡索、苦楝、木香、槟榔各一两；痛甚者，万痛丸。经水临行时痛者为气滞，乌药汤。气滞血瘀者，大玄胡索散，或四物汤加桃仁、红花、莪术、玄胡索、香附、木香；发热，加柴、芩。经水将来，阵痛阵止者为血实，四物汤加玄胡索、木香、黄连、香附，腿腹痛者，内补当归丸。经水将行，被风冷相搏，绕脐疝痛者，乃寒气客于血室，大温经汤、桂枝桃仁汤。

　　经水已来，时痛者，四物汤加陈皮、玄胡索、牡丹皮、甘草。经后痛者为血虚，八物汤、小乌鸡丸。历年血寒，积结胞门，呕吐涎唾，脐胁疝痛，阴冷彻引腰脊而痛者，酒煮当归丸、大温经汤。通用交加地黄丸、滋阴百补丸、七制香附丸。

　　水肿经前血肿后，经水断而后肿，名曰血分。乃瘀血化水，闭塞胞门，比水肿更难治。但能调其经，则水自消，小调经散、葶归丸。先浮肿而后经水不通，名曰水分。乃脾不能制血，与水并浮，肌肉为之虚肿，红矾丸。通用肾气丸，水分君泽泻，加防己、葶苈、木通；血分君牡丹皮，加牛膝、红花。有经闭脚肿者，桑皮散。

　　血风身痛痹皮肤；血风乃气血虚而袭风冷，身体历节痛者，大芎 散、麒麟竭丸、趁痛散、血风丸。经闭身痛溺涩，阴虚湿热甚也，四物汤加苍术、陈皮、牛膝、甘草，水煎频服，间用苍莎丸加苍耳、白芍。经先期者，苍莎丸加苍耳、白芍、龟板，金毛狗脊；经后期者，逍遥散。皮肤瘙痒者，四物汤加荆芥，或古乌荆丸；肌肉顽麻者，乌头丸。上攻头目晕倒者，单苍耳散；关项脊痛者，柴胡调经汤。头身痛，寒热咳嗽，怔悸，一切杂证，人参荆芥散。素虚者，女金丹、史国公浸酒方。胎前、产后皆同。

　　养胃通心真要法，经曰：二阳之病发心脾。盖冲为血海，任主胞胎，二脉起于胞内，为经络之海，与手太阳小肠、手少阴心为表里，主上为乳汁，下为月水。月水乃经络之余，冲任气盛，则血根据时而下。忧思耗伤心血，以致火炎，血不归肝，而出纳之用已竭，母令子虚，脾亦不磨而食少，食少则肺金失养，水绝生化之源而经闭不调。治者，须知心为气血之主，心气郁结者，宜调心血，通心经而血自行。脾胃为气血之运，饮食劳倦损其中气，以血少不行，或行之间断者，只宜平胃散、四君子汤之类补养脾胃，而气血自生自运，乃标本兼治，法之良者也。

　　室女扶阴抑寡居。

　　女子十四，冲任盛而月事下，必近二十，方可匹配，可见阴气之难成也。或恣食咸酸煎炒热燥，以致气血上壅不通者，红花当归散、紫葳散，单大黄膏。如逾年未嫁，或年未及而思男，思伤心血，火炎脾亏，肺烁肾枯，而血闭成痨者，十分难治，宜四物汤加黄芩、柴胡；或逍遥散加山栀、芩、连，以养血凉血降火；或肾气丸加子芩、红花，养阴柏子丸亦好。因怒逆者，四制香附丸加黄芩、生地；因惊者，抱胆丸。经绝不通者，瓦松散。寡妇郁闷百端，或慕夫不能顿忘，或门户不能支持，或望子孙昌盛，心火无时不起，加之饮食浓味，遂成痰火。其证：恶风、体倦、乍寒乍热、面赤、心烦，或时自汗，肝脉弦长。

　　当抑肝之阴气，柴胡抑肝汤、抑阴地黄丸、越鞠丸。如贫苦淡食者，四制香附丸主之。有每日上午神思昏愦，怕见明处，恶闻人语，至午后方可，及头昏、腹痛、惊惕，稍涉劳动，与月经来时，其证尤剧，此不得遂志之故也，宜清神养荣，四物汤加人参、茯神、陈皮、柴胡、羌活、甘草、香附。有与鬼交通者，由神不守舍，或时独笑，或泣，脉迟伏，或如雀啄，不知度数，颜色不变者，宜茯神、羌活、蔓荆子、防风、薏苡仁、黄 、五味子、麦门冬、石菖蒲、黄芩、甘草，水煎服。

　　外集·卷五　妇人门

　　崩漏

　　崩漏有虚亦有热，热则流通虚溜泄；血热则流，虚则溜。凡非时血行淋沥不已，谓之漏下；忽然暴下，若山崩然，谓之崩中。有五色以应五脏。

　　虚多房劳挟火邪，经行犯房，及劳役过度，损伤冲任，气血俱虚，不能制约，经血忽然暴下，宜大补气血，大温经汤。气虚者，四物汤加参、 ；血虚者，四物汤加胶、艾、炒干姜；久不止者，百子附归丸、墨附丸。虚寒脐腹冷痛者，伏龙肝散。一切虚证，内炙散。虚火，凉血地黄汤、生地芩连汤、补阴丸。久者，当归龙骨丸、大小乌鸡丸。

　　热只饮食不调节。

　　有因膏粱浓味，以致脾湿下流于肾，与相火合为湿热，迫经下漏，其色紫黑腐臭，宜解毒四物汤、凉血地黄汤、胶艾四物汤加黄芩，或单芩心丸。四物坎离丸、固经丸。有因饮食失节，火乘脾胃下陷，颜容似无病者，外见脾困倦，烦热不卧等证，经水不时暴至，或适来适断，只宜举养脾胃，加以镇坠心火之药，补阴泻阳自止，升阳调经汤、升阳举经汤。

　　或因四气苦相侵，子宫为四气相搏，则血亦难停。大概风冷搏动者，五积散去麻黄，入醋煎服；或不换金正气散加川芎、官桂；或四物汤加荆芥。寒冷所乘，及年老久崩者，伏龙肝散加附子、鹿茸、阿胶、蒲黄，糯米糊丸服。暑月，单芩心丸，或益元散加百草霜。湿者，升阳除湿汤。

　　或为悲忧心痛切；悲哀甚则胞络绝，胞络绝则阳气内动，发则心下崩，数溲血也，宜备金散、四制香附丸、乌药汤、古橘归丸。忧郁因先富后贫，先顺后逆，心事不足，郁火旺于血脉之中，宜四物汤加香附、白术各一钱，地榆、黄 、人参各五分，升麻二分，甚者加棕榈灰，酒调服。心痛甚者，名杀血心痛。小产后血过多，心痛者亦同，用乌贼鱼墨炒为末，醋汤调服。

　　势急须宜止且行，经曰：阴搏阳，谓之崩。言属热者多也。崩乃经血错乱，不循故道，淖溢妄行。遽止便有积瘀凝成窠臼，不止又恐昏晕，必先服五灵脂末一钱，其性能行能止，然后分虚热，用调和气血之药一二帖，后再服单五灵脂散，去故生新。如更不止，乌纱帽散、十灰散、古黑神散、单夏枯草膏；有火者，固经丸；虚者，女金丹。

　　养胃安心还旧血。

　　血崩止后，宜四物汤加炒干姜调之。气弱加参、 ；有郁加香附；挟火加芩、连少许，更服二宜丸。四物汤以还旧血，免致孤阳，防其再发。如脾胃气弱者，补中益气汤；心神不安者，宁神膏、滋阴宁神汤。此疾有心血不足者，有心火亢甚者，若不早治，变为白浊、白淫、血枯发热，不可治矣。

　　外集·卷五　妇人门

　　带下

　　带下赤白皆湿热，脐腹痛甚湿热结；经曰：小腹冤热，溲出白液。冤者，湿热屈抑凝滞，结于任脉，自胞上而过带脉，出于大、小肠之分，淋沥以下，故曰带下，赤属血，白属气。其证：头昏目眩，口苦舌干，咽嗌，大便或闭或溏，小便涩，皆热证也，如赤白痢浊一般，但不痛耳。间有痛者，湿热怫郁，甚则肚腹引痛。妇人服食燥热，性行乖戾，以致肝旺脾亏而生湿热，热则流通，古人有用导水丸下之，继以淡剂渗之，或苦楝丸、大玄胡索散调之。如脐腹痛者，暂以辛温开导，如大温经汤，补经固真汤、龟柏姜栀丸是也。

　　热多瘦妇必潮烦，瘦人多热，脉数，外证潮烦，乃阴虚火盛也，芩柏樗皮丸。带不止者，用地骨皮一两，生地五两，酒十盏，煎至三盏，分三次服；或白芷散、单益母丸。白带兼痛风者，二陈汤加苍、柏、南星、牛膝、川芎；兼头风鼻涕者，苍柏辛芎散；兼七情者，侧柏樗皮丸。

　　湿胜肥黄痰作孽；肥人多湿，身黄脾缓，阴户如水，或痛，白带，升阳燥湿汤、四物固真丹。湿痰流下，渗入膀胱，宜二陈汤加二术、升麻、柴胡，或苍柏樗皮丸。如结痰白带，淋沥不已者，先以小胃丹，半饥半饱，津液下数丸。

　　候郁积开，服芩术芍葵丸。通用五芩散合四物汤，或单樗白皮炒为末，酒糊丸，血虚加四物汤；气虚加参、术、陈皮；火动加黄柏；滑久加龙骨、赤石脂；性躁加黄连；腹痛加干姜。

　　间有虚寒带臭腥，阴中冷痛何曾歇；虚因月水淋沥不已，或崩中暴下，或产后去血过多，以致阴亏阳竭，荣气不升，经脉凝泣，卫气下陷，精气累滞于下焦，蕴积而成，白滑如涕，下流腥臭者，黄 建中汤去桂，加当归，水煎吞苦楝丸。久不止，脐腹引阴冷痛者，东垣固真丸；虚中有火者，补经固真汤、大乌鸡丸。常用：气虚，四君子汤；血虚，四物汤。有火加黄柏，有寒加桂、附。寒始因亡血，复亡其阳，阳气虚极，带下腥臭，多悲不乐，附桂汤；腹痛阴冷者，四物汤加桂、附。常用酒煮当归丸、小乌鸡丸、螽斯丸，琥珀调经丸。

　　外感风邪传各经，风邪入于胞门，或中经脉，流传脏腑。若伤肝经，青如泥色；心经，赤如红津；肺经，白形如涕；脾经，黄如烂瓜；肾经，黑如衄血。宜胃风汤，或五积散去麻黄主之。通用单地榆散。

　　一种白淫思虑切；思想无穷，所愿不得，意淫于外，入房太甚，发为筋痿，久为白淫，谓白物淫如白精之状，不可误作白带，过服热药。又有日夜流津，如清米泔，或如 胶者，谓之白崩，与白淫大同，多忧思过度所致，诚难治疗，宜平补镇心丹。因思伤脾胃者，四七汤下白丸子，或归脾汤；痞闷少食者，沉香降气汤；因劳伤肾气，心肾不交者，金锁正元丹、小菟丝子丸、威喜丸、硫苓丸。

</div>
    <div class="pagination">
<a href="医学入门_page125.html">上一页</a><span>...</span><a href="医学入门_page121.html">121</a><a href="医学入门_page122.html">122</a><a href="医学入门_page123.html">123</a><a href="医学入门_page124.html">124</a><a href="医学入门_page125.html">125</a><span class="current-page">126</span><a href="医学入门_page127.html">127</a><a href="医学入门_page128.html">128</a><a href="医学入门_page129.html">129</a><a href="医学入门_page130.html">130</a><a href="医学入门_page131.html">131</a><span>...</span><a href="医学入门_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
