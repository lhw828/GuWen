<!DOCTYPE html>
<html>
<head>
    <meta charset="UTF-8">
    <title>医学纲目 - 第 287 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 287 页/共 379 页</h1>
    <div class="content">　　病患直患呕吐，而脚弱或疼，乃是香港脚，当作香港脚治之。（治见厥痹。）

　　卷之三十一伤寒部少阴病

　　附吐利

　　腹满时痛，吐利不渴者，太阴病。论见腹瞒。（《活人》云：理中汤中之。）病患脉阴阳俱紧，反汗出者，亡阳也，此属少阴，法当咽痛而复吐利。少阴病吐利，手足厥冷，烦躁欲死者，吴茱萸汤主之。少阴病吐利，手足不逆冷，反热者不死。脉不至者，灸少阴七壮。少阴病，吐利烦躁，四逆者死。少阴病下利，咳而呕渴，心烦变不得眠者，宜猪苓汤。（论见下利。）少阴病腹痛，小便不利，四肢重痛，自下利或呕者，真武去附子加生姜汤。（论见下利。）少阴病下利，脉微涩，呕而汗出者，当温其上，灸之。（论见欲寐。温其上，谓下有寒气当温其上以助阳气也。）既吐且利，小便复利而大汗出，下利清谷，内寒外热，脉微欲绝者，四逆汤主之。（王叔和入霍乱篇。）太阳与少阳合病，头痛胁痛，往来寒热，自利而呕者，黄芩加半夏生姜汤。（论见合病。）发热汗出不解，心中痞硬，呕吐下利者，宜大柴胡汤。（论见痞。）发汗后，水浆不得入口者为逆。若更发汗，必吐下不止。呕吐而利者，名曰霍乱。病发热头痛身疼，恶寒吐利者，此名霍乱，自吐下，又利止，复更发热也。

　　霍乱头疼发热，身疼痛，热多饮水者，五苓散主之。

　　寒多不饮水者，宜

　　理中汤

　　人参干姜（炮）甘草（炙。各一两）白术（二两）上锉，每服四钱，水煎去渣，温服。如寒甚者，加干姜一两半。渴欲得水者，加白术一两半。脐上筑者，肾气动也，去白术加桂枝二两。吐多者去白术，加生姜四两。下利多者，倍用白术。悸者加茯苓二两。腹满者去白术，加附子一枚。服汤后，如食顷，饮热粥一升许，自温，勿发揭衣被。（《活人》云：或四肢拘急，或转筋者，亦去术加附子。）吐利汗出，发热恶寒，四肢拘急，手足厥冷者，四逆汤主之。

　　〔《素》〕土郁之发，民病呕吐，霍乱注下。（六元正纪篇）太阴所至，为中满霍乱吐下。

　　上湿土霍乱，即仲景五苓散、理中丸之类是也。

　　岁土不及，风乃大行，民病霍乱飧泄。（气交变论）上土虚风胜霍乱，即罗谦甫桂苓白术散之类是也。

　　热至则身热霍乱吐下。（六元正纪篇）上热霍乱，即《活人书》香薷散之类是也。

　　〔《灵》〕足太阴之别，名曰公孙，去本节后一寸，别走阳明。其别者，入络肠胃，厥气上逆则霍乱，实则肠中切痛，虚则蛊胀，取之所别也。（经脉篇）气乱于肠胃，则为霍乱，取之足太阴阳明，不下，取之三里。（五乱篇东垣云：足太阴期门穴也，足阳明中脘穴也。）吐利止而身痛不休者，当消息和解其外，宜桂枝汤。恶寒脉微利止者，四逆加人参汤。（方论见恶寒。）吐已下断，汗出而厥，四肢拘急不解，脉微欲绝者，

　　通脉四逆汤加猪胆汁

　　下之。

　　甘草（炙，二两）干姜（三两）附子（大一枚，去皮尖）猪胆汁（半合）上三味，咀，水三盏，煎至二盏，去渣，纳猪胆汁，分作二次温服，其脉即来。

　　吐利发汗，脉平不烦者，以新虚不胜谷气故也。干呕而利，兼胁痛而表解者，宜十枣汤。心下痞硬而烦者，宜甘草泻心汤。兼厥逆脉微者，通脉四逆汤、白通加猪胆汁汤。（详见干呕门。）〔《脉》〕阴阳俱紧，至于吐利，其脉独不解，紧去人安，此为欲解。若脉迟至六七日不欲食，此为晚发，水停故也，为未解。食自可者，为欲解。

　　卷之三十一伤寒部少阴病

　　吐利续法

　　（《内经》霍乱法附）〔《活》〕夏月中暑霍乱，上吐下利，心腹撮痛，大渴烦躁，四肢逆冷，汗自出，两脚转筋，宜服香薷饮，须井底沉极冷，顿服之乃效，他药不能救。

　　香薷散

　　治阴阳不顺，清浊相干，气郁中焦，名为霍乱。此皆饱食炙，顿啖乳酪、酒醪百品，无所不餐，多饮水浆，眠睡冷席，风冷之气伤于脾胃，诸食结而不散，阴阳二气壅而不反，阳气欲降，阴气欲升，阴阳交错，变成吐利不已，百脉混乱，荣卫俱虚，冷搏筋转，皆宜服此。

　　浓朴（去皮，二两）黄连（姜汁炒，二两）香薷（四两）甘草（半两）上为末，每服四钱，水煎，不犯铁器，慢火煎之。兼治不时吐利，霍乱腹撮痛，大渴烦躁，四肢逆冷，冷汗自出，两脚转筋，疼痛不可忍者，须井中沉令极冷，顿服之乃效。

　　〔罗〕

　　桂苓白术散

　　治冒暑饮食所伤传受，湿热内盛，霍乱吐泻，转筋急痛，腹满痛闷，小儿吐泻惊风，皆宜服此。

　　桂枝人参白术白茯苓（各半两）泽泻甘草石膏寒水石（各一两）滑石（二两）一方有木香、藿香、葛根各半两。

　　上为细末，每服三钱，白汤调下，或新汲水、生姜汤下，亦得。有蒙古百户昔良海，因食酒肉，饮乳，得吐泻霍乱症，从朝至午，精神昏愦，以困急来告。予诊视之，脉得沉数，按之无力，所伤之物已出矣。即以新汲水半碗，调桂苓白术散徐徐服之，稍得安静。又于墙阴掘地一穴，约二尺许，贮以新汲水在内搅之，待一时澄定，名曰地浆，用清者一杯，再调服之，渐渐气和，吐泻遂止，至夜得安。翌日微烦渴，遂愈。却以钱氏白术散时时服之，良愈。或问用地浆者何也？予曰：坤为地，地属阴，土平曰静顺，感至阴之气，又于墙阴贮以新汲水，以取重阴之气也。阴中之阴，能泄阳中之阳。霍乱症由暑热内伤而得之，故痹论云：阴气者，静则神藏，躁则消亡。又加暑热，七神迷乱，非至阴之气则不能息，予用之者此也。《内经》福万世之书，岂不信哉。又提学侍其公，年七十九岁，六月中暑毒，霍乱吐泻，昏冒终日，不知人事，夜半请予视之。诊其脉七八至，洪大有力，头热如火，足寒如冰，半身不遂，牙关紧急。予思《内经》五乱篇中云：清气在阴，浊气在阳、荣气顺脉，卫气逆行，乱于胸中，是谓大俯云云。乱于肠胃，则为霍乱，于是霍乱之名自此而生。盖年高气弱，不任暑气，阳不维阴则泻，阴不维阳则吐，阴阳不相维，则既吐且泻矣。前人见寒多，以理中汤，热多，以五苓散，作定法治之。今暑气极盛，阳明得时之际，况因动而得之．中暑明矣。非甘辛大寒之剂，不能泄其暑热，坠浮焰之火而安神明也。遂以甘露散甘辛大寒，泻热补气，加茯苓以分阴阳，冰水调灌之，渐省人事，诸症悉去。后慎言语，节饮食三日，以参术调中汤以意增减服之，理其正气，逾十日后方平复。

　　〔无〕

　　诃子散

　　治老幼霍乱，一服即效。

　　诃子（炮，去核）甘草（炙）浓朴（姜制）干姜（炮）神曲（炒）草果（去壳）良姜（炒）茯苓麦芽（炒）陈皮（各等分）上为细末，每服二钱，候发不可忍时，用水煎，入盐少许服之。

　　〔《圣》〕治霍乱。用浓朴姜制，火上炙令香为末，以新汲水调下二钱匕佳。

　　〔《大》〕

　　人参散

　　治妊娠霍乱吐泻，心烦腹痛。

　　人参浓朴（姜制）橘红（各一两）当归（炒）甘草（炙。各半两）上为末，每服四钱，枣三枚，水煎服。

　　〔丹〕霍乱内有所伤，外有所感。

　　〔《集》〕吐泻还用吐，以提其气起，吐用二陈汤加减，或用樟木煎汤吐亦可。

　　〔海〕霍乱症，本自胃家，或因寒饮，或因饮水，或伤水毒，或感湿气，冷热不调，水火相干，阴阳相搏，转筋挛痛，经络乱行，暴作吐泻，中焦胃气所主也。察其色脉，随经标本，此治霍乱吐泻之法也。

　　〔《外》〕治霍乱吐下不止者，艾一把，水三升，煮至一升，顿服。

　　〔《经》〕霍乱。陈皮汤下山豆根末二钱。

　　〔《山》〕霍乱吐泻。用屋下倒挂尘泡汤，澄清服之。大忌饮食，入腹则死。吃冰水不妨，不可饮热汤。

　　〔《集》〕吐泻不止，或吐转多，四肢发厥，虚风不省人事，服此四肢渐暖，神识便省。

　　回阳散

　　用天南星为末，每服三钱，用大枣三枚同煎，至八分温服。未省再服。

　　霍乱转筋，治法见转筋门。

　　〔罗〕

　　增损缩脾饮

　　解伏热，除烦渴，消暑毒，止吐利。霍乱之后，服热药太多，烦躁者尤宜服之。

</div>
    <div class="pagination">
<a href="医学纲目_page286.html">上一页</a><span>...</span><a href="医学纲目_page282.html">282</a><a href="医学纲目_page283.html">283</a><a href="医学纲目_page284.html">284</a><a href="医学纲目_page285.html">285</a><a href="医学纲目_page286.html">286</a><span class="current-page">287</span><a href="医学纲目_page288.html">288</a><a href="医学纲目_page289.html">289</a><a href="医学纲目_page290.html">290</a><a href="医学纲目_page291.html">291</a><a href="医学纲目_page292.html">292</a><span>...</span><a href="医学纲目_page288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
