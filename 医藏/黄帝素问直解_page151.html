<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 151 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 151 页/共 159 页</h1>
    <div class="content">　　禁，作噤。丧，去声。诸口噤无言而身鼓栗，如丧神明，失其内守，乃手少阴心经之病。心者火也，故皆属于火。

　　诸痉项强，皆属于湿。

　　痉，手足搐搦也。诸痉急而项背强，乃足太阳膀胱之病。膀胱者，水湿之府，故皆属于湿。

　　诸逆冲上，皆属于火。

　　诸气逆而冲于胸膈之上，乃手厥阴心包之病。心包者火也，故皆属于火。

　　诸胀腹大，皆属于热。

　　诸胀满而腹大，乃足太阴脾经之病。热湿相蒸，脾土受病，故皆属于热。

　　诸躁狂越，皆属于火。

　　诸躁扰不宁，狂烦越度，乃足阳明胃经之病。阳明者，燥热之气也，故皆属于火。

　　诸暴强直，皆属于风。

　　诸一时卒暴，筋强而直，屈伸不能，乃足厥阴肝经之病。厥阴主风，故皆属于风。

　　诸病有声，鼓之如鼓，皆属于热。

　　诸病而鼻息有声，气上行而鼓动之，如鼓声者然，乃手太阴肺经之病。肺主气，气为阳，故皆属于热。

　　诸病 肿，疼酸惊骇，皆属于火。

　　酸，同 。 肿，肉肿也，肉肿则疼酸，气机不顺，则惊骇，乃手阳明大肠之病。阳明者，燥热之气也，故皆属于火。

　　诸转反戾，水液混浊，皆属于热。

　　戾，了戾也。诸转反戾，则溲便不利，溲便不利则水液混浊，乃手太阳小肠之病。太阳者，阳热之气也，故皆属于热。

　　诸病水液，澄澈清冷，皆属于寒。

　　水液澄澈清冷，则下焦虚寒，乃足少阴肾经之病。肾主水寒，故皆属于寒。

　　诸呕吐酸，暴注下迫，皆属于热。

　　呕吐酸水，暴注下迫，乃胆足少阳之病。少阳者，火也，故皆属于热。此病有形之形藏，而内属于无形之六气也。

　　故大要曰：谨守病机，各司其属，有者求之，无者求之，盛者责之，虚者责之，必先五胜，

　　疏其血气，令其调达，而致和平，此之谓也。

　　承上文而总结之。以明审察之法也。上文诸病，有属于肝心脾肺肾者，有属于风火热湿寒者，故大要曰，谨守病机，各司其属。有属形藏之有形者，当求之而得其真；有属气化之无形者，亦当求之而得其真有余而盛者，不得其平，故当责之。不及而虚者，不得其平，亦当责之。必先知五行之胜。若胜，则当疏其血气，令其调达，而致和平。即此有无求之，盛虚责之之谓也。

　　帝曰：善。五味阴阳之用，何如？

　　疏其血气，令其调达，必有五味阴阳之用，故相继而问之。

　　岐伯曰：辛甘发散为阳，酸苦涌泄为阴，咸味涌泄为阴，淡味

　　渗泄为阳。六者，或收或散，或缓或急，或燥或润，或 或坚，以所利而行之，调其气使其平也。

　　五味阴阳之用，彼此相济以成。如辛主发散，从内而外，必济以甘，故辛甘之味，为能发散而属乎阳。

　　苦主涌泄，从中上涌，从中下泄，必济以酸，故酸苦之味，为能涌泄而属于阴。咸味润下，主能下泄，能下泄，即能上涌，故咸味涌泄为阴。五味之外，复有淡味，淡主渍渗，能渍渗，即能行泄，故淡味渗泄为阳。此辛甘酸苦咸淡六者，气味虽殊，功用相济，或收或散者，收而能散，散而能收也。或缓或急者，缓而能急，急而能缓也。或燥或润者，燥而能润，润而能燥也。或 或坚者，而能坚，坚而能 也。此五味阴阳相济，以为功也。各以所利而行之，疏其血气也。调其气，令其调达也。疏其血气，令其调达，而致和平，故曰使其平也。

　　帝曰：非调气而得者，治之奈何？有毒无毒，何先何后，愿闻其道。

　　承调气使平之言，而复问也。谓非调气而得，则当以药治之。药之有毒无毒，调治何先何后，必有其道，故愿闻之。

　　岐伯曰：有毒无毒，所治为主，适大小为制也。

　　治病各有其主，药之有毒无毒，以所治之病为主，更适方之大小以为制，此其道也。

　　帝曰：请言其制。

　　请言大小之制。

　　岐伯曰：君一臣二，制之小也；君一臣三佐五，制之中也；君一臣三佐九，制之大也。

　　寒者热之，热者寒之，微者逆之，甚者从之，坚者削之，客者除之，劳者温之，结者散之，留者

　　攻之，燥者濡之，急者缓之，散者收之，损者益之，逸者行之，惊者平之，上之

　　下之，摩之浴之，薄之劫之，开之发之，适事为故。

　　制方之道，君一臣二，无庸佐使，制济之小也。君一臣三佐五，制剂之中也。君一臣三佐九，制剂之大也。制小制中制大，大要，病寒者热治之，病热者寒治之，病微者逆治之，病甚者从治之，病坚者消削之，邪客者除去之，劳虚者温以治之，结聚者散以治之，留着者攻以治之，燥热者濡以治之，急疾者缓以治之，耗散者收以治之，损伤者益以治之，逸置者行之，惊骇者平之，或举而上之，或推而下之，或膏以摩之，或汤以浴之，或缓治以薄之，或急治以劫之，或开导之，或发散之。凡此皆各适其事之所宜，为复其故。

　　帝曰：何谓逆从？

　　微者逆之，甚者从之，何谓？

　　岐伯曰：逆者正治，从者反治，从小从多，观其事也。

　　逆者，以寒治热，以热治寒，是为正治。从者，以热治热，以寒治寒，是为反治。制方小大，从小从多，则观其事之所宜也。

　　帝曰：反治何谓？

　　正治者，治之正，反治者，治之反，故问反治何谓？

　　岐伯曰：热因寒用，寒因热用，塞因塞用，通因通用，必伏其

　　所主，而先其所因，其始则同，其终则异，可使破积，可使溃坚，可使气和，可使必已。

　　反治之道，必以热治热，服药宜凉，是热因寒用也。以寒治寒，服药宜温，是寒因热用也。补药治中满，是塞因塞用也。攻药治下利，是通因通用也。此寒热通塞之治，后必伏其所主之病，而先其所因以投之，热治热，寒治寒，塞用塞，通用通，是其始则同。热者寒，寒者热，塞者通，通者塞，是其终则异。塞因塞用，则正气自强，故可使破积，可使溃坚。通因通用，则邪不能容，故可使气和，可使必已。此反治之道也。

</div>
    <div class="pagination">
<a href="黄帝素问直解_page150.html">上一页</a><span>...</span><a href="黄帝素问直解_page146.html">146</a><a href="黄帝素问直解_page147.html">147</a><a href="黄帝素问直解_page148.html">148</a><a href="黄帝素问直解_page149.html">149</a><a href="黄帝素问直解_page150.html">150</a><span class="current-page">151</span><a href="黄帝素问直解_page152.html">152</a><a href="黄帝素问直解_page153.html">153</a><a href="黄帝素问直解_page154.html">154</a><a href="黄帝素问直解_page155.html">155</a><a href="黄帝素问直解_page156.html">156</a><span>...</span><a href="黄帝素问直解_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
