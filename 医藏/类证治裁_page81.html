<!DOCTYPE html>
<html>
<head>
    <meta charset="UTF-8">
    <title>类证治裁 - 第 81 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 81 页/共 115 页</h1>
    <div class="content">　　每服四钱，加盐八分，水煎，日三服。

　　〔水疝〕肾气丸 见二卷虚损。

　　〔筋疝〕龙胆泻肝汤 见三卷诸气。

　　〔血疝〕复元通气散 见六卷心痛。

　　〔气疝〕气疝饮 黄连（二钱，用吴茱萸煎水浸炒） 人参 白术（各一钱） 白芍 陈皮（各七分）

　　甘草（三分） 姜（三片）

　　〔热疝〕大厘清饮 见四卷泄泻。

　　〔食积〕立效散 见六卷腹痛。

　　〔瘀血〕金铃子散 见三卷郁。

　　〔气虚〕举元煎 见三卷饮食。

　　〔湿热〕胃苓汤 见一卷中风。

　　〔偏坠〕香橘散 见六卷腹痛。

　　〔小肠气〕天台乌药散 川楝子（十个，巴豆同炒） 乌药 木香 茴香 良姜 青皮（各五钱）

　　槟榔（三钱） 为末，每服一钱，酒下。

　　〔奔豚〕理中汤 见一卷中风。

　　〔奔豚〕一捏金 延胡 川楝肉 全蝎 茴香 等分研末，每服二钱，酒下。

　　〔儿 〕导气汤 见三卷积聚。

　　〔茎缩〕虎潜丸 见一卷中风。

　　〔肾疝〕酒煮当归丸 当归 附子（炮） 茴香（各一两） 川楝子（酒煮，去皮核，五钱） 上四味，以酒三升，煮酒尽，焙干，入丁香 木香（各三钱） 延胡（一两） 全蝎（十四个） 为末，酒糊丸，酒下。

　　〔气分〕聚香饮 乳香 沉香 檀香 藿香 木香 丁香（各八分） 姜黄 乌药 桔梗 肉桂 甘草 延胡（各四分） 姜（三片） 枣（二枚）

　　〔久疝〕香楝散 石菖蒲 青木香 荔枝核 川楝肉 萆 每末二钱，入麝香少许，茴香盐炒研末，同热酒冲调服。

　　卷之七　疝气论治

　　疝气脉案

　　李 疝病不离乎肝。然经谓任脉为病，男子内结七疝，女子带下瘕聚，皆奇经主之。宿病不理，奇脉病结不解，今触寒辄发，动气有声，痛引睾丸。宜导滞通络，仿茴香丸。小茴、橘核、葫芦巴、延胡（俱酒炒）、当归、鹿角胶，和丸，酒下效。

　　王 由吞酸传为少腹偏坠，囊肿丸痛。夫酸为肝郁，气注下为疝，皆湿热之邪。经云：邪客于足厥阴之络，令人卒疝暴痛，以肝脉络阴器也。子和治疝，用金铃子散，泄肝导逆，与此颇符。用吴茱萸、川楝子、橘核、茯苓、青皮、延胡、青葱管、木通，数服而安。

　　赵 疝发自下，冲上猝痛，下引睾丸，此七疝中冲疝也。经言督脉生病，从少腹上冲心，而痛不得前后为冲疝。用山栀、川楝子（去核酒炒）、荔枝核、橘核、延胡（俱酒焙）、当归、赤苓、降香。夫暴疝多寒，久疝多热，异热疏滞，肿痛自已。

　　王 腹左偏坠，睾丸肿痛，寝息略定，乃举重劳力所致。盖肝脉络阴器，络虚努挣，气穿入囊，延久则成筋疝。古人治疝，必用辛香流动之品。以肝得疏泄，其痛乃缓，服药兼宜节劳。香附（盐制）、升麻、小茴香、橘核、延胡（酒焙）、丝瓜筋、薏米，长流水煎二服愈。

　　吕 因劳偏坠，脉软弱，少年宿 ，补以升之。潞参（三钱）、鹿角霜、炙黄 、当归、杜仲、熟地、杞子（焙。各二钱）、升麻（六分）、橘核（酒炒），续断（各钱半）、姜、枣煎。十服效。

　　卷之七

　　淋浊论治

　　肾有两窍，一溺窍，一精窍。淋出溺窍，病在肝脾；浊出精窍，病在心肾；同门异路，分别宜详。《内经》论淋，由于脾湿郁热，病源谓肾虚则小便数，膀胱热则水下涩，数而且涩则淋沥引痛。凡小肠有气，则小便胀；小肠有血，则小便涩；小肠有热，则小便痛。症有五：石淋、劳淋、血淋、气淋、膏淋也。石淋系膀胱蓄热，溺则茎中急痛，频下沙石，如汤瓶久受煎熬，底结白碱也。宜清其积热，涤去沙石，水道自利。神效琥珀散、如圣散。石淋初起，宜石膏、滑石、琥珀、木通，或加味葵子散。盖重则为石，轻则为沙。二神散。劳淋有二，因思虑烦忧，负重远行，劳于脾者，补中汤加车前、泽泻。专因思虑者，归脾汤。

　　因强力入房，劳于肾者，生地黄丸加麦冬、五味子。老人精衰入房，溺涩腹胀，牵引谷道者，肾气丸。血淋热甚搏血，失其常道，以心主血，与小肠为表里，血渗胞中，与溲俱下，须辨血瘀、血虚、血热、血冷。如小腹坚，茎痛，脉沉弦而数者，为血瘀。鸡苏散，或四物汤加牛膝、丹皮、木通。脉虚弱者为血虚，六味丸加侧柏叶、车前子、白芍、八珍汤，送益元散。如血色鲜红，脉数有力，心与小肠实热也。大厘清饮加生地、黄芩、龙胆草。如血色黯淡，面枯白，尺脉沉迟者，肾与膀胱虚冷。肾气汤。血淋小肠热甚者，牛膝、山栀、生地、犀角、藕节、车前子。血虚热者，生地三两，黄芩、阿胶各五钱，柏叶少许。血淋茎中痛，淡秋石宜之，或服薏苡根汁，或日用黄茧丝煮汤服。气淋气化不及州都，胞中气胀，少腹满痛，溺有余沥，沉香散、瞿麦汤。

　　如气虚，八珍汤倍茯苓，加杜仲、牛膝。气虚下陷，补中汤。膏淋便有脂腻如膏，浮于漩面，此肾虚不能约制脂液而下流也。海金沙散、鹿角霜丸、菟丝子丸、大沉香丸。膏淋溺不痛者，须固精，六味合聚精丸。有热淋茎中痛者，导赤散加滑石、灯芯。茎不痛而痒者，八味丸去附子。溺艰涩如淋，不作痛，为虚，六味加鹿茸、肉苁蓉。老人气虚成淋，补中益气汤。又有寒客下焦，水道不快，先寒战而后溲便，由冷气与正气争，则寒战成淋，正气胜，则战解得便，是为冷淋。肾气丸、肉苁蓉丸。有过服金石，入房太甚，败精瘀隧而成淋者，海金沙散。有湿痰渗注而成淋者，渗湿汤。有淋而小腹胀甚者，滑利通阳，韭白汁、小茴、桂枝、归尾、两头尖、牛膝。妇人产后成诸淋者，白茅汤，不论石、膏淋皆治。以上淋症治法。此外有风寒湿客于胞中，气不能化，胞满而水道不通，按之内痛而涩者，为胞痹，肾着汤、肾沥汤。亦溺窍病也。至赤白浊，由心动于欲，肾伤于色，强忍不泄，败精流溢窍端，时有秽物，如疮之脓，如眼之眵。淋沥不断，由精败而腐居多，亦有湿热流注而成者，须分便浊精浊。

　　浊在便者，色白如泔，乃湿热内蕴，由过食肥甘辛热炙爆所致。苓术二陈煎，或徙薪饮。浊在精者，相火妄动，或逆精使然，至精溺并出。牛膝、赤苓、黄柏、远志、细生甘草。或血不及变精，乃为赤浊。远志丸、加味清心饮。当分精瘀精滑，精瘀者先理其离宫腐浊，古方用虎杖散。继与补肾。六味丸。精滑者乃用固摄，秘元煎、菟丝煎。浊久而滑，则任督脉必伤，须升固奇经。青囊斑龙丸，或鹿茸、龟甲、杞子、核桃、杜仲、补骨脂、沙苑子、茯神。大法，夹寒者脉迟，萆 厘清饮、内补鹿茸丸。夹热者脉数，清心莲子饮、二苓清利饮。

　　湿痰流注者，苍术二陈汤，心经伏暑者，四苓散加香薷、麦冬、人参、石莲，或导赤散。小便如常，少顷澄浊在底，或如米泔色者，萆 厘清饮。稠粘如胶，茎中涩痛者，肾气汤去桂、附。积想心动，烦扰伤精者，加味清心饮、瑞莲丸。肾虚气下陷者，补中汤。以上浊症治法。此外有溺血症，其原由于肾虚。无比山药丸去巴戟、苁蓉。加阿胶、丹皮、麦冬、赤芍。非如血淋因乎湿热，但以痛不痛为辨，痛为血淋，不痛为溺血也。有白淫症，经言思想无穷，所愿不得，意淫于外，入房太甚，发为筋痿，及为白淫，宜降心火。半苓丸、清心莲子饮。

　　又精伤白浊，小便推出髓条，痛不可忍者，乃由房事失节。宜使出髓条方。凡此皆精窍病也。

　　〔诸淋〕皆肾虚膀胱生热，故小水涩而不利也。治法初起，宜清解结热，疏利水道，通用五淋散加藕汁。

　　不用补涩。淋而渴属上焦气分，宜淡渗轻药，如茯苓、通草、灯心、瞿麦、泽泻、琥珀、车前子之类。清肺气以滋水之上源。淋而不渴，属下焦血分，宜味浓阴品，如知柏滋肾丸。滋肾阴以泄水之下流。如肺燥不能生水者，生脉散加减。心火及小肠热者，导赤散。肺脾积热，移于膀胱者，黄芩清肺饮。肾水亏，小便赤涩者，加减一阴煎。沙淋膀胱涩痛者，牛膝汤加秋石。劳淋脾肾不足者，朝用补中益气汤，夕用六味丸。血淋茎中热痛者，淡秋石泡汤。溺涩不痛者，一味琥珀末，薄荷、灯芯汤调服。气淋脐下妨闷，木香、沉香、枳壳、甘草梢、滑石、木通。膏淋乃精溺并出，精塞溺隧，故小便涩痛。初用海金沙散、加茯苓。若不痛，须摄固其精，勿与通利。宜鹿角霜、菟丝子、莲须、山药、芡实。后以六味丸，合聚精丸调补。冷淋寒客胞中，欲溺先发寒栗。肾气丸加鹿胶、沉香。热淋溺赤如血而少，时烦渴者，导赤散。伏暑成淋，六一散。虚者，生脉散。因怒致淋，宜青皮、山栀、沉香、木通等。

　　因思虑成淋，归脾汤。暑月汗多津液不降，参泽汤。妊妇病淋，葵子汤。

　　〔赤白浊〕茎中热痛，如火灼刀割，溺浊或赤或白。赤伤血分，白伤气分也。赤浊有溺赤，有血赤，其纯见鲜血，当从溺血条治。法见前论。若溺色黄赤，固多火症，然必赤而痛涩，兼见火脉，方可清利。若劳倦伤中气，酒色伤肾阴，溺短欠而无痛涩等症，则系水亏液涸，不可清利，经所谓中气不足，溲溺为之变，但滋补下元，气化则水自清。加减六味丸、鹿茸地黄丸。白浊有浊在溺者，白如泔浆，此湿热内生。有浊在精者，由相火妄动。精离其位，不能闭藏，与溺并出，或移热膀胱，溺孔涩痛，皆白浊之因于热也。久之则有脾气下陷，土不制湿，而水道不清者，有相火已杀，心肾不交，精滑不固，而遗浊不止者，皆白浊之因于虚也。热者当辨心肾而清之，虚者常求脾肾而固之举之。

　　〔溺浊〕如泔，为胃中湿热下流。二陈汤加萆 、黄柏、泽泻、姜汁。精浊如膏，乃精溺并出，涩痛甚者，先清火，抽薪饮。久则涩痛去，精浊未止，宜固摄，固阴煎、元菟丹。胃中湿热浊痰，下渗膀胱，为溺浊，与肾无干。若牵腻如膏，心动即遗，或溺后遗出，皆精病，与浊无干。肥人多白浊，系湿痰，二术二陈汤。瘦人多赤浊，系肝火，龙胆泻肝汤。心虚遗浊者，金锁玉关丸。脾虚下陷者，补中益气汤。心脾两虚者，菟丝煎。

　　虚寒带浊者，五味丸。淋沥湿浊者，威喜丸。浊久足膝痿弱，漩脚澄下如糊者，六味丸加萆 、麦冬。茎中大痛，溺赤，脉滑数，宜清热利水，生地、麦冬、山栀、知母，加六一散。肾虚淫火易动，精滑粘腻如膏，九龙丹收摄之。若忍精不泄而成白浊者，四苓散。丹方治白浊，杞子钱半，菟丝子、车前子、韭子各一钱，莲子二十粒、共入猪尿脬内煮，加葱酒啜汁，并食猪脬莲子，连服二三次效。赤浊者，猪苓汤，并加麝香、杜牛膝，以通瘀腐之在隧窍者。有溺时结块，阻窍作痛，块中蓄水泡者，必醉酒使内，酒湿乘虚袭入精窍也。治同上。

　　卷之七　淋浊论治

　　淋症脉候

　　少阴脉数，妇人则阴中生疮，男子则气淋。盛大而实者生，虚小而涩者死。

　　卷之七　淋浊论治

　　浊症脉候

　　赤白浊，脉大而涩，按之无力，或微细，或沉紧而涩，为虚，动滑为实。尺脉虚浮急疾者，皆难治，迟者易痊。

　　卷之七　淋浊论治

　　附方

</div>
    <div class="pagination">
<a href="类证治裁_page80.html">上一页</a><span>...</span><a href="类证治裁_page76.html">76</a><a href="类证治裁_page77.html">77</a><a href="类证治裁_page78.html">78</a><a href="类证治裁_page79.html">79</a><a href="类证治裁_page80.html">80</a><span class="current-page">81</span><a href="类证治裁_page82.html">82</a><a href="类证治裁_page83.html">83</a><a href="类证治裁_page84.html">84</a><a href="类证治裁_page85.html">85</a><a href="类证治裁_page86.html">86</a><span>...</span><a href="类证治裁_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
