<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 37 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 37 页/共 120 页</h1>
    <div class="content">　　一、医方　（三十二）治牙疳方

　　○牙疳敷藤黄法

　　己巳春，阅沪上《福祉医学报》载有章×之言，有误用藤黄，治愈走马牙疳之事，甚为奇异。兹特录其原文于下，以供医界之研究：丁卯三月，余偕友数人，偶至仁溏观优。有潘氏子，年四岁，患走马牙疳，起才三日，牙龈腐化，门牙已脱数枚，下唇已溃穿，其势甚剧。问尚有可救之理否？询其由，则在发麻之后。实为邪热入胃，毒火猖狂，一发难遏，证情危险。告以只有白马乳凉饮，并不时洗之，涂以人中白，内服大剂白虎汤，或有可救。但势已穿唇，效否不敢必耳。因书生石膏、生知母、生打寒水石、象贝等为方与之。其时同游者，有老医倪××，因谓之曰，牛黄研末，外掺腐烂之处，亦或可治。遂彼此各散。后数日，则此儿竟已痊愈，但下唇缺不能完。因询其用何物疗治，乃得速效若斯，则曰，用倪××说，急购藤黄屑而掺之，果然一掺腐势即定，血水不流，渐以结靥落痂，只三日耳。内服石膏等一方，亦仅三服。此儿获愈，因其无识，误听牛黄为藤黄。然以此一误，而竟治愈极重之危证。开药学中从古未有之实验，胡可以不志也。尝考李氏《本草纲目》，蔓草中曾载藤黄，而功用甚略。至赵恕轩《本草纲目拾遗》，言之甚详。虽曰有毒，而可为内服之品，且引《粤志》谓，其性最寒，可治眼疾，味酸涩，治痈肿，止血化毒，敛金疮，能除虫，同麻油、白蜡熬膏，敷金疮、汤火等伤，止疼收口，其效如神。而其束疮消毒之用又甚多，可知此药，竟是外科中绝妙良药。而世多不知用者，误于李氏《海药本草》有毒之两字。而张石顽更以能治蛀齿，点之即落，而附会为毒，损骨伤肾，于是畏之甚于蛇蝎，实不知石顽不可信。今之画家，常以入口，虽曰与花青并用，可解其毒，余以为亦理想之谈耳。既曰性寒，毒于何有？然后知能愈牙疳，正是寒凉作用。且其味酸涩，止血、止疼、收口、除虫皆其能治牙疳之切实发明也。

　　按：走马牙疳之原因，有内伤外感之殊。得于由内伤者轻而缓，由外感者重而急。此幼童得于麻疹之后，其胃中蕴有瘟毒上攻，是以三日之间，即腐烂如此。幸内服石膏、寒水石，外敷藤黄，内外夹攻，皆中要肯，是以其毒易消，结痂亦在三日内也。若当牙疳初起之时，但能用药消其内蕴之毒热，即外不敷药，亦可治愈。

　　曾治天津于氏幼童，年六七岁，身出麻疹，旬日之外热不退，牙龈微见腐烂。其家人惧甚，恐成走马牙疳，延愚诊视。脉象有力而微弦，知毒热虽实，因病久者，气分有伤也。问其大便，三日未行。遂投以大剂白虎加人参汤，方中生石膏用三两，野党参用四钱，又加连翘数钱，以托疹毒外出。煎汤三茶盅，俾分三次温饮下。又用羚羊角一钱，煎水一大茶盅，分数次当茶饮之，尽剂热退而病愈。牙龈腐烂之处，亦遂自愈。

　　一、医方　（三十三）治疮科方

　　○消瘰丸

　　治瘰 。

　　牡蛎（十两， ） 生黄 （四两） 三棱（二两） 莪术（二两） 朱血竭（一两） 生明乳香（一两）

　　生明没药（一两） 龙胆草（二两） 玄参（三两） 浙贝母（二两）

　　上药十味，共为细末，蜜丸桐子大。每服三钱，用海带五钱，洗净切丝，煎汤送下，日再服。

　　瘰 之证，多在少年妇女，日久不愈，可令信水不调，甚或有因之成劳瘵者。其证系肝胆之火上升，与痰涎凝结而成。初起多在少阳部位，或项侧，或缺盆，久则渐入阳明部位。一颗垒然高起者为瘰，数颗历历不断者为 。身体强壮者甚易调治。

　　此方重用牡蛎、海带，以消痰软坚，为治瘰 之主药，恐脾胃弱者，久服有碍，故用黄 、三棱、莪术以开胃健脾（三药并用能开胃健脾，十全育真汤下曾详言之），使脾胃强壮，自能运化药力，以达病所。且此证之根在于肝胆，而三棱、莪术善理肝胆之郁。此证之成，坚如铁石，三棱、莪术善开至坚之结。又佐以血竭、乳香、没药，以通气活血，使气血毫无滞碍，瘰 自易消散也。而犹恐少阳之火炽盛，加胆草直入肝胆以泻之，玄参、贝母清肃肺金以镇之。且贝母之性，善于疗郁结利痰涎，兼主恶疮。玄参之性，《名医别录》谓其散颈下核，《开宝本草》谓其主鼠 ，二药皆善消瘰 可知。

　　血竭，色赤味辣。色赤故入血分，味辣故入气分，其通气活血之效，实较乳香、没药为尤捷。诸家本草，未尝言其辣，且有言其但入血分者，皆未细心实验也。然此药伪者甚多，必未研时微带紫黑，若血干之色。研之红如鸡血，且以置热水中则溶化，须臾复凝结水底成块者，乃为真血竭。

　　曾治一少年，项侧起一瘰 ，其大如茄，上连耳，下至缺盆。求医治疗，言服药百剂，亦不能保其必愈。

　　而其人家贫佣力，为人芸田，不惟无钱买如许多药，即服之亦不暇。然其人甚强壮，饮食甚多，俾于一日三餐之时，先用饭汤送服 牡蛎细末七八钱，一月之间消无芥蒂。

　　又治一妇人，在缺盆起一瘰 ，大如小橘。其人亦甚强壮无他病，俾煮海带汤，日日饮之，半月之间，用海带二斤而愈。若身体素虚弱者，即煮牡蛎、海带，但饮其汤，脾胃已暗受其伤。盖其咸寒之性，与脾胃不宜也。

　　族侄女患此证，治数年不愈。为制此方，服尽一料而愈。

　　一、医方　（三十三）治疮科方

　　○消瘰膏

　　消瘰 。

　　生半夏（一两） 生山甲（三钱） 生甘遂（一钱） 生马钱子（四钱，剪碎） 皂角（三钱） 朱血竭（二钱）

　　上药前五味，用香油煎枯去渣，加黄丹收膏，火候到时将血竭研细搀膏中熔化和匀，随疮大小摊作膏药。

　　临用时每药一帖加麝香少许。

　　友人之女年五岁。项间起瘰 数个，年幼不能服药，为制此药，贴之全愈。

　　凡膏药中用黄丹，必以火炒过，然后以之熬膏，其胶粘之力始大。而麝香不早加入膏药中者，以麝香忌火也。

　　一、医方　（三十三）治疮科方

　　○化腐生肌散

　　治瘰 已溃烂者，用此药擦之。他疮破后者亦可用之。

　　炉甘石（六钱， ） 乳香（三钱） 没药（三钱） 明雄黄（二钱） 蓬砂（三钱） 砂（二分） 冰片（三分）

　　共研细，收贮瓶中勿令透气。日擦患处三四次，用此药长肉。将平时收口不速者，可加珍珠一分， 研细搀入，其 法详护眉神应散后。

　　一、医方　（三十三）治疮科方

　　○内托生肌散

　　治瘰 疮疡破后，气血亏损不能化脓生肌。或其疮数年不愈，外边疮口甚小，里边溃烂甚大，且有串至他处不能敷药者。

　　生黄 （四两） 甘草（二两） 生明乳香（一两半） 生明没药（一两半） 生杭芍（二两）

　　天花粉（三两） 丹参（一两半）

　　上七味共为细末，开水送服三钱，日三次。若将散剂变作汤剂，须先将花粉改用四两八钱，一剂分作八次煎服，较散剂生肌尤速。

　　从来治外科者，于疮疡破后不能化脓生肌者，不用八珍即用十全大补。不知此等药若遇阳分素虚之人服之犹可，若非阳分素虚或兼有虚热者，连服数剂有不满闷烦热，饮食顿减者乎？夫人之后天，赖水谷以生气血，赖气血以生肌肉，此自然之理也。而治疮疡者，欲使肌肉速生，先令饮食顿减，斯犹欲树之茂而先戕其根也。

　　虽疮家阴证，亦可用辛热之品，然林屋山人阳和汤，为治阴证第一妙方，而重用熟地一两以大滋真阴，则热药自无偏胜之患，故用其方者，连服数十剂而无弊也。如此方重用黄 ，补气分以生肌肉，有丹参以开通之，则补而不滞，有花粉、芍药以凉润之，则补而不热，又有乳香、没药、甘草化腐解毒，赞助黄 以成生肌之功。

　　况甘草与芍药并用，甘苦化合味同人参，能双补气血，则生肌之功愈速也。至变散剂为汤剂，花粉必加重者，诚以黄 煎之则热力增，花粉煎之则凉力减，故必加重而其凉热之力始能平均相济也。至黄 必用生者，因生用则补中有宣通之力，若炙之则一于温补，固于疮家不宜也。

　　一人年二十余。因抬物用力过度，腰疼半年不愈。忽于疼处发出一疮，在脊梁之旁，微似红肿，状若复盂，大径七寸。疡医以为腰疼半年，始现此疮，其根蒂必深而难治。且其内外发热，饮食懒进，舌苔黄浓，脉象滑数。知其证兼外感实热，投以白虎加人参汤，热退能食。数日，又复虚汗淋漓，昼夜不止，遂用龙骨、牡蛎（皆不用 ）、生杭芍、生山药各一两为方，两剂汗止。继治以清火、消肿、解毒之药，若拙拟消乳汤，去栝蒌加金线重楼、三七（冲服）之类，更加鹿角霜钱许，以引经。惟消乳汤以知母为君重八钱，兹则所用不过五六钱。外用五倍子、三七、枯矾、金线重楼、白芨为末，以束其根；乳香、没药、雄黄、金线重楼、三七为末，以敷其顶，皆用醋调之。旬日疮消三分之二，其顶甚软。遂以乌金膏（以雄黄炒巴豆仁至黑色研细名乌金膏）调香油敷其软处。二日，疮破出稠脓若干。将此内托生肌散改作汤剂，投之，外敷拙拟化腐生肌散。七八日间疮口长平，结痂而愈。

　　徐灵胎治疮最重围药。以围药束住疮根，不使毒势散漫，又能阻隔周身之热力，不贯注于疮，则疮必易愈。愚治此疮所用束根之药，实师徐氏之意也。

　　一、医方　（三十三）治疮科方

　　○洗髓丹

　　治杨梅疮毒蔓延周身，或上至顶，或下至足，或深入骨髓，无论陈、新、轻、剧，服之皆有奇效。三四日间疮痂即脱落。

　　净轻粉（二钱，炒至光色减去三分之二，研细，盖此药炒之则烈性少缓，若炒之过度，又恐无力，火候宜中，用其大片即净轻粉。） 净红粉（一钱，研细，须多带紫黑片者用之，方有效验。） 露蜂房（如拳大者一个，大者可用一半，小者可用两个，炮至半黑半黄色，研细，炮时须用物按之着锅。） 核桃（十个，去皮捣碎，炮至半黑半黄色，研细，纸包数层，压去其油，盖油多即不好为丸用。）

　　上诸药用熟枣肉为丸，黄豆粒大，晒干，分三次服之。服时，须清晨空心开水送下，至午后方可饮食，忌腥半月。服后，口含柳棍，有痰涎即吐出，愈多吐愈好。睡时将柳棍横含，两端各系一绳，两绳之端结于脑后，防睡着掉落。又须将柳棍勤换，即将药服完仍须如此，必待不吐痰涎时，方可不含柳棍。其药日服一次，若恶心太甚者，可间日一服。制此药时，须自经手，将轻粉、红粉称极准，其秤当以库秤为定法，轻粉须称准后再炒。

　　此方，人多有疑其服之断生育者，非也。轻粉虽烈， 之则烈性顿减，红粉虽性近轻粉而止用一钱，且分作三日服之，又有枣肉之甘缓以解毒，核桃仁多用至十枚，峻补肾经以防患，配合得宜，服之自有益无害。

　　轻粉系水银同矾石升炼而成，红粉亦系水银同矾石、硝石诸药升炼而成，其质本重坠，故能深入，其成于升炼，故能飞扬。是以内浃骨髓，中通脏腑，外达皮肤，善控周身之毒涎，借径于阳明经络，自齿龈（上龈属足阳明下龈属手阳明）而出也。蜂房，能引人身之毒涎透退场门齿，且有以毒攻毒之妙用，为轻粉、红粉之佐使。

　　毒涎之出者愈多，即内毒之消者愈速矣。核桃仁润而多脂，性能补骨益髓可知。且又善解疥癣之毒，其能解他疮之毒亦可知。加于此药之中，补正兼以逐邪，毒之深入骨髓者亦不难消除矣。至于丸以枣肉，取其甘缓之性，能缓二粉之猛悍，又能补助肠胃使不为毒药所伤也。

</div>
    <div class="pagination">
<a href="医学衷中参西录_page36.html">上一页</a><span>...</span><a href="医学衷中参西录_page32.html">32</a><a href="医学衷中参西录_page33.html">33</a><a href="医学衷中参西录_page34.html">34</a><a href="医学衷中参西录_page35.html">35</a><a href="医学衷中参西录_page36.html">36</a><span class="current-page">37</span><a href="医学衷中参西录_page38.html">38</a><a href="医学衷中参西录_page39.html">39</a><a href="医学衷中参西录_page40.html">40</a><a href="医学衷中参西录_page41.html">41</a><a href="医学衷中参西录_page42.html">42</a><span>...</span><a href="医学衷中参西录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
