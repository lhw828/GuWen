<!DOCTYPE html>
<html>
<head>
    <meta charset="UTF-8">
    <title>证治准绳 - 第 127 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 127 页/共 348 页</h1>
    <div class="content">　　青黛一物汤
　　青黛【如枣大一块】　用新汲水研服
　　参升麻汤
　　升麻　参　甘草【各半两】
　　水三盏煎一盏半去滓服
　　陶阳毒伤寒服药不效斑烂皮肤手足皮俱脱身如涂硃眼珠如火燥竭欲死脉洪大而有力昏不知人宜三黄石膏汤主之或升麻栀子汤吐之　若热甚时狂时昏口噤咬牙药不可下者用水渍法候牙寛狂乱稍定投药亦良如黒奴丸不可轻用
　　活阳气独胜隂气暴絶必发燥狂走妄言面赤咽痛发斑或下下利赤黄脉洪实或滑促宜酸苦之药救隂　阳毒轻者桔梗大黄汤　阳毒升麻汤　栀子仁汤　又龙胆草一物汤
　　赵阳根于隂隂根于阳无阳则隂无以化无隂则阳无以生可见两者不能相无也又仲景云阳气先絶隂气后絶此人死身色必青隂气前絶阳气后竭此人死身色必赤则知隂阳二气在人身中不可偏絶絶则无复生之理今活人书论隂毒而曰阳气絶论阳毒而曰隂气絶既絶矣即为不治之证又何药焉盖隂阳二证之深重也又挟毒气是为隂毒阳毒故其药皆用升麻犀角雄黄大青軰以解其毒然后阳毒泄而隂气复隂毒泄而阳气复大汗出而解矣活人书何不曰阳气极盛隂气极微为阳毒隂气极盛阳气极微为隂毒庶不为极絶之证












　　证治凖绳卷四十三
<子部,医家类,证治准绳>
　　钦定四库全书
　　证治凖绳卷四十四
　　明　王肯堂　撰
　　伤寒
　　三隂总论
　　太隂病
　　黄三隂有传经之邪有内感之邪传经者自太阳传入者是也内感者直中三隂非自阳经次第流传而来由形寒饮冷而得损动胃气之所致也其脉证略与伤寒外感之证相似细辨之特异耳然止系杂病非伤寒热病受寒之证也夫邪之生也或生于隂或生于阳其生于阳者得之风雨寒暑其生于隂者得之饮食居处隂阳喜怒仲景云发热而恶寒者发于阳也无热而恶寒者发于隂也此三隂内感之证首尾无热纵有热者亦仲景所谓反发热也又当考始得之三字则见矣内感之证始终只在一经不复传变不传者何阳动而隂静故阳传而隂不传也若以伤寒之三隂三阳言之则所传者表里经络而已况风寒六气之邪中人或中于阳经或入于隂络孰为之先孰为之后乌可专以太阳为受邪之始故各经皆能受邪然邪自太阳始者比各经居多葢始虽自三隂中热者亦传归阳明而后已也三隂经自中寒决无复传变三隂无合并病者以此王尝读张仲景伤寒论于太隂有曰自利不渴者属太隂以其藏有寒故也当温之宜服四逆辈于少隂有曰少隂病得之一二日口中和其背恶寒者当灸之附子汤主之少隂病身体痛手足寒骨节痛脉沈者附子汤主之少隂病下利白通汤主之少隂病下利脉微者与白通汤利不止厥逆无脉干呕烦者白通加猪胆汁汤主之少隂下利清谷里寒外热手足厥逆脉微欲絶身反不恶寒其人面赤色或腹痛或干呕或咽痛或利止脉不出者通脉四逆汤主之少隂病脉沈者急温之宜四逆汤于厥隂有曰手足厥寒脉细欲絶者当归四逆汤主之大汗若大下利而厥冷者四逆汤主之观仲景此论则伤寒三隂必有寒证而宜用温热之剂也及读刘守真之书有曰伤寒邪热在表府病为阳邪热在里藏病为隂俗妄谓有寒热隂阳异证误人久矣寒病有矣非汗病之谓也寒病止为杂病终莫能为汗病且造化汗液之气者乃阳热之气非隂寒之所能也虽仲景有四逆汤证是治表热里和误以寒药下之太早表热入里下利不止及或表热里寒自利急以四逆温里利止里和急解其表也故仲景四逆汤证复有承气汤下之者由是伤寒汗病经直言热病而不言寒也经言三隂证者邪热在藏在里以藏与里为隂当下热者也素问论伤寒热病有二篇名曰热竟无寒理兼素问并灵枢诸篇运气造化之理推之则为热病诚非寒也观守真此论则伤寒无问在表在里与夫三阳三隂皆一于为热而决无或寒者矣两説不同其是非之判必有一居此者由是彼此反覆究诘其义而久不能得虽至神疲气耗不舍置者自谓此是伤寒大纲领此义不明则千言万语皆未足以为后学式况戕贼民生何有穷极也哉意谓成无已之注必有所发明者遂因而求之然亦止是随文而略释之竟不明言何由为热何由为寒之故此非其不欲言也葢止知伤寒皆是传经故疑于六经所传但为热证而热无变寒之理遂不敢别白耳以寒为本藏之寒欤安得当热邪传里入深之时反独见寒而不见热者且所用温热药能不助传经之热邪乎以寒为外邪之寒欤则在三阳以成热矣岂有传至三隂而反为寒哉成氏能濳心乎此则必悟其所以然矣自仲景作伤寒论以来靡或遗之而弗宗至于异同之论兴而渔者走渊木者走山矣宜乎后人不能决于似是而非之际故或谓今世并无真伤寒病又或以为今人所得之病俱是内伤又昧者至谓伤寒论中诸温药悉为传经热邪而用者以三隂经属隂故也又其太谬者则曰凡论中有寒字皆当作热字看鸣呼末流之一至此乎于是澄心静虑以涵泳之一旦划然若有所悟者然亦未敢必其当否也姑陈之以从有道之正夫三阳之病其寒邪之在太阳也寒郁其阳阳不畅而成热阳虽人身之正气旣郁则为邪矣用麻黄发表以逐其寒则腠理通而郁热泄故汗而愈茍或不汗不解其热不得外泄则必里入故传阳明传少阳而或入府也若夫三隂之病则或寒或热者何哉葢寒邪之伤人也或有作太阳经郁热然后以次而传至隂经者或有太阳不传阳明少阳而便传三隂经者或有寒邪不从阳经而始直伤隂经者或有虽从太阳而始不及郁热即入少隂而独见少隂证者或有始自太阳即入少隂而太阳不能以无伤者或有直伤即入而寒便变热及始寒而终热者其郁热传隂与变便变热则为热证其直伤隂经及从太阳即入少隂则为寒证其太阳不能无伤则少隂脉证而兼见太阳标病其始为寒而终变热则先见寒证而后见热证此三隂之病所以或寒或热也茍即三隂经篇诸条展转玩绎以求之理斯出矣夫其或传经或直伤或即入或先寒后热者何也邪气暴卒本无定情而传变不常故耳故经曰邪之中人也无有常或中于阳或中于隂夫守真者絶类离羣之士也岂可为异説以骇人哉葢由其以温暑为伤寒而仲景之方每不与温暑对故略乎温热之剂而例用寒凉由其以伤寒一断为热而无寒故谓仲景四逆汤为寒药误下表热里和之证及为表热里寒自利之证而立又谓温里止利急解其表又谓寒病止为杂病嗟乎仲景伤寒论专为中而即病之伤寒作不兼为不即病之温暑作故每有三隂之寒证而温热之剂之所以用也以病则寒以时则寒其用之也固宜后人不知此意是以愈求愈逺愈説愈凿若知此意则犹庖丁解牛动中肯綮矣且如寒药误下而成里寒者固不为不无矣不因寒药误下而自为里寒者其可谓之必无乎殊不知隂经之每见寒证者本因寒邪不由阳经直伤于此与夫虽由太阳而始不及郁热即入于此而致也虽或有因寒药误下而致者葢亦甚少仲景所用诸温热之剂何尝每为寒药误下而立况表里寒之证亦何尝每有急解其表之文乎夫里寒外热之证乃是寒邪入客于内迫阳于外或是虚阳之气自作外热之状耳非真热邪所为也观仲景于里寒外热之证但以温药治里寒而不治外热则知其所以为治之意矣若果当急解其表岂不于里和之后明言之乎且三隂寒病旣是杂病何故亦载于伤寒论以惑后人乎其厥隂病篇诸条之上又何故每以伤寒二字冠之乎夫内经所叙三隂病一于为热者言其常也仲景所叙三隂病兼乎寒热者言其变也并行而不相悖耳后人谓伤寒本无寒证得非知常而不知变欤然世之恪守局方好用温热剂者乃反能每全于寒证无他其守彼虽偏治此则是学者能知三隂固有寒邪所为之证则仲景创法之本意可以了然于心目之间而不为他説所夺矣或曰伤寒之病必从阳经郁热而传三隂今子谓直伤隂经即入隂经而为寒证其何据乎予曰据夫仲景耳仲景曰病发热恶寒者发于阳也无热恶寒者发于隂也发于阳者七日愈发于隂者六日愈夫谓之无热恶寒则知其非阳经之郁热矣谓之发于隂则知其不从阳经传至此矣谓之六日愈则知其不始太阳而止自隂经发病之日为始数之矣仲景又曰伤寒一二日至四五日而厥者必发热伤寒病厥五日热亦五日设六日当复厥不厥者自愈伤寒厥四日热反三日复厥五日其病为进夫得伤寒未为热即为厥者岂亦由传经入深之热邪而致此乎今世人多有始得病时便见诸寒证而并无或热者此则直伤隂经即入隂经者也茍不能究夫仲景之心但执凡伤于寒则为病热之语以为治其不夭人天年者几希矣
　　太隂病　腹满　腹痛　黄　【吐与利下三门并附入少隂病葢此三门之病本属太隂病因在少隂者反多故从其多者附也】
　　黄太隂之为病腹满而吐食不下自利益甚时腹自痛者宜理中也隂经少有用桂枝汤者如此证若脉浮即用桂枝汤微汗之若恶寒甚不已者非理中四逆不可也三隂俱有恶寒但喜厚衣即恶寒也前证若下之必胸下结鞕又宜泻心汤也虽然用泻心者由误下而致非传经热邪也三隂虽皆有传经热邪故自有热证与此隂证不同大宜详究太隂经治法有汗下温和解
　　汗　　桂枝汤　　　　　桂枝加芍药汤
　　下　　桂枝加大黄汤
　　温　　四逆汤　　　　　理中汤
　　和解　栀子蘗皮汤　　　茵陈五苓散
　　经云尺寸俱沈细者太隂受病也以其脉布胃中络于嗌故腹满而嗌干今查太隂篇阙嗌干证　太隂之为病腹满而吐食不下自利益甚时腹自痛若下之必胸下结鞕【成太隂为病阳邪传里也太隂之脉布胃中邪气壅而为腹满上不得降者呕吐而食不下下不得升者自利益甚时腹自痛隂寒在内而为腹痛者则为常痛此阳邪于里虽痛而亦不常但或时腹自痛也若下之则隂邪留于胸下为结鞕经曰病发于隂而反下之因作痞】　自利不渴者属太隂　脉浮而缓手足自温者系在太隂　下后腹满时痛者属太隂　太隂病脉浮者可发汗宜桂枝汤【在太阳则脉浮无汗宜麻黄汤此脉浮当亦无汗而不言者谓隂不得有汗不必言也不用麻黄而用桂枝者以隂病不当更发其阳也须识无汗亦有用桂枝证】　本太阳病医反下之因而腹满时痛者属太隂也桂枝加芍药汤主之大实痛者桂枝加大黄汤主之【邪气入里则为腹痛葢气传里而痛者其痛不常当以辛温之剂和之隂寒在内而痛者则痛无休止时欲作利也当以热剂温之有燥屎宿食为痛者则不大便腹满而痛也则须下之经曰诸痛为实痛随利减此皆为里证而治各不同】
　　桂枝加芍药汤方　桂枝　生姜【各三两半】甘草【二两炙】芍药
　　【六两】大枣【十二枚擘】
　　右五味以水七升煮取三升去滓
　　桂枝加大黄汤方　桂枝【一两】芍药【一两半】甘草【炙半两】大黄
　　【半两大便寔痛者加一两虚者照本方】
　　右防咀大枣三枚生姜四片水煎温服
　　张或谓太隂病用四逆辈固当然复用桂枝大黄夫大黄至寒何以用之于隂经又兼桂枝大黄寒热相杂而用何也曰夫自利而渴者属少隂为寒在下焦自利不渴者属太隂为寒在中焦以四逆等汤温其藏此本经当用之药也其太阳病反下之表邪未解乘虚传于太隂因而腹满时痛用桂枝芍药汤若太实痛者桂枝加大黄以除表里之邪已上二节虽下后而利已此兼有满痛形证故用芍药大黄为宜若脉浮弱其人续自便利设当行大黄芍药者宜减之以其人胃气弱故易动也
　　赵活人书第四问太隂经病证中云腹满时痛属太隂也又云腹痛桂枝加芍药汤痛甚桂枝加大黄汤愚详太隂病腹满证有三有次第传经之邪有直入本经之邪有下后内陷之邪不可不辨也如腹满咽干者此非传经之阳邪者乎法当下之腹满而吐食不下自利益甚时腹自痛若下之必胸下结鞕此非直入本经之隂邪者乎法当温之如太阳病医反下之因尔腹满时痛此误下内陷之邪也法当用桂枝加芍药汤大实痛者桂枝加大黄汤今此问中不言桂枝加芍药加大黄二汤为治误下后之剂又不曰太实痛但曰痛甚设遇本经直入隂邪腹满时痛而脉沈细者依此用桂枝加芍药大黄辈下之岂不贻胸下结鞕之悔又所谓大实痛者乃胃中邪实结燥而痛则痛甚与大实证全别以是知本经隂邪腹满者宜理中加青皮陈皮传经之邪腹满咽干者属大柴胡误下后腹满痛方见上
　　太隂病脉弱其人续自便利设当行大黄芍药者宜减之以其人胃气弱易动故也　太隂中风四肢烦疼脉阳微隂涩而长者为欲愈【内经曰四肢皆禀气干胃而不得至经必因于脾脾病不能为胃行其津液四肢不禀水谷气日以就衰脉道不利筋脉血肉皆无气以生故不用　脾在时则寄旺于四季在人则应于手足故太隂病则四肢应之】　太阳病欲解时从亥至丑上【脾为隂土旺于亥子丑向阳故云解时】
　　活古人以四日太隂证病在胸鬲可吐而愈何也答曰不然有太隂证脉大胸满多痰者可吐之脉大而无吐证者可汗而已大抵在表者汗之在里者下之在上者涌之在下者泄之蒌栀豉随证施用不可拘以日数也
　　赵活人五十六问云隂证有发热者乎太隂厥隂皆不发热只少隂有发热证愚详仲景论中三隂皆有发热如少隂二证外又有吐利手足不逆冷反发热者不死少隂病一身手足尽热以热在膀胱必便血少隂病四逆散中用柴胡亦有发热又厥隂病先厥后发热而利者必自止下利脉数有微热汗出今欲愈面赤身微热为郁胃呕而发热小柴胡与夫太隂病中风四肢烦疼是三隂皆有发热何其言之拘耶又云太隂篇无吐法如虚烦鬲寔等证可吐者皆属他经独华佗云四日在胸可吐之亦不曰太隂今活人伤寒问中云太隂病在胸膈可吐何耶况胸中本非太隂经部分仲景虽有下之则胸结鞕是误下后坏病也而胸下乃近心腹处亦非吐药可治也至于论脉仲景但云太隂尺寸皆沈细亦未尝言脉大腹满
　　腹满俗云肚胀有属热者有属寒者阳热则腹满咽干或大小便袐涩或潮热讝语等证隂则腹满吐食不下自利益甚时腹自痛虽然腹满为里证又有浅深之别经曰表已解内不消非大满犹生寒热则病不除是未全入府邪犹浅也若大满大实坚有燥屎可除下之虽四五日不能为祸是已入府邪已深也腹满固多可下又有虚实之殊经曰腹满不减为寔可下去之若腹满时减为虚则不可下又曰腹满不减减不足言当下之要略曰腹满时减复如故此虚寒从下上也当以温药和之葢虚气留滞亦为之胀但比实者不至坚痛尔诸经皆有腹满但太隂属脾土位中央又专主腹满之腹满之证二十余条治法有汗吐下温刺之异又有汗吐下后成腹胀者治法亦各不同葢胃为津液之主发汗亡阳则胃气虚而不能敷布诸气壅滞而为胀满是当温散厚朴生姜甘草半夏人参汤可也吐后邪气不去加之腹胀满者胸中之邪下传入胃壅而为实故生胀满当须下之调胃承气汤可也邪未入府而要下之表邪乘虚入郁胸中有虚烦气上下不得通利腹为之满故当吐之栀子厚朴汤可也医者能审邪气所起之由来真知邪气所在之虚实发汗吐下之不差温补针艾之适当则十全之功可得也　又结胸从心下起至少腹鞭满而痛与腹满类也然结胸按之则痛手不可近腹痛举按常痛手近不甚也又痞亦从心下起至少腹亦与满类也然痞或止留心下腹满但在腹之中也有此为异临证宜审
　　太阳发汗后腹胀满者厚朴生姜甘草半夏人参汤【成吐后腹胀与下后腹满皆为实言邪气乘虚入里为寔发汗后外已解也腹胀满知非里寔由脾胃津液不足气濇不通壅而为满与此汤和脾胃而降气　张或问太阳篇中发汗后诸证不言太阳病固所当然亦合列于伤寒之右何故止言发汗后腹胀者厚朴半夏生姜人参汤主之子曰此言发汗后者以外无表证里无别术止有腹胀一事而已除此之外即获全安夫伤寒二字岂可易言哉其传变吉凶犹反掌耳可与所余一证而并例哉其诸汗后条目不殊此意】
　　厚朴生姜人参甘草半夏汤方　厚朴【炙去皮】生姜【各半斤】
　　人参【一两】半夏【半斤洗】甘草【二两】
　　右五味以水一斗煮取三升去滓温服一升日三服
　　伤寒下后心烦腹满卧起不安栀子厚朴汤主之【成下后但腹满而不心烦则邪气入里为里寔但心烦而不腹满则邪气在胸中为虚烦既烦且满则邪气壅于胸腹间也满者不能坐烦者不能卧故令卧起不安与栀子厚朴汤吐烦泄满】　太阳病过经十余日心下温温欲吐而胸痛大便反溏腹微满郁郁微烦先时自极吐下者调胃承气汤若不愈不可与但欲呕胸中痛微溏者此非柴胡证以呕知极吐下也【呉茱萸汤半夏泻心汤详呕吐】　太阳病中风以火刼发汗邪风被火热血气流溢失其常度两阳相薰灼其身发黄阳盛则欲衂隂虚则小便难隂阳俱虚竭身体则枯燥但头汗出剂颈而还腹满微湍口干咽烂或不大便久则谵语甚者至哕手足躁扰捻衣摸床小便利者可治　伤寒腹满谵语寸口脉浮而此肝乘脾名曰纵刺期门【腹满谵语者脾胃疾也浮者肝脉也脾病见肝脉木行乘土也经曰水行乘火木行乘土名曰纵此其类矣期门者肝之　刺之以泻肝经盛气】　伤寒发热啬啬恶寒大渴引饮腹满自汗小便利病欲愈此肝乘肺也名曰横刺期门【按伤寒发热恶寒表病也至于自汗出则表已解矣大渴腹满里病也至于小便利则里自和矣故曰其病欲解欲解则当俟其自愈矣刺期门三字疑衍】
　　阳明中风口苦咽干腹满微喘发热恶寒脉浮而若下之则腹满小便难也【麻黄汤】　三阳合病腹满身重难以转侧口不仁面垢谵语遗尿发汗则谵语下之则额上生汗手足逆冷若自汗者用白虎汤　阳明病脉迟食难用饱饱则微烦头必小便难此欲作谷疽虽下之腹满如故所以然者以脉迟故也【栀檗汤】　伤寒吐后腹胀满者与调胃承气汤【成内经云诸腹胀大属于热热在上焦则吐吐后不解复腹胀满者邪热入胃也与调胃承气汤下其胃热】　发汗不解腹满痛者急下之宜大承气汤　腹满时减减不足言当下之宜大承气汤【满痛即是寔若时减者非实也下条是发明上文之义且言若但满而不痛虽未可以为实若满而不减者亦可下也　张或谓减不足言复曰当下之何也此古之文法如是也言腹满不减当下之宜大承气汤此满而不减之谓也若时满时减者则可以当下而论是减不足言也然承气汤当缀下腹满不减处非可续于减不足言之下也假如太阳篇中云伤寒不便六七日头痛有热者与承气汤其小便清者知不在里仍在表也当须发汗若头痛者必衂宜桂枝汤縁桂枝当发汗而设非为治衂而用也以其文法所拘致令后世治衂有麻黄桂枝之误其减不足言之説亦不外乎是理】　阳明病下之心中懊憹而烦胃中有燥屎者大承气汤腹微满必初硬后溏不可攻【下后心中懊憹而烦者虚烦也当与栀子防汤若胃中有燥屎者非虚烦也可与大承气汤下之其腹微满初鞭后溏是无燥屎此热不在胃而在上也故不可攻】伤寒七八日身黄如橘子色小便不利腹微满者茵陈蒿汤　阳明病脉迟虽汗出不恶寒者其身必重短气腹满而喘有潮热者此外欲解可攻里也手足濈然汗出者此大便已鞭也大承气汤若汗多微发热恶寒者表未解也其热不潮未可与承气若腹大满不通者可与小承气汤微和胃气勿令大泄下　阳明病脉浮而口苦咽干腹满而喘发热汗出不恶寒反恶热身重【五苓散白虎汤】　阳明病潮热大便微鞭者大承气汤若不大便六七日恐有燥屎少与承气汤汤入腹中不转失气者此但初鞭后溏不可攻救之必胀满不能食欲饮水者饮水则哕后发热者必大便复鞭宜小承气汤　阳明中风脉浮大短气腹都满脇下及心痛久按之气不通鼻干不得汗嗜卧身及面目悉黄小便难潮热时哕者与小柴胡汤脉但浮无余证者麻黄汤
　　太隂为病腹满而吐食不下自利益甚时腹自痛若下之必胸下结鞕【理中汤丸不　张或谓凡伤寒初受者渴四逆汤　　皆在太阳然后传于阳明少阳也病有自隂经而入者未审何经先受也夫太阳先受也病自阳经发者为外感风寒邪从表入故太阳先受之也病自隂经起者为内伤生冷饮食过多故从太隂入也夫太隂者脾也以饮食生冷则伤脾故腹满而吐食不下自利不渴手足自温等证也】　桂枝加芍药桂枝加大黄二证【已见前条】
　　少隂病六七日腹胀不大便者急下之宜大承气汤【成此少隂入府也六七日少隂之邪入府之时阳明内热壅甚腹满不大便也阳明病上胜肾水则干急与大承气汤以救肾水】
　　厥隂下利清谷不可汗汗出必腹满【四逆汤】　下利腹胀满身体疼痛者先温其里四逆汤乃攻其表桂枝汤【下利腹满者里有虚寒先与四逆汤温里身疼痛为表未解利止里和与桂枝汤攻表】　伤寒哕而腹满视其前后何部不利利之则愈【成哕而腹满气上而不下也视其前后部有不利者则利之以降其气前部小便也后部大便也或用五苓散小承气汤】
　　禁忌不大便六七日少与小承气汤不转失气者不可攻攻之则腹满不能食【论见不大便】　腹满吐利者忌下【论见太隂】　腹满脉浮口苦咽干者忌汗下鍼【论见自汗】　腹满脉迟者忌下【论见前脉迟条】　腹满脉弱自利设用大黄芍药宜减之【论见太隂病条】
　　附
　　活若饮食不节寒中隂经胸膈不快腹满闭塞唇青手足冷脉沈细少情绪或腹痛急作理中汤加青皮每服一二剂胷即快矣枳实理中丸五积散尤妙　腹胀满者宜桔梗半夏汤
　　桔梗半夏汤　治伤寒心腹痞满时发疼痛　桔梗【微炒】
　　半夏【姜制】橘红【各一两】
　　右防咀每服四钱生姜三片水煎服
　　海少隂证小便遗沥大便遗失其人病六七日静重如山目不视体如氷腹胀满与物则咽不与则不求其脉沈细而微疾按之有力宜急下之与大承气汤
　　腹痛
　　邪气入里与正气搏则为腹痛所以痛者有异焉腹痛属里正太阳经腹不痛少阳有胸脇痛而无腹痛若有阳明腹满急而痛此为里实宜下之大柴胡汤小承气汤三隂下利清谷而又腹痛者里寒故也此总论太阳经阳中之隂四逆汤附子理中汤阳气传太隂经腹满而痛其证有二有实痛有虚痛肠鸣泄利而痛者虚痛也此独论太隂经隂中之阳小建中汤即桂枝加芍药汤但桂有厚薄尔不瘥则小柴胡汤去芩加芍药如数腹满大便袐按之痛者实痛也桂枝加大黄一钱此之虚痛实痛乃是以阳邪渐消为虚阳气正大为实太阳伤寒阳脉涩隂脉法当腹中急痛先与小建中汤不差与小柴胡汤【成脉阳涩隂而腹中急痛者当作里有虚寒治之与小建中汤温中散寒若不差者非里寒也必由邪气自表之里里气不利所致与小柴胡汤去黄黄苓加芍药以除传里之邪】小建中汤方　桂枝【去粗皮】生姜【切各三两】芍药【六两】甘草【炙二两】
　　大枣【十二枚擘】胶饴【一升】
　　右以水七升煮三升去滓内胶饴上微火消解温服一升不可用建中汤以甜故也【内经曰肝生于左肺藏于　　右心位在上肾处在下脾者土】【也应中央居四藏之中为中州生育荣衞通行津液一有不调则荣衞失所育津液失所行必此汤温健中藏是以建中名焉脾欲缓急食甘以缓之健脾者必以甘为主故以胶饴甘温为君甘草甘平为臣桂辛热辛散也润也荣衞不足润而散之芍药味微寒酸收也泄也津液不逮收而行之是以芍药桂为佐生姜味辛温大枣味甘温胃者衞之原脾者荣之本针经曰荣出中焦衞出上焦是矣衞为阳不足者益之必以辛荣为隂不足补之必以甘辛甘相合脾胃健而荣衞通是以姜枣为使或谓桂枝汤解表而芍药数少建中汤温里而芍药数多何也皮肤为近则制小其服心腹为逺则制大其服此所以为不同也】
　　伤寒胸中有热胃中有邪气腹中痛欲呕吐者黄连汤主之【成湿家下后舌上如胎者以丹田有热胸上有寒是邪气入里而为下热上寒也此伤寒邪气传里而为下寒上热也胃中有邪气使隂阳不交隂不得升而独治于下为下寒腹中痛阳不得降而独治于上为胸中热欲呕吐与黄连汤升降隂阳之气】
　　黄连汤方　黄连　甘草【炙】干姜【炮】桂枝【去粗皮各三两】人参
　　【二两】半夏【半斤洗】大枣【十二枚】
　　右以水一斗煮六升去滓温服一升日三服夜二服【上热者泄之以苦黄连之苦以降阳下寒者散之以辛桂姜半夏之辛以升隂脾欲缓急食甘以缓之人参甘草大枣之甘以益胃】
　　伤寒五六日中风往来寒热胸脇苦满黙黙不欲饮食心烦喜呕或胸中烦而不呕或渴或腹中痛或脇下痞鞕或心下悸小便不利或不渴身有微热或欬者与小柴胡汤　二阳并病太阳初得病时发汗不彻因转属阳明续自微汗不恶寒若太阳证不罢者不可下可小发汗设面色縁縁正赤者阳气怫郁在表当解之熏之若发汗不彻其人烦燥不知痛处乍在腹中乍在四肢按之不可得其人短气但坐以汗出不彻更发汗则愈以脉涩知之【桂枝不恶寒大柴胡汤小汗宜葛根汤各半汤麻黄加桂枝汤】
　　阳明病人不大便五六日绕脐痛烦燥发作有时此有燥屎故使不大便也【成不大便五六日者则大便必结为燥屎也胃中燥寔气不得下通故绕脐痛烦燥发作有时也】　大下后六七日不大便烦不解腹满痛者此有燥屎也所以然者未有宿食故也大承气汤主之【大下之后则胃弱不能消谷至六七日不大便则宿食已结不消故使烦热不解而腹满痛是知有燥屎也与大承气汤以下除之】　发汗不解腹满痛者急下之
　　少隂病二三日不已至四五日腹痛小便不利四肢沈重疼痛自下利者此为有水气其人或欬或呕或下利或小便利真武汤【成少隂病二三日则邪气犹浅至四五日邪气已深肾主水肾病不能制水水饮停为水气腹痛者寒湿内甚也四肢沈重疼痛寒湿外甚也小便不利自下利者湿胜而水谷不别也内经曰湿胜则濡泄与真武汤益阳散寒湿】　少隂病下利清谷里寒外热手足厥逆脉微欲絶反不恶寒面赤色或腹痛或干呕或咽痛或利止脉不出者通脉四逆汤主之【下利清谷手足厥冷脉微欲絶为里寒身热不恶寒面赤色为外热此隂甚于内格阳于外不相通也与通脉四逆汤散隂通阳】少隂病四逆其人或欬或悸或小便不利或腹中痛
　　或泄利下重者四逆散主之【四逆者四肢不温也伤寒邪在三阳则手足必热传到太隂手足自温至少隂则热邪渐深故四肢逆而不温也及至厥隂则手足厥冷是又甚于逆与四逆散以散传经之热也】　少隂病二三日至四五日腹痛小便不利下利不止便脓血者桃花汤【二三日至四五日寒邪入里深也腹痛者里寒也小便不利者水谷不别也下利不止便脓血者肠胃虚弱下焦不固也与桃花汤固肠止利也】
　　太隂为病腹满吐食不下自利益甚时腹自痛若下之必胸下结鞕【或出理中汤元不渴四逆汤】　本太阳病医反下之因尔腹满时痛属太隂也桂枝加芍药汤大实痛者桂枝加大黄汤【详见前】
　　厥隂伤寒四五日腹中痛若转气下趣少腹者此欲下利也【伤寒四五日邪气传里之时腹中痛转气下趣少腹者里虚遇寒寒气下行欲作自利也　或用附子干姜汤四逆汤】
　　云伤寒邪在三隂内不得交通故为腹痛手足之经皆防于腹如脉而腹痛过在足厥隂肝手太隂肺刺太冲太渊太陵如脉沈而腹痛过在足太隂脾少隂肾手厥隂心包刺太谿太陵如脉沈细而痛过在足太隂脾手少隂心刺太白神门三隂交此刺腹痛之法也
　　呉凡腹中痛可按可揉者内虚也不可按不可揉者内实也王海藏言中腕痛者属脾土脉沈迟内寒者理中汤或用附子理中丸主之若阳脉濇隂脉小建中汤主之若小腹痛属厥隂经分宜当归四逆汤加呉茱萸主之厥逆者四逆汤加呉茱萸主之若大实腹满而痛或绕脐刺痛不大便脉实者以大承气汤下之凡潮热不大便从心下至少腹鞭满而痛手不可近者大陷胸汤下之若脉腹痛无热无寒者芍药甘草汤主之凡脉口苦发热腹中痛者小柴胡去人参加炒白芍汤主之若寒热交作腹中痛者加肉桂芍药主之若寒多而痛者去黄芩倍肉桂芍药也凡少隂发热手足冷腹中痛者四逆散加附子汤肉桂炒芍药呉茱萸主之也凡发热脉洪而腹痛者芍药黄芩汤主之大抵腹痛有虚有实有冷有热要在脉证辨而用之凡畜血亦令人腹痛手不可近自有本条　若自利腹痛小便清白便当温也理中四逆着微甚用轻者五积散重者四逆汤无脉者通脉四逆汤使隂退而阳复也　腹痛欲吐利而顿燥者多有痧毒世俗括刺委中穴　凡脉微少腹痛厥隂也宜刺太冲太渊太陵灸归来关元脉沈脐腹痛少隂也宜刺太白神门三隂交灸中脘
　　陶伤寒腹中痛用凉水饮之其痛稍可者属热当用凉药不已而或绕脐硬痛大便结实烦渴属燥屎痛急用寒药下之或食积痛治亦如之若小腹硬痛小便自利大便黑身目黄者属畜血痛治亦如之加行血药下尽黑物自愈此三者痛随利减之法也若饮水愈痛属寒当用温药不已而或四肢厥冷腹痛呕吐泄利急用热药须详脉来有力无力方可　刘氏用灰包熨腹痛
　　厐合灸不灸久则冷结气上冲心而死
　　活身无大热烦渴大便实或腹痛满及生赤瘾疹者调胃承气汤黄连橘皮汤
　　腹痛兼头痛发热身痛吐利为霍乱欲吐不吐欲泻不泻为干霍乱治法详杂病霍乱门
　　黄【王叔和八阳明篇　海藏云色如烟熏黄乃湿病也一身尽痛色如橘黄乃黄病也一身不痛】
　　成湿热俱甚则发身黄伤寒至于发黄为病亦已甚矣邪风被火两阳相薰其身必黄阳明病被火额上汗出小便不利必发身黄此皆由内有热而被火攻发黄者也阳明病无汗小便不利心中懊憹必发黄者由阳明热盛而发黄也伤寒汗已身目为黄以寒湿在里不解故也此不可下宜于寒湿中求之是知非特湿热发黄而寒湿亦发黄也但寒湿之黄身如薰黄色暗而不明也热盛之黄黄如橘色出染着衣正黄如檗也大抵黄家属太隂太隂为湿热蒸之而致经曰太隂当发身黄是也一或脉沈结少腹鞭小便自利其人如狂者又为畜血在下焦使之黄也发黄非止寸口近掌无脉鼻气出冷为不治之证又若形体如烟熏直指摇头为心絶环口黧黑柔汗发黄为脾絶是皆不治之证也
　　太阳病身黄脉沈结少腹鞭小便自利其人如狂者血也抵当汤【详畜血】　得病六七日脉迟浮弱恶风寒手足温医数下之不能食脇下满痛项强小便难面目及身黄【茵陈五苓散详脇痛】　太阳病脉浮动数头病发热微盗汗出反恶寒表未解也医反下之客气动膈若不结胸但头汗出小便不利身必发黄【栀子檗皮汤详头汗】　太阳中风以火劫汗两阳相薰其身发黄阳盛欲衂隂虚小便难隂阳俱虚身体枯燥【防己黄茋汤栀子檗皮汤　详头汗】
　　栀子檗皮汤方　栀子【十五个擘】甘草【一两炙】黄檗【二两】
　　右三味以水四升煮取一升半去滓分温再服
　　若发汗已身灼热者名曰风温脉隂阳俱浮自汗身重多眠睡鼻息必鼾语言难出若被火者微发黄色　太阳病已汗遂发热恶寒复下之表里俱虚复加烧针因胸烦面青肤瞤者难治色微黄手足温者易愈【色微黄非病也所以騐其病之昜愈也】
　　阳明伤寒瘀热在里身必发黄麻黄连轺赤小豆汤麻黄连轺赤小豆汤方　麻黄【去节】生姜【切】连轺【连翘根也】甘草【炙四味各二两】杏仁【四十粒泡去皮尖】大枣【十二枚擘】生梓白皮【一升切】赤小豆【一升】
　　右八味以潦水一斗先煮麻黄再沸去上沬内诸药煮取三升去滓分温三服半日服尽
　　【内经曰湿上甚而热治以苦温佐以甘辛以汗为故正此之谓也又煎用潦水者亦取其水味萡则不助湿气】
　　阳明病发热但头汗出小便不利渴饮水浆此瘀热在里身必发黄茵陈蒿汤　伤寒七八日身黄如橘子色小便不利腹微满者茵陈蒿汤【成当热甚之时身黄如橘子色是热毒发泄于外内经曰膀胱者州都之宫津液藏焉气化则能出矣小便不利小腹满者热气甚于外而津液不得下行也与茵陈蒿汤利小便退黄逐热】
　　茵陈蒿汤方　茵陈【六两】大黄【二两去皮】肥栀子【十四枚擘】
　　右三味以水一斗先煮茵陈减六升内二味煮取三升去滓分温三服小便当利尿如皂角汁状色正赤一宿腹减黄从小便去也
　　【成小热之气凉以和之大热之气寒以取之发黄者热之极也非大寒之剂则不能救其热酸苦涌泄为隂酸以涌之苦以泄之故以茵陈蒿酸若为君心法南方火而主热大热之气必以苦寒胜之故以栀子为臣宜补必以酸宜下必以苦荡涤邪热必假将军攻之故以大黄为佐虽甚热大毒必祛除分泄前后腹得利而解矣】
　　阳明病无汗小便不利心中懊憹身必发黄　阳明中风脉浮大而短气腹满脇下及心痛鼻干不得汗嗜卧一身及面目悉黄小便难有潮热时哕耳前后肿病过十日脉续浮者与小柴胡汤脉但浮无余证者与麻黄汤若不尿腹满加哕者不治　阳明病面合赤色不可攻必发热色黄者小便不利也【栀子檗皮汤】　阳明病被火额上微汗小便不利者必发黄【五苓散栀子檗皮汤】　伤寒发汗已身目为黄所以然者以寒湿在里不解故也不可不于寒湿中求之【成金匮要畧谓黄家所起从湿得之汗出热去则不能发黄发汗已身目为黄者风气去湿气在也脾恶湿湿气内着脾色外夺者身目为黄若瘀血在里发黄者则可下此以寒湿在里故不可下当从寒湿法治之】
　　太隂伤寒脉浮而缓手足自温系在太隂太隂当发身黄若小便自利者不能发黄以脾家实腐秽当去故也【浮缓亦大之类小便不利者五苓散加茵陈主之小便自利者橘皮汤主之】
　　娄右身黄小便自利小腹鞭而狂大便黑者为畜血则宜抵当汤下之若小腹不鞭其人不狂大便不黑者虽小便利非畜血也其为证有三一者栀子檗皮汤二者麻黄连翘赤小豆汤皆治身黄小便利而身不疼者海藏所谓干黄是也三者桂枝附子汤去桂加白术汤皆治身黄小便利而一身尽痛者活人所谓中湿是也张或谓伤寒发黄惟阳明与太隂两经有之俱言小便利者不能发黄何也葢黄者土之正色以太隂与阳明俱属土故发黄也其黄之理外不能汗里不得小便脾胃之土为热所蒸故色见于外为黄也若小便利者热不内蓄故不能变黄也其有别经发黄者亦由脾胃之土受邪故也
</div>
    <div class="pagination">
<a href="证治准绳_page126.html">上一页</a><span>...</span><a href="证治准绳_page122.html">122</a><a href="证治准绳_page123.html">123</a><a href="证治准绳_page124.html">124</a><a href="证治准绳_page125.html">125</a><a href="证治准绳_page126.html">126</a><span class="current-page">127</span><a href="证治准绳_page128.html">128</a><a href="证治准绳_page129.html">129</a><a href="证治准绳_page130.html">130</a><a href="证治准绳_page131.html">131</a><a href="证治准绳_page132.html">132</a><span>...</span><a href="证治准绳_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
