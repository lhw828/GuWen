<!DOCTYPE html>
<html>
<head>
    <meta charset="UTF-8">
    <title>幼科类萃 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科类萃 - 第 1 页/共 19 页</h1>
    <div class="content">幼科类萃 明 王銮
　　
　　
　　序
　　医之为科也十有三而最难者莫如小儿盖小儿筋骨未坚脉息未完神气未全问之而弗能言诊之而未易决是故谓之哑科书曰若保赤子言保之之难也老子曰圣人皆孩之言孩之之不易也黄帝曰吾不能察其幼小者言幼小之难察也慨自颅囟经亡而童孺之夭者多矣世之称小儿医者曰钱仲阳陈文中李柽董汲栖真子汉东王氏皆有显名于一时然未免囿于准绳尺度之中而乏超然自得之见求其推移变化卒与法合譬如珠之走盘而不出于盘惟钱仲阳一人而已夷考仲阳当宋神宗时为太医丞素难奥旨无所不窥乃创建五脏之方各随所宜用之谓肝有相火则有泻而无补肾为真水则有补而无泻可谓抽金匮玉函之秘而得内经之髓者矣惜其遗书散亡出于门人阎孝忠之所裒辑者非仲阳之本意也幼科类萃不着纂者姓名观其引用诸家之说盖近时医工为之者治河大中丞松石刘公谓是书有保婴活幼之功乃命开封郡守南宫白侠刊而布马宪副HT山胡君实力赞之昔程伯子有言一命之士苟存心于爱物于人必有所济斯刻也其诸利民惠物之心形于疏浚之余者欤
　　嘉靖十三年甲午冬十一月朔嵩渚李濂书
　　
　　
　　卷之一
　　
　　论小儿受胎禀赋浓薄不同
　　千金论曰儿在母腹中受其精气一月胚二月胎三月血脉四月形体成五月能动六月筋骨成七月毛发生八月脏腑具九月谷神入胃十月百神备而生生后六十日瞳子成能笑语识人百日任脉生能反复一百八十日尻骨成能独立二百一十日掌骨成能匍匐三百日髌骨成能独倚三百六十日为一期滕骨成乃能移步此是常足之法不如此者身不平尔又云才生下有身破裂者必死阴囊白者必死阴不起者必死无粪门者必死股间无生肉者必死忽如鸦声者必死其周岁之间颅囟间解齿发未生手足挛缩膝如鹤即身体瘦瘠或四五岁不能行立此皆受胎气之不足者也若筋实则多力骨实则卑行血实则形瘦多发肉实则少病精实则伶利多语笑不怕寒暑气实则少发而体肥此皆受胎气之充足者也大抵禀赋得中道为纯粹阴阳得所则柔兼济气血相和百脉相顺精备神全脏腑充实形体壮健其未周之时颅囟坚合睛黑神清口方背浓骨粗臀满脐深肚软茎小卵大齿细发润声洪稳睡此皆受胎气之得中和者也以故听其声观其形则可以知其虚实寿夭矣
　　
　　卷之一
　　
　　论妊妇不守禁忌生儿多疾之戒
　　全幼心鉴云常见富贵之家怀妊妇人居于奥室饥则辛酸无所不食饱则恣意坐卧不劳力不运动是以胎气微弱生子必软而多疾若夫起居有常饮食有节使神全气和受胎常安生子必伟而少疾丹溪云往往胎孕致病患多玩忽医所不知儿之在胎与母同体得热则俱热得寒则俱寒病则俱病安则俱安母之饮食起居可不慎哉姑陈一二以为规戒一子二岁满头有疮一日疮忽自平遂患痰喘询其母孕时所喜何物曰辛辣热物是其所喜知其为胎毒也慎勿与解利药因口授一方用人参连翘川芎黄连甘草陈皮芍药木通浓煎沸汤入竹沥与之数日而安或曰何以知之曰见其子精神昏倦病受得深决无外感非胎毒而何又一妇人形瘦性急体本无热怀孕三月适当夏暑口渴思水时发小热遂教以四物汤此亦胎毒也疮若再作病必自安已而果然若于孕时确守前方何病之有又一女得痫遇阴雨则作遇惊亦作口吐涎沫声如羊鸣此胎受惊也其病深痼调治半年病亦可安仍须淡味以助药功与烧丹丸继以四物汤入黄连随时令加减果半年而安三者是皆胎妇调适乖常饮酒嗜欲忿怒惊扑母有所感胎必受之或外挟风邪有伤于胎子乘母气生下多疾病患至此诚不能慎密之故也
　　
　　卷之一
　　
　　论服下部热药求子遗患之误
　　丹溪云郑宪使子年十六生七个月后得淋病五七日必一作其发则大痛水道下如漆和粟者一盏方定脉之轻则涩重则弦视其形瘦而长青而苍意其父必因服下部药遗热在胎留于子之命门而然遂以紫雪和黄柏末丸梧子大晒极干热汤下百丸半日又下二百丸食物压之又半日痛大作连腰腹水道乃行下漆和粟者碗许痛减十之八后张子中与陈皮一两桔梗木通各半两又下合许而安父得燥热尚能病子况母得之者乎书此以证红丝瘤之事东垣云李叔和问中年以来得一子一岁之后身生红丝瘤不救后四子皆病瘤而死何缘致此疾翌日思之谓曰汝乃肾中伏火精气多有红丝以气相传生子故有此疾俗名胎瘤是也汝试观之果如其言遂以滋肾丸数服以泻肾中火邪补真阴之不足忌酒辛热之物其妻以六味地黄丸以养阴受胎五月之后以黄芩白术作散与五七服后生子三岁前证不复作今已壮噫合观以上所论则知其警戒深矣
　　
　　卷之一
　　
　　护养论
　　小儿生长必欲人襁褓之襁褓之道必须得宜如春夏之月乃万物生长之时宜教令地卧使之不逆生长之气如秋冬之月乃万物收藏之时宜就温暖之处使之不逆收藏之气然后血凝气和则百病无自而入矣大抵衣不可太暖暖则汗出表虚风邪易入乳不可太饱饱则胃弱而易伤积滞难化格致余论云童子不衣裘帛下体主阴得寒凉则阴易长得温暖则阴暗消是以下体不与帛绢夹浓之服恐妨阴气又小儿血气俱盛食物易消肠胃尚脆而窄若稠粘干硬酸咸辛辣一切鱼肉水果湿面烧炙煨炒但是发热难化之物皆亦禁绝妇人无知畏其啼哭无所不与积成痼疾虽悔何及所以富贵骄养有子多疾何者盖富贵之家久藏于帏帐之内重叠被令儿筋骨缓弱譬如阴地草木不见风日少有坚实者也诚非保育之法而田舍婴儿未尝爱护终日暴露或饥或寒绝无他病者此皆见风日着地气之力也岂贵贱之理有异哉明乎此则护养之道得矣
　　
　　卷之一
　　
　　乳哺论
　　初生芽儿藉乳为命乳哺之法不可不慎夫乳者荣血之所化也至于乳子之母尤宜谨节饮食下咽乳汁便通情欲动中乳汁便应病气到乳汁必凝滞儿得此乳疾病立至不吐则泻不疮则热或为口糜或为惊搐或为夜啼或为腹痛病之初来其溺必甚少便须询问随证调治母安则子安可消患于未形也故哺乳夏不欲热热则致吐逆冬不欲寒寒则致咳痢母不欲怒怒则上气颠狂母不欲醉醉则令身热腹痛母方吐下而乳则致虚羸母有积热而乳则变黄不能食新房而乳则瘦瘠交胫不能行新浴而乳则发吐神困伤热乳则泻黄伤冷乳则泻青冷热不调停积胸膈结为痰饮遂成壮热吐热不已乃作惊痫儿啼未定遽以乳哺气逆不消因成乳癖怀妊而乳致令黄瘦腹大脚弱名曰魅病大胝乳哺不可太过故彦云婴儿常病伤于饱也又云忍三分饥吃七分饱亦至论也
　　
　　卷之一
　　
　　下胎毒论
　　东垣云儿在母腹中十月之间随母呼吸呼吸者阳气也而生动作益滋精气神饥则饮母血渴则饮母血儿随日长皮肉血脉筋骨形气俱足十月降生口中尚有恶血啼声一发随吸而下此恶血复归命门胞中僻于一隅伏而不发直至因内伤乳食湿热之气下流逆于肉理乃发为疮疹也故方书皆云俟其分娩啼声未发之时急用绵裹指拭去口中恶汁固是良法而仓卒之际或有不及者故有黄连法朱寮法甘草法用之殊佳但今之人比古者之人起居摄养大有不同窃恐禀受怯弱之儿不能禁此寒冷之剂若与服之必生异证或呕乳粪青或痰嗽喘急或腹胀或惊悸如有里证郁结壅闭不通欲下胎毒者只须用淡豆豉煎浓汁与三五口其毒自下又能助养脾气也
　　
　　卷之一
　　
　　论小儿轻易服药戒
　　罗谦甫曰一小儿五月间因食伤冷粉腹中作痛遂于市药铺中赎得神芎丸服之脐腹渐加冷疼时发时止逾七八年不已因思古人云寒者热之治寒以热良医不能废其绳墨而更其道也据所伤之物寒也所攻之药亦寒也重寒伤胃其为冷痛可知矣凡人之脾胃喜温而恶冷况小儿血气尚弱不任其寒故阳气潜伏寒毒留连久而不除也治病必先其本当用和中养气之药以救前失服之月余方愈呜呼康子馈药孔子拜而受之以未达不敢尝此保生之重者也奈何常人拱默而令切脉以谓能知病否且脉者人之血气附行经络之间热胜则脉疾寒胜则脉迟实则有力虚则无力至于所伤何物岂能别其形象乎医者不可不审其病源而主家亦不可不说其病源且此子之父不以病源告医而求药于市铺中发药者亦不审病源而以药付之以致七八年之病皆昧此理也孙真人云未诊先问最为有准东垣云只图愈疾不欲困医二公之语其有功于世大矣
　　
　　卷之一
　　
　　慎择乳母
　　凡乳母禀赋之浓薄情性之缓急骨相之坚脆德行之善恶儿能速肖亢为关系殊不知渐染既久识性皆同犹接木之造化也故不可不择也
　　
　　卷之一
　　
　　芽儿戒灸
　　小儿初生世人多于头额前发际穴灸之盖取其可以截风路也殊不知地有南北之分其河洛土地多寒儿生三日灸囟以防惊风固宜也今者东南土地多湿气禀薄弱岂堪灸若执以关中地寒为论自取危困耳
　　
　　卷之二
　　
　　小儿脉证总说
　　汤氏曰凡看小儿疾病先观形证神色而切脉次之欲别五脏各有所主须看禀受盈亏胎气虚实阴阳冷热之证补过泻多当究其失五脏六腑表里各有相应配对若能明其标本则神圣功巧自然得矣
　　
　　卷之二
　　
　　论五脏虚实所主
　　钱氏曰心主惊实则叫哭发热饮水而搐虚则困卧悸动不安心病多叫手足动摇惊悸心气热则心胸亦热欲言不能而有就凉之意故合面卧心热视其睡口中气温或合面睡及上窜摇头切牙皆心热也导赤散主之心实则气上下涩合卧则气不通故喜仰卧则气得上下通也泻心汤主之肝主风实则目直大叫呵欠项急烦闷虚则切牙多欠气热则外生气温则内生肝热手寻衣领及乱捻物肝有风目连札不搐得心热则搐治肝泻青丸治心导赤散肝热甚身反张直不搐治与有风同凡病或新或久皆引肝风风动而止于头目连札也若热入目牵其筋脉两俱紧不能转视故目直也若得心热则搐以其子母俱有实热风火相搏故也洁古曰肝主谋勇热则寻衣捻物目连札直视不能转视或极则身反强直折皆风热也目者肝之窍肝属木木性急故如此也钱氏曰脾主困病则困睡泄泻不思乳饮实则困睡身热饮水虚则吐泻生风钱氏曰肺主喘实则闷乱喘促有饮水者有不饮水者虚则硬气长出气肺热手掐眉目鼻面肺盛复有风冷胸满短气气急喘嗽上气当先散肺热后散风冷肺只伤寒则不胸满肺虚热唇深红色治之散虚热肺脏怯唇白色当补若闷乱气粗喘促哽气者难治肺虚损故也脾肺病久则虚而唇白脾者肺之母也母子皆虚不能相营故名曰怯肺主唇唇白而泽者吉白如枯骨者死洁古曰肺主气燥热则壮热饮水喘闷鼻干燥手扪眉面泻白散主之胸满短气气急喘嗽上气皆是肺气有余复感风邪之所伤谓之微邪先泻而后发散之钱氏曰肾主虚无实也惟疮疹肾实则黑陷肾虚儿本虚怯由胎气不成则神不足目中白睛多其颅即解自开也面色白此皆难养不过八八之数若恣色欲多不及四旬而亡或有因病而致肾虚者非也又肾气不足则下窜盖骨重惟欲坠下而缩身也肾水阴也肾虚则畏明宜补之洁古曰下窜者肾气不足两足热不喜衣覆足然此者脐以下皆肾之所主缘心气下行于肾部也此乃肾不足而心有余宜地黄丸主之
　　
　　卷之二
　　
　　论五脏相胜虚实之邪
　　钱氏曰肝脏病见秋木旺肝强胜肺也宜补肺泻肝轻者肝病退重者唇白而死肺病见春金旺肺强胜肝当泻肺轻者肺病退重者必发惊更有赤者当搐为肝怯当目淡青色也心病见冬火旺心强胜肾当补肾治心轻者心病退重者下窜不语肾怯虚也肾病见夏水胜火肾胜心也当泻肾轻者肾病退重者悸动当搐也脾病见四傍皆仿此治之顺者易治逆者难治脾怯面目赤黄五脏相反随证治之如肺病又见肝证切牙多呵欠者易治肝虚不胜肺故也若目直大叫哭项急烦闷者难治盖肺病久则虚冷肝强实而反胜肺也视病之邪久虚实虚则补母实则泻子洁古曰肝胜肺则肝病。肝病发搐又见肺虚喘而气短病见于申酉戌时是者异强也内经云受所制而不能制谓之真强法当补脾肺而泻肝导赤散泻黄散主之按刘宗浓云此皆五脏相胜病机不离五行生克制化之理者盖小儿初生襁褓未有七情六欲只是形体脆弱血气未定脏腑精神未完所以有脏气虚实胜乘之病但世俗不审此理往往遇是率指为外感内伤而用药致枉死者多矣悲夫矧钱氏论脱略幸而洁古补之今特参附诚所谓无穷之惠也
　　
　　卷之二
　　
　　论五脏子母虚实鬼贼微正
　　洁古曰在前者为实邪子能令母实拒贼伤于母其子又引母所克者妻来相助故曰实邪也在后者为虚邪母引子之鬼贼至由母能使子虚也内经云子能令母实母能令子虚此之谓也妻来乘夫为微邪夫来乘妻为贼邪法当泻鬼补本脏本脏自病为正邪当虚则补之实则泻之内经云滋苗者必固其根伐下者必枯其上逆其根伐其本则败其真矣按刘宗浓云此五行生克之道论也义见难经五十难及后五脏补泻治要论宜参考之
　　
　　卷之二
　　
　　论五脏补泻之法
　　洁古云心主热自病或大热泻心汤主之实则烦热黄连泻心汤主之虚则惊悸生犀汤主之肺乘心微邪喘而壮热泻白散主之肺乘心虚邪风热煎大青膏下大青丸脾乘心贼邪恐怖恶寒安神丸主之按刘宗浓云乘者犹车乘之乘也大抵五脏之病相乘伏匿隐显莫测以上但言本病乘胜之道故以五脏治要附于下宜参考焉凡心脏得病必先调其肝肾两脏肾者心之鬼肝气通则心气和肝气滞则心气乏此心病先求于肝清其源也五脏受病必先传其所胜水能胜火则肾之受邪必传于心故先治其肾遂其邪也故当退肾气益肝气两方或诊其脉肝肾两脏俱和而心自生疾然后审其心家虚实治之肺主燥自病则喘嗽燥则润之实则喘而气盛泻白散虚则喘而少气先益黄散而后阿胶散心乘肺贼邪热而喘嗽先地黄丸中导赤散后阿胶散主之肝乘肺微邪恶风眩冒昏愦嗽羌活膏主之肾乘肺实邪增寒嗽清利百部丸主之脾乘肺虚邪体重吐痰泄泻人参白术散主之凡肺之得病必先观心之虚实若心火炎盛铄金即当先益心气后吃肺药若心气和即便看脾脉若脾气虚冷却不能相生而肺家生气不足则风邪易感故患肺寒者皆脾虚得之若脾气盛实则亦痞隔中焦而大肠与肺表里不能相通夫中焦热隔则肺与大肠不通其热毒之气必上蒸于肺而生痰故患肺热者多脾实得之心气盛者泻之脾气虚者益之脾气实者通之然后随其肺之寒热以治之故有抑心气益脾气通肺气三药若诊其脉气心脾两脏俱和而肺自生疾则但察肺家虚实而治之肝主风自病则风搐拘急肝苦急急食甘以缓之佐以酸苦以辛散之实则风搐力大泻青丸主之虚则风搐力少地黄丸主之心乘肝实邪壮热而搐利惊丸主之肺乘肝贼邪气盛则前伸呵欠微搐法当泻肺先补本脏补肝地黄丸主之泻肺泻白散主之脾乘肝微邪多睡体重而搐先当定搐泻青丸主之搐止再见后证则别立法治之肾乘肝虚邪增寒呵欠而搐羌活膏主之凡肝得病必先察其肺肾两脏根其病之所起然后审其肝家本脏之虚实方可治疗然肾者肝之母金者木之贼今肝之得病若非肾水之不能相生必是肺金之鬼来相攻击不得不详审而求之故其来在肺先治其肺攻其鬼也其来在肾先补其肾滋其根也然后审其肝家本脏之虚实而寒温之脾主湿自病则泄泻多睡体重昏倦脾苦湿急食甘以缓之实则泄泻赤黄睡不露睛泻黄散主之虚则泄泻白色睡露睛白术散主之肝乘脾贼邪风泻而吐茯苓半夏汤主之心乘脾虚邪壮热体重而泻羌活黄芩甘草苍术汤主之肺乘脾微邪恶寒泄泻理中丸之类凡脾之得病必察其肝心两脏之虚实根其源之所起然后救疗盖肝是脾之鬼心是脾之母肝气盛则鬼胜心气亏则脾家生气不足盛者抑之则退亏者益之不乏所以有抑脾气益心气两药诊其脉肝心两脏俱和则是脾自生疾察其虚实而治之肾主寒自病则足胫寒而逆人之五脏惟肾无实小儿疮疹变黑陷则是肾水实克退心火是以水能制火也心乘肾微邪内热不恶寒桂枝汤主之肝乘肾实邪拘急气搐身寒理中丸主之肺乘肾虚邪喘嗽皮涩身寒百部丸主之脾乘肾贼邪体重泄泻身寒理中丸主之本脏虚弱是自己正令不行乃鬼贼所克害当补本脏之正气假令肺病喘嗽时于初春见之法当补肾见于夏救肺见于秋泻肺见于冬补心泻本脏乃名寒嗽大抵五脏各至本位即气盛不可更补到所克位不可更泻又按刘氏云五行之间惟有肾之一脏母盛而子反受邪而物之性有不可一概论者肺肾是也何则肺属金射于皮毛所主者气肾属水主于骨髓所藏者精气之轻浮能上而不能下精之沉重能下而不能上此物性之自然今肺之盛盖热之作也气得热则上蒸于肺不能下生于肾而肾受邪矣急食凉药解之使肾气温和自能下生于肾此肾之病必先求之于肺若肺脏安和而肾忽然受病者不过脾之湿相形于肾而生疾所以有解肺热去脾邪两药若脾肺两脏俱和而肾自生病亦察其本脏而治之
　　
　　卷之二
　　
　　论五脏伏敌喜伤主病
　　心所伏者肾所敌者肺所喜者若所伤者咸卤应三变八蒸之脏和则情性悦乐疾主惊痫恐悸虚燥啼叫谵语狂烦涎流口角痘主红斑肝所伏者肺所敌者脾所喜者酸所伤者辛辣应初变六蒸之脏和则魂壮意智生疾主风挛搐搦眼目肿赤疼痛痘主水肺所伏者心所敌者肝所喜者辣所伤焦苦应二变七蒸之脏和则喜欢气夹神清魂强疾主喘满咳嗽伤寒作虚痰壅盛痘主脓脾所伏者肝所敌者肾所喜者甜所伤者酸酽应四变九蒸之脏和则消谷气美饮食疾主呕哕疳积虚痢痞癖潮热不思乳食痘主结痂肾所伏者脾所敌者心所喜有咸所伤者甘甜应五变十蒸之脏和主行坐嬉戏笑语疾主崩沙黑齿截齿切牙停耳脓汁痘主黑陷
　　
　　卷之二
　　
　　察小儿形色诀
　　全婴方云夫婴儿未能言有疾固难知也惟察形色而已盖形色有五色应其五脏五色青黄赤白黑五脏心肝脾肺肾心赤肝青脾黄肺白肾黑是五脏所主人蕴其内必形其外故小儿有病先见于面部也如形病不相应者更切脉听声
　　
　　卷之二
　　
　　色脉论
　　丹溪云欲知其内者当以观乎外诊于外者斯以知其内盖有诸内者形诸外也苟不相参而断其病邪之逆顺不可得也为功者当烛厥理故望其五色以青黄赤白黑以合五脏之脉穷其应与不应切其脉急大缓涩沉以合其五脏之色顺与不顺诚察其精微之色诊其微妙之脉内外相参以治之则万举万全之功可坐而致矣素问曰能合色脉可以万全其意如此原夫道之二气判而为阴阳散而为五行而人之所禀皆备焉夫五脉者天之真行血气通阴阳以荣于身五色者气之华应五行合四时以彰于面惟其察色按脉而不偏废然后察病之机断之以寒热归之以脏腑随证而疗之而获全济之效者本于能合色脉而已假令肝色如翠羽之青其脉微弦而急所以为生若浮涩而短色如草滋者岂能生乎心色如鸡冠之色其脉多浮大而散所以为吉若沉濡而滑色见如HT血血者岂能顺乎脾色如蟹腹之黄其脉当中浮而大所以为从若微弦而急色见如枳实者岂能从乎肺色如豕膏之白其脉当浮涩而短所以为吉若浮大而散色如枯骨者岂能吉乎肾色如乌羽之黑其脉沉濡而滑或来中缓而大色见煤者死死生之理夫惟诊视相参既以如此则药证相对厥疾弗瘳者未之有也抑尝论之容色所见左右上下各有其部脉息所动寸关尺中皆有其位左颊者肝之部以合左手关位肝胆之分应于风木为初之气额为心之部以合左手寸口心与小肠之分应于君火为二之气鼻为脾之部以合于右手关脉脾胃之分应于湿土为四之气右颊为肺之部合于右手寸脉肺与大肠之分应于烁金为五之气颐为肾之部以合于左手尺下肾与膀胱之分应于寒水为终之气也若夫阴阳五行相生相胜之理当以合之于色脉而推之也是故脉要精微论曰色合五行脉合阴阳十三难曰色之与脉当参相应然而治病万全之功苟非合于色脉者莫之能也其荣色也夫脉大小滑涩沉浮可以指按可以目察继之以能合色脉可以万全夫赤脉之至也喘而坚白脉之至也喘而浮青脉之至也长而弦黄脉之至也大而虚黑脉之至也坚而大此先言五色次言五脉欲学之者望而切之以相合也厥后扁鹊明此述之曰望而知之谓之神切而知之谓之巧深得内经之理也后世有立方者目之曰神巧万全厥有旨哉按难经曰五脏有五色皆见于面素问曰神之变也其华在面视其五色黄赤为热白为寒青黑为痛此所谓视而可见者也钱氏云左颊为肝右颊为肺额上为心鼻上为脾下颏为肾赤者热也随证治之全婴方云左颊属肝东方之位春见微青者平深青者病白色者绝赤色主身热拘急肝热生风青黑色主惊悸腹痛浅赤色主潮热夜间发日中歇唇红焦燥脉必紧数右颊属肺西方之位居右秋见微白者平深白者病赤色者绝浅色主潮热或大便坚而气粗壅嗽青白色主咳嗽恶心青色主风入肺时时咳嗽青黑色主惊风欲发或肚痹盘肠内吊额上属心南方之位火性炎上故居上夏见微赤者平深赤者病黑色者绝赤色主心经有风热心燥惊悸睡卧不安青黑色主心中有邪惊风腹疼手足螈而啼叫青黑甚至心腹疼黄色主惊疳骨热渴皮毛干燥夜多盗汗头发焦黄鼻上属脾中央之位故居中而四季见微黄者平深黄者病青色者绝赤色主身热不思乳食深黄色主小便不通鼻孔干燥气粗鼻衄夜间多哭淡白色主泄泻食不化青色主吐乳口鼻干燥大小便不利下颏属肾北方之位水性润下故居下冬见微黑者平深黑者病黄色者绝赤色主膀胱与肾为表里有热则水道不利故小便癃闭洁古曰凡肝病面白肺病面赤脾病面青肾病面黄心病面黑若肝病惊搐而加面白痰涎喘急之类皆为难治余仿此推之叔和云春得秋脉定知死亦此意也钱氏曰凡小儿目内赤者心热导赤散主之淡红者心虚热生犀散补之青者肝热泻青丸主之浅淡者补之黄者脾热泻黄散主之无睛光者肾虚地黄丸主之如见面目浮肿主久咳嗽乃脾受疳积也凡小儿唇白主吐涎呕逆吐血便血唇红渴饮烦躁如久渴泻唇红者是虚证也不可用凉药唇黄主脾受积后发肿唇口紫及吐涎者主虫痛不吐涎者是积痛唇口四畔黄如橘主口臭乃脾之积热也唇青主血虚脾寒为冷所乘盖唇主脾土木来克土知脾弱不能食也凡小儿舌干舌白舌燥舌胎舌黄舌赤肿皆主大便不通或通利必色焦黄如舌裂舌上芒刺舌上出血皆热极阳毒也舌上生疮心脾有热舌卷主惊久患泻利舌黑必润不可认为热盖久病上焦虚热故也久泻痢舌黑者必死
　　
　　卷之二
　　
　　验五脏气绝证
　　全幼心鉴云凡小儿囟肿囟陷汗出不流如珠如油舒舌退场门舌肿发惊泻黑黯血发直如麻皮肤无血色此心绝也并壬癸日死病重啼哭无泪及病不哭下泪爪甲青黑眼深如陷舌卷。囊缩发搐目科连唇口动手如抱头之状或脚面直素问云其华在爪其充在筋肝绝也并庚辛日死人中满人中黑唇缩HT张唇焦枯燥唇干紫黑唇不盖齿血肿尿血舌缩或卷鼻孔开张齿禁冷涎如油嘬口如囊面如土色四肢逆冷如湿石之状吃乳不收泻粪赤黑脾绝也并甲乙日死有热咽汤水并药食喉中鸣是胃脆直不能阴肺此证医书少有盖累曾试之有验并死不治目直青鲜气喘不回吃食噎嗽痰涎塞口喉中鸣响鼻塞不通鼻干黑燥肺胀胃膈头汗四肢冷此肺绝也并丙丁日死面黑神昏眼黑眼肿目无光彩耳叶青黄焦枯疳牙齿落发疏黄燥皮肤黑燥惊风咬乳戛齿泄屁黑色绕口此肾绝也并戊巳日死
　　
　　卷之二
　　
</div>
    <div class="pagination">
<span class="current-page">1</span><a href="幼科类萃_page2.html">2</a><a href="幼科类萃_page3.html">3</a><a href="幼科类萃_page4.html">4</a><a href="幼科类萃_page5.html">5</a><a href="幼科类萃_page6.html">6</a><span>...</span><a href="幼科类萃_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
