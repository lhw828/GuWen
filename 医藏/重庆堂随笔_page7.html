<!DOCTYPE html>
<html>
<head>
    <meta charset="UTF-8">
    <title>重庆堂随笔 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重庆堂随笔 - 第 7 页/共 11 页</h1>
    <div class="content">　　知母苦寒，清肺胃气分之热，热去则津液不耗，而阴自潜滋暗长矣。然仲圣云：胃气生热，其阳则绝。盖胃热太盛，则阴不足以和阳，津液渐干，而成枯燥不能杀谷之病，其阳则绝者，即津液涸竭也。清其热。俾阳不绝，则救津液之药，虽谓之补阳也可。乃后人以为寒凉之品，非胃家所喜，谆谆戒勿轻用，辄从事于香燥温补之药者何哉？此议药不议病之世界，所以致慨于喻氏也。

　　白微凉降清血热，为女科要药。温热证邪入血分者，亦宜用之。何今世不用于女科而视为升散药，不问邪之在气在血，往往乱投，误人不浅。不学无术，此其最也。

　　芍药之味，《本经》苦，《别录》加以：“酸”字，酸苦涌泄为阴，是开泄之品耳。观仲圣云：太阴病，脉弱，其人续自便利，设当行大黄、芍药者，宜减之，以胃气弱易动故也。故滞下为病，乃欲下而窒滞不通者，以此为主药也。今人误为酸敛，用以治虚泻，殊欠考也。惟土受木乘而泻者，用之颇宜。

　　（刊）邹氏《疏证》云：芍药开阴结，大黄开阳结。故肠中燥结则用承气，腹中满痛多用勺药。若心下满痛，病在上焦之阳结，则当用陷胸，而芍药在所忌矣。

　　丹皮虽非热药，而气香味辛。为血中气药，专于行血破瘀，故能堕胎消癖。所谓能止血者，瘀去则新血自安，非丹皮真能止血也。血虚而感风寒者，可用以发汗。若无瘀而血热妄行，及血虚而无外感者，皆不可用。

　　惟入于养阴剂中，则阴药借以宣行而不滞，并可收其凉血之功。故阴虚人热入血分而患赤痢者，最为妙品。然气香而浊，极易作呕，胃弱者服之即吐，诸家本草皆未言及，用者审之。

　　麦冬《本经》所主皆是胃病，《崇原》发明最详。其功在心，不可去之。善用麦冬者，其惟香岩先生乎。

　　（刊）缪氏《经疏》知麦冬为胃经正药，《寓意草》始言脾胃异治，叶氏大畅厥旨，谓胃为阳土，宜用甘凉，俾后人得所遵循，故洄溪、润安皆深折服也。

　　益母草专走血分，妇人以血为用，故有益母之名，非谓不治男子之病也。凡湿热之邪入于血分，或血热血瘀为病，皆可治之，今人但入女科，固矣。

　　夏枯草微辛而甘，故散结之中，兼有和阳养阴之功。失血后不寐者，服之即寐，其性可见矣。陈久者其味尤甘，入药为胜。

　　《本经》草蒿即今之青蒿，以茎紫者良。专解湿热而气芳香，故为湿温、疫疠妙药。又清肝胆血分之伏热，故为女子淋带、小儿痫痉疳 神剂。本草未言，特为发之。惟味甚苦，胃气虚弱者须回护也。

　　旋复花今人但用以降逆，而《本经》云补中下气何也？盖升降之权在于中气，气之不应升而升者谓之逆，反逆为顺谓之下，其能反逆为顺者，则赖中枢之旋转，能使中枢旋转，讵非补中之力乎？观其色可知矣。余谓旋者，转旋中气之能，复者，气下为顺之象：命名之义以此。

　　（刊）近阅邹氏《疏证》引《群芳谱》，言旋复花梢头露滴入土中，即生新根，可见其生机之旋相升降矣。

　　表之曰补中下气，乃圣人体物入微处。薛一瓢案中亦云旋复有斡旋中气之能，与吾曾王父之论合。世人谓其泻气，不敢施于虚体，岂不悖哉！何首乌内调气血，外散疮痈，功近当归，亦是血中气药。第当归香窜，主血分风寒之病，首乌不香，主血分风热之疾为异耳。故同为妇科、疮科要药，并治虚疟，并滑大肠。无甚滋补之力，昔人谓可代熟地，实未然也。 庵先生谓熟地、首乌皆是君药，方中不可同用，尤属笑谈。夫药之孰为君、孰为臣，当随证制方而后定其任，见是证，用是药，即为君药。明乎此，则本草所载，孰不可以为君？书曰：任官惟贤材，是治世之贤，不以资格门第论也。草木金石诸品，皆谓之药材，是治病之药，不以贵贱纯驳论也。良医良相同功，亦惟识其材而任之当耳。所谓医道通于治道也。

　　栝蒌根一名天花粉，性凉味甘，故能生津止渴而化燥痰。仲圣明言渴者去半夏加栝蒌根。是半夏化湿痰、花粉化燥痰之的据也。后人顺口读过，不悟其意，而以贝母与半夏为对待，殊不切贴。

　　栝蒌实一名天瓜，故其根名天瓜粉，后世讹“瓜”为“花”，然相传已久，不可改矣。栝蒌实润燥开结，荡热涤痰，夫人知之，而不知其舒肝郁、润肝燥、平肝逆、缓肝急之功有独擅也。玉横先生言之最详。今药肆中名此为栝蒌，以土瓜根子为栝蒌，用者不可不审。土瓜一名王瓜，即《月令》孟夏王瓜生是也，非蔬圃之黄瓜。蔬圃黄瓜一名胡瓜，《随园食单》作“王瓜”者，误也。

　　金银花李士材已表其治痢治胀之功，而不知尚有清络中风火湿热、解温疫秽恶浊邪、息肝胆浮越风阳、治痉厥癫痫诸证也。

　　木通味苦，故泻心火由小肠出。诸本草皆云甘淡，或言微辛，岂诸公不但未经口尝，且刍荛亦未询乎？葛根风药也，风药皆燥。古人言其生津止渴者，“生”乃“升”字之讹也。以风药性主上行，能升举下陷之清阳，清阳上升，则阴气随之而起，津腾液达，渴自止矣。设非清阳下陷而火炎津耗之渴，误服此药，则火藉风威，燎原莫遏。即非阴虚火炎之证，凡胃津不足而渴者，亦当忌之。

　　（刊）林北海重刻张司农《治暑全书》序云：柴胡劫肝阴，葛根竭胃汁，二语可谓开千古之群蒙也。叶氏《幼科要略》曾引及之，而洄溪评为杜撰。雄谓言而中理，虽杜撰何妨。固哉！徐子之评书也。

　　茜草根晓岚先生云能解巴蜡虫毒，以此推之，似可治蛇蝎毒虫诸螫。

　　泽泻有聪耳明目之功，人皆疑之。《理虚元鉴》谓究其命名之义，盖泽者泽其不足之水，泻者泻其有余之火，不若猪苓、木通之直走无余，不可视为消阴损肾之品也。

　　（刊）《理虚元鉴》论证最精，论药次之，立方则不佳。

　　黄柏之功，昔人已详之矣。或竟视为毒药，痛戒勿用，毋乃议药不议病之陋习耶？经言肾欲坚，急食苦以坚之。凡下部不坚之病多矣，如茎痿、遗浊、带漏、痿 、便血、泻痢诸证，今人不察病情，但从虚寒治之，而不知大半属于虚热也。盖下焦多湿，始因阴虚火盛而湿渐化热，继则湿热阻夫气化，反耗精液，遂成不坚之病。皆黄柏之专司也。去其蚀阴之病，正是保全生气，谁谓苦寒无益于生气哉！盖黄柏治下焦湿热诸证，正与蛇床子治下焦寒湿诸证为对待。

　　槐实味苦色黄，清肝胆而凉血。清肝凉血之品类可安胎，独槐实既不能安胎而反堕胎者何也？则《本经》主子藏急痛一言已括其义矣。子藏即胎宫，属任脉，为受精之所。

　　急痛者，因交合不节所致。槐实专通任脉，直达子宫，能涤射入之精，而泻淫欲之火，故孕妇用之，其胎即堕。

　　推之霉疮便毒，利西泰谓发于外肾横骨上，亦秽毒入于任脉之病。《景岳全书》有一味槐蕊之方，不知传自何人，余服其妙。

　　竹类甚多，其名不一，但验其节起双线者，皆可入药。以壮嫩者为良。若节间单线者，名毛竹。所谓“刮肠蓖”者，即毛竹之笋也。其箨有毛，故名毛竹，勿入药用。凡种竹向西北，其根无不向东南行者，卢氏谓其禀木火之气信矣。然既傲雪凌霜，亦能忘炎敌暑，四时不改其操，性极平和，号为君子。且植物之本，无不由小而渐大，惟竹出土之后，虽干青云而直上，能不改其本体之恒，故“节”字从竹，表其无毫发之放溢也。其皮最韧而紧，名之曰筠，塞舟不漏。以鲜者入药曰茹，清五志之火，祛秽浊之邪，调气养营，可塞血窦，胎前产后，无所不宜。叶则内息肝胆之风，外清温暑之热，故有安神止痉之功。沥则其液也，故能补血养经络，达四肢而起废疾。凡病患久不理发，结而难梳者，用竹沥少加麻油和匀润之，即可梳通。故一切忧思郁结之病，无不治之。世人但用以开痰结，陋矣。

　　黑枣肉腴味浓，红枣色赤气香，均以大而坚者为良。入药各有所宜，随证分别而用可也。南枣香味皆逊于北枣，徒以形貌取悦于人者。宜供食品，入药力薄。《备要》之言，不可从也。

　　梨亦以北产者良，南产以义乌之插花梨为最。徽州悉尼皮色甚佳而味带酸，不可入药。盖梨不论形色，总以心小肉细，嚼之无渣而味纯甘者为佳。凡丹石、烟火、煤火、酒毒，一切热药为患者，啖之立解；温热燥病及阴虚火炽津液燔涸者，捣汁饮之立效。此果中之甘露子，药中之圣醍醐也。濒湖发明，详着其功矣。

　　（校）甘露子，蕉实也。生津解渴，润燥除烦，更胜于梨。乃果中之仙品，惜不易结耳。

　　鲜柿以熟透不生核者良。味甘性寒，养肺胃之阴。宜于火燥津枯之体，脾气虚寒者啖之即泻。干柿以北产无核者良。本草已载其功，而滋补脾胃，最宜于小儿。凡小儿忌食香燥干硬等物，以疳者干也，又疳字从甘，弗食甘酸果品杂物。惟柿树不生蠹，故小儿初进谷食，宜用干柿饭上蒸熟，嚼饭喂之，自无疳虫胀泻诸病。此古人所未言也。

　　木瓜一味为末，治霉疮结毒，惟《解要》载此方。

　　枇杷叶毛多质劲，味苦气凉，隆冬不调，盛夏不萎，禀激浊扬清之性，抱忘炎耐冷之姿。静而能宣，凡风温、温热、暑燥诸邪在肺者，皆可用以保柔金而肃治节；香而不燥，凡湿温、疫疠、秽毒之邪在胃者，皆可用以澄浊气而廓中州。本草但云其下气治嗽 ，则伟绩未彰，故发明之。

　　（刊）香岩先生尝云：天气郁勃泛潮，宜以枇杷叶拭去毛，净锅炒香，泡汤常饮。清香不燥，能辟秽浊，可免夏秋时令之病。与此暗合。

　　龙眼肉味纯甘而温，大补血液，蒸透者良。然湿盛者能生痰，脾弱者滑大便，不可不知也。其核研敷金疮磕跌诸伤，立即止血止痛，愈后无瘢，名骊珠散，真妙药也。其壳研细治汤火伤亦佳，若焚之可辟蛇。皆有用之物。凡啖龙眼者，何可轻弃耶？藕以仁和产者为良。熬浓汁服，既能补血，亦能通气，故无腻滞之偏。莲子交心肾，不可去心，然能滞气。单用心，则大降心火。荷叶烧饭，大升脾气，以荷叶属震，震为木，土得木而达也。烧饭者，以荷叶同米煮为饭也。杭州呼煮饭曰“烧饭”是矣。谬者解为荷叶包饭于火中烧之，不通甚矣。

　　蒲桃以北产者良，吐尔番出者，纯甘无核尤胜。大补肝脾之血，与枸杞子同功。胎上冲心，单用蒲桃一两煎服，立愈。

　　甘蔗以青皮者良，名竹蔗。台州所产，长大如竹。甘凉清热充津。俞文起先生云：一名接肠草，昔有肠断者，频饮此汁而愈。

　　芦菔能制面毒，故一名来服，言来 之所服也。俗作莱菔、萝卜，失其旨矣，种类甚多，厥功甚大。生用能解风火、温燥、湿热之邪，故烟毒、煤毒、酒毒、火毒，失音、痰闭、中风、咽喉诸病，无不立奏神效；熟用补脾肺，和肠胃，耐风寒，肥健人，可以代粮救荒，诚蔬圃中之一路福星也。本草既没其丰功，更诬以耗渗，岂不冤哉！然薄海蕃滋，乡人广种，以充粮食，终身啖之而康强寿考，且有垂老而发不白者。此人所共睹之事，何以修本草者独贸贸也。

　　（校）本草言茄子最不益人，女人食之伤子宫，而内君独嗜之，虽有娠亦不忌，然生育颇易。可见谷肉果菜，皆是养人之物，不必讲求服食饕餮肥甘也。

　　冬瓜以杭州搭棚而种，使其悬生棚内，既遮日晒，又不着地。味纯甘而不带酸者良。凉而润肺，甘能养胃，极清暑湿，止烦渴，利二便，消胀满，治暑湿霍乱泻痢有殊功。子润肺化浊痰。皮解风热，消浮肿。蔬圃中妙品也。

　　食茱萸即古人重九登高所佩者，种类不一；俗名辣椒、辣茄、辣虎，称谓亦不一也。味极辛，性大热。少食能疏风秘，故世人误以为性凉，而阴受其祸者多矣。凡阴虚血热之人，切不可食。

　　糯米可酿酒，甘酒之人日多，酿酒之家日众，种糯之田日广，则种粳之田日夺，而米价日增矣。民无盖藏，岂非大病？医国之工，可不为之计乎！（刊）米价日贵，固病国病民之大故也。今则银价日昂，漏卮莫塞，其病益剧矣。医国之工，尤当早为之计也。

　　粳米为养人之至宝，而荒歉时有，不可不豫筹积储之法也。最简易者，但将饭干晒透，永远不坏。饥者嚼一撮，得米气便可不死。每年各家留饭一斗，晒透入瓮，存储干燥处，甚不费力，贫富皆可为之。若得家家如此，远胜积谷备荒多矣。

　　（注）以糯米一斗淘净，百蒸百晒，捣细入瓮，存干燥处亦不坏。日服三勺，渴则饮之，斗米可度一月。

　　家有老人不能嚼饭干者，不可不知此法。故补录之。

　　蚕豆实于蚕时故名，一名佛豆，佛诞可荐新也。补中益气。小儿禁食，恐难化也。龙喜取之，故开花遇雷电，则不结实。海船内有蚕豆一粒，即不能出洋，龙欲取之也。航海者不可不知。

　　石膏余师愚以为治疫主药，而吴又可专用大黄，谓石膏不可用，何也？盖师愚所论者，暑热为病，暑为天气，即仲圣所谓清邪中上之疫也，又可所论者，湿温为病，湿为地气，即仲圣所云浊邪中下之疫也。清邪乃无形之燥火，故宜清而不宜下，浊邪乃有形之湿秽，故宜下而不宜清。二公皆卓识，可为治疫两大法门。故学医不比学诗文之可专尚一家，如诗法三唐、文宗两汉，已可横绝一时，医必博览诸书而知所取舍，不为古人所欺，庶能随证用药而不误世也。

　　（校）林观子先生云：陶节庵之于伤寒，其所窥者止大纲粗迹，而非穷神极变之精微，故王金坛谓其聋瞽后学，为仲圣之罪人，非过论也。奈今之治伤寒者，率守陶氏一家之书，以为轨则，可不叹哉！又王予中太史《白田集》，论陶氏以伤寒与温暑诸证解表不同，而治里则同为大不然，且谓承气、白虎岂可以治温暑。噫！太史虽深究理学，实未知医学，何必发此议论以误后人耶！深恐世之读其书者，信其学问而并信其医，故附及之。

　　（刊）萧山郁龙士《瑶史》载杨天安云：杭州李车儿后裔仁山先生，真痘科大作手。一火痘闷证，用石膏斤半熬汤，煎黄连五钱为剂，发犹未透，为加金汁一盏始愈。以金汁乃浊阴，可治亢阳也。雄按：此深得费氏之法者，痘证挟疫，岂不信然。

　　盐味最咸，《泰西水法》云：辛甘酸苦皆寄草木，独咸寄于海水，而海水不冰者，海水咸也。故曰咸者，生于火也。火燃薪木既已成灰，用水淋灌即成灰卤，燥干之极，遇水即咸，此其验也。愚谓惟其属火，故生物遇之即死，盖体润而用燥之物也。古人但云咸能软坚，咸能润燥，而不知咸能坚软，咸能燥湿。试观一切易腐之物，得盐腌之，即坚干而可经久。凡盐仓任务之人，从无患香港脚者，以其日践踏于盐地，故湿气不能病也。然燥物遇咸则润，故盐能烂铁，是软坚也，湿物遇咸则燥，故盐能干液而坚软也。味过咸即渴者，干液之征也。既能干液，则盐味属火无疑。燥湿坚软，固其宜矣。但味虽属火而性下行，虚火上炎者，饮淡盐汤即降，故为引火归元之妙品。吐衄不止者，盐卤浸足立愈。

</div>
    <div class="pagination">
<a href="重庆堂随笔_page6.html">上一页</a><span>...</span><a href="重庆堂随笔_page2.html">2</a><a href="重庆堂随笔_page3.html">3</a><a href="重庆堂随笔_page4.html">4</a><a href="重庆堂随笔_page5.html">5</a><a href="重庆堂随笔_page6.html">6</a><span class="current-page">7</span><a href="重庆堂随笔_page8.html">8</a><a href="重庆堂随笔_page9.html">9</a><a href="重庆堂随笔_page10.html">10</a><a href="重庆堂随笔_page11.html">11</a><a href="重庆堂随笔_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
