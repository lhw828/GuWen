<!DOCTYPE html>
<html>
<head>
    <meta charset="UTF-8">
    <title>医碥 - 第 14 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 14 页/共 101 页</h1>
    <div class="content">　　按百病皆生于郁，与凡病皆属火，及风为百病之长，三句总只一理。盖郁未有不为火者也，火未有不由郁者也，（浓酒浓味，房劳损阴，以致火炎，似无关于郁，然亦必由不能运散乃然耳。）而郁而不舒则皆肝木之病矣。故曰知其要者，一言而终。

　　卷之二·杂症

　　痰

　　(饮)痰本吾身之津液，随气营运。气若和平，津流液布，百骸受其润泽，何致成痰为病？苟气失其清肃而过于热，则津液受火煎熬转为稠浊；或气失温和而过于寒，则津液因寒积滞，渐致凝结，斯痰成矣。故痰一也，而因寒因热其源不同，可概治欤？辨别之法，古以黄稠者为热，稀白者为寒，此特言其大概而不可泥也。试以外感言之，余尝自验。伤风咳嗽，痰随嗽出，频数而多。色皆稀白。误作寒治，遂致困顿，后悟其理，方知为热极所致。盖火盛壅逼，频咳频出，停留不久，故未至于黄稠耳。迨火衰气平，咳嗽渐息，痰之出者，半日一口，反黄而稠，则火不上壅，痰得久留，受其煎炼所致，而病亦遂愈。方知黄稠之痰，火气尚缓而微；稀白之痰，火势反急而盛也。此皆当用辛凉解散，而不宜于温热者也。又以内伤言之，肾火虚，水泛为痰，其痰清稀，当用温热，固也。即肾火盛，水沸为痰，其痰亦清稀。盖龙雷动而雨水随之，卒然上涌，虽略带浊沫，终非黄稠可比，亦宜用甘寒壮水，而不宜于温热者也。孰谓稀白之痰，必属于寒哉？大抵稀白而吐 者，必属寒。（予尝吐痰，出喉冰冷，虽咳嗽频并，而不咳之时多，仍是 非数，用温胃敛肺之药而愈。然又有痰出喉甚冷，而证仍属热者，盖痰本水属，积久而多，则火不能温也。故张子和谓：新痰热，旧痰寒。）

　　吐数而因伤风郁热者，及内伤雷龙火动者，必属热。因于脾气虚寒不能摄涎，频吐遍地者，必属寒。（其人安静无他，既非伤风咳嗽，又非雷龙火动，可辨。）此等须细为辨别，更当参之以脉，可见也。有气化之津液，有饮食之津液，胃者津液之海也，故痰聚焉。积久聚多，随脾胃之气以四讫，则流溢于肠胃之外，躯壳之中。经络为之壅塞，皮肉为之麻木，甚至结成窠囊牢不可破，其患固不一矣。法在平调其气，热者使复清肃之常，凉风生而湿土燥；寒者使回阳和之令，旭日出而坚冰消。气得其平，痰源以绝，而后其停蓄于肠胃之内、肌肤之中者，乃可徐图。否则根株不拔，旋去旋生，无奏效之日矣。更有一妙义，痰随气行，既随气以出于肠胃之外，亦随气以入于肠胃之内，若潮之往返。然人身之气，日则行于外，夜则返于内者也，故遇夜安卧。晨兴盥嗽则吐痰独多，岂非痰随夜气内返于胃之故乎？然则往者必令复返，外者必令复内，乃有出路。

　　否则迷留经络之中，难于消导矣。喻嘉言发明此理，谓人不宜夜食，恐脾胃之气因食运动，外达而不内收，痰难返胃，诚为笃论。然遇夜而劳扰不息，更属大戒。举一返三，喻氏之说，所当推展也。

　　风痰属肝，脉弦面青，肢体痛闷、麻痹，便溺秘涩，（详二便及中风门。）心多郁怒，或成瘫痪，搐搦眩晕，水煮金花丸、川芎丸、防风丸、祛风丸、导痰丸。星、半、天麻、牙皂、僵蚕、秦艽，皆治风痰，可用吐法。或因痰闷绝，乌药、枳壳、明星、姜汁，灌之即醒。

　　热痰属心，脉洪面赤，烦热燥渴，多笑，眩晕嘈杂，头风烂眼，或背心一点冰冷，痰多稠浊，小黄丸、黄芩利膈丸（见痞）、滚痰丸。当下者，控涎丹加盆硝等分，每服三两丸。栝蒌仁、芩、连、青黛、山栀、二冬、竹沥、童便可用。因暑得者，消暑丸。（见伤暑。）

　　湿痰属脾，脉缓面黄，肢体重，倦弱嗜卧，腹胀食不消，泄泻，关节不利，或作肿块，麻木不仁，白术丸。二术、星、半、茯苓、泽泻可用。肿块加乳、没；臂痛加薄、桂、姜黄；肋胀加柴胡、白芥、青皮，滚痰丸最利；饮盛者小胃丹。湿痰，多而易出。痰之动湿也，主于脾，或由脾气壅滞不行，或由脾气虚寒不运而生。

　　气痰属肺，脉涩面白，气上喘促，洒淅寒热，悲愁不乐，攻注走刺不定，两肋胀痛，玉粉丸，局方桔梗汤。二陈汤去甘草，加香附、木香、砂仁、枳壳、乌药、苏子、青皮、竹沥、姜汁。气郁，七气汤（见气）、越鞠丸（见郁）。痰少而粘连不易出，气燥也。宜润之，门冬、地黄、枸杞之属，使肺气得清肃下行。

　　寒痰属肾，脉沉面黑，足寒，心多恐怖，痞塞、骨痹，四肢不举，姜桂丸、局方胡椒理中丸。干姜决不可少，甚则加桂、麻黄、细辛。痰之本，水也，原于肾。

　　肾火虚则水泛为痰，其痰清，八味丸。火盛则水沸为痰，有浊沫，六味丸。（水沸为痰，暴壅也。若火非涌盛，而但热涸者，痰则稠粘。此二者皆属于热，不作寒论。）

　　又有因惊而心神出舍，舍空痰入，多成心痛癫疾，妇人因产受惊，多有此证。

　　腹有如孕一块，转动跃跳，痛不可忍，甘遂、大戟、白芥子，加朱砂。痛加全蝎，成块加山甲、炒鳖甲、玄胡、莪术。

　　食积生痰，多成疟痢，痞块，口嗳食臭，山楂、神曲、麦芽、枳壳、木香、黄连。滚痰丸亦妙，或保和丸。（见伤饮食。）饮酒生痰，常多呕恶，食不美，妙应丸加雄黄、全蝎各二钱，每服十丸。

　　老痰即郁痰，结成粘块，吐咯不出，非南星、半夏、茯苓、苍术可治。青黛为主，五倍、海石、苦梗、旋复花、栝蒌仁、芒硝。痰核，痰结喉咙，如梅核状，用梅子半青半黄、每一个用盐一两浸晒数次，以水尽为度，用大钱三个夹梅两个，麻线扎定，贮瓦罐，埋地下百日。含口中，汁下即消。又一法，用海石、乌梅、栝蒌、桔梗、芒硝、射干、海藻、姜汁，蜜为丸，噙。（又见咽喉。）

　　头面颈项身之中，下有结核，不红不痛，不硬不作脓，皆痰核。脾肺气逆，痰滞于内，顺气消痰自愈。亦有郁怒伤损肝脾，血病结核者，宜养血清肝火。外用白果肉、南星捣贴。

　　痰在身，习习如卧芒刺，如虫行；或走注疼痛；或燥痒，搔之则瘾疹随生。痰在皮毛，烘热，色如锦斑。痰在头，偏头风，雷头风，头眩。痰在额，额闷痛，眉棱痒痛。痰在目，目晕，眼蠕动，如姜蜇胶粘痒涩，目中时出火星，眼前如见白气，或见两月交辉，或见金光数道，或眼前黑暗，或眼皮下烟灰黑色。痰在耳，轮痒痛，蝉鸣水响。痰在鼻，鼻塞，或闻焦臭。痰在口，齿颊痒痛，牙床浮，口糜舌烂，口燥唾稠，呕冷涎、绿水、黑汁，胡言，不语。痰在面，形枯发焦，颔腮肿硬，似疼非疼。痰在颈项，无故肿，绕项结核，喉痹，痰如破絮、桃胶、蚬肉，咯不出，咽不下，或噎塞烦闷，如烟火上冲，头面烘热，或喉间豆腥。痰在四肢，肩背酸疼肿硬，似疼非疼，或筋骨疼无常处，难名状，或手麻臂疼，状如风湿，或倏然仆地，四肢厥冷，或麻木不仁，或重滞，或牵引，或不举，非竹沥、姜汁不开，二陈加枳壳、南星、木香、姜黄。痰在心胸，噫气吞酸嘈杂，或痛或秽，（干呕也。）或心下如停冰铁，或惊悸怔忡如畏人捕，或胸膈迷闷如癫呆状，或痞满、健忘、恶心。

　　痰在脊背，脊上冰冷一条如线，或冰冷一点，疼痛，或如热汤沃背。

　　痰在两肋，肋胀痛如汤沸，非白芥子不能达。痰在腰肾，腰间骨节卒痛，呼吸难任。痰在二便，癃闭秘结，遗同米泔，粪后鱼冻，妇人月水不通。痰在足，足腕酸软，步履如踏灰上。痰在梦，寐睡时魇，梦刑戳刀兵，梦入人家，四壁围绕，一实得出，不知何所，梦在烧人地上，烟火枯骨，焦气扑鼻，无路可出，或不因触发，忿怒悲啼而寤，怪诞百般，不可殚述。隐君悉以滚痰丸治之。

　　庞安常有言，人身无倒上之痰，天下无逆流之水。故善治痰者，不治痰而治气，气顺则一身之津液亦随气而顺矣。并宜苏子降气汤（见气）、导痰汤各半帖合煎；或小半夏茯苓汤加枳实、木香各半钱，吞五套丸；或以五套丸料，根据分两作饮子煎服，亦好。

　　按痰，标也；所以致痰者，本也。治病固当求本，然须看痰势缓急，缓则治本固也。若痰势盛急，度难行散，非攻无由去者，虚人可标本并治，攻补兼施。若势甚紧急，则虽虚人亦当先攻后补，如中风之用三生饮（见诸中）、控涎丹是也。当此咽喉闭塞之时，不吐去其痰，立即堵塞而死矣。昧者乃畏其虚而不敢用，独不畏其死耶。

　　夫人之虚，莫虚于中风者矣，犹必先攻后补，乃于寻常虚人，反畏之耶。《准绳》谓：治痰固宜补脾以复健运之常，使痰自化。然停积既久，如沟渠壅遏，瘀浊臭秽，无所不有，若不疏通，而欲澄治已壅之水而使之清，决无是理。又谓：凡病痰饮而变生诸证，不当为诸证牵掣，且以治饮为先。如头风眉棱骨疼，累月风药不效，投痰药收功；眼赤羞明而痛，与凉药弗瘳，授痰剂获愈云云，真格言也。（按二证皆痰壅热上。）

　　喻嘉言曰：脾之湿热，胃之壮火，交煽互蒸，结为浊痰，溢入上窍，久久不散，透开肺膜，结为窠囊。窠囊之痰，如蜂子之穴于房中，如莲实之嵌于蓬内，生长则易，剥落则难。繇其外窄中宽，任行驱导，徒伤他脏，此实闭拒而不纳耳。究而言之，岂但窠囊之中痰不易除，即肺叶之外、膜原之间，顽痰胶结多年，如树之有萝，如屋之有游，如石之有苔，附托相安，仓卒有难于刻伐者，治法必静以驭气，使三阴之火不上逆。又必严以驭脾，使太阴之湿不上蒸，乃广服大药，以安和五脏，培养肺气。肺金之气一清，则周身之气翕然从之下降，前此上升浊邪，允绝其源矣。又曰：人身之气，经盛则注于络，络盛则注于经。窠囊之成，始于痰聚胃口，呕时数动胃气，胃气动则半从上出于喉，半从内入于络。胃之络贯膈者也，其气奔入之急则冲透膈膜，而痰得以居之，日增一日，故治之甚难。必先去胃中之痰，而不呕不触，俾胃经之气不急奔于络，转虚其胃以听络中之气返还于胃，逐渐以药开导其囊而涤去其痰，则自愈矣。又曰：李继江常苦咳嗽生痰，胸膈不宽。今夏秋间卧床不起，濒亡者再，将家事分拨，安心服死，忽觉稍安，亦心死则身康之一征也。未几仍与家事，其病复作。就诊，见其颐旁有小小垒块数十高出，谓之曰：观尔脉盛筋强，必当好色而喜任奔走，本病宜发痈疽。所以得免者，以未享膏粱之奉，且火才一动，便从精孔泄出耳。然虽不病痈，而病之所造，今更深矣。

　　尔胸背肩 间， 岩如乱石插天，栉比如新笋出土，嵌空如蜂莲之房，芒锐如棘栗之刺，每当火动气升，痰壅紧逼之时，百苦交煎，求生不生，求死不死，比桁杨之罪人，十倍过之。由好色作劳，气不归元，腾空而上，入于肝肺，散叶空隙之间、膜原之内者，日续一日，久久渐成熟路，只俟肾气一动，千军万马乘机一时奔辏，有入无出，如潮不返，海潮兼天涌至，倘后潮不熄则前潮不退，古今死于此病者，不知其几。但尔体坚堪耐，是以病至太甚，尚自无患耳。尔宜归家休心息神，如同死去，俾火不妄动，则痰气不为助虐，胸背之坚垒始有隙可入，吾急备药，为尔覆巢捣穴，可得痊也。渠以为病未即死，且往乡征租，因劳陡发，暴不可言，痰出如泉，声响如锯，面大舌胀，喉硬目突，二日而卒。

　　饮者，停水之名。又痰之清稀者曰饮，故痰饮并称。《金匮》谓饮有四：其人昔肥今瘦，（由津液尽化痰饮，不复外充形体也。）水走肠间，沥沥有声，曰痰饮。饮后水流胁下，咳吐引痛，曰悬饮。（悬结于胁中，不上不下也。）饮水流行，归于四肢，当汗出而汗不出，身体疼重，谓之溢饮。（饮水乃有形之水，非水精四布之水，止宜下行从小便出。今不下行而旁达，应从汗泄而不得化汗以出，故身体疼重，即风水水肿之病也。曰溢者，言泛溢于四旁也。）咳逆倚息，气短（倚，坐而倚物也，以不得卧故。息，呼吸也，气短、喘急也。）不得卧，（气逆使然。）其形如肿，（面多肿。）曰支饮。（水停于胸，在心肺之侧，如木之旁枝也。按此四饮，乃随其部位分言耳。）又谓：心下有留饮，（久而不去名留。）背寒冷，如掌大，（阻遏心阳故背寒冷。）胁下痛引缺盆，（留于胁则碍肝气，故胁痛。

　　缺盆为十二经道路，故引及之。）咳嗽则转甚。（气逆也。）胸中有留饮，其人短气（肺气被迫也）而渴，（水阻气不布，不能化生津液，故胸虽停水，而咽喉则干也。）四肢历节痛，（留于身体则塞经络，故肢痛。由此推之，留于脾分则腹肿身重，留于肾部则囊、足胫肿，理必然矣。此言留饮，及下文言伏饮，乃上四饮之总纲也。）又谓：膈上病痰，（饮留膈上，伏而不出，煎炼成痰也。）满喘咳吐，（留伏日多，故胸满。肺气被迫，而喘咳且吐痰也。）发则寒热，背痛腰冷，（发，谓伏而发也。今之值秋寒，或感春风而发。发则喘满，咳吐痰多，寒热，背痛腰疼，俗名吼喘病者此也。）目泣自出，（咳甚则肺叶举，而目泣自出也。）振振身 ，（喘咳甚则身动，即抬肩摇身也。）必有伏饮。（伏而难攻也，比留为更甚矣。）又谓：水停心下，甚者则悸，（心气为水所逼，而跳动不宁也。）微者短气。脉双弦者寒也，皆大下后里虚。偏弦者饮也，先渴后呕，（言饮本偏弦，若大下里虚，虚寒相搏，变为双弦也。气被水阻，不能化生津液，故渴。）小半夏茯苓汤，此属饮家。（言平日多饮之人也。）又谓：呕家本渴，（呕家，谓非因停水而呕者，乃别病也。呕伤津液，故本应作渴。）渴者为欲解。（病从呕去，故虽渴亦为欲解也）。今反不渴，心下有支饮故也，（此辨证之法，言卒然呕吐，则未知其为别病之呕欤？抑留饮之吐欤？则以呕后渴、不渴辨之。渴者是别病之呕，不渴者乃留饮之呕也。留饮未呕之先亦渴，而呕后反不渴者，以呕则水稍去而气稍通，能布化生津也。）小半夏汤。又谓：心下痞，半夏加茯苓汤。脐下悸，（水停心下，则心下悸而痞塞。若停脐下，则脐下悸也。）吐涎沫，（观此则上文所谓呕者，为涎沫可知。）眩，（水逼火上浮也。）五苓散（见伤湿。）又谓：短气，有微饮，（水停心下，甚者为悸，微者短气。）当从小便去之，桂苓术甘汤、肾气丸即八味丸。

　　（《金鉴》云：呼出为阳，心肺主之；吸入为阴，肝肾主之。若呼之气短，是心肺之阳为水所碍，用苓桂术甘汤，益上气以行水。若吸之气短，是肝肾之阴为水所碍，用肾气丸，温阳以行水。按呼出气自下而上，故属心肺。呼气短者，言水在上焦，阻碍上焦呼吸之气，致令喘促也。乃举呼以该吸，非单言呼也。吸气仿此，勿泥看。）

　　又谓：脉浮而细滑，伤饮。（初病未深之诊。）脉沉者，有留饮。（《经》云：沉潜水蓄。是也。病深之诊。）病者脉伏。（沉甚为伏。）其人欲自利，（水欲去，不上出而呕，则下行而利。）此为留饮欲去也。虽利，心下续坚满，（乃伏饮盘结不得去，可知。）甘遂半夏汤。（甘遂、甘草并用，激之使出。因已利，故佐芍药以约敛之，不令亡阴。）又谓：水在肝，胁下支满，嚏而痛。（气动则水动，而冲击作痛。）水在肾，心下悸。（心，当作脐。）又谓：支饮腹满，（原文作胸满，从《金鉴》改之。）浓朴大黄汤。

　　又谓：腹满，口舌干燥，肠间有水气，（即水声。）己椒苈黄丸。（防己、椒目导饮从小便出，大黄、葶苈推饮从大便下，前后分消也。）

　　又谓：脉沉弦者，悬饮内痛，十枣汤。（见肿胀。）又谓：溢饮当发汗，大小青龙汤。又谓：肺饮脉不弦，但苦喘短气，不能卧，（肺饮即支饮。）葶苈大枣汤。（见哮喘。）又谓：膈间支饮，喘满心下痞坚，（自胸连膈盘结实甚。）面色黧黑，（水邪深结之色。）脉沉紧，得之数十日，医吐下之不愈，（盘结可知。）木防己汤（见喘）主之。（方中用参，以吐下后伤正也。）虚者即愈，（得参补之，故愈。）实者三日复发，复与。不愈，去石膏（恶其寒）加芒硝（开结）、茯苓（下渗）。又谓：脉弦数，有寒饮，（外寒而内郁热，故脉弦数也。）冬夏难治。（冬用热药，则妨其内之热；夏用寒药，则妨其外之寒也。然不必泥。）又谓：久咳数岁，（详下乃支饮渍肺而咳也。）脉弱可治，（久病脉应弱。）脉大数者死，脉虚必苦冒，其人本有支饮在胸中故也。（气虚停饮则清阳不升，故昏冒如有物蔽之，即伤湿首如裹之义。）治属饮家。（言不从咳嗽门治法也。按《金匮》所言停饮证，当与水肿门参看。）

　　张子和谓：饮当去水，温补转甚。盖寒饮在中，反以热药从上投之，为寒所拒，水湿未除，反增心火，火既不降，水反下注，其上焦枯，其下寒栗，当根据《内经》留者攻之，十枣（见肿胀）、神 （见肿胀）之属为宜，次以淡剂流其余蕴，以降火之剂开其胃口，自愈。

　　卷之二·杂症

　　痞满

　　（胸痹 痞块）

　　痞者，痞塞不开。满者，满闷不行也。痞满与胀满不同，胀满，内满而外胀起；痞满，但内觉满闷，而外无胀急之形也。有在胸在腹之分，皆由中气不运。而所以致不运者，则或寒而凝闭，或热而 胀，或食滞痰停，或气结怒郁，或脾湿不化，或血瘀不行，皆能致之。不特外邪陷入，结塞而成，如《伤寒论》所云也。

　　在胸者，理同胸痹。《金匮》谓：阳微（寸脉微也，上焦虚寒。）阴强，（尺脉弦也，下焦寒盛。）

　　即胸痹而痛，（阴邪上干胸中，微阳为寒所闭，不通而痛。）责其极虚。（上焦阳虚。）

　　又云：平人无寒热，（非表邪也。）短气不足以息者，实也。（上言正虚，此言邪实。即《经》所谓：邪之所凑，其气必虚。

　　留而不去，其病为实也，实谓痰饮之类。短气不足以息，以邪阻气道，呼吸喘促不利，非真气之短乏。）又云：喘息咳唾，胸背痛，短气，寸脉沉迟，（上焦内气寒也。）关脉小紧数，（小为阳虚，紧数为寒痛，是中焦亦受病也。寸迟关数可疑。）栝蒌薤白白酒汤。（辛温行阳开痹。）又云：胸痹不得卧，心痛彻背者，（比上证更甚矣。）栝蒌薤白半夏汤。心痛彻背，背痛彻心，（犹云痛无休息，比上证又甚矣。）乌头赤石脂丸。又云：胸痹缓急者，（其痛或缓或急也。）薏苡附子散。（视栝蒌汤为重，乌头丸为轻。）又云：胸中气塞，短气，（不痛证轻。）茯苓杏仁甘草汤，或橘枳姜汤。（胸为气海，阳邪干之则化火，火性开，不病痹也。病痹必阴邪干之，阴邪化水，水性凝，故令气塞。水盛于热，以茯苓汤利水；气盛于水，以橘枳汤行气。）又云：心下痞，气结在胸，胸满，胁下逆抢心，（首条云阴弦，此云胁下气逆，乃肝肾之邪气上逆也。）枳实薤白桂枝汤（桂以伐肝）、人参汤。（上方散邪，此方补正。）

　　又云：心中痞，诸逆，心悬痛，（上条不过冲心，此则心痛而摇动，若悬空然。）桂枝生姜枳实汤。大抵胸为清阳之分，浊阴干之则气不行，为虚痞，甚则痰涎停聚为实痞，更甚则痛也。东垣谓：痞，但满不痛。视胸痹有痛，证虽不同，理则无二。兀兀欲吐者，吐之，食郁上焦者亦然。一味栝蒌子炒熟，连皮煎，或丸，最能荡涤胸中垢腻。在腹中者，黄补中汤加升、柴。缘天地不交为否，猪苓、泽泻降天气使下济，升麻、柴胡升地气使上行。饮食停滞。轻者大消痞丸、枳术丸，（见伤饮食。）甚者槟榔丸（见伤饮食）下之。酒积杂病，下之太过致痞满者，升提其胃气，加血药。（下多亡阴，故补其血。）郁者，越鞠丸、逍遥散。（并见郁。）湿者，平胃散（见伤饮食）合五苓。（见伤湿。）气滞，四七汤。（见气。）

　　痰滞，导痰汤。（见痰。）脾弱不运者，四君子汤、异功散。（并见气）挟死血者，丹皮、江西红曲、穿山甲、降香、桃仁、红花、当归、童便、韭汁之属，郁怒者加香附。（童便制。）在腹亦有虚实之分，实而积久成形，即名痞块，于积聚门求之。

　　卷之二·杂症

　　积聚

　　积者，有形之邪，或食、或痰、或血积滞成块，时常硬痛，始终不离故处者也。

　　在妇人则谓之 。 者，征也，有形可验也。聚者，无形之气，滞则聚，行则散，聚则有形而硬痛，散则痛止形消，忽此忽彼，无有定处者也。在妇人谓之瘕。瘕者，假也，假气为形，而实非有形也。形属阴，气属阳，故积属阴，聚属阳。古分积属脏、在血分，聚属腑、在气分，即阴阳之义耳，不必泥也。至其病因，则《内经》谓：寒气入肠胃，则肠外汁沫凝聚不散，日以成积。又或饮食过饱，或用力过度，伤其肠胃之络，则血溢肠外，与寒沫搏结成积。或外中于寒，而忧怒气逆，血凝液留，皆成积。可见外感内伤，皆足以郁滞其气血痰液，以成积聚。而在妇人尤甚，以妇人经产血行，或食生冷，或感风寒，且多恚怒忧郁，易致瘀滞也。

　　一食积

　　（酒积附）

　　证见嗳腐吞酸，腹满恶食，宜秘方化滞丸，山楂、麦芽、枳实、神曲、阿魏、礞石、牵牛、巴豆之类。倒仓法最佳。按食停肠内，必栖泊在隐曲之处，乃能久而不下，隐曲之处，为地无几，必附益以肠外之涎沫，内外交结，乃成大块，须兼治其痰饮乃效。酒积目黄口干，肚腹胀痛，少食，宜葛根、枳 、麦芽之类。（酒湿热伤脾，痰血瘀滞成积，须兼清热利湿导滞之药。旧谓食积在右，血积在左，痰积在中，大概如此，不可泥。）

　　一痰积

</div>
    <div class="pagination">
<a href="医碥_page13.html">上一页</a><span>...</span><a href="医碥_page9.html">9</a><a href="医碥_page10.html">10</a><a href="医碥_page11.html">11</a><a href="医碥_page12.html">12</a><a href="医碥_page13.html">13</a><span class="current-page">14</span><a href="医碥_page15.html">15</a><a href="医碥_page16.html">16</a><a href="医碥_page17.html">17</a><a href="医碥_page18.html">18</a><a href="医碥_page19.html">19</a><span>...</span><a href="医碥_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
