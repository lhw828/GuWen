<!DOCTYPE html>
<html>
<head>
    <meta charset="UTF-8">
    <title>医经原旨 - 第 6 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医经原旨 - 第 6 页/共 19 页</h1>
    <div class="content">　　兹心脉搏坚而长者，以心脏之胃气不足而邪有余也。搏之微则邪亦微，搏之甚则几于真脏矣，故当以搏之微甚而察病之浅深。夫五脏皆以胃气为本，搏坚皆为贼克之征，其本脏搏坚，亦自戕而自病也。）其 而散者，当消环自已。（若证如前而脉则 散者，心气将和也。消，尽也。环，周也。谓期尽一周而病自已矣。）

　　肺脉搏坚而长，当病唾血；其 而散者，当病灌汗，至令不复散发也。（肺脉搏坚而长，邪乘肺也。肺系连喉，故为唾血。若 而散则肺虚不敛，汗出如水，故云“灌汗”。汗多亡阳，故不可更为发散也。）肝脉搏坚而长，色不青，当病坠若搏，因血在胁下，令人喘逆。其 而散色泽者，当病溢饮。溢饮者，渴暴多饮，而易入肌皮肠胃之外也。（肝脉搏坚而长，肝自病也。脏病于中，色必外见，其色当青而不青者，以病不在脏而在经也，必有坠伤。若由搏击，则血停胁下而气不利，故令人喘逆。若其 散则肝木不足，脾湿胜之，湿在肌肤，故颜色光泽，病为溢饮。）胃脉搏坚而长，其色赤，当病折髀；其 而散者，当病食痹。（胃脉搏坚，木乘土也，加之色赤，则阳明火盛，木火交炽，胃经必伤。阳明下行者，从气冲下髀，抵伏兔，故病髀如折也。若 而散者，胃气本虚。阳明支别上行者，由大迎、人迎循喉咙，入缺盆下膈，属胃络脾，故食即气逆滞闷不行，而为食痹。）脾脉搏坚而长，其色黄，当病少气；其 而散，色不泽者，当病足胫肿，若水状也。（邪脉乘脾，脾气必衰，脾虚无以生血，故本脏之色见于外。脾弱不能生肺，故为少气。若其 散而色不泽者，尤属脾虚。脾经之脉，从拇指上内踝前廉，循 骨后，交出厥阴之前，故病足 肿。若水状者，以脾虚不能制水也。）肾脉搏坚而长，其色黄而赤者，当病折腰；其 而散者，当病少血，至令不复也。（邪脉干肾，肾气必衰，其色黄赤，为火土有余而肾水不足，故病腰如折也。若其 散，肾气本虚。肾主水以生化津液，今肾气不化，故病少血。本原气衰，故令不能遽复。搏坚而长者，邪胜乎正，是谓“邪之所凑，其气必虚”也。 而散者，本原不足，是谓“正气夺则虚”也。一以有邪而致虚，一以无邪而本虚，虚虽若一，而病本不同。）心脉急，病心疝，少腹当有形。（心为牡脏，小肠为使，气本属阳，今脉紧急，阴寒胜也，以阳脏而为阴胜，故病心疝。

　　心疝者，形在少腹，而实以寒乘少阴所致。）而胃脉实则胀，虚则泄。（实为邪有余，故胀满；虚为正不足，故泄利。心为君主，胃为水谷之海，故重揭其义以明之。）夫脉者，血之府也，（府，聚也，府库之谓也。血必聚于经脉之中，故脉实血实，脉虚血虚也。然此“血”字，实兼气为言，非独指在血也。脉之盛衰，所以统候血气之虚实、有余不足也。）长则气治，（气充和也。）短则气病，（气不足也。）数则烦心，（火热甚也。）大则病进，（邪方张也。）上盛则气高，（寸为上，上盛者，邪壅于上也。气高者，喘满之谓。）下盛则气胀，（关、尺为下，下盛者，邪滞于下，故腹为胀满。）代则气衰，（脉多更改不常者曰代，气虚无主也。）

　　细则气少，（脉来微细，正气不足也。）涩则心痛。（涩为血少气滞，故为心痛。）浑浑革至如涌泉，病进而色弊，绵绵其去如弦绝，死。（浑浑，浊乱不明也。革至，如皮革之坚硬也。涌泉，其来 无序，但出不返也。若得此脉而病加日进，色加憔弊，甚至绵绵如泻漆，及如弓弦之断绝者，皆真气已竭，故死。）粗大者，阴不足，阳有余，为热中也。（粗大者，浮洪之类，阳实阴虚，故为内热。）来疾去徐，上实下虚，为厥巅疾。（来疾者，其来急也；去徐者，其去缓也；上实者，寸盛也；下虚者，尺弱也。皆阳强之脉，故为阳厥、顶巅之疾。夫察脉须识上、下、来、去、至、止六字，不明此六字，则阴、阳、虚、实不别也。上者为阳，来者为阳，至者为阳，下者为阴，去者为阴，止者为阴。上者自尺部上于寸口，阳生于阴也；下者自寸口下于尺部，阴生于阳也；来者自骨肉之分而出于皮肤之际，气之升也；去者自皮肤之际而还于骨肉之分，气之降也。应曰至，息曰止也。）来徐去疾，上虚下实，为恶风也。故中恶风者，阳气受也。（来之徐，上之虚者，皆阳不足也。阳受风气，故阳虚者必恶风，而恶风之中人，亦必阳气受之也。恶，上去声，下入声。）有脉俱沉细数者，少阴厥也。（沉细者，肾之脉体也。兼数则热，阴中有火也，故为少阴之阳厥。）沉细数散者，寒热也。（沉细为阴，数散为阳。阴脉数散，阴不固也，故或入之阴，或出之阳，而为往来寒热。浮而散者，为 仆。（浮者阴不足，散者神不守，浮而散者阴气脱，故为 仆也。 ，雄绢切，眩晕也。）诸浮不躁者皆在阳，则为热，其有躁者在手。（脉浮为阳，而躁则阳中之阳，故但浮不躁者，皆属阳脉，未免为热。若浮而兼躁，乃为阳极，故当在手。在手者阳中之阳，谓手三阳经也。此与人迎一盛，病在足少阳；一盛而躁，病在手少阳之义同。）

　　诸细而沉者皆在阴，则为骨痛，其有静者在足。（沉细为阴，而静则阴中之阴，故脉但沉细者病在阴分，当为骨痛，若沉细而静，乃为阴极，故当在足。在足者，阴中之阴，谓足三阴经也。）数动一代者，病在阳之脉也，泄及便脓血。（数动者，阳脉也。数动一代者，阳邪伤其血气也。故为泄及便脓血。）诸过者切之，涩者阳气有余也，滑者阴气有余也。（脉失其常曰过，可因切而知也。阳有余则血少，故脉涩；阴有余则血多，故脉滑。）阳气有余为身热无汗，阴气有余为多汗身寒，（阳有余者，阴不足也，故身热无汗；阴有余者，阳不足也，故多汗身寒，以汗本属阴也。）阴阳有余则无汗而寒。（阳余无汗，以表实也；阴余身寒，以阴盛也；阴阳有余，阴邪实表之谓也。）推而外之，内而不外，有心腹积也；（此下言察病之法，当推求于脉，以决其疑似也。凡病若在表，而欲求之于外矣，然脉则沉迟不浮，是在内而非外，故知其心腹之有积也。）推而内之，外而不内，身有热也；（凡病若在里，而欲推求于内矣，然脉则浮数不沉，是在外而非内，故知其身之有热也。）

　　推而上之，上而不下，腰足清也；（凡推求于上部，然脉止见于上，而下部则弱，此以有升无降，上实下虚，故腰足为之清冷也。）推而下之，下而不上，头项痛也。（凡推求于下部，然脉止见于下，而上部则亏，此以有降无升，清阳不能上达，故为头项痛也；或以阳虚而阴凑之，亦为头项痛也。当外而不外，病在内；当内而不内，病在外。上、下亦如之。）按之至骨，脉气少者，腰脊痛而身有痹也。（按之至骨，沉阴胜也。脉气少者，血气衰也。正气衰而阴气盛，故为是病痹。）关格之脉，人迎一盛病在少阳，二盛病在太阳，三盛病在阳明，四盛以上为格阳。（人迎，足阳明胃脉也，在颈下挟结喉旁一寸五分。一盛、二盛，犹言一倍、二倍，谓以人迎、寸口相较，或此大于彼，或彼大于此，有三倍、四倍之殊也。寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者命曰“平人”，故人迎、寸口而至于盛衰相倍者，乃不免于病矣。然人迎候阳，故一盛为少阳，胆与三焦也；二盛在太阳，膀胱、小肠也；三盛在阳明，胃与大肠也；四盛以上者，以阳脉盛极而阴无以通，故曰“格阳”。）寸口一盛病在厥阴，二盛病在少阴，三盛病在太阴，四盛以上为关阴。（寸口，手太阴肺脉也。寸口候阴，故一盛在厥阴，肝与心主也；二盛在少阴，心与肾也；三盛在太阴，脾与肺也；四盛以上者，以阴脉盛极而阳无以交，故曰“关阴”。）人迎与寸口俱盛四倍以上为关格，关格之脉羸，不能极于天地之精气则死矣。（俱盛四倍以上，谓盛于平常之脉四倍也。物不可以过盛，盛极则败。凡脉盛而至于关格者，以阴阳离绝，不能相营，故致羸败极尽也。精气，天禀也，言不能尽其天年而夭折也。邪在腑则阳脉不和，阳脉不和则气留之，气留之则阳气盛矣，阳气太盛则阴不利，阴脉不利则血留之，血留之则阴气盛矣，阴气太盛则阳气不能荣也，故曰“关”，阳气太盛则阴气不能荣也，故曰“格”，阴阳俱盛不得相荣，故曰“关格”。关格者，不得尽期而死也。世人病此不少，历代医师相传谬甚。夫所谓关格者，阴阳痞绝，不相营运，乖羸离败之候也。故人迎独盛者，病在三阳之腑也，寸口独盛者，病在三阴之脏也。或见于人迎，或见于气口，皆孤阳之逆候，实真阴之败竭也。无阴则无根，而孤阳浮露于外耳。凡犯此者，必死无疑，是皆酒色伤精所致。又以人迎在头，系阳明表脉，故人迎倍大者曰“格阳”；寸口在手，系太阴里脉，故寸口倍大者曰“关阴”；阴阳互极，抗拒不通，故名“关格”，不可易也。

　　若在尺为关，在寸为格，关则不得小便，格则吐逆，特言膈食与癃闭耳，非此之谓也。）反四时者，有余为精，不足为消。（此言四时阴阳，脉之相反者，亦为关格也，夫春夏人迎微大，秋冬寸口微大，如是者命曰“平人”，以人迎为阳脉而主春夏，寸口为阴脉而主秋冬也。若其反者，春夏气口当不足而反有余，秋冬人迎当不足而反有余，此邪气之有余，有余者反为精也；春夏人迎当有余而反不足，秋冬寸口当有余而反不足，此血气之不足，不足者日为消也。）应太过，不足为精；应不足，有余为消。阴阳不相应，病名曰关格。（如春夏人迎应太过而寸口之应不足者反有余而为精，秋冬寸口应太过而人迎之应不足者反有余而为精，是不足者为精也；春夏寸口应不足而人迎应有余者反不足而为消，秋冬人迎应不足而寸口应有余者反不足而为消，是有余者为消也。应不足而有余者，邪之日盛，应有余而不足者，正必日消，是为阴阳相反，气不相营，亦名“关格”。）妊娠之脉，妇人手少阴脉动甚者，妊子也。（手少阴，心脉也。上附上，左外以候心，故心脉当诊于左寸。动甚者，流利滑动也。心生血，血王乃能胎，妇人心脉动甚者，血王而然，故当妊子。）阴搏阳别，谓之有子。（阴，如前手少阴也，或兼足少阴而言亦可。盖心主血，肾主子宫，皆胎孕之所主也。搏，搏击于手也。阳别者，言阴脉搏手，似乎阳邪，然其鼓动滑利，本非邪脉，盖以阴中见阳而别有和调之象，是谓“阴搏阳别”也。尺中之脉按之不绝，无他病而不月者，妊也。

　　古人男女皆称子，非男曰子而女则否也。男女之别，须审阴阳。右寸盛，阴状多，主女；左尺盛，阳状多，主男。以左右分阴阳，则左为阳，右为阴；以尺寸分阴阳，则寸为阳，尺为阴；以脉体分阴阳，则鼓搏沉实为阳，虚弱浮涩为阴。犹当察孕妇之强弱老少，及平日之偏左偏右，尺寸之素强素弱，庶足以尽其诊也。）

　　肝满、肾满、肺满皆实即为肿。（满，邪气壅滞而为胀满也。此言肝、肾、肺经皆能为满，若其脉实，当为浮肿。）肺之壅，喘而两 满。（肺居膈上，其系横出腋下，故肺壅则喘而两 满。 ，腋下胁也。）

　　肝壅，两 满，卧则惊，不得小便。（肝经之脉，环阴器，布胁肋，故肝壅则两 满而不得小便。肝主惊骇，卧则气愈壅，故多惊也。）肾壅， 下至少腹满，胫有大小，髀 大、跛、易、偏枯。（肾脉循内踝之后，上 ，出 内廉，上股内，属肾络膀胱而上行，故肾经壅则 下至少腹胀满也。足胫或肿或消，是谓大小。自髀至 ，或为大，或为跛，或掉易无力，或偏枯不用，是皆肾经壅滞，不能营运所致。髀，音皮。

　　，音杭。）心脉满大，痫螈筋挛。（心脉满大，火有余也。心主血，脉火盛则血涸，故痫螈而筋挛。痫，癫痫也。螈，抽搐也。挛，拘挛也。）肝脉小急，痫螈筋挛。（肝藏血，小为血不足，急为邪有余，故为是病。夫痫螈筋挛，病一也，而心肝二经皆有之，一以内热，一以风寒，寒热不同，血衰一也，故同有是病。）

　　肝脉骛暴，有所惊骇，脉不至，若喑，不治自已。（骛，驰骤也。暴，急疾也。惊骇者，肝之病，故肝脉急乱者，因惊骇而然，甚有脉不至而声喑者，以猝惊则气逆，逆则脉不通而肝经之脉循喉咙，故声喑而不出也。然此特一时之气逆耳，气通则愈矣，故不治自已。骛，音务。）肾脉小急，肝脉小急，心脉小急，不鼓，皆为瘕。（三脉细小而急，绝无鼓大之意，阴邪聚于阴分也，故当随三经之位而为瘕。）肾肝并沉为石水，并浮为风水。（此言水病之有阴阳也。肾肝在下，肝主风，肾主水，肝肾俱沉者，阴中阴病也，当病石水。石水者，凝结少腹，沉坚在下也。肝肾俱浮者，阴中阳病也，当病风水。风水者，游行四体，浮泛于上也。）并虚为死，（肾为五脏之根，肝为发生之主，根本空虚，有表无里也，故当死。）并小弦欲惊。（肝肾并小，真阴虚也。小而兼弦，木邪胜也。气虚胆怯，故为欲惊。）肾脉大急沉，肝脉大急沉，皆为疝。（疝者，寒邪结聚所为。脉急者挟肝邪，脉沉者在阴分，沉急而大，阴邪盛也。肝肾之脉，络小腹，结于阴器，寒邪居之，故当病疝。按，疝病乃寒挟肝邪之证，或结于少腹，或结于睾丸，或结于睾丸之左右上下，而筋急绞痛，脉必急搏者多，以寒邪结聚阴分而挟风木之气也。如肺风疝、脾风疝之类，皆兼一风字，其必挟肝邪可知。睾，音高，阴丸也。）

　　心脉搏滑急为心疝，肺脉沉搏为肺疝。（病疝而心脉搏滑急者，寒挟肝邪乘心也；肺脉沉搏者，寒挟肝邪乘肺也。）三阳急为瘕，三阴急为疝。（三阳，手、足太阳经也。三阴，手、足太阴经也。邪聚三阳为瘕聚，邪聚三阴为疝气。凡脉急者，皆邪盛也。前言肝、肾、心、肺，而此言脾经，所以五脏皆有疝。）二阴急为痫厥，二阳急为惊。（二阴，少阴也。二阳，阳明也。脉急者为风寒，邪乘心肾，故为痫为厥，木邪乘胃，故发为惊，土恶木也。）脾脉外鼓沉为肠 ，久自已。（沉为在里，而兼外鼓者，邪不甚深，虽为肠 ，久当自已。肠 ，下痢也。凡心肝脾肾。皆主阴分，或寒湿，或热，各有所伤，乃自大肠下血，均谓之肠 。

　　，音劈。）肝脉小缓为肠 ，易治。（肝脉急大则邪盛难愈，今脉小缓，为邪轻，易治也。）肾脉小搏沉为肠 下血，血温身热者死。（肾居下部，其脉本沉，若小而搏，为阴气不足而阳邪乘之，故为肠 下血。若其血温身热者，邪火有余，真阴丧败也，故当死。）心肝 亦下血，二脏同病者可治。（心生血、肝藏血，故二脏之 亦下血，而不独肾也。然心肝二脏，木火同气，故同病者为顺而可治；若肝脾同病，是为土败木贼，其难治也明矣。）其脉小沉涩为肠 ，其身热者死，热见七日死。（心肝之脉，小沉而涩，以阴不足而血伤也，故为肠 。然脉沉细者不当热，今脉小身热，是为逆，故当死；而死于热见七日者，六阴败尽也。）胃脉沉鼓涩，胃外鼓大，心脉小坚急，皆膈偏枯。（沉鼓涩，阳不足也。外鼓大，阴受伤也，小坚而急，阴邪胜也。胃为水谷之海，心为血脉之主，胃气既伤，血脉又病，故致上下痞膈，半身偏枯也。）男子发左，女子发右，不喑舌转可治，三十日起。（男子左为逆，右为从；女子右为逆，左为从。今以偏枯而男子发左，女子发右，是逆证也。若声不喑，舌可转，则虽逆于经，未甚于脏，乃为可治，而一月当起。若偏枯而喑者，肾气内竭而然，其病必甚。如内夺而厥，则为喑俳，此肾虚也，正以肾脉循喉咙，挟舌本故耳。）其从者喑，三岁起。（若男发于右而不发于左，女发于左而不发于右，皆谓之从。从，顺也。然证虽从而声则喑，是外轻而内重也，故必三岁而后起。）年不满二十者，三岁死。（以气血方刚之年，辄见偏枯废疾，此禀赋不足，早凋之兆也，不出三年死矣。）脉至而搏，血衄身热者死。脉来悬钩浮为常脉。（搏脉弦强，阴虚最忌。凡诸失血鼻衄之疾，其脉搏而身热，真阴脱败也，故当死。然失血之证多阴虚，阴虚之脉多浮大，故悬钩而浮，乃其常脉，无足虑也。

　　悬者不高不下，不浮不沉，如物悬空之义，谓脉虽浮钩而未失中和之气也。）脉至如喘，名曰暴厥。暴厥者，不知与人言。（喘者，如气之喘，言急促也。暴厥，谓卒然厥逆而不知人也。）脉至如数，使人暴惊，三四日自已。（数脉主热，而如数者，实非真数之脉，盖以猝动肝心之火，故令人暴惊，然脉非真数，故俟三四日而气衰自愈矣。）

　　脉至浮合，浮合如数，一息十至以上，是经气予不足也，微见九十日死；（此下皆言死期也。浮合，如浮波之合，后以催前，泛泛无常也。一息十至以上，其状如数，而实非数热之脉，是经气之衰竭也。微见，始见也。言初见此脉，便可期九十日而死；若见之已久，则不必九十日矣。所以在九十日者，以时更季易，天道变而人气从之也，予、与同，党与之义。）脉至如火薪然，是心精之予夺也，草干而死；（如火薪然者，来如焰之锐，去如灭之速，此火脏无根之脉，而心经之精气与夺也。夏令火王，犹为可支，草干而死，阳尽时也。）脉至如散叶，是肝气予虚也，木叶落而死；（如散叶者，浮泛无根也，此以肝气大虚，全无收敛。木叶落者，金胜木败，肝死时也。）脉至如省客，省客者，脉塞而鼓，是肾气不予足也，悬去枣华而死；（省客，如省问之客，或去或来也。塞者，或无而止，鼓者，或有而搏，是肾原不固而无所主持也。枣华之后，初夏时也。悬者华之开，去者华之落，言于枣华开落之时，火王而水败，肾虚者死也。）脉至如丸泥，是胃精予不足也，榆荚落而死；（丸泥者，泥弹之状，坚强短涩之谓，此胃精中气之不足也。榆荚，榆钱也。春深而落，木王之时，土败者死。）脉至如横格，是胆气予不足也，禾熟而死；（横格，如横木之格，于指下长而且坚，是为木之真脏，而胆气之不足也。

　　禾熟于秋，金令王也，故木败而死。）脉至如弦缕，是胞精予不足也，病善言，下霜而死，不言可治；（弦缕者，如弦之急，如缕之细，真元亏损之脉也。胞，子宫也。命门，元阳之所聚也。胞之脉系于肾，肾之脉系舌本，胞气不足，当静而无言，今反善言，是阴气不藏而虚阳外见。时及下霜，虚阳消败而死矣。不言者，肾气犹静，尚可治也。）脉至如交漆，交漆者，左右旁至也，微见三十日死；（交漆者，如泻漆之交。

　　左右旁至，缠绵不清也。微见，初见也。三十日为月建之易，而阴阳偏败者，不过一月之期也。）脉至如涌泉浮鼓肌中，太阳气予不足也，少气，味韭英而死；（涌泉者，如涌之泉，有升无降，而浮鼓于肌肉之中，是足太阳膀胱之气不足也。

　　膀胱为三阳而主外。今其外实内虚，阴精不足，故为少气。当至味韭英之时而死者，以冬尽春初，水渐衰也。）

　　脉至如颓土之状，按之不得，是肌肉予不足也，五色先见黑，白垒发死；（颓土之状，虚大无力，按之即不可得。肌气，即脾气，脾主肌肉也。黑为水之色，土败极而水反乘之，故当死。垒、 同，即逢之属。 有五种，而白者发于春，木王之时，土当败也。）脉至如悬雍，悬雍者浮揣，切之益大，是十二俞之予不足也，水凝而死；（悬雍，喉间下垂肉乳也。如悬雍浮揣，切之益大者，浮短孤悬，有上无下也。俞皆在背，为十二经脏气之所系。水凝而死，阴气盛而孤阳绝也。揣，杵水切。俞，音输。）脉至如偃刀，偃刀者，浮之小急，按之坚大急，五脏菀热，寒热独并于肾也，如此，其人不得坐，立春而死；（偃刀，卧刀也。浮之小急，如刀口也。按之坚大急，如刀背也。此以五脏菀热而发为寒热，阳王则阴消，故独并于肾也。腰者肾之府，肾阴既亏，则不能起坐，立春阳盛，阴日以衰，所以当死。）脉至如丸，滑不直手，不直手者，按之不可得也，是大肠气予不足也，枣叶生而死；（如丸，短而小也。直，当也。言滑小无根而不胜按也。大肠应庚金，枣叶生初夏，火王则金衰，故死。）脉至如华者，令人善恐，不欲坐卧，行立常听，是小肠气予不足也，季秋而死。（如华，如草木之华而轻浮柔弱也。小肠属丙火，与心为表里，小肠不足，则气通于心。善恐不欲坐卧者，心气怯而不宁也。行立常听者，恐惧多而生疑也。丙火墓于戌，故当季秋死。）

　　形盛脉细，少气不足以息者危。（形盛脉细而少气不足以息者，外有余而中不足，枝叶盛而根本虚也，故危亡近矣。）形瘦脉大，胸中多气者死。（形体消瘦而脉反大，胸中反多气者，阴不足而阳有余也。阴形既败，孤阳无独留之理，故死。）形气相得者生，（体貌为形，阴也；营运属气，阳也。阴主静，阳无阴不成。阳主动，阴无阳不生，故伤以寓气，气以运形，阴阳当和，不得相失。如形盛脉大，形瘦脉细，皆为相得。相得者生，反此者危也。）

　　参伍不调者病。（三以相参，伍以相类，谓之不调。凡或大或小、或迟或疾、往来出入而无常度者，皆病脉也。）三部九候，皆相失者死。（三部九候失其常，故死。）上下左右之脉，相应如参舂者病甚，上下左右，相失不可数者死。（上下左右，即三部九候而各有左右也。参舂，谓大数而鼓，如杵之舂，阳极之脉也，故曰“病甚”，甚至息数相失而不可以数计者死。夫人一呼脉再至，一吸脉再至曰“平”，三至曰“离经”，四至曰“脱精”，五至曰“死”，六至曰“命尽”。今相失而不可数，盖不止于五六至矣，必死可知。

　　舂，书容切。）中部之候虽独调，与众脏相失者死，中部之候相减者死。（三部之脉，上部头，中部手，下部足。此言中部之脉虽独调，而头，足众脏之脉已失其常者当死。若中部之脉减于上下二部者，中气大衰也，亦死。）目内陷者死。（五脏六腑之精气皆上注于目而为之精，目内陷者，阳精脱矣，故必死。）以左手足上，上去踝五寸按之，庶右手足当踝而弹之。（手足之络，皆可取而验之。手踝之上，手太阴肺络也；足踝之上，足太阴脾络也。肺藏气而主治节，脾属土而主灌溉，故可取之以察吉凶。）其应过五寸以上，蠕蠕然者不病，其应疾中手浑浑然者病，中手徐徐然者病，其应上不能至五寸，弹之不应者死。（应，动也。应过五寸以上，气脉充也。蠕蠕，虫行貌，谓其 滑而匀和也，是谓不病之脉。疾，急疾也。浑浑，浊乱也。徐徐，迟缓也。不能至五寸者，气脉衰，弹之不应者，气脉绝，故微则为病，而甚则为死也。

　　蠕，音如。）是以脱肉身不去者死。（脾胃竭则肌肉消，肝肾败则筋骨惫，肉脱身重，死期至矣。不去者，不能动摇来去也。）中部乍疏乍数者死。（中部，两手脉也。乍疏乍数者，气脉败乱之兆也，故死。）其脉代而钩者，病在络脉。（代而钩者，俱应夏气，而夏气在络也。）九候之相应也，上下若一，不得相失。（上下若一，言其大小迟疾，皆贵乎和平也。）一候后则病，二候后则病甚，三候后则病危。所谓后者，应不俱也。（应不俱者，脉失常度，逆顺无伦也。）察其腑脏，以知死生之期。（死生之期，察其克贼生王而可知也。）必先知经脉，然后知病脉。（经者常脉，病者变脉，不知其常，不足以知变也。）真脏脉见者胜死。（胜死，谓遇其胜己之时而死，如肝见庚辛，脾见甲乙之类是也。）足太阳气绝者，其足不可屈伸，死必戴眼。（足太阳之脉，下者合 中，贯内，出外踝之后；上者起目内 ，其脉有通项入于脑者，正属目本，名曰“眼系”。故太阳气绝者，血枯筋急，足不可屈伸，而死必戴眼。戴眼者，睛上视而瞪也。 ，音篆。瞪，曹庚切。）九候之脉，皆沉细悬绝者为阴，主冬，故以夜半死；盛躁喘数者为阳，主夏，故以日中死。（夜半者，一日之冬也，阴尽阳生，故阴极者死。日中者，一日之夏也，阳尽阴生，故阳极者死。）是故寒热病者，以平旦死；（平旦者，一日之春，阴阳之半也，故寒热病者，亦于阴阳出入之时而死。）热中及热病者，以日中死；（以阳助阳，真阴竭也。）

　　病风者，以日夕死；（日夕者，一日之秋也。风木同气，遇金而死。）病水者，以夜半死。（亥子生王，邪盛极也。）其脉乍疏乍数，乍迟乍疾者，日乘四季死。（脉变不常者，中虚无主也。日之四季，辰、戌、丑、未也。四季为五行之墓地，故败竭之脏，遇之而死。）形肉已脱，九候虽调犹死。（脾主肌肉，为五脏之本，未有脾气脱而能生者，故九候虽调亦死。）七诊虽见，九候皆从者，不死。（从，顺也，谓脉顺四时之令及得诸经之体者，虽有独大独小等脉，不至死也。）所言不死者，风气之病及经月之病，似七诊之病而非也，故言不死。（风者，阳病也，故偶感于风则阳分之脉或大或疾。经月者，常期也，故适值去血，则阴分之脉或小或迟，或为陷下，此皆似七诊之脉而实非也，皆不可以言死。然则非外感及经月之病而得七诊之脉者，非吉兆也。）若有七诊之病，其脉候亦败者死矣，必发哕噫。（风气、经月之病，本非七诊之类，若其果系脉息证候之败者，又非不死之比。然其死也，必发哕噫，盖哕出于胃，土气败也，噫出于心，阴邪胜也。哕，于决切，呃逆也。噫，伊芳、隘二音，嗳气也。）必审问其所始病，与今之所方病，而后各切循其脉，视其经络浮沉，以上下逆从循之。（凡诊病之道，必问其始病者，察致病之由也。求今之方病者，察见在之诊也。

　　本末既明，而后切按其脉，以参合其在经在络，或浮或沉，上下逆从，各因其次以治之也。）其脉疾者不病，其脉迟者病，脉不往来者死，皮肤着者死。（疾言力强有神，迟言气衰不足。若脉不往来者，阴阳俱脱。皮肤着者，血液已尽，谓皮肤枯槁着骨也。）经病者治其经，（经脉为里，支而横者为络。治其经，谓即其经而刺之也。）孙络病者治其孙络血。（络之小者为孙，即络脉之别而浮于肌肤者也。诸刺络脉者，急取之以泻其邪而出其血，留之发为痹也，故曰治其血。）血病身有痛者，治其经络。（血病而身痛者，不止于孙络，而经亦有滞也。当随其经络而刺之。）其病者在奇邪，奇邪之脉，则缪刺之。（奇邪者，不入于经，而病于络也。邪客大络则左注右，右注左，其气无常处，故当缪刺之。）留瘦不移，节而刺之，（留，病留滞也。瘦，形消瘦也。不移，不迁动也。凡病邪久留不移者，必于四肢八溪之间有所结聚，故当于节之会处索而刺之，期可平也。）上实下虚，切而从之，索其结络脉，刺出其血，以见通之。（上实下虚，有所隔也，故当切其脉以求之，从其经以取之，索其络脉之有结滞者刺出其血，结滞去而通达见矣。）瞳子高者太阳不足，戴眼者太阳已绝，此决死生之要，不可不察也。（瞳子高者，目上视也。戴眼者，上视之甚而定直不动也。此重明上文足太阳之证而分其轻重，以决死生也。）脉有阴阳，知阳者知阴，知阴者知阳。（知阳脉之体而后能察阴脉，知阴脉之体而后能察阳脉。阳中有阴，似阳非阳也；阴中有阳，似阴非阴也。所当详辨，误者杀人。）凡阳有五，五五二十五阳。（阳者，所谓胃脘之阳，即胃气也。五者，即五脏之脉，如肝弦，心钩、脾 、肺毛、肾石也。以一脏而兼五脉，即五脏互见，是为五五二十五脉也。然五脏之脉，皆不可以无胃气，故曰“凡阳有五”，而二十五脉，即二十五阳也。）所谓阴者，真脏也，见则为败，败必死也。（阴者，无阳之谓。

　　无阳者，即无阳明之胃气，而本脏之阴脉独见，如但弦、但钩之类，是谓真脏，胃气败也，故必死。）所谓阳者，胃脘之阳也。（胃属阳明。胃脘之阳，言胃中阳和之气，即胃气也，五脏赖之以为根本者也。故人无胃气曰逆，逆者死，脉无胃气亦死。）别于阳者，知病处也；别于阴者，知死生之期。（能别阳和之胃气，则一有不和，便可知疾病之所；能别纯阴之真脏，则凡遇生克，便可知死生之期也。）三阳在头，三阴在手，所谓一也。（三阳在头，指人迎也。三阴在手，指气口也。上文以真脏、胃气言阴阳，此节以人迎、气口言阴阳，盖彼言脉体，此言脉位，二者相根据，所谓一也。）别于阳者，知病忌时；别于阴者，知死生之期。（此与前节稍同，而复言之者，盖前以真脏、胃气言，而此以阴阳表里言，二义相关，皆不可缺。忌时，言气有衰王，病有时忌也。）谨熟阴阳，无与众谋。（阴阳之理，不可不熟，故曰“谨”；独闻独见，非众所知，故“无与谋”。）所谓阴阳者，去者为阴，至者为阳；静者为阴，动者为阳；迟者为阴，数者为阳。（脉之阴阳，其概如此。得阳者生，得阴者死，此其要也。）

　　大骨枯槁，大肉陷下，胸中气满，喘息不便，其气动形，期六月死，真脏脉见，乃予之期日。（大骨、大肉，皆以通身而言，如肩脊腰膝，皆大骨也，尺肤臀肉，皆大肉也。肩垂项倾、腰重膝败者，大骨之枯槁也；尺肤既削，臀肉必枯，大肉之陷下也。肾主骨，骨枯则肾败矣；脾主肉，肉陷则脾败矣；肺主气，气满喘息则肺败矣。气不归原形体振动，孤阳外浮而真阴亏矣。三阴亏损，死期不出六月。六月者，一岁阴阳之更变也。若其真脏脉已见，则不在六月之例，可因克贼之日而定其期矣。）

　　大骨枯槁，大肉陷下，胸中气满，喘息不便，内痛引肩项，期一月死，真脏见，乃予之期日。（内痛引肩项，病及心经矣，较前已甚，期一月死。一月者，斗建移而气易也。）大骨枯槁，大肉陷下，胸中气满，喘息不便，内痛引肩项，身热，脱肉破 ，真脏见，十日之内死。（身热者，阴气去也；脱肉者，肌肉消尽也；破 者，卧久骨露而筋肉败也。是为五脏俱伤而真脏又见，当十日内死。十日者，天干尽而旬气易也。 ，筋肉结聚之处，肘膝后肉如块者。）

　　大骨枯槁，大肉陷下，骨髓内消，动作益衰，真脏未见，期一岁死，见其真脏，乃予之期日。（骨枯肉陷，脾肾已亏，兼之骨髓内消，动作益衰，虽诸证未全，真脏未见，然败竭已兆，仅支一年，岁易气新，不能再振矣。若一见真脏，乃可必其死期也。）大骨枯槁，大肉陷下，胸中气满，腹内痛，心中不便，肩项身热，破 脱肉，目眶陷，真脏见，目不见人，立死；其见人者，至其所不胜之时则死。（五脏败证俱见，而目眶陷，真脏见，目不见人者。神气已脱，故当立死。若其见人者，神气犹在，故必待克贼之时而死也。）急虚身中卒至，五脏绝闭，脉道不通，气不往来，譬于堕溺，不可为期。其脉绝不来，若人一呼五六至，其形肉不脱，真脏虽不见，犹死也。（急虚者，言元气暴伤而忽甚也，故其邪中于身，必猝然而至，譬之坠者溺者，旦时莫测，有不可以常期论也。若脉绝不至，或一呼五六至者，皆脏气竭而命当尽也，故不必其形肉脱而真脏见也。）真肝脉至，中外急，如循刀刃，责责然，如按琴瑟弦，色青白不泽，毛折乃死；（此下皆言真脏脉也。肝之真脏如刀刃，如琴瑟弦者，言细急坚搏，而非微弦之本体也。青本木色，而兼白不泽者，金克木也。五脏率以毛折死者，皮毛得血气而充，毛折则精气败矣，故皆死。）真心脉至，坚而搏，如循薏苡子，累累然，色赤黑不泽，毛折乃死；（坚而搏，如循薏苡子者，短实坚强而非微钩之本体，心脉之真脏也。赤本火色，而兼黑不泽者，水克火也，故死。）

　　真肺脉至，大而虚，如以毛羽中人肤，色白赤不泽，毛折乃死；（大而虚，如以毛羽中人肤，浮虚无力之甚而非微毛之本体，肺脉之真脏也。白本金色，而兼赤不泽者，火克金也，故死。）真肾脉至，搏而绝，如指弹石，辟辟然，色黑黄不泽，毛折乃死。（搏而绝，搏之甚也，如指弹石，辟辟然，沉而坚也，皆非微石之本体，而为肾脉之真脏也。黑本水色，兼黄不泽者，土克水也，故死。）真脾脉至，弱而乍数乍疏，色黄青不泽，毛折乃死。（弱而乍数乍疏，则和缓全无而非微 弱之本体，脾脉之真脏也。黄本土色，而兼青不泽者，木克土也，故死。）诸真脏脉见者，皆死不治也。（无胃气者，即名真脏，皆为不治之脉。）五脏者皆禀气于胃，胃者五脏之本也。脏气者不能自致于手太阴，必因于胃气，乃至于手太阴也。（谷入于胃，以传于肺，五脏六腑，皆以受气，故脏气必因于胃气乃得至于手太阴，而脉则见于气口，此所以五脏之脉必赖胃气以为之主也。）故五脏各以其时自为，而至于手太阴也。（以时自为，如春而但弦、夏而但钩之类，皆五脏不因于胃气，即真脏之见也。）故邪气胜者，精气衰也。病甚者，胃气不能与之俱至于手太阴，故真脏之气独见。独见者，病胜脏也，故曰死。（凡邪气甚而正气竭者，是病胜脏也，故真脏之邪独见。真脏独见者，胃气必败，故不能与之俱至于手太阴，则胃气不见于脉，此所以为危兆也。）

　　凡持真脉之脏脉者，肝至悬绝急，十八日死；（真脉之脏脉，即真脏也。悬绝急者，全失和平而弦搏异常也。十八日者，为木金成数之余，金胜木而死也。此下死期，悉按《河图》，或言生数，或言成数。）

　　心至悬绝，九日死；（九日者，为火水生成数之余，水胜火也。）肺至悬绝，十二日死；（十二日者，为金火生成数之余，火胜金也。）肾至悬绝，七日死；（七日者，为水土生数之余，土胜水也。）脾至悬绝，四日死。（四日者，为木生数之余，木胜土也。此者皆不胜克贼之气，故真脏独见者，气败而危矣，）肝见庚辛死，（庚辛为金，伐肝木也。）心见壬癸死，（壬癸属水，灭心火也。）

　　脾见甲乙死，（甲乙属木，克脾土也。）肺见丙丁死，（丙丁属火，铄肺金也。）肾见戊己死，（戊己属土，伤肾水也。）是谓真脏见，皆死。

　　阴阳虚，肠辟死。（阴阳虚者，尺寸俱虚也。肠辟，利脓血也。胃气不留，魄门不禁，而阴阳虚者，脏气竭也，故死。滑大者曰生，悬涩者曰死。）阳加于阴谓之汗，（阳言脉体，阴言脉位。汗液属阴，而阳加于阴，阴气泄矣，故阴脉多阳者多汗。）阴虚阳搏谓之崩。（阴虚者，沉取不足。阳搏者，浮取有余。阳实阴虚，故为内崩失血之证。）三阴俱搏，二十日夜半死；（三阴，手太阴肺、足太阴脾也。搏，即真脏之搏击也。二十日者，脾肺成数之余也，夜半阴极气尽，故死。）二阴俱搏，十三日夕时死；（二阴，手少阴心，足少阴肾也。十三日者，心肾之成数也。夕时者，阴阳相半，水火分争之会也。）一阴俱搏，十日平旦死；（一阴、手厥阴心主足厥阴肝也。十日者，肝心生成之数也。平旦者，木火王极而邪更甚，故死。）

　　三阳俱搏且鼓，三日死；（三阳，手太阳小肠、足太阳膀胱也。水一火二，故死在三日。其死之速者，以既搏且鼓，阳邪之盛极也。）三阴三阳俱搏，心腹满发尽，不得隐曲，五日死；（三阴三阳，脾、肺、小肠、膀胱也，四脏俱搏，则上下俱病。故在上则心腹胀满，至于发尽。发尽者，胀之极也。在下则不得隐曲，阴道不利也。四脏俱病，惟以胃气为主，土数五，五数尽而死矣。）二阳俱搏，其病温，死不治，不过十日死。

　　（二阳，手阳明大肠、足阳明胃也。十日者，肠胃生数之余也。不举一阳，非与一阴同推，必脱简也。）

　　精明五色者，气之华也。（精明见于目，五色显于面，皆五气之精华也。切脉动静，而视精明，察五色，以此参伍，决死生之分。）赤欲如白裹朱，不欲如赭；（白裹朱，隐然红润而不露也。赭，代赭也，色方而紫。此火色之善恶也。）白欲如鹅羽，不欲如盐；（鹅羽白而明，盐色白而暗，此金色之善恶也。）青欲如苍璧之泽，不欲如蓝；（苍璧之泽，青而明润；蓝色，青而深晦，此木色之善恶也。）黄欲如罗裹雄黄，不欲如黄土；（罗裹雄黄，光泽而隐；黄土之色，沉滞无神，此土色之善恶也。）黑欲如重漆色，不欲如地苍。（重漆之色，光彩而润；地之苍黑，枯暗如尘，此水色之善恶也。）此皆五色精微之象也，凶兆见，寿不远矣。夫精明者，所以视万物，别白黑，审短长，以长为短，以白为黑，则精衰矣。（五脏六腑之精气皆上注于目而为之精，故精聚则神全，若其颠倒错乱，是精衰而神衰矣，岂久安之兆哉！）刺有五官五阅，以观五气。五气者，五脏之使也，五时之副也。（刺法当知脏气，欲知脏气，当于五官五阅而察之。阅，外候也。使，所使也。副，配合也。）

　　五官者，五脏之阅也。（五脏藏于中，五官见于外，内外相应，故为五脏之阅。）脉出于气口，色见于明堂。

　　五色更出，以应五时，各如其常。经气入脏，必当治里。（可为常者，常行之法。五脏之脉，察于气口，五脏之色，察于明堂。明堂者，鼻也。色应其时，乃其常也。然色见于外而病在内，是为精气入脏，故当治里。）五官以辨，阙庭必张，乃立明堂，明堂广大，蕃蔽见外，方壁高基，引垂居外。（此言五官诸部，皆当详辨，不惟察色于明堂也。阙，眉间也。庭，颜也。张，布列也。蕃，颊侧也。蔽，耳门也。壁，墙壁也。基，骨骼也。引垂居外，谓明显开豁也。此于五色之外而言其部位之隆浓也。）

　　五色乃治，平博广大，寿中百岁。（形色皆佳，乃为寿具，故中百岁。治，不乱也。中，宜也，堪也。）见此者，刺之必已。如是之人者，血气有余，肌肉坚 ，故可苦以针。（若此之人，是为血气充实，形色坚固，故刺之则病已而可苦以针也。然则血气内虚，形色外弱者，其不宜用针可知，药饵亦然。 ，音致，密也。）鼻者肺之官也，目者肝之官也，口唇者脾之官也，舌者心之官也，耳者肾之官也。（鼻为肺窍，目为肝窍，口唇为脾窍，舌为心窍，耳为肾窍。官者，职守之谓，所以司呼吸，辨颜色，纳水谷，别滋味，听声音者也。五脏五窍，各司其职，人身乃治，故曰“五官”。以候五脏，故肺病者喘息鼻张，肝病者 青，脾病者唇黄，心病者舌卷短以赤，肾病者颧与颜黑。（此虽以五脏之色见于五脏之官为言，然各部有互见者，又当因其理而变通之。）五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者虽平常殆，况加疾哉！（若此者，部位骨骼，既无所善，则脉色虽平，不免于殆，尚何疾之能堪哉！是以人之寿夭，尤当以骨骼为主。埤、卑同。）腑脏之在中也，各以次舍，左右上下，各如其度也。（腑脏虽居于腹中，各有左右上下之次舍，而面部所应之色，亦如其度。）昔黄帝告于雷公曰：明堂者鼻也，阙者眉间也，庭者颜也，蕃者颊侧也，蔽者耳门也，其间欲方大，去之十步，皆见于外，如是者寿必中百岁。（颜为额角，即天庭也。蕃，蔽也，屏蔽四旁，即藩篱之义。十步之外，而骨骼明显，其方大丰隆可知，故为寿堪百岁。盖五色之决，不独于明堂也。）明堂骨高以起，平以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？（肺、心、肝、脾之候，皆在鼻中，六腑之候，皆在四旁，故一曰“次于中央”，一曰“挟其两侧”。下极，居两目之中，心之部也。心为君主，故曰“王宫”。惟五脏和平而安于胸中，则正色自致，病色不见，明堂必然清润，此五官之所以有辨也。恶，音乌。）五色之见也，各出其色部，部骨陷者，必不免于病矣。其色部乘袭者，虽病甚不死矣。（五色之见，各有其部。惟其部骨弱陷之处，然后易于受邪而不免于病矣。若其色部虽有变见，但得彼此生王，互相乘袭，而无克贼之见者，虽病甚不死。）

　　青黑为痛，黄赤为热，白为寒，是为五官。（官，五色，言五色之所主也。）病之益甚与其方衰，外内皆在焉。切其脉口，滑小紧以沉者，病益甚，在中；人迎气大紧以浮者，其病益甚，在外。（“益甚”，言进，“方衰”言退也。外内皆在，表里俱当察也。脉口者，太阴脏脉也，故曰“在中”，而主五脏；人迎者，阳明腑脉也，故曰“在外”，而主六腑。脉口滑小紧沉者，阴分之邪甚也；人迎大紧以浮者，阳分之邪盛也，故病皆益甚。）其脉口浮滑者病日进，人迎沉而滑者病日损。（脉口为阴，浮滑者以阳加阴，故病日进；人迎为阳，沉滑者阳邪渐退，故病日损。）其脉口滑以沉者病日进，在内；其人迎脉滑盛以浮者，其病日进，在外。（脉口、人迎，经分表里，故其沉滑、浮滑而病日进者，有在内，在外之辨也。）脉之浮沉及人迎与寸口气大小等者，病难已。（人迎、寸口之脉，其浮、沉、大、小相等者，非偏于阴，则偏于阳，故病难已。春夏人迎当微大，秋冬寸口当微大，如是者平人，等则病象也。）病之在脏，沉而大者易已，小为逆，病在腑，浮而大者，其病易已。（病在脏者，在六阴也。阴本当沉，而大为有神，有神者阴气充也，故易已；若沉而细小，则真阴衰而为逆矣，病在腑者，在六阳也，阳病得阳脉者为顺，故浮而大者病易已；若或浮小，亦逆候也。）人迎盛坚者伤于寒，气口盛坚者伤于食。（人迎主表，脉盛而坚者，寒伤三阳也，是为外感。气口主里，脉甚而坚者，食伤三阴也，是为内伤。此古有之法也。今则止用寸口诊法，虽失表里之义，然亦可以行之，不必一唱百和，群吠叔和。）以色言病之间甚，其色粗以明，沉夭者为盛。其色上行者病益其，其色下行如云彻散者病方已。（间甚，轻重也。

　　粗，显也。言色有显而明，若沉夭者，其病必甚也。上行者，浊气方升而色日增，日增者病日重；下行者滞气将散而色渐退，渐退者病将已。）五色各有脏部，有外部，有内部。色从外部走内部者，其病从外走内；其色从内走外者，其病从内走外。病生于内者，先治其阴，后治其阳，反者益甚；病生于阳者，先治其外，后治其内，反者益甚。（各有脏部，统言色脏所属各有分部也。外部言六腑之表，六腑挟其两侧也；内部言五脏之里，五脏次于中央也。故凡病色先起外部而后及内部者，其病自表入里，是外为本而内为标，故当先治其外，后治其内；若先起内部而后及外部者，其病自里出表，是阴为本而阳为标，故当先治其阴，后治其阳。若反之者，皆为误治，病必益甚矣。）其脉滑大以代而长者，病从外来，目有所见，志有所恶，此阳气之并也，可变而已。（滑大以代而长者，阳邪之脉也。阳邪自外传里，故令人目有妄见，志有所恶，此阳并于阴而然。治之之法，或阴或阳，或先或后，择其要者先之，可变易而已也。）风者百病之始，厥逆者寒湿之起。常候阙中，薄泽为风，冲浊为痹，在地为厥，此其常也。各以其色言其病。（阙中，眉间也。风病在阳，皮毛受之，故色薄而泽。痹病在阴，肉骨受之，故色冲而浊。冲，深也。至如厥逆，病起四肢，则病在下而色亦见于地，地者，面之下部也。此其常候，故可因其色以言病。）大气入于脏腑者，不病而卒死矣。（大气，大邪之气也。大邪之入者，未有不由元气大虚而后邪得袭之，故致卒死。）赤色出两颧，大如拇指者，病虽小愈，必卒死；黑色出于庭，大如拇指，必不病而卒死。（如拇指者，成块成条，聚而不散也。此为最凶之色。赤者固不佳，而黑色为尤甚，皆卒死之色也。）察色以言其时。（察色以言时，谓五色有衰王，部位有克贼。色藏部位，辨察明而时可知也。）庭者，首面也；（庭者，颜也。相家谓之天庭。天庭最高，色见于此者，上应首面之疾。）阙上者，咽喉也；（阙在眉心，阙上者，眉心之上也，其位亦高，故应咽喉之疾。）阙中者，肺也；（阙中，眉心也，中部之最高者，故应肺。）

　　下极者，心也；（下极者，两目之间，相家谓之山根。心居肺之下，故下极应心。）直下者，肝也；（下极之下为鼻柱，相家谓之年寿。肝在心之下，故直下应肝。）肝左者，胆也；（胆附于肝之短叶，故肝左应胆，其在年寿之左右也。）下者，脾也；（年寿之下，相家谓之准头，是为面王，亦曰明堂。准头属土，居面之中央，故以应脾也。）方上者，胃也；（准头两旁为方上，即迎香之上，鼻隧是也。相家谓之兰台廷尉。脾与胃为表里，脾居中而胃居外，故方上应胃。）

　　中央者，大肠也；（中央者，面之中央，谓迎香之外，颧骨之下，大肠之应也。）挟大肠者，肾也；（挟大肠者，颊之上也。四脏皆一，惟肾有两，四脏居腹，惟肾附脊，故四脏次于中央，而肾独应于两颊。）当肾者，脐也；（肾与脐对，故当肾之下应脐。）面王以上者，小肠也；（面王，鼻准也。小肠为腑，应挟两侧，故面王之上，两颧之内，小肠之应也。）面王以下者，膀胱、子处也；（面王以下者，人中也，是为膀胱、子处之应。子处，子宫也。凡人人中平浅而无髭者多无子，是正子处之应。以上皆五脏六腑之应也。）颧者，肩也；（此下复者，肢节之应也。颧为骨之本而居中部之上，故以应肩。）颧后者，臂也；（臂接乎肩，故颧后以应臂。）臂下者，手也；（手接乎臂也。）目内 上者，膺乳也；（目内 上者，阙下两旁也。胸两旁高处为膺，膺乳者，应胸前也。）挟绳而上者，背也；（颊之外曰绳，身之后为背，故背应于挟绳之上。）循牙车以下者，股也；（牙车，牙床也。牙车以下主下部，故以应股。）中央者，膝也；（中央，两牙车之中央也。）

　　膝以下者，胫也；当胫以下者，足也；（胫接于膝，足接于胫，以次而下也。）巨分者，股里也；（巨分者，口旁大文处也。股里者，股之内侧也。）巨屈者，膝膑也。（巨屈，颊下曲骨也。膝膑，膝盖骨也。此盖统指膝部而言。膑，音牝。）此五脏六腑肢节之部也，各有部分。有部分，用阴和阳，用阳和阴。当明部分，万举万当。（部分既定，阴阳乃明。阳胜者阴必衰，当助其阴以和之，阴胜者阳必衰，当助其阳以和之。阴阳之用，无往不在，知其甚衰，万举万当矣。）能别左右，是谓大道；男女异位，故曰阴阳；审察泽夭，谓之良工。（阳从左，阴从右。左右者，阴阳之道路也，故能别左右，是谓大道。男女异位者，男子左为逆，右为从；女子右为逆，左为从，故曰阴阳。阴阳既辨，又必能察其润泽枯夭，以决善恶之机，庶足谓之良工也。）沉浊为内，浮泽为外，（内主在里在脏，外主在表在腑，皆言色也。）黄赤为风，青黑为痛，白为寒，黄而膏润为脓，赤甚者为血，痛甚为挛，寒甚为皮不仁。（凡五色之见于面部者，皆可因此而知其病矣。

　　不仁，麻痹无知也。）五色各见其部，察其浮沉，以知浅深；察其泽夭，以观成败；察其散抟，以知远近；察其上下，以知病处。（浮者病浅，沉者病深，泽者无伤，夭者必败，散者病近，抟者病远。抟，聚也。上者病在上，下者病在下。抟，音团。）积神于心，以知往今，故相气不微，不知是非，属意勿去，乃知新故。（神积于心则明，故能知已往今来之事。相气不微，气不能隐也。不知是非，无是非之惑也。属意勿去，专而无贰也。新故，即往今之义。相，去声。）色明不粗，沉夭为甚。不明不泽，其病不甚。（色明不粗者，色之明泽不显，而但见沉夭者，其病必甚。若其虽不明泽，而亦无沉夭之色者，病必不甚也。）其色散，驹驹然未有聚，其病散而气痛，聚未成也。（稚马曰驹。驹驹然者，如驹无定，散而不聚之谓，故其为病尚散。

　　若有痛处，因于气耳，非积聚成病也。）肾乘心，心先病，肾为应，色皆如是。（水邪克火，肾乘心也。肾邪乘心，心先病于中，而肾色则应于外，如以下极而见黑色者是也。不惟心肾，诸脏皆然。

　　凡肝部见肺色，肺部见心色，肾部见脾色，脾部见肝色，及六腑之相克者，其色皆如是也。）男子色在于面王，为小腹痛，下为卵痛，其圜直为茎痛，高为本，下为首，狐疝 阴之属也。（面王上下为小肠、膀胱、子处之部，故主小腹痛，下及卵痛。圜直者，色垂绕于面王之下也。茎，阴茎也。高为本，下为首，因色之上下而分茎之本末也。凡此者，总皆狐疝 阴之属。）女子色在于面王，为膀胱、子处之病，散为痛，抟为聚，方圆左右，各如其色形，其随而下，至 为淫，有润如膏状，为暴食不洁。

　　（面王之部与男子同，而病与男子异者，以其有血海也。色散为痛，气滞无形也。色抟为聚，血凝有积也。然其积聚之或方或圆，或左或右，各如其外色之形见。若其色从下行，当应至尾 而为浸淫带浊，有润如膏之物，或暴因饮食，即下见不洁。盖兼前后而言也。 ，音底，尻臀之间也。）左为左，右为右，其色有邪，聚散而不端，面色所指者也。（色见左者病在左，色见右者病在右。凡色有邪而聚散不端者，病之所在也，故但察面色所指之处而病可知矣。）色者，青黑赤白黄，皆端满有别乡。别乡赤者，其色亦赤如榆荚，在面王为不日。（色者，言正色也。正色凡五，皆宜端满。端谓无邪，满谓充足。有别乡者，言方位时日，各有所主之正向也。别乡赤者，又言正向之外而有邪色之见也。赤如榆荚，见于面王，非其位也，不当见而见者，非其时也，是为不日。不日者，失其常度之谓。此单举赤色为喻，而五色之谬见者皆可类推矣。乡、向同。）其色上锐，首空上向，下锐下向，在左右如法。（凡邪随色见，各有所向，而尖锐之处，即其乘虚所进之方，故上锐者，以首面正气之空虚，而邪则乘之上向也。下锐亦然，其在左在右，皆同此法。）

</div>
    <div class="pagination">
<a href="医经原旨_page5.html">上一页</a><a href="医经原旨.html">1</a><a href="医经原旨_page2.html">2</a><a href="医经原旨_page3.html">3</a><a href="医经原旨_page4.html">4</a><a href="医经原旨_page5.html">5</a><span class="current-page">6</span><a href="医经原旨_page7.html">7</a><a href="医经原旨_page8.html">8</a><a href="医经原旨_page9.html">9</a><a href="医经原旨_page10.html">10</a><a href="医经原旨_page11.html">11</a><span>...</span><a href="医经原旨_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
