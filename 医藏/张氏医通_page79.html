<!DOCTYPE html>
<html>
<head>
    <meta charset="UTF-8">
    <title>张氏医通 - 第 79 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 79 页/共 199 页</h1>
    <div class="content">　　或脾胃虚损。不能摄血。或肝经有火。血热妄行。或怒动肝火。血热沸腾。或脾经郁结。血不归经。或悲伤胞络。血崩下脱。治疗之法。脾胃虚弱者。六君子加芎、归、柴胡。脾胃虚陷者。补中益气加酒炒白芍。肝经血热者。四物汤加柴胡、山栀、丹皮。肝经怒火。小柴胡加山栀、芍药、丹皮。脾经郁火。归脾汤加山栀。故先哲云。凡下血证。须用四君子收功。斯言厥有旨哉。若大脱血后。毋以脉诊。急用独参汤加当归救之。其发热潮热。咳嗽脉数。乃是元气虚弱。假热之脉也。尤当加用人参。此等证候。无不由脾胃先损而患。故脉洪大。察其中有胃气。受补可救。误投寒凉之药。

　　复伤脾胃生气。使血反不归源也。暴崩下血不止者。乃血不归经。阴血随阳盛之势。妄行下漏也。

　　身热不痛者。逍遥散加熟地、川芎。不应。此血热沸腾也。四物加芩、连、肉桂。按东垣云。经漏不止有二。皆由脾胃有亏。下陷于肾。与相火相合。湿热下迫。经漏不止。其色紫黑。如夏月腐肉之臭。中有白带者。脉必弦细。寒伏于中也。有赤带者。其脉洪数。病热明矣。必腰痛。或脐下痛。临经欲行。先寒热往来。两胁急缩。兼脾胃证见。或四肢困热。烦不得眠。心中急。补中益气加茯苓、芍药。大补脾胃而升降气血。可一服而愈。或先贵后贱。先富后贫。心气不足。

　　其火大炽。旺于血脉之中。形质肌肉颜色似不病者。此心病也。经水不时而下。或适来适断。暴下不止。治当先说恶死之言劝论。令惧死而心不动。以补中益气下安神丸。补养脾胃。镇坠心火。

　　更以人参养荣。补阴制阳。经自止矣。暴崩下血腹痛有二。有瘀血有空痛。瘀血者。体必作寒。

　　脉必弦。如空痛者。不寒。少腹上喜热按。脉微弱。但瘀血当去。空痛当补。有因内伤。若少腹不痛。八物汤加芩、连。如痛者。四乌汤加莪术。年高而崩者。法在不治。治亦无功。经候不调。

　　血气成块。崩中下漏者。此是血海虚寒。外乘风冷。搏结不散。醋煎散加麝香。血虚气损。或凝积块。七 八瘕。上则气逆呕吐。下则泄下五色。金匮温经汤加姜、桂。以艾煎酒温服。血崩之人。有服前药不效者。火也。三补丸。即三黄丸去大黄用黄柏。风入胞门。忽时崩下鲜血者。一味防风丸。金匮旋复花汤送下。风热入肝经。崩下发热。手心灼热者。一味子芩丸。小建中汤送下。崩漏淋沥。冲任衰弱。脏腑虚冷故也。千金茯苓补心汤。如小腹急痛。兼下赤白带者。艾煎丸。若下血过多。血气不足。四肢倦怠乏力。增损四物汤。有去血虽多。间有崩漏水下。时有鲜血者。四物加丁香、胶、艾、香附、丹皮。失血血崩白淋及经事来多者。四物加参、 、胶、艾、椿根皮。去血过多。虚劳发热有痰者。补中益气加苓、半。

　　有热。少加芩、连。（原缺）加乌药、桂心。口干。去升麻加煨葛根。

　　东垣论崩漏并不言热。其主在寒。即使有热证。亦是虚热。若以寒药治之。即瘀血愈凝结。

　　经血愈不止矣。四物加炮姜调理。因劳者。用参、 带升补药。血崩甚而腹痛。人多疑恶血未尽。

　　及见血色瘀晦。愈信恶血之说。不敢便止。大凡血之为患。欲出未出之际。停在腹中。即成瘀色。

　　未必尽为瘀热。又曷知瘀之不为虚冷乎。若必待瘀血净后止之。恐并其人而不存矣。且腹痛更有说。积而腹痛。血通则痛止。崩而腹痛。血住则痛止。千金治崩淋带下。五崩热病下血。寒热下血。经行犯房室下血。经来举重伤任脉下血。产后脏开经利下血。外实内虚之病。用小牛角 散。

　　若崩中去血不断。本方去禹余粮、干姜、乌 骨、龙骨、赤小豆。加甘草、地榆、小蓟根、丹参、干地黄、芎 、赤石脂、龟甲、柏子仁。名角 鹿茸散。积冷崩中去血不止。腰背痛。四肢沉重虚极。小牛角 散去鹿茸、阿胶、乌 骨、赤小豆。加干地黄、桑耳、白术、赤石脂、矾石、附子、人参、蒲黄、防风。名大牛角 散。崩中去赤白。或如豆汁。千金伏龙肝汤。膀胱虚伤。不能摄血。而崩下不止者。单方用新丝绵烧灰为末。空心酒调一钱。或鸡子黄蘸食。数日必效。崩血经年不止者。用香附二两炒黑。莲房五枚烧存性。为细末。空心陈酒调下二钱。或用陈棕榈烧灰存性。黑糖调。酒下一钱。即止。此劫法也。崩漏过多。服补泻药皆不效者。用黄牛角 存性。空心酒服二三钱。虚寒血色稀淡者。同鹿茸 服尤效。盖牛属坤土益脾。角 走肝主血。神农本经云。下闭血瘀血。补女人带下血崩。燔之酒服。宗 曰。烧灰主妇人血崩。大便下血。血痢虚人。独参、保元皆可送下。此血脱益气之良法也。古方有用白马蹄烧灰存性酒服方寸匙者。

　　有用桑树上耳烧灰酒服者。皆千金决也。又用五灵脂生炒各半酒服者。此大伤中气。虽藜藿亦难轻试。崩证多用醋炒荆芥、升麻。醋能收敛故也。血崩日久。纯下臭黄水。或带紫黑筋块腥秽不堪者不治。腹满不能饮食。不受参、术补益者不治。服大剂补中。人参每日服至两许不应。反加寒热口燥。面目足胫浮肿者不治。瘀污崩脱。少腹不疼。后变阴户肿突。痛如刀割者。死期迫矣。

　　〔诊〕漏下赤白。日下血数升。脉急疾者死。迟者生。漏下赤白不止。脉小虚滑者生。数盛者死。漏下脉弦劲者死。涩涩不调。按之不来者死。下血脉虚者。脉浮者。俱不治。然峻实其下。

　　亦有得生者。寸口脉迟。为寒在上焦。则吐血衄血。尺脉微迟。为寒在下焦。则崩血便血。大抵数小为顺。洪大为逆。大法。当调补脾胃为主。

　　薛立斋治一妇。久患血崩。肢体消瘦。饮食到口。但闻腥臊。口出津液。强食少许。腹中作胀。此血枯之证。用八珍汤。四乌 骨一 茹丸兼服。两月经行而愈。

　　一妇老年患崩。诸药罔效。身热肢痛。头晕涕出。吐痰少食。众作火治。转致绝粒数日。仅存呼吸。诊之。乃脾肾虚寒。用生料八味丸一剂。翌早遂索粥。再剂热减痛止。服八味丸。愈后因劳役忧怒。至夏崩复作。胸饱发热脊痛。腰不可转。神气怫郁。脉洪无伦。按之微弱。此无根之火。内真寒而外假热也。以十全大补加附子。一剂晕止。崩血渐减。日服八味丸而愈。

　　汪石山治一妇。年逾四十。形色苍紫。忽病血崩。医者或用凉血。或用止涩。俱罔效。诊之六脉皆沉涩而缓。按之无力。乃胃病非血病也。当用甘温之剂健脾理胃。使胃气上腾。血循经络。

　　则无复崩矣。遂用补中益气多加参、 。兼服参苓白术散而愈。

　　失血心痛 妇人血崩而心痛甚。名曰失血心痛。心主血。心脾血虚。无以荣养。故痛如刀刺。

　　崩甚则痛甚。崩缓则痛缓。若小产去血过多而心痛甚者亦然。若小腹喜按而下淡色血水。为阴血耗散。先用乌 骨炒为末。醋汤调下收敛之。次与补中益气汤升举之。若小腹中有块而按之作痛。

　　血色红紫。中有结块。为瘀血不散。先用失笑散。后与十全大补峻补之。若心脾血弱。或郁结伤血。用归脾汤调补之。

　　经闭不行 经水阴血也。属冲任二脉。上为乳汁。下为血水。其为患。有因脾盛不能生血。

　　或郁结伤脾而血损者。有因冒火而血烁者。有因劳伤心神而血耗者。有因积怒伤肝而血闭者。有因肾水不能生肝而血少者。有因肺气虚伤。不能统血而经不行者。治疗之法。损其肺者。益其气。

　　损其心者。调其营卫。损其脾胃者。调其饮食。适其寒温。损其肝者。缓其中。损其肾者。益其精。审而治之。庶无误矣。室女妇人诸病。以调经为先。调经以理气为要。盖气不和则血不流。

　　效经闭。然其证不一。小腹疼痛。血海虚寒也。或潮热头目昏沉。肢体劳倦。五心须热。怔忡面赤。口燥唇裂。盗汗身疼者。血气虚损也。并宜温经汤。腹中结块。腰腿重痛。及少腹痛如锥刺者。瘀血凝满也。四物加肉桂、蓬术。貌本壮实。饮食减少者。胃气不调也。盖胃气不和。亦令经水不调。逍遥散下归附丸。经水三月不至。其脉右浮大而左反弱。其经当下。此为居经。非妊也。当抑气养血。又经水绝后。一朝而圊血。二三日不止者。不须治。当自止。经水常五日至者五日愈。下利而经断者。利止自来。盖下利则亡津液。故经绝。利止津液复。经当自下。若脉微涩者。虽二三月不行。非胎。当养血。经自行。以脉涩故知非胎也。经水不通而逆行者。或吐血。

　　或衄血。或唾血。或血腥。通宜四物加韭汁、童便。甚则从虚劳例。用巽顺丸、乌骨鸡丸治之。室女经水既来而复不通。其说有三。

　　面色不黄。饮食如故。身不热者。名歇。非病也。不须药。面黄肌瘦身热。为虚劳。诊其肝脉。

　　弦出寸口鱼际。非药所能治。急与婚配。自然经行而愈。药则加味逍遥散。干咳。用蜜制白术、橘皮、生姜。又有气血不足。面黄肌瘦。身热不甚者。不可用桃仁、红花通血药。宜六味丸去山茱萸加麦门冬。兼进异功散调补之。妇人经闭不通。视其脉不足。当补气血。四物汤加参、 、术、草之类。脉有余而气相并者。四乌汤加肉桂、橘皮之类。妇人经候渐少。以致不通。手足骨肉烦疼。日渐羸瘦而生潮热。其脉微数。此阴虚血弱。阳往乘之。当养血益阴。慎勿以毒药攻之。

　　女人虚羸。有鬼胎 块。经候不通等证。当随证辨治。丹方有服芫花下黑物而效者。苟非实证。

　　未可轻试也。妇人月经不利。脐下气胀。上攻欲呕不得睡。加减四物汤。或用当归身一两。穿山甲炒、蒲黄各五钱。辰砂一钱。麝香少许。共为细末。食前热酒调下二钱。妇女骨蒸痰嗽。诊其脉七八至。或细而数。视其肌肉消瘦之极。面反娇赤者。此必死候。更加泄泻喘逆。不能右卧者。

　　死期尤促。若室女经水不调。尤当开郁为主。室女年及笄。天癸不至而色不黄。饮食如故。此名石女。不在经闭论。亦有至十七八而经自来者。妇人经闭。肥白者多痰。去痰经自行。二陈加芎、归、川连、南星、枳实、生姜、竹沥。禀浓恣于酒食者。平胃散加姜汁炒川连、归尾、半夏、姜汁。黑瘦者多血枯。四物加参、 、香附、丹皮。经闭脉沉弱。少腹痛。属寒结。四乌汤。芍药用桂酒制。乌药用附子制。寡妇尼姑经闭。郁也。加味逍遥散加无灰酒、竹沥。娼妓本无经闭之理。间或有之。劳也。十全大补中肉桂可用二三钱。血枯一证。与血隔相似。皆经闭不通之候。

　　然而枯之与隔。则相反有如冰炭。夫枯者枯竭之谓。血虚之极也。隔者阻隔之谓。血本不虚。而或气或寒或积。有所逆也。病发于暂。其证或痛或实。通之则血行而愈。可攻者也。枯者其来也渐。冲任内竭。其证无形。必不可通者也。尝见今人之于此证。听其言。则明曰血枯经闭。察其治。则每用四物、桃仁、红花。甚至硝、朴、棱、莪之类。无所不至。夫血既枯矣。只当补养阴气。使其血充。则弗招自至。奚俟通也。若勉强逼之。则枯之愈枯。不死何待。或问一妇哮喘发后。必便血二三日。其喘方止。每岁常十余发。

　　无不皆然。经闭数年不通。而不成虚劳之病。何也。答曰。此肺移热于大肠。热得下泄。故喘嗽止。经血从大便间道而出。虽闭而无留结之患。故不成劳。

　　〔诊〕凡经闭不调与胎产之病。其脉要滑实重按有力。崩漏不止与产后之病。其脉要虚濡小弱留连。调经及安胎。虽以顺气为主。又须补脾为要。治崩及产后。虽以散血为先。又当扶虚为本。

　　喻嘉言治杨季登女。经闭年余。发热少食。肌削多汗而成劳怯。医见汗多。误为虚也。投以参、术。其血愈锢。诊时见汗出如蒸笼气水。谓曰。此证可疗处。全在有汗。盖经血内闭。止有从皮毛间透出一路。以汗即血之液也。设无汗而血不流。则皮毛槁而死矣。宜用极苦之药。敛血入内而下通于冲脉。则热退经行而汗自止。非补药所能效也。于是以龙荟丸日进三次。月余经血略至。汗热稍轻。姑减前丸。只日进一次。又一月经血大行。淋漓五日。而诸证全瘳矣。

　　带下 带下之证。起于风气寒热所伤。入于胞宫。从带脉而下。故名为带。有五色。不只赤白。白带者属气虚。甚则腰痛。如虚不甚则不痛。若气郁甚。则腰痛头疼眼花。此虚证也。千金内补当归建中汤加醋制香附。或萆 厘清饮。量肥瘠选用。赤带多腰痛。艾煎丸加续断、杜仲。

　　若肥盛苍黑而肌肉 坚者。为湿热下注。平胃散加姜制星、半。酒炒芩、连。赤白带下。艾煎丸。随证加气血药治之。五色带下。十全大补汤加熟附、龙骨、赤石脂、禹余粮。酒丸服。或因六淫七情。或因醉饱房劳。或因膏粱浓味。或服燥剂所致。脾胃亏损。阳气下陷。或湿痰下注。蕴积而成。皆当壮脾胃升阳气为主。佐以各经见证之药。阳气下陷。补中益气汤。

　　湿热下注。加苓、半、苍术、黄柏。气虚痰饮下注。局方七气汤送肾气丸。丹溪云。带下赤白。属于大肠小肠之分。赤属血。白属气。主治燥湿为先。漏与带俱是胃中痰积流下。渗入膀胱。无人知此。

　　只宜升提。甚者必用吐以升提其气。次用二陈汤加二术、升、柴丸服。肥人多是湿痰。越鞠丸加滑石、海石、蛤粉、星、半、茯苓、椿皮。作丸服。瘦人多是热。以大补丸加滑石、海石、椿皮、龟版灰。作丸服。必须断浓味。带下脉浮恶寒。腥臭不可近者。难治。

　　淫浊 小便白淫白浊。皆由劳伤于肾。故心肾不交泰。水火不升降。肾主水。开窍在阴。阴为便溲之道。胞冷肾损。故有淫浊之证。白淫者。或一时放白水。孀尼多有此疾。乃郁火也。逍遥散加炒黑山栀、酒炒黄柏。白浊者。混浊如脓。此膀胱经热。失治当生痈疽。清心莲子饮加萆 。

　　淋沥 经水淋沥不断。其故有三。有因月戒来而行房。致伤胞络。先服活血药。小腹痛者。

　　四物加香附、乌药。不痛。四物加胶、艾、黄 。气虚下陷。小腹喜温按者。四物加参、术、黄、升麻、陈皮。有多气所致者。甚则胸膈饱闷。肚腹疼痛。用正气散。若肚腹不疼者。逍遥散加熟地。当脐痛者。尤宜。饮食少者。增损四物汤加焦白术。禁用芩、连。若劳伤气血。冲任虚损。四物加丁香、胶、艾。小腹急痛。温经汤。月水至老不断。必成淋证。补中益气。或八珍并加香附、细辛。仍须戒气。方可治疗。否则崩淋难治也。

　　淋辨 淋证皆由肾虚膀胱积热所致。肾虚则小便数。膀胱热则小便涩。适遇经行时候。或涩数淋漓。腹中时痛。其脉沉细。皆因寒热邪气客于胞中。故冲任不调而成此证。宜服归附丸。白淋者。起于郁。多属虚寒。小腹不疼。与去血过多空痛者。俱宜人参养荣汤。香附不可缺。或补中益气汤下归附丸。如痛者。四乌汤。白淋变为黄水。将成血淋。八物汤加减。血淋者。月事三五日一至。积数月不愈者是也。腹痛则四乌汤加莪术、木香。甚则醋煎散。尚恐有瘀血未尽也。

　　去多不痛。善饮食者。八物汤加芩、连。或补中益气加黄柏。如饮食少进者。芩、连、黄柏禁用。

　　若少腹痛而脾胃不实。或痛而欲得按者。八珍汤加胶、艾。或逍遥散加熟地、胶、艾。如泻者。

　　先实脾胃。大抵治淋先治脾胃为上。此证多腰痛。虽属血亦因气所致也。沙淋者。淋下则沉积如沙一层。有赤白二种。白属气。赤属血。不可根据书用芩、连。多不克效。当知妇人之疾。虽有湿热。止宜调经。不可与苦寒之药。以其月事时下。多虚少实。故养荣汤治白淋而效。以有桂也。

　　艾煎丸亦然。以有艾也。惟赤淋不可服热药。艾煎丸亦禁用。宜八珍加芩、连、香附。误用温补。

　　必致躁渴引饮。加以水饮停蓄而成肿胀者。加味逍遥散加芩、连、枳、朴、泽泻、橘皮。先治其胀。然后徐徐治本。慎勿骤补。骤补则气壅腹胀也。年老患血崩淋证。不拘痛与不痛。脾胃实与不实。皆以八珍加胶、艾、黄 、泽泻。若遽用芩、连以伤脾胃。更何恃以祛病乎。

</div>
    <div class="pagination">
<a href="张氏医通_page78.html">上一页</a><span>...</span><a href="张氏医通_page74.html">74</a><a href="张氏医通_page75.html">75</a><a href="张氏医通_page76.html">76</a><a href="张氏医通_page77.html">77</a><a href="张氏医通_page78.html">78</a><span class="current-page">79</span><a href="张氏医通_page80.html">80</a><a href="张氏医通_page81.html">81</a><a href="张氏医通_page82.html">82</a><a href="张氏医通_page83.html">83</a><a href="张氏医通_page84.html">84</a><span>...</span><a href="张氏医通_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
