<!DOCTYPE html>
<html>
<head>
    <meta charset="UTF-8">
    <title>蠢子医 - 第 71 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蠢子医 - 第 71 页/共 80 页</h1>
    <div class="content">　　久病之眼多昏沉在里故也，只宜养血并安神。（党参、茯苓、菖蒲、远志、柏子仁皆能安神。）

　　四物汤中略带补，菖蒲远志柏子仁。

　　更有远视不能看不真，参（党参）苓（茯苓）养心补火神。（菖蒲之类少不了。恐肉桂、附子亦少不了。）

　　更有近视不能看不清，生地天冬滋味精。（恐萸肉、枸杞之类亦得用些。）

　　更有真阴失守（酒色过度）邪火侵，风木摇动散目神。大补金水以制火，人参五味诃子亲。

　　（皆能收敛目神。）瞳子散大虽无光，闭目静坐便回春。

　　更有饮食起居过劳神，瞳子青白隐隐侵。（内障故也。）

　　总因脾上虚弱甚，不能运精入双轮。

　　（人身以脾胃为主，五脏皆禀气于脾。脾气一虚，五脏失守，不能运精入目矣。）

　　多方瞩参（党参）芪（黄芪）减连柏（黄连、黄柏恐有损于脾胃），略益命火便还真。

　　（补火以生土，此是仆所添。）

　　更有冷泪不止目昏花，川椒枯草一齐加。一切清凉概不用，温暖元气止淫邪。

　　（肾虚故也。宜温暖元气以引湿邪下行。此二句是仆所加。）

　　更有翳障白云目内侵，皆因元府郁不伸。（此说出自刘河间。）

　　热用黄连（能解热郁）湿川椒（能解湿郁），经用羌活（能解经络二郁）血归身。(能解肝经。)

　　蝉蜕蛇蜕与木贼，一切郁解便入神。

　　亦有增补气血目便明，元府充盛脉流通。(出自李东垣、朱丹溪。)

　　通则明，明则公，二说变化不能穷。再将脉理参一参，二说互用方有功。

　　任他世上看眼多模糊，我要寻个脉理为主翁。

　　世上看眼不看脉。只把眼药往上开。何如气血诊明白，寒热虚实依法裁。

　　再加眼药三两味，虽不恰合无大乖。

　　眼科五诀

　　吾素不精眼科。然治病已久，知目疾却有五种毛病。

　　即以五种药治之，无有不效。故录之以为蒙医训。

　　一透窍：人有九窍，目居其一。忽而合缝不开，以此窍不透故也。故选透窍药数品，以为治目之式。

　　人之一身有九窍，营卫周流真气到。(真气一到则无病矣。)

　　眼为精明穴甚深，窒塞不通甚可笑。眵糊糊眼泪盈腮，谁为拨开见斜照？

　　麝香冰片为通神（至香至臭之药皆能透窍），竹沥竹黄皆精妙。（二药能利窍明目。）

　　痒用白芒（治目痒泪出）泪细辛（治风眼泪下），菁子（蔓菁子治风泪下流）泽兰（治目疼）川椒（治目痒）要。

　　远志菖蒲（皆通九窍）柏子仁（香能入目），辛夷（能通九窍）桔梗（宽胸利气）并人尿。（引诸药而通窍。）

　　却说芥汁与广椒，咀嚼口中亦利窍。

　　二除风：人有风邪，上先受之。忽而眼皮下垂，是有风之验也。故选除风药数品，以为治目之式。

　　眼属肝经多是风，脉透中指往上冲。热风上爪宜清散。寒风不上冲，但头晕、头疼而已，宜温散。

　　荆（荆芥）防（防风）（散头上滞气）二胡（前胡降下，柴胡发散）并二活（羌活理游风，独活理伏风）（此句治外风），

　　白附大麻僵蚕同。（此句治内风。）覆花薄荷（二味清头目虚火）亦兼用，若用引子酒与葱。

　　三清热：目居清高之地，本坎一之精。今忽发热，是水火不相济也。故选清空数品，以为治目之式。

　　二目通红多是热，须要凉气与凉血。

　　三黄汤中（黄柏、黄芩、黄连皆能明目）加栀子（治目赤），木通泽泻（皆能明目）车前设。（去目障。）

　　青葙决明龙胆草（三味去肝经风热，兼治胬肉。），明粉（消肿明目）蒙花（治目赤）芦荟（清肝肾热而明目）切。

　　若是假热紫滞现，肉（肉桂治目赤）附引下温散说。

　　（胬肉紫色是风寒凝滞，宜用温散。加上肉桂、附子，便能引火归元。）

　　四定痛：疼犯上焦为逆。况目居群阳之首，而可疼痛不止乎？故选定痛药数品，以为治目之式。

　　二目珠子忽大疼，乳（乳香能和血明目）没（没药）去油和蔓青（蔓菁子能明目）。

　　加上三七（治目赤）辛夷花（通九窍而明目），苍耳（治头疼）蒺藜（破恶血）与夜明（夜明砂能攻血积）。

　　再看寒热虚实症，元胡香附（皆治疼）一样同。惟有大补精髓药，大病大年始称情。

　　（眼疾不轻用大补药，惟大病大年之人始一用之。则用大补者亦鲜矣。虽与它症相同，实不相同也。）

　　五去翳：眼者，人之日月也。恒贞明不息，今忽视而不见，是有物以隔之也。故选去翳药数品，以为治目之式。

　　目症多端要去翳，去得翳时方无蔽。

　　二蜕（蛇蜕、蝉蜕皆能退翳）变化二贼（木贼、乌贼皆能退翳）磨，琥珀珍珠（琥珀能磨翳，珍珠能退翳，二味得金水之精）细细磋。

　　谷精（能退翳）菊花（得金水之精）茶叶未（清利头目），磁石（入肾而生水）朱砂（入肝而养血）甘石（炉甘石能去翳）多。

</div>
    <div class="pagination">
<a href="蠢子医_page70.html">上一页</a><span>...</span><a href="蠢子医_page66.html">66</a><a href="蠢子医_page67.html">67</a><a href="蠢子医_page68.html">68</a><a href="蠢子医_page69.html">69</a><a href="蠢子医_page70.html">70</a><span class="current-page">71</span><a href="蠢子医_page72.html">72</a><a href="蠢子医_page73.html">73</a><a href="蠢子医_page74.html">74</a><a href="蠢子医_page75.html">75</a><a href="蠢子医_page76.html">76</a><span>...</span><a href="蠢子医_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
