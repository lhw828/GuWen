<!DOCTYPE html>
<html>
<head>
    <meta charset="UTF-8">
    <title>本草经解 - 第 23 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经解 - 第 23 页/共 27 页</h1>
    <div class="content">　　气平。味甘。无毒。主伤中劳绝。腰痛羸瘦。补中益气。妇人血闭无子。止痛安胎。久服轻身延年。

　　白胶气平。禀天秋收之金气。入手太阴肺经。味甘无毒。得地中正之土味。入足太阴脾经。

　　气味降多于升。质滋味浓。阴也。中者脾土也。伤中劳绝者。脾虚之人而作劳以伤真气。脾为阴气之源。源枯而阴绝也。其主之者。味甘益脾阴也。腰痛羸瘦者。脾为阴气之源。而外合人身之肌肉。脾阴虚。则肾阴亦虚。故腰痛而肌肉瘦削也。其主之者。味甘可以补脾。气平可以益肺滋肾也。补中者补脾中气也。益气者。肺主气。气平可以益肺也。脾统血。女人血闭无子。脾血不统也。味甘益脾阴。所以主之。脾血少。则燥而痛矣。味甘养血。所以止痛。血足则胎安。故又安胎也。久服轻身延年者。白胶气平益肺。肺主气。气足则身轻。味甘益脾。脾统血。血足。则谷纳而延年也。

　　制方：白胶同牛膝、丹皮、麦冬、生地、白芍、归身、郁金、续断、小便。治劳伤吐血。同山茱萸、杞子、鹿茸、生地、麦冬、杜仲、补骨、山药、车前、五味、巴戟、莲须、归身、紫石英。

　　治女人血闭无子。

　　卷四　禽兽部

　　【阿胶】

　　气平。味甘。无毒。主心腹内崩劳极。洒洒如疟状。腰腹痛四肢酸疼。女子下血。

　　安胎。久服轻身益气。

　　阿胶气平。禀天秋收之金气。入手太阴肺经。味甘无毒。得地中正之土味。入足太阴脾经。

　　气味降多于升。色黑质润。阴也。心腹者。太阴经行之地也。内崩劳极者。脾血不统。内崩而劳极也。阴者中之守。阴虚则内气馁。而洒洒恶寒如疟状也。其主之者。味甘可以益脾阴也。腰腹皆藏阴之处。阴虚则空痛。阿胶色黑益阴。所以止痛。四肢脾主之。酸疼者血不养筋也。味甘益脾。脾统血。四肢之疼自止。女子下血。脾血不统也。味甘以统脾血。血自止也。安胎者亦养血之功也。久服轻身益气者。气平益肺。肺主气。气充则身轻也。

　　制方：阿胶同杜仲、杞子、白芍、山药、生地、人参、黄、续断。治崩中漏下。同白芍、炙草、麦冬、生地、白胶、归身、杞子、杜仲、续断。治妇人胎漏下血。同川莲、黄芩、白芍、鸡子黄。名黄莲阿胶汤。治少阴病。心烦不卧。同蒲黄、生地。治吐血衄血。同黄连、白茯丸。治下痢赤白。

　　卷四　禽兽部

　　【羚羊角】

　　气寒。味咸。无毒。主明目。益气。起阴。去恶血注下。辟蛊毒。恶水不祥。常不魇寐。

　　羚羊角气寒。禀天冬寒之水气。入足少阴肾经。味咸无毒。得地北方之水味。入足太阳寒水膀胱经。气味俱降。阴也。膀胱经起于目内。气寒可以清火。火清则水足而目明矣。益气者。咸寒益肾气之不足也。起阴者咸寒益肾。肾足则宗筋强也。味咸则破血。气寒则清热。

　　故主恶血注下也。蛊毒。湿热之毒也。咸寒可清湿热。所以主之。羚羊性灵通神。故辟恶鬼不祥。咸寒益肾。肾水足。则精明。所以常不魇寐也。

　　制方：羚羊角同犀角、丹砂、牛黄、琥珀、天竺黄、金箔、茯神、远志、竹沥、钩藤。治癫狂。

　　同杞子、甘菊、谷精、生地、五味、女贞子、黄柏。治肝热目翳。

　　卷四　禽兽部

　　【犀角】

　　气寒。味苦酸咸。无毒。主百毒虫疰。邪鬼瘴气。杀钩吻鸩羽蛇毒。除邪。不迷惑魇寐。久服轻身。

　　犀角气寒。禀天冬寒之水气。入足少阴肾经。味苦酸咸无毒。得地东南北木火水之味。

　　入手少阴心经、手厥阴风木心包络经、手太阳寒水小肠经。气味俱降。阴也。百毒之性皆热。虫疰亦湿热而成。其主之者。苦寒可以清热散毒也。气寒壮肾水。味苦清心火。火降水升。心肾相交。一身之天地位矣。所以能除邪杀鬼。不迷惑魇寐也。气寒味苦。行天地肃杀之令。

　　所以辟瘴解钩吻鸩羽蛇毒也。久服轻身者。心肾交则阴阳和。心神清则百脉理。所以身轻也。

　　制方：犀角同丹砂、琥珀、金箔、天竺黄、牛黄、钩藤、羚羊角、珠麝。治风热惊痫。同生地、红花、麦冬、紫草、白芍、牛蒡。治血热痘病。同郁金、小便、生地、麦冬、甘草、白芍。治吐血衄血。

　　卷四　禽兽部

　　【虎骨】

　　气微热。味辛。无毒。主邪恶气。杀鬼疰毒。止惊悸。治恶疮。鼠。头骨尤良。

　　（酥炙）

　　虎骨气微热。禀天初夏之火气。入足少阳相火胆、手少阳相火三焦经。西方之神。味辛无毒。得地西方之金味。入手太阴肺经。气味俱升。阳也。其除邪恶气者。味辛入肺。肺主气。

　　气肃则一切邪恶皆除也。鬼疰之毒。阴恶之毒也。虎骨气味辛热。入三焦而通达。所以杀鬼疰也。胆虚则惊悸。辛热温胆。故止惊悸。恶疮风毒之疮。虎为西方金兽。虎啸风生。金能制木也。风毒属木。所以主之。鼠。少阳胆与三焦之毒。所以主之者。亦以味辛制风木之毒也。头骨气浓。所以尤良也。

　　制方：虎骨同牛膝、木瓜、生地、山药、山茱萸、黄柏、杞子、麦冬、五味。治痿弱不能步履。

　　同萆、独活、防己、茅术、牛膝、何首乌、苡仁、木瓜。治偏痹不仁。同归身、白芍、炙草、续断、牛膝、白胶、生地、麦冬。治白虎痛风。同龙骨、远志末。名预知散。治惊悸。久服令人聪慧。同羚羊角、白芍浸酒。治臂痛。

　　卷四　虫鱼部

　　【石蜜】

　　气平。味甘。无毒。主心腹邪气。诸惊痫痉。安五脏诸不足。益气补中。止痛。解毒。除众病。和百药。久服强志轻身。不饥不老。延年神仙。（火炼）

　　石蜜气平。禀天秋收之金气。入手太阴肺经。味甘无毒。得地中正之土味。入足太阴脾经。

　　气味升多于降。阳也。心腹太阴经行之地也。气味甘平。故主邪气。诸惊痫痉。肝热而气逆也。惊者平之。痫痉者缓之。甘平之味。平之缓之也。甘为土化。土乃万物之母。五脏诸不足。补之以甘也。真气者得于天。充于谷。甘味益脾。脾和则谷纳。所以益气补中也。蜜乃采百花酿成。而得至甘之正味。所以止痛解毒。除众病。和百药也。久服气平益肺。肺主气。味甘益脾。脾统血。血气和调。所养刚大。所以强志轻身。不饥不老。延年神仙也。

　　制方蜜同芦根汁、梨汁、人乳、牛乳、童便、竹沥。治膈噎。炼熟。和诸丸药膏子。涂火灼疮。

　　炼硬。加皂角末作挺。纳便道中。治大便硬结。

　　卷四　虫鱼部

　　【乌贼鱼骨】

　　气微温。味咸。无毒。主女子赤白漏下。经汁血闭。阴蚀肿痛。寒热症瘕。无子。（）

　　乌贼鱼骨气微温。禀天春和之木气。入足厥阴肝经。味咸无毒。得地北方之水味。入足少阴肾经。气味升多于降。阳也。女子以血为主。肝为藏血之脏。肝血不藏。则赤白漏下。其主之者。气温以达之也。肝藏血。血枯则血闭。其主之者。味咸以通之也。肾为藏精之脏。主阴户隐曲之地。肝为厥阴。其经络阴器。其筋结阴器。二经湿浊下注。则阴蚀肿痛。其主之者。气温可以燥湿。味咸可以消肿也。寒热症瘕者。症瘕而发寒热也。乌贼骨。咸可软坚。

　　温可散寒热也。男子肾虚。则精竭无子。女子肝伤。则血枯无子。咸温入肝肾。通血益精。

　　令人有子也。

　　制方：乌贼鱼骨同芦茹雀卵丸。治肝伤血枯。同橘红末。寒食面丸。治骨鲠。同蒲黄末。治舌肿出血不止。同北味、杞子、淫羊藿、归身丸。久服令人多子。

　　卷四　虫鱼部

　　【鳖甲】

</div>
    <div class="pagination">
<a href="本草经解_page22.html">上一页</a><span>...</span><a href="本草经解_page18.html">18</a><a href="本草经解_page19.html">19</a><a href="本草经解_page20.html">20</a><a href="本草经解_page21.html">21</a><a href="本草经解_page22.html">22</a><span class="current-page">23</span><a href="本草经解_page24.html">24</a><a href="本草经解_page25.html">25</a><a href="本草经解_page26.html">26</a><a href="本草经解_page27.html">27</a><a href="本草经解_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
