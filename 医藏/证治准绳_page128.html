<!DOCTYPE html>
<html>
<head>
    <meta charset="UTF-8">
    <title>证治准绳 - 第 128 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 128 页/共 348 页</h1>
    <div class="content">　　赵明瘀热发黄与瘀血发黄外证及脉未尝相似且如头汗出剂颈而还腹微满小便不利渴饮水浆为瘀热证小腹急结其人如狂小腹鞭满小便自利大便黑为瘀血证此外证之不似也瘀血脉微而沈或沈结瘀热脉则浮滑紧数此脉状之又不相似也然则相似者但色黄耳若论黄色之相似非特瘀热与瘀血又如风温被火微发黄色太阳火劫发汗两阳相薰灼其身发黄阳明被火额上微汗必发黄者是又挟火邪所致者外此亦有黄色之相似者乎曰湿家之薰黄则异矣可不各以其似不似而明辨欤
　　附五芩茵陈散方　橘皮【一两】生姜【二两】
　　细剉水一升半煎至七合去滓分二服稍热呷之未瘥再作服
　　茵陈蒿大黄汤　治伤寒发黄面目悉黄小便赤宜服茵陈　山栀　柴胡　黄檗【蜜涂炙】龙胆草【各半两】黄芩【去黑心】升麻　大黄【炒各一两】
　　右为防咀每服五钱水一盏半煎至一盏去滓早晚食后温服
　　茅根汤　治伤寒发黄徧身如金色者　茅根【洗浄剉】山栀仁　茵陈蒿　地骨皮　甘草【炙各半两】　右防咀
　　每服五钱用水一盏半生姜三片豆豉六七粒同煎至一盏去滓早晚食逺温服
　　附
　　隂黄身冷汗出脉沈而黄为隂黄乃太隂经中湿亦有体痛发热者身如薰黄终不如阳黄之明如橘子色也当叩其小便之利与不利小便自利术附汤小便不利大便反快者五芩散
　　海伤寒病遇太阳太隂司天若下之太过往往变成隂黄一则寒水大过水来犯土一则上气不及水来侵之多变此疾一则茵陈茯芩汤加当归桂枝二则茵陈橘皮汤加姜术半夏三则茵陈附子汤四则茵陈四逆汤五则茵陈姜附汤六则茵陈呉茱萸汤方见如左发黄小便不利烦燥而渴茵陈汤加茯芩猪芩滑石当归官桂主之【韩氏名茵陈茯芩汤】　发黄烦躁喘呕不渴茵陈汤加陈皮白术生姜半夏茯芩主之【韩氏名茵陈茯芩汤】　发黄四肢徧身冷者茵陈汤加附子甘草主之【韩氏名茵陈附子汤】　发黄肢体逆冷腰上自汗茵陈汤加附子干姜甘草主之【韩氏名茵陈姜附汤】　发黄冷汗不止者茵陈汤加附子干姜主之【韩氏名茵陈附子汤】　发黄前服姜附诸药未已脉尚迟者茵陈加呉茱萸附子干姜木通当归主之【韩氏名茵陈茱萸汤】　赵宗顔因下之太过生黄脉沈细迟无力次第用药至茵陈附子汤大效
　　按海藏次第用药者谓先投韩氏茵陈茯苓汤次投茵陈陈皮汤又次投茵陈附子汤后赵秀才次第仿此
　　赵秀才因下之早黄病脉寸微尺弱身冷次第用药至茵陈四逆汤大效　伤冷中寒脉弱气虚变为隂黄仲景理中汤加茵陈服之
　　海往来寒热一身尽黄者小柴胡加栀子汤主之衍一僧伤寒发汗不彻有留热身面皆黄多热期年不愈医作食黄治之治不对病不去问之食不减寻与此药服五日病减三分之一十日减三分之二二十日病悉去方用茵陈栀子各三分秦艽升麻各四钱末之每用三钱水四合煎及二合去查食前温服以知为度活五苓加茵陈蒿治发黄而渴小便不利　茵陈蒿汤【十分】五苓汤【五分】
　　右二剂拌匀每服三钱日三服水调下
　　又方伤寒欲发黄者急用蒂末口含水搐一字许入鼻中出黄水甚验即用茵陈汤调五苓散服之甚效
　　本治头中湿热发黄疽蒂散　蒂【二十枚】赤小豆
　　黍米【各十四粒】
　　右为细末如大荳许一粒纳鼻中缩入当出黄水慎不可吹入
　　云结胸发黄太阳附本也【以结胸法治之】　痞气发黄太隂附本也【以痞法治之】
　　活问白虎证亦有身热烦渴引饮小便不利何以不发黄答曰白虎与发黄证相近遍身汗出此为热越白虎证也头面汗出颈已下无汗发黄证也
　　少隂病　【但欲寐嗜卧　口燥咽干　咽痛吐　　　　　吐利　　　下利】
　　少隂之为病但欲寐也又欲吐不吐心烦但欲寐五六日自利而渴者理中四逆辈隂证虽云不用麻黄如少隂病始得之反发热脉沈者麻黄细辛附子汤于六经中但少隂证难辨本经但云脉沈细欲寐小便数而白背恶寒四肢厥者可不审而知之或虽有恶寒甚者不觉寒或但喜厚衣近火善瞌睡问之则不言怕寒殊不知厚衣即恶寒也善瞌睡即但欲寐也其脉微细或沈涩虽有隂阳俱者葢其人素有热为表寒外袭故如此但当察其外证为主必以温药逐之其阳邪传入及夫少隂自受热证宜下宜吐宜和解者多矣仲景虽不言脉滑实沈数诸可下之脉然于证则可知矣脉必相符虽或有反沈微细迟脉不应证者为不可下亦宜凉剂滋隂退阳而愈者其不愈者必待脉有力而后下之可也其有证恶寒急下之者倘反有脉不应病亦宜微下之虽不敢大下亦不可缓也临病应变之术妙自神防非俗工之所知良医之所自得六经同法惟少隂传变与太阳相同通脉四逆汤四逆散真武汤证俱有加减法谓有或为之证亦犹大阳小青龙小柴胡之类是也少人知斯妙也
　　少隂经治法有汗下吐温和解灸刺
　　汗　　麻黄附子细辛汤　麻黄附子甘草汤
　　下　　大承气汤　　　　抵当汤
　　吐　　蒂散
　　温　　四逆汤　桂枝药汤　附子汤　桃花汤呉茱茰汤　白通加猪胆汁汤　真武汤通脉四逆汤
　　和解　桂枝甘草龙骨牡蛎汤　黄连阿胶汤猪肤汤　甘草汤　桔梗汤　苦酒汤半夏散　猪芩汤　四逆散
　　灸　　灸少隂
　　经云尺寸俱沈者少隂受病也以其脉贯肾络于肺系舌本故口燥舌干而渴　少隂之为病脉微细但欲寐也　少隂病欲吐不吐心烦但欲寐五六日自利而渴者属少隂也虚故引水自救若小便色白者少隂病形悉具小便白者以下焦虚有寒不能制水故令色白也病人脉隂阳俱紧反汗出者亡阳也此属少隂法当
　　咽痛而复吐利　少隂病始得之反发热脉沈者麻黄附子细辛汤主之【张或云论传经之邪自三阳而传至太隂太隂则传少隂此不言传经而言始得之何也夫传经者古人明理立法之意如此安可执一而论哉夫三阳伤寒多自太阳入次第而传至厥隂者固有也其三隂伤寒亦有自利不渴始自太隂而入者今少隂病始得之反发热自此少隂而入者故云始得之縁少隂无身热而今有热故言反发热以不当发热而热也为初病邪浅故与麻黄附子细辛汤以发散之】
　　少隂病脉细沈数病为在里不可发汗【成少隂病始得之反发热脉沉者为邪在经可与发汗若脉细沉数为病在里不可发汗　按隂脉沈细今带数恐人以为热故举以告人盖此数乃沈细之数如经曰数为虚者是也非热则烦数之数也成注欠发明】　少隂病脉微不可发汗亡阳故也阳已虚尺脉弱濇者复不可下之【脉微为亡阳表虚不可发汗脉弱濇为亡隂里虚复不可下】　少隂病得之二三日麻黄附子甘草汤微发汗以二三日无里证故微发汗也【谓初得病二三日常见少隂证以邪未深故须汗以无阳证故微发之而已】
　　麻黄附子甘草汤方　麻黄【去节】甘草【炙各二两】附子【一枚炮去皮破
　　八片】
　　右三味以水七升先煮麻黄一两沸去上沬内诸药煮取三升去滓温服一升日三服　【麻黄甘草之甘以散表寒附子之辛以温寒气】
　　厐少隂病脉沉不知何沉也且沈发汗则动经细沈数为病在里不可发汗详此脉或沉而喘或沉而微不甚小是表中寒而里不消脉应里而发热在表故以小辛之药温散而微微取汗也
　　少隂病得之一二日口中和其背恶寒者当灸之附子汤主之【背者胸中之府诸阳受气于胸中而转行于背内经曰人身之隂阳者背为阳腹为隂阳气不足隂寒气盛则背为之恶寒若风寒在表而恶寒者则一身尽寒矣但背恶寒者隂寒气盛可知如此条是也又或乘隂气不足阳气内陷入隂中表阳新虚有背微恶寒者经所谓伤寒无大热口燥渴心烦背微恶寒白虎加人参汤主之是也一为隂寒气盛一为阳气内陷何以明之葢隂寒为病则不能消耗津液故于少隂病则曰口中和及阳气内陷则热烁津液为干故于太阳病则口燥舌干而渴也要辨隂阳寒热不同者当于口中润燥详之】
　　附子汤方　附子【二枚炮去皮破八片】白术【四两】茯苓　芍药【各三两】
　　人参【二两】
　　右五味以水八升煮取三升去滓温服一升日三服【辛以散之附子之辛以散寒甘以缓之茯苓人参白术之甘以补阳酸以收之芍药之酸以扶隂所以然者偏隂偏阳则为病火欲寔水当平之不欲偏胜也】
　　少隂病得之二三日已上心中烦不得卧黄连阿胶汤主之【方见不得卧】　少隂病六七日腹胀不大便者急下之大承气汤
　　少隂病四逆其人或欬或悸或小便不利或腹中痛或泄利下重者四逆散主之
　　四逆散方　甘草【炙】枳实【破水浸炙干】柴胡　芍药【各等分】右四味各十分捣筛白饮和服方寸七日三服　欬者加五味子干姜各五分并主下利　悸者加桂枝五分　小便不利者加茯苓五分　腹中痛者加附子一枚炮令坼　泄利下重者先以水五升煮薤白三升煮取三升去查以散三方寸七纳汤中煮取一升半分温再服
　　少隂病手足逆冷其人若下利后重者此条四逆散加薤白汤若下利脉絶及无脉者通脉四逆汤白通加猪胆汁汤【方论见下利】　若身体骨节痛脉沈者宜附子汤少隂病脉沈者急温之宜四逆汤【方见下利】　少隂病身体痛手足寒骨节痛脉沈者附子汤主之　少隂病脉沉发热者宜麻黄附子细辛汤　少隂病欲解时从子至寅上　少隂病恶寒而踡时自烦欲去衣被者可治少隂病下利止而头时时自冒者死　少隂中风脉阳微隂浮者为欲愈　少隂病脉微细沈但欲卧汗出不烦自欲吐至五六日自利复烦燥不得寤寐者死少隂病六七日息髙者死　少隂病脉紧至七八日自利脉紧变暴微厥手足反温者欲解也【论见下利】　少隂病八九日一身手足尽热者以热在膀胱必便血也　少隂病但厥无汗而强发之必动其血未知从何道出或从口鼻或从目出是名下厥上竭为难治　少隂病四逆恶寒而身踡脉不至不烦而躁者死　少隂病恶寒身踡而利手足逆冷者不可治
　　戴若兀兀欲吐心烦喜寐或自利口燥而渴或口中和而背恶寒此属少隂经但少隂用药有隂阳之分自利而渴者宜猪苓汤葢阳热传入肾少隂经肾系舌本故自利口燥而渴以猪苓汤利肾中之热不愈则当自大便去之古法合用大承气汤若难用大承气汤则用小承气汤或且进白头翁汤上项诸药为隂中涵阳者也　泄利下重其人四逆先以水盏半葱白二根煎一盏去葱煎四逆散至七分咳加北五味子干姜各半钱悸加桂枝一钱小便不利加茯苓一钱腹痛加熟附半钱　若审是下利清谷手足四逆其人面带赤或腹痛或干呕或咽痛四逆汤倍干姜面赤者加葱一根腹痛加芍药一钱半呕加生姜咽痛加桔梗一钱　若口中和而背恶寒宜正方四逆汤不必加减四逆散四逆汤俱治少隂下利四肢逆冷泄利下重者与下利清谷者一凉一温又自有隂有阳之别　若初得病便见少隂证其人发热恶寒身疼头不痛者宜麻黄细辛附子汤微汗之或五积散加熟附半钱或五积散加以顺元散
　　但欲寐嗜卧
　　卫气寤则行阳寐则行隂而寐也必从足少隂始故少隂之为病脉微细但欲寐　太阳病十日已去脉浮细嗜卧者外已解也胸满脇痛者小柴胡汤脉但浮者与麻黄汤【此条当是太阳少阳二经合病胸满虽与前同而脉浮细嗜卧则为表邪已解脇痛为少阳有邪故与柴胡若脉但浮者又当先治太阳也此是设为变通之言非谓服柴胡而脉浮也成注不足遵】口燥咽干但欲寐【详口苦】　欲吐不吐但欲寐【详吐】　吐利但欲寐【详吐利】　下利但欲寐【详下利】　脉浮汗出多眠若身重息鼾者风温【详风温】　若合目则盗汗出此三阳合病【详盗汗】
　　狐惑病黙黙欲眠目不得闭不欲饮食恶闻食臭其面目乍赤乍黑乍白其声嗄者甘草泻心汤咽干者苦参汤　其肛虫蚀雄黄薰之其脉数无热目赤眦黑者当归赤小豆散【详狐惑】
　　口燥咽干【已附见口苦咽干条内】
　　咽痛
　　太阳阳明咽痛各一证悉属热也太阳治以半夏散阳明治以四逆散加桔梗少隂咽痛有六证热证者四寒证者二热者治以猪肤汤甘草汤桔梗汤苦酒汤半夏散寒者治以桂枝干姜汤真武汤四逆汤厥隂咽痛一法亦热也治以桔梗汤咽痛皆热证何独少隂二证寒耶其一以汗多亡阳故用干姜附子以复阳温经也其一以隂盛格阳故用通脉四逆以散隂通阳也
　　太阳病下之脉者必咽喉痛半夏汤
　　半夏散及汤方　半夏制桂枝　甘草【炙各等分】
　　右煎服少少咽之为散白汤调服方寸匕亦效日三服【仲景法为散调服不防咀】
　　成甘草汤主少隂客热咽痛桔梗汤主少隂寒热相搏咽痛半夏散及汤主少隂客寒咽痛
　　阳明病但头不恶寒故能食而欬其人必咽痛若不欬者咽不痛【详】
　　少隂厥隂少隂病二三日咽痛者可与甘草汤不瘥者与桔梗汤【阳邪傅于少隂为咽痛服甘草汤则差若寒热相搏为咽痛者服甘草汤不差与桔梗汤以和少隂之气】
　　甘草汤方　甘草【二两】
　　此一味以水三升煮取一升去滓温服七合日二服
　　桔梗汤方　桔梗【一两】甘草【二两】
　　以水三升煮一升温服　【桔梗味辛温以散寒甘草味甘平以除热甘梗相合以调寒热】
　　少隂病咽中痛半夏散及汤主之　少隂病咽中伤生疮不能语言声不出者苦酒汤主之
　　苦酒汤方　半夏【十四枚洗破枣核大】鸡子【一枚去黄内上苦酒着鸡子殻中】右二味内半夏着苦酒中以鸡子殻置刀环中安火上令三沸去滓少少含咽之不差更作三剂
　　【按苦酒本草注曰醯也而成氏复云苦酒之酸予则以为名义俱乖安知酒之味苦者不可以已咽疮邪若嫌酒之性热则下半夏汤更辛况此味苦哉下文发字与敛字自相反】
　　脉隂阳相紧反汗出者亡阳也此属少隂法当咽痛而复吐利　伤寒先厥后热者下利必自止止而反汗出者其喉为痹【厥而利发热则利必止反汗出者亡阳也咽中痛热上冲也亡阳则隂独复防于热则隂阳结而为喉痹也内经曰一隂一阳结为喉痹　语详下利】咽痛下利兼胸痛者猪肤汤手足厥冷脉微欲絶不恶寒面赤者通脉四逆汤下后复厥逆下部脉不至者麻黄升麻汤【并见下利】阳毒咽痛面赤斑斑如锦文唾脓血五日可治七日不可治宜升麻鼈甲汤【活人云阳毒升麻汤主之论见阳毒条】
　　隂毒咽痛面目青身痛如被杖五日可治七日不可治升麻龞甲去雄黄蜀椒汤【活人云隂毒甘草汤主之论见隂毒条】
　　禁忌咽中闭塞不可发汗发汗则吐血气欲絶手足厥冷欲得踡卧不能自温　咽中闭塞不可下下之则上轻下重水浆不下卧则欲踡身急头下利日数十行张或云六经伤寒皆不言咽痛惟少隂篇中有咽痛咽伤之证何也夫少隂咽痛乃经络所系葢少隂之脉上贯肝膈入肺循喉咙系舌本故有咽伤痛之患内经曰所生病者咽肿上气嗌干及痛此经脉所系邪气循行而致然也
　　附
　　活半夏桂枝甘草汤治伏气之病治非时有暴寒中人伏气于少隂经始不觉病旬月乃发脉更微弱先发咽痛似伤寒非喉痹之病必下利始用半夏桂枝甘草汤主之此病只二日便瘥古方谓之肾伤寒也次用四逆主之
　　半夏桂枝甘草汤半夏【汤洗】甘草【炙】桂心【各等分】
　　右防咀每服四钱水煎冷少少细呷之
　　赵活人书近来见四様印本皆是四逆散然四逆散不主咽痛恐刋者之误不能无疑仲景论云四逆散治少隂病传邪作热四肢逆而不温者今此证葢是伏寒于少隂经而脉微弱法当温散既先用半夏桂甘汤温剂何复用柴胡寒剂继之此必是四逆汤也何况通脉四逆汤方后有咽痛加桔梗之例用此又何疑焉
　　呉凡咽痛有隂阳二毒凡阳毒咽喉肿痛乃热极也隂毒咽喉不利乃冷极也阳毒脉浮数而大咽痛吐脓血千金外台用乌扇膏治之活人用黑奴丸又阳气独胜狂躁咽痛脉洪寔滑促活人用葶苈苦酒汤治伤寒咽痛用生甘草浓煎汤与之　水浸山豆
　　根苦水含之或用鹤虱草捣汁入米醋漱喉中亦妙刘咽痛有疮黄檗细辛末吹之　凡伤寒顋颊红肿并咽喉肿痛者刺少商委中出血少商穴在手大指端内侧去爪甲角如韭叶以三棱针刺血出愈戴亦有初得病头痛发热无阳毒少隂诸证而咽喉自痛者此因感冒后顿用厚衣被堆壅或用蛮法服生姜热酒即卧遂成上壅或先有壅热欲取凉快致为外邪所袭既有风寒又有热壅宜参苏饮倍桔梗加木香半钱或消风百解散或败毒散或五积散败毒散各半贴名交加散
　　吐【吐与呕之别已见呕门欲吐亦附干呕条内宜参考】
　　腹满时痛而吐者太隂病【论见腹满活人云理中汤主之】
　　少隂病饮食入口则吐心中嗢嗢欲吐复不能吐始得之手足寒脉迟者此胸中实不可下也当吐之若膈上有寒饮干呕者不可吐也急温之宜四逆汤【成伤寒表邪传里至于少隂少隂之脉从肺出络心注胷中邪既留于胷中而不散者饮食入口则吐心中嗢嗢欲吐阳受气于胸中邪既留于胸中则阳气不得宣发于外是以始得之手足寒脉迟此是胸中寔不可下而当吐若膈上有寒饮亦使人心中嗢嗢而手足寒吐则物出呕则物不出吐与呕别焉胸中寔则吐而物出若膈上有寒饮则但干呕而不吐也此不可吐可与四逆汤以温其膈】　少隂病但欲卧不烦而吐五日变自利烦躁不得寐者死【详但欲寐】
　　干呕吐涎沬头痛者宜　呉茱萸汤　【治吐利手足厥冷烦燥欲死呕而胸满】　呉茱萸【汤泡洗】生姜【各一两半】人参【七钱半】大枣【参枚】
　　右防咀水煎去滓分二服
　　【内经曰寒淫于内治以甘热佐以苦辛呉茱萸生姜之辛以温胃人参大枣之甘以缓脾】
　　发热渴欲饮水水入则吐者宜五芩散
　　伤寒本自寒下医复吐下之寒格更逆吐下【脉经作更遂吐食入即出】若食入口即吐干姜黄连黄芩人参汤主之【按本自寒下恐是本自吐下玩复字可见葢胃寒则吐下寒则利胄寒者不宜吐医反吐之则伤胃气遂成寒格下文文气不贯当有阙文】
　　干姜黄连黄芩人参汤方　干姜　黄连　黄芩　人
　　参【各三两】
　　右四味以水六升煮取二升去滓分温再服
　　【辛以散之甘以缓之干姜人参之甘辛以补正气苦以泄之黄连黄芩之苦以通寒格】
　　太阳病吐后汗出不恶寒发热关脉细数欲食冷食朝食暮吐此为小逆
　　病人脉数为热当消谷引食而反吐者此因发汗令阳气微膈气虚脉乃数也数而客热者不能消谷以胃中虚冷故也　凡服桂枝汤而吐者必吐脓血也【注云内热者服桂枝汤则吐如酒客之类是也】　吐厥逆者甘草干姜汤
　　附
　　活吐有冷热二证寸口脉数手心热烦渴而吐以有热在胃脘五芩散主之　寒多不饮水而吐者理中汤去术加生姜主之
　　隂证喘促及吐逆者返隂丹入口便住
　　大橘皮汤　治动气在下不可发汗发又无汗心烦骨节疼痛目晕恶寒食则反吐谷不得入先服大橘皮汤吐止后宜服建中汤　橘皮【一两半】生姜【一两】枣子【八枚】甘草【炙半两】人参【一钱】竹茹【半斤】
　　右水三大盏煮取一盏分二服
　　病人直患呕吐而脚弱或疼乃是脚气当作脚气治之【治见杂病脚气门】


　　证治准绳卷四十四
<子部,医家类,证治准绳>
　　钦定四库全书
　　证治准绳卷四十五
</div>
    <div class="pagination">
<a href="证治准绳_page127.html">上一页</a><span>...</span><a href="证治准绳_page123.html">123</a><a href="证治准绳_page124.html">124</a><a href="证治准绳_page125.html">125</a><a href="证治准绳_page126.html">126</a><a href="证治准绳_page127.html">127</a><span class="current-page">128</span><a href="证治准绳_page129.html">129</a><a href="证治准绳_page130.html">130</a><a href="证治准绳_page131.html">131</a><a href="证治准绳_page132.html">132</a><a href="证治准绳_page133.html">133</a><span>...</span><a href="证治准绳_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
