<!DOCTYPE html>
<html>
<head>
    <meta charset="UTF-8">
    <title>证治准绳 - 第 129 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 129 页/共 348 页</h1>
    <div class="content">　　明　王肯堂　撰
　　伤寒
　　少隂病
　　吐利
　　腹满时痛吐利不渴者太隂病【论见腹满活人云理中汤主之】　病人脉隂阳俱反汗出者亡阳也此属少隂经当咽痛而复吐利【桂枝干姜汤】　少隂病吐利手足厥冷烦燥欲死者呉茱茰汤主之　少隂病吐利手足不厥冷反发热者不死脉不至者灸少隂七壮【厐云在内踝后跟骨上动脉陷中隂热论其身发热也　余按少隂之络非特一穴今曰少隂而不指某穴者针法当随四时随运气以取井荣俞经合不可执泥也厐氏定以为太谿恐非仲景本旨】　少隂病吐利烦燥四逆者死　少隂病下利欬而呕渴心烦不得眠者猪芩汤主之【论见下利】少隂病腹痛小便不利四肢重痛自下利或呕者真
　　武去附子加生姜汤【温见下利】　少隂病下利脉微濇呕而汗出者当温其上灸之【论见欲寐温其上谓下有寒气当温其上以助阳气也】既吐且利小便复利而大汗出下利清谷内寒外热脉微欲絶者四逆汤主之【王叔和霍乱篇】
　　太阳与少阳合病头痛脇痛往来寒热自利而呕者黄芩加半夏生姜汤【论见合病】　发热汗出不解心中痞鞕呕吐下利者宜大柴胡汤【论见痞】　发汗后水浆不得入口者为逆　若更发汗必吐下不止呕吐而利者名曰霍乱　病发热头痛身疼恶寒吐利者此名霍乱自吐下又利止复更发热也　霍乱头痛发热身疼痛热多饮水者五芩散主之　寒多不饮水者宜理中汤
　　理中汤方　人参　干姜【炮】甘草【炙各一两】白术【二两】
　　右剉每服四钱水煎去滓温服如寒甚者加干姜一两半　渴欲得水者加白术一两半　脐上筑者肾气动也去白术加桂枝二两　吐多者去白术加生姜四两　下利多者倍用白术　悸者加茯芩二两腹满者去白术加附子一枚服汤后如食顷饮热
　　粥一升许自温勿发揭衣被【活人云或四肢拘急或转筋者亦去术加附子】
　　吐利汗出发热恶寒四肢拘急手足厥冷者四逆汤主之吐利止而身痛不休者当消息和解其外宜桂枝汤恶寒脉微利止者四逆加人参汤【方论见恶寒】
　　吐已下断汗出而厥四肢拘急不解脉微欲絶者通脉四逆汤加猪胆汁主之　甘草【炙二两】干姜【三两】附子【大者一枚
　　去皮破八片】猪胆汁【半合】
　　右三味防咀水三盏煎至二盏去滓纳猪胆汁分作温服其脉即来
　　吐利发汗脉平不烦者以新虚不胜谷气故也　干呕而利兼脇痛而表解者宜十枣汤心下痞鞕而烦者宜甘草泻心汤兼厥逆脉微者通脉四逆汤白虎加猪胆汁汤【详见前干呕门】
　　诊脉隂阳俱至于吐利其脉独不解去人安为欲解若脉迟至六七日不欲食此为晚发水停故也为未解食自可者为欲解
　　霍乱证治已详杂病兹不赘
　　下利
　　成自利者不因攻下而自泄泻也有表邪传里里协热而利者有不因攻下而下之遂利者是皆协热也又三阳合病皆作自利有发表攻里和解之不同【太阳阳明合病为在表故与葛根汤以汗之太阳少阳合病为在半表半里故与黄芩汤以和解之阳明少阳合病为少阳邪气入里故与承气汤下之】且自利不渴者属太隂藏寒故也下利欲饮水者有热故也故大便溏小便自可与夫发热后重泄色黄赤者皆为热也自利小便色白少隂病形悉具与夫恶寒脉微自利清谷者皆有寒也夫自利固多可温然肠胃有积结与下焦客邪又非温剂所能止必也或分利之或攻泄之乃可也【经曰理中者理中焦此利在下焦宜赤石脂禹余根汤不差当利其小便是也少隂病自利清水色纯青心下必痛口干燥与夫下利三部皆平按之心下硬或脉沈而滑或不欲食而谑语成差后至年月复发此数者皆肠胃有积结而须攻泄者也此则谓之通因通用】又下利虽有表证不可发汗以下利为邪气内攻走滓液而胃虚也经曰下利不可攻表汗出必腹满是也葢三隂自利居多然自利家身凉脉静为顺身热脉大为逆大抵下利脱气又为难治葢邪盛正虚邪壅正气下脱多下利而死【经曰少隂病自利复烦燥不得卧寐者死直视谵语下利者死下利日十余行脉反实者死下利手足厥冷无脉灸之不温脉不还者死发热下利至甚厥不止者死此数者皆邪气壅正气下脱故死】要略曰六府气絶于外手足寒五藏气絶于内利下不禁噫疾成而后药虽神医莫能为气已脱矣孰能为之六经俱有下利之病表里寒热治各不同学者宜审太阳伤寒表不解心下有水气干呕发热而欬或渴或利或噎或小便不利少腹满或喘者小青龙汤　太阳与阳明合病必自下利葛根汤【成伤寒有合病有并病太阳病不解并于阳明者谓之并病三经俱受邪相合病者谓之合病合病者邪气甚也太阳阳明合病者与太阳少阳合病阳明少阳合病皆言必自下利者以邪气并于隂则隂寔而阳虚邪气并于阳则阳寔而隂虚寒邪气甚客于二阳二阳方外寔而不主里则里气虚故必下利与葛根汤以散经中甚邪　其脉必浮而长也】　太阳病外证未除而数下之遂挟热而利利不止心下痞鞕表里不解者桂枝人参汤【张或云仲景论中太阳病桂枝证医反下之利遂不止与葛根黄连黄芩汤上条又与桂枝人参汤且二证俱系表不解而下之成利者何故用药有温凉之异夫二证俱系内虚热入协热遂利但脉证不同故用药有殊耳经言脉促者表未解也喘而汗出者葛根黄连黄芩汤主之夫脉促为阳盛喘而汗出为里热其阳盛里热与葛根黄连黄芩者理所宜也】　太阳与少阳合病自下利者与黄芩汤若呕者黄芩加半夏生姜汤【下利而头痛胷满或口苦咽干或往来寒热其脉或大而是也】
　　黄芩汤方　黄芩【三两】芍药　甘草【各二两】大枣【十二枚擘】右四味以水一斗煮取三升去滓温服一升日再夜一服
　　【虚而不实者苦以坚之酸以收之黄芩芍药之苦酸以坚敛肠胃之气溺而不足者甘以补之甘草大枣之甘以补固肠胃之弱】
　　黄芩加半夏生姜汤　黄芩汤内加半夏半升【洗】生姜
　　三两切
　　太阳少阳并病而反下之成结胸心下鞕下利不止水浆不下其人心烦【生姜泻心汤大黄黄连泻心汤小陷胸汤　张凡合病皆下利各从外证以别焉夫太阳病头顶痛腰强阳明病目疼鼻干不得卧少阳病胷脇痛耳聋凡遇两经病证齐见而下利者曰合病也虽然但见一证便是不必悉具然仲景不言脉证止言太阳与阳明合病者以前章所论包含已上之证即此理也况各经之证所见不一难为定论】　太阳病桂枝证反下之利遂不止脉促者表未解也喘而汗出者葛根黄芩黄连汤
　　葛根黄芩黄连汤方　葛根【半斤】甘草【炙】黄芩【各二两】黄连
　　【三两】
　　右四味以水八升先煮葛根减二升内诸药煮取二升去滓分温再服
　　【内经曰甘发散为阳表未解者散以葛根甘草之甘苦以坚里气弱者坚以黄芩黄连之苦】
　　太阳病下之脉促不结胸者为欲解脉沈滑者协热利脉浮滑者必下血【黄芩汤】　太阳病二三日不能卧但欲起心下必结脉微弱者此本有寒分也反下之若利止必作结胸未止者四日复下之此作协热利也【黄芩汤】伤寒中风反下之利遂不止谷不化腹中雷鸣心下鞕满干呕心烦不安医见其痞复下之痞益甚此非结热以胃中空虚客气上逆故使鞕也甘草泻心汤　伤寒汗解后胃中不和心下痞鞕干噫食臭脇下有水气腹中雷鸣下利者生姜泻心汤　太阳中风下利呕逆表解者乃可攻之其人漐浆汗出发作有时头痛心下痞鞕引脇下痛干呕短气汗出不恶寒者此表解里未和也十枣汤　伤寒发热汗出不解心下痞鞕呕吐而下利者大柴胡汤　伤寒十三日不解过经谵语者以有热也当以汤下之若小便利者大便当鞕而反下利脉调和者知医以丸药下之非其治也若自下利者脉当微厥今反和者此为内实也调胃承气汤　太阳病二日反燥反熨其背而大汗出大热入胃水竭燥烦必发谵语十余日振栗自下利者为欲解也　伤寒医下之续得下利清谷不止身痛者急当救里四逆汤身痛清便自调者急当救表桂枝汤【成伤寒下之续得下利清谷不止身痛急当救里以里气不足必先救之急与四逆汤得清便自调知里气已和然后急与桂枝汤以救表身痛者表邪也内经曰病发而不足标而本之先治其标后治其本此以寒为本也】
　　四逆汤方　甘草【炙二两】干姜【一两半】附子【一枚去皮　一破八片　　用附子去皮脐先将盐水姜汁各半盏用砂礶煮七沸后入甘草黄连各半两再加童便半盏再煮七沸住火良久捞起入磁器盛贮受地气一昼夜取出晒干以备后用庶无毒害顶圆修正一两一枚者佳】右三朱防咀以水三升煮取一升二合去滓分温再服强人可大附子一枚干姜三两
　　成四肢者诸阳之本阳气不足隂寒加之阳气不相顺接是致手足不温而成四逆此汤中发阳气走散隂寒温经暖肌故以四逆名也内经曰寒淫于内治以甘热却隂扶阳必以甘为主是以甘草为君内经曰寒淫所胜平以辛热逐寒正气必先辛热是以干姜为臣内经曰辛以润之开发腠理致津液通气也暖肌温经必慿大热是以附子为使此竒制之大剂也四逆属少隂少隂者肾也肾肝位逺非大剂不能达内经曰逺而竒偶制大其服此之谓也
　　伤寒服汤药下利不止心下痞鞕服泻心已复以他药下之利不止治以理中利益甚理中者理中焦此利在下焦赤石脂禹余粮汤复利不止当利小便【或用猪芩汤】赤石脂禹余粮汤方　赤石脂【一斤碎】禹余粮【一斤碎】已上二味以水六升煮取二升去滓分三服
　　伤寒十三日不解胸脇满而呕日晡潮热已而微利此本柴胡证下之不利今反利者误以丸药下之也潮热者实也先宜柴胡以解外后以柴胡加芒硝　太阳病过经十余日心下温温欲吐胸中痛大便反溏腹微满郁郁微烦先时自极吐下者调胃承气汤
　　阳明病潮热大便溏小便自可胸脇满者小柴胡汤病人无表里证发热七八日虽脉浮数者可下下之脉数不解而下利不止必便脓血也【黄芩汤檗皮汤】　阳明少阳合病必下利其脉不负者顺也负者失也互相尅贼名为负也脉滑而数者有宿食也当下之宜大承气汤【成阳明土少阳木二经合病气不相和则必下利少阳脉不胜阳明不负是不相尅为顺也若少阳脉胜少阳脉负者是鬼贼相尅为正气失也脉经曰脉滑者为病食也又曰脉数则胃气寔下利者脉当微厥今脉滑数知胃有宿食与大承气汤以下除之】　脏结如结胸状饮食如故时时下利寸脉浮开脉小细沈舌上白胎滑者难治
　　太隂太隂为病腹满而吐食不下自利益甚时腹自痛若下之必胸下结鞕　自利不渴若属太隂以其脏有寒故也当温之宜服四逆辈【张经言辈字者谓药性同类惟轻重优劣不同耳凡太隂自利不渴即言有用理中而愈者甚则理中加附子而获安者凡言辈者葢如此夫四逆汤甘辛相合乃大热之剂茍轻用之恐有过度之失所以仲景不为定拟也莫若以理中循循而用之至为平穏如不得已者四逆方可为用也】　太隂为病脉弱其人续自便利设当行芍药大黄者宜减之以其人胃气弱易动故也【成腹满痛者太隂病也脉弱其人续自便利则邪虽在里未成大寔欲用大黄芍药攻除满痛者宜少与之以胃气尚弱易为动利也】　伤寒脉浮而缓手足自温者系在太隂当发身黄若小便自利者不发黄至七八日虽暴烦下利日十余行必自止以脾家实腐秽当去故也【平胃散加穿山甲】
　　少隂病欲吐不吐但欲寐五六日自利而渴者属少隂也虚故引水自救若小便色白者少隂病形悉具小便白者以下焦虚有寒不能制水故令色白也【欲吐不吐心烦者表邪传里也若腹满痛则属太隂此但欲寐则知属少隂五六日邪传少隂之时也自利不渴者寒在中焦属太隂此自利而渴寒在下焦属少隂　按寒在下焦之説不通未闻寒在下焦而渴者小便色白下焦虚寒可知惟其虚故借外水以自救非热而作渴也故活人云四逆汤主之若小便不白而黄赤则不在此例故厥隂篇又曰下利欲饮水者以有热故也白头翁汤主之】　少隂病下利咽痛胸满心烦者猪肤汤
　　猪肤汤方　猪肤【一斤】　此一味以水一斗煮取五升去滓加白蜜一升白粉五合熬香和相得温分六服【猪水畜也其气先入肾少隂客热是以猪肤解之如白蜜以润燥除烦白粉以益气断利】
　　少隂病四逆或泄利下重者四逆散【方见前条】　少隂病下利六七日欬而呕渴心烦不得眠者猪芩汤【方见渴】　少隂病自利清水色纯青心下必痛口干燥者急下之宜大承气汤
　　孙窦大郎患伤患经十余日口燥舌干而渴心中疼自利清水众医皆相守但调理耳污下皆所不敢窦氏亲故相谓曰伤寒邪气害人性命甚速安可以不决之疾投不明之医乎召孙至曰即日不可下明日正当下投小承气汤遂大便通得睡明日平复众皆曰此证縁何下之而愈孙曰不深于书徒知有书耳不知书之奥也口燥舌干而渴岂非少隂证乎少隂证固不可下岂不知少隂一证自利清水心下痛者下之而愈仲景之书明有是説也众皆钦服
　　少隂病下利恶寒而踡手足温者可治四逆汤　少隂二三日至四五日腹痛小便不利下利不止便脓血者桃花汤主之【详腹痛】
　　桃花汤方　赤石脂【一斤一半全用一半筛末】干姜【一两】粳米【一升】右三味以水七升煮米令熟去滓温服七合内赤石脂末方寸七日三服若一服愈余勿服
　　【濇可去脱赤石脂之濇以固肠胃辛以散之干姜之辛以散里寒粳米之甘以补正气】
　　少隂病二三日至四五日腹痛小便不利四肢沈重疼痛自下利者此为有水气其人或欬或小便利或下利或呕者真武汤主之【详腹痛】
　　真武汤方　茯苓【三两】生姜【切】芍药【各三两】白术【二两】附子【一枚
　　炮去皮破八片】
　　右五味以水八升煮取三升去滓温服七合日三服【脾恶湿甘先入脾茯苓白术之甘以益脾逐水寒淫所胜平以辛热湿淫所胜佐以酸平附子芍药生姜之酸辛以温经散湿】
　　加减法　若咳者加五味子半升细辛干姜各一两【气逆咳者五味子之酸以收逆气水寒相搏则咳细辛干姜之辛以散水寒】　若小便利者去茯苓【小便利无伏水故云茯苓】　若下利去芍药加干姜二两【芍药之酸泄气干姜之辛散寒】　若呕者去附子加生姜足前成半斤【气逆则呕附子补气生姜散气千金曰呕家多服生姜此为呕家圣药】
　　成真武北方水神也水气在心下外带表而属阳必应发散故治以真武汤青龙汤主太阳病真武汤主少隂病少隂肾水也此汤可以和之脾恶湿腹有水气则脾不治脾欲缓急食甘以缓之渗水缓脾以甘为主故以茯苓甘平为君白术甘温为臣内经曰湿淫所胜平以酸辛除湿正气是用芍药酸寒生姜辛温为佐也内经曰寒淫所胜平以辛热温经散湿是以附子辛热为使也水气内渍散行不一故有加减之方焉欬者水寒射肺也肺气逆者以酸收之五味子酸而收也肺恶寒以辛润之细辛干姜辛而润也若小便利者去茯苓茯苓专渗泄也小便不利者去芍药以酸涩也加干姜以散寒也气上逆则呕附子补气故去之生姜散气故加之则气顺呕止矣
　　少隂病下利清谷里寒外热手足厥逆脉微欲絶身反不恶寒其人面赤色或腹痛或干呕或咽痛或利止脉不出者通脉四逆汤主之
　　通脉四逆汤方【此方与四逆汤同但此倍干姜耳】甘草【二两炙】附子【大者一枚生用去皮破八片】干姜【参两强人可四两】
　　右三味以水三升煮取一升二合去滓分温再服其脉即出者愈面色赤者加葱九茎【葱味辛以通阳气】腹中痛者去葱加芍药二两【芍药之酸通寒利腹中痛为气不通也】呕者加生姜二两【辛以散之呕为气不散也】咽痛者去芍药加桔梗一两【咽中如结加桔梗则能散之】利止脉不出者去桔梗加人参二两【利止脉不出者亡血也加人参以补之经曰脉微而利亡血也四逆加人参主之脉病皆与方相应者乃可服之】
　　少隂病下利白通汤主之【少隂主水少隂客寒不能制水故自利也白通汤温里散】少隂病下利脉微者与白通汤利不止厥逆无脉干
　　呕烦者白通加猪胆汁汤主之服汤后脉暴出者死微续者生【少隂病下利脉微为寒极隂胜与白通汤复阳散寒服汤利不止厥逆无脉干呕烦者寒气太甚内为格拒阳气逆乱也与白通汤加猪胆汁汤以和之内经曰逆而从之从而逆之又曰逆者正治从者反治此之谓也服汤脉暴出者正气因发泄而脱也故死脉微续者阳气渐复也故生】
　　白通汤方　葱白【四茎】干姜【一两】附子【一枚生用去皮破八片】
　　右三味以水三升煮取一升去滓分温再服
　　【内经曰肾若燥急食辛以润之葱白之辛以通阳气姜附之辛以散隂寒】
　　白通加猪胆汁汤方　葱白【四茎】干姜【一两】附子【一枚生去皮破八片】人尿【五合】猪胆汁【一合】　已上三味以水三升煮取一
　　升去滓内胆汁人尿和令相得分温再服如无猪胆亦可用
　　【内经曰若调寒热之逆冷热必行则热物冷服下嗌之后冷体既消热性便发由是病气随愈呕哕皆除情且不违而致大益此和人尿猪胆汁咸若寒物于白通汤热剂中要其气相从则可以去格拒之寒也】张或谓白通汤及白通加猪胆汤真武汤与通脉四逆汤皆为少隂下利而设除用姜附相同其余之药俱各殊异何也葢病殊则药异夫少隂下利寒气已甚非姜附则不能治然下利之理无殊而兼有之证不一用药故不同耳亦各从其宜也如白通汤用姜附以散寒止利加葱白以通调阳气若利而干呕烦者寒气太甚内为格拒姜附非烦者之所宜姜附必呕而不纳加人尿猪胆汁于白通汤中温冷而服之人尿猪胆汁皆咸苦性寒之物是以纳而不阻至其所则冷体既消热性便发真武汤治少隂病二三日不已至四五日腹满小便不利四肢沈重疼痛自下利者为有水气故多或为之证夫水气者则寒湿也肾主之肾病不能制水水饮停蓄为水气腹痛寒湿内甚也四肢沈重疼痛寒热外甚也小便不利自下利者湿甚而水谷不能别也经曰脾恶湿甘先入脾茯苓白术之甘以益脾逐水寒湿所胜平以辛热湿淫所胜佐以酸辛附子芍药生姜之酸辛以温经散湿太阳篇中小青龙汤证亦为有水气故多或为之证如真武汤者不殊此理也通脉四逆治少隂不利清谷里寒外热手足厥逆脉微欲絶者为里寒身热恶寒而面色赤为外热此隂甚于内格阳于外不相通与通脉四逆汤以散隂通阳其或为之证依法加减而治之已上四证俱云下利而兼有或为之证不一是以用药大同而小异也　又曰或云白通汤用附子丸四证惟真武汤一证熟用余皆生用何也凡附子生用则温经散寒非干姜佐之则不可炮熟则益阳除湿用生姜相辅以为宜矣干姜辛热故佐生附为用生姜辛温少资熟附之功原佐使之无出此理然白通等汤以下利为重其真武汤证以寒湿为先故用药有轻重之殊耳葢寒湿风湿大体颇同如太阳下篇桂枝附子汤治寒湿相抟附子亦用炮熟仍用生姜以佐之其生熟之用轻重之分无过此理也
　　少隂病欬而下利讝语者被火气劫故也小便必难以强责少隂汗也【成欬而下利者里寒而亡津液也反以火劫强责少隂汗者津液内竭加火气烦之故讝语小便难也】　少隂病下利便脓血者可刺　少隂病下利脉微涩呕而汗出必数更衣反少者当其上灸之少隂病脉紧至七八日自下利脉暴防手足反温脉
　　紧反去者为欲解也虽烦下利必自愈　少隂病脉微沈细欲卧汗出而烦欲吐自下利复烦燥不得寐者死少隂病下利止而头时时自冒者死【厐此合是少阳冒昧汗濈】
　　【然出脉匀小浮者生少隂无冒之证】　少隂病恶寒身踡而利手足逆冷者不治
　　厥隂伤寒始发热六日厥反九日而利凡厥利者当不能食今反能食者恐为除中食以索饼不发热者知胃气尚在必愈恐暴热来出而复去也后三日脉之其热续在者期之旦日夜半愈所以然者本发热六日厥反九日复发热三日并前六日亦为九日与厥相应故期之旦日夜半愈后三日脉之而脉数其热不罢者此为热气有余必发痈脓也【详风】　伤寒先厥后发热下利必自止而汗反出咽中痛者其喉为痹发热无汗而利必自止若不止必便脓血便脓血者其喉不痹　下利寸脉反浮数尺中自濇者必清脓血【黄连阿胶汤黄芩汤成下利者脉当沈而迟反浮数者里有热也濇为无血尺中濇者肠胃血散也热随利下必便脓血清与圊通脉经曰清者厠也】热利下重者白头翁汤主之【利则津液少热则伤气气虚下利致后重也与】
　　【白头翁汤散热厚肠】　下利欲饮水者以有热故也白头翁汤主之【自利不渴为藏寒与四逆以温藏下利饮水为有热与白头翁汤以凉中　按少隂自利而渴乃下焦虚寒而用四逆者恐不可以渴不渴分热寒也正当以小便黄白别之耳】
　　白头翁汤方　白头翁【二两】黄檗秦皮　黄连【各三两】右四味以水七升煮取二升去滓温一升不愈更服一升
　　【内经曰肾欲坚急食苦以坚之利则下焦虚是以纯苦之剂坚之】
　　下利脉数有微热汗出今自愈设复紧为未解【干姜黄连人参汤】　下利脉数而渴者今自愈设不差必清脓血以有热故也【黄连汤】　下利脉沈者下重也脉大者为未止脉微弱数者为欲自止虽发热不死【成沈为在里为拘急里气不足是主下重大则病进为利未止脉微数弱者邪气微而阳气复为欲自止虽发热止由阳胜非太逆也　脉沈四逆之类脉大葛根黄芩黄连汤】　伤寒六七日大下后寸脉沈而迟手足厥逆下部脉不至咽喉不利唾脓血泄利不止者为难治麻黄升麻汤主之【成伤寒六七日邪传厥隂之时大下之后下焦气虚阳气内陷寸脉迟而手足厥逆下部脉不至厥隂之脉贯膈上注肺循喉咙在厥隂随经射肺因亾津液遂成肺痿咽喉不利而吐脓血也金匮要畧曰肺痿之病从何得之被快药下利重亡津液故得之若泄利不止者为里气太虚故云难治与麻黄升麻汤以调肝肺之气】
　　麻黄升麻汤方　麻黄【去节二两半】升麻　当归【各一两二钱半】知母　黄芩　萎防【各十八铢】石膏【碎緜裹】白术　干姜芍药　天门冬【去心】桂枝　茯苓　甘草【炙各六钱】
　　右十四味以水一斗先煮麻黄一两沸去上沬内诸药煮取三升去滓分温三服相去如炊三斗米顷令尽汗出愈
　　【成玉函曰大热之气寒以取之甚热之气以汗发之麻黄升麻之甘以发浮热正气虚者以辛润之当归桂姜之辛以散寒上热者以苦泄之知母黄芩之苦凉心去热津液少者以甘润之茯苓白术之甘缓脾生津肺燥气热以酸收之以甘缓之芍药之酸以敛逆气萎防门冬石膏甘草之甘润肺除热】
　　厥隂病消渴气上撞心心中疼热饥而不欲食食则吐蚘下之利不止【详厥隂病】　伤寒四五日腹中痛若转气下趣少腹者此欲自利也【详腹痛】　脉浮而迟表热里寒下利清谷四逆汤　大汗出热不去内拘急四肢疼又下利厥逆而恶寒者四逆汤　大汗若大下利而厥冷者四逆汤　下利清谷不必攻表汗出必胀满四逆汤下利清谷里寒外热汗出而厥者通脉四逆汤　伤寒先厥后发热而利者必自止见厥复利四逆汤　下利脉沉而迟其人面少赤身有微热下利清谷者必郁冐汗出而解病人必微厥下虚故也四逆汤　下利后脉絶手足厥冷晬时【周时也】脉还手足温者生脉不还者死【或用白通汤通脉四逆汤】　下利后更烦按之心下濡者虚烦也栀子豉汤　下利谵语有燥屎也宜小承气汤　下利手足厥冷无脉者灸之不温若脉不还反微喘者死　少隂负趺阳者为顺也【少隂肾水趺阳脾土下利为肾邪干脾水不胜土则为微邪故为顺也】　下利有微热而渴脉弱者今自愈　伤寒发热下利厥逆燥不得卧者死　伤寒发热下利至甚厥不止者死【金匮要畧曰六府气絶于外者手足寒五脏气絶于内者利下不禁】　伤寒六七日不利便发热而利其人汗出不止者死有隂无阳故也【伤寒至七日为邪正相争之时正胜则生邪胜则死始不下利而暴忽发热下利汗出不止者邪气胜正阳气脱也故死】　伤寒下利日十余行脉反实者死【下利者里虚也脉当微弱反寔者邪气胜也故死难经曰胗脉不应病病不应脉是为死病】　发热而厥七日下利者为难治【发热而厥邪传里也至七日传经尽则正气胜邪当汗出而解反下利则邪气胜里气虚为难治】
　　戴自利须辨隂阳三阳自利各已本经见之太阳与阳明合病下利头痛腰疼肌热目疼鼻干宜葛根汤太阳与少阳合病下利身热胸脇痞满而呕或往来寒热目疼鼻干宜大柴胡汤　大抵阳热之利与隂寒之利自不同阳利粪色必焦黄热臭出作声脐下必热得凉药则止得热药愈増隂利必洞下清谷粪色或白或淡黄脐下多寒宜温中止泻之剂此隂利阳利指隂阳二气而言非曰隂阳二经也縁隂中亦自有阳利不可因下利便以为隂也
　　又有内不大满犹生寒热未可下而便下之内虚热入挟热自利脐下必热大便赤黄色及下肠间津汁垢腻名曰利肠宜白头翁汤黄芩汤　要知均为自利身不热手足自温者太隂身体四逆者少隂厥隂其余身热下利皆属阳经然隂利有反发热或初病无热利后却热或初得病即身热继而自利此隂非阳传隂经之利详见前段发热证　又有大便五六日以药利之利遂不止用极热剂方瘥阳有利阳有袐当更以他证别之　外热内烦下利上渴或痞或痛或呕常法多用黄芩汤半夏泻心汤亦可不若生姜泻心汤之当或温胆汤加入黄连其中枳殻去取在人
　　呉凡自利者不因攻下而自泻利俗言漏底伤寒是也有协热有协寒俱宜详辨原病式曰泻白为寒青黄红黑皆为热也大抵泻利完谷不化色不变有如鹜溏或吐利腥臭小便澄澈清冷口无燥渴其脉或沈细或迟微无力或身虽热手足逆冷恶寒踡卧此皆为寒也凡热证则口中燥渴小便或黄赤或涩而不利或所下如垢腻之状其脉多数或浮或滑或或大或洪或有邪热不杀谷其物不消化者当以脉证别之凡胃虚内热烦渴泻利脉弱者七味人参白术散若发热者参胡三白汤去黄芩加炒黄连若腹满小便不利者五苓散合理中汤若呕者加藿香半夏生姜陈皮如湿多而泻不止者加苍术白术如腹胀者加厚朴腹疼不止加炒白芍肉桂木香温之凡伤寒作利脉浮表未解者仲景以小青龙汤去麻黄加荛花二钱炒令赤色葢散表邪兼治水也若小便不利大便水泻不止者宜五苓散水甚不解亦加荛花一钱以行水水行利自止也凡下利不可发汗当先治利止内实正气得复邪气得解则汗出而愈也葢利下由内虚若加发汗则内外皆虚变证为难治也
　　附
　　活寒毒入胃者脐下必寒腹胀满大便黄白或青黑或下利清谷宜四逆汤理中汤白通加附子汤四逆加薤白散挟热利者脐下必热大便赤黄色及肠间津液垢腻宜黄芩汤白头翁汤三黄熟艾汤薤白汤赤石脂丸三黄熟艾汤治伤寒四日而大下热利时作白通汤诸药多不得止宜服此汤除热止利
　　黄芩　黄连　黄蘖　熟艾【半鸡子大】　为防咀水煎
　　温服
　　薤白汤治伤寒下利如烂肉汁赤带下伏气腹痛诸热悉皆主之
　　豆豉【半合緜裹】薤白【一握】山栀【七枚】　为防咀用水二升半
　　先煮栀子十沸下薤白煎至二升下豉煎取一升二合温服
　　赤石脂丸治伤寒热利　赤石脂　干姜【炮各一两】黄连
　　当归【各二两】
　　右为末炼蜜丸如桐子大每服三十丸米饮下日三服
　　湿毒气盛者下利腹痛大便如脓血或如烂肉汁宜桃花汤地榆散黄连阿胶汤
　　地榆散治伤寒热毒不解日晚即壮热腹痛便利脓血地榆　犀角屑　黄连【炒】葛根【各一两】栀子【半两】黄芩【一两】
　　右防咀每服五钱水一盏入薤白五寸同煎温服
　　海黄连阿胶汤治伤寒热毒入胃下利脓血　黄连【炒二两】山栀【半两】阿胶【炒】黄檗【各一两】　为防咀每服四钱
　　水煎服
　　云伤寒汗下后大小便利者腹中痛者燥肠丸　附子【炮一枚】龙骨【半两】干姜【一两】呉茱茰　栗殻　诃黎皮【各半两】
　　右为细末酒糊丸桐子大每服三十丸温水下利止勿服
　　伤寒汗下后里急后重下利者宜七宣丸　大黄【一两】木香　梹榔　柴胡　诃子皮　甘草【各半两】桃仁【三十枚去皮尖】
　　右为细末炼蜜丸如桐子大每服五十丸温水下
　　伤寒汗下后气逆利不止者寒也宜枳实芍药甘草汤芍药　甘草　枳实【炒】干姜【炮各半两】　为防咀每服
　　五钱水煎服
　　厥隂病　【气上冲心　饥不欲食　吐蚘虫厥少腹满　囊缩】
　　厥隂之为病烦满囊缩其脉尺寸俱微缓若微浮为欲解不浮为未愈宜小建中汤脉浮缓者必囊不缩外证必发热恶寒似疟为欲愈宜桂枝麻黄各半汤若尺寸脉俱沈短者必是囊缩毒气入藏宜承气汤下之　大抵伤寒病藏府传变阳经先受病故次第传入隂经以阳主生故太阳水传足阳明土土传足少阳木为微邪也隂主杀故木传足太隂土土传足少隂水水传足厥隂木至六七日当传厥隂肝木必移气尅于脾土脾再受贼邪则五藏六府皆困而危殆荣衞不通耳聋囊缩不知人而死矣速用承气汤下之可保五死一生古人云脾热病则五藏危又云土败木贼则死若第六七日传厥隂脉得微缓微浮为脾胃脉也故知脾气全不再受尅邪无所容否极泰来荣衞将复水升火降则寒热作而大汗解矣
　　厥隂经治法有汗下吐温和解灸
　　汗　　麻黄升麻汤　桂枝汤　桂枝茯苓白术汤下　　小承气汤　三黄泻心汤
　　吐　　蒂散　栀子豉汤
</div>
    <div class="pagination">
<a href="证治准绳_page128.html">上一页</a><span>...</span><a href="证治准绳_page124.html">124</a><a href="证治准绳_page125.html">125</a><a href="证治准绳_page126.html">126</a><a href="证治准绳_page127.html">127</a><a href="证治准绳_page128.html">128</a><span class="current-page">129</span><a href="证治准绳_page130.html">130</a><a href="证治准绳_page131.html">131</a><a href="证治准绳_page132.html">132</a><a href="证治准绳_page133.html">133</a><a href="证治准绳_page134.html">134</a><span>...</span><a href="证治准绳_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
