<!DOCTYPE html>
<html>
<head>
    <meta charset="UTF-8">
    <title>古今医统大全 - 第 250 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 250 页/共 402 页</h1>
    <div class="content">　　灰醋炒热熨之，或葱或艾、韭菜皆可熨之。
　　
　　卷之五十七　胁痛门
　　灸法
　　治卒胁痛不可忍者，以蜡绳横度两乳中间，屈绳从乳横，以趋痛胁下，灸绳尽处三十壮，更章门（二穴，在大横骨外直季胁端，侧卧，屈上足，伸下足，举臂取之，各七壮。） 丘墟（二穴，在外踝下如前陷中，去临泣三寸，灸三壮，针入五分。）
　　卷之五十七　胁痛门
　　导引法
　　以手交项上相提自极，治胁下痛。坐地交两手着不周遍握当挽。久行，实身如金刚，令息调长，如风云如雷。
　　
　　卷之五十八　腰痛门
　　病机
　　《内经》曰：足太阳脉令人腰痛引项脊尻背如重状。少阳令人腰痛如以针刺，其皮中循循然，不可以俯仰，不可以顾。阳明令人腰痛，不可以顾，如有见者，善悲。足少阴令人腰痛引脊内廉。厥阴之脉令人腰痛，腰中如张弓弩弦。太阴腰痛，下如有横木居其中，甚则遗溺。
　　又曰：太阳所至为腰痛。巨阳虚则腰背头项痛。是动则项如拔，挟脊痛，腰似折，髀不可以曲。
　　腰者，肾之府，转摇不能，肾将惫矣。
　　《脉经》曰：凡有所用力举重，若入房过度，汗出如浴水则伤肾。肾胀者，腹满引背怏怏然，腰痹痛。
　　肾着之为病，从腰以下冷，腰重如带五千钱。
　　
　　卷之五十八　腰痛门
　　病机
　　腰痛所感有五：一曰阳气不足，少阴肾衰，是以痛也；二曰风痹，风寒湿着腰痛；三曰肾虚，劳役伤肾而惫；四曰坠堕险地，伤腰而痛；五曰寝卧湿地腰痛。
　　
　　卷之五十八　腰痛门
　　病机
　　陈无择云：六经腰痛皆外因。大抵太阳、少阴多中寒，少阳、厥阴多中风热，太阴、阳明多燥湿，以类推之。失志伤肾，郁怒伤肝，忧思伤脾，皆致腰痛者，以肝肾同系脾胃表里，脾滞胃闭最致腰痛。其证虚羸不足，面目黧黑，远行久立不能，尽失志所为也。腹急胁胀，目视KTKT，所祈不得，意淫于外，宗筋弛纵，及为白淫，郁怒所为也。肌肉濡渍，痹而不仁，饮食不化，肠胃胀满，闭坠腰胁，忧思所为也。此属内因。肾着腰痛，腰冷如冰，身重不渴，小便自利，饮食如故，腰以下冷重如带五千钱，因作劳汗出，衣里冷湿，久久得之。臀腰伛偻，肿重引季胁痛，因于坠堕，恶血流滞，及房劳疲力，耗竭精气致痛。此属不内外因。
　　
　　卷之五十八　腰痛门
　　病机
　　腰者肾之外候，一身所恃以转移阖辟者也。盖诸脉皆贯于肾而络于腰脊，肾气一虚，腰必痛矣。除坠伤之外不涉于虚，其于风寒湿热，虽有外邪，多有乘虚相犯，而驱邪之中又当有以究其本也。举世之人，每每醉以入房，欲竭其精，耗散其真，务快其心，恬不知养，其不虚者几希。予见房室劳伤肾气，腰脊兼痛，久则髓减骨枯，发为骨痿者有矣，岂直腰痛已哉！养生君子不可以不慎于斯也。甫年少时，常有腰痛及闪挫之病，每服补肾汤丸，仅得不甚而易愈，尚不知房室之害也。予禀性淡于欲事，自壬子以来，多游江湖间，欲渐稀而腰痛亦稀。至辛酉之后集此书，兼视病家，外不少遑而欲益寡，腰觉强健而绝无痛作之因。可见寡欲之功而优于补剂多矣，并书于此，为君子告焉。
　　
　　卷之五十八　腰痛门
　　脉候
　　《脉经》曰：腰痛，时时失精，饮食减少，其脉沉滑而迟，此为可治。《病源》云：尺脉沉迟主腰背痛，寸口脉弱腰背痛。尺寸俱浮直下，此为督脉腰强痛。刘立之曰：腰痛之脉皆沉而弦。沉弦而紧者为寒，沉弦而浮者为风，沉而濡细者为湿，沉弦而实者为闪肭。丹溪曰：尺脉大者肾虚有火，沉者为滞，缓者为湿，涩者瘀血，或滑或伏为痰。
　　
　　卷之五十八　腰痛门
　　治法
　　大抵腰痛，未尝不由肾虚而致。以《内经》推足三阴三阳十二经脉有贯络于腰脊而痛者，则经中各有刺法治之。或风寒湿蓄热与失志房劳，及坠伤闪肭，气滞血滞而痛者，当于五种三因而推之，不过从其所由用汗下补泻之法。凡攻补之剂常要相因，标痛甚者，攻击之后须是补养，以固其本，庶无复作之患也。
　　
　　卷之五十八　腰痛门
　　治法
　　戴氏曰：日夜悠悠痛而不已者，肾虚也，宜鹿茸丸、煨肾丸、青娥丸之类。日轻夜重者，瘀血也，宜如神汤、元戎加味四物汤。遇天阴或久坐而痛者，湿也，独活寄生汤、羌活汤之类。
　　四肢缓、足寒逆、腰冷如冰、冷汗、精滑、腰痛者，湿热也，苍术汤、拈痛汤之类。又有六气乘虚而外入，七情所感而内伤，如失志伤肾，郁怒伤肝，或负重伤损，瘀血蓄而不行，皆使气停血滞，宜当审分其所因而治之。
　　
　　卷之五十八　腰痛门
　　治法
　　经曰：腰痛上寒不可顾，取足太阳阳明。腰痛上热，取足厥阴。不可以俯仰，取足少阳。
　　东垣云：足之三阳从头走足，足之三阴从足入腹，经所过处皆能为痛，治之者，当审其何经所过分野，循其空穴而刺之，审其寒热而药之。假令足太阳令人腰痛引项脊尻背如重状，刺其 中、太阳二经出血，余仿此。
　　
　　卷之五十八　腰痛门
　　治法
　　子和云：腰者肾之腑，为大关节。血气不行，则沉痛不能转侧，及气挫血瘀、湿热甚者用补药不效，须用舟车丸、神佑丸之类下之，大泻其湿热，行其滞积，方可补助。
　　
　　卷之五十八　腰痛门
　　治法
　　虚者补之，杜仲、牛膝、续断、当归、菟丝子、肉桂、枸杞子之类。风者散之，麻黄、防风、川乌、羌活、独活之类。寒者温之，肉桂、干姜、附子、鹿茸之类。挫闪者行之，当归、苏、桃仁、红花之类。瘀血者逐之，大黄、牵牛、桃仁、水蛭、虻虫之类。（有刺委中出血，以其血滞于下也。）湿痰流注者消导之，苍术、抚芎、香附、白芷、橘皮、半夏、茯苓之类，痰药须用南星、半夏，必以快气药佐之，使痰随气运。腰曲不能屈伸者，刺人中，立愈。肾着证，其体重，腰冷如冰，饮食如故，小便自利，腰以下冷痛而重，治宜疏湿兼用温药。腰痛甚者不宜补气，亦禁寒凉。
　　
　　卷之五十八　腰痛门
　　治案
　　东垣治一人，露宿寒湿之地，腰痛不能转侧，两胁搐急作痛月余。腰痛论云皆足太阳、足少阴，血络有凝血作痛，兼有一二证属少阳胆经外络脉病，皆去血络之凝乃愈。经云：冬三月禁针，只宜用温药通其经络，破血络中败血。以汉防己、防风各三分，炒曲、独活各五分，川芎、柴胡、肉桂、当归、炙甘草、苍术各一钱，羌活钱半、桃仁七粒，作一剂酒煎服，遂愈。
　　
　　卷之五十八　腰痛门
　　药方
　　（《局方》）青娥丸 治肾虚腰痛，或风寒乘之，血气相搏为痛。
　　杜仲（姜炒，一斤） 破故纸（炒，八两） 胡桃肉（二十两）上为末，蒜四两为膏，和丸，如梧桐子大。每服三十丸，空心温酒送下。一法酒糊丸不用蒜。
　　（《局方》）煨肾丸 治肾虚腰痛。
　　杜仲（以姜汁炒。断系） 花椒（炒出汗） 食盐（少许）上为末，以猪腰子一只薄批作五七片，以椒盐淹去腥水，掺杜仲末三钱在肉，以荷叶包，外加湿纸二三层，煨熟食之，酒下。
　　（丹溪）补肾丸 治肾虚腰痛。
　　（《局方》）黄 建中汤 治男女诸虚不足，身重短气，腰背强痛。(二方并见虚损门。）（《三因》）安肾丸 治肾虚腰痛。
　　破故纸（炒） 胡芦巴（炒） 茴香（炒） 川楝子（炒） 续断（炒。各三两） 桃仁（炒）杏仁（炒） 山药 茯苓（各二两）上为末，炼蜜丸，梧桐子大。每服五十丸，空心盐汤下。
　　（《百一》）补髓丸 治老人虚弱，肾伤腰痛不可屈伸。
　　破故纸（用芝麻五两同炒，以芝麻黑色无声为度，筛去芝麻不用，十两） 杜仲（十两，炒）鹿茸（一两。燎去毛浸炙）上为末，用胡桃肉三十个浸去皮，杵为膏，入面少许煮糊为丸，梧桐子大。每服百丸，温酒盐汤任下。
　　（《济生》）二至丸 治老人虚弱，肾气虚损，腰痛不可屈伸。
　　附子（炮。去皮脐） 桂心 杜仲（制） 补骨脂（炒。各一两） 鹿角霜 鹿角（镑） 鹿茸（酒炙）青盐（另研。各半两）上为细末，酒煮糊丸，梧桐子大。每服七十丸，空心用胡桃肉细嚼，盐汤或盐酒送下。
　　如恶热药者，去附子加肉苁蓉。
　　立安散 治腰痛。
　　杜仲（姜制） 橘核仁（炒。各等分）上为末，空心盐酒调服三钱。
　　
　　卷之五十八　腰痛门
　　药方
　　（《三因》）独活寄生汤 治肾虚，卧冷寒湿当风所得。
　　独活（三钱） 桑寄生 杜仲（炒） 细辛 牛膝 秦艽 茯苓 芍药 桂心 川芎 防风 甘草（炙）人参 当归 熟地黄（各五分）上咀，水盏半、姜三片煎七分，空心服。
　　（《局方》）小续命汤、五积散 并治感寒风湿腰痛。（方见风门。）（东垣）川芎肉桂汤 治冬月露卧感寒湿腰痛，兼行瘀血。
　　羌活（钱半） 柴胡 肉桂 桃仁 当归尾 苍术 甘草（炙） 川芎（各八分） 独活 神曲（炒）防风 防己（酒制。各三分）上酒三盏煎一盏，食前暖室温服。
　　麻黄苍术汤 治寒湿所客身体沉重，腰痛面色痿黄。
　　麻黄 泽泻 白茯苓 炒曲 陈皮（各一钱） 苍术（二钱） 杏仁（十个） 桂枝 草豆蔻半夏 猪苓（各五分） 黄 （炙） 甘草（炙。各三分）上水盏半煎七分，食远温服。
　　牛膝酒 治肾受风毒，攻刺腰痛不可忍者。
　　牛膝 地骨皮 五加皮 薏苡仁 川芎 羌活 甘草（炙。各一钱） 海桐皮 生地黄（十两）上咀，用绵包药入无灰酒一斗装入坛内浸、春五、夏三、秋七、冬十日，每服一盏，一日三四次，长令酒气不绝。（一方加杜仲。）萆 酒 治五种腰痛连脚膝，筋脉拘急酸疼。
　　萆 牛膝（各三两） 羌活 附子（制） 狗脊 杜仲（制） 桂心 桑寄生（各二两）上咀，绢袋盛，以酒二斗浸，密封七日后开，食前温服。
　　神应丸 治肾经足膝风冷乘之，腰痛如折，痛引背膂，俯仰不得。或劳役伤肾、或寝湿地，或坠伤损，风寒客搏，皆令腰痛。
　　威灵仙 桂心 当归（各二两）上为细末，酒煮面糊丸，梧桐子大。每服三十丸，食前温水下。
　　（《济生》）术附汤 治寒湿腰痛重冷，小便自利。
　　附子 白术（各一两） 杜仲（炒，半两）上咀，每服四钱，入姜煎。
　　
　　卷之五十八　腰痛门
　　药方
　　（东垣）独活汤 治因劳役湿热自甚，腰痛如折，沉重如山。
　　独活 防风 羌活 肉桂 大黄（煨） 泽泻（各二钱） 甘草（炙一钱） 当归 连翘（各半两）黄柏（酒炒，一两） 防己（同上） 桃仁（三十粒）上咀，每服五钱，水酒各半盏煎，空心热服。
　　苍术汤 治湿热腰腿疼痛。
　　苍术（三钱） 柴胡（二钱） 黄柏 防风（各一钱）上作一剂，水煎空心服。
　　（《拨萃》）当归拈痛汤 治湿热为病，肢节烦疼，腰背沉重，胸膈不利，及遍身疼痛，下注于足胫，肿痛不可忍。
　　当归身 羌活 甘草（炙） 黄芩（酒洗） 茵陈（酒洗。各半两） 人参 升麻 苦参（酒洗）茯苓 泽泻 猪苓 白术（各三钱）上咀，每服一两，水二盏煎一盏，空心温服。
</div>
    <div class="pagination">
<a href="古今医统大全_page249.html">上一页</a><span>...</span><a href="古今医统大全_page245.html">245</a><a href="古今医统大全_page246.html">246</a><a href="古今医统大全_page247.html">247</a><a href="古今医统大全_page248.html">248</a><a href="古今医统大全_page249.html">249</a><span class="current-page">250</span><a href="古今医统大全_page251.html">251</a><a href="古今医统大全_page252.html">252</a><a href="古今医统大全_page253.html">253</a><a href="古今医统大全_page254.html">254</a><a href="古今医统大全_page255.html">255</a><span>...</span><a href="古今医统大全_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
