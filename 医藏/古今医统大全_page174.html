<!DOCTYPE html>
<html>
<head>
    <meta charset="UTF-8">
    <title>古今医统大全 - 第 174 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 174 页/共 402 页</h1>
    <div class="content">　　 治脾胃虚弱，飧泄不化者。
　　白术（二两） 陈皮（一两） 半夏（八钱） 诃子肉（煨，八钱） 御米壳（七钱） 木香（三钱）山楂（五钱） 炙甘草（七钱） 白芍药（一两，煨） 白茯苓（半两） 干姜（炮，半两）上咀，每服八钱，加姜三片、乌梅一个水煎，或米糊丸亦可。
　　（《良方》）
　　橘皮散
　　 治脾胃虚寒，洞泻不止，肠内雷鸣，气胀膨满，冷气痛。
　　陈皮 白术（炒。各二两） 诃梨勒（煨） 干姜（炮） 枳壳 官桂（去皮） 木香甘草（炙） 人参（各一两） 槟榔（炮，一枚） 草豆蔻（煨，五枚） 半夏（制，三分）浓朴（姜制。各两半）上为细末，每服二钱，食前姜枣汤调下。
　　（《澹寮》）
　　四神丸
　　 治脾泄肾泄，清晨溏泻。
　　肉豆蔻（二两） 破故纸（炒，四两） 木香（半两） 茴香（炒，一两）上为末，生姜煮枣肉为丸，如梧桐子大，盐汤下。
　　（《本事》）
　　二神丸
　　 治脾胃虚弱，不思饮食，泄泻不止。
　　肉豆蔻（生用，二两） 破故纸（四两，炒）上为末，以大肥枣四十九枚、生姜四两切同煮，枣烂去姜，取枣肉研膏入药和丸，梧桐子大。每服五十丸，盐汤下。
　　
　　卷之三十五　泻泄门
　　药方
　　
　　秘方：
　　治水泻及妇带并效。风化锻石五钱、白茯苓一两半，糊丸梧桐子大，每服五六十丸，白汤下。
　　
　　一方：
　　用车前子炒焦为末，米饮调下一钱服。
　　
　　一方：
　　用生姜一块打破，入艾一把同煎汤一盏，热服。
　　
　　一方：
　　治水泻不止，用黄连、浓朴各二钱或四钱，以生姜汁拌匀炒干，仍用生姜三片，水一盏煎七分服。
　　《千金方》：治水泻无度，干姜末粥饮调一钱服之。
　　《集效方》：治吐泻不止，四肢逆厥虚风，不省人事。服此四肢渐暖，神识便省回阳，用天南星为末，每五钱姜三片枣三枚，煎七分温服，未省再服。
　　
　　《衍义》云：
　　半夏今人惟知去痰，不知益脾止泻，盖能分水故也。脾恶湿，湿则濡而困，困则不能治水。经曰：水胜则泻。一男子夜数如厕。或教以生姜一两碎之，半夏汤泡大枣各三十枚，水一升，瓷瓶内慢火烧为熟水，时时呷，数日便已。
　　
　　孙尚药：
　　治虚气伤冷，便作水泻，日夜三二十行，泄不止。夏月行路暴泻，以此备急，名朝真丹。用硫黄二两，牛角研令极细，枯白矾半两同研细匀，蒸饼丸梧桐子大，朱砂为衣，每服五十丸，盐汤下。蜡矾丸亦能解急止泻。（方见痈疽门。）
　　《经验方》：
　　治泄验，少进饮食，用糯米一升，水浸一宿沥干，慢火炒令极熟，磨细罗过如飞面，怀庆山药一两，碾末入米粉内，每日清晨用半盏，再入砂糖二茶匙、川椒末少许，将极滚汤调食，其味甚佳，且不厌人，大有资补。久服之，其精寒不能成孕者亦孕矣，盖有山药在内故也。
　　
　　卷之三十五　泻泄门
　　药方
　　
　　百会
　　（一穴，在前顶心上中央旋毛中，治久泻下陷脱滑者，灸三壮。）
　　脾俞
　　（二穴，在十二椎下两旁各开寸半，治泄泻，灸三壮。）
　　中脘
　　（一穴，在上脘下一寸，灸七壮。）
　　关元
　　（一穴，在脐下三寸，治泄不止可灸七壮。）
　　肾俞
　　（二穴，在十四椎下两傍各开一寸半，与脐平，可灸五壮，治洞泻不止。）
　　大肠俞
　　（一穴，在十六椎两傍各寸半，可灸三壮，治肠鸣腹胀暴泻。）
　　天枢
　　（二穴，在夹脐中两旁各二寸陷中。）
　　气海
　　（一穴，在脐下。）
　　卷之三十六
　　滞下门
　　（大便急迫欲出而不通，故曰滞下。泄俗谓之痢下，此反说也，故从古。）
　　卷之三十六　滞下门
　　病机
　　（夫滞下者，古之义；曰痢疾者，今之名。）《内经》曰：溲（当有涩字。）而便脓血，（言病机也。）知气行而血止也。（言治法也。）又曰：诸下痢皆属于湿。又曰：下痢稠粘，皆属于火。又曰：下痢脓血滞下，皆热证实证也。
　　《三因》陈氏云：痢疾有从外感而得者，须分六气之异。外既受伤，肠胃结郁，遂成赤白等证，当从其气血虚实以调之。有因脏气发动干犯肠胃而得者，须察其何脏相乘，以平治之。有因饮食失节而得者，则又审其何物所伤以消克之。世之感此疾者，其因诚不越乎是三者，但其受病之后，肠胃怫郁，脓血稠粘，里急后重。诸方虽有寒热虚实之论，刘河间则以为热，《内经》亦以热多而寒少。学人当察其脉证，随变而药之，庶万全也。
　　
　　卷之三十六　滞下门
　　病机
　　戴氏云：痢疾之源，皆由肠胃所受饮食之积，余不尽行，留滞于内，湿蒸热秽，郁结日深，伏而不作。时逢炎暑大行，相火司令，又以调摄失宜，复感酷热之毒。至秋阳气始收，火气下降，蒸发蓄积，而滞下之证作矣。
　　
　　卷之三十六　滞下门
　　病机
　　夫泻痢不分，两证混言湿热，不利小便，非其治也。夫泻者，水谷湿热之象也。滞下者，垢秽之物同于湿热而成。治分两歧，而药亦异。若淡渗之剂，功能散利水道，浊流得快，使泻自止。此有无之形，岂可与滞下混同论治，而用导滞可乎？其下利出于大肠传送之道，了不干于胃气。所下有形之物或如鱼脑，或如豆汁，或便白脓，或下纯血，或赤或白，或赤白相杂。若此者，岂可与混同论治，而用淡渗利之可乎？
　　卷之三十六　滞下门
　　病机
　　《原病式》曰：或言下痢白为寒者，误也。若果为寒，则不能消谷，何由反化为脓也？所谓下痢，谷反为脓血，如世之谷内果菜，湿热甚则自化腐烂，溃发而为脓血也。其热为赤，属心火故也；其湿为黄，属脾土故也；燥郁为白，属肺金故也。经曰：诸气愤郁，皆属于肺，谓燥金之化也。
　　然诸泻痢皆兼于湿，今反言燥者，谓湿热甚于肠胃之内，而肠胃怫郁，结而又湿至于否，以致气液不得宣通，因以成肠胃之燥，使烦渴不止也。
　　假如下痢赤白，俗言寒热相兼，其说尤误。岂知水火阴阳寒热者，犹权衡也，一高则必一下，一盛则必一衰，岂能寒热俱盛于肠胃而同为痢乎？如热疮疡而出白脓者，岂可以白为寒乎？其热之伤于气分属肺金，故色白也；其热之伤于血分属心火，故赤也。脾为黄，肝为青，肾为黑，各随五脏之部而见五色，是其标也。本则一出于热，但分浅深而已。
　　大法下迫窘痛，后重里急，小便赤涩，皆属燥热，而下利白者多有之。然则为热明矣。
　　
　　卷之三十六　滞下门
　　病机
　　《机要》云：里急后重，大肠经气不宣通也，宜用木香、槟榔以宣通其气。《原病式》云：里急后重，窘急迫痛也，火性急速而能燥物故也。《玉机微羲》云：夫里急后重，其证不一。有因火热者，所谓火性急速而能燥物是也。有因气滞，此大肠经气壅而不宣通也。有因积滞壅盛者，是有物结坠也。有因气虚者，此大肠气降而不能升也。有血虚者，所谓虚坐努责是也。治法火热者寒之清之，气滞者和之，积滞者去之，气虚而降者升举之，血虚者补养之，宜各察其所因也。
　　
　　卷之三十六　滞下门
　　病机
　　《机要》云：腹痛者和之，如发热恶寒，腹不痛，药加黄芩为主，腹痛甚者加当归倍芍药。《玉机微义》云：泄利腹痛，其证甚多。有因内气结滞，有因积滞，有因寒热，有因血虚，亦宜察脉随证调理，惟和之一字可总言之。若加当归、芍药，惟血虚可用。
　　
　　卷之三十六　滞下门
　　病机
　　痢疾而呕吐呃逆者，《机要》以为胃气不和，此特其一也。《玉机》云：有因胃火阴火上冲，有因胃虚积滞所致。丹溪亦以为气自下冲上，属火之象。滞下之久而见此证，多是阴火所乘，阳虚阴脱，不相既济，为难治。
　　
　　卷之三十六　滞下门
　　病机
　　《玉机微义》云：禁口利乃胃中湿热之毒，熏蒸清道而上，以致胃口闭塞，而成禁口之证，亦有误服涩热之药，而邪气停于胃口者。
　　
　　卷之三十六　滞下门
　　病机
　　《良方》云：有一方一家大小传染，所痢相似，是疫毒痢也。治法须当察运气之相胜，亦不可狎泥，当先视其虚实，兼运气而施治，斯为两全而当矣。
</div>
    <div class="pagination">
<a href="古今医统大全_page173.html">上一页</a><span>...</span><a href="古今医统大全_page169.html">169</a><a href="古今医统大全_page170.html">170</a><a href="古今医统大全_page171.html">171</a><a href="古今医统大全_page172.html">172</a><a href="古今医统大全_page173.html">173</a><span class="current-page">174</span><a href="古今医统大全_page175.html">175</a><a href="古今医统大全_page176.html">176</a><a href="古今医统大全_page177.html">177</a><a href="古今医统大全_page178.html">178</a><a href="古今医统大全_page179.html">179</a><span>...</span><a href="古今医统大全_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
