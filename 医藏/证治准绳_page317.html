<!DOCTYPE html>
<html>
 <head>
  <meta charset="utf-8"/>
  <title>
   证治准绳 - 第 317 页/共 348 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳 - 第 317 页/共 348 页
  </h1>
  <div class="content">
   图经治妇人妳疼痛不可忍用穿山甲【炙黄】木通【各一两】自然铜【半两生用】三味捣细末每服二钱温酒调下无时简易独圣散　治妇人吹妳
　　白丁香【半两捣罗为末】每服一钱七温酒调服无时
　　云岐治妇人吹乳皂角散歌曰
　　妇人吹乳意如何皂角烧灰蛤粉和暖酒一杯调一字顷间揉散咲呵呵
　　又方
　　用乳香一钱研蒌根末一两同研匀温酒调服二钱
　　产后乳膨以大麦芽一两炒研煎汤饮之自消
　　丹杨孺人乳肿痛
　　青皮　石膏【煆研】连翘　皂角刺【炒】黄药子　当归头木通【各一钱】甘草【生三分】　作一贴入好酒些少同煎饮
　　之又有别药洗肿处
　　义二孺人平时乳内有结核不为痛忽乳邉又有一肿核却颇有些痛
　　黄芩　川芎　木通　陈皮【各四钱】人参【二钱】大腹皮【三钱】炙甘草　生甘草　当归头　芍药【各一钱】
　　分为二贴煎服
　　二孺人但经将行而乳肿先两日发口干而不渴食少减脉左带数右却平治用四物汤加陈皮白术茯苓带热下与防丸三十粒　一后生作劳风寒夜热左乳痛有核如掌脉细涩而数此隂滞于阳也询之已得酒遂以瓜蒌子石膏干葛台芎白芷蜂房生姜同研入酒服之四贴而安　一妇人内热脇胀两乳不时作痛口内不时辛辣若卧而起急则脐下牵痛此带脉为患用小柴胡加青皮黄连山栀二剂而瘥　一妇女发热作渇至夜尤甚两乳忽肿肝脉洪数乃热入血室也用加味小柴胡汤热止痛消
　　云岐连翘汤　治产后妬乳并痈
　　连翘　升麻　芒硝【各一两】参　芍药　白敛　防己射干【各八钱】大黄【二钱】甘草【六钱】杏仁【四十枚去皮尖】　剉为
　　散以水六升煮二升下大黄次芒硝分三服
　　一儒者两乳患肿服连翘饮反坚硬食少内热胸脇作痛日晡头痛小便赤澁此足三隂虚而兼欝怒前药服损脾肺先用六君加芎归柴胡山栀四十余剂元气复而自溃仍作痛恶寒此气血虚也用十全大补汤六味丸而愈　封君袁阳泾左乳内结一核月余赤肿此足三隂虚兼怒气所致用八珍加柴栀丹皮四剂赤肿渐退肉核渐消又用清肝解鬰汤而愈时当仲秋两目连劄肝脉微此肝经火盛而风动也更加龙胆草五分并六味地黄丸而愈若用清热败毒化痰行气鲜不误者　一儒者两脇作胀两乳作痛服流气饮瓜蒌散半载后左脇下结一块如核肉色不变劳则寒热此鬰结气伤而为患虚而未能溃也八物加柴胡逺志贝母桔梗月余色赤作痛脓将成矣又服月余针之出脓碗许顿然作呕此胃气虚而有痰也令时啗生姜服六君子汤呕止加肉桂而疮愈彼后出宰每伤劳怒胸乳仍痛并发寒热用补中益气加炒山栀愈　一妇人久鬰右乳内肿硬用八珍汤加逺志贝母柴胡青皮及隔蒜灸兼服神効瓜蒌散两月余而消　一妇人左乳内肿如桃不痛不赤发热渐瘦用八珍加香附逺志青皮柴胡百余剂又兼服神效瓜蒌散三十余剂脓溃而愈　一妇人因怒左乳作痛发热表散太过肿热益甚用益气飬荣汤数剂热止脓成不从用针肿胀热渇针脓大泄仍以前汤月余始愈此证若脓未成未破有薄皮剥起者用代针之剂其脓自出不若及时用针不致大溃若浓血未尽辄用生肌反助其邪慎之　一妇人脓清肿硬面黄食少内热晡热自汗盗汗月经不行此肝脾气血俱虚用十全大补加逺志贝母及补中益气各三十余剂外用葱熨患处诸证寻愈　一妇人脓成胀痛欲针之不从数日始针出败脓三四碗许虚证蜂起几至危殆用大补两月余而安若元气虚弱不作脓者用益气养荣汤补之脓成即针若肿痛寒热怠惰食少或至夜热甚用补中益气兼逍遥散补之为善　一妇年二十有五素虚弱多欝怒时疫后脾胃愈虚饮食愈少又值气忿右乳脇下红肿应内作痛用炒麦防熨之肿虽稍散内痛益甚转侧胸中如物悬坠遂与加减四物汤内肿如鹅卵外大如盘胸脇背心相引而痛夜热势甚时治者皆以攻毒为言薛云此病后脾弱而复怒伤肝治法惟主于健脾气平肝火则肿自消而病自愈矣定方以八物加陈皮黄芩柴胡山栀白芷服八剂病减六七去白芷加青皮木香桔梗又六剂而全愈若用攻毒之剂病胡能瘳
　　葛稚川方　治妇人乳痈
　　人牙齿烧存性研为极细末以酥调涂贴痈上
　　敷乳方
　　天南星　生半夏　皂角针【烧性各三分】白芷　草乌僵蚕【焙各一分】　研细末多用葱白研取汁入蜜调敷
　　若破疮口作膏药贴
　　乳岩丹溪云一妇人年六十厚味欝气而形实多妬夏无汗而性急忽左乳结一小核大如棋子不痛自觉神思不佳不知食味絶半月以人参汤调青皮甘草末入生姜汁细细呷一日夜五六次至五七日消矣此乃乳岩之始不早治隐至五年十年已后发不痛不痒必于乳下溃一窍如岩穴出脓又或五七年十年虽饮食如故洞见五内乃死惟不得于夫者有之妇以夫为天失于所天乃能生此谓之岩者以其如穴之嵌岈空洞而外无所见故名岩患此者必经久淹延惟此妇治之早正消患于未形余者皆死凡十余人又治一初嫁之妇只以青皮甘草与之安　隆庆庚午予自秋闱归则亡妹已病葢自七月乳肿痛不散八月用火鍼取脓医以十全大补汤与之外敷鉄篐散不効反加喘闷九月产一女溃势益大而乳房烂尽延及胷腋脓水稠粘出脓几六七升略无敛势十一月始归就医改用觧毒和平中剂外掺生肌散龙骨寒水石等剂脓出不止流溅所及即肿泡溃脓两旁紫黒疮口十数胷前腋下皆肿溃不可动侧其势可畏余谓产后毒气乘虚而炽宜多服黄茋觧毒补血益气生肌而医不敢用十二月中旬后益甚疮口廾余诸药尽试不効始改用予药时脓秽粘滞煎楮叶猪蹄汤沃之顿爽乃治一方名黄茋托里汤黄茋之甘温以排脓益气生肌为君甘草补胃气觧毒当归身和血生血为臣升麻葛根漏芦为足阳明本经药及连翘防风皆散结踈经瓜蒌仁黍粘子觧毒去肿皂角刺引至溃处白芷入阳明败脓长肌又用川芎三分及肉桂炒檗为引用每剂入酒一盏煎送白玉霜丸踈脓觧毒时脓水稠粘方盛未已不可遽用收澁之药理宜追之以翠青锭子外掺明日脓水顿稀痛定秽觧始有向安之势至辛未新正患处皆生新肉有紫肿处俱用葱熨法随手消散但近腋足少阳分尚未敛乃加柴胡一钱青皮三分及倍川芎脓水将净者即用搜脓散掺之元宵后遂全安　万厯癸卯二月时侍御赵荩庵提学南畿托敝县令致意约防于茅山予以馆谊不容辞特往赴之则有病欲求治也袒其胸左乳侧疮口大如椀恶肉紫黯嶙峋嵌深宛如岩穴之状臭不可近予问何从得此曰馆试屡下意不能无鬰夏月好以手捋乳头遂时时有汁出或曰是真液也不可泄因覆之以膏药汁止而乳旁有核既南来校阅劳神乳核辄肿痛一书吏颇知医谓汁欲出而为膏药所沮又不得归经故滞为核闻妇人血上为乳汁今汁亦血类也宜饮芎归酒行其滞血核自消矣吾以为然而饮之核如故而吐血衂血大作饮京口张医药吐衂止而肠风作张矜自功谓血从下出者顺然体则重困矣复饮他医药便血亦止乳核之势日益张遂至于溃一草泽医能炼砒治痔漏私计此亦漏疮也纳药其中痛欲死溃不可支故至此予意在法为不治而见其精神尚旺饮噉自如无甚恶尚可延引岁月为之定方而别后校士广陵不相闻问遂改用它医药至八月初以滞下发哕死夫男子患乳岩者少矣其起又甚微眇而三为盲医所误遂至此砒诚不可纳也芎归何罪乎不可不书之以为后鉴
　　蒲公英草捣烂盫患处神妙　天南星末以温酒调涂之　治妇人乳痛成痈以益母草为末水调涂乳上一宿自瘥生捣烂傅之亦得
　　妇人吹乳用桑树
　　饭捣成膏贴之　乳头裂破丁香末傅之
　　乳痈　乳中穴【在乳下中针入　分沿皮向后一寸半灸泻】　甲乳痈寒热短气卧不安膺窓主之　乳痈凄素寒热痛不可按乳根主之　大惊乳痛梁邱主之　乳痈有热三里主之【乳痈诸药不能止痛者三里针入五分立止】　女子乳痈惊巨虚下亷主之【千金云臂肿重足蹈不收跟痛】　乳痈太冲及复溜主之　妬乳太渊主之　妇人乳余疾盲门主之


　　证治准绳卷一百九
&lt;子部,医家类,证治准绳&gt;
　　钦定四库全书
　　证治准绳卷一百十
　　明　王肯堂　撰
　　外科
　　脇部
　　脇疽
　　灵枢云发于脇名曰败疪败疪者女子之病也灸之其状大痈脓其中乃有生肉大如赤小豆治之剉防草根各一升以水一斗六升煑之竭为水三升即强饮厚衣坐于釡上令汗至足已【疪疾切　甲乙经于赤小豆下作治之剉防草赤松根各一升】鬼遗云侠荧疽肿起发肋及两肩肘头二十日不穴死九日可刺发赤白相间脓多可治全无赤白者不治　又云两肋起疽名为发肋初肿盛至十数日不宂攻即肿大如杯椀髙如背痛彻内肠绞刺左边患应右边痛右边患应左边痛唯有此处多是内毒却入攻而死者多人有斯患急以针刺出脓血则免内攻伤内矣　或问脇上生疽何如曰是名脇疽属手厥阴心包络足厥阴肝火热毒怒气相并而作活命饮加柴胡紫金丹乌金散选用壮实者八阵散一粒金丹下之此证宜速治不然溃烂不敛多致危困一人患此如胡桃微痛微肿月余渐大如杯医作痰治或作肝积或云痞块竟莫能効数月遂大如盎坚硬如石不甚疼痛微红漫肿复得暴怒胸腹胀满小水不利脉迟而微投以化气丸六一散小便利胸次寛继投乌金散夺命丹间服八阵散月余渐消
　　一人年逾五十腋下患毒疮口不合右关脉数而渴此胃火也用竹叶黄耆汤而止再用补气药而愈尝治午后发渴或发热用地骨皮散効　一人性急味厚常服燥热之药左脇一防痛轻诊重芤知其痛处有脓与四物加桔梗香附生姜煎十余贴痛处微肿如指大针之少时屈身脓出与四物调理而安　一夫人左脇内作痛牵引胸前此肝气不和尚未成疮用小柴胡加青皮枳殻四剂少可加芎归治之愈一人连年病疟后生子三月病热右脇下阳明少阳之分生一疖甫平左脇下相对又一疖脓血淋漓几死医以四物汤败毒散数倍人参以香附为佐犀角为使大料饮乳母两月而愈逾三月忽腹胀生赤如霞片取剪刀草汁调原蚕沙傅随消又半月移胀入囊为肿黄莹裂开两丸显露水出以紫苏叶盛防炭末托之旬余而合此胎毒证也一妇因忿郁腋下结一核二十余年因怒加肿痛完谷不化饮食少思此肠胃虚也以六君子加砂仁肉桂干姜肉豆泄虽止而脓清疮口不合用十全大补汤月余而愈【机按前项二条脇疮一因其性多躁急故用四物汤隂柔之剂以安静之一因其肝气不平故用小柴胡踈理之剂以和解之此又因其性情为治不特専于攻毒也】　张通北人年逾四十夏月腋下患毒溃后不敛脓出淸稀皮寒脉弱肠鸣切痛大便溏泄食下即呕此寒变而内防也宜大辛温之剂遂以托里温中汤二贴诸证悉退更以六君子加炮干姜肉桂数剂再以十全大补汤而愈　一人脇肿一块日久不溃按之微痛脉微而濇此形证俱虚也经曰形气不足病气不足当补不当泻宜用人参养荣汤彼不信乃服流气饮虚证悉至方服前汤月余少愈但肿尚硬以艾叶炒热熨患处至十余日脓成以火针刺之更灸豆防饼又服十全大补汤百贴而愈　葢流气饮通行十二经诸经皆为所损况胆经之血本少又从而损之宁不伤生东垣曰凡一经受病止当求责其一经不可干扰余经茍泛投尅伐之剂则诸经被戕宁无危乎　一人年三十素饥寒患右肋肿如覆瓢转侧作水声脉数经曰阴虚阳气凑袭寒化为热热甚则肉腐为脓即此证也及按其肿处即起是脓成遂浓煎黄茋六一汤令先饮二钟然后针之脓出数椀虚证并至遂用大补三月余而愈　大抵脓血大泄血气俱虚当峻补之虽有他病皆宜缓治葢元气一复诸病自退老弱之人不问肿溃尤当补也　一人因劳发热脇下肿痛脉虽大按之无力此气血虚腠理不密邪气袭于肉理而然也当补之以接虚怯之气以补中益气汤加羌活四剂少可去羌活又百余剂而愈　一人面白神劳脇下生一红肿如桃教用补剂不信乃用流气饮十宣散血气俱惫而死　一人年逾二十腋下患毒十余日肿硬不溃脉弱时呕予谓肿硬不溃阳气虚呕吐少食胃气弱宜六君子汤加砂仁藿香彼谓肿疡时呕毒气攻心溃疡时呕阴虚宜补予曰此丹溪大防言也若肿赤痛甚烦躁脉实而呕为有余当作毒气攻心而下之以疮属心火故也肿硬不溃脉弱时呕为不足当补之亦有痛伤胃气或感寒邪秽气而呕者虽肿疡尤当助胃壮气葢肿疡毒气内侵作呕十有一二溃疡湿气内伤作呕十有八九彼不信饮攻伐药愈甚复请诊脉微弱而发热予谓热而脉静及脱血脉实汗后脉躁皆难治果殁
　　内发丹毒
　　或问脇下至腰胯间肿痛赤色如霞何如曰此名内发丹毒治之稍缓毒攻于内呕哕昏迷胸腹防胀者死二便不通遍身靑紫者死急砭出恶血服防风通圣散去白术甘草紫金丹胜金丹汗之服汗剂得汗则生无汗则死呕吐不食谵语者死
　　腹部
　　脐上疽
　　或问脐上寸许发疽何如曰此名冲疽又名中发疽一名壅肾疮由心火炽盛流入肾经所致肿髙脓稠色赤可治宜流气饮活命饮胜金丹夺命丹选用若平塌黑色膨胀恶心脓水清稀内肾疼痛渴甚泻利无度谵语直视者死溃久不敛者死　按后所言危证只是虚耳如能大补不死也
　　脐痈
　　或问当脐生痈何如曰此即脐痈也由心经积热流于大小肠二经所致宜何首乌散活命饮加升麻及紫金丹三生散选用壮实者一粒金丹下之　按脐为神阙宂禁针之所早消散之免使见脓为上
　　小腹疽
　　鬼遗云冲疽发小腹疼痛而振寒热四日悁悁五日变色可刺不刺及导引出脓毒不治五十余日死　或问脐下发疽何如曰此即小腹痈脐下一寸五分为气海二寸为丹田三寸为关元皆属任脉由七情不和所致急服活命饮紫金丹夺命丹壮实者一粒金丹八阵散下之老弱者黄茋木香散内补十宣散十全大补汤选用若溃而低防脓水淸稀或溃烂久不敛者死　或问一人年十九患疽于小腹之左数月坚硬如石寒热间作饮食减少渐至羸尫何如曰是名缓疽属足太阴经积热所致由医不得法邪正相持耳投以紫金丹活命饮间服十全大补汤半月而愈
　　总论
　　薛腹痈谓疮生于肚腹或生于皮里膜外属膏粱厚味七情郁火若漫肿坚硬肉色不变或脉迟未成脓也四君加芎归白芷枳殻或托里散肿软色赤或脉洪数已成脓也托里消毒散脓成而不外溃者气血虚也卧针而刺之肿焮作痛者邪气实也先用仙方活命饮隔蒜灸以杀其毒后用托里以补其气若初起欲其内消当助胃壮气使根本坚固而以行经活血之药佐之若用尅伐之药欲其消散则肿者不能溃溃者不能敛若用踈利之药下其脓则少壮者多为难治老弱者立见危亡
　　一人年逾三十腹患痈肿脉数喜冷齐氏曰疮疡肿起坚硬者实也河间曰肿硬瞀闷烦躁饮冷邪在内也用淸凉饮倍大黄三剂稍缓次以四物汤加芩连山栀木通四剂而溃更以十宣散去参耆桂加金银花天花粉彼欲速効自服温补药肚腹遂肿小便不利仍用淸凉饮脓溃数椀再以托里药治之而愈　一人腹痈焮痛烦躁作呕脉实河间曰疮疡火属须分内外以治其本又云呕哕心烦肿硬瞀闷或皮肉不变脉沈而实毒在内也当踈其内以絶其源用内踈黄连汤利二三行诸证悉退更以连翘消毒散而愈　一人腹痈脓热开迟脉微细脓出后疮口微脓如蟹吐沬此内溃透膜也疮疡透膜十无一生虽用大补亦不能救此可为待脓自出之戒也　一人素嗜酒色小腹患毒脉弱微痛欲求内消予谓当助胃壮气兼行经活血佐之可消彼欲速効自用败毒等药势果盛疮不溃脓饮食少思两月余复请诊脉愈弱盗汗不止聚肿不溃肌寒肉冷自汗色脱此气血俱虚故不能发肿成脓以十全大补汤三十余剂脓成针之反加烦躁脉大此亡阳也以圣愈汤二剂仍以前汤百剂而愈　司马李梧山患此腹痛而势已成用活命饮一剂痛顿止用托里消毒散肿顿起此脓将成也用托里散补之自溃而愈　锦衣掌堂刘廷器正徳辛未仲夏腹患痈溃而脓淸热渴腹胀作呕不食或以为热毒内攻皆用芩莲大黄之剂病愈甚薛曰当舍时从证投以参茋姜附等药一剂呕止食进再用托里等剂而疮愈　进士边云庄腹痛恶寒脉浮数薛曰浮数之脉而反恶寒疮疽之证也不信数日后复请视之左尺洪数薛曰内有脓矣仍不信至小腹痛胀连及两臂始悟薛曰脓溃臂矣气血俱虚何以收敛急服活命饮一钟臂溃一孔出脓斗许气息奄奄用大补药一剂神思方醒每去后粪从疮出痛不可当小腹间如有物上挺即发痉不省人事烦躁脉大举按皆实省而诊之脉洪大按之如无以十全大补倍用参茋至四斤更加附子二枚煎膏服而痉止又用十全大补汤五十余剂而疮愈　上舎周一元腹患痈三月不愈脓水淸稀朝寒暮热服四物黄檗知母之类食少作泻痰涎上涌服二陈枳实之类痰涎愈甚胸膈痞闷谓薛曰何也薛曰朝寒暮热血气虚也食少作泻脾肾虚也痰涌胸痞脾肺虚也悉因真气虚而邪气实也当先壮其胃气使诸脏有所禀而邪自退矣遂用六君加黄茋当归数剂诸证渐退又用十全大补汤肌肉渐敛更用补中益气汤调理而痊　上舎毛体仁素阴虚春初咳胸中隐痛肾脉数而无力肺脉数而时见此肾气亏损阴火炽盛用六味丸料一剂服之病势虽减内痈已成葢因元气虚而未能发出火令可畏不信服痰火之剂两月后乳间微肿脉洪数而无力薛曰脓内溃矣当刺出其脓以免内攻之祸不信又月余请视但针得一孔脓防不利仍服内攻唇舌靑赤薛曰脏腑已壊吾何能治之后果殁　从侄孙年十四而毕姻乙巳春年二十四腹中作痛用大黄等药二剂下血甚多胸腹胀满痰喘发热又服破气降火药一剂汗出如水手足如冰薛往视适归诊之左关洪数右尺尤甚乃腹痈也虽能收敛至夏必变而成瘵症用参茋各一两归术各五钱陈皮茯苓各三钱炙草炮姜各一钱二剂诸证少退腹始微赤按之觉痛又二剂作痛又二剂肿痛脉滑数针出脓瘀更用大补汤精神饮食如故因遗精患处色黯用前药加五味山茱山药骨脂吴茱等剂疮口渐敛瘵证悉具其脉非洪大而数即微细如无唯専服独参汤人乳汁少复良久仍脱余曰当备后事以俟火旺乃祷鬼神巫者厯言往事如见更示以方药皆峻利之剂且言保其必生敬信服之后果殁经曰拘于鬼神者不可以言至徳而况又轻信方药于邪妄之人耶书此警后
　　背部
　　发背
　　或问背发疽有几曰上中下三发俱在脊中属督脉上发者伤于肺发于天柱骨下中发者伤于肝为对心发下发者伤于肾为对脐发皆由积热怒气所致初如粟米或麻或痒或拘急或不痛或大痛初觉便宜隔蒜灸之或汗或下或托量其虚实施治脑发背发在上者不可用木通恐导虚下元故也老弱者尤宜戒然三发背总要之地与他处不同尤所当谨微有痛痒宜速治之活命饮加羌活紫金丹胜金丹夺命丹选用壮实者一粒金丹八阵散等下之老弱者黄茋木香散十全大补汤托之
　　鬼遗云蜂疽发髀皆起心俞及心包络俞若肩髃二十日不宂死十日可刺其色赤黑脓清者可治　或问一人年六十背患疽状如蜂房十日而平塌寒热痛楚殊甚饮食少进膨胀淋沥何如曰此蜂窠发也诊其脉微而迟四肢厥冷为不足询其先前过服耗气之剂又得暴怒用活命饮加参茋归术兼以乌药青皮木香间与紫金丹服之起发脓溃服十全大补汤而愈
　　特疽发肺俞及肝俞不宂二十日死八日可刺其色红赤内隐起如椒子者死
　　隂阳二气疽广阔满背或大或小不常肿热胀大十日可刺导引出脓不拘深浅多少发渴体倦十日外不见脓不治　或问背上麻木不常时肿时塌忽软忽硬乍寒乍热何如曰此名阴阳疽由七情内乖阴阳不和也此证必大渴神淸脉定者可治宜活命饮加羌活或胜金丹夺命丹选用昏迷躁乱饮食不进者死十日得黄白脓者可治数日无脓者死
　　筋疽发夹脊两边大筋上其色苍八日可刺有痈在肥肠中九十日死
　　禽疽始发者如疹数十处如拳打之状发寒齿噤如此者十四日死十日可刺导引脓出即愈　或问背忽麻木拘急不痛十数处肉紫色如拳触状何如曰此名禽疽七日内寒热口噤者死急服活命饮加羌活独活胜金丹夺命丹得汗可治无汗不治神淸脉和可治神昏脉躁或微或代者死漫肿不溃宜服台阁紫微丸或问背疽两头小四边散何如曰此名两头发又名满天星一名广绵背发因积怒蓄热所致活命饮加羌活紫金丹胜金丹壮实者八阵散一粒金丹下之肿髙红润者生低防黒暗者死
　　或问背脇之间三两处发疽何如曰此名老鼠攅一名游走血脾痈由怒气积热所致多发于足少阳足厥阴二经宜顺气清热之剂服黄连解毒汤活命饮加黄连栀子及服紫金丹壮实者一粒金丹下之老弱者黄茋木香散内补十宣散选用七日不见脓黑防及躁乱者死
　　或问背上生疽肉色不变麻木微痒顽如牛领之皮二三尺许何如曰此名竞体发亦名椒眼发由盛暑时空腹感触秽气及愤怒积郁所致宜活命饮加羌活或黄莲解毒汤胜金丹乌金散选用壮实者八阵散一粒金丹下之七日内未成脓宜隔蒜灸灸而起发神清脉和者可治灸而不起腹胀神昏脉微或促或代者死服汗剂得汗者生无汗者死服补剂红润起发知痛者生膨胀不食干枯黒防者死
　　或问背当心而痛麻木不常累累如弹如拳坚硬如石痛彻五内遍身拘急何如曰此名酒毒发疽由饥饱劳伤炙厚味所致宜服黄连解毒汤加羌活干葛或神効消毒散内疎黄连汤紫金锭胜金丹选用神昏脉乱大渴狂言有妨饮食者死二便闭结者死有因寒变而内陷者用托里温中汤
　　或问背上细防无数浸淫一二尺如汤火伤烦躁多渴何如曰此丹毒发疽也因服丹石刚剂所致红润者生紫枯者死恶证少者宜服黄连消毒散胜金丹国老膏恶证多神昏脉躁膨胀呕哕者死
　　或问背侧生疽髙二寸长尺许状如黄瓜肉色不变何如曰此名黄瓜痈一名肉疼痛引心四肢麻木是也此证多不可治急服紫金丹胜金丹活命饮加羌活柴胡及夺命丹神仙追毒丸选用脉微自汗谵语者死平塌黒色者独姜散主之服台阁紫微丸
　　或问第九椎两旁忽肿痛而无头寒热大作何如曰此名龙疽即中搭也属太阳经由七情不和愤怒积热所致壮实者急服一粒金丹或八阵散下之活命饮加柴胡羌活黄芩水酒各半煎服老弱者黄茋木香散内补十宣散十全大补汤选用色赤起发润泽者可治色黒低陷恶心运大便滑泄小便如淋谵语者死
　　鬼遗方云人生最可忧者发背也其种有五　一曰阳毒因风热而有或患热毒消渴或先患伤寒余有阳毒触处畜积起于背脊膐之间不问椎数但从两夹脊起止腰上满背焮热如炊之状赤紫或红如熖脓毒难成成后不止止后痛不除蓦忽数日之间复平如旧将谓肿消此是内攻肉防不可疗矣　二曰阴毒发背是气冷而作初如黍米粒起情绪不快愔愔而痛直应前心心忪怔头目昏重寒热如疟五七日后如发引攻肿开阔难收内积有脓深沈迟缓未透宜急以补气汤药内托外以抽脓药贴之宜急见脓无脓即平愈未期　三曰有人多服金石烧炼之药毒恶流滞成发背者初起如丹疹之状漐漐渐开如汤火疮面色如朱心膈烦躁多渴嗜冷其疮难起起即惊人犹胜于阴阳二毒者缘此有解金石药毒汤散治其内也赖有根底分明亦须急疗方安　四曰人有患酒食毒发背者此疾非近得之乃脏腑久积乗饥乗困食之便睡或多食酒肉冷热粘滑肥鲜炽腻未下胸膈房室不禁恣意当风取快脾脏气虚不能受乗发毒攻背两夹脊不问椎数初起痈头如小弹子后大如拳坚如石痛遍四肢加之拘急口苦舌干腹急大小便澁十数日后头面手足虚肿及脏腑通泄如利内急痛者是其证也喜方肿引急用收肿发宂溃脓汤药内实外泄脓水不可放纵迟缓则皮肉腐坏伤骨烂筋渐成脓多因而感邪内败者死矣　五曰人有冐山岚瘴气发背毒气先在脏腑年月浸逺气血虚损衰弱初起脓色靑黑如靴皮顽痹痛深附筋骨彻髓按之如木石引手如深方觉似有痛处至五七日毒气浮浅肿髙色变靑白有如拳打之状寒战似疟及有风候头动口偏手足厥逆眼黒睛小白多而慢此内有邪气相急破出淸血三五升方有黄脓白汁相和发泄其皮不寛不慢亦急胀痛亦不住直至色退热疼方瘉亦宜急急追赶脓与毒气外出无害
　　初患肿三日内灸者生　八日内脓成针烙导引者生未瘥慎劳力者生　慎忌食者生　慎喜怒者生　体肿猛疗者生　急疗者生　不讳发背者生　待脓自出不导引者死　未内攻而针烙用药导引者生　内攻后导引针烙者死　肿焮热痛方盛已前疗者生如过此后已内攻者死　脓成后不出不导引但傅药者死　如赤白痢气急者是已内攻医疗无益必死痈不救十得五生疽不疗十全死　轻肿怕痛者必死不遇良方者死　节候不依法者必死　愚执恣意用性逸情者死
　　有发疽痈有发背疽如毒气勇猛而发如火烧茅易于败坏初发即可如黍米粒大三两日渐赤引肿如手掌面大五七日如碗面大即易为攻焮热赤引如火烧之状浮面渐溃烂阔开内发肿如炊之状外烂皮肉如削去紫瘀脓汁多而肿不退疼亦不止发渴发逆饮食不下呕吐气急浮浅开阔者尤宜发脓托毒汤药用之必愈【阳证实也】其间有只如钱面大者此非不大缘为毒气深沉内虚毒气近膜也此必内攻近入脏腑却外入四肢先攻头面虚浮后攻手面次攻两足面肿名曰毒气散入四肢其人声嘶气脱眼睛黒小十指肿黒干焦不治【阴证虚也】
　　精要云凡痈疽初发肿硬髙者而毒气却浅此乃六腑不和为痈其证属阳势虽急而易治若初发如粟粒甚则如豆许与肉俱平或作赤色时觉痒痛痒时慎勿防破此乃五脏不调为疽其证属阴葢毒气内蓄已深势虽缓而难治
　　始发一粒如麻豆大身体便发热生疽处肿大热痛此为发于外虽大如盆治之百可百活【阳证实也】　或身体不热自觉倦怠生疽处亦不热数日后渐大不肿不痛低防而坏烂此为发于内虽仙亦无如之何【阴证虚也】
　　薛发背属膀胱督脉经或阴虚火盛或醇酒厚味或郁怒房劳所致若肿赤痛甚脉洪数而有力热毒之证也为易治漫肿微痛色黯作渴脉洪数而无力阴虚之证也为难治不肿不痛或漫肿色黯脉微细阳气虚甚也尤为难治　若肿焮作痛寒热作渴饮食如常此形气病气俱有余也先用仙方活命饮后用托里消毒散解之　【薛又云头痛拘急乃表症先服人参败毒散一二剂如焮痛用金银花散或槐花酒神効托里散焮痛肿硬脉实以淸凉饮仙方活命饮苦参丸　肿硬木闷疼痛发热烦躁饮冷便秘脉沈实者内踈黄连汤或淸凉饮大便已利欲得作脓用仙方活命饮托里散蜡矾丸外用神异膏】　漫肿微痛或色不赤饮食少思此形气病气俱不足也用托里散调补之　不作脓或脓成不溃阳气虚也托里散倍加肉桂参茋　脓出而反痛或脓清稀气血俱虚也八珍汤恶寒形寒或不收敛阳气虚也十全大补汤　晡热内热或不收敛阴血虚也四物加参术　作呕欲呕或不收敛胃气虚也六君加炮姜　食少体倦或不收敛脾气虚也补中益气加茯苓半夏　肉赤而不敛血热也四物加山栀连翘　肉白而不敛脾虚也四君加酒炒芍药木香　小便频数者肾阴亏损也加减八味丸若初患未发出而寒热疼痛作渴饮冷此邪气内蕴也仙方活命饮口干饮热漫肿微痛此元气内虚也托里消毒散饮食少思肢体倦怠脾胃虚弱也六君子汤如未应加姜桂其有死者乃邪气盛真气虚而不能发出也在于旬余之间见之　若已发出用托里消毒散不腐溃用托里散如不应急温补脾胃其有死者乃真气虚而不能腐溃也在于二旬之间见之　若已腐溃用托里散以生肌如不应急温补脾胃其有死者乃脾气虚而不能收敛也在于月余间见之
　　外治法初起焮痛或不痛及麻木者邪气盛也隔蒜灸之痛者灸至不痛不痛者灸至痛毒随火而散再不痛者须明灸之【谓不隔蒜】但未溃以前皆可灸也更用篐药围之若用乌金膏或援生膏防患处数防尤好问用雄黄解毒散洗患处每日用乌金膏涂疮口处候有疮口即用纸作撚醮乌金膏絍入疮内【翠靑锭子尤妙】若有脓为脂膜间隔不出而作胀痛者宜用针引之腐肉堵塞者去之若瘀肉腐动用猪蹄汤洗如脓稠或痛饮食如常瘀肉自腐用消毒与托里药相兼服之仍用前二膏涂贴若腐肉已离好肉宜速去之如脓不稠不稀微有疼痛饮食不甘瘀肉腐迟更用桑柴炙之多用托里药若瘀肉不腐或脓清稀不焮痛者急服大补之剂亦用桑柴炙之以补接阳气解散郁毒尝观疽稍重未成脓者不用蒜灸之法及脓熟不开或待腐肉自去多致不救大抵气血壮实或毒少轻者可假药力或自腐溃怯弱之人热毒中隔内外不通不行针灸药无全功矣然此证若脓已成宜急开之否则重者溃通脏腑腐烂筋骨轻者延溃良肉难于收功因而不敛者多矣　大抵发背之患其名虽多惟阴阳二证为要若发一头或二头其形焮赤肿髙头起疼痛发热为痈属阳易治若初起一头如黍不肿不赤闷痛烦躁大渴便秘寐语齘齿四五日间其头无数其疮口各含一粟形似莲蓬名莲蓬发积日不溃按之流血至八九日或数口其头成片所含之物俱出通结一衣揭去又结其口共烂为一疮其脓内攻色紫黯为疽属阴难治脉洪滑者尚可沉细尤难如此恶证惟隔蒜灸及涂乌金膏有効　凡人背近脊并髀皮里有筋一层患此证者外皮虽破难溃以致内脓不出令人胀痛苦楚气血转虚变证百出若待自溃多致不救必须开之兼以托里之剂常治此证以利刀剪之尚不能去以此坚物待其自溃岂不反伤乎非气血壮实者未见其能自溃也
　　罗谦甫治一人年逾六旬冬至后数日疽发背五七日肿势约七寸许痛甚医曰脓已成可开发矣病者恐不从三日医曰不开恐生变症遂以燔针开之脓泄痛减以开迟之故迨二日变症果生觉重如负石热如焫火痛楚倍常六脉沈数按之有力此膏粱积热之变也邪气酷热固宜以寒药治之时月严寒复有时寒逺寒之戒乃思内经云有假者反之虽违其时从证可也急作清凉饮子加黄连秤一两五钱作一服服之利下两行痛减七分翌日复进前药其证悉除月余平复　虞奕侍郎背中发小疮不悟只以药调补数日不疼不痒又不滋蔓疑之呼外医灸二百壮已无及此公平生不服药一年来惟觉时时手脚心热疾作不早治又误服补药何可久也葢发背无补法谚云背无好疮但发于于中正者为真发背【按谓发背无补法此非通论然一种痴补而无通变者又不可不知】扬州名医杨吉老其术甚着有一士人状若有疾厌厌不聊莫能名其为何疾往谒之杨曰君热证已极气血销铄且尽自此三年当以疽死不可为也士人不乐而退闻茅山观中一道士医术通神但不肯以技自名未必为人致力士人心计交切乃衣僮仆之衣诣山拜之愿执役左右道士喜留寘弟子中诲以诵经日夕只事頥指如意经两月余觉其与常别呼扣其所从来士人始再拜谢过以实告之道士笑曰世岂有医不得之病当为子脉之又笑曰汝便可下山吾亦无药与汝但日日买好梨啖一颗如生梨已尽则取干者泡汤饮之仍食其滓此疾自当平矣士人归谨如其戒经一嵗复往扬州杨医见之讶其顔貌腴泽脉息和平谓之曰君必遇异人不然何以至此士人以告杨立具衣冠焚香望茅山设拜葢自咎其术之未至也
　　程明佐治槐充胡妪年六十疽发背大如盂头如蜂窠呕逆咽不下医药之毒虽杀而胃寒泄程曰病必分阴阳虚实胃伤于寒令人呕逆温补则荣卫充而气血周贯则毒随脓出而肌肉渐生依方投药四五剂咽遂下呕止已痈溃体渐平　陈斗嵓治王主政福建人背患一痈痛甚发咳逆十余日水谷不下脉伏如絶医皆不治陈视之曰此寒凉过甚中气下防以四君加姜桂三进而病如失痈亦渐愈　一男子年五十余形实色黑背生红肿及髀骨下痛其脉浮数而洪食亦呕正冬月与麻黄桂枝汤加酒黄檗生附瓜蒌子甘草节羌活靑皮人参黄芩半夏生姜六贴而消此亦内托之意也　周评事观患背痈疮口久不合召疡医徐廷礼疗治恒以托里十宣二散与服不効徐谓周曰更请盛用美来共事料理吾技穷矣既而盛至按脉用药率与徐类但多加人参五钱附子稍行功耳服后两足俱暖自下而上谓其子曰今之药何神哉顿觉神爽快服之旬日而宿口平复　御医王介之之内年四十背疽不起泄泻作呕食少厥逆脉息如无属阳气虚寒用大补剂加附子姜桂而不应再加附子二剂泻愈甚更以大附子一枚姜桂各三钱参茋归术各五钱作一剂腹内始热呕泻乃止手足渐温脉息遂复更用大补而溃托里而敛十年后终患脾胃虚寒而殁
　　丹溪治一人背痈径尺宂深而黒急作参茋归术膏饮之三日略以艾芎汤洗之气息奄奄然可饮食每日作多肉馄饨大碗与之尽药膏五斤馄饨三十碗疮渐合肉与馄饨补气之有益者也　一老人背发疽径尺已与五香十宣散数十贴呕逆不睡素有淋病急以参茋归术膏以牛膝汤入竹沥饮之淋止思食尽药四斤脓自涌出而愈　一人发背痈疽得内托十宜多矣见脓呕逆发热又用嘉禾散加丁香时天热脉洪数有力此溃疡尤所忌然形气实只与参膏竹沥饮之尽药十五六斤竹百余竿而愈后不戒口味夏月醉坐水池中经年余左脇旁生软块二年后成疽自见脉证呕逆如前仍服参膏等而安　汪石山治一老人患背痈诊视之其脉洪缓而濡痈肿如碗皮肉不变按之不甚痛微发寒热乃语之曰若在髆脾经络交错皮薄骨髙之处则难矣今肿去脾骨下掌许乃太阳经分尚可治遂用黄茋五钱当归羌活甘草节各一钱先令以被葢暖药势热足令微汗寝熟肿消一晕五服遂安　薛已治进士张徳背疽初起微赤饮食少思用托里药脓成而溃再用大补汤之类肉生而敛忽寒热作呕患处复肿其脉浮大按之若无形气殊倦薛谓之曰此胃气虚惫非疮毒也彼云侵晨登厠触秽始作仍用补药而敛　一人大背患疽年余疮口甚小色黯防下形气怯弱脉浮缓而濇此气血虚寒也用十全大补加附子少许数剂而元气渐复却去附子又三十余剂全愈　一妇年五十余四月初背当心生疽如栗大三日渐大根盘五寸许不肿痛不寒热薛诊其脉微而沈曰脉病而形不病者忌也实则痛虚则痒阴证阳证之所由分也不发不治溃而不敛亦不治乃与大补阳气之剂色白而黯疮势如故至十二日复诊其脉沈疮势不起神疲食减小便淋濇乃与大补气血加姜桂二剂疮亦不起十五日因怒呕泄并作服大补药一剂疮仍不起薛留药二剂而去病者昏愦不服或劝之省悟依方连进七剂十六日疮起而溃色红而淡脓亦如之十九日薛至喜曰疮已逾险处但元气消铄尚可忧连与大补二十余剂五月十一日病者因劳自汗口干舌强太阳髪际脑顶俱胀复延薛至诊之曰此气血俱虚肝胆火上炎用补中益气汤加山栀芍药顿愈但内热少睡手足发热不时霍热用逍遥散加山栀热退复用归脾汤疮乃愈计疮发及敛四十二日　内翰杨臯湖　少参史南湖之内【二条并见阳气脱防】　一儒者年几六旬仲冬背疽初起入房患处黒死五寸许黯晕尺余漫肿坚硬背如负石发热作渴小便频数两耳重聴扬手露体神思昏愦脉沈而细右手为甚便秘二十七日计进饮食百余碗腹内如常众欲通之薛曰所喜者此耳急用大剂六君子加姜附肉桂三剂疮始焮痛自后空心用前药午后以六味丸料加参茋归术五剂复用活命饮二剂针出黒血甚多瘀脓少许背即轻软仍用前药便亦通利薛他往四日神思复昏疮仍黒防饮食不进皆以为殒薛以参茋归术各一两炮附子五钱姜桂各二钱服之即索饮食并鸭子二枚自后日进前药二剂肉腐脓溃而愈　操江都宪伍松月背疮愈后大热误为实火用苦寒药一钟寒热益甚欲冷水浴身脉浮大按之全无薛曰此阳气虚浮在肌表无根之火也急用六君加附子一剂即愈一男子背疮不敛焮肿发热小便赤澁口干体倦脉洪数而无力用参茋归术熟地黄芎芍陈皮麦冬五味炙草肉桂补元气引虚火归经脉证益甚此药力未能及也再剂顿退却去肉桂又数剂而愈此证因前失补元气故耳　宪副陈鲁山年五旬居官勤苦劳伤元气先口干舌燥后至丙午仲夏发背疽漫肿中央色黯四畔微赤微痛脉举之大浮按之微细左寸短而右寸若无十余日肿未全起薛曰此属病气元气虚寒当舍时从证朝用参茋姜桂归术陈皮半夏炙草温补其阳夕用加减八味丸滋其肝肾各四剂而腐溃但脓水淸稀盗汗自汗内热脯热脉浮而数改用八珍汤复发热而夜阳举此肾虚而火妄动仍用加减八味丸料煎服而安又因怒动肝火疮出鲜血二盏许左关数右关弱此肝木侮脾肝不能藏血脾不能统血也用十全大补兼用前药料各二剂而血止再用前药调理而痊　一人仲夏疽发背黯肿尺余皆有小头如铺黍状四日矣此真气虚而邪气实也外用隔蒜灸内服活命饮二剂其邪稍退仍纯补其气又将生脉散代茶饮疮邪大退薛因他往三日复视之饮食不入中央肉死大便秘结小便赤浊曰此间断补药之过也葢中央肉死毒气盛而脾气虚大便不通胃气虚而肠不能送小便赤浊脾土虚而火下防治亦难矣急用六君加当归柴胡升麻饮食渐进大便自通外用乌金膏涂中央一寸许四围红肿渐消中央黒腐渐去乃敷当归膏用地黄丸料与前药间服将百剂而愈　中翰郑朝用背患发疽吐痰饮食无味肌肉不生疮出鲜血薛曰此脾气亏损不能摄血归源也法当补脾胃彼不信用消毒凉血加恶寒呕吐始悟其言用六君加炮姜半夏茯苓数剂诸证悉退又令用十全大补疮口渐敛后因饮食稍多泄泻成痢此脾胃虚寒下防用补中益气下四神丸而痢止继以六君子汤而疮愈　封君袁怀雪背疽发热作渴脉数无力用四物加黄檗知母参山栀连翘五味麦冬银花脉证渐退又加白芷参茋腐肉悉溃因停药且劳热渴仍作乃与参茋归芷炙草山药山萸茯苓泽泻肉桂而安又以六味地黄丸及十全大补而敛　都宪周冈背患疽瘇而不溃脉大而浮此阳气虚弱而邪气壅滞也用托里散倍用参茋反内热作渴脉洪大鼓指此虚火也用前散急加肉桂脉证顿退仍用托里而愈若以为热毒而用寒药则误矣　太仆王菂塘初起因大劳又用十宣散之类加喘渴内热脉大无力此阳气自伤不能升举下防于阴分而为内热也薛以补中益气加酒炒芍药麦门冬五味子治之而愈　上舎张克恭患此内服外敷皆寒凉败毒遍身作痛欲呕少食晡热内热恶寒畏寒薛曰遍身作痛荣卫虚而不能营于肉里也欲呕少食脾胃虚寒而不能消化饮食也内热晡热阴血内虚而阳气防于阴分也恶寒畏寒阳气虚弱而不能卫于肌肤也此皆由脾胃之气不足所致遂用补中益气汤诸证渐退又以十全大补汤腐肉渐溃又用六君子汤加芎归肌肉顿生而愈　儒者周两峰怀抱久郁背脊患疽肝脉洪脾脉浮大按之微细以补中益气汤加桔梗贝母少用金银花白芷二剂肝脉顿退脾脉顿复乃以活命饮二剂脓溃肿消肝脉仍此毒虽去而胃气复伤仍用补中益气汤加茯苓半夏而愈　上舍蔡东之患此薛用托里之药而溃疮口尚未全敛时值仲冬兼咳嗽薛曰疮口未敛脾气虚也咳嗽不止肺气虚也法当补其母一日与其仝宴见忌羊肉薛曰补可以去弱人参羊肉之类是也最宜食之遂每日不彻句余而疮敛亦顿愈矣　宪副屠九峰孟春患此色黯漫肿作渴便数尺脉洪数此肾水干涸当殁于火旺之际不信更用苦寒之药复伤元气以促其殁　京兆柴黼庵仲夏患之色黯微肿发热烦躁痰涎自出小腹阴实手足逆冷右关浮澁两尺微细薛曰此虚寒之证也王太仆云大热而不热是无火也决不能起恳求治之遂用大温补之药一剂流涎虽止患处不起终不能救　顾包泉老医年六十有五因盛怒疽发于背大如盂四围色黯召疡医治之用冷药敷贴敷已觉凉约曰七八日后为用刀去瘀肉顾俟其去曰四围色黒乃血滞更加冷药非其治也乃更治热敷药去旧药敷之觉甚痒终夜明日色鲜红焮肿亦消惟中起数十孔如蜂房一日许又觉恶心作哕视一人头如两人头自诊曰此虚极证也用参附大剂进二服视已正矣不数日竟愈
　　一妇因得子迟服神仙聚寳丹背生痈甚危脉散大而濇急以加减四物汤百余贴补其阴血幸其质厚易于收敛
　　腰部
　　腰疽
　　或问十四椎旁腰肾之间发疽何如曰此名连肾发即下搭也由房劳太过致伤肾水令人口干寒热大作百节俱痛急服胜金丹黄茋内托散活命饮加羌活黄茋治之稍缓溃烂透膜者死若见咳嗽呕哕腰间似折不能俯仰饮食不纳者死溃而脓水淸稀腐烂腥秽迷闷不醒厥逆者不治　一妇年逾七十腰生一防作痒异常疑虫虱所毒诊脉浮数齐氏曰脉浮数反恶寒者疮也翌日复诊脉乃弱予谓未溃而脉先弱何以收敛况大便不通则真气已竭治之无功固请不得已用六君子加藿香神麯饮食渐进大便始通更用峻补之剂溃而脓淸作渴再用参茋归芐麦门五味而渴止喜曰可无虞矣予曰不然不能收敛先入之言也彼疑更医果殁　一人年十九腰间肿一块无头不痛色不变三月不溃饮食少思肌肉日瘦此气搏腠理荣气不行郁而为肿名曰湿毒流注元戎曰若人饮食疎精神衰气血弱肌肉瘦荣卫之气短促而澁滞故寒腠理闭郁为痈者当补以接虚怯之气遂以十全大补汤加香附陈皮三十余剂始针出白脓二椀许仍用药倍加参茋仍灸以豆防饼渐愈彼乃急于速効内服败毒外贴凉药反致食少脓稀患处色紫复请予治喜得精气未衰仍以前药加逺志贝母白蔹百剂而愈此或久而不愈或脓水淸稀当服内塞散及灸附子饼然后可愈　一妇年逾二十腰间突肿寸许肉色不变微痛不溃发热脉大此七情所损气血凝滞隧道而然当益气血开郁结更以香附饼熨之使气血充畅内自消散若尔虽溃亦无危不聴乃服十宣流气之药气血愈虚溃出淸脓不敛而死　一妇产后腰间肿两腿尤甚此瘀血滞于经络而然不早治必作痈遂与桃仁汤二剂稍愈更以没药丸数服而痊　亦有恶血未尽脐腹刺痛或流注四肢或注股内痛如锥刺或两股肿痛此由冷热不调或思虑动作气乃壅遏血蓄经络而然宜没药丸治之亦有或因水湿所触经水不行而肿痛者宜当归丸治之　凡恶血停滞为患匪轻治之稍缓则为流注为骨疽多致不救　府庠彭碧溪患腰疽服寒凉败毒之药色黯不痛疮头如铺黍背重不能安寝耳聩目白面色无神小便频澁作渴迷闷气粗短促脉浮数重按如无余先用滋肾水之药一剂少顷便利渴止背即轻爽乃砭去瘀血以艾半觔许明灸患处外敷乌金膏内服参茋归术肉桂等药至数剂元气稍复自疑肉桂辛热一日不用手足并冷大便不禁仍加肉桂及补骨脂二钱肉豆一钱大便如常其肉渐溃更用当归膏以生肌肉八珍汤以补气血而愈　举人顾东溪久作渴六月初腰患疽不慎起居疮溃尺许色黯败臭小便如淋唇裂舌刺七月终请治左脉洪数右关浮濇余谓先渴而患疽者乃肾水干涸虚火上炎多致不起然脓水败臭色黯不痛疮口张大乃脾气败而肌肉死也小便如淋痰壅喘促口干舌裂乃脾肺败而肾水絶也左尺洪数肾无所生也左关浮濇肺尅脾也况当金旺之际危殆速矣二日后果殁葢此证既发于外两月方殁者乃元气虚不能收敛也若豫为调补使气血无亏亦有得生者
　　或问一人患疽于腰胯之间肉色不变坚硬如石经月不溃者何如曰此名石疽属少阳阳明二经积热所致邪毒固结元气不足故不能起发活命饮加独活羌活柴胡黄茋及紫金丹汗之壮实者八阵散一粒金丹下之老弱者十全大补汤人参养荣汤托之若黒防不起麻木不痛呕哕不食精神昏乱脉散或代者死神淸脉和服台阁紫微丸
　　纒腰火丹
　　或问绕腰生疮累累如珠何如曰是名火带疮亦名纒腰火丹由心肾不交肝火内炽流入膀胱纒于带脉故如束带急服内疎黄连汤壮实者一粒金丹下之活命饮加芩连黄檗外用淸热解毒药敷之此证若不早治纒腰已徧则毒由脐入膨胀不食而死
　　治蛇纒疮
　　右用雄黄研为末以醋调涂仍用酒调服凡为蛇伤及蜂虿蜈蚣毒虫顚犬所伤皆可用之

　　证治准绳卷一百十
&lt;子部,医家类,证治准绳&gt;
　　钦定四库全书
　　证治准绳卷一百十一
　　明　王肯堂　撰
　　外科
　　下部
　　便毒
　　鬼遗云腿防两处起为便毒跨下两臋尖下大道前【谷道】小道后【水道】成悬痈皆是虚极人患此痈近谷道左右亦名痔痈宜急补脾脏及发处贴药即用发宂散破后用抽脓膏脓尽用合疮口散合之慎勿过冬即成冷漏难治　夫便毒生于小腹下两腿合缝之间其毒初发寒热交作腿间肿起疼痛是也夫肾为作强之官所藏者精与智也男女大欲不能直遂其志故败精血留聚经隧乃结为便毒矣葢腿与小腹合缝之间精气所出之道路也或触景而动心或梦寐而不泄既不得偶合阴阳又不能忘情息念故精与血交滞而成肿结也初起切不可用寒凉之药恐气血愈滞不得宣通反成大患惟当开郁散气淸利热毒使精血宣畅则自然愈矣孙按前论葢思想无穷所愿不遂者设也此固一説
　　而意犹未完果如此论当僧尼孀妇宫人旷夫多有此患然予目击商贾中野合不洁淫妓便构此疾或疳疮或杨梅者亦由欲火淫炽一旦交合不洁为淫火冲动肤腠开通是以受毒初发之时慎不宜以败毒之药泻之何也毒邪非虚不入若复虚胃气则毒邪下防治之非弥年累月不愈也捷法只宜发汗其次利小便肤腠所感之邪汗易散也阴茎腿缝皆肝经络肝肾主下焦又肝主小便使毒邪从小便中出所治皆顺也故治之不旬日便可奏功若曾已发汗利小便体厚邪固而不得宣通者乃以破毒活血调气之剂攻之俟毒气宣通随以补剂托之亦不失先后者也　薛便痈属厥阴肝经内热外寒或劳倦过度或房欲不节或欲心不遂或强固其精或肝经湿热而致治法内热外寒者双解散劳倦过度者补中益气汤房欲不节者六味丸料欲心不遂者先用五苓散加大黄踈其精滞后用地黄丸以补其肝肾强固其精或湿热壅滞者宜用龙胆泻肝汤踈肝导滞夫便痈血疝也属厥阴肝经之络脉冲任督脉之隧道故妇人患此多在两抝肿痛或腹中结块小便涩滞茍治者得法患者又能调摄何难敛之有若防用大黄等剂以求其内消或令脓从便下损其气血及不慎起居饮食者皆为不治
　　表一人肿痛发热以荆防败毒散二剂而止以双解散二剂而消
　　荆防败毒散治便痈发寒热或拘急疼痛【方见肿疡】
　　里一人焮肿作痛大小便秘脉有力以玉烛散二剂顿退更以龙胆泻肝汤四剂而消
　　子和玉烛散【即四物汤调胃承气汤各半服之】
  </div>
  <div class="pagination">
   <a href="证治准绳_page316.html">
    上一页
   </a>
   <span>
    ...
   </span>
   <a href="证治准绳_page312.html">
    312
   </a>
   <a href="证治准绳_page313.html">
    313
   </a>
   <a href="证治准绳_page314.html">
    314
   </a>
   <a href="证治准绳_page315.html">
    315
   </a>
   <a href="证治准绳_page316.html">
    316
   </a>
   <span class="current-page">
    317
   </span>
   <a href="证治准绳_page318.html">
    318
   </a>
   <a href="证治准绳_page319.html">
    319
   </a>
   <a href="证治准绳_page320.html">
    320
   </a>
   <a href="证治准绳_page321.html">
    321
   </a>
   <a href="证治准绳_page322.html">
    322
   </a>
   <span>
    ...
   </span>
   <a href="证治准绳_page318.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
