<!DOCTYPE html>
<html>
<head>
    <meta charset="UTF-8">
    <title>本草崇原 - 第 18 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草崇原 - 第 18 页/共 26 页</h1>
    <div class="content">　　秦皮

　　气味苦，微寒，无毒。主治风寒湿痹，洗洗寒气，除热，目中青翳白膜。久服头不白，轻身。

　　（秦皮本名 皮，出陕西州郡，河阳亦有之，其木似檀枝干，皆青绿色，叶细无花实，皮上有白点而不粗错，取皮渍水，色便青碧，书纸上视之亦青色者，为真。）秦木生于水旁，其皮气味苦寒，其色青碧，受水泽之精，具青碧之色，乃禀水木相生之气化。禀木气而春生，则风寒湿邪之痹证，及肤皮洗洗然之寒气，皆可治也。禀水气而清热，故主除热。目者肝之窍，木气盛，则肝气益，故治目中青翳白膜。发者，血之余，水精足，则血亦充，故久服头不白而轻身。

　　卷中本经中品

　　竹叶

　　气味苦寒，无毒。主治咳逆上气，溢筋急，消恶疡，杀小虫。

　　（竹产处唯江河之南甚多，故戴凯之《竹谱》曰：九河鲜有，五岭实繁，茎直中通，四时青枝有节，节有叶，叶必三之，枝必两之，六十年一花，其花结实，其竹枯。竹之种类最多，《本经》用 竹，后人兼用淡竹，苦竹。一种薄壳者，名甘竹，亦佳。

　　竹禀冬令之水精，其根硬，喜行东南，是气禀西北，而体尚向东南也。冬时孕笋，春时抽，夏时解箨，秋日成竿，得天地四时之气。）竹叶凌冬不落，四季常青。凌冬不落者，禀太阳标阳之气也。太阳标阳本寒，故气味苦寒。

　　四季常青者，禀厥阴风木之气也，木主春生，上行外达，故主治咳逆上气。溢筋急者，肝主筋，竹叶禀风木之精，能滋肝脏之虚急也。消恶疡者，恶疡主热，竹叶禀水寒之气，能清心脏之火热也。虫为阴类，竹叶得太阳之标阳，而小虫自杀矣。

　　卷中本经中品

　　竹沥（附）

　　气味甘大寒，无毒。主治暴中风，风痹，胸中大热，止烦闷，消渴，劳复。（《（ 竹、淡竹、苦竹皆可取沥，将竹截取二尺许劈开，以砖两片对立架竹于上，两头各出五七寸，以火炙出其沥，以盘承取。）朱震亨曰：竹沥滑痰，非助以姜汁不能行。

　　卷中本经中品

　　竹茹（附）

　　气味甘，微寒，无毒。主治呕 温气，寒热，吐血，崩中。（《别录》附。）（用刀轻轻刮去竹皮上粉青，取青内之皮，谓之竹茹。今人用竹沥、竹茹，皆取大竹，不知淡竹、苦竹、 竹皆细小不大，俱系野生，非家种也。）呕 ，吐逆也。温气，热气也。竹茹，竹之脉络也。人身脉络不和，则吐逆而为热矣。

　　脉络不和，则或寒或热矣。

　　充肤热肉，淡渗皮毛之血，不循行于脉络，则上吐血而下崩中矣。凡此诸病，竹茹皆能治之，乃以竹之脉络而通人之脉络也。

　　卷中本经中品

　　石膏

　　气味辛，微寒，无毒。主治中风寒热，心下逆气惊喘，口干舌焦，不能息，腹中坚痛，除邪鬼，产乳，金疮。

　　（石膏出齐庐山及鲁蒙山，剡州、彭城、钱塘亦有。有软硬二种，软石膏生于石中，大块作层，如压扁米糕，细纹短密，宛若束针，洁白如膏，松软易碎，烧之白烂如粉。硬石膏作块而生，直理起棱，如马齿坚白，击之则段段横解，光亮如云母、白石英，有墙壁。烧之亦易散，仍硬不作粉，今用以软者为佳。）石膏质坚色白，气辛味淡，纹理如肌腠，坚白若精金，禀阳明金土之精，而为阳明胃府之凉剂，宣剂也。中风寒热者，风乃阳邪，感阳邪而为寒为热也。金能制风，故主治中风之寒热。心下逆气惊喘者，阳明胃络上通于心，逆则不能上通，致有惊喘之象矣。口干舌焦，不能息，腹中坚痛者，阳明之上，燥气治之，口干舌焦，燥之极也。不能息，燥极而阳明之气不和于上也。腹中坚痛，燥极而阳明之气不和于下也。石膏质重性寒，清肃阳明之热气，故皆治之。禀金气则有肃杀之能，故除邪鬼。生产乳汁，乃阳明胃府所生。刀伤金疮，乃阳明肌肉所主。石膏清阳明而和中胃，故皆治之。

　　《灵枢经》云：两阳合明，是为阳明。又云：雨火并合，故为阳明，是阳明上有燥热之主气伤寒有白虎汤，用石膏、知母、甘草、粳米，主资胃府之津，以清阳明之热。又，阳明主合而居中土，故伤寒有越脾汤。

　　石膏配麻黄，发越在内之邪，从中土以出肌表，盖石膏质重则能入里，味辛则能发散，性寒则能清热。其为阳明之宣剂、凉剂者，如此。

　　卷中本经中品

　　慈石

　　气味辛寒，无毒。主治周痹，风湿，肢节中痛，不可持物，洗洗酸消，除大热烦满，及耳聋。

　　（慈石出太山山谷及慈山山阴。今慈州、徐州及南海旁山中皆有之。《南州异物志》云：涨海崎头水浅而多慈石，大舟以铁叶固之者，至此皆不得过。以此言之，南海所出尤多也。慈州者，岁贡最佳，能吸铁，虚连数十铁，或一二斤刀器，回转不落者，尤良。其石中有孔，孔中有黄赤色，其上有细毛，功用更胜。土宿真君曰：铁受太阳之气，始生之初，卤石产焉，百五十年而成慈石，二百年孕而成铁，是慈石乃铁之母精也。）慈石色黑味辛性寒，盖禀金水之精气所生。周痹者，在于血脉之中，真气不能周也。慈石能故能治之。风湿肢节中痛，不可持物，洗洗酸消者。风湿之邪伤于肢节而痛，致手不能持物，足洗洗酸消不能行。酸消，犹酸削也。慈石禀阳明、太阳金水济其火，阴交于阳，亦慈石引针，下而升上之义。

　　卷中本经中品

　　石硫黄

　　气味酸温，有毒。主治妇人阴蚀，疽痔恶血，坚筋骨，除头秃，能化金银铜铁奇物。（奇，疑作等。）（石硫黄出东海牧羊山谷及太行河西山中。今南海诸番岭外州郡皆有，然不及昆仑、雅州舶上来者良。此火石之精所结，所产之处必有温泉，泉水亦作硫黄气。以颗块莹净光腻，色黄，嚼之无声者，弥佳。夹土与石者，不堪入药。）硫黄色黄，其形如石。黄者，土之色。石者土之骨。遇火即焰，其性温热，是禀火土相生之气化。火生于木，故气味酸温，禀火气而温经脉，故主治妇人之阴蚀，及疽痔恶血。禀土石之精，故坚筋骨。阳气长则毛发生，故主头秃。遇火而焰，故能化金银铜铁奇物。

　　卷中本经中品

　　阳起石

　　气味咸，微温，无毒。主治崩中漏下，破子脏中血，症瘕结气，寒热腹痛无子，阴痿不起，补不足。

　　（阳起石乃云母根也。出齐州之齐山，庐山及太山、云山、沂州、琅琊诸山谷。今唯齐州采取，他处不复识之矣。齐州仅一土山，石出其中，彼人谓之阳起山。其山常有暖气，虽盛冬大雪遍境，独此山无积白。盖石气薰蒸使然也。山唯一穴，官司常禁闭，每发冬初，州发丁夫，遣人监取上供，岁月积久，其穴益深， 凿他石得之甚难。以白色明莹，云头雨脚轻松，如野狼牙者为上。黄色者亦重，其上犹带云母者，绝品也。拣择供上，剩余者，州人方货之，不尔，无由得也。置雪中倏然没迹者为真。画纸上于日下扬之飞举者，乃真佳也。）阳起石者，此山之石，乃阳气之所起也，故大雪遍境，而山无积白。有形之石，阳气所钟，故置之雪中，倏然没迹，扬之日下，自能飞举。主治崩中漏下者，崩漏为阴，今随阳气而上升也。破子脏中血，及症瘕结气者，阳长阴消，阳气透发，则症结破散矣。妇人月事不以时下，则寒热腹痛而无子。阳起石贞下启元，阴中有阳，阴阳和而寒热除，月事调而生息繁矣。男子精虚，则阴痿不起。阳起石助阴中之阳，故治阴痿不起，而补肾精之不足。

　　卷中本经中品

　　雄黄

　　气味苦平寒，有毒。主治寒热鼠 ，恶疮疽痔，死肌，杀精物恶鬼，邪气百虫毒，胜五兵，炼食之轻身，神仙。

　　（《别录》云：雄黄出武都山谷， 煌山之阳。武都氏羌也，是为仇池，后名阶州，地接西戎界。宕昌亦有而稍劣。 煌在凉州西数千里。近来用石门谓之新坑，始兴石黄之好者耳。

　　阶州又出一种水窟雄黄，生于山岩中有水流处，其色深红而微紫，体极轻虚，功用最胜。抱朴子云：雄黄当得武都山中出者纯而无杂，形块如丹砂，其赤如鸡冠，光明烨烨者，乃可用。有青黑色而坚者，名熏黄。有形色似真而气臭者，名臭黄，并不入服食，只可疗疮疥。金刚钻生于雄精之中，孕妇佩雄精，能转女成男。）雄黄色黄质坚，形如丹砂，光明烁烁，乃禀土金之气化，而散阴解毒之药也。水毒上行，则身寒热，而颈鼠 。雄黄禀土气而胜水毒，故能治之。肝血壅滞，则生恶疮而为疽痔，雄黄禀金气而平肝，故能治之。死肌乃肌肤不仁，精物恶鬼乃阴类之邪，雄黄禀火气而光明，故治死肌，杀精物恶鬼。邪气百虫之毒，逢土则解，雄黄色黄，故杀百虫毒。胜五兵者，一如硫黄能化金银铜铁锡也。五兵，五金也。胜五兵，火气盛也。炼而食之，则转刚为柔，金光内藏，故轻身神仙。

　　卷中本经中品

　　雌黄

　　气味辛平，有毒。主治恶疮头秃，痂疥，杀毒虫虱，身痒邪气诸毒。炼之久服，轻身，增年不老。

　　（雌黄与雄黄同产，雄黄生山之阳，雌黄生山之阴，一阴一阳，有似夫妇之道，故曰雌雄。

　　李时珍曰：雌黄、雄黄同产，但以山阴山阳受气不同分别，服食家重雄黄，取其得纯阳之精也。雌黄则兼有阴气，故不重。若治病，则二黄之功，亦相仿佛，大要皆取其温中搜肝，杀虫解毒，祛邪焉尔。

　　愚按：雄黄、雌黄气味宜同，今雄黄曰苦平，雌黄曰辛平，须知雄黄苦平而兼辛，雌黄辛平而兼苦，气味之同，难以悉举，故彼此稍异，以俟人之推测耳。

　　卷中本经中品

　　水银

　　气味辛寒，有毒。主治疹 痂疡白秃，杀皮肤中虱，堕胎，除热，伏金银铜锡毒，熔化还复为丹。久服神仙不死。

　　（水银一名汞，一名灵液，又名 女。古时出符陵平土，产于丹砂中，亦有别出沙地者。

　　今秦州、商州、道州、邵武军、西羌、南海诸番、岭外州郡皆有。《陈霆墨谈》云：拂林国当日没之处，地有水银海，周遭四五十里，国人取之近海十里许，掘坑井数十，乃使健夫骏马皆贴金箔行，近海边日照金光晃耀，则水银滚沸，如潮而来，其势若粘裹，其人即回马疾驰，水银随赶。若行缓则人马具扑灭也，人马行速则水银势远力微，遇坑堑而溜积于中，然后取之。又，马齿苋干之十斤，可得水银八两，名曰草汞。）水银气味辛寒，禀金水之真精，为修炼之丹汞，烧朱则鲜红不渝，烧粉则莹白可爱，犹人身化乳则白，此天地所生之精汁也。主治疹 痂疡白秃者，禀水精之气，能清热而养血也。杀皮肤中虱，堕胎者，禀金精之气，能肃杀而攻伐也，性寒故能除热，汞乃五金之精，故能杀金银铜锡毒。水银出于丹砂之中，而为阳中之阴。若熔化，则还复为丹，而为阴中之阳。一名灵液，又名 女，乃天地所生之精汁，故久服神仙不死。

</div>
    <div class="pagination">
<a href="本草崇原_page17.html">上一页</a><span>...</span><a href="本草崇原_page13.html">13</a><a href="本草崇原_page14.html">14</a><a href="本草崇原_page15.html">15</a><a href="本草崇原_page16.html">16</a><a href="本草崇原_page17.html">17</a><span class="current-page">18</span><a href="本草崇原_page19.html">19</a><a href="本草崇原_page20.html">20</a><a href="本草崇原_page21.html">21</a><a href="本草崇原_page22.html">22</a><a href="本草崇原_page23.html">23</a><span>...</span><a href="本草崇原_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
