<!DOCTYPE html>
<html>
<head>
    <meta charset="UTF-8">
    <title>审视瑶函 - 第 38 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>审视瑶函 - 第 38 页/共 46 页</h1>
    <div class="content">　　磁石丸（治眼因患后起早。元气虚弱。目无翳膜。视物昏暗。欲成内障。）

　　肉苁蓉（刮去皱皮酒浸一宿焙干一两） 磁石（醋 淬七次杵碎细研水飞过二两） 菟丝子（酒浸五日曝干另研为末三两） 巴戟（去心） 远志肉 熟地黄（焙干） 石斛（各一两） 桂心 辽五味广木香 甘草（炙赤色各五钱）

　　除磁石、菟丝子末另入。余共为细末和匀。炼蜜为团。仍捣二三百杵。丸如梧桐子大。每服三四十丸。食前温酒送下。或青盐汤亦可。

　　羊肝丸（治肥人酒色太过。红筋侵目。毒瓦斯伤肝。白膜伤睛者并治。）

　　白蒺藜（炒去刺） 菊花（去根叶） 石决明（ ） 生地（各一两） 楮实子 槐角（炒） 五味子黄连 当归尾（各五钱） 防风 荆芥穗（各二钱半） 甘草（一钱） 川芎（三钱） 蕤仁（去壳油净七钱）

　　上共为细末。用雄羊肝一具。滚水沸过。共前药捣为丸。每服五六十丸。空心薄荷汤送下。忌椒姜辛辣烧酒等物。

　　卷六　运气原证

　　诸因

　　物损真睛症。伤之在目轮。白黄两般病。黄急白迟行。若然伤得重。损坏及瞳神。纵然医得速。终必欠光明。

　　此症谓目被物触打。迫在风轮之急者。故曰物损真睛。有黄白二色。黄者害速。白者害迟。若尖细之物触伤者。浅小可治。若粗砺之物。伤大而深。内损神膏者。虽愈亦有痕迹。若触之破珠。为害已甚。纵然急治。瞳神虽在。亦难免欹侧之患。物虽尖小而伤深。膏破者。亦有细细黑颗。如蟹睛而出。愈后有疤。每见耘苗之人。竹木匠辈。往往误触竹丝木屑苗叶。在风轮而病者。若飞流之物撞入。而致破风轮者。必致清黄出。状若稠痰。白脂凝在风轮。欲流不流。此是伤破神珠外边气分之精膏也。不可误认为障。若神昏者。瞳神有大小欹侧之患。久而失治。目必枯凸。大凡此症不论大小黄白。但有流泪赤障等病者。急而有变。珠痛头疼者。尤急也。宜服：加味四物汤（治打损眼目）

　　白芍药 川芎 当归身 荆芥 熟地黄 防风（各等分）

　　上 咀为剂。白水二钟。煎熟去滓。再入生地黄捣汁少许温服。外又再以生地黄一两。杏仁二十粒。

　　泡去皮尖。研为细末。用水调稠。绵纸摊药。敷在眼上令干。

　　局方黑神散熟地黄 蒲黄 归尾 干姜（炮） 赤芍药 肉桂 甘草梢（各等分）

　　上为细末。量病之轻重大小。以童便生地黄汁。相和多寡调服。

　　经效散（治眼因撞刺生翳。疼痛无时。经久不安。复被物之所击。兼为风热所攻。转加痛楚。

　　不能睁开见物等症。）

　　柴胡（一两） 犀角（锉末三钱） 赤芍药 当归尾 大黄（各五钱） 连翘 甘草梢（各二钱五分）

　　上为末。每服二三钱。白水二钟煎。食远服。

　　一绿散（治打扑伤损。眼胞赤肿疼痛。）

　　芙蓉叶 生地黄（各等分）

　　上二味。共捣烂。敷眼胞上。或为末。以鸡蛋清调匀敷亦可。

　　卷六　运气原证

　　诸因

　　眯目多因出路行。风吹砂土入人睛。频擦频拭风轮窍。气滞神珠膏血凝。昏昏目不爽。渐渐病生成。

　　此症因风吹砂土入目。频多揩擦。以致血气凝滞而为病也。初起磊涩赤脉。次后泪出。急涩渐重。结为障翳。然有轻重赤白。亦因人之戒触所致。当验形症。别经络。因其形症而治其本末也。

　　经效四法孙真人治眯目。盐与豉置于水中浸之。视水。其物立出。

　　千金治稻麦芒入眼。以新布覆眼内。将跻螬从布上摩之。其芒自着布上。

　　山居物落眼中。用新笔蘸水激出。

　　又方。用上好徽墨。研浓点之。立出。

　　卷六　运气原证

　　诸因

　　偶被游丝入目。皆缘没意 防。模糊眸子泪如汤。涩急壅瘀肿胀。那更羞明怕热。头疼珠痛难当。金蚕老鹳定珠伤。恶毒无如这样。

　　此症谓风扬游丝。偶然撞入目中而病痛也。即今人呼为天丝打眼。若野蚕蜘蛛等虫之丝。其患尚迟。

　　若金蚕老鹳丝。当日不出。三日必珠裂破碎。今人但患客风暴热。天行赤热。痛如针刺。一应火实之症。

　　便呼天丝入目。殊不知飞丝入目。及人自知者。但回避不及。不意中被其入也。入目之时。亦自知之。倏然而痛。眼涩难开。又非木偶人。岂有不知。今之愚人。不度理之有无。但以己意谬呼人疾。失之甚矣。

　　经效三法丹溪治飞丝入眼。红肿如眯。痛涩不开。两鼻流清涕。用金墨浓磨。以新笔涂之入目中。闭目少时。以手张开。其丝自成一块。着在眼白上。用新笔轻轻拭出则愈。如不尽。再涂。此法神效。

　　治飞丝入眼。用柘树浆点之。用绵裹箸头。蘸水入目内。缴拭涎毒。

　　又方。飞丝入目。以火麻子一合。捣碎。井花水调一碗浸搅。却将舌浸水中。涎沫自出。立效。

　　卷六　运气原证

　　诸因

　　若言时复症。岁岁至期来。莫言无后患。终久变成灾。

　　此症谓目病不治。挨 忍待自愈。或治不得当。欲戒有犯。触其脉络。遂致深入。又不治之。致邪正击搏。

　　不得发散之故。或年之月。月之日。如花如潮。至期而发。过期而又愈。久而不治。及因激发者。遂成其害。

　　未发问其所发之时。别其病本。在何经络。既发者。当验其形色经络。以别何部分。此症如治之。或发于春。宜服：洗肝散（治风毒上攻。暴作目肿。痛涩难开。眵泪不绝。）

　　当归尾（酒洗） 川芎 苏薄荷 甘草（减半） 生地黄 羌活 炒栀仁 大黄（煨） 龙胆草 防风（各等分）

　　上为细末。每服三钱。白滚汤送下。发于夏。宜服：洗心汤（治心经积热。四 赤涩。）

　　黄连 生地黄（各一钱半） 木通 炒栀仁（各一钱） 甘草（三分） 当归尾 菊花（各一钱二分）

　　上锉剂。白水二钟。煎至八分。去滓温服。发于秋。宜服：泻肺汤（治暴赤客热外障。白睛肿胀。）

　　川羌活 玄参 黄芩（各一钱半） 桔梗 地骨皮 大黄 芒硝（各一钱）

</div>
    <div class="pagination">
<a href="审视瑶函_page37.html">上一页</a><span>...</span><a href="审视瑶函_page33.html">33</a><a href="审视瑶函_page34.html">34</a><a href="审视瑶函_page35.html">35</a><a href="审视瑶函_page36.html">36</a><a href="审视瑶函_page37.html">37</a><span class="current-page">38</span><a href="审视瑶函_page39.html">39</a><a href="审视瑶函_page40.html">40</a><a href="审视瑶函_page41.html">41</a><a href="审视瑶函_page42.html">42</a><a href="审视瑶函_page43.html">43</a><span>...</span><a href="审视瑶函_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
