<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 46 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 46 页/共 56 页</h1>
    <div class="content">　　今邪逐血并归于肝经。聚于膻中。结于乳下。故手触之则痛。非汤剂可及。故当刺期门也。此语甚确。

　　即辨证着眼处。

　　【脉】尺脉洪大。阳陷入阴。寸大尺衰。阴虚阳盛。血虚脉虚。血枯脉涩。涩大血瘀。洪数热蒸。

　　《折衷》云。挟血之脉。乍涩乍数。或伏或沉。血热交并。则脉洪盛。大抵男多应于左手。女多右手见之。

　　【治】《伤寒折衷》云。男子热入血室。下血谵语。但头汗出。宜刺期门。妇人热入血室。经水适断。寒热如疟。发作有时。小柴胡汤加生地、丹皮、桃仁。经水适来。热除身凉。脉迟。胸胁满如结胸。

　　谵语。刺期门。经水适来。昼日明了。暮则谵语如见鬼状。不须治自愈。陶节庵云。妇人热入血室有三。

　　经水适来。二条不言药者。盖以经血方来。热气乘虚而入。经血出则热亦出矣。故不可用汗下药。犯其胃气。及上二焦。如其胸满谵语。此则实也。刺期门以泻之。若经水适断。续得寒热。其血必结。

　　故用小柴胡汤加丹皮、红花、桃仁。若阳明热入血室。此男子蓄血之症。但当刺以泄热也。又云。太阳不解。热结膀胱。其人如狂。而血自下者。宜用桂枝汤。阳明下血谵语。胸膈满如结胸。夜则如见鬼。此为热入血室。小柴胡汤。下焦蓄血。其人如狂。小腹急结。小便自利。大便黑。与夫下利。

　　无表里证。脉数不解。消谷易饥。多日不大便。此为瘀血。桃仁承气汤下之。吴又可云。无犯胃气。

　　及上二焦必自愈。言其胸膈并胃无邪。勿以谵语为胃实。而妄攻之。但热随血下则自愈。若有如结胸状者。

　　血因邪结也。当刺期门以通其结。《活人书》治以柴胡汤。然不若刺期门者之功效。《活人书》治妇人伤寒解后。热邪内陷。血结胸膈。二便不通。晡夜发热而语妄如狂等证。用海蛤散。（海蛤、滑石各一两、炙甘草五钱、芒硝一两、上为末、每服以鸡子清调之）、盖小肠通利。则胸膈血散。膻中血聚。则小肠壅。小肠壅。膻中血不行。宜此方。若因经水适断。血室空虚。其邪乘虚传入。

　　邪胜正亏。经气不振。不能鼓散其邪为难治。且不从血泄。邪气何由即解。与适来者。则有血虚血实之分。宜柴胡养荣汤。（柴胡、黄芩、陈皮、甘草、当归、生地、白芍、知母、花粉、生姜、大枣。）凡新产后亡血过多。

　　冲任空虚。与素善崩漏。经气久虚。皆能受邪。与经水适断同治。

　　【秀按】冲为血海。即血室也。冲脉得热。血必妄行。在男子则下血谵语。在妇人则月事适来。阳明病下血谵语。兼男子言。不止谓妇人也。但以妇人经气所虚。邪得乘虚而入。故病热入血室为多。然妇人热入血室。

　　有须治而愈者。有不须治而愈者。仲景皆有明文。已详证治条下。兹不复赘。云岐子曰。妇人伤寒。身热脉长而弦。属阳明少阳。往来寒热。夜躁昼静。如见鬼状。经水适断。热入血室。不实满者。小柴胡汤去参枣。加丹皮、桃仁、归尾、穿山甲以消之。大实满者。桃仁承气汤下之。妇人伤寒。表虚自汗身凉。四肢拘急。脉沉而迟。太阳表病。少阳本病。经水适断。桂枝加附子红花汤。妇人伤寒汗解表除。热入血室。扰其经水过多。

　　不受补益。芍药甘草汤治之。徐灵胎曰。妇人伤寒。经水才来。邪入血室。寒热见鬼如狂。脉紧细数者。以姜桂柴胡汤。（干姜六分、桂枝三分、柴胡六分、牡蛎三钱、栝蒌根三钱、甘草六分、水煎去渣。）热服取汗。

　　若中风伤寒。表罢后经至。而上犯心包。神明失措。而意志不清。如狂见鬼不已。脉涩微数者。以牛黄丸（牛黄、郁金、丹皮、朱砂各一钱、冰片三分、生甘草五分、研为末、蜜丸、新汲水化下三分。）治之。

　　【廉勘】周澹然云。妇人经水适来。温邪恰受。血为邪遏。多致腹痛胀满。治温法中。再加桃仁、红花、元胡、丹皮、鳖甲之类。经水适去。血室空虚。邪因虚乘入。多致谵妄神昏。舌黑潮热。又当以增损小柴胡。加养阴之品。如患温时。经自行不间断。热随血泄。只治其经行自已。朱瑞生云。妇人病温。经水适来或适断。

　　热入血室。耳聋口苦。昼则脉静身凉。夜则发热脉数。柴蒿鳖甲汤。（柴胡二钱、青蒿钱半、生鳖甲三钱、黄芩二钱、白芍三钱、丹皮三钱、鲜生地四钱、麦冬二钱、栀子二钱、生甘草一钱、水五杯、煎二杯、分两次服。）渴者、加花粉。胸胁痞满而痛者。加枳实、栝蒌仁、牡蛎各三钱。热入血室。少腹痛硬。大便闭。或通而色黑。脉沉实。夜热甚时。则脉洪数。昏狂谵语。加减桃仁承气汤（桃仁三钱、生锦纹三钱、芒硝三钱、生甘草二钱、黑犀角二钱、磨汁冲入、丹皮三钱、鲜生地八钱、水四杯、煎取二杯、纳芒硝煎化服一杯、历三小时许、当下瘀血、不下再服、得下弗服。）主之。热入血室。邪少正虚。夜微烦热者。柴胡人参汤。（柴胡三钱、人参一钱、麦冬三钱、白芍二钱、鲜生地三钱、阿胶三钱、炙甘草三钱、水三杯、煎取一杯、顿服之、不愈再服。）此温病与伤寒不同之异点。有司命之责者。不可不知也。

　　【炳章按】朱丹溪云。血室。方氏云。血室为营血停留之所。经血集会之处。即冲脉。所谓血海是也。

　　诸家皆从其说。惟柯氏云。血室、肝也。肝为藏血之藏。故称血室。陈自明云。巢氏《病源》并《产宝方》。

　　并谓之胞门、子户。张仲景谓之血室。《卫生宝鉴》云。血室者、素问所谓女子胞。即产肠也。程序《医彀》云。

　　子宫、即血室也。张介宾《类经附翼》云。子户、即子宫。俗谓子肠。医家以冲任之脉盛于此。则月事以时下。

　　故名曰血室，据最近西医学说。亦名子宫。许叔微所谓方未受孕。则下行之。以为月事。既妊娠。则中蓄之以养胎。及已产。则上壅之以为乳。皆血也。据炳章意察。为月事、为养胎、皆血是也。其既产以为乳者。乳非血也。乳者、乃饮食入胃化出之乳糜汁而为乳。实未成血之物也。若不为乳。以此汁再入循环器。则化赤而为血。再经营运于周身。后清血荣经。其浊血流入血室。下行为月事。已妊娠者以养胎。盖血室即子宫。平时则蓄血以行经。妊娠则系胎。凡行经时。则子门开张而下泄。故伤寒中风。适值经来。而邪热得直入血室。

　　亦有经未至期。因热盛蒸迫血室。则血亦下行。顺则热随血泄。经行后热反化轻。否则热甚冲入胞门。阻拒其行经。下泄之血。留蓄胞门为瘀。以致血室之热。无从得泄。病必增剧。炳章前治偏门快阁姚性妇伏暑。初病时尚食荤腥肉面。兼服补品。迨热重胃闭始停。而后身灼热。胸痞便闭。小溲短涩。因热逼血室。经水受迫而来。以致热入血室。俄倾未净经止。证现耳聋目闭。手足螈 。神昏谵语。便闭溲涩。前医皆遵热入血室例。治多罔效。至病势危殆。

　　始邀余延医。余诊其脉。弦数搏指。舌底苔灰黑黄焦。浮铺苔上。且腻浓板实。舌尖深绛。边紫兼青。询其前由。阅其服方。参考现症。断其为热入血室瘀塞胞门。胞门淤阻不除。清血室热之药。无从得进。故诸治不应。余主先去除胞门积瘀。冀以清热熄风。遂重用蚕砂、鼠粪、蜣螂。化浊道以通胞门之淤塞。硝、黄、攻坚积。牙皂涤污垢。地鳖、桃仁。逐瘀通络。鲜地合大黄。能化瘀泄热。鲜大青、钩藤、羚羊。清血热而熄肝风。鲜菖蒲、天竺黄。豁痰而开心窍。服一剂。逾五六句钟。大便即下黑垢瘀血块。成团成颗粒者甚多。热退其半。螈 即定。神识略清。次晨复诊。脉势已平。而舌苔松腐。黑垢满堆。刮去瓢余。未减其半。超时又浓。继进桃仁承气汤。加化滞清热之品。服至五剂。苔垢始净。身热亦退。胃纳渐动。调理而痊。考此证先病伏暑挟湿。继则挟食。再则阻经停瘀。湿蒸热灼。便闭溲涩。血室伏热内灼。胞门凝瘀阻塞。以致邪无出路。

　　前医以凉血清热之剂。以清血室。然药力不能直入淤塞之胞门。故皆罔效。余之收效。在通瘀导浊。以二矢浊味。攻胞门之浊道也。前证若用小柴胡汤。则大误矣。盖温暑治法。与正伤寒不同。叶氏温热论。已辨之甚详。再节录于下。以资参考。叶天士云。经水适来适断。邪将陷入血室。少阳伤寒言之详悉。不复多赘。但数动（数动、辨脉也、温病之脉数动、与伤寒热入血室之脉迟者不同。）与正伤寒不同。仲景立小柴胡汤。提出所陷热邪。以参枣扶胃气。冲脉隶属阳明也。此惟虚者为合法。若热邪陷入。与血相结者。（较热入血室、不与血相结者为重。）当从陶氏小柴胡汤去参、枣。加鲜生地、桃仁、楂肉、丹皮、或犀角等。凉血散血。使血不与热相搏。而后能和解。如陶氏之法也。若本经血结自甚。或挟有瘀伤宿血。挟热而得者。其证必少腹满痛。轻者刺期门。（期门二穴、在第二肋端、不容穴傍各一寸五分、上直两乳、足太阴厥阴阴维之会、举臂取之、刺入四分、灸五壮、肝募也。）以泄其实。使气行瘀散也。重者小柴胡汤。去参枣之甘药。加延胡索、归尾、桃仁。以利其气。破其血也。挟寒加桂心。气滞加香附、陈皮、枳壳。然热陷血室之证。多有谵语如狂之象。与阳明胃实相似。此种病机。最须辨别。血结者、身体必重。非若阳明之轻转便捷。何以故。盖阴主重浊。络脉被阻。身之侧傍气痹。连及胸背。皆拘束不遂。故去邪通络。正合其治。往往延久。致上逆心胞。胸中痹痛。即陶氏所谓血结胸也。用犀角地黄汤。加大黄、桃仁、红花、枳实。最为合法。诸本于此节下。有王海藏出一桂枝红花汤。是方断非可治血结胸者。故删去之。

　　【荣斋按】本节（临经伤寒）写法与其他各节不同，俞氏罗列了前人的学说，不加自己意见，全书中此为第一例。它首条（因）引吴又可、林澜二家，次条（证）引伤寒论原文及十家注释，三条（脉）引陶节庵、林澜二家，四条（治）引林澜、陶节庵、吴又可、朱肱四家；撷古医学的菁华，而融汇贯通之，是俞氏一贯的作法。樊星环对“热入血室用小柴胡汤”，作“热入血室广论”，发表了整个意见。他说：“仲景《伤寒论》，妇人中风、伤寒、热入血室三条，治法各异。如胸胁满如结胸者，则刺期门以泄血热；血结寒热者，则用小柴胡汤以和少阳；发热谵语者，则刺期门法与小柴胡汤和解法亦禁用，而听其经行自愈。界划分明，不得混淆。乃后人一遇此证，不问病状若何？概用小柴胡汤治之，以为本之仲景，而不知杀人于不觉也。以徐灵胎先生为一代名医，而亦云此证柴胡为千古定法；洄溪尚如此，后人更不足责矣。不知因伤寒而患此证者极少，因温热而患此证者甚多，且往往发于夏令酷暑之时，稍一迁延，即不可救。其证大抵脉数身热，面赤便闭，腹痛神昏，甚至有发狂者；而寒热往来者则绝不多见。故用药不外犀角地黄汤，桃仁承气汤，导赤散，牛黄膏之类。王孟英曰：“温邪热入血室有三证：如经水适来，因热邪陷入而搏结不行者，宜破其血结。经水适断，而邪乃乘血舍空虚以袭之者，宜养营以清热。其邪热传营，逼血妄行，致经未当期而至者，宜清热而安营。”并无用小柴胡之说，非显背仲景也。盖温邪来路，与伤寒不同故也。大抵伤寒论所列三条，由风寒化热之后，余邪陷入血室，本非危险之证，故治法极轻；而末条则并以不治治之。但小柴胡一法，究属可疑。以意度之，殆治“寒入血室”之方乎？盖凡病皆有寒热，热能入血室，寒岂不能入血室乎？热入血室，夏令为甚，寒入血室，亦夏令为多。因妇人之性，多喜凉而恶热，虽或经水适来适止，平时尚知小心，夏令则不甚措意；或贪受凉风，或饮食生冷，或坐卧凉地，皆能乘虚袭入。故寒入血室以后，有经阻不行者，有经来腹痛者，有小腹胀满者，有泄泻不止者；虽不尽然，而因此者颇多。待病势已成而欲治之，患者已忘其受病之原，医者何从知其得病之本，故或指为气郁，或指为血虚，或疑为宿瘀，或疑为蓄水，从无一人能确立病名者；余谓此皆可以寒入血室名之。况以上诸病，其现症多往来寒热，与热入血室相类，不妨以小柴胡汤治之。且仲景有加减法，正可随证变通，佐以行气破血，泄浊温经，则无乎不可。此余所以作此论以广其说也。”（见严鸿基《女科辑要》卷下）我认为这篇论文，是很有价值的。他先把《伤寒论》三条原文加以分析，提出：“因伤寒而患此证者少，因温热而患此证者多。”的经验看法。同时，引王孟英三种治法，指出“温邪来路与伤寒不同”。以证明小柴胡不是“热入血室”肯定的主剂。最后，又体会出伤寒热入血室之用小柴胡汤，怀疑是“寒入血室”。这种细心研究，大胆怀疑的精神，是值得佩服的。在这里，如果能参看《三世医验》陆养愚治臧尧山妻案，《女科辑要》沈尧封治案，则对于本证诊疗法，当有更进一步的认识。

　　第九章·伤寒夹证

　　第十五节·妊娠伤寒

　　（一名胎前伤寒）

　　【因】妇人怀孕。寒邪外束。营气不能灌注。故发热恶寒。身疼腰痛。谓之伤寒。头痛恶风。

　　身热心烦。谓之伤风。邪在半表半里。则往来寒热。

　　【证】邪在表身热。恶寒无汗。头疼身痛。在里则腑热壅闭。大便不通。若寒在半表。热在半里。

　　则往来寒热。烦渴不解。若寒侵于表。风伤营气。则身疼头痛。发热恶寒。妊娠气血不足。不能营卫于外。而风邪乘虚袭入经中。则身热自汗。倦怠恶风。妊娠营血不足。寒即袭入经中。则身疼无汗。发热恶寒。

　　【脉】妊娠人迎紧盛。伤于寒。营气虚者。脉必浮弱。气口浮缓。伤于风。卫气虚者。脉必浮软。

　　营卫两虚。邪不解散。脉必细微。

　　【治】疏邪解表。以治其标。扶元托散。以培其本。营虚者。养血为先。卫虚者。补气为亟。

　　营卫两虚。温补并施。邪在表者。其证恶寒身热。头痛无汗。脉浮者。主以香苏饮。（生香附、紫苏、陈皮、甘草、生姜、葱头。）病在里者。其证里热壅闭。大便不通。脉洪数者。治以三黄解毒汤。（黄连黄芩、黄柏、焦栀子、大黄。）在半表半里者。寒热往来。烦渴不解。脉弦数者。

　　主以黄龙汤（柴胡、黄芩、人参、甘草、生姜、大枣。）营虚者。寒多热少。不烦不渴。脉弦浮涩者。

　　主以当归桂枝汤。（当归、桂枝、白芍、甘草、煨姜、大枣。）卫虚者。寒邪留恋经中。则寒热不解。脉浮软者。主以黄 建中汤。（炙黄 、桂枝、白芍、炙甘草、生姜、大枣。）伤寒寒已外解。脾气虚馁。热乘虚陷。胎动不安。主以安胎散。（生白术、黄芩、炒白芍等分为散。以生姜二片、大枣三枚。煎浓汁调服三钱）兼有潮热者。主以安胎阿胶散。

　　（炒阿胶三两、党参一两五钱、白术一两五钱、茯苓一两五钱、桑寄生三两。炒制为散。米饮调下三钱。）妊娠伤寒。侵表伤营。头痛发热。恶寒身痛。胎孕不安。脉浮紧涩者。主以羌活散。（羌活、生白术、防风、炒白芍、黄芩各一两五钱、当归三两、白芷川芎各一两、甘草六钱、制为散、水煎五钱、去渣温服。）妊娠伤风。风邪乘虚袭入经中。身热自汗。倦怠恶风。胎孕不安。脉浮缓者。

　　主以黄 解肌散。（人参一两五钱、黄 三两炙、当归三两、炒白芍一两五钱、川芎一两、炙甘草五钱、制为散、紫苏汤下三钱。）妊娠营血不足。寒袭经中。身疼无汗。发热恶寒。胀浮弱者。

　　主以桂枝芍药汤。（桂枝芍药各钱半、当归三钱、生姜两片、葱头三枚。）妊娠伤寒表解后。里气不和。

　　腹中痛。下利胎动。脉沉者。主以芍药汤（炒白芍三钱、炒白术、茯苓各钱半、炙甘草八分。）妊娠伤寒表解后。腹中不和。协热下利。胎不安。脉数者。主以加味黄芩汤。（炒白芍、炒白术、黄芩、茯苓各钱半、炒阿胶二钱、炙甘草五分。）妊娠伤寒。火郁不解。营阴受伤。而夹湿热。发斑紫黑。

　　胎因不安。脉数弦大者。主以栀子大青汤。（鲜生地五钱、升麻五分、焦栀子三钱。鲜大青四钱、黄芩二钱、葱头三枚。）妊娠伤寒。热郁阳明。热极而发紫黑斑。脉洪数者。若不急治。胎殒在即。

　　主以青黛石膏汤（真青黛钱半、鲜生地二两捣汁。生石膏八钱、升麻六分、黄芩二钱、焦栀子三钱、葱头三枚。）妊娠伤寒后。余热阻膈。血气暗耗。潮热不解。胎孕不安。脉数濡弦者。主以黄龙四物汤。

　　（鲜生地五钱、党参、黄芩白芍各钱半、柴胡五分、当归三钱、川芎、甘草各八分。）妊娠伤寒。

　　发汗后。余热内陷。卫气无所止息。漏汗不止。胎孕不安。脉浮数者。主以加减当归六黄汤（大生地五钱、清炙 皮三钱、炒白芍、炙甘草、黄芩各钱半。白芷盐水炒黑二钱、当归、炒阿胶各三钱、浮小麦三钱）妊娠伤寒汗下后、津液暴亡。虚烦不眠。胎孕不安。脉濡数者。

　　主以加味竹叶汤。（淡竹叶三钱。北沙参三钱、鲜生地五钱、麦冬、炒阿胶各三钱。炙甘草五分。）

</div>
    <div class="pagination">
<a href="重订通俗伤寒论_page45.html">上一页</a><span>...</span><a href="重订通俗伤寒论_page41.html">41</a><a href="重订通俗伤寒论_page42.html">42</a><a href="重订通俗伤寒论_page43.html">43</a><a href="重订通俗伤寒论_page44.html">44</a><a href="重订通俗伤寒论_page45.html">45</a><span class="current-page">46</span><a href="重订通俗伤寒论_page47.html">47</a><a href="重订通俗伤寒论_page48.html">48</a><a href="重订通俗伤寒论_page49.html">49</a><a href="重订通俗伤寒论_page50.html">50</a><a href="重订通俗伤寒论_page51.html">51</a><span>...</span><a href="重订通俗伤寒论_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
