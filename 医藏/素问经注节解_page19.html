<!DOCTYPE html>
<html>
<head>
    <meta charset="UTF-8">
    <title>素问经注节解 - 第 19 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 19 页/共 37 页</h1>
    <div class="content">　　腹中论篇

　　腹中论者，言腹中之病也。凡八则，而今删其一。腹中之病，诚不止此，而此特其大凡耳。

　　黄帝问曰：有病心腹满，旦食则不能暮食，此为何病？岐伯曰：名为鼓胀。（心腹胀满，不能再食，形如鼓胀，故名鼓胀也。按：鼓胀一证，最为恶候，似不止于心腹胀满，不能再食而已也。太素作谷胀，良是。盖气壅而不能化食者，非真鼓胀，注言形如，是也。）帝曰：治之奈何？岐伯曰：治之以鸡矢醴，一剂知，二剂已。（古本草，鸡矢并不治鼓胀，惟大利小便，微寒。今方制法，当处汤渍服之。按：鼓胀固非鸡矢所能治，即谷胀恐亦非宜。大抵方药有古人能用之，而后人必不可用者，此类是也。）帝曰：其时有复发者，何也？（复谓再发，言如旧也。）岐伯曰：此饮食不节，故时有病也。（……按：言腹满而不能食者，其因原起于饮食，继又不能樽节，故令复发如旧也。）

　　帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？（清液，清水也，亦谓之清涕。清涕者，谓从窈漏中漫液而下，水出清冷也。眩谓目视眩转也。前后血谓前阴后阴出血也。）岐伯曰：病名血枯。此得之年少时有所大脱血，若醉入房，中气竭，肝伤，故月事衰少不来也。

　　（出血多者，谓之脱血，漏下、鼻衄、呕吐出血皆同焉。夫醉则血气盛，血气盛则内热，因而入房，髓液皆下，故肾中气竭也。肝藏血，以少大脱血，故肝伤也。然于丈夫则精液衰乏，女子则月事衰少而不来。）帝曰：治之奈何？复以何术？岐伯曰：以四乌 骨、一 茹，二物并合之，丸以雀卵，大如小豆，以五丸为后饭，饮以鲍鱼汁，利肠中。（……饭后药先，谓之后饭。按古本草经云，乌 鱼骨、 茹等，并不治血枯。然经法用之，是攻其所生所起尔。夫醉劳力以入房，则肾中精气耗竭；月事衰少不至，则中有恶血淹留。精气耗竭，则阴萎不起而无精；恶血淹留，则血痹着中而不散。故先兹四味，用入方焉。古本草经曰：乌 鱼骨，味咸冷平无毒，主治女子血闭。 茹味辛寒平有小毒，主散恶血。雀卵味甘温平无毒，主治男子阴萎不起，强之令热，多精有子。

　　鲍鱼味辛臭温平无毒，主治瘀血血痹在四肢不散者。寻文会意，方义如此而处治之也。按：新校正云：“按甲乙经及太素 作 ，详王注性味乃 茹，当改 作 。又按本草乌 鱼骨冷作微温，雀卵甘作酸，与王注异。”）

　　帝曰：病有少腹盛，上下左右皆有根，此为何病？可治不？岐伯曰：病名曰伏梁。（按：伏梁本为心之积，今本篇又有两伏梁，详求其义，彼此殊别，乃知凡胸腹之间，病有聚而成形者，皆得谓之伏梁，所谓名同而实异也。）

　　帝曰：伏梁何因而得之？岐伯曰：裹大脓血，居肠胃之外，不可治，治之每切，按之致死。帝曰：何以然？岐伯曰：此下则因阴，必下脓血，上则迫胃脘，生膈挟胃脘内痈。（正当冲脉带脉之部分也。带脉者，起于季胁，回身一周，横络于脐下。冲脉者，与足少阴之络，起于肾下，出于气街，循阴股。其上行者，出脐下三寸关元之分，挟脐直上，循腹各行，会于咽喉。故病当其分，则少腹盛，上下左右皆有根也。以其上下坚盛，如有潜梁，故曰病名伏梁，不可治也。以裹大脓血居肠胃之外，按之痛闷不堪，故每切接之致死也。以冲脉下行者络阴，上行者循腹故也。上则迫近于胃脘，下则因薄于阴器。若因薄于阴，则便下脓血。若迫近于胃，则病气上出于膈，复挟胃脘内长其痛也。以本有大脓血在肠胃之外故也。生当为出，传文误也。按：切，切痛也。注切按连续，误矣。又注生作出，太素挟胃作使胃，义并通。）此久病也，难治。居脐上为逆，居脐下为从，勿动亟夺。（……若裹大脓血居脐上，则渐伤心脏，故为逆。居脐下，则去心稍远，犹得渐攻，故为从。从，顺也。亟，数也。夺，去也。言不可移动，但数数去之则可矣。）

　　帝曰：夫子数言热中。消中，不可服高梁、芳草、石药，石药发癫，芳草发狂。（多饮数溲，谓之热中。多食数溲，谓之消中。多喜曰癫。多怒曰狂。芳，美味也。）夫热中、消中者，皆富贵人也。今禁高梁，是不合其心，禁芳草、石药，是病不愈，愿闻其说。热中消中者，脾气之上溢，甘肥之所致，故禁食高梁芳美之草也。

　　富贵人者，骄恣纵欲，轻人而无能禁之，禁之则逆其志，顺之则加其病。帝思难诘，故发问之。高，膏。粱，米也。石药，英乳也。芳草，浓美也。然此五者，富贵人常服之，难禁也。岐伯曰：夫芳草之气美，石药之气悍，二者其气急疾坚劲，故非缓心和人，不可以服此二者。（脾气溢而生病，气美则重盛于脾，气悍则又滋其热。若人性和心缓，气候舒匀，不与物争，释然宽泰，则神不躁迫，无惧内伤也。按：富贵者观此，其亦可以知所守矣。）帝曰：不可以服此二者，何以然？岐伯曰：夫热气 悍，药气亦然，二者相遇，恐内伤脾。脾者土也而恶木，服此药者，至甲乙日更论。（热气 盛则木气内余，故心非和缓则躁怒数起，躁怒数起则热气因木以伤脾，甲乙为木，故至甲乙日更论脾病之增减也。）

　　帝曰：有病膺肿、（按：甲乙经作痈肿，非也。）颈痛、胸满、腹胀，此为何病？何以得之？（膺，胸旁也。

　　颈，项前也。胸，膺间也。）岐伯曰：名厥逆。（气逆所生，故名厥逆。）帝曰：治之奈何？岐伯曰：灸之则喑，石之则狂，须其气并，乃可治也。（石谓以石针开破之。）帝曰：何以然？岐伯曰：阳气重上，有余于上。

　　灸之则阳气入阴，入则喑；石之则阳气虚，虚则狂。（灸之则火气助阳，阳盛故入阴；石之则阳气出，阳气出则内不足，故狂。）须其气并而治之，可使全也。（按，并，注谓并合，是也。至其所以并合可治之解，惜未明快。

　　盖言气逆之证，上冲胸膺，散漫腹胁，攻之急则气不归经而逆愈甚。故须因势利导，使气合而并于一，然后中满者补其母，阳浮者滋其阴，火盛气壅者消散而清利，则上冲者必降而顺下，散漫者自敛而归于原也。）

　　帝曰：善！何以知怀子之且生也？岐伯曰：身有病而无邪脉也。（病谓经闭也。脉法曰：“尺中之脉，来而继绝者，经闭也。月水不利，若尺中脉绝者，经闭也。”今病经闭，脉反如常者，妇人妊娠之证，故云身有病而无邪脉也。按：帝问怀子之且生是有二意，而伯答有病无邪，是止解怀子，而且生义竟无所解，必有脱简。且生谓将产也。）

　　帝曰：病热而有所痛者，何也。岐伯曰：病热者，阳脉也，以三阳之动也。人迎一盛少阳，二盛太阳，三盛阳明，入阴也。夫阳入于阴，故病在头与腹，乃 胀而头痛也。帝曰：善！（按：热者，火之气也。火盛则热，病属三阳，三阳盛极，气及于阴，皆火之为患也。）

　　外篇　卷之四

　　天元纪大论

　　天者，道也。元者，大也。天元纪者，纪天之大道也。天有六气，地有五行，天符应天，岁直承岁，应合不合，千变万化，盛衰分焉，损益见焉，人物由此而生，亦由此而病，大矣哉其此论乎。

　　黄帝问曰：天有五行，御五位以生寒暑燥湿风。人有五脏，化五气以生喜怒思忧恐，论言五运相袭而皆治之，终期之日，周而复始，余已知之矣。愿闻其与三阴三阳之候奈何合之？鬼臾区稽首再拜对曰：昭乎哉问也。

　　夫五运阴阳者，天地之道也，万物之纲纪，变化之父母，生杀之本始，神明之府也，可不通乎？！（按：帝所问与区所对，文义皆与六节脏象及阴阳应象诸论相同，大约俱言天地万物之道，无一不本于阴阳，而注解彼此不同，何也？）故物生谓之化，物极谓之变，阴阳不测谓之神，神用无方谓之圣。（按：化者物之始生，自无而之有，变者物之穷极，自有而之无，盖万物之始终也。神则无运用之迹，圣则绝拟议之形，自以变化无方而众莫得而测，盖天人之极则也。）夫变化之为用也，在天为玄，在人为道，（按：天体无形，故尝玄妙而难穷；人形有象，故必遵道以为用。）在地为化，（按：分形赋质，品物咸章，造化之功，地所成也。）化生五味，（按：酸苦甘辛咸，动植飞潜皆具之，而总皆气化之所生。

　　注单指金石草木，偏矣。）道生智，玄生神。（智通妙用，唯道所生；玄远幽深，神之为用。）神在天为风，在地为木；（风者，教之始，天之使也，天之号令也。）在天为热，在地为火；在天为湿，在地为土；在天为燥，在地为金；在天为寒，在地为水。故在天为气，在地成形，（气谓风热湿燥寒，形谓木火土金水。）形气相感而化生万物矣。

　　然天地者，万物之上下也。左右者，阴阳之道路也。水火者，阴阳之征兆也。金木者，生成之终始也。（木主发生应春，春为生化之始；金主收敛应秋，秋为成实之终。终始不息，其化常行。）气有多少，形有盛衰，上下相召而损益彰矣……。（气有多少，谓天之阴阳三等，多少不同秩也。形有盛衰，谓五运之气，有太过不及也。由是多少盛衰，天地相召，而阴阳损益，昭然彰着可见也。）帝曰：何谓气有多少，形有盛衰？鬼臾区曰：阴阳之气，各有多少，故曰三阴三阳也。（按：三者之分，多少之殊也。）形有盛衰，谓五行之治，各有太过不及也。故其始也，有余而往，不足随之；不足而往，有余从之。知迎知随，气可与期。（按：盛极必衰，衰极必盛，恒相随也。知随之所以然，无使太过，无使不及，迎而治之，则气常得其平，自无有余不足之患矣。）

　　应天为天符，承岁为岁直，三合为治。（按：张景岳曰：“符，合也。承，下奉上也。直，会也。应天为天符，如丁巳丁亥，木气合也，戊寅戊申戊子戊午，火气合也，己丑己未，土气合也，乙卯乙酉，金气合也，丙辰丙戌，水气合也，此十二年者，中运与司天同气，故曰天符。承岁为岁直，如丁卯之岁，木承木也，戊午之岁，火承火也，乙酉之岁，金承金也，丙子之岁，水承水也，甲辰甲戌己丑己未之岁，土承土也，此以年支与岁，同气相承，故曰岁直，即岁会也。然不分阳年阴年，但取四正之年为四直承岁，如子午卯酉是也。惟土无定位，寄王于四季之末，各一十八日有奇，则通论承岁，如辰戌丑未是也。共计八年。三合为治，言天气、运气、年辰也。凡天符岁会之类，皆不外此三者。若上中下三气相合，乃为太一天符，如乙酉岁金气三合，戊午岁火气三合，己丑己未岁土气三合是也。共四年。”）

　　帝曰：上下相召奈何？鬼臾区曰：寒暑燥湿风火，天之阴阳也，三阴三阳上奉之。（按：张景岳曰：“寒暑燥湿风火，六气化于天者也，故为天之阴阳。三阴三阳上奉之，谓厥阴奉风气，少阴奉火气，太阴奉土气，此三阴也；少阳奉暑气，阳明奉燥气，太阳奉寒气，此三阳也。”召，感召也。）木火土金水火，地之阴阳也，生长化收藏下应之。（按：张景岳曰：“木火土金水火，五行成于地者也，故为地之阴阳。生长化收藏下应之，谓木应生，火应长，土应化，金应收，水应藏也。又按上文神在天为风等十句，其在天者止言风热湿燥寒，在地者止言木火土金水，而此二节乃言寒暑燥湿风火，木火土金水火。盖以在天之热，分为暑火而为六，在地之火，分为君相而为六，此因五行以化六气，而所以有三阴三阳之分也。二火义如下文。”谨按五行虽属之地，而其原实本于天之六气所化而成。故风木应春而生，二火应夏而长，燥金应秋而收，寒水应冬而藏，湿土应四季而分化。人受之，则肝应春生，心应夏长，脾应长夏而司化，肺应秋收，肾应冬藏，相火和五脏而长养万物，则无一非五行之所成，而实无一非六气之所化也。然生长化收藏，既为六气之所化，而云下应者，何也？六气者，无形者也，五行之为生长化收藏也，有象者也。以无形之气，而营运于五行之中，其为生也长也化也收与藏也，有形可象，故曰下应也。景岳宜云因六气以化五行方是。）天以阳生阴长，地以阳杀阴藏。（按：义已具前阴阳应象大论中。）天有阴阳，地亦有阴阳，……故阳中有阴，阴中有阳。（按：张景岳曰：“天本阳也，然阳中有阴；地本阴也，然阴中有阳。此阴阳互藏之道，如坎中有奇，离中有偶，水之内明，火之内暗，皆是也。惟阳中有阴，故天气得以下降，阴中有阳，故地气得以上升，此即上下相召之本。”）所以欲知天地之阴阳者，应天之气，动而不息，故五岁而右迁；应地之气，静而守位，故六期而环会。（按：张景岳曰：“应天之气，五行之应天干也。动而不息，以天加地而六甲周旋也。五岁右迁，天干之应也，即下文甲己之岁土运统之之类是也。盖甲乙丙丁戊，竟五运之一周，己庚辛壬癸，又五运之一周，甲右迁而己来，己右迁而甲来，故五岁而右迁也。应地之气，六气之应地支也。静而守位，以地承天而地支不动也。六期而环会，地支之周也，即下文子午之岁上见少阴之类是也。盖子丑寅卯辰巳，终六气之一备，午未申酉戌亥，又六气之一备，终而复始，故六期而环会。”谨按景岳此解，明确极矣，几于一字不可更易。注乃谓天气不加君火，五岁余一，故迁一位。夫少阴君火既已司天，居六气之一，何谓法不加临。启玄之意，盖谓少阴不司气化，而以迁为迁去一位也。抑知迁者离此就彼之谓，谓天行左旋，从右迁左，故曰右迁，与下环会相对。详味经旨，始知景岳之言为确。）动静相召，上下相临，阴阳相错，而变由生也。帝曰：上下周纪，其有数乎？鬼臾区曰：天以六为节，地以五为制。（按：张景岳曰：“天数五，而五阴五阳，故为十干；地数六，而六阴六阳，故为十二支。然天干之五，必得地支之六以为节，地支之六，必得天干之五以为制，而后六甲成，岁气备。又如子午之上为君火，以至巳亥之上为风木，是六气之在天，而以地支之六为节也。甲己为土运，以至戊癸为火运，是五行之在地，而以天干之五为制也。此以地支而应天之六气，以天干而合地之五行，正其上下相召以合五六之数也。”）周天气者，六期为一备；终地期者，五岁为一周。（按：张景岳曰：“天之六气，各治一岁，故六期为一备。地之五行，亦各治一岁，故五岁为一周。一曰：当以周天气者六为句，终地纪者五为句，亦通。谓一岁六步，步各六十日，六六三百六十日，是周天气者六也，故期为一备。一岁五行各主一运，运七十二日，五七三百五十，二五一十，亦三百六十日，是终地纪者五也，故岁为一周。此以一岁之五六为言，以合下文一纪一周之数，尤见亲切。”）

　　君火以明，相火以位。（按：张景岳曰：“此明天之六气惟火有二之义也。君者，上也；相者，下也。阳在上者，即君火也；阳在下者，即相火也。上者应离，阳在外也，故君火以明；下者应坎，阳在内也，故相火以位。火一也，而上下幽显，其象不同，此其所以有辨也。”谨按天之六气，木土金水各居其一，而火独有二。

　　注谓但立名于君位，不立岁气，以名奉天，故曰君火以明，守位禀命，故曰相火以位。是改明为名，不惟不知君火以明之义，且并不知所以火有君相之分也。赖张景岳先生力辨其误，谓启玄之意，盖因至真要大论言少阴不司气化，故引其意而云君火不立岁气。殊不知彼言不司气化者，言君火不主五运之化，非言六气也。又谓君火居上，为日之明，以昭天道，故于人也属心，而神明出焉。相火居下，为原泉之温，以生养万物，故于人也属肾，而元阳蓄焉。所以六气之序，君火在前，相火在后，前者肇物之生，后者成物之实，而三百六十日中，前后二火所主者，止四五六七月，共一百二十日，以成一岁化育之功，此君相二火之为用也。辞义明切，为合经旨。但其解相火以位句，似犹有可议者，请更为晰之。其言曰：“明者光也，火之气也；位者形也，火之质也。”以光气解明诚是，以形质解位则非也。夫所谓明者，火气外达，光辉发越之称也。其见于天，为日月之普照；其比之人君也，为光被，为向明；其见于人之脏也，为心之智能，为气之阳和，皆明之为用，即火之为用也。然心者身之君也，心为火脏，故以心火为君火也。其主夏，其位南，其卦离。易曰：“离也者，明也，万物皆相见，南方之卦也。圣人南面而听天下，向明而治，盖取诸此也。”然则明也者，心之体，君之德，火之用也。五行缺此，则凝寒而不化，五脏无此，则幽隐而少气矣，是故君火贵乎以明也。此以明之义，不过从景岳之言稍畅之。若夫以位之解，则更有说矣。夫所谓位者，贵之之辞也。何以贵？贵夫相也。君非相不可以为治，心非肾不能以有生。五脏之气固借心火以为配，然心火者阳火也，其气烈，其性刚，足以驱寒而燥湿，亦足以乱气而耗元。倘无相火之气蕴蓄于丹田，则肝木何以生，脾胃何以养，肺金不几过于肃，而寒水不且至于冰凝乎。是则丹田者，相火之位也。居其位，行其政，下以因元气之根基，上以佐心火所不逮，是所贵乎相火者，岂非以位耶。抑位者，限之之辞也。何谓限？相火飞越则为病，故必限之以位也。官不守其位则政纷，民不安其位则法乱，是故位也者，所以安身而立命者也。丹田既为相火之位矣，命门之气，温温不息，是少火也，脏腑资之以养焉。

　　其或水亏火胜，阴不维阳，飞越而上为燎原为戴阳，于是生气之少火变为食气之壮火矣。不知者以为相火之为害也，而岂知止是出乎其位之所致，是故相火贵乎以位也。分而言之，心火象离，阳在外也，然在外者必原于内，故君火无相火，则气尽散而不能生养夫万物。肾火象坎，阳在内也，然在内者必达于外，故相火无君火，则气下郁而不能熏蒸夫脏腑。合而言之，同一火也，而阴阳交济之义备焉。二者之不可缺一，亦犹木土金水之不能以无火也。此相火之义属肾，盖自古而然矣。今考六气相火，专属少阳三焦，三焦与肾似不相合，然三焦有名无形，主气而实根原于命门。命门居两肾之中，体阴而用阳，与右肾同功用，故亦根原于丹田。高阳生盖不知其所以然，而欲诊三焦于右尺，则谬甚矣。）五六相合，而七百二十气为一纪，凡三十岁。（按：张景岳曰：“天以六期为备，地以五岁为周，周余一气，终而复会，如五个六，三十岁也，六十五，亦三十岁也，故五六相合，而七百二十气为一纪，凡三十岁也。然此以大数言之耳，若详求之，则三十年之数，正与一年之度相合。

　　盖一岁之数，凡三百六十日，六分分之，为六气，各得六十日也；五分分之，为五运，各得七十二日也；七十二分分之，为七十二候，各得五日也。三十年之数，凡三百六十月，六分分之，各得六十月；五分分之，各得七十二月；七百二十分分之，各得十五日，是为一气，又曰一节。此五六之大会，而元会运世之数，皆自此起，故谓之一纪，又谓之一世。”）千四百四十气，凡六十岁而为一周，不及太过，斯皆见矣……。（按：张景岳曰：“以三十年而倍之，则得此数，是为六十年花甲一周也。其间运五气六，上下相临之数，尽具于此。故凡太过不及，逆顺胜复之数，皆于此而可见矣。”）

　　帝曰：善言始者，必会于终，善言近者，必知其远，是则至数极而道不惑，所谓明矣。愿夫子推而次之，令有条理，简而不匮，久而不绝，易用难忘，为之纲纪，至数之要，愿尽闻之。鬼臾区曰：昭乎哉问！明乎哉道！如鼓之应桴，响之应声也。（按：桴，鼓椎也。）臣闻之，甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。（按：张景岳曰：“此即五行之应天干也，是为五运。”）帝曰：其于三阴三阳合之奈何？鬼臾区曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。（此即三阴三阳之应地支也，是为六气。上者言司天，如子午之岁，上见少阴司天是也。十二年皆然。）少阴所谓标也，厥阴所谓终也。（“标，首也。终，尽也。六十年阴阳之序，始于子午，故少阴谓标，终于巳亥，故厥阴谓终。”新校正云：“详午未寅酉戌亥之岁为正化，正司化令之实，子丑申卯辰巳之岁为对化，对司化令之虚，此其大法也。”）厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元。（“三阴三阳者，由六气之化为之主，而风化厥阴，热化少阴，湿化太阴，火化少阳，燥化阳明，寒化太阳，气化相生，故六气谓本，三阴三阳谓标也。然此六者，皆天元一气之所化，一分为六，故曰六元。本篇曰天元纪者，义本诸此。”）帝曰：光乎哉道！明乎哉论！请着之玉版，藏之金匮，暑曰天元纪。

　　外篇　卷之四

　　五营运大论

　　五运者，五行各司一运。行者，谓主时行令，是谓五营运也。通篇约分九段，每段各有精义，盖合运五气六而为言者也。

　　黄帝坐明堂，始正天纲，临观八极，考建五常。（明堂，布政宫也。八极，八方目极之所也。考谓考校，建谓创建也。五常谓五气，行天地之中者也。端居正气，以候天和。按：张景岳曰：“五常，五行气运之常。考建五常，以测阴阳之变化也。”）请天师而问之曰：论言天地之动静，神明为之纪；阴阳之升降，寒暑彰其兆。

　　（按：新校正曰：“详论谓阴阳应象大论及气交变大论文，彼云阴阳之往复，寒暑彰其兆。”）余闻五运之数于夫子，夫子之所言，正五气之各主岁尔，首甲定运，（按：张景岳曰：“首甲定运，谓六十年以甲子为首而定其运也。”余因论之。鬼臾区曰：按：此是帝问岐伯而述鬼臾区之言如此，非臾区答帝也。）土主甲巳，金主乙庚，水主丙辛，木主丁壬，火主戊癸。子午之上，少阴主之；丑未之上，太阴主之；寅申之上，少阳主之；卯酉之上，阳明主之；辰戌之上，太阳主之；巳亥之上，厥阴主之。不合阴阳，其故何也？（“主者，司天也。

　　不合阴阳，如五行之甲乙，东方木也，而甲化土运，乙化金运；六气之亥子，北方水也，而亥年之上，风木主之，子年之上，君火主之；又如君火司气：火本阳也而反属少阴，寒水司气，水本阴也而反属太阳之类，似皆不合于阴阳者也。”）岐伯曰：是明道也，此天地之阴阳也。（按：言臾区所言运五气六，乃是欲显明天地之道也。然其阴阳所以不合者，正天地之所以为阴阳而变化所由起也。）夫数之可数者，人中之阴阳也，然所合数之可得者也。夫阴阳者：数之可十，推之可百，数之可千，推之可万，天地阴阳者，不以数推，以象之谓也。（“人中之阴阳，言其浅近可数，而人所易知者也。然阴阳之道：或本阳而标阴，或内阳而外阴，或此阳而彼阴，或先阳而后阴，故小之而十百，大之而千万，无非阴阳之变化，此天地之阴阳无穷，诚有不可以限数推言者，故当因象求之，则无不有理存焉。”）

　　帝曰：愿闻其所始也。岐伯曰：昭乎哉问也！臣览太始天元册文，丹天之气，经于牛女戊分； 天之气，经于心尾己分；苍天之气，经于危室柳鬼；素天之气，经于亢氐昴毕；玄天之气，经于张翼娄胃。（“此所以辨五运也。始谓天运初分之始。太始天元册文，太古占天文也。丹，赤色，火气也； ，黄色，土气也；苍，青色，木气也；素，白色，金气也；玄，黑色，水气也。当天地初分之时，赤气经于牛女戊分，牛女癸之次，戊当干之次，故火主戊癸也。黄气经于心尾己分，心尾甲之次，己当巽之次，故土主甲己也。青气经于危室柳鬼，危室壬之次，柳鬼丁之次，故木主丁壬也。白气经于亢氐昴毕，亢氐乙之次，昴毕庚之次，故金主乙庚也。

　　黑气经于张翼娄胃，张翼丙之次，娄胃辛之次，故水主丙辛也。此五运之所以化也。 音今。”）所谓戊己分者，奎壁角轸，则天地之门户也。夫候之所始，道之所生，不可不通也。（按：张景岳曰：“奎壁临干，戊分也。角轸临巽，己分也。戊在西北，己在东南。遁甲经曰：‘六戌为天门，六己为地户。’故曰天地之门户。

　　然而曰门曰户，必有所谓，先贤俱未详及。尝考周天七政躔度，则春分二月中，日躔壁初，以次而南，三月入奎娄，四月入胃昴毕，五月入觜参，六月入井鬼，七月入柳星张；秋分八月中，日躔翼末，以交于轸，循次而北，九月入角亢，十月入氐房心，十一月入尾箕，十二月入斗牛，正月入女虚危，至二月复交于春分而入奎壁矣。是日之长也，时之暖也，万物之发生也，皆从奎壁始；日之短也，时之寒也，万物之收藏也，皆从角轸始。

　　故曰春分司启，秋分司闭。夫既司启闭，非门户而何。然自奎壁而南，日就阳道，故曰天门；角轸而北，日就阴道，故曰地户。又如春分日躔壁初，故言奎壁；秋分日躔翼末，何以不言翼轸而言角轸？盖自角以后十四宿，计一百七十三度四分度之一；自奎以后十四宿，计一百九十二度。度有不齐。此秋分之所以在翼末而经言角轸者，正以翼度将完，而角轸正当其令。且奎壁角轸为对待之宿，而奎壁在西北之交，角轸在东南之交，故经云奎壁角轸，天地之门户也。是以伏羲六十四卦方图，以干居西北，坤居东南，正合天门地户之义。凡候之所起，即道之所生，不可不通也。”）

　　帝曰：善！论言天地者，万物之上下，左右者，阴阳之道路，未知其所谓也。（论谓天元纪及阴阳应象论也。）

　　岐伯曰：所谓上下者，岁上下见阴阳之所在也。左右者，诸上见厥阴，左少阴，右太阳；见少阴，左太阴，右厥阴；见太阴，左少阳，右少阴；见少阳，左阳明，右太阴；见阳明，左太阳，右少阳；见太阳，左厥阴，右阳明。所谓面北而命其位，言其见也。（按：上者，言司天也。）帝曰：何谓下？岐伯曰：厥阴在上，则少阳在下，（按：下，言在泉也。）左阳明，右太阴；少阴在上，则阳明在下，左太阳，右少阳；太阴在上，则太阳在下，左厥阴，右阳明；少阳在上，则厥阴在下，左少阴，右太阳；阳明在上，则少阴在下，左太阴，右厥阴；太阳在上，则太阴在下，左少阳，右少阴。所谓面南而命其位，言其见也。（主岁者位在南，故面北而言其左右；在下者位在北，故面南而言其左右也。上，天位也；下，地位也。面南，左东也，右西也，上下异而左右殊也。

　　按：司天在泉，俱有左右间也。张景岳曰：“右二节，阴阳六气，迭为迁转。如巳亥年厥阴司天，明年子午则左间少阴来司天矣。又如初气厥阴用事，则二气少阴来相代矣。六气循环无已，此所以上下左右阴阳逆顺有异，而见气候之变迁也。”）上下相遘，寒暑相临，气相得则和，不相得则病。（按：司天在上，在泉在下，人随五运处于气交之中，六气相感，而后顺逆存乎其间矣。顺时之气则相生，则为相得而无病；逆时之气则相克，则为不相得而生病矣。寒暑者六气之二也，不言六气而止言寒暑者，盖特举其显而易见者言也。）帝曰：气相得而病者何也？岐伯曰：以下临上，不当位也。

　　（按：张景岳曰：“气同类者，本为相得，而亦不免于病者，以下临上也。如六微旨大论曰：‘君位臣则顺，臣位君则逆。’此指君相二火而言也。”）

　　帝曰：动静何如？（按：谓天地之营运也。）岐伯曰：上者右行，下者左行，左右周天，余而复会也。

　　（“上者右行，言天气右旋，自东而西以降于地；下者左行，言地气左转，自西而东以升于天。故司天在上，必历巳午未申而西降：在泉在下，必历亥子丑寅而东升也。余而复会，即前篇五六相合，积气余而复会其始之义。”）帝曰：余闻鬼臾区曰应地者静，今夫子乃言下者左行，不知其所谓也，愿闻何以生之乎？（按：言地既应静而又云左行，是地不专于静而亦能动耶。应地者静，见前天元纪篇。）岐伯曰：天地动静，五行迁复，虽鬼臾区其上候而已，犹不能遍明。（按：言臾区但粗举天运之候，而尚未尽言左右之详也。）夫变化之用，天垂象，地成形，七曜纬虚，五行丽地。地者所以载生成之形类也，虚者所以列应天之精气也，形精之动，犹根本之与枝叶也，仰观其象，虽远可知也。（观五星之东转，则地体左行之理昭然可知也。丽，着也。有形之物，未有不根据于物而得全者也。按：七曜，谓日月五星也。纬虚谓悬象于天，天体虚空故也。丽，附丽也，五行有形而生于地也。然有形者虽丽于地，而其气则本于天，故有形之本，常本于虚。虚者精气之所蕴，有精气然后有形类，亦犹有根本然后有枝叶，是以观象于天，而上下之营运无不可知也。）

　　帝曰：地之为下否乎？（按：对天而言，地自为下，然能左转而上升，则又似乎非下也。）岐伯曰：地为人之下，太虚之中者也。（按：张景岳曰：“人在地之上，天又在人之上。以人之所见言，则上为天，下为地。以天地之全体言，则天包地之外，地居天之中，故曰太虚之中者也。由此观之，则地非天之下矣。然则司天者，主地之上；在泉者，主地之下；五行之丽地者，是为五运，而营运于上下之中者也。此特举地为辨者，盖以明上中下之大象耳。”分而言之，有上中下之殊。合而言之，天气右旋而下降，地气左旋而上升，混混沦沦，日营运而不息，几无上天下地之可名，故曰太虚之中者也。）帝曰：冯乎？（按：冯，凭也。言地诚在太虚之中，而得无倾坠之患者，其或有所凭借而然欤。）岐伯曰：大气举之也。（按：大气者，太虚之元气也。

　　莫高如天，莫浓如地，日夜营运而能胜其任而举之者，惟是元气为布护，是不惟人赖元气以为养，而天地亦且涵泳于元气之中也。燥以干之，暑以蒸之，风以动之，湿以润之，寒以坚之，火以温之。按：张景岳曰：“此即大气之所化，是为六气，而运用于天地之间者也。曰燥，曰暑，曰风，曰湿，曰寒，曰火，六者各一其性而功用亦异。”）故风寒在下，燥热在上，湿气在中，火游行其间，寒暑六入，故令虚而化生也。（按：风属木而应肝，寒属水而应肾，肝肾之位卑，故所应俱在下。燥为金化属肺，热为火化属心，心肺之位高，故所应皆在上。湿土属脾，脾土为中州，故位在中。此六气之五，下合于五行，而内应于五脏，一定不移者也。若夫相火则不然矣，相火者龙雷之火也，升降不常，倏忽善变，其静也托根丹田，其动也五脏六腑无处不到，盖尝游行其间矣。是六者之用，天地之正也。然而人之感之则以为邪者，皆由寒暑致之也。如时当寒也，人多喜暖，或密室，或重裘，或多食辛热，而燥火热之气因之而入矣。如时分暑也，人必喜凉，或露宿，或裸体，或多食寒凉，而风寒湿之气因之而入矣。既入之后，邪气害正，则令人虚，千变万化，百病于是乎生焉。是同一六气也，燥以干，暑以蒸，风以动，湿以润，寒以坚，火以温，气之正也。乃因寒致热，因暑致寒，六气反入而为病，是非六气之病患，人自病耳。知此而能慎守焉，则六气有正而无邪矣。王注谓地体之中凡有六入，又谓受燥故干性生焉等语，指作天地化生，昧却游行六入妙旨。及张景岳又云：“自北而东，故曰风寒在下，下者左行；自南而西，故曰燥热在上，上者右行。”夫自北而东岂可谓下，自南而西岂可为上，且以左右行解上下，甚属牵强。又以二火居湿之上下为游行，夫君火果定于上，相火果限于下，而无有升降，则何以谓之游行，且将此火混兼君相，斯皆未达经旨者也。）

　　故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。（按：六气病患，诚人所自致。然天道不常，时或有变，变而偏胜，地受其灾矣。干热动泥裂固六者，皆地之病也，言地而人亦在其中。景岳谓是地气本于天，误矣。）

　　帝曰：天地之气，何以候之？岐伯曰：天地之气，胜复之作，不形于诊也。脉法曰：“天地之变，无以脉诊。”此之谓也。（按：有胜必有复者，气变之常也。即如旱极必潦，寒极必热，可以理推，不可以脉察也。）

</div>
    <div class="pagination">
<a href="素问经注节解_page18.html">上一页</a><span>...</span><a href="素问经注节解_page14.html">14</a><a href="素问经注节解_page15.html">15</a><a href="素问经注节解_page16.html">16</a><a href="素问经注节解_page17.html">17</a><a href="素问经注节解_page18.html">18</a><span class="current-page">19</span><a href="素问经注节解_page20.html">20</a><a href="素问经注节解_page21.html">21</a><a href="素问经注节解_page22.html">22</a><a href="素问经注节解_page23.html">23</a><a href="素问经注节解_page24.html">24</a><span>...</span><a href="素问经注节解_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
