<!DOCTYPE html>
<html>
<head>
    <meta charset="UTF-8">
    <title>医学纲目 - 第 185 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 185 页/共 379 页</h1>
    <div class="content">　　治产后余血作痛。

　　以苍术为君，麻黄为臣，浓朴、枳实为使。虽有当归、芍药之补血，仅及苍术三分之一。不思产后之妇，有何寒邪，血气未充，似难发汗，借曰药性温和，可以推陈致新，岂可用麻黄之悍，附以苍术、枳、朴之散乎？虚而又虚，祸不旋踵矣。

　　产后血块痛：三阴交、气海（宜灸之。）

　　卷之二十二脾胃部腹痛

　　肠鸣

　　〔垣〕如胃寒泄泻，肠鸣，于升阳除湿汤加益智仁五分，半夏五分，生姜、枣子和煎。（升阳除湿汤方见泄泻。）〔丹〕腹中水鸣，乃火击动其水也，二陈汤加芩、连、栀子。腹中鸣者，病本于胃也。（全文见水肿。）肠鸣多属脾胃虚。一男子肠鸣食少，脐下有块耕动，若得下气多乃已，已则复鸣。医用疏气药与服，半年不效。予用参、术为君，甘草、连、参、枳、干姜为臣，一帖肠鸣止，食进。又每服吞浓朴红豆丸，其气耕亦平。经云：脾胃虚则肠鸣腹满。又云：中气不足，肠为之苦鸣。此之谓也。

　　肺移寒于肾为涌水。涌水者，按之腹不坚，水气客于大肠，疾行则鸣，濯濯如囊裹水浆之声也。（全文见诊病传变。）〔河〕

　　葶苈丸

　　治涌水，疾行则腹鸣，如囊裹水浆之声。

　　葶苈（隔纸炒）泽泻椒目桑白皮杏仁猪苓（去黑皮，各五钱）上为末，炼蜜丸，桐子大。每二十丸，葱白汤下，不拘时，以利为度。

　　运气肠鸣有二：一曰土发。经云：土郁之发，肠鸣而为数后是也。

　　二曰热胜。经云：少阴在泉，热淫所胜，病腹中肠鸣，气上冲胸，治以咸寒是也。

　　针灸肠鸣有三法：其一补脾。经云：脾虚则腹满肠鸣，飧泄，食不化，取其经太阴、阳明、少阴血者是也。

　　其二补足太阳。经云：中气不足，肠为之苦鸣，补足外踝下留之五分申脉穴也。

　　其三取太阳。经云：肠中雷鸣，气上冲胸，邪在大肠，刺肓之原巨虚、上廉、三里是也。

　　〔《甲》〕腹中常鸣，时上冲心，灸脐下。腹中肠鸣盈盈然，食不化，胁痛不得卧，烦热，泄糜，不嗜食，胸胁满，喘息而冲，鬲呕，心痛，及伤饱，身黄，骨瘦羸，章门主之。肠鸣相逐，不可倾倒，承满主之。

　　肠鸣而痛，温留主之。饮食不下，腹中雷鸣，大便不节，小便赤黄，阳纲主之。

　　卷之二十二脾胃部

　　呕吐膈气总论

　　〔洁〕论曰：吐有三，气、积、寒也，皆从三焦论之。上焦在胃口，上通天气，主内而不出；中焦在中脘，上通天气，下通地气，主腐熟水谷；下焦在脐下，下通地气，主出而不纳。是故上焦吐者，皆从于气。气者，天之阳也，其脉浮而洪，其症食已暴吐，渴欲饮水，大便燥结，气上冲胸而发痛，其治当降气和中。中焦吐者，皆从于积，有阴有阳，食与气相假为积而痛，其脉浮而弦，其症或先痛而后吐，或先吐而后痛，治法当以小毒药去其积，槟榔、木香和其气。下焦吐者，皆从于寒，地道也，其脉大而迟，其症朝食暮吐，暮食朝吐，小便清利，大便秘而不通，治法宜毒药通其闭塞，温其寒气，大便渐通，复以中焦药和之，不令大腑结闭而自安也。

　　上洁古论三焦吐，其说盖本于黄帝。所谓气为上膈，食饮入而还出为下膈，食时乃反出之。其上焦食已暴吐者，今世谓之呕吐也。中下二焦朝食暮吐、暮食朝吐者，今世谓之膈气反胃也。分呕吐膈气为二门。

　　〔垣〕夫呕、吐、哕者，俱属于胃。胃者，总司也。以其气血多少为异耳。且如呕者，阳明也，阳明多血多气，故有声有物，气血俱病也。仲景云：呕多虽有阳明症，慎不可下。孙真人云：呕家多服生姜，乃呕吐之圣药也。气逆者必散之，故以生姜为主。吐者太阳也，太阳多血少气，故有物无声，乃血病也。有食入则吐，有食已则吐，以陈皮去白主之。哕者，少阳也，少阳多气少血，故有声无物，乃气病也。以姜制半夏为主。故朱奉议治呕吐哕，以生姜、半夏、陈皮之类是也。究其三者之源，皆因其脾虚弱，或因寒气客胃，加之饮食所伤而致也。宜以丁香、藿香、半夏、茯苓、陈皮、生姜之类主之。（按哕《内经》实指呃逆、今先贤误释为干呕者，非也。）若但有内伤而有此疾，宜察其虚实，使内消之。痰饮者必下之，当分其经，对证用药，不可乱也。

　　卷之二十二脾胃部呕吐膈气总论

　　呕（有物有声）

　　〔仲〕诸呕吐，谷不得下者，小半夏汤主之。

　　呕家本渴，渴者为欲解，今反不渴，心下有支饮故也。

　　小半夏汤

　　主之。

　　用半夏一升，生姜半斤，以水七升，煮取一升半，分温再服。

　　卒呕吐、心下痞，肠闭有水眩悸者，

　　小半夏加茯苓汤

　　主之。

　　半夏（一升）生姜（半斤）茯苓（三两，一法四两）上三味，以水七升，煮取一升半，分温再服。

　　陈皮汤治呕。（方见干呕。）〔孙〕治呕吐，以白槟榔一枚煨，陈皮十分炙，锉为末，水一盏，煎半盏服之。

　　上姜、半、橘，治呕吐必用之圣药。然东垣云：辛药生姜之类治呕吐，但治上焦气壅表实之病，若胃虚谷气不行，胸中闭塞而呕者，惟宜益胃，推扬谷气而已，勿作表实，用辛药泻之。

　　〔仲〕胃反呕吐者，

　　大半夏汤

　　主之。（服前小半夏汤诸汤不愈者，服此立愈。）半夏（二升，洗完用）人参（三两）白蜜（一升）上三味，以水一斗三升，和蜜扬之二百四十遍，煮药取三升，温服一升，余分再服。

　　李绛疗反胃呕吐无常，粥饮入口即吐，困倦无力垂死者，以上党人参三大两，劈破，水一大升，煮取四合，热顿服。

　　〔丹〕久病呕者，胃虚不纳谷也。

　　生姜人参黄白术香附胃虚有寒呕吐者，东垣丁香茱萸汤、仲景理中汤，皆益胃推扬谷气之剂也。（方见寒条。）〔垣〕若阴虚邪气逆上，窒塞呕哕不足之病，此地道不通也。正当用生地黄、当归、桃仁、红花之类，和血凉血润血；兼用甘草以补其气；微加大黄、芒硝以通其闭，大便利，邪气去，则气逆呕哕自不见矣。复有胸中虚热，谷气久虚，发而为呕哕者，但得五谷之阴以和之，则呕哕自止。（五谷皆属阴，或食，或饮白汤，或喜凉者饮凉水，皆能止呕哕，不必用药也。）〔仲〕呕而肠鸣，心下痞者，半夏泻心汤主之。（方见伤寒。）〔垣〕

　　加减二陈汤

　　治痰饮为患，或呕哕恶心；或头眩心悸；或中脘不快；或发为寒热；或因食生冷，脾胃不和，并宜治之。

　　丁香（一两）半夏（五两）陈皮（五两）茯苓（二两）甘草（一两半）上咀。每服四钱，水一盏半，生姜三片，乌梅一个，同煎至七分，去渣热服无时。或治痰痞，加草豆蔻面裹煨熟一两半。

　　藿香安胃散

　　治脾胃虚弱，不饮食，呕吐不时。

　　藿香（钱半）丁香（二钱）人参（二钱）橘红（五钱）上件四味为细末。每服二钱，水二盏，生姜三片，同煎至一盏，去渣服，食前。

　　〔垣〕

　　丁香吴茱萸汤

　　治呕吐哕，胃寒所致。

</div>
    <div class="pagination">
<a href="医学纲目_page184.html">上一页</a><span>...</span><a href="医学纲目_page180.html">180</a><a href="医学纲目_page181.html">181</a><a href="医学纲目_page182.html">182</a><a href="医学纲目_page183.html">183</a><a href="医学纲目_page184.html">184</a><span class="current-page">185</span><a href="医学纲目_page186.html">186</a><a href="医学纲目_page187.html">187</a><a href="医学纲目_page188.html">188</a><a href="医学纲目_page189.html">189</a><a href="医学纲目_page190.html">190</a><span>...</span><a href="医学纲目_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
