<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 15 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 15 页/共 33 页
  </h1>
  <div class="content">
   胃实
　　右手关上阳实者，胃实也，苦肠中伏伏（一作），不思食物，得食不能消。（《脉经》）右手关上脉阳实者，足阳明经也，病苦腹中坚痛而热（《千金》作病苦头痛），汗不出，如温疟，唇口干，善哕，乳痈，缺盆腋下肿痛。（同上）夫胃实则热，热则恒渴引水，头痛如疟，唇口皆干，喜哕，或生乳痈，及缺盆腋下肿，腹胀身热，心悬消谷喜饥，溺色黄者，则是胃实热之候也。（《圣惠方》）胃实六证：谵语发狂发斑，弃衣而走，登高而歌，属胃家邪热实；口臭，数欲饮食，属胃火；嘈杂，属胃火；口淡，属胃热，呕吐，属胃火者，必面赤，小便短赤或涩，大便多燥，口苦或干渴；吞酸，属胃火。（《本草经疏》）
　　胃虚
　　右手关上阳绝者，无胃脉也，苦吞酸头痛，胃中有冷。（《脉经》）右手关上脉阳虚者，足阳明经也，病苦胫寒，不得卧，恶寒洒洒，目急，腹中痛虚鸣（《外台》作耳虚鸣），时寒时热，唇口干，面目浮肿。（同上）胃虚则生寒，寒则苦饥，心腹恒痛，两胁虚胀，咽喉不利，食饮不下，面目浮肿，淅淅恶风，目中急，足胫寒，不得安卧，则是胃虚冷之候也。（《圣惠方》）胃虚七证：胃弱不纳食，及不思饮食；胃虚呕吐，宜分寒热；霍乱转筋，属胃虚，猝中邪恶气及毒瓦斯，兼有停滞所致（转筋与肝经血虚不同）；绞肠痧，属胃气虚，猝中天地邪恶秽污之气，郁于胸腹；中恶，腹中痛，属胃气虚，恶气客之所致；反胃，属胃气虚；中酒，属胃弱。（《本草经疏》）
　　脾胃俱实
　　右手关上脉阴阳俱实者，足太阴与阳明经俱实也，病苦脾胀腹坚，抢胁下痛，胃气不转，大便难，时反泄利，腹中痛，上冲肺肝，动五脏，立喘鸣多惊，身热汗不出，喉痹精少。（《脉经》）
　　脾胃俱虚
　　右手关上脉阴阳俱虚者，足太阴与阳明经俱虚也，病苦胃中如空状，少气不足以息，四逆寒，泄注不已。（《脉经》）
　　肺病证
　　肺伤者，其人劳倦则咳唾血，其脉细紧浮数，皆吐血，此为躁扰嗔怒得之，肺伤气拥所致。肺病，其色白，身体但寒无热，时时咳，其脉微迟，为可治。肺病，身当有热，咳嗽短气，唾出脓血，其脉当短涩，今反浮大，其色当白而反赤者，此是火之克金，为大逆，十死不治。（《脉经》）肺气通于鼻，和则能知香臭矣。有寒则善咳，实则鼻流清涕。凡虚实寒热，则皆使人喘嗽。其脉沉浊者病在内，浮清者病在外。肺死则鼻孔开而黑枯，喘而目直视也。又肺绝则十二日死，其状足满，泻痢不觉出也。面白目青，此谓乱经，亦不可治。又饮酒当风，中于肺则咳嗽喘闷，见血者不可治，无血者可治，面黄目白者可治。肺病颊赤者死，又言音喘急，短气好唾（一作睡），十死十，百死百，大逆之兆也。又阳气上而不降，燔于肺，肺自结邪，胀满喘急，狂言瞑目，非常所说，而口鼻张，大小便头俱胀，饮水无度，此因热伤于肺，肺化为血，不可治则半岁死。又其人素声清而雄者，暴不响亮，而拖气用力，言语难出，视不转睛，虽未为病，其人不久。又肺病，实则上气喘急咳嗽，身热脉大也。虚则力乏喘促，右胁胀，语言气短（一作促）者是也。又乍寒乍热，鼻塞颐赤面白，皆肺病之候也。（《中藏经》）
　　肺实
　　右手关前寸口阴实者，肺实也，苦少气，胸中满，彭彭与肩相引。（《脉经》）右手寸口气口以前脉阴实者，手太阴经也，病苦肺胀，汗出若露，上气喘逆，咽中塞，如欲呕状。（同上）（《千金》曰：肺实热也。）肺实八证：喘急，属肺有实热，及肺气上逆；气壅，属肺热气逆；声重痰稠，属肺热；肺痈，属肺热极；肺胀闷，属肺热；吐脓血血痰，咳嗽嗽血，属肺家火实热甚，此正邪气胜则实之谓；喉癣，属肺热；上消，属肺家实火，及上焦热。（《本草经疏》）
　　肺虚
　　右手关前寸口阴绝者，无肺脉也，苦短气咳逆，喉中塞，噫逆。（《脉经》）右手寸口气口以前脉阴虚者，手太阴经也，病苦少气不足以息，嗌干不朝津液。（同上）（《千金》曰：名曰肺虚冷也，）肺气若不足，肚胀不能安，呕逆及上气，悲思数多端，形寒似饮冷，肺损唾痰涎，皮毛不觉起，恚怒数千般，肩脊背强痛，梦里鬼相牵，鼻中不觉气，寻常骨胳干，此为肺不足，不疗病成难。（《五脏论》）夫肺为华盖，覆于诸脏，若肺虚则生寒，寒则阴气盛，阴气盛则声嘶，语言用力，颤掉缓弱，少气不足，咽中干无津液，虚寒乏气，恐怖不乐，咳嗽及喘，鼻有清涕，皮毛焦枯，诊其脉沉缓者，此是肺虚之候也。（《圣惠方》）夫脏腑之精，皆上注于肺。肺主于气，气为卫，流行于诸阳之经，荣华于皮毛。若其气不足，则胸膈短气，咽中闭塞，咳逆涕唾，寒从背起，口中如含霜雪，语言失声，皮毛萎瘁，皆肺气不足之候也。（同上）肺虚七证：喘，属肺虚有热，因而痰壅；咳嗽吐血痰，属肺热甚；声哑，属肺热甚：咽喉燥痛，属水涸火炎，肺热之极，此证法所难治；肺痿，属肺气虚，有热；龟胸，属肺热有痰；息贲，属肺气虚，痰热壅结所致。（《本草经疏》）
　　大肠实
　　右手关前寸口阳实者，大肠实也，苦肠中切痛，如锥刀所刺，无休息时。（《脉经》）（《病源论》作无休息，腰背寒痹挛急。）右手寸口气口以前脉阳实者，手阳明经也，病苦腹满善喘咳，面赤身热，喉咽中如核状。（同上）（《千金》曰：名曰大肠实热也。）大肠有宿食，寒栗发热有时，如疟状。（同上）大肠实四证：便闭，肠风下血，属大肠湿热；脏毒，属血热；肠痈，属大肠实火。（《本草经疏》）
　　大肠虚
　　右手关前寸口阳绝者，无大肠脉也，苦少气，心下有水气，立秋节即咳。（《脉经》）右手寸口气口以前脉阳虚者，手阳明经也，病苦胸中喘，肠鸣，虚渴唇口干，目急善惊泄白。（同上）（《千金》曰：名曰大肠虚冷也。）大肠寒则泄，热则结，绝则泄利无度，利绝而死也。虚寒则滑泄不定。大肠乍虚乍实，乍来乍去，寒则溏泄，热则垢重。（按此有讹文）积冷不去，则当脐而痛，不能久立，痛已则泄白物是也。（《中藏经》）大肠虚四证：虚热便闭不通，属血虚，津液不足；虚寒滑泄不禁，属气虚；肠鸣，属气虚；脱肛，属气虚，兼有湿热。（《本草经疏》）
　　肺大肠俱实
　　右手寸口气口以前脉阴阳俱实者，手太阴与阳明经俱实也，病苦头痛目眩，惊狂，喉痹痛，手臂卷，唇吻不收。（《脉经》）
　　肺大肠俱虚
　　右手寸口气口以前脉阴阳俱虚者，手太阴与阳明经俱虚也，病苦耳鸣嘈嘈，时妄见光明，情中不乐，或如恐怖。（《脉经》）
　　肾病证
　　肾脉沉之大而坚，浮之大而紧，苦手足骨肿，厥而阴不兴，腰脊痛，少腹肿，心下有水气，时胀闭时泄，得之浴水中，身未干而合房内，及劳倦发之。肾病，其色黑，其气虚弱，吸吸少气，两耳苦聋，腰痛，时时失精，饮食减少，膝以下清，其脉沉滑而迟，此为可治。肾病，手足逆冷，面赤目黄，小便不禁，骨节烦疼，少腹结痛，气冲于心，其脉当沉细而滑，今反浮大，其色当黑而反黄，此是土之克水，为大逆，十死不治。（《脉经》）
　　肾实
　　左手关后尺中阴实者，肾实也，苦恍惚健忘，目视KTKT，耳聋怅怅善鸣。右手关后尺中阴实者，肾实也，苦骨疼腰脊痛，内寒热。（《脉经》）左手尺中神门以后脉阴实者，足少阴经也，病苦膀胱胀闭，少腹与腰脊相引痛。左手尺中神门以后脉阴实者，足少阴经也，病苦舌燥咽肿，心烦嗌干，胸胁时痛，喘咳汗出，小腹胀满，腰背强急，体重骨热，小便赤黄，好怒好忘，足下热疼，四肢黑，耳聋。（《千金》曰：名曰肾实热也。）右手尺中神门以后脉阴实者，足少阴经也，病苦痹，身热心痛，脊胁相引痛，足逆热烦。（同上）（《千金》曰：名曰肾实热也。）肾气盛为志有余，则病腹胀飧泄，体肿喘咳，汗出憎风，面目黑，小便黄，是为肾气之实也，则宜泻之。（《病源论》）其证少腹胀满，小便黄赤，末有余沥，数而痛者，此肾实也。（《圣济总录》）肾无实，故无泻法。命门实二证：强阳不倒，属命门火实，弧阳无阴所致，此证多不治；水窍涩痛，属命门实火。（《本草经疏》）
　　肾虚
　　（多唾）左手关后尺中阴绝者，无肾脉也，苦足下热，两髀里急，精气竭少，劳倦所致。右手关后尺中阴绝者，无肾脉也，苦足逆冷，上抢胸痛，梦入水见鬼，善厌寐，黑色物来掩人上。（《脉经》）左手尺中神门以后脉阴虚者，足少阴经也，病苦心中闷，下重足肿，不可以按地。右手尺中神门以后脉阴虚者，足少阴经也，病苦足胫小弱，恶风寒，脉代绝时不至，足寒，上重下轻，行不可以按地，少腹胀满，上抢胸胁，痛引肋下。（同上）（《千金》并曰：名曰肾虚寒也。）肾气不足则厥，腰背冷，胸内痛，耳鸣苦聋，是为肾气之虚也，则宜补之。（《病源论》）肾气若不足，腰胯收摄难，恍惚心少力，重听不闻言，眼前如艳水，冷气在腰间，身中悉皆痒，骨痛不能安，坐复身拘急，气乏咽喉干，状似烊胶汁，腰胯强如寒，此为肾不足，于身不自安。（《五脏论》）夫肾脏者，足少阴之经也，左则为肾，右则为命门。肾与命门者，神精之所舍，元气之所系也。若肾虚则腰背切痛，不能俯仰，足胫小弱，多恶风寒，手足厥冷，呼吸少气，骨节烦痛，脐腹结痛，面色黧黑，两耳虚鸣，肌骨干枯，小便滑数，诊其脉浮细而数者，是肾虚之候也。（《圣惠方》）水饮非升降不能传导，非阳药不能消烁。肾虚多唾者，缘肾脏不足，阳气虚微，而又阴寒凝结，停滞于胸膈之间，不能消烁，上溢于齿牙，故喜唾也。（《圣济总录》）肾虚即肾水真阴不足十八证：肾虚腰痛，属精气虚；骨乏无力，属阴精不足，虚主骨故也；骨蒸潮热，属精血虚极，以致阳无所附，火空上炎；传尸劳；五心烦热，属真阴不足；梦遗泄精，属肾虚有火；小便短涩，热赤频数，属肾虚有火；溺有余沥，属气虚；溺血血淋，属肾虚有火，热伤血分；伤精白浊，属房劳过度，以致精伤流出，似白浊证；五淋，属肾虚兼有湿热；精塞水窍不通，属房欲不竟，或思欲不遂，或惧泄忍精，或老人气不足以送精出窍；齿浮，真牙摇动，及下龈软，或齿衄，属肾虚有热；下消，属肾阴虚，火伏下焦；善恐，属肾气虚，肾藏志故也；阴窍漏气，属肾气虚不固，肾主纳气，虚则不能纳，故见是证；疝属肾虚，寒湿邪乘虚客之所致，丹溪谓与肾经绝无相干者，误也，又有先因湿邪为病，后成湿热者，药宜分寒热先后二途；奔豚，属肾虚，脾家湿邪下传客肾所致。（《本草经疏》）命门虚即元阳真火不足四证；阴痿，属命门火衰，下焦虚寒；精寒精薄，属命门火衰，阳气不足；肾泄，即五更及黎明泄泻者是也，属命门真火不足，畏寒足冷。（同上）
　　膀胱实
　　左手关后尺中阳实者，膀胱实也，苦逆冷，胁下有邪气相引痛。右手关后尺中阳实者，膀胱实也，苦少腹满，引腰痛。（《脉经》）左手尺中神门以后脉阳实者，足太阳经也，病苦逆满，腰中痛不可俯仰，劳也。右手尺中神门以后脉阳实者，足太阳经也，病苦转胞，不得小便，头眩痛烦满，脊背强。（同上）（《千金》并曰：名曰膀胱实热也。）夫膀胱者，贮诸脏之津液。若实则生热，热则膀胱急，口舌燥，咽嗌痛，小便不通，尿黄赤色，举体沉重，四肢气满，面肿目黄，小腹偏痛者，则是膀胱实热之候也。（《圣惠方》）膀胱实一证，癃闭，属膀胱实热。（《本草经疏》）
　　膀胱虚
　　左手关后尺中阳绝者，无膀胱脉也，苦逆冷，妇人月信不调，王月则闭，男子失精，尿有余沥。（《脉经》）左手尺中神门以后脉阳虚者，足太阳经也，病苦脚中筋急，腹中痛引腰背，不可屈伸，转筋恶风，偏枯腰痛，外踝后痛。右手尺中神门以后脉阳虚者，足太阳经也，病苦肌肉振动，脚中筋急，耳聋忽忽不闻，恶风飕飕作声。（同上）（《千金》并曰：名曰膀胱虚冷也。）膀胱气不足，则寒气客之，胞滑，小便数而多也，面色黑，是膀胱气之虚也，则宜补之。（《病源论》）热入膀胱，则其气急而苦小便黄涩也。膀胱寒，则小便数而清也。（《中藏经》）膀胱虚三证：小便不禁，属气血虚；遗尿，属本经气虚（见小肠虚条内，因膀胱虚亦能致遗尿，故复列此）；膀胱气。（《本草经疏》）
　　肾膀胱俱实
　　左手尺中神门以后脉阴阳俱实者，足少阴与太阳经俱实也，病苦脊强反折戴眼，气上抢心，脊痛不能自反侧。右手尺中神门以后脉阴阳俱实者，足少阴与太阳经俱实也，病苦癫疾，头重与目相引痛，厥欲起走，反眼大风多汗。（《脉经》）
　　肾膀胱俱虚
　　左手尺中神门以后脉阴阳俱虚者，足少阴与太阳经俱虚也，病苦小便利，心痛背寒，时时少腹满。右手尺中神门以后脉阴阳俱虚者，足少阴与太阳经俱虚也，病苦心痛，若下重不自收，篡反出，时时苦洞泄、寒中泄，肾心俱痛。一说云：肾有左右而膀胱无二，今用当以左肾合膀胱，右肾合三焦。（《脉经》）
　　三焦病证
　　三焦为水谷之道路，气之所终始也。三焦气盛为有余则胀，气满于皮肤内，轻轻然而不牢，或小便涩，或大便难，是为三焦之实也，则宜泻之。三焦之气不足，则寒气客之，病遗尿，或泻利，或胸满，或食不消，是三焦之气虚也，则宜补之。诊其寸口脉迟，上焦有寒。尺脉迟，下焦有寒。尺脉浮者，客阳在下焦。（《病源论》）（按：诊其寸口以下，本出《脉经》。）三焦者，主通阴阳，调虚实。呼吸有病，则苦腹胀气满，小腹坚，溺而不得，便而窘迫也。溢则作水，留则作胀，足太阳是其经也。又上焦实热，则额汗出而身无汗，能食而气不利，舌干口焦咽闭之类，腹胀时时胁肋痛也。寒则不入食，吐酸水，胸背引痛，嗌干津不纳也。实则食已还出，膨膨然不乐。虚则不能制下，遗便溺而头面肿也。中焦实热，则上下不通，腹胀而喘咳，下气不上，上气不下，关格而不通也。寒则下利不止，食饮不消而中满也。虚则肠鸣鼓胀也。下焦实热，则小便不通，而大便难，苦重痛也。虚寒则大小便泄下而不止。三焦之气和则内外和，逆则内外逆，故云三焦者，人之三元之气也，宜修养矣。（《中藏经》）三焦者，谓上中下也。若上焦有热，则胸膈痞满，口苦咽干，有寒，则吞酢而吐沫。中焦有热，则身重目黄；有寒，则善胀而食不消。下焦有热，则大便难；有寒，则少腹痛而小便数。三焦之气，主腐熟水谷，分别清浊，若不调平，则生诸病。（《简要济众方》）上焦虚，则引气于肺。中焦虚，则生寒，腹痛洞泄，便利霍乱。下焦虚，则大小便不止，津液气绝。寒则补于肾，然三焦者，水谷之道路，气之所终始也，其处虽异，其原则一，故有俱虚之病。上焦虚寒，则令人精神不守，引气于肺，咳嗽，语声不出，膈寒之病生焉。上焦有热，则喉舌干燥，口气面赤，胸膈否满之病生焉。若寒客中焦，则胃中冷，胃中冷则饮食不化，腹痛飧泄，霍乱吐利，治法宜温补之。仲景曰：热在中焦，则为坚。故其气实，则闭塞不通，上下隔绝。热则身重目黄，口甘脾瘅之证生焉。下焦其气虚寒，则津液不固，大小便利不止，小腹痛，不欲闻人语，治宜温之。下焦其气实而有热，则津液内燥，传导不利，由是有气逆便难胃胀呕哕之证。（《圣济总录》）三焦虚二证：腹寒，属中气虚；气短少气，属气虚。（《本草经疏》）三焦实三证：喉痹，即缠喉风，属少阳相火、少阴君火；头面赤热，属上焦火升；赤白游风，属血热，热则生风，故善游走，俗名火丹，小儿多患此，大人亦时有之。（同上）
　　五脏病发于外
　　人身之有形于外者必有诸内，以故五脏之受病于内而发于外者，必见之眼耳鼻舌口牙之间。心经蕴热，则口舌生疮，唇口裂拆。脾与胃相通，故受热则噎气臭秽。肾受冷则耳不能听，或兼风则牙痛颔肿。肺受风邪则皮毛瘙痒，积毒则发为痈疽。肝受病，则目不能视。发乃血之余，焦枯者，血不足也。此病皆在内而应乎外也，凡有其证，必须考其所自来，辨其冷热实虚治之。（《医方大成》）
　　脏腑类
　　癫狂
　　眩仆曰癫，失心曰狂，《灵枢》、《难经》其义判然矣。如《素问》云癫疾欲走呼之类，别是一义，而后世或以癫为失心，殆非是也。癫与痫不过大人小儿之别，而痫字倘用之大人，则亦即癫已。盖癫狂二病，其状虽异，而其因相近，治方亦相出入。故今析其证，而仍并为一门，学人宜互通酌耳。
　　癫狂辨异
　　阴附阳则狂，阳附阴则癫。（《脉经》）（按：原文此上曰：凡脉大为阳，浮为阳，数为阳云云。又曰：关前为阳，关后为阴。又《巢源》曰：脉浮大附阴者癫疾。据此阴附阳，言关前见阴脉，阳附阴，言关后见阳脉。以见阴犯阳者为狂、阳犯阴者为癫之理，与《金匮》阴气衰者为癫，阳气衰者为狂，其意相发，乃首揭之。又《沙篆》、《续焰》并有释义，欠确，故不录。）狂病之候，观其人初发之时，不欲眠卧，又不肯饮食，自言贤智尊贵，歌笑行走不休，皆阳气盛所为。故经言重阳者狂，此之谓也。今人以为癫疾，谬矣。癫，颠也，发则僵仆焉，故有颠蹶之言也，阴气太盛，故不得行立而倒仆也。今人以为痫病，误矣。（杨玄操《难经注》）（按：《资生经》载此说曰：其剖析癫狂之病，晓然如此，而人终不信，岂亦传习之误，难以改欤。先兄曰：颜师古《急就篇注》曰：颠疾，性理颠倒失常，亦谓之狂也。是杨氏所非。又按：《万全方》以癫为狂而《集成》从之，《准绳》就失心中分癫与狂，今并不取。又杨氏辨以癫为痫之误，盖言癫与小儿惊风不同也。）狂谓妄言妄走也，癫谓僵仆不省也，各自一证。然经有言狂癫疾者，有言狂互引颠者，又言颠疾为狂者，此则又皆狂颠兼病。今病有妄言妄走顷时前后僵仆之类，有僵仆后妄见鬼神半日方已之类，是以颠狂兼病者也。（《纲目》）经云：重阳者狂，重阴者癫。盖狂者狂言妄动，逾垣上屋，登高而歌，弃衣而走，骂詈不避亲疏，而自高贤，好歌乐，此皆心火独盛，阳气有余，以致神不守舍，痰火壅盛而然。癫者沉默嗔忿，悒悒不乐，僵仆直视，变易常情，此是阴虚血少，心火不宁以致此也。有怒气忿郁，一时不得舒越，以成狂癫者，须先开达肝火。（《病源集》）《难经》谓重阴者癫，重阳者狂。《素问注》云多喜为颠，多怒为狂。然则喜属于心而怒属于肝，乃二脏相火有余之证。《难经》阴阳之说，恐非理也。大抵狂为痰火实盛，颠为心血不足，多为求望高达不得者有之。（《正传》）癫狂之病，病本不同。狂病之来，狂妄以渐，而经久难已。癫病之至，忽然僵仆，而时作时止。狂病常醒，多怒而暴。癫病常昏，多倦而静。由此观之，则其阴阳寒热，自有冰炭之异。故《难经》曰：重阳者狂，重阴者癫。义可知也。后世诸家，有谓癫狂之病，大概是热，此则未必然也。此其形气脉气，自亦有据，不可不辨察阴阳，分而治之。（《景岳》）
　　脏腑类\癫狂
　　癫
　　
　　癫痫名义
　　痫者，小儿病也。十岁以上为癫，十岁以下为痫。（《病源论》）（按：大人癫，小儿痫，本出《脉经》，引在脉候中，徐嗣伯亦有其言，出《千金》，引在病由蓄痰条，并宜参。）癫即痫也，观《内经》所言癫证甚详，而痫则无辨，即此可知。后世有癫痫、风痫、风癫等名，所指不一，则徒滋惑乱，不必然也。又如《别录》所载五痫，曰马痫、牛痫、猪痫、羊痫、鸡痫者，即今人之谓羊癫、猪癫也，此不过因其声之相似，遂立此名。可见癫痫无二，而诸家于癫证之外，又有痫证，诚属牵强，无足凭也。（《景岳》）痫字从病从间，以病间断而发，不若别证相连而病也。此病一如疟状，初有间一年而发者，或有间半年而发者，或有间数月而发者，发久气虚，则月近日密，其有间一二时而即发者，发后神清气爽，与无病之人一般，故取义为痫也。（《证治百问》）
　　病由邪入阴经
　　风癫者，由血气虚，邪入于阴经故也。人有血气少，则心虚而精神离散，魂魄妄行，因为风邪所伤，故入于阴，则为癫疾，其发则仆地吐涎沫无所觉是也。原其癫病，皆由风邪故也。（《病源论》）
　　病由蓄痰
　　夫风眩之病，起于心气不定，胸上蓄实，故有高风面热之所为也。痰热相感而动风，风心相乱则闷瞀，故谓之风眩。大人曰癫，小儿则为痫，其实是一。（《千金》引徐嗣伯）（按：此风眩即癫，非寻常头眩也。）夫癫痫病，皆由惊动，使脏气不平，郁而生涎，闭塞诸经，厥而乃成。或在母胎中受惊，或少小感风寒暑湿，或饮食不节，逆于脏气。详而推之，三因备具。（《三因》）痫不必分五等，专主在痰，多用吐法。有惊有痰有火，假如痫因惊而得，惊则神出其舍，舍空则痰聚也。（《丹溪》）
　　病由痰邪上逆
　　凡癫痫及中风、中寒、中暑、中湿、气厥、尸厥而昏眩倒仆，不省人事者，皆由邪气逆上阳分，而乱于头中也。癫痫者，痰邪逆上也。中风寒暑湿及气厥尸厥者，亦风寒暑湿等邪气逆上也。邪气逆上则头中气乱，头中气乱则脉道闭塞，孔窍不通，故耳不闻声，目不识人，而昏眩无知，仆倒于地也。以其病在头巅，故曰癫疾。治之者，或吐痰而就高越之，或镇坠痰而从高抑之，或内消痰邪使气不逆，或随风寒暑湿之法，用轻剂发散上焦，或针灸头中脉络而导其气，皆可使头巅脉道流通，孔窍开发，而不致昏眩也。（《纲目》）
　　病必由热
　　（说见狂）
　　脉候
　　尺寸俱浮，直上直下，此为督脉，腰背强痛，不得俯仰，大人癫病，小人风痫疾。脉来中央浮直上下痛者，督脉也，动苦腰背膝寒，大人癫、小儿痫也，灸顶上三丸，正当顶上。（《脉经》）浮洪大长者，风眩癫疾。大坚疾者，癫病。（同上）癫疾，脉实坚者生（《病源论》紧弦实牢者生），脉沉细小者死。颠疾，脉搏大滑者，久久自已。其脉沉小急实，不可治。小坚急，亦不可疗。（同上）（按：《丹溪》曰：虚而弦急者死，亦小坚急之意。）脉浮大附阴者，癫疾。脉来牢者，癫疾。三部脉紧急者，可治。（《病源论》）
　　证状
　　凡癫疾发则仆地吐涎沫无知，强掠起，如狂及遗粪者，难治。（《肘后》）发则旋晕颠倒，口眼相引，目睛上摇，手足搐搦，背脊强直，食顷乃苏。（《济生》）癫痫，即头眩也。痰在膈间，则眩微不仆；痰溢膈上，则眩甚仆倒于地而不知人，名之曰癫痫，然与中风、中寒、中暑、尸厥等仆倒不同。凡癫痫仆时，口中作声，将省时吐涎沫，省后又复发，时作时止而不休息。中风、中寒、中暑、尸厥之类，则仆时无声，省时无涎沫，其后不复再发。间有发者，亦如癫痫之常法也。（《纲目》）
　　五癫
　　五癫者，一曰阳癫，发如死人，遗尿，有顷乃解。二曰阴癫，初生小时，脐疮未愈，数洗浴，因此得之。三曰风癫，发时眼目相引，牵纵反强，羊鸣，食顷方解，由热作（《千金》作“执作”）汗出当风，因房室过度，醉饮（《千金》此有“饱满行事”字），令心意逼迫，短气脉悸得之。四曰湿癫，眉头痛身重，坐热沐头，湿结脑，沸（千金作汗）未止，得之。五曰马癫，发作时时，反目口噤，手足相引，身体皆然。（《病源论》）（《千金》然作热，下有“坐小时膏气脑热不和得之”十一字。按：此段难解，姑存之。）《古今录验》牛癫则牛鸣，马癫则马鸣，狗癫则狗吠，羊癫则羊鸣，鸡癫则鸡鸣。五癫病者，腑脏相引，盈气起寒厥，不识人，气争（《千金》注气静）吐沫，久而得苏。（《外台》）（按：《三因》分马、羊、鸡、猪、牛五痫，配之五脏，其说稍详，然殆属不经，今仅存此说而已。）六畜痫者，发时作牛、马、猪、羊、鸡、犬声，便致僵仆，口吐涎沫，不省人事。张氏论此，盖初发作羊犬声者，咽喉为风痰所梗，声自如此，其理甚明。若言六畜者，特强名耳。（《活幼心书》）诸书有以病因风、惊、食为三痫者，有以病象马、羊、鸡、猪、牛又为五痫者。斯三痫专主小儿言，故有未该尽者。五痫虽有分发五脏之说，于经既无所据，而治法又未见其有五者之分，此所以不必分五等也。（《丹溪纂要》）（按：不必分五等，是丹溪说，既见上。）
　　类证
　　有一室女，每经候欲行，如风之状，发搐不省人事。诊其脉，心脉浮，冲任脉沉，此因经行伏惊致此。《局方》黑神散，入朱砂，灯心、麦门冬煎汤调下。服数日，自然经行如常，前病不作。（《朱氏》）一人手足搐掣，似角弓反张状，遍体动摇，不能安卧，两昼夜无宁刻，即脉亦难诊。予用炙甘草汤，二剂立瘳。（程星海）（按：此盖阴虚筋急证，原文冗而少要，今仅节录。又《临证指南•肝风门》有复脉汤去参、姜、麻仁案，旨趣不了，不录。）
　　死证
　　至于目瞪如愚者，不可治，《内经》曰神不守，谓神乱也。（《治病百法》）凡此病，乍作乍醒者苏，不食迷痴者死。（《得效》）循衣缝者，死。（《丹溪》）久泻不食，形脉无神者，不治。（《心统》）
　　治例
　　夫痫病不至于目瞪如愚者，用三圣散投之（瓜蒂、防风、藜芦），更用火盆一个，于暖室中（《治法杂论》作凡痫病至于呆证者，用三圣散吐之，于暖室中，勿令透风），令汗吐下三法俱行，次服通圣散，百余日则愈矣。（《治病百法》）凡人患风痫者，只在一二年间，则可治；久则顽痰入心，则难治矣。治之之法，先以吐痰为急。（《活法秘方》）
　　惊与痰宜吐
　　大率行痰为主，用黄连、南星、栝蒌、半夏，寻火寻痰，分多分少治之，无不愈者。分痰与热。有热者，以凉药清其心。有痰者，必用吐药，吐后用东垣安神丸。大法宜吐，吐后用平肝之剂，青黛、柴胡、川芎之类，龙荟丸正宜服之。（《丹溪》）癫病多由痰气，凡气有所逆，痰有所滞，皆能壅闭经络，格塞心窍，其倏病倏已者，正由气之倏逆倏顺也。故治此者，当察痰察气，因其甚者而先之。至若火之有无，又当审其脉证而兼为之治也。（《景岳》）前人多用镇坠清心之药，固可以治热，可以清痰。若有顽痰胶固者，此药未易驱逐。在上者先必用吐，更用痰实在里者，亦须下之。（《锦囊》）
　　涌吐方
　　《经验后方》治大人小儿久患风痫，缠喉风，咳嗽，遍身风疹，急中涎潮。此药不大吐逆，只出涎水，小儿服一字。瓜蒂不限多少，细碾为末，壮年一字，十五以下老怯半字，早晨井华水下。一食顷，含沙糖一块，良久涎如水出，年深涎尽有一块如涎，布水上如鉴矣，涎尽食粥一两日。如吐多困甚，即咽麝香汤一盏，即止矣。麝细研，温水调下。昔天平尚书，觉昏眩，即服之，取涎有效。（《本草》）（宜与《狂》门参考。）
　　泻下诸方
　　柴胡加龙骨牡蛎汤，此方能下肝胆之惊痰，以之治癫痫必效。（《伤寒论类方》）（按：先子治狂，加铁粉一味，其效尤着。）防风通圣散，治一切癫狂风疾暴发之证。（《医鉴》）（按：此本于子和，既见上。）一妇有孕六个月发痫，手扬直，面紫黑，合眼流涎，昏愦而苏，医与震灵丹五十帖，时作时止，至产自愈。其夫疑丹毒发，未治。脉举弦按涩，至骨则沉带数，意其痫必于五月复发，至则果作，皆巳午时。乃制通圣散，其甘草生用，加桃仁、红花，或泻或吐，四五剂渐轻，发疥而愈。（《丹溪》）治因风致惊，眼斜反张，手足，背急发搐，雄黄丸方。雄黄（一分别研细）巴豆（去皮心膜醋熬令赤黄净洗压去油取末二钱）郁金（末二两）上三味研匀，炼蜜丸如绿豆大，每服五、七丸，荆芥汤下，常服临卧服。若当病发，煎槐胶薄荷酒调下一钱或半钱，当吐利风涎痰涕等。小儿每服一丸至二丸，冷荆芥汤下。（《圣济》）神授丹，治五喑（疑五。即癫字，）痫风。（出《卫生家宝》）脑子（半字）麝香（半字）辰砂（一钱）全蝎（四个去毒）巴豆（四粒不去油）轻粉（半字）淡豉（五十粒汤浸去皮）上并研细，以豉膏为丸，如健人，酒一二滴，丸如鸡头大，每服一丸，好酒送下，实时吐泻，如不吐泻，再服一丸，泻后白粥补之，七日后再根据上服，又七日再服三丸取效。（《活法秘方》）《金匮翼》妙香丸，治惊痫百病，于本方去全蝎、淡豉，加牛黄、金箔（巴豆三百五十粒，去皮心膜，炒熟研如面，辰砂九两，金箔九十片，余四味各三两），研匀，炼黄蜡六两，入白蜜三分，同炼令匀为丸，每两作三十丸，白汤下二丸，日二服。妙功十一丸，治癫。丁香木香沉香乳香麝香荆三棱（炮）广术（炮）黑牵牛（微炒）黄连雷丸（炒）鹤虱（炒）胡黄连黄芩大黄（焙）陈皮青皮雄黄熊胆甘草（炙各二钱半）小赤豆（三百六十粒煮）白丁香（直尖者三百六十个）轻粉（四钱）巴豆（七粒）上二十三味为细末，赤小豆烂煮研泥，同荞麦打糊，和作十一丸，朱砂为衣，阴干，服时水浸一宿，化一丸，大便出，随病各有形状取出为验，或作化一番，不可再服，曾经火灸者不治，远年愈效。（《神效名方》）控涎丸，治诸痫久不瘥，顽涎聚散无时，变生诸证，悉皆治之。生川乌（去皮）半夏（洗）僵蚕（不炒此三味锉碎生姜汁浸一宿各半两）全蝎（去毒七个）铁粉（三钱）甘遂（二钱半）上为细末，生姜自然汁打糊为丸，如绿豆大，朱砂为衣，每服十五丸，食后用姜汤吞下，忌食甘草。（《济生》）滚痰丸，治膈热太甚作痫。（《丹溪心法附录》）（按：《活法秘方》夺命丹，压癫痫，用礞石、焰消二味，宜参。）龙荟丸，治肝火太甚，作痫。（同上）治肾水阴虚，风热蕴积，时发惊悸痫搐。（《赤水》）
　　镇坠诸方
　　治风癫失性，颠倒欲死，五癫惊痫，雌雄丸方。雄黄雌黄真珠（各一两）铅（二两熬令成屑）丹砂（一分）水银（八分）上六味末之，以蜜捣三万杵，丸如胡豆，先食服二丸，日二，稍加以知为度。（《千金》）《圣惠》治心风狂言，神思不安，如见鬼神，真珠散，于本方出雌黄、水银，加水精、人参、金银薄、琥珀、牛黄，都研令匀，每于食后，薄荷汤调下半钱。又治风癫失性，倒仆恶声，吐沫口噤，雄朱丹，于本方去真珠（黑铅与水银结为砂子）。治癫痫方。飞鸱头（二枚）铅丹（一斤）上二味末之蜜丸，先食服三丸，日三，剧者夜一，稍加之。（《千金》）《济生》鸱头丸，治风痫，于本方加皂角酥炙，用糯米糊为丸，如绿豆大，每服十五丸，加至二十丸，以粥饮送下。治积痰不散，上冲心脏，变为风痫，不问长幼，宜服半夏丸方。半夏（五两）白矾（三两）朱砂（三两）黄丹（二两）上件药捣罗为末，都研令匀，以粟米饭和丸，如梧桐子大，每服不计食前后，以人参汤下二十丸。（《圣惠》）《三因》镇心丹，治心气不足，病苦惊悸，自汗心烦闷短气，用辰砂、白矾各等分，水丸如鸡头大，每服一丸。又矾丹，治五癫百痫，无问阴阳冷热，用虢丹、晋矾各一两，猪心血为丸，如绿豆大，每服十丸至二十丸。《神效名方》朱砂滚涎散，治五痫，于镇心丹加赤石脂、硝石各等分研，蒜膏和丸，绿豆大，每服三十丸。治风癫疾，时发时省，涉历年月，丹砂煎方。丹砂（细研水飞滤过后焙干再研如粉三两）石膏（五两研细）黄连（去须捣筛一斤）生地黄（不计斤两研取自然汁二升不得入水）上四味，以清水一斗，先煮石膏、黄连，取五升净去滓，次下生地黄汁，又煎之如稀饧，始下火，取丹砂粉投入，匀搅百余遍，贮于不津器中更搅，待冷即住手，每日两度，以温水调服，约如半弹丸大，服药后，只得吃淡饭、蔓菁菜等。（《圣济》）《良朋汇集》治大人气性风、羊羔风、中风中痰，小儿急惊风，生石膏十两，朱砂五钱，细末，每服大人三钱，小儿一钱。安魂定魄丹，治惊邪癫痫，天行热病，心神狂乱，无不瘥（按：即《和剂》养正丹，去朱砂），以软饭和丸，如绿豆大，每服以新汲水，研七丸服之。（《鸡峰》）《是斋》抱胆丸，治一切癫痫风狂，或因惊恐怖思所致，于本方加乳香。张涣熊胆丹方，治癫痫，镇心安神。真熊胆铁粉（各细研）朱砂（细研水飞）生天南星（末）雄黄（水磨精明者别研各半两）粉霜（一分研）脑麝（各研一钱）上件同拌匀，用猪胆一枚，取汁和诸药，丸如黍米大，每服十粒至二十粒，煎金银薄荷汤下。（《幼幼》）治癫痫经验丸药方。牛胆南星（八钱）真牛黄（四钱）辰砂（三钱）真麝香（三分）煮甘草膏为丸，芡实大，金箔为衣，薄荷汤下五丸。（《赤水》）如五痫，宜肥大蝙蝠二个，各筑入辰砂五钱入口内，以瓦盖四围，慢火烧令干，为末，米糊丸，米汤下，得吐妙。（《如宜》）（按：《医学集成》为散用。）
　　疏经清心诸方
　　治惊忧积气，心受风邪，发则牙关紧急，涎潮昏塞，醒则精神若痴，惊气丸。附子（炮去皮脐）南木香白僵蚕（去丝嘴炒）花蛇（酒浸去皮骨炙）橘红天麻（去芦）麻黄（去根节各半两）干蝎（一两去毒）紫苏子（一两淘洗）天南星（洗浸薄切片姜汁浸一夕半两）朱砂（水飞一分留少许为衣）上为末，入研脑、麝少许，同研极匀，炼蜜杵丸，如龙眼大，每服一粒，金银薄荷汤化下，温酒亦得，此予家秘方也。戊申年，军中一人犯法，褫衣将受刃得释，神失如痴，予与一粒服讫而寐，及觉病已失矣。江东提辖张载扬，其妻因避寇失心已数年，予授此方，不终剂而愈。又黄山沃巡检彦，其妻狂厥者逾年，更十余医而不验，予授此方，去附子，加铁粉，亦不终剂而愈。铁粉非但化涎镇心，至如摧抑肝邪特异。若多恚伤肝，邪太盛，铁粉能制伏之。《素问》言阳厥狂怒，治以铁落饮，金制木之意也，此亦前人所未尝论及。（《本事》）（按：《心法附余》曰：盖痫痰结于心胸之间，每遇火动则发，非附子热性走而不守而能流通结滞、开散顽结可乎。此从治之法，乃劫剂也。）《宝鉴》沉香天麻汤，治痫筋挛。沉香益智仁川乌（各二钱）天麻防风半夏附子（炮各三钱）羌活（五钱）甘草当归僵蚕（各一钱半）独活（一钱）上锉，每服五钱，水二盏，生姜三片，煎至一盏，去滓温服食前，三剂而愈。（《微义》）（按：罗氏此方，本为小儿而设，徐氏取收之大人门中，以为救坏证之剂，故今亦列于此。又僵蚕《宝鉴》原作姜屑，今用僵蚕为便。）摧肝丸，镇火平肝，消痰定颤。牛胆南星钓藤钩黄连（酒炒）滑石（水飞）铁华粉（各一两）青黛（三钱）僵蚕（炒五钱）天麻（酒洗二两）辰砂（飞五钱）大甘草（二钱）上末，以竹沥一碗，姜汁少许，打糊丸绿豆大，食后及夜，茶下一钱五分，忌鸡、羊肉。（《准绳》）（按：此方本出《颤振》中，然能平肝逆，通治癫狂，仍列于兹。）清神汤，治心热，痰迷胞络。茯神（去皮木）黄连（各二钱）酸枣仁（炒）石菖蒲柏子仁（炒）远志（各五钱甘草同煮去骨）甘草（五分）水二钟，煎八分，食远服。（《统旨》）钩藤汤，治诸痫痉。橘红钩藤胆星天麻僵蚕人参远志犀角石菖蒲加灯心水煎，临服加牛黄、珍珠末。（《锦囊》）
　　灸法
　　有人患痫疾，发则僵仆在地，久之方苏。予意其用心所致，为炙百会，又疑是痰厥致僵仆，为灸中脘，其疾稍减，未除根也。后阅《脉诀》，后（疑得字）通真子有爱养小儿谨护风池之说，人来觅灸痫疾，必为之按风池穴，皆应手酸疼，使灸之而愈。（《资生》）〔附〕颤振。颤，摇也。振，动也。风火相乘动摇之象，比之，其势为缓。《内经》云：诸风掉眩，皆属于肝。掉即颤振之谓也。常见此证，多于伤寒、热病、痢疾中兼见者，是热甚而然，虚亦有之，皆战摇振动轻利而不痿弱，比之中风曳牵动重迟者，微有不同。（《纲目》）颤振与相类，但则手足牵引而或屈或伸，颤振则但战动而不屈伸也。有气虚而振，用参术汤补之。（系异功散加黄，甚者加附子）。心虚而振，用补心丸养之（用归、甘、参、生地、远志、酸枣、柏仁、朱砂、金箔、麝、琥、茯、芎、菖、胆南星）。挟痰，用导痰汤加竹沥。有实热积滞而振，宜吐下之可也。若老人战动，宜定振丸。（《统旨》）（定振丸用四物汤及天麻、秦艽、全蝎、细辛、荆、防、术、、威灵仙。）颤振者，人病手足摇动，如抖擞之状，筋脉约束不住而莫能任持，风之象也。《内经》云：诸风眩掉，皆属肝木。肝主风，风为阳气，阳主动，此木气太过而克脾土，脾主四肢，四肢者诸阳之末，木气鼓之故动，经谓风淫末疾者此也。亦有头动而手足不动者，盖头乃诸阳之首，木气上冲，故头独动而手足不动，散于四末，则手足动而头不动也。此病壮年鲜有，中年以后乃有之，老年尤多。夫老年阴血不足，少水不能制盛火，极为难治。前哲略不及之，惟张戴人治新寨马叟，作木火兼痰而治，得效。遇此证者，当参酌其旨而运其精思云。（《准绳》）（按：戴人治验出《十形三疗》，用通圣散及涌剂。）颤振之脉，小弱缓滑者可治，虚大急疾者不治。间有沉伏涩难者，必痰湿结滞于中之象。（《医通》）
　　脏腑类\癫狂
　　狂
　　
　　病由邪并于阳
　　狂病者，由风邪入并于阳所为也。风邪入血，使人阴阳二气，虚实不调。若一实一虚，则令血气相并，气并于阳则为狂发，或欲走，或自高贤称神圣是也。（《病源论》）（按：此本于《调经论》、《阳明脉解篇》及《癫狂篇》等。）
　　病主于热
　　夫外清而内浊，动乱参差，火之体也。静顺清朗，准则信平，水之体也。由是肾水主志，而水火相反，故心火旺则肾水衰，乃失志而狂越也。或云重阳者狂，重阴者癫，则素问之说不同也。经注曰：多喜为癫，多怒为狂。然喜为心志，故心热甚则多喜而为癫也。怒为肝志，火实制金，不能平木，故肝实则多怒而为狂也。况五志所发皆为热，故狂者五志间发，但怒多尔。凡热于中，则多于阳明胃经也。经曰：阳明之厥，则癫疾欲走，腹满不得卧，面赤而热，妄言。又曰：阳明病洒洒振寒，善伸数欠，或恶人与火，闻木音则惕然而惊，心欲动，独闭户牖而处，欲上高而歌，弃衣而走，贲响腹胀，詈骂不避亲疏。又经曰：热中消中，皆富贵人也。今禁膏粱，是不合其心。禁芳草石药，是病不愈云云。盖服膏粱芳草石药，则热气坚劲疾利而为热中消中，发为癫狂之疾，夫岂癫为重阴者欤。（《原病式》）（按：芦和曰：此《原病式》本《素问》之论，以谓癫狂俱是热病，而重阴之说非也。）狂之为病，经曰重阳者狂，其病属热。夫何热者阳也，阳者浮也，其病能弃衣登高。弃衣者，因热而不欲衣。登高者，因浮而能轻举也。又能强辨是非，尊贵倨傲，妄笑好歌，妄行不休，不肯少卧者，何也？阳动而阴静，故阳病欲见人，不欲闭户独处也。又能不饥者，何也？阳邪伏藏，胸膈饱满，所以不饥也。其病也有源，其发也有候，世医不究其理，举以为痰，同声相应。噫！不知痰是何物，而狂是何病也。若以痰能为狂，则凡有痰者皆狂，而予未之见。盍不观诸伤寒之发狂乎，伤寒大热则狂发也。又不观诸饮酒之发狂乎，夫酒者大辛之物，饮多则热甚，热甚则发狂也。历历试之，则凡狂之为病，未有不属之于热也，但有轻重浅深之不同耳。（《儒医精要》）
　　病必属心有火有痰
　　心乃神明之舍，心既病，则神不守舍，言不择（按：此似有脱），理之常也。（《澹寮》）癫者全归于心，痫者归乎五脏。所谓颠者，神不守舍，狂言妄语，如有所见，动经年岁，不得即愈。若心经有损，是为真病。如心经蓄热，则当清心除热。如痰逆心窍使然，又当下痰而宁其心志。（《大成》）凡狂病多因于火，此或以谋为失志，或以思虑郁结，屈无所伸，怒无所泄，以致肝胆气逆，木火合邪，是诚东方实证也。此其邪乘于心，则为神魂不守。邪乘于胃，则为暴横刚强。故治者，当以治火为先，而或痰或气，察其甚而兼治之。（《景岳》）颠狂二证必有所因，或因大怒动其肝风，或因大惊动其心火，或素有痰，卒为火升，升而不降，壅塞心窍，神明不得出入，主宰失其号令，心反为痰所役，一时发越。若逾垣上屋，持刀杀人，裸体骂詈，不避亲疏，飞奔疾走，涉水如陆者，此肝气太旺，木来乘心，名之曰狂，又谓之大颠，法当抑肝镇心，降龙丹主之。若抚掌大笑，语言不伦，左顾右盼，如见鬼神，片时正性复明，深为赧悔，少顷而状态如故者，此为上膈顽痰，泛滥洋溢，塞其道路，心为之碍，痰少降则正性复明，痰复升则又发，名之曰颠，法当和肺安心安神，滚痰丸主之。（《订补指掌》）（按：此析颠狂本于《准绳》。）
　　脉候
　　颠痫之脉，浮洪大长（既见上），滑大坚疾，痰蓄心狂。（《崔氏脉诀》）颠乃重阴，狂乃重阳，浮洪吉兆，沉急凶殃。（《濒糊脉学》）其脉浮洪者，是为阳脉，阳狂得之，与证相宜；即阴癫得之，亦从阴转阳、自里达表之象，故均为吉兆。若沉而急，沉则入阴迫里，急则强急不柔，是无胃气之脉也，不论狂癫，凶殃立至。（《续焰》）（按：此所谓癫，即狂一证。）其脉何如？其脉三部俱盛，浮大滑数而长也。（《儒医精要》）
　　心风
　　心风者，精神恍惚，喜怒不常，言语时或错乱，有癫之意，不如癫之甚，亦痰气所为也，宜星香散（南星、木香、生姜水煎）下寿星丸（用南星、朱砂、琥珀）。有心经蕴热，发作不常，或时烦躁，鼻眼各有热气，不能自由，有类心风，稍定复作，清心汤加石菖蒲。（《要诀》）（按：清心汤原作参苏饮，今从《统旨》所改，清心汤方见后。）春甫考心风病，诸书鲜有载之，而多附癫痫门候，混同论治。心风虽出于世俗之称，深中病情，诚为切当。古人谓风善行而数变，风痹为不仁。此曰心风者，非若外风入中，甚言其变常无定，恍惚不仁，而心之病，诚若风之魔也。此皆七情五志久逆所生，而与癫痫则又不同矣。癫狂痫证，主于火炽风痰之盛，而寝延及于心，属实者多。心风则由七情五志，久逆不遂。戴人所谓肝屡谋，胆屡不决，屈无所伸，怒无所泄。心之官则思，甚则心血且涸，脾液不行，痰迷心窍，则成心风，属虚者多。治法须以七情相胜，五志遂心，养血豁痰，引神归舍，标本兼治，此疾可愈矣。至若混同癫痫攻治，是谓虚虚而速其死也。（《医统》）治心风，以五志诱之，然后药之，取效易。五志诱之者，如求利而遂病者，则诱之以金银，或诈以惠之，或诡以遗之，而先定其心志，然后济之以药，是得治之要也。（同上）（按春甫立心风门，附有数方，然大抵与他心疾诸方相通，今取正心汤一方，以列后补心方中。）
　　喜笑
　　戴人路经古亳，逢一妇病喜笑不止，已半年矣，众医治者皆无药术矣，求治于戴人。戴人曰：此易治也。以沧盐成块者二两，令用火烧令通赤，放冷研细，以河水一大碗，同煎至三、五沸，放温分三次啜之，以钗探于咽中，吐去热痰五升，次服大剂黄连解毒汤，不数日而笑定矣。《内经》曰：神有余则笑不休。此所谓神者，心火是也。火得风而成焰，故有笑之象也。五行之中，惟火有笑矣。（《十形三疗》）黄连解毒汤，加半夏、竹沥、姜汁服，能治喜笑不休，极效。（《医统》）
　　痴证
　　人病狂痴，手足厥，作狂病治不效。《名医录》曰：此惊恐忧思所得。大惊伤心，大恐伤肾，大忧思伤神志。神不足则狂痴，志不足则恐怖，恐怖则肾气留积，足不收，亦因积惊恐气伤肾也。（《资生》）痴呆证，凡平素无痰，而或以郁结，或以不遂，或以思虑，或以疑贰，或以惊恐，而渐致痴呆。言辞颠倒，举动不经，或多汗，或善愁。其证则千奇万怪，无所不至。脉必或弦或数，或大或小，变易不常。此其逆气在心，或肝胆二经，气有不清而然。但察其形体强壮，饮食不减，别无虚脱等证，则悉宜服蛮煎治之，最稳最妙（服蛮煎用生地、麦冬、芍药、石菖、石斛、丹皮、茯神、陈皮、木通、知母）。然此证有可愈者，有不可愈者，亦在乎胃气元气之强弱，待时而复，非可急也。（《景岳》）人有终日不言不语，不饮不食，忽笑忽歌，忽愁忽哭，与之美馔则不受，与之粪秽则无辞，与之衣不服，与之草木之叶则反喜。人以为此呆病，不必治也。然而呆病之成，必有其因。大约其始也起于肝气之郁，其终也由于胃气之衰。肝郁则木克土而痰不能化，胃衰则木制土而痰不能消。于是痰积于胸中，盘据于心外，使神明不清而成呆病矣。治法开郁逐痰，健胃通气，则心地光明，呆景尽散也。（《辨证录》）
　　妇人
  </div>
  <div class="pagination">
   <a href="杂病广要_page14.html">
    上一页
   </a>
   <span>
    ...
   </span>
   <a href="杂病广要_page10.html">
    10
   </a>
   <a href="杂病广要_page11.html">
    11
   </a>
   <a href="杂病广要_page12.html">
    12
   </a>
   <a href="杂病广要_page13.html">
    13
   </a>
   <a href="杂病广要_page14.html">
    14
   </a>
   <span class="current-page">
    15
   </span>
   <a href="杂病广要_page16.html">
    16
   </a>
   <a href="杂病广要_page17.html">
    17
   </a>
   <a href="杂病广要_page18.html">
    18
   </a>
   <a href="杂病广要_page19.html">
    19
   </a>
   <a href="杂病广要_page20.html">
    20
   </a>
   <span>
    ...
   </span>
   <a href="杂病广要_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
