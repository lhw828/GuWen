<!DOCTYPE html>
<html>
<head>
    <meta charset="UTF-8">
    <title>医经原旨 - 第 14 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医经原旨 - 第 14 页/共 19 页</h1>
    <div class="content">　　新沐中风，则为“首风”；（沐头面中风也，一曰“沐浴”。）久风入中，则为“肠风”飧泄；久风不散，传变而入于肠胃之中，热则为肠风下血，寒则为水谷不化而为飧泄泻痢。）外在腠理，则为“泄风”。（风在腠理则汗泄不止，故曰“泄风”。自上文“风气循风府而上”，至此共七种，所以明或为风也，故有其病各异、其名不同之义。）故风者，百病之长也，至其变化，乃为他病也，无常方然，致有风气也。（无常方然，言变化之多，而其致之者，则皆因于风气耳。）五脏之风，形状不同。

　　肺风之状，多汗恶风，色 然白，时咳短气，昼日则瘥，暮则甚，诊在眉上，其色白。（多汗者阳受风气，开泄腠理也。恶风者，伤风恶风也。下文诸脏皆同。 然，浅白貌，金色白也。肺主气，在变动为咳，风邪迫之，故时咳短气也。昼则卫气在表，风亦随之，故觉其瘥；暮则卫气入阴，邪应于内，故为甚也。眉上乃阙庭之间，肺之候也，故肺病则白色见于此。 ，普梗切。）心风之状，多汗恶风，焦绝，善怒吓，赤色，病甚则言不可快，诊在口，其色赤。（多汗恶凤，义如前。焦绝者，唇舌焦燥，津液干绝也。风化木，心属火，风薄于心则木火合邪，神志溃乱，故或为善怒，或为惊吓。心主舌，病甚则舌本强，故言不可快。心和则舌能知味，故诊当在口。口者，兼唇而言，色当赤也。）肝风之状，多汗恶风，善悲，色微苍，嗌干，善怒，时憎女子，诊在目下，其色青。（气并于肺则悲，肝病而肺气乘之，故善悲。色微苍，肝之色也，足厥阴脉循喉咙之后，上入颃颡，故嗌干也。善怒，肝之志也。肝为阴中之阳，其脉环阴器，强则好色，病则妒阴，故时憎女子也。肝气通于目，故诊在目下，色当青也。）脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。（身体怠惰，四肢不用者，脾主肌肉四肢也。色薄微黄，土之色也。不嗜食，脾病不能化也。鼻为面王，主应脾胃，故色诊当见于鼻上。）

　　肾风之状，多汗恶风，而 然浮肿，脊痛不能正立，其色 ，隐曲不利，诊在肌上，其色黑。（ 然，浮惨貌。风邪入肾，则挟水气上升，故面为浮肿。肾脉贯脊属肾，故令脊痛不能正立。 ，烟也，隐曲，阴道也。肾主水，故色黑如，肾开窍于二阴，故为隐曲不利，肌肉本主于脾，今其风水合邪，反侮乎土，故诊在肌上，色当黑也。）

　　胃风之状，颈多汗，恶风，食饮不下，膈塞不通，腹善满，失衣则 胀，食寒则泄，诊形瘦而腹大。（胃脉从大迎前下人迎，循喉咙，入缺盆，故冒风之状，颈必多汗恶风。胃主受纳水谷，而风邪居之，故食饮不下，隔塞不通。胃脉循腹里，故善满。失衣则阳明受寒于外，故为 胀；食寒则胃气受伤于内，故为泄泻，胃者肉其应，胃病故形瘦。腹者胃所居，邪实故腹大。此下当详明六腑之病，而止言胃风者，以胃为六腑之长，即如所谓大肠、小肠皆属于胃之意，胃病则腑在其中矣。）首风之状，头面多汗，恶风，当先风一日则病甚，头痛不可以出内，至其风日，则病少愈。（首为诸阳之会，因沐中风，则头面之皮腠疏，故多汗恶风。凡患首风者止作无时，故凡于风气将发，必先风一日而病甚。头痛，以阳邪居于阳分，阳性先而速也。先至必先衰，是以至其风日则疾少愈。内为房室之内，不可出者，畏风寒也。）漏风之状，或多汗，常不可单衣，食则汗出，甚则身汗，喘息恶风，衣常濡，口干善渴，不能劳事。（漏风之病，因于饮酒中风也。风邪挟酒则阳气散越，故多汗。阳胜则身热恶寒，故不可以单衣。食入于阴，长气于阳，故食则汗出，甚则阳浮于上，故喘息汗出不止，故衣濡。阳甚阴虚，津亡于内，所以口干善渴，身不能劳也。

　　能、耐同。）泄风之状，多汗，汗出泄衣上，口中干，上溃，其风不能劳事，身体尽痛则寒。（泄风者，表不固也。上溃者，身半以上汗多如溃也。口中干，津液涸也。液涸则血虚，故不能劳而身尽痛。汗多则亡阳，故令人寒也。）

　　是故风寒客于人也，使人毫毛毕直，皮肤闭而为热，当是之时，可汗而发也。（风寒客于皮肤，则腠理闭密，故毫毛尽直。寒束于外，则阳气无所疏泄，故郁而为热。斯时也，寒邪国中在表，故可取汗而愈。）或痹不仁，肿痛。当是之时，可汤熨及火灸刺而去之。（邪在皮毛，不亟去之，则入于经络，故或为诸痹，或为不仁，或为肿痛，故当用汤熨、灸刺之法，以去经络之病。）弗治，病入舍于肺，名曰“肺痹”，发咳上气。（风寒自表入脏，必先于肺，盖肺合皮毛，为脏之长也。邪入于阴则痹，故肺受风寒则病为肺痹，而其变动为咳，咳为喘息，故为上气。）弗治，肺即传而行之肝，病名曰“肝痹”，一名曰厥，胁痛出食。当是之时，可按若刺耳。（在肺弗治，则肺金乘木，故及于肝，是为“肝痹”。肝气善逆，故一名曰“厥”。厥在肝经，故胁痛；厥而犯胃，故出食。可按若刺，则厥逆散而肝邪平矣。）弗治，肝传之脾，病名曰“脾风”，发瘅，腹中热，烦心，出黄。当此之时，可按，可药，可浴。（在肝弗治，则肝木乘土，风热入脾，病名“脾瘅”。其在内则腹中热而烦心，在外则肌体出黄。可按，可药，可浴，在解其表里之风热耳。）弗治，脾传之肾，病名“疝瘕”，少腹冤热而痛，出白，一名曰蛊。当此之时，可按可药。（在脾弗治，则土邪乘肾，病名“疝瘕”。邪聚下焦，故小腹冤热而痛，溲出白浊也。热结不散，亏蚀真阴，如虫之吸血，故亦名曰“蛊”。）弗治，肾传之心，病筋脉相引而急，病名曰“螈”。当此之时，可灸可药。弗治，满十日，法当死。（肾邪克火。则传于心。心主血脉，心病则血燥，血燥则筋脉相引而急，手足挛掣，病名曰“螈“。邪气至心，其病已极，此而弗治，故不出十日当死。）肾因传之心，心即复反传而行之肺，发寒热，病当三岁死。（若肾传于心，未至即死。而邪未尽者，当复传于肺，而金火交争，金胜则寒，火胜则热，故发寒热。三岁死者，凡风邪传遍五脏，本当即死，其不死者，以元气未败，势犹在缓，故肺复受邪，再一岁则肺病及肝，二岁则肝病及脾，三岁则脾病及肾，三阴俱败，故当死也。）此病之次也。（此即顺传所胜之次第也。）然其卒发者，不必治于传。（病有发于仓卒者，随气为患，不以次而入，亦不必根据次以治其传，此又于逆传顺传之外，而复有不次相乘者矣。）或其传化有不以次，不以次入者，忧、恐、悲、喜、怒。令不得以其次，故令人有大病矣。（五志之发无常，随触而动，故生病亦不以为次。）因而喜，大虚，则肾气乘矣，（喜则气下，故伤心。心伤而大虚，则肾气乘之，水胜火也。）怒则肝气乘矣，（怒则气逆于肝而乘于脾，木胜土也。）悲则肺气乘矣，（悲则气并于肺而乘于肝，金胜木也。）恐则脾气乘也，（恐伤肾则肾气虚而脾气乘之，土胜水也。）忧则心气乘也。（忧伤肺则心气乘之，火胜金也。）此其道也。（或以有余而乘彼，或以不足而被乘。皆乘所不胜，此不次之道也。）

　　故病有五，五五二十五变，及其传化传乘之名也。（脏惟五，而五脏之传又能各兼五脏，则有二十五变。

　　传者以此传彼，乘者以强凌弱，故有曰“传”、曰“乘”之异名耳。）

　　有病身热、汗出、烦满，烦满不为汗解。（不为汗解，谓汗后烦热不散也。）夫汗出而身热者风也，汗出而烦满不解者厥也，病名“风厥”。巨阳主气，故先受邪，少阴与其为表里也，得热则上从之，从之则厥也。（风为阳邪，故汗虽出而身仍热也。巨阳主气，气言表也。表病则里应，故少阴得热，则阴分之气亦从阳而上逆，逆则厥矣，故名“风厥”。风厥之义不一，此言太阳。少阴病也，又有二阳一阴发病，名曰“风厥”，言胃与肝也。人之善病风厥漉汗者，肉不坚，腠理疏也。）劳风为病，法在肺下。（劳风者，因劳伤风也。肺下者，在内则胸膈之间，在外则四椎、五椎之间也。风受于外，则病应于内，凡人之因于劳者必气喘，此劳能动肺可知。）其为病也，使人强上冥视，（邪在肺下则为喘逆，故令人强上不能俯首。风热上壅，则畏风羞明，故令人冥目而视。）唾出若涕，恶风而振寒，此为“劳风”。（风热伤阴则津液稠浊，故唾出若涕。肺主皮毛，卫气受伤故恶风振寒。）治之以救俯仰。（风之微甚，证在俯仰之间也，故当先救之。然救此者必先温肺，温肺则风散，风散则俯仰安矣。若温散不愈，郁久成热，然后可以清解。温清失宜。病必延甚。）巨阳引精者三日，中年者五日，不精者七日。（风邪之病肺者，必由足太阳膀胱经风门、肺俞等穴内入于脏。大肠者，水之腑，三阳之表也，故当引精上行，则风从咳散。若巨阳气盛，引精速者应在三日，中年精衰者应在五日，衰年不精者应在七日，当咳出青黄痰涕而愈，如下文者，是即“引精”之谓。）咳出青黄涕，其状如脓，大如弹丸，从口中若鼻中出，不出则伤肺，伤肺则死也。（咳涕不出者。即今人所谓干咳嗽也，甚至金水亏竭，虚劳之候，故死。肾气劳竭，肺气内虚，阳气迫之，故不出则伤肺而死也。）

　　有病肾风者，面 然，壅害于言，（ ，浮肿也。 然，失色貌。壅，重浊不清也。肾脉循喉咙，挟舌本，病风则肾脉不利，故壅害于言语。）少气时热，时热从胸背上至头，汗出手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名“风水”。

　　（肾主水，风在肾经，即名“风水”。）盖因邪之所凑，其气必虚。（邪必因虚而入，故邪之所凑，其气必虚。）阴虚者阳必凑之，故少气时热而汗出也。（阴虚则无气，故为少气时热。阳主散而凑于阴分，故汗出。）小便黄者，少腹中有热也。（少腹有热，邪在阴也，故小便黄。）不能正偃者，胃中不和也。正偃则咳甚，上迫肺也。（正偃，仰卧也。肾脉贯肝膈，入肺中，其支者注胸中，肾邪自下而上，则胃气逆而不和，故正偃则咳甚而上迫于肺。）诸有水气者，微肿先见于目下也。水者，阴也；目下，亦阴也。腹者，至阴之所居，故水在腹者，必使目下肿也。（目下肿如卧蚕者，其腹必有水气也。）

　　真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。（水邪留滞于脏，故为气逆。气逆则不得正卧，故惊而咳甚。）腹中鸣者，病本于胃也。薄脾则烦不能食，食不能下者，胃脘隔也。身重难以行者，胃脉在足也。（脾胃属土，所以制水，土弱则寒水反侮之，故腹中鸣而食不下，胃主肌肉，其脉行于足。

　　水气居于肉中，故身重不能行。）月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。（胞即子宫，相火之所在也；心主血脉，君火之所居也。阳气上下交通，故胞胳属心而络于胞中，以通月事。今气上迫肺，则阴邪遏绝阳道，心气不得下行，故胞脉闭，月事断矣。） 然如有水状，切其脉大紧，身无痛者，形不瘦，不能食，食少，病生在肾，名为“肾风”。（如有水状，谓其 然浮肿，似水而实非水也。脉大者，阴虚也；脉紧者，寒气也。身无痛，形不瘦者，邪气。在脏不在表也。风挟肾邪，反伤脾胃，故不能食。所以风有内外之分，不可不辨。八风自外而入，必先有发热恶寒、头疼身痛等证。此因于外者，显然有可察也。五风由内而病，则绝无外证，而忽病如风，其由内伤可知也，如“诸暴强直，皆属于风”，“诸风掉眩，皆属于肝”之类。盖言有所中者，谓之中外感也；无所中者，谓之属内伤也。外感者邪袭肌表，故多阳实；内伤者由于酒色劳倦，七情口腹，致伤脏气，故由阴虚。凡脏气受伤，脾败者病在肢体，或多痰饮；肾病者或在骨髓，或在二阴；心病者或在血脉，或在神志；肺病者或在营卫，或在声音；肝病者或在筋爪，或在胁肋，此五脏之类风，未有不由阴虚而然者，惟东垣独得其义，曰有中风者卒然昏愦，不省人事，此非外来风邪，乃本气自病也。人年逾四旬，气衰者多有此疾。盖人年四十而阴气自半，故多犯之，岂非阴虚之病乎？夫人生于阳而根于阴，根本衰则人必病，根本败则人必危矣。

　　所谓根本者，即真阴也。人知阴虚唯一，而不知阴虚有二，如阴中之水虚，则病在精血；阴中之火虚，则病在神气。盖阳衰则气去，故神志为之昏乱，非火虚乎？阴亏则形坏，故肢体为之废弛，非水虚乎？今以神离形坏之症，乃不求水火之源，而犹以风治，鲜不危矣。故凡治类风者，专宜培补真阴，以救根本，使阴气复则风燥自除矣。然外感者，非曰绝无虚证，气虚则虚也；内伤者非曰必无实症，有滞则实也。

　　治虚者，当察其在阴在阳而直补之；治实者，但察其因痰因气而暂开之，此于内伤外感及虚实攻补之间，最当察其有无微甚而酌其治也。甚至有元气素亏，猝然仆倒。上无痰，下失禁，瞑目昏沉，此厥竭症，尤与风邪无涉。使非大剂参、熟或七年之艾破格挽回，又安望其复真气于将绝之顷哉！倘不能察其表里，又不能辨其虚实，但以风之为名，多用风药，不知风药皆燥，燥复伤阴，风药皆散，散复伤气，以内伤作外感，以不足为有余，是促人之死也。）肾风而不能食，善惊，惊已心气痿者死，（风生于肾，则反克脾土，故不能食。肾邪犯心则神气失守，故善惊。惊后而心气痿弱不能复者，心肾俱败，水火俱困也，故死。）有病身热解惰，汗出如浴，恶风少气，病名“酒风”。（此即前所谓“漏风”也。酒性本热，过饮而病，故令身热。湿热伤于筋，故懈惰。湿热蒸于肤腠，故汗出如浴。汗多则卫虚，故恶风。卫虚则气泄，故少气。因酒得风而病，故曰“酒风”。）治以泽泻、术各十分，麋衔五分，合以三指撮，为后饭。（泽泻味甘淡，性微寒，能渗利湿热。白术味甘苦，气温，能补中，燥湿。止汗。麋衔，即薇衔，一名无心草，南人呼为吴风草，味苦平，微寒，主治风湿。十分者，倍之也。五分者，减半也。合以三指，用三指撮合，以约其数而为煎剂也。饭后药先，故曰“后饭”。）

　　贼风邪气之伤人也，令人病焉。有不离屏蔽，不出室穴之中卒然病者，非不离贼风邪气，此皆尝有所伤于湿气，藏于血脉之中，分肉之间，久留而不去，若有所堕坠，恶血在内而不去，卒然喜怒不节，饮食不适，寒温不时，腠理闭而不通。（凡此者，皆所谓“故邪”也。）其开而遇风寒，则血气凝结，与故邪相袭，则为“寒痹”。（其开者，谓冒露于风寒也。故邪在前。风寒继之，二者相值，则血气凝结，故为寒痹；寒气胜者，为痛痹也。）其有热则汗出，汗出则受风，虽不遇贼风邪气，必有因加而发焉。（其或有因热汗出而受风者，虽非贼风邪气，亦为外感。必有因加而发者，谓因于故而加以新也，新故合邪，故病发矣。）皆病患所自知也。其毋所遇邪气，又毋怵惕之所志，卒然而病者，唯有因鬼神之事乎？（鬼神之事，盖自古惑之矣。）

　　非也，此亦有故邪留而未发，因而志有所恶，及有所慕，血气内乱，两气相搏，其所从来者微，视之不见，听而不闻，故似鬼神。（故邪者，如上文“留而未发”之谓也，恶者，恶其所憎也。慕者，慕其所好也。故邪未发而新邪复触之，则五志为邪所凭，血气因而内乱，邪正先后，两气相搏，而邪妄之病生矣。但病所从来者，其机甚微，有非闻见可及。故人以鬼神为疑，不知迹似鬼神，而实非鬼神之所为也。）其祝而已者，巫知百病之胜，先知其病之所从生者，可祝而已也。（祝者，巫咒之属，即祝由也。胜者，凡百病五行之道，必有所以胜之者。然必先知其病所从生之由，而后以胜法胜之，则可移精变气，祛其邪矣。病有药石所不及，非此不可者，惟先巫知之，故可祝而已也。然则先巫用祝之妙，正不在祝，其机在胜之而已。祝、咒同。）

　　卷五　疾病第十一

　　厥

　　厥之寒热者，何也？（厥者逆也，气逆则乱，故忽为眩仆脱绝，是名为厥。厥证之起于足者，厥发之始也，甚至猝倒暴厥，忽不知人，轻则渐苏，重则即死，最为急候。后世以手足寒热为厥，又有以香港脚为厥者，谬之甚也。虽仲景有寒厥、热厥之分，亦以手足为言，盖以辨伤寒之寒热耳，非谓厥也。暴厥者，不知与人言；血之与气，并走于上，则为大厥，厥则暴死，气复反则生，不反则死；手足少阴、太阴、足阳明五络俱竭，令人身脉皆重而形无知也；其状若尸曰“尸厥”，若此者岂止于手足寒热及香港脚之谓耶？今人多不知厥症，而皆指为中风也。夫中风者，病多经络之受伤；厥逆者，直因精气之内夺，表里虚实，病情当辨。名义不正，以风治厥，医中之害，莫此为甚，今将风、厥并列便观，学人识之。）阳气衰于下，则为寒厥；阴气衰于下，则为热厥。（凡物之生气，必自下而升，故阴阳之气衰于下，则寒厥、热厥由此而生也。）

　　热厥之为热也，必起于足下者，阳气起于足五趾之表，阴脉者，集于足下聚于而足心，故阳气胜则足下热也。（足趾之端曰表，三阳之所起也。足下、足心，三阴之所聚也。若阳气胜则阴气虚，阳乘阴位，故热厥必从足下始。

　　凡人病阴虚者，所以足心多热也。）寒厥之为寒也，必从五趾而上于膝者，阴气起于五趾之里，集于膝下而聚于膝上，故阴气胜则从五趾至膝上寒。其寒也，不从外，皆从内也。（里，言内也。亦足下也。若阴气胜则阳气虚，阳不胜阴，故寒。厥必起于五趾而上寒至膝，然其寒也，非从外入，皆由内而生也。故凡病阳虚者，必手足多寒，皆从趾端始。）寒厥何失而然也？（厥上将发，手足先寒者，是为寒厥。）

　　前阴者，宗筋之所聚，太阴、阳明之所合也。（前阴者，阴器也。宗筋者，众筋之所聚也，如足之三阴、阳明、少阳、及冲、任、督、跷筋脉皆聚于此，故曰“宗筋”。此独言太阴、阳明之合者，重水谷之脏也。盖胃为水谷气血之海，主润宗筋，又阴阳总宗筋之会，会于气街，而阳明为之长，故特言之，以发明下文之义。）

　　春夏则阳气多而阴气少，秋冬则阴气盛而阳气衰。（天人之道皆然也。）此人者质壮，以秋冬夺于所用，下气上争不能复，精气溢下，邪气因从之而上也。（质壮者有所恃，当秋冬阴胜之时，必多情欲之用，以夺肾中之精气。精虚于下，则取足于上，故下气上争也。去者太过，生者不及，故不能复也。

　　精溢则气去，气去则阳虚，阳虚则阴胜为邪，故寒气因而上逆矣。）气因于中。（气，即上文之精气。邪气也。精气之原，本于水谷，水谷之化，出于脾胃，故凡病为寒厥，为下气上争，为精气溢下，皆气因于中也。然水谷在胃，命门在肾。以精气言，则肾精之化因于胃；以火土言，则土中阳气根于命门。阴阳颠倒，互有所关，故上文云“厥起于下”，此云“气因于中”，正以明上下相因之义。）阳气衰，不能渗营其经络，阳气日损，阴气独在，故手足为之寒也。（阳气者，即阳明胃气也。四肢皆禀气于胃，故阳虚于中，则不能渗营经络而手足寒也。）热厥何如而然也？（厥之将发，手足皆热者，是为热厥。）酒入于胃，则络脉满而经脉虚。（酒为熟谷之液，其气悍而疾，故先充络脉。络满而经虚者，酒能伤阴，阳盛则阴衰也。）脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。（脾主为胃行其津液，故酒入于胃，必归于脾，湿热在脾，则脾阴虚，阳独亢而胃不和矣。脾胃俱病，则精气竭，故不能营其经络四肢也。）此人心数醉若饱以入房，气聚于脾中不得散，酒气与谷气相搏，热盛于中，故热遍于身，内热而溺赤也。夫酒气盛而悍，肾气日衰，阳气独胜，故手足为之热也。（数醉若饱入房者，既伤其脾，复伤其肾，皆阴虚也，故手足为热。寒、热二厥，一由恃壮，以秋冬夺于所用，故阳气衰而为寒厥，一由数醉若饱入房，故精气竭而为热厥。二者皆因于酒色，致伤真元，乃为是病。首言其所由然，则厥之轻重，于兹可见矣。）厥或令人腹满，或令人暴不知人，或至半日、远至一日乃知人者，阴气盛于上则下虚，下虚则腹胀满；（阴气盛于上则不守于下，故下虚。阴虚于下，则脾肾之气不化，故腹为胀满。）阳气盛于上则下气重上而邪气逆，逆则阳气乱，阳气乱则不知人也。（重，并也。邪气，气失常也。阳气盛于上，则下气并而上行，并则逆，逆则乱，阳气乱则神明失守，故暴不知人也。）

　　其六经脉之厥状病能，（能，犹形也。前言病厥之本，此明各经之状。）巨阳之厥，则肿首头重，足不能行，发为眩仆；（眩，目眩乱也。仆，猝倒也。足太阳之脉起于目内 ，上额交巅，入络脑，故为肿首头重、眩仆，其下行之支者，合 中，贯 内，故为足不能行。）阳明之厥，则癫疾欲走呼，腹满，不得卧，面赤而热，妄见而妄言；（阳明，胃脉也，为多气多血之经。气逆于胃，则阳明邪实，故为癫狂之疾而欲走且呼也。其脉循腹里，故为腹满。胃不和则卧不安，故为不得卧。阳明之脉行于面，故为面赤而热。阳邪盛则神明乱，故为妄见妄言。）少阳之厥，则暴聋，颊肿而热，胁痛， 不可以运；（厥在足少阳者，其脉入耳中，故暴聋；下加颊车，故颊肿而热：下腋循胸，过季胁；故胁痛；下出膝外廉，下外辅骨之前，故 不可以运。 ，音杭。）太阴之厥，则腹满 胀，后不利，不欲食，食则呕，不得卧；（足太阴之脉，入腹属脾络胃，故厥则腹满 胀。逆气在脾，故后便不利，且令不欲食，而食则呕。脾与胃为表里，胃不和者卧不安，脾亦然也。）少阴之厥，则口干，溺赤，腹满，心痛；（厥逆在足少阴者，其脉循喉咙，挟舌本，故口干；肾脉络膀胱，故溺赤；其直者从肾上贯肝膈，其支者从肺出络心，注胸中，故腹满心痛。）厥阴之厥，则少腹肿痛，腹胀，泾溲不利，好卧，屈膝，阴缩肿， 内热。（足厥阴之脉，抵少腹，挟胃，故厥则少腹肿痛而腹胀。其脉环阴器，故泾溲不利，阴缩而肿。肝主筋，为罢极之本，故足软好卧而屈膝。其下者行足胫内侧，故 内为热。）盛则泻之，虚则补之，不盛不虚，取经调之。（不盛不虚者，惟逆气在经，而无阙于虚盛也，故但取其经而调之。）

　　太阴厥逆， 急挛，心痛引腹；（此重申前义，以明足六经之厥逆也。）少阴厥逆，虚满呕变，下泻清；厥阴厥逆，挛，腰痛，虚满，前闭，谵言。三阴俱逆，不得前后，使人手足寒，三日死。（不得前后者，或闭结不通，或遗失不禁，不得其常之谓也，三阴俱逆，则脏气绝，所谓“厥逆连经则生，连脏则死”也。）太阳厥逆，僵仆，呕血，善衄；少阳厥逆，机关不利，机关不利者，腰不可以行，项不可以顾，发肠痈，不可治，惊者死；（肠痈发于少阳厥逆者，相火之结毒也，故不可治。若有惊者；其毒连脏，故当死。）阳明厥逆，喘咳身热，善惊，衄，呕血。

　　手太阴厥逆，虚满而咳，善呕沫；（此下言手六经之厥逆也。手太阴之脉起于中焦，循胃口，上膈属肺，故其为病如此。）手心主、少阴厥逆，心痛引喉，身热，死不可治；（手心主厥阴之脉起于胸中，出属心胞络，手少阴心脉从心系上挟嗌，皆令人心痛引喉。二经属火，其主血脉，故为身热。心为五脏六腑之大主，故逆之则死，不可治。）手太阳厥逆，耳聋泣出，项不可以顾，腰不可以俯仰；（手太阳小肠之脉，至目之内外 ，入耳中，故厥则耳聋泣出；其支者从缺盆循颈，故项不可以顾。邪在小肠者，连睾系属于脊，故腰不可以俯仰也。）手阳明、少阳厥逆，发喉痹嗌肿，痉。（手阳明小肠之脉，从缺盆上颈贯颊，手少阳三焦之脉，上出缺盆上项，故皆发喉痹嗌肿；痉，谓手臂肩项强直也。以上不言死者，可视其虚实，治其主病者也。）

　　人有病头痛数岁不已，当有所犯大寒，内至骨髓，髓者以脑为主，脑逆故令头痛，齿亦痛，病亦名曰“厥逆”。（髓以脑为主，诸髓皆属于脑也，故大寒至髓则上入头脑而为痛。其邪深，故数岁不已。髓为骨之充，故头痛齿亦痛。是因邪逆于上，故亦名曰“厥逆”。）有癃者，一日数十溲，此不足也；身热如炭，颈膺如格，人迎躁盛，喘息，气逆，此有余也。太阴脉细微如发者，此不足也。（癃，小水不利也，一日数十溲。数欲便而所出不多也。如炭者，热之甚也。颈言咽喉，膺言胸臆。如格者，上下不通，若有所格也。人迎躁盛者，足阳明动脉在结喉两旁，所以候阳也。喘息者，呼吸急促也。气逆者，治节不行也。大阴脉微细者，即两手寸口之脉，所以候阴也。）病在太阴，（脾、肺二脏，皆属太阴。下文“颇在肺”，此则专言脾阴也。

　　太阴之脉细微者，正以气口亦太阴也。脏气不足，则脉见于此。又中气不足，溲便为之变。今其癃而数十溲者，亦由中气之不足耳，故病在脾阴。）其盛在胃，（上云身热如炭者，胃主肌肉也，颈膺如格者，胃脉循喉咙，入缺盆，下膈也。人迎躁盛者，一盛、二盛、三盛、四盛，且大且数，名曰“溢阳”也。凡上三者，皆属阳明，故曰“其盛在胃”。）颇在肺，（即喘息气逆也。）病亦名曰“厥”，死不治。（阴不入阳，故其盛在胃；阳不入阴，故太阴细微。病亦名曰“厥”者，阴阳皆逆也，故死不可治。）此所谓得“五有余”、“二不足”也。所谓“五有余”者，五病之气有余也；“二不足”者，亦病气之不足也。今外得“五有余”，内得“二不足”，此其身不表不里，亦正死明矣。（外得五有余者，一身热如炭，二颈膺如格，三人迎躁盛，四喘息，五气逆也；内得二不足者，一癃而一日数十溲，二太阴脉细微如发也。若此五病者，邪气有余也；二病者，正气不足也。欲泻其邪，则阴虚于里；欲补其虚，则阳实于外。

　　救里不可，治表亦不可，此不表不里之病，即阳证阴脉之类，有死而已，不能为也。）

　　有病厥者，诊右脉沉而紧，左脉浮而迟，不知病主安在？（此言厥逆而为腰痛者，其病在肾也。右脉、左脉，皆以两尺为言。）然冬诊之，右脉固当沉紧，此应四时；左脉浮而迟，此逆四时。（冬气伏藏，故沉紧者为应时，浮迟者为逆，逆则为厥矣。）在左当主病在肾，颇关在肺，当腰痛也。（在左者，当主病在肾，此正以尺为言也。然浮者为肺脉，故云“颇关在肺”。）何以言之？少阴脉贯肾络肺，今得肺脉，肾为之病，故肾为腰痛之病也。（肾脉本络于肺，今以冬月而肺脉见于肾位，乃肾气不足，故脉不能沉而见浮迟。此非肺病，病在肾也。腰为肾之府，故肾气逆者，当病为腰痛。）

　　有病膺肿颈痛，胸满腹胀，亦名厥逆。（膺肿颈痛，胸满腹胀，皆在上、中二焦，此以阴并于阳，下逆于上，故病亦名“厥逆”。）灸之则喑，石之则狂，须其气并，乃可治也。（喑，失音也。石，总针石而言。）何以然？阳气重上，有余于上，灸之则阳气入阴，入则喑；（阳气有余于上而复灸之，是以火济火也。阳极乘阴则阴不能支，故失声为喑。）石之则阳气虚，虚则狂。（阳并于上，其下必虚，以石泄之，则阳气随刺而去，气去则上下俱虚而神失其守，故为狂也。）须其气并而治之，可使全也。（气并者，谓阴阳既逆之后，必渐通也。盖上下不交，因而厥逆，当其乖离而强治之，恐致偏绝，故必须其气并，则或阴或阳，随其盛衰，察而调之，可使保全也。）

　　卷五　疾病第十一

　　伤寒

　　今夫热病者，皆伤寒之类也，或愈或死，其死皆以六七日之间，其余皆以十日以上者，何也？（伤寒者，中阴寒杀厉之气也。寒盛于冬，中而疾病者，是为伤寒，其不即病者，至春则名为温病，至夏则名为暑病。然有四时不正之气随感随发者，亦名伤寒。寒邪束于肌表则玄府闭，阳气不得散越，乃郁而为热，故凡系外感发热者，皆伤寒之类。）然巨阳者，诸阳之属也。（巨，大也。太阳为六经之长，统摄阳分，故诸阳皆其所属。）其脉连于风府，故为诸阳主气也。（风府，督脉穴。太阳经脉覆于巅背之表，故主诸阳之气分。）人之伤于寒也，则为病热，热虽甚不死；（人伤于寒而传为热者，寒甚则生热也。寒散则热退，故虽甚不致死。）其两感于寒而病者，必不免于死矣。（表里俱受，是谓两感。）伤寒一日，巨阳受之，故头项痛，腰脊强；（巨阳，足太阳也，为三阳之表而脉连风府，故凡病伤寒者多从太阳始。太阳之经，从头项下肩膊，挟背抵腰中，故其为病如此。仲景曰：“太阳之为病，脉浮，头项强痛而恶寒，”人身经络，三阳为表，三阴为里。三阳之序，则太阳为三阳，阳中之阳也；阳明为二阳，居太阳之次；少阳为一阳，居阳明之次，此三阳为表也。三阴之序，则太阴为三阴，居少阳之次；少阴为二阴，居太阴之次；厥阴为一阴，居少阴之次。此三阴为里也。其次序之数，则以内而外，故有一二三之先后者如此。邪之中人，必自外而内。邪客于皮则腠理开，开则邪入客于络脉，络脉满则注于经脉，经脉满则入舍于府藏，此所以邪必先于皮毛，经必始于太阳，而后三阴三阳，五脏六腑皆受病也。）二日阳明受之，阳明主肉，其脉挟鼻，络于目，故身热目疼而鼻干，不得卧也；（伤寒多发热，而独此云“身热”者，盖阳明主肌肉，身热尤甚也。邪热在胃则烦，故不得卧。余症皆本经之所及。仲景曰：阳明之为病，胃家实也”。）三日少阳受之，少阳主胆，其脉循胁，络于耳，故胃胁痛而耳聋。（邪在少阳者，三阳已尽，将入太阴，故为半表半里之经。其经脉出耳前后，下循胸胁，故为胁痛、耳聋等证。仲景曰：“伤寒脉弦细，头痛发热者，属少阳。”“少阳之病。口苦、咽干、目眩也。”又曰：“太阳病不解，转入少阳者，胁下鞭满，干呕不能食，往来寒热。”盖邪在阴则寒。邪在阳则热，邪在表则无呕满等症，邪在里则胸满干呕不能食。

　　故成无己曰：“少阳之邪，在半表半里之间。”）三阳经络皆受其病而未入于脏者，故可汗而已。（三阳为表属腑，邪在表而未入于三阴之脏者，皆可汗而散之。）四日太阴受之，太阴脉布胃中，络于嗌，故腹满而嗌干；（邪在三阳，失于汗解，则入三阴，自太阴始也。仲景曰：“伤寒脉浮而缓，手足自温者，系在太阴。”“太阴之为病，腹满而吐，食不下，自利益甚，时腹自痛”也。）五日少阴受之，少阴脉贯肾，络于脉，系舌本，故口燥舌干而渴；（肾经属水，而邪热涸之，故口舌为之干渴，仲景曰：“少阴之为病，脉微细，但欲寐之。”）六日厥阴受之，厥阴脉循阴器而络于肝，故烦满而囊缩。（六经传遍，乃至厥阴。邪热甚于阴分，故为烦满。仲景曰：“厥阴之为病，气上撞心，心中疼热，饥而不欲食，食则吐蛔，下之利不止。”按，伤寒一病，传变无穷，此不过言传经之常，而未及于变。自仲景而后，诸大家俱有名言可法，学人所当尽读而精思之。然义多出于仲景，于仲景书又当闭户深求者也。）三阴三阳，五脏六腑皆受病，营卫不行，五脏不通，则死矣。（伤寒邪在经络，本为表症，经尽气复，自当渐解。若六经传遍而邪不退，则深入于腑，腑不退，则深至于脏，故五脏六腑皆受病矣。邪盛于外。则营卫不行，气竭于内，则五脏不通，故六七日间致死也，善治此者，必不使其邪入内，亦必不使其脏气竭。知斯二者，近于神矣。止言足经，不言手者，以伤寒为表邪，欲求外症，但当察于周身，而周身上下脉络，惟足六经则尽之矣，手经无能遍也。且手经所至，足经无不至者，故但言足经，则其左右前后阴阳诸证，无不可按而得，而手经亦在其中，不必言矣，刘草窗不读此经，谬创邵说，万世唾骂，学人可不慎诸！）其不两感于寒者，七日巨阳病衰，头痛少愈；（邪气渐退则正气渐复，如下文也。）

　　八日阳明病衰，身热少愈；九日少阳病衰，耳聋微闻；十日太阴病哀，腹减如故，则思饮食；十一日少阴病衰，渴止不满，舌干，已而嚏；十二日厥阴病衰，囊纵，少腹微下，大气皆去，病日已矣。（所谓其余皆十日以上者如此。）治之之法，各通其脏脉，病日衰已矣。其未满三日者，可汗而已；其满三日者，可泄而已。

　　（各通其脏脉，谓当随经分治也，凡传经之邪未满三日者，其邪在表，故可以汗已；满三日者，其邪传里，故可以下，然此言表里之大体耳。按，脉大浮数，病为在表，可发其汗；脉实沉数，病为在里，可下之。日数虽多，但有表症而脉浮大者，犹宜发汗；日数虽少，但有里症，而脉沉实者，即当下之。此汗下之法，但当以表里为据，有不可以执一也。）

　　其两感于寒者，一日则巨阳与少阴俱病，则头痛口干而烦满；（两感者，表里同病也。足太阳与少阴为表里，故在太阳则为头痛，在少阴则为口干烦满。）二日则阳明与太阴俱病，则腹满身热，不欲食，谵言；（阳明、太阴为表里，二经同病也。谵言，妄言也，阳明病则身热谵言，太阴病则腹满不欲食。）

　　三日则少阳与厥阴俱病，则耳聋囊缩而厥。水浆不入，不知人，六日死。（少阳、厥阴，表里同病也。少阳病则为耳聋，厥阴病则为囊缩而厥。至是则三阴三阳俱受病，故水浆不入，昏不知人，于六日之际当死也。）五脏已伤，六腑不通，营卫不行，如是之后三日乃死，何也？（如此之后三日乃死，谓两感传遍之后，复三日而死也，盖即六日之义。）盖阳明者，十二经脉之长也，其血气盛，故不知人，三日其气乃尽，故死矣。（阳明为十二经脉之长，多气多血之经，若感于邪，其邪必甚，故不知人。凡两感于邪者，三日之后，胃气乃尽，故当死也。两感者，本表里之同病，似若皆以外邪为言，而实未必有尽然者，正以内外俱伤，便是两感，今见少阴先溃于内，而太阳继之于外者，即纵情肆欲之两感也；太阴受伤于里，而阳明重感于表者，即劳倦竭力，饮食失调之两感也；厥阴气逆于脏，少阳复病于腑者，必七情不慎，疲筋败血之两感也。人知两感为伤寒，而不知伤寒之两感内外俱困，病斯剧矣，但伤有轻重，医有贤不肖，则死生系之，或谓两感之症不多见者，盖亦见之不广，而义有未达耳。）

　　凡病伤寒而成温者，先夏至日者为病温，后夏至日者为病暑。（寒邪中人而成温病、暑病者，其在时则以夏至前后言，在病则以热之微甚言，故凡温病、暑病，皆伤寒也。）暑当与汗皆出，勿止。

　　（暑气侵入，当令有汗，则暑随汗出，故曰“勿止”。温病、暑病，后贤另有成书，所当详考。）

　　热病已愈，时有所遗者，热甚而强食之，故有所遗也。若此者，皆病已衰而热有所藏，因其谷气相薄，两热相合，治之视其虚实，调其逆从，可使必已。（病虽衰而余热未除，尚有所藏，因而强食，则病气与食气相并，两热合邪，以致留连不解，故名曰“遗”。食滞于中者病之实，脾弱不能运者病之虚，实则泻，虚则补，虚实勿失，则逆从可调，病必已矣。）当何禁之？病热少愈，食肉则复，多食则遗，此其禁也。（复者病复作，遗则延久也。凡病后脾胃气虚，未能消化饮食，故于肉食之类，皆当从缓。若犯食复，为害非浅，其有挟虚内馁者，又不可过于禁制，所以贵得宜也。）

　　有病温者，汗出辄复热，而脉躁疾，不为汗衰，狂言，不能食，病名阴阳交，交者死也。（汗者，阴之液。身热脉躁者，阳之邪。病温汗出之后，则当邪从汗解，热退脉静矣。今其不为汗衰者，乃阳胜之极，阴气不能复也，故为狂言，为不食，正以阳邪交入阴分，则阴气不守，故曰“阴阳交，交者死”也。）人所以汗出者，皆生于谷，谷生于精。（谷气内盛则生精，精气外达则为汗。）今邪气交争于骨肉而得汗者，是邪却而精胜也，精胜则当能食而不复热，（惟精胜邪，所以能汗。邪从汗散，则当能食，不复热矣。）复热者邪气也，汗者精气也。今汗出而辄复热者，是邪胜也；不能食者，精无俾也。（俾，使也。精，阴气也。五脏所以藏精，脏气虚则不能使人饮食，故曰“精气俾”也。）病而留者，其寿可立而倾也。（病气留而不退，则元气日败，必致损命矣。）汗出而脉尚躁盛者死。（凡汗后脉当迟静，而反躁盛者，真阴竭而邪独胜也，故病必死。）今脉不与汗相应，此不胜其病也，其死明矣。（精气不胜病气也。）狂言者是失志，失志者死。（此总五志为言也。志舍于精，精不胜邪则五脏之志皆失，故致狂言者，多死。）今见三死不见一生，虽愈必死也。（汗后辄复热不能食者，一死；汗后脉尚躁盛者，二死；汗后反狂言失志者，三死。有此三者，则必死之候。）

　　肝热病者，小便先黄，腹痛，多卧，身热。（肝脉环阴器，故小便黄；抵少腹。故腹痛。肝主筋，筋热则 ，故多卧。邪在厥阴经则行于股阴腹胁，故身热。前言伤寒，此即所以治伤寒也，但前分伤寒之六经，此详伤寒之五脏。正彼此相为发明耳。观后节之复言两感，概可知矣。

　　凡欲察伤寒之理者，毋忽此义。）热争则狂言及惊，胁满痛，手足躁，不得安卧。（热入于脏则邪正相胜，故曰“争”，下同。气争于肝则肝气乱，故狂言而惊，肝病主惊骇也。肝脉布胁肋，故胁为满痛。热极则生风，风淫四末，故手足躁扰。木邪乘土，必及于胃，胃不和则卧不安。）庚辛甚，甲乙大汗，气逆则庚辛死。（庚辛属金，肝所畏也，故甚而死。甲乙属木，肝所王也，故汗而愈。）刺足厥阴、少阴。（少阳为厥阴之表，皆可泻其热邪，药法皆然，下同此义。）其逆则头痛员员，脉引冲头也。（肝脉与督脉会于巅，故气逆于上则头痛员员，脉引冲于头也。员员，靡定貌。）心热病者，先不乐，数日乃热。（心者，神明之所出，邪不易犯，犯必先觉之，故热邪将入于脏，则先有不乐之兆。）热争则卒心痛，烦闷善呕，头痛面赤无汗。（热与心气分争，故卒然心痛而烦闷。心火上炎，故善呕。头者精明之府，手少阴之脉上出于面，故头痛面赤。汗为心液，心热则液亡，故无汗。）壬癸甚，丙丁大汗，气逆则壬癸死。（壬癸属水，心所畏也，丙丁属火，心之王也。）刺手少阴、太阳。（手太阳为少阴之表，故皆当刺之。）脾热病者，先头重颊痛，烦心，颜青，欲呕，身热。（脾胃相为表里，脾病必及于胃也。阳明胃脉，循颊车，上耳前，至额颅，故头重颊痛。脾脉注心中，故烦心，脾病则肝木乘之，故颜上色青。脾胃受邪则饮食不纳，故欲呕。太阴、阳明主肌肉，故邪盛则身热。）热争则腰痛不可俯仰，腹满泄，两颔痛。（腰者肾之府，热争于脾，则土邪乘肾，必注于腰，故为腰痛不可俯仰。太阴之脉，入腹属脾络胃，故腹满而泄。阳明脉循颐后下廉，出大迎，故两颌痛。）甲乙甚，戊己大汗，气逆则甲乙死。（甲乙木，脾所畏也。戊己土，脾之王也。）刺足太阴、阳明。（表里俱当取之，以去其热。）肺热病者，先淅然厥起毫毛，恶风寒，舌上黄，身热。（肺主皮毛，热则畏寒，故先淅然恶风寒，起毫毛也。

　　肺脉起于中焦，循胃口，肺热入胃，则胃热上升，故舌上黄而身热。）热争则喘咳，痛走胸膺背，不得太息，头痛不堪，汗出而寒。（热争于肺，其变动则为喘为咳。肺者胸中之脏，背者胸中之腑，故痛走胸膺及背，且不得太息也。喘逆在肺，气不下行，则三阳俱壅于上，故头痛不堪。热邪在肺则皮毛不敛，故汗出而寒。）丙丁甚，庚辛大汗，气逆则丙丁死。（丙丁属火，克肺者也。庚辛属金，肺所王也。）刺手太阴、阳明，出血如大豆，立已。（太阴、阳明二经，表里俱当刺之。出血者，取其络脉之盛者也。）肾热病者，先腰痛 酸，苦渴数饮，身热。（足少阴之络贯腰脊，故先为腰痛，其脉循内踝之后，以上 内，故为 酸，又其直者，循喉咙，挟舌本，邪火耗伤肾水，故苦渴数饮。肾与太阳为表里，太阳之脉从巅下背，抵腰走足，故为身热。）热争则项痛而强， 寒且酸，足下热，不欲言。（热争在表，则太阳经也，太阳之脉，别下项，故项痛而强，热争在里，则少阴经也。少阴之脉，斜走足心，上 内，挟舌本，故为 寒且酸、足热不言等病。）其逆则项痛员员，澹澹然。（澹澹，精神短少貌，阴虚无气之候也。）戊己甚，壬癸大汗，气逆则戊己死。（戊己土，克肾者也。壬癸水，肾所王也。）刺足少阴、太阳。（水脏之表里也。）诸汗者，至其所胜日汗出也。（气王之日，即所胜也。王则胜邪，故汗出而病愈。）肝热病者，左颊先赤；（此下言面部五脏之色也。肝属木，应在东方，故肝热者左颊当先赤。）心热病者，颜先赤；（心属火，其应南方。颜，额也，亦曰庭。）

　　脾热病者，鼻先赤；（脾属土，其应中央，故鼻先赤。）肺热病者，右颊先赤；（肺属金，其应在西，故右颊先赤。）肾热病者，颐先赤。（肾属水，应在北。故两颐先赤。）病虽未发，见赤色者刺之，用药先及之，名曰“治未病”。（病虽未见，而赤色已见于五部，则为病之先兆，当求其脏而预治之，所谓防于未然也。）

　　热病从部所起者，至期而已。（此下言诸热病并刺治之法也。从部所起者，至期而已，谓如肝色先见于左颊，至甲乙日即当汗解之类是也。余脏同义。）其刺之反者，三周而已，药之亦然。（反，谓泻虚补实也。病而反治，其病必甚，其愈反迟。三周者，谓三遇所胜之日而后已。）重逆则死。（一误者尚待三周，再误者焉得不死。）诸治热病，以饮之寒水，乃制之，必寒衣之，居止寒处，身寒而止也。

</div>
    <div class="pagination">
<a href="医经原旨_page13.html">上一页</a><span>...</span><a href="医经原旨_page9.html">9</a><a href="医经原旨_page10.html">10</a><a href="医经原旨_page11.html">11</a><a href="医经原旨_page12.html">12</a><a href="医经原旨_page13.html">13</a><span class="current-page">14</span><a href="医经原旨_page15.html">15</a><a href="医经原旨_page16.html">16</a><a href="医经原旨_page17.html">17</a><a href="医经原旨_page18.html">18</a><a href="医经原旨_page19.html">19</a><a href="医经原旨_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
