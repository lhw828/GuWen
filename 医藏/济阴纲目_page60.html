<!DOCTYPE html>
<html>
<head>
    <meta charset="UTF-8">
    <title>济阴纲目 - 第 60 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 60 页/共 113 页</h1>
    <div class="content">　　汪石山治一妇长瘦，色黄白，性躁急，年三十余，常患堕胎，已七八见矣。诊其脉，皆柔软无力，两尺虽浮而弱，不任寻按，曰此因胎堕太多，气血耗甚，胎无滋养，故频堕。譬之水涸而禾枯，土削而木倒也，况三月五月，正属少阳火动之时，加以性躁而急发之，故堕多在三、五、七月也。宜大补阴汤，去桂加黄柏、黄芩煎服，仍用研末，蜜丸服之，庶可保生。服半年，胎固，而生二子。

　　钱仲阳治一孕妇病，医言胎且堕。钱曰：妊者五脏传养，率六旬，乃更候其月，偏补之，何必堕，已而母子皆全。

　　陈斗岩治一妇有胎，四月堕下，逾旬腹肿发热，气喘脉洪盛，面赤，口鼻舌青黑。陈诊之曰：脉洪盛者，胎未堕也，面赤，心火盛而血干也；舌青，口鼻黑，肝既绝而胎死矣。内外皆曰，胎堕久矣。复诊，色脉如前，以蛇蜕煎汤，下平胃散加芒硝、归尾一倍，服之，须臾腹鸣如雷，腰腹阵痛，复一死胎随下，病亦愈。

　　程仁甫治一妇，年近四十，禀气素弱，自去其胎，五日内，渐渐腹胀如鼓，至心前，上吐不能食，用补药不效。诊六脉微弱，但只叫胀死，此乃损伤脾气而作胀，然急则治标，若泥丹溪法，恐缓不及事，用桃仁承气加枳实、浓朴，倍硝、黄，煎服四分，吐去其一，次早仍不通，事急，又服琥珀丸三钱，至申时大通，胀减，但体倦，四肢无力，口不知味，发热，再用参、、归、芍、楂、术、陈皮，八剂而安。

　　江应宿治汪镐妻三十一岁，厌产，误服打胎药，下血如崩，旬余，腹痛一阵即行，或时鼻衄，诸药不效，诊得六脉数而微弦，乃厥阴之火泛逆，投四物换生地黄，加阿胶、炒黑山栀、蒲黄一剂愈。

　　薛氏

　　云：大抵治法，须审某月属某经育养而药之。

　　芎补中汤

　　治怀妊血气虚弱，不能卫养，以致数月而堕，名曰半产。（每见妇人孕不满十月而损堕，得服此遂安全。）川芎五味子阿胶（蛤粉炒）干姜（炮，各一钱）黄（去芦，蜜炙）当归（酒浸）白芍药白术（各一钱半）人参杜仲（去皮）木香（不见火）甘草（炙，各五分）上作一服，水二盅煎至一盅，不拘时服。

　　阿胶汤

　　治妊娠数堕胎，小腹绞痛不可忍。

　　阿胶（炙燥）熟干地黄（焙）艾叶（微炒）川芎当归（切焙）杜仲（去粗皮炙，锉）白术（各一两）上咀，每服四钱，枣三枚，水煎，食前温服。

　　千金保胎丸

　　凡女人受孕，经三月而胎堕者，虽气血不足，乃中冲脉有伤，中冲脉即阳明胃经，供应胎孕，至此时必须节饮食，绝欲戒怒，庶免小产之患，服此可以保全。（三月虽手心主养胎，而实十二经皆受气于阳明，阳明属中冲，故中冲伤，胎亦堕也，此方极稳当）白术（土炒）熟地黄（姜汁炒）杜仲（姜汁炒，各四两）当归（酒洗）续断（酒洗）阿胶（蛤粉炒）香附米（四制）益母草条芩（炒各二两）陈皮川芎艾叶（醋炙，各一两）砂仁（炒，五钱）上为细末，煮枣肉为丸，如桐子大，每服百丸，空心米汤下。

　　杜仲丸

　　治妊娠三两个月，胎动不安，防其欲堕，宜预服之。

　　杜仲（去粗皮，姜汁炒，去丝）上为末，枣肉杵丸，桐子大，每服七十丸，米饮下。（胎系于肾，故用杜仲补肾。若云胎动不安，则有脾虚、气虚、血虚、有寒、有热之不同，又当因病而药之，不可执也）

　　删繁方

　　治妊娠怀胎，数落而不结实，或冷或热，百病之源。

　　黄人参白术甘草川芎地黄吴茱萸（各等分）一方有当归、干姜。

　　上为末，空心温酒调下二钱。忌菘菜、桃李、雀肉、醋物。

　　楼氏曰：按丹溪论，俱是虚热而无寒者，今姑存此一方，以俟施之于千百而一者也。

　　（此言宜玩）

　　[卷之九　胎前门下] 胎堕后为半产

　　夫妊娠日月未足，胎气未全而产者，谓之半产。盖由妊妇冲任气虚，不能滋养于胎，胎气不固，或颠扑闪坠，致气血损动，或因热病温疟之类，皆令半产。仲景谓寒虚相搏，此名为革，妇人则半产漏下是也。

　　又云：半产俗呼小产，或三四月，或五六月，皆为半产，以男女成形故也。或因忧恐悲哀暴怒，或因劳力打扑损动，或触冒暑热，忌黑神散，恐犯热药，转生他疾，宜玉烛散、和经汤之类。《便产须知》云：小产不可轻视，将养十倍于正产可也。又云：半产即肌肉腐烂，补其虚损，生其肌肉，益其气血，去其风邪，养其脏气，将养过于正产十倍，无不平复，宜审之。

　　薛氏

　　曰：小产重于大产，盖大产如栗熟自脱，小产有如生采，破其皮壳，伤其根蒂也。但人轻忽致死者多，治法宜补形气，生新血，去瘀血。若未足月，痛而欲产，芎归补中汤倍加知母止之；若产而血不止，人参黄汤补之；若产而心腹痛，当归川芎汤主之；胎气弱而小产者，八珍汤固之；若血出过多而发热者，圣愈汤；汗不止，急用独参汤；发热烦躁，肉筋惕，八珍汤；大渴面赤，脉洪而虚，当归补血汤；身热面赤，脉沉而微，四君加姜、附。东垣云：昼发热而夜安静，是阳气自旺于阳分也；昼安静而夜发热，是阳气下陷于阴分也；如昼夜俱发热者，是重阳无阴也，当峻补其阴。王太仆云：如大寒而甚，热之不热，是无火也；热来复去，昼见夜伏，夜发昼止，时节而动，是无火也。如大热而甚，寒之不寒，是无水也；热动复止，倏忽往来，时动时止，是无水也。若阳气自旺者，四物二连汤；阳气陷于阴者，补中益气汤；重阳无阴者，四物汤；无火者，八味丸；无水者，六味丸。

　　一妊妇五月服剪红丸堕胎，腹中胀痛，服破血药益甚，手按之愈痛。余曰：此峻药重伤，脾胃受患，用八珍倍参、，加半夏、乳、没，二剂痛止，数剂痊愈。（倍法加法，俱有独见）史仲子室年甫二十，困疫胎堕，时咳，服清肺解表，喘急不寐，请视。余曰：脾土虚，不能生肺金，药重损之，与补中益气加茯苓、半夏、五味、炮姜四剂渐愈，往视，又与八珍加五味及十全大补汤而痊愈。

　　东垣

　　云：妇人分娩及半产漏下，昏冒不省，瞑目无所知觉，盖因血暴亡，有形血去，则心神无所养。心与包络者，君火相火也，得血则安，亡血则危，火上炽，故令人昏冒；火胜其肺，瞑目不省人事，是阴血暴去，不能镇抚也。血已亏损，往往用滑石、甘草、石膏之类，乃甘辛大寒之药，能泻气中之热，是血亏泻气，乃阴亏泻阳，使二者俱伤（所谓有两死，而无两生也），反为不足。虚劳之病，昏迷不省者，上焦心肺之热也，此无形之热，用寒凉之药，驱令下行，岂不知上焦之病，悉属于表，乃阴证也，汗之则愈，今反下之，幸而不死，暴亏气血，必夭天年。又不知内经有说，病气不足，宜补不宜泻。但瞑目之病，悉属于阴，宜汗不宜下，又不知伤寒郁冒，得汗则愈，是禁用寒凉药也，分娩半产，本气不病，是暴去其血，亡血补血，又何疑焉？补其血则神昌，常时血下降亡，今当补而升举之（妙在升阳），心得血养而神不昏矣。血若暴下，是秋冬之令太旺，令举而升之，助其阳，则目张神不昏矣。今立一方，补血养血，生血益阳，以补手足厥阴之不足也，名全生活血汤。（生产后诸证，更于产后方论中参用之。）

　　人参汤

　　治半产后，血下过多，心惊体颤，头目运转，或寒或热，脐腹虚胀疼痛。

　　人参（《别录》谓人参能治心腹鼓痛，此用之，盖虚痛也，若实痛则不宜矣）麦门冬（去心）生干地黄当归（洗）芍药（炒）黄白茯苓甘草（炙各一两）上咀，每服三钱，水一盏煎七分，食前温服。

　　人参黄汤

　　治小产气虚，血下不止。（脾统血，气载血，此方最妙）人参黄（炒）白术（炒）当归白芍药艾叶（各一钱）阿胶（炒二钱）上作一剂，水煎服。

　　龙骨散

　　治因损娠下，恶血不止。（此重在恶血不止，故姜艾之用也）龙骨当归地黄（各二两）芍药地榆干姜阿胶（各一两半）艾叶（一两，炒）蒲黄（一两二钱半）牛角鳃（炙焦，二两半）上为细末，食前用米饮调下二钱。

　　全生活血汤

　　治妇人分娩，及半产漏下，昏冒不省，瞑目无所知觉，此因血暴亡，心神无所养也，用此补血升阳。（阴从阳升，故用药如此）升麻（三阴三阳之气俱升）白芍药（各三钱）当归（酒洗）葛根柴胡（去苗）羌活独活防风甘草（炙，各二钱）川芎本（各一钱五分）生地黄（夏月加）熟地黄（各一钱）蔓荆子细辛（各五分）红花（三分）上咀，每服五钱，水二盏煎至一盏，去滓，食前稍热服。

　　以上治血下过多之剂。

　　生地黄汤

　　治妊娠胎气损动，气血不调，或跌扑闪坠，以致胎堕，堕后恶滞不尽，腹中绞痛。

　　生干地黄（一两）大黄（暴煨）芍药白茯苓当归细辛黄芩甘草（炙）桂（去粗皮，各半两）（妙在桂与大黄同用，然须认病真切方可）上咀，每服五钱，水一盏半，入生姜、大枣拍碎同煎，至一盏，去滓，不拘时温服。

　　当归酒

　　治妊娠堕胎后，血不出。

　　当归（炙令香）芍药（炒，各二两）上咀，每服三钱，无灰酒一盏，入生地黄汁一合，银器内慢火煎至七分，去滓温服，以恶血下为度。（产后忌芍药，而此以血不出者用之，要知与当归同用，以无灰酒、生地汁同煮，则不收敛，而入肝行血矣）

　　乌金散

　　治妊娠堕胎后，血不下，兼治诸疾血病。

　　好墨（二两，折二寸挺子，烧通赤，用好醋一升，蘸七遍，又再烧通赤放冷，另研为末）没药（研）麒麟竭（各二钱半）麝香（一钱）上为细末，每服温酒调下一钱匕。如血迷心，用童便加酒调下二钱匕。

</div>
    <div class="pagination">
<a href="济阴纲目_page59.html">上一页</a><span>...</span><a href="济阴纲目_page55.html">55</a><a href="济阴纲目_page56.html">56</a><a href="济阴纲目_page57.html">57</a><a href="济阴纲目_page58.html">58</a><a href="济阴纲目_page59.html">59</a><span class="current-page">60</span><a href="济阴纲目_page61.html">61</a><a href="济阴纲目_page62.html">62</a><a href="济阴纲目_page63.html">63</a><a href="济阴纲目_page64.html">64</a><a href="济阴纲目_page65.html">65</a><span>...</span><a href="济阴纲目_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
