<!DOCTYPE html>
<html>
<head>
    <meta charset="UTF-8">
    <title>杂病广要 - 第 30 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 30 页/共 33 页</h1>
    <div class="content">　　大小之异
　　头眩有大小之异，总头眩也，于此察之，可得虚实之情矣。何以言之？如今人之气禀薄弱者，无论少壮，或于劳倦，或于酒色之后，每忽有耳鸣如磬，或头眩眼黑，倏顷而止者，乃人所常有之事。至于中年之外，多见眩仆、卒倒等证，亦人所常有之事。但忽运而忽止者，人皆谓之头运眼花。卒倒而不醒者，人必谓之中风、中痰。不知忽止者，以气血未败，故旋见而旋止，即小中风也。卒倒而甚者，以根本既亏，故遽病而难复，即大头眩也。且必见于中年之后，而较之少壮，益又可知。于此察之，则其是风非风，是痰非痰，而虚实从可悟矣。何今人不识病机，但见眩仆不语等证，无不谓之风痰，而非消即散，吾恐几微之气，有不堪再加铲削矣，深可悲也。（《景岳》）
　　证治杂例
　　有头风证，耳内常鸣，头上有如鸟雀啾啾之声，切不可全谓耳鸣为虚，此头脑挟风所为也。（《要诀》）世有所谓气不归元，而用丹药镇坠、沉香降气之法。香燥散气（按：《微义》此下有丹药助火四字），其不归之气，岂能因此而复耶。凡用镇坠，所谓急则治其标也。若谓使气归元，必无是理。既曰归元，岂肯复作。凡镇坠少止又复眩者，此气未归元而未治其本也。要气归元，必求其本。（《医统》）（按：此说本于《微义》）中年之人，大病初起，元气未复，起则眩倒，脉必缓弱，或右手寸关大而无力，宜补中益气，倍参、，加天麻。夏月头眩，偶冒暑劳形，脉虚细，烦闷口渴，属伤暑，先以六一散，后用大剂生脉散加黄柏。冬月冒寒，鼓激痰涎，亦作眩晕，宜从寒治。天麻、荆穗、薄荷，乃消上焦风热妙品，非治本药也。因痰治痰，因火治火，或补气，或补血，或滋阴，要在变而通之。（《六要》）有因气虚下陷而眩晕者，补中益气汤。有色伤气逆不归元而眩晕者，滋阴降火汤。有老年风痰虚火，果系阳虚者，理中汤加沉、木香。有七情气郁，痰涎上壅而眩晕者，七气汤。（《士林余业》）瘀血停蓄，上冲作逆，亦作眩晕，桃红四物。（《医读》）胸中有死血，作痛而眩，饮韭汁酒良。（《医通》）
　　妇人
　　妇人患头风者，十居其半，每发必掉眩，如在车上，盖因血虚，肝有风邪袭之耳。《素问》云：徇蒙招摇，目眩耳聋，上虚下实，过在足少阳、厥阴，甚则归肝。盖谓此也。予尝处此方以投人，比他药捷而效速，芎羌汤。（《本事》）（按：其方系《头痛》门《圣济》芎汤，去独活，加当归、羌活、熟地、半夏曲。）夫妇人头风眩晕，登车乘船亦眩晕眼涩，手麻发退，健忘喜怒，皆胸中有宿痰之使然也。可用瓜蒂散吐之，吐讫，可用长流水煎五苓散，大人参半夏丸。（《治病百法》）其证妇人得之最多（此二字从《医方选要》补），盖妇人性多偏怒。经曰：天之气曰风，人之气曰怒。怒则致伤肝木，木动生风，令人头目旋运，皆由此哉。（《奇效》）昔有一老妇，患赤白带一年半，头眩，坐立不得，睡之则安。专治赤白带，带愈其眩亦安。（《丹溪》）
　　清上诸方
　　（疏利）治肝厥头晕，清头目，钩藤散。钩藤陈皮（去白）半夏（汤浸洗七遍薄切焙干）麦门冬（略用水去心）茯苓（去皮）茯神（去木）人参（去芦）甘菊花（去萼梗）防风（去钗股各半两）甘草（一分炙）石膏（一两生）上为粗末，每服四钱，水一盏半，生姜七片，煎八分，去滓温服。（《本事》）治头风。石膏白附子（炮）天南星（炮）白芷甘菊花京芎天麻（各等分）上件捣罗为末，每服一钱，先嚼薄荷三五叶，温酒调下。（《神巧》）《圣济》治风邪上攻，头目眩晕，心膈烦闷，薄荷散，于本方去白附子、天南星、天麻，加甘草，每服一钱，荆芥茶调下。天麻半夏汤，治风痰内作，胸膈不利，头旋眼黑，兀兀欲吐，上热下寒，不得安卧。天麻半夏（各一钱）橘皮（去白）柴胡（各七分）黄芩（酒制炒）甘草（炙）白茯苓（去皮）前胡（各五分）黄连（三分去须）上九味咀，都为一服，水二盏，生姜三片，煎至一盏，去渣温服食后，忌酒面生冷物。（《宝鉴》）（按：原有治验曰：予以三棱针约二十余处刺之，其血紫黑，如露珠之状，少顷头目便觉清利，诸证悉减，遂处方云云。）治头风眩晕，额痛，恶心呕吐。蔚金滑石川芎（各半两）上为细末，每服二钱，齑汁调下。（《医林方》）防风通圣散，治风热眩晕。（《原理》）芎黄汤，治头目眩晕。大黄荆芥穗贯芎防风（以上各等分）上为粗末，大作剂料，水煎去滓服之，以利为度。（《神效名方》）黑将军散（秘方），治因痰火太盛，眩晕难当。用大黄酒炒为末，清茶调下（按：此丹溪治头痛方，既见前）。或用大黄酒浸，九蒸九晒为末，水丸如绿豆大，每服百丸，食后临卧，清茶送下，神效。（《医鉴》）
　　温散诸方
　　（镇坠）《近效》白术附子汤，疗风虚头重眩，苦极不知食味，暖肌补中，益精气。（《外台》）（按：即甘草附子汤。）治一切头旋，本因体虚，风邪乘于阳经，上注于头面，遂入于脑，亦因痰水在于胸膈之上，犯大寒，使阳气不行，痰水结聚，上冲于头目，令头旋，羚羊角散。羚羊角（镑）茯神（去木各一两）芎防风（去钗股）半夏（汤洗七次）白芷（不见火）甘草（炙各半两）枳壳（去穣细锉麸炒）附子（炮去皮脐各三分）上为粗未，每服四钱，水一盏半，生姜半分，漫火煎至七分，去滓，不拘时候温服。（《本事》）白散子，治上实下虚，眩晕昏塞。大附子（生去皮脐）桂府滑石（各半两）丸白半夏（汤洗二十一次三分）上为末，每服二钱，水二盏，姜七片，蜜半匙，煎七分，空心冷服。（《三因》）星附汤，治风虚痰作，头目旋运，神昏语謇，及痰厥头痛。天南星（一个大者重及一两以上佳炮）大附子（一个重九钱左右者生去皮脐切）人参（一两好者）上三味并锉，分作九服，每服水二盏，姜钱十片，煎至八分，温服。（《叶氏》）姜附汤，治一时为寒所中，口不能言，眩晕欲倒。（《济世全书》）参附汤，治真阳不足，上气喘急，气短自汗，眩晕。（《回春》）头运吐逆，胃冷生痰也。用川干姜炮二钱半，甘草炒一钱二分，水一钟半，煎减半服，累用有效。（《本草纲目》引《传信适用方》）治虚风头旋，吐涎不已，养正丹。（《本事》）黑锡丹，治阴阳不升降，上热下冷，头目眩晕，病至危笃，或服暖药僭上愈甚者，当服此药，已经增损。（《三因》）（按：此于《和剂》方中，加乌药、青皮。）
　　消饮诸方
　　治风□痰痹，头目昏眩，四肢烦痰（当疼），荆芥煮散。荆芥穗旋复花（各四两）前胡甘草（炙）麻黄（去）芍药川芎半夏（以上各一两）上件药为末，每服二钱，用水一大盏，葱白、薄荷同煎至七分，温温服之无时。（《传家秘宝》）（按：《活人》金沸草散，治伤寒中脘有痰。盖以此方为原，去麻黄、芎，加细辛。知是亦为治痰方，仍列于斯。）人参前胡汤，治风痰攻作，头风头痛，目眩旋运。（《叶氏》）（按：即参苏饮去葛根。）旋复花汤，治中脘伏痰，吐逆眩晕。（《济生》）（方见《呕吐》中。）玉液汤，治七情伤感，气郁生涎，随气上逆，头目眩晕，心嘈忪悸，眉棱骨痛。（同上）（即小半夏汤，入沉香水一呷，温服。）小半夏汤，治痰饮头眩及臂痛。（《叶氏》）（即二陈汤。）加味二陈汤，治痰晕，或因冷食所伤。陈皮半夏白茯苓（各一两）甘草（五钱）丁香胡椒（各三钱）上锉散，每服四钱，姜三片，乌梅一个同煎，不拘时热服。体虚甚者，顺元散。（《得效》）滚痰丸，治痰火，头眩目运，如坐舟车，胸满背胀，一服立止。（《医统》）
　　疏气诸方
　　香橘饮，治气虚眩晕。木香白术半夏曲橘皮白茯苓缩砂（各半两）丁香甘草（炙各一分）上锉散，每服三钱，姜五浓片同煎，吞苏合香丸。（《直指》）苏合香丸，用枣汤调开，吞震灵丹，治心气不敛，怔忪头晕。（同上）《苏沈》沉麝丸，治一切血运，每服一丸研开，用滴乳香泡汤调下。（同上）
　　养血诸方
　　四物汤加减，治血虚痰火头眩。当归川芎白芍（酒炒）熟地黄人参（减半）陈皮片芩山栀茯苓（去皮）天麻（各等分）甘草（减半）上锉一剂，生姜三片，枣二枚，水煎温服。（《回春》）（按：芎汤治去血眩冒，出妇科中。）加减逍遥散，治头眩，属气血不足，肝肾相火兼郁者。当归白术白芍茯苓柴胡丹皮熟地黄柏炙甘草或加山栀、薄荷，舒郁尤捷。（《汇补》）因气郁者，则志气不舒，逍遥散加薄荷、菊花。（《医碥》）
　　补虚诸方
　　房事恣情，致精元气耗，眩晕欲倒，以十全大补汤主之。此肾虚头运，以六味地黄丸，每料加鹿茸五钱，以固肾气。（《原病集》）淫欲过度，督与肾脉皆虚，不能纳气归源，使诸逆奔上而眩晕，六味丸加沉香、鹿茸，名香茸八味丸。（《医通》）都宪孟有涯气短痰晕，服辛香之剂，痰盛遗尿，两尺浮大，按之如无。余以为肾家不能纳气归源，香燥致甚耳。用八味丸料，三剂而愈。（《薛氏》）人参养荣汤，治头眩，属脾肝血虚，荣气不充于三阴。（《汇补》）
　　吐痰诸方
　　瓜蒂散，治晕眩痰厥。（《丹溪》）枯矾散，治痰晕。枯矾为末，姜汤调下一钱，吐之立愈。（《赤水》）（按：此方既见痰涎，宜参。）紫金锭，治妇人男子苦头风作晕数年，用酒磨服一、二锭。吐痰碗许，遂不复发。（《粹言》）痰结胸中，眩晕恶心，牙皂末和盐汤探吐，吐定服导痰汤。（《汇补》）
　　刺血
　　（宜参前天麻半夏汤方）秦鸣鹤为侍医。高宗苦风眩头重，目不能视，召鸣鹤、张文仲诊之。鸣鹤曰：风毒上攻，若刺头出少血，即愈矣。命刺之。鸣鹤刺百会及脑户出血。上曰：吾眼明矣。（《医说》）（节录。出典当考。）
　　灸法
　　母氏随执中赴任，为江风所吹，自觉头动摇，如在舟车上，如是半年，乃大吐痰，遍服痰药，并灸头风诸穴方愈。（《资生》）
　　身体类
　　胸痹心痛
　　胸痹、心痛，其病如二而一，均是为膈间疼痛之称。胸痹轻者仅胸中气塞，心痛重者为真心痛。如胃脘痛，其痛紧而下，不比胸痛之泛与真心之高。盖上焦诸痛大约如是，今合而为篇，读者须分别而看，亦须互意相通耳。
　　脉候
　　短而数，心痛心烦。寸口沉，胸中痛引背（一云短气）。关上沉，心痛，上吞酸。寸口伏，胸中有逆气。寸口滑，胸满逆。（《脉经》）沉弦细动，皆气痛证。心痛在寸，腹痛在关，下部在尺，脉象显然。（《崔氏脉诀》）左手脉数热多，脉涩有死血。右手脉紧实痰积，弦大必是久病。（《丹溪》）诸痛若脉见细迟，是气减舒徐、厥邪衰退之象，理应从吉。设或大浮，知邪方盛，况心腹里证而得表脉，更非所宜，虽不至于殒躯，亦难愈也。（《续焰》）凡心痛，脉沉而迟者易治，坚大而实、浮大而长滑数者难治。（《医通》）大凡痛甚者脉必伏，且有厥冷昏闷、自汗寒热之证，切不可疑为虚寒，即投温补，宜究病因而施治，方为无失。（《汇补》）（按：此本丹溪说，见后。）
　　源候总说
　　心痛者，风冷邪气乘于心也。其痛发，有死者，有不死者，有久成疹者。心为诸脏主而藏神，其正经不可伤，伤之而痛，为真心痛，朝发夕死，夕发朝死。心有支别之络脉，其为风冷（按：《久心痛候》曰风冷邪热）所乘，不伤于正经者，亦令心痛，则乍间乍甚，故成疹不死。又心为火，与诸阳会合，而手少阴心经也。若诸阳气虚，少阴之经气逆，谓之阳虚阴厥，亦令心痛，其痛引喉是也。（《病源论》）心痛诸候，皆由邪气客于手心主之脉。盖手少阴心之经，五脏六腑君主之官也，精神所舍，诸阳所合，其脏坚固，邪气未易以伤。是以诸邪在心，多在包络者，心主之脉也。其候不一，有寒气卒客于脏腑，发卒痛者；有阳虚阴厥，痛引喉者；有心背相引，善伛偻者；有腹胀归于心而痛甚者，有急痛如针锥所刺者；有其色苍苍，终日不得太息者；有卧则从心间痛，动作愈甚者；有发作种聚，往来上下，痛有休止者。或因于饮食，或从于外风，中脏既虚，邪气客之，痞而不散，宜通而塞，故为痛也。若夫真心不痛，痛即实气相搏，手足厥冷，非治疗之所及，不可不辨也。（《圣济》）夫心为五官之主，百骸之所以听命者也。心之正经，果为风冷邪气所干，果为气血痰水所犯，则其痛掣背胀胁，胸烦咽干，两目赤黄，手足俱青至节，朝发而暮殂矣。然心之包络，与胃口相应，往往脾痛连心，或阳虚阴厥，亦令心下急痛。或他脏之邪，亦有客乘于心者，是则心之别脉受焉，如所谓九种心痛皆是也。（《直指》）
　　心痛膈痛胃脘痛之别
　　膈痛与心痛不同。心痛则在岐骨陷处，本非心痛，乃心支别络痛耳。膈痛则痛横满胸间，比之心痛为轻，痛之得名，俗为之称耳。（《要诀》）其与胃脘痛别者，胃脘在心之下，胸痛在心之上也。（《必读》）如胃脘当心而痛，气欲绝者，胃中虚之至极，俗呼为心痛。（《试效》）《内经》曰：木郁之发，民病胃脘当心而痛，上支两胁，膈噎不通，食饮不下。（按：此《六元正纪大论》文，又《至真要大论》两见。）胃之上口，名曰贲门，贲门与心相连，故经所谓胃脘当心而痛。今俗呼为心痛者，未达此义耳云云。致病之由，多因纵恣口腹，喜好辛酸，恣饮热酒煎爆，复餐寒凉生冷，朝伤暮损，日积月深，自郁成积，自积成痰，痰火煎熬，血亦妄行，痰血相杂，妨碍升降，故胃脘疼痛，吞酸嗳气，嘈杂恶心，皆膈噎反胃之渐者也。俗医不究其源，例以辛香燥热之剂治之，以火济火，遂成危剧，良可痛哉。古方九种心痛，所谓冷者唯一耳，岂可例以热药治之乎。详其所由，皆在胃脘，而实不在于心也。（《正传》）。或问：丹溪言心痛即胃脘痛然乎？曰：心与胃各一脏，其病形不同。因胃脘痛处在心下，故有当心而痛之名，岂胃脘痛即心痛者哉。历代方论，将二者混同叙于一门，误自此始。盖心之藏君火也，是神灵之舍，与手少阴之正经，邪皆不得而伤。其受伤者，乃手心主包络也。如包络引邪入于心之正经脏而痛者，则谓之真心痛，必死不可治。夫心统性情，始由怵惕思虑则伤神，神伤脏乃应而心虚矣，心虚则邪干之，故手心主包络受其邪而痛也。心主诸阳，又主血。是以因邪而阳气郁伏，过于热者痛；阳气不及，惟邪胜之者亦痛。血因邪泣在络而不行者痛，血因邪胜而虚者亦痛。然方论虽有九种心痛，终不得圣人之旨，岂复识六淫五邪不一之因哉云云。胃脘痛，亦如心痛有不一之因。盖胃之真，湿土也，位居中焦，禀冲和之气，多气多血，是水谷之海，为三阳之总司，五脏六腑十二经脉皆受气于此。是以足之六经自下而上，凡壮则气行而已，胃脘弱则着而成病，其冲和之气，变至偏寒偏热，因之水谷不消，停留水饮食积，真气相搏为痛。惟肝木之相乘者尤甚，胃脘当心而痛，上支两胁里急，饮食不下，膈咽不通。食则为食痹者，谓食已心下痛，吐出乃止。（按：此出《至真要大论》及次注。）又肾气上逆者次之，逆则寒厥入胃亦痛。夫如是，胃脘之受邪，非止其自病者多，然胃脘逼近于心，移其邪上攻于心，为心痛者亦多。（《准绳》）心痛者，非真心痛也，乃心胞络与胃脘痛也。然果何以知之？盖心胞络护捧其心，脉络相系，位居心之四旁。火载痰而上升，碍其所居，胞络为痰相轧，故脂膜紧急而作痛，遂误认以为心痛也。胃脘近心，位居心下而络于脾。饮食过多，不能克化，伤乎胃脘，病根常在，略伤饮食，即闷闷作痛，亦误认以为心痛也。大抵痛而有痰，常觉恶心，呕去痰即宽者，即为之心胞络痛也。痛而作饱，时时嗳气，直至饥而缓者，即谓之胃脘痛也。（《玉案》）
　　胸痹证状
　　（心痹）寒气客于五脏六腑，因虚而发，上冲胸间，则胸痹。胸痹之候，胸中如满，噎塞不利，习习如痒，喉里涩，唾燥；甚者心里强痞急痛（按：此下本《肘后》，彼作心中坚痞忽痛），肌肉苦痹，绞急如刺，不得俯仰，胸前皮皆痛，手不能犯，胸满短气，咳唾引痛，烦闷自汗出，或彻背膂，其脉浮而微者是也。不治，数日杀人。（《病源论》）（按：《千金方衍义》曰：不治之数日杀人，极言其证之剧也。病有浅深，不可概以为限也。）思虑烦多则损心，心虚故邪乘之，邪积而不去，则时害饮食，心里如满，蕴蕴而痛，是谓之心痹。诊其脉沉而弦者，心痹之候也。（同上）虚极之人，为寒邪所客，气上奔迫，痹而不通，故为胸痹。其证云云（全取《巢氏》），是皆闭塞而不通也。（《圣济》）
　　心腹痛部分
　　夫心胃痛及腹中诸痛，皆因劳役过甚，饮食失节，中气不足，寒邪乘虚而入客之，故卒然而作大痛。经言得炅则止，炅者热也，以热治寒，治之正也。然腹痛有部分，脏位有高下，治之者亦宜分之。如厥心痛者，乃寒邪客于心包络也。前人以良姜、菖蒲大辛热之味末之，酒醋调服，其痛立止，此折之耳。真心痛者，寒邪伤其君也，手足青至节，甚则旦发夕死。胃脘痛者（原脱胃字，今宜补），太阴也，理中、建中、草豆蔻丸之类主之。腹脐痛，少阴也，四逆汤、姜附御寒汤之类主之。少腹痛者，厥阴也，正阳散、回阳丹、当归四逆之类主之。杂证而痛者，苦楝汤、酒煮当归丸、丁香楝实丸之类主之。是随高下治也，更循各脏部分穴而灸刺之。（《试效》）凡病心腹痛者，有上中下三焦之别。上焦者，痛在膈上，此即胃脘痛也，《内经》曰胃脘当心而痛者即此，时人以此为心痛，不知心不可痛也。中焦痛者，在中脘，脾胃间病也。下焦痛者，在脐下，肝肾大小肠膀胱病也。凡此三者，皆有虚实寒热之不同，宜详察而治之。（《景岳》）凡痛在心，连两胁至两乳下，牵引背饭匙骨下而痛者，实热也。凡痛在小腹，连脐左右上下痛，手足厥冷者，虚寒也。（《医鉴》）
　　寒热大实
　　（久新）诸心痛者，皆少阴厥气上冲也。有热厥心痛者，身热足寒，痛甚则烦躁而吐，额自汗出，知为热也。其脉洪大，当灸太溪及昆仑，谓表里俱泻之，是谓热病汗不出，引热下行，表汗通身而出者，愈也。灸毕服金铃子散（用金铃子、玄胡），痛止服枳术丸，去其余邪也。有大实心中痛者，因食受时气，卒然发痛，大便或秘，久而滞闷，心胸高起，按之愈痛，不能饮食，急以煮黄丸利之（用雄黄、巴豆），利后以本汤（用本、苍术）去其余邪。有寒厥心痛者，手足逆而通身冷汗出，便利溺清，或大便利而不渴，气微力弱，急以术附汤温之。寒厥暴痛，非久病也，朝发暮死，当急救之。是知久痛无寒而暴痛非热。（《保命集》）心痛须辨久新。久者由冷热食物，日积月深，自郁成积，自积成痰，痰火煎熬，血亦妄行，痰血相杂（按：以上系凑合丹溪《正传》，丹溪说见下，《正传》文见前），此为难治。新者一时寒热郁滞正气作痛，此为易治。（《士林余业》）
　　九种心痛
　　九种心痛：一虫心痛，二注心痛，三风心痛，四悸心痛，五食心痛，六饮心痛，七冷心痛，八热心痛，九去来心痛。（《千金》）
　　死血作痛
　　凡治此证，必要先问平日起居何如。假如心痛有因平日喜食热物，以致死血留于胃口作痛，用桃仁承气汤下之，切记。轻者用韭汁、桔梗，能开提其气，血药中兼用之。（《丹溪》）心痛，饮汤水下作哕者，有死血在中，桃仁承气汤主之。（同上）（按：《正传》有此汤治验曰：男子三十五，胃脘作痛久矣，人形黄瘦，食少而胸中常若食饱。）
　　真心痛
　　有真心痛者，大寒触犯心君，又曰污血冲心。医者宜区别诸证而治之，无有不理也。（《正传》）或真心痛者，手足青不至节，或冷未至厥，此病未深，犹有可救，必借附子理中汤加桂心、良姜，挽回生气可也。（《绳墨》）（按：经文手足青，青即清字。清，寒也。诸家以为青色者，陋矣。）平素原无心痛之疾，卒然大痛无声，面青气冷，切牙噤齿，手足如冰冷者，乃真心痛也。（《玉案》）若暴疼，手足青黑，神昏者，不治。（《心统》）
　　胸胁痛浮肿
　　肾虚不能纳气归元，气逆而上奔，故胸膈满痛。以手摩挲，痛走背上，又从背摩挲，则其气循胁泄于后分而痛不作矣，此气之为病固也。奈何肾虚又不能行水，故水随气奔，上乘于肺，头面两手浮肿，气短而喘，由是血化为水，与之俱滞。况其人旧来有风，曰风、曰水、曰血、曰气，四者合而为病，其痛非常，如沉香、木香、乌药、槟榔之类不能施其巧，治法将何如？曰：先以二十四味流气饮，加独活、枳壳、五灵脂、炒牵牛，入姜、蜜、乌梅同煎，咽下养正丹二十粒、雄黄丸十粒，升降水火，引导大便。次用桑皮、紫苏、木通、阿胶、当归、桃仁、青皮、桔梗、炒芫花、生大黄作剂，根据前煎以姜、蜜、乌梅，取尽大便黑物，即收全功。（《直指》）
　　类证
　　膈间肿痛，不能进食，但喜饮水，或咽肿，人迎盛而气口紧者，当作胃痈治之。（《医通》）
　　治法总说
　　古方用理中汤，取缓其中气则可也。然背者胸之府，或筑，或悸，或渴，或腹痛，或寒，或腹满，其候不一，治当随宜加损也。（《圣济•胸痹》）《千金》治寒客心痛而用大黄、黄芩，治心痛彻背而用乌头、附子之类，治疗相反如此，要在用之随宜而已。（同上）胸堂气隔，有肺经伏热而气隔者，有痰水在上而气隔者，大概以茯苓、半夏、枳壳、桔梗为治法。其肺热者，如圣汤加桑白皮佐之。心下水气者，小半夏茯苓汤效。胸烦、《活人书》用山栀子。（《直指》）真心果痛，不知能愈否乎？然则执剂之法何如？曰：热者凉之，寒者温之，感受风邪者散之，顺气调血，逐水豁痰，此其要略耳。（同上）痛甚者脉必伏，用温药附子之类，不可用参、术。脉坚实，不大便者，下之。心痛用山栀并劫药止之。若又复发，前药必不效，可用玄明粉，一服立止。胃脘有湿而痛者，宜小胃丹下之。（《丹溪》）（小胃丹用芫花、大戟、甘遂、黄柏、大黄。）凡膈痛，多因积冷与痰气而成，宜五膈宽中散，或四七汤加木香、桂各半钱，或挝脾汤（用麻油、良姜、茴香、甘草）加丁香。膈痛而气上急者，宜苏子降气汤，去前胡，加木香如数。痰涎壅盛而痛者，宜小半夏茯苓汤加枳实一钱，间进半硫丸。（《要诀》）胸痛，木香、郁金二味，气郁痛者倍木香，血郁痛者倍郁金，为末，每服二钱，老酒下，虚者加人参。痰饮痛，轻者小陷胸汤，重者大陷胸丸治之。若痰唾稠粘，则用控涎丹。（《医碥》）胃脘痛：因火者，忌补敛、燥热，宜降、苦寒，甘寒、咸寒、辛寒。因寒者，忌破气、滞腻、苦寒、宜辛温、发散。因宿食者，忌升、补敛、苦寒，宜消导兼降气。因瘀血者，忌补气、酸敛，宜辛温、苦温以行血。因血虚者，按之则痛止，忌破气，复忌补气、燥热、辛温。因恼怒者，虚弱人忌破气，壮实人忌补气，总忌酸敛，宜降气、辛温。因痰饮者，忌宜俱见痰饮证下。（《本草经疏》）（按：胃脘痛禁辛热，《正传》有说，见上。）近人患心胃痛者甚多，十人之中必有二三，皆系痰饮留于心下，久成饮囊，发作轻重疏数虽各不同，而病因一辙，治法以涤饮降气为主。（《轨范》）
　　补法可否
　　诸痛不可补气。（《丹溪》）治诸痛不可用补气，气旺不通而痛愈甚，故云通则不痛，痛则不通也。（《医鉴》）（互见《腹痛》及《身体痛》中，宜参。）凡胃脘痛，始用攻击涤荡疏散之剂，愈而复作，再三用之，随止随作，或渐甚而脉浮大者，此为虚候，当量其邪正虚实多寡。正气虚多，则多用养正之药，而少佐以除邪。或正气不甚虚，当攻养平半用之可也。又有纯用养正之药，脾气不得营运（按：不字疑），而郁痛遂止。（《医统》）家叔祖（讳守礼）初为太学生，家素封，体气有余，参、术分毫不能用。后因业中微，两手脉时一歇至，或八九至一歇，或二三十至一歇。再后选任平阳，即不歇至矣。比还家，歇至如初。年七十余，忽患胸胀满之病。因其素性不喜补，他医概以消导药治之，胀满不除。予诊其脉，平素虽歇至，然甚强实。今病脉弱，且高年又必无大有余之理。遂用人参，黄，如补中益气之类，倍升麻，服下即瘳。喜曰：吾年已老，未闻补药能消胀者，此何以故？予曰：叔祖年高，年高则气弱，膻中之气所以不能行。且服克伐药过多，气益弱矣。今补则气旺，再用升提药提其清气，清气升则浊气自降。所胀者浊气耳，浊气既降，岂有不消之理哉。（《星海》）
　　逐饮诸方
　　主簿李述之母，患胸中痞急，不得喘息，按之则痛，脉数且涩。兆曰：胸痹也。因与仲景三物小陷胸汤，一剂知，二剂愈。（《鸡峰》）治胸痹短气方。KT（一枚）陈橘皮（一两）半夏（一两）枳实（二两）上件药捣筛为散，每服五钱，以水一大盏，入生姜半分，薤白五茎，煎至五分去滓，不计时候稍热服。（《圣惠》）治胸痹短气，心中烦闷，宜服此方。杏仁赤茯苓槟榔青橘皮（各一两）甘草（半两）上件药捣筛为散，每服三钱，以水一中盏，入生姜半分。煎至六分去滓，不计时候温服。（《圣惠》）治胸痹壅闷闭塞短气方。赤茯苓（一两）甘草（半两）陈橘皮（三分）杏仁（三分）上件药捣筛为散，每服五钱，以水一大盏，入生姜半分，煎至五分去滓，不计时候稍热服。（同上）桔梗枳壳汤，治热气痞满，胸膈两胁按之则痛。枳壳（去穣）桔梗（去芦五钱）半夏（汤洗）黄芩栝蒌仁黄连（去须各三钱）上锉散，生姜、麦门冬去心煎服，利黄涎沫即安。（《得效》）《医林集要》名加味陷胸汤。一法，只用小陷胸汤加桔梗、枳壳。（宜参《伤寒•结胸》。）朱氏，苦寒辛通。川连土栝蒌皮白芥子茯苓炒半夏姜汁橘红竹茹（《临证指南》）滚痰丸，一切男子妇人，大小虚实，久患心疼，下连小腹，面黄羸瘦，痛阵日发，必呕绿水黑汁冷涎，乃至气绝，心下温暖者，并量大小，多至七八十丸，事属不虞之际，至于百丸，即便回生。如未至颠危者，虚弱疑似之间，只服三五十丸，立见生意，然后续续进之，以瘥为度。兼服生津化痰理中理气药，以全其功。（《养生主论》）
　　温凉并用方法
　　卜晋公如夫人，产后胸中作痛，痛甚则迫切不能支，至欲求死。医药杂投，略无一效，延至五月，病转危急，求治于余。为诊其脉，两手弦涩少神，察其候，不能转侧，不得言语。余曰：胸中者，阳气所治之位。今为阴邪所入，阴与阳搏，所以作痛。前医破气不应，转而和血，又转而温补，又转而镇逆。不知阴阳适当相结，补之则无益，攻之则愈结。若镇坠之，益足以抑遏生阳而阻滞邪气。惟交通一法，足尽开阳入阴、通上彻下之妙，然后阴归于下，阳治于上，太虚之府，旷然廓然，何胸痛之有哉。时定一方，用人参三钱，肉桂一钱，合仲景黄连汤，一剂痛减二三，三剂宿疾顿释。继进加桂理中汤数剂，神旺如初。（印机草）饥而心痛者，名曰饥疝。龙胆、附子、黄连分等捣筛，服一钱匕，日三度服之。（《肘后》）《肘后》桂心散，疗卒心痛方。桂心当归（各一两）栀子（十四枚）上三味捣为散，酒服方寸匕，日三五服。亦主久心痛发作有时节者。（《外台》）治胸痹切痛，栀子汤。栀子（二两）附子（一两炮）上每服三钱，水一大盏，薤白三寸，同煎至五分，温服。泗州有人病岁余，百方不效，服此二服顿愈。（《苏沈》）（按：此方为散，名仓卒散，录在《寒疝》中。）治急心痛，并男子小肠气。高良姜（半两）山栀子（半两）蔚金（半两）（《神效名方》）（按：此方缺修制并服法，当考。）大凡心膈之痛，须分新久。若明知身受寒气、口吃寒物而得病者，于初得之时，当与温散或温利之药。若曰病得之稍久则成郁，久郁则蒸热，热久必生火，《原病式》中备言之矣。若欲行温散温利，宁无助火添病耶。古方中多以山栀子为热药之向导，则邪易伏，病易退，正易复而病安。然病安之后，若纵恣口腹，不改前非，病复作时，反咎医之失，良可叹哉。一方用山栀子炒去皮，每服十五枚，浓煎汤一呷，入生姜汁令辣，再煎小沸（按：《医约》名仓卒散），又入川芎一钱尤妙。山栀子大者，或七枚，或九枚，须炒黑。大概胃口有热而作痛者，非山栀子不可，须佐以姜汁，多用台芎开之。病发者，或用二陈汤加川芎、苍术，倍加炒栀子。痛甚者，加炒干姜从之，反治之法也。（《丹溪》）（按：《简明医彀》栀子炒黑，干姜炒焦，等分丸用，即本此意。）丹溪云：凡痛必用温散，意以痛者必是滞而不行之故，纯寒不能行邪滞也。是以用寒凉亦用热剂为引导，用温药亦用凉剂为引导。一方，用栀子、附子二味，加盐少许，以治腹痛不可屈伸，厥冷之症也。（《粹言》）治气实心痛者。山栀子（炒焦六钱）香附（一钱）吴茱萸（一钱）上为末，蒸饼丸如花椒大，以生地黄酒洗净，同生姜汤煎，送下二十丸。（《丹溪》）（《入门》名茱萸丸。）黄连六一汤，治多食煎炒或烧饼热面等物，致热郁胃口而痛者甚效。黄连（六钱）甘草（炙一钱）上细切作一服，水一大盏，煎至七分，去渣温服。（《正传》引丹溪）连附六一汤，治胃脘痛甚，诸药不效者，寒因热用方也。黄连（六钱）附子（炮去皮脐一钱）上细切作一服，加生姜二片，大枣一枚，水一盏半，煎至一盏，去渣稍热服。（同上引丹溪）《辨证录》胃痛，寒热同乘于心胃之间，用双治汤，附子、黄连、甘草各一钱，白芍五钱，水煎服。莎芎散，治曾服香燥热药，以致病根深固者，宜用。香附川芎（各一两）黄连山栀（各五钱）木香干生姜（各三钱）槟榔酒黄芩芒硝（各二钱）为末，每二钱，用姜汁滚白汤调，痛时呷下。（《入门》）（按：此方配合之意，本于《明医杂着》，其说录在《腹痛》中，宜参。）清中蠲痛汤，痛久脉数有火。炒黑栀子炒黑姜川芎黄连（姜汁炒）橘红制香附苍术神曲白水煎服。（《六要》）
　　清中诸方
　　清中汤，治火痛。黄连山栀（炒各二钱）陈皮茯苓（各一钱半）半夏（一钱姜汤泡七次）草豆仁（七分捶碎）甘草（炙四分）水二钟，姜三片，煎八分，食前服。（《统旨》）清膈散，治心胃刺痛，憎寒壮热，口干烦躁不卧，时痛时止。柴胡（二钱）黄芩（半钱）黄连枳实枝子（酒炒）竹茹赤芍（各一钱）甘草（三分）上锉，姜一片，水煎服。痛甚，加姜汁三匙。（《回春》）清火宁痛汤，治心胃痛甚，不可忍者。口渴思饮，大便不通，忽大痛，或暂止，胸膈间如有块筑塞升上，手按愈痛，此因怒气郁闷成火致痛，妇人多患之，必以大便通利为止。栀子（姜炒三钱）黄连（吴萸汁炒）枳实浓朴槟榔（各二钱）五灵脂蓬术玄胡索大黄（各一钱）木香（另研五分）甘草（三分）上水煎服。（《简明医彀》）一妇人素有心脾痛疾，痛时四肢厥冷，每用辛香桂附之类云云。召余诊视，见脉数有力，知其服香燥药太过，先与单栀子仁汤一服，继用黄连解毒汤而安。（《医约》）通判丈人胃脘作痛，诸治不应，垂死。予以熊胆如大豆许，和水服之，顿效如神。（《石山》）
　　温中诸方
　　《录验方》治人心痛，懊闷，筑筑引两乳立，或如刺，困极，桂汤方。桂心（半两）茱萸（二升）芍药（三两）当归（二两）生姜（半斤）凡五物切，以水一斗二升，煮取四升，服一升，日三夜一有验。无生姜，用干姜五两代。（《医心》）张文仲，蜀椒丸，疗胸中气满，心痛引背方。蜀椒（一升出汗）半夏（一升洗）附子（一两炮）上三味捣筛，蜜和为丸，如梧子大，一服五丸，日三。（《外台》）生姜枳实汤，若痛而但腹胀，心痛甚者，此由胃邪干心，其脉微缓，谓之胃心痛，宜此。（《鸡峰》）（即桂枝生姜枳实汤。）新定桂苓汤，肾逆胃痛。桂（一钱）茯苓（三钱）人参（一钱）甘草（五钱）芍药（一钱）生姜（五分）上作一服，水煎，空心服。（《金匮翼》）两浙江淮都漕运使崔君长男云卿，年二十有五，体本丰肥，奉养膏粱，时有热证。友人劝食寒凉物，及服寒凉药。于至元庚辰秋，病疟久不除。医以砒霜等药治之，新汲水送下，禁食热物。疟病不除，反添吐泻，脾胃复伤，中气愈虚，腹痛肠鸣，时复胃脘当心而痛，不任其苦。屡易医药，未尝有效。至冬还家，百般治疗而不瘥。延至四月间，因劳役烦恼过度，前证大作。请予治之，具说其由。诊得脉弦细而微，手足稍冷，面色青黄而不泽，情思不乐，恶人烦冗，饮食减少，微饱则心下痞闷，呕吐酸水，发作疼痛，冷汗时出，气促闷乱不安，须人额相抵而坐，少时易之。予思《内经》云：中气不足，溲便为之变，肠为之苦鸣。下气不足，则为痿厥心。又曰：寒气客于肠胃之间，则卒然而痛，得炅则已。炅者热也，非甘辛大热之剂则不能愈，遂制一方，名之曰扶阳助胃汤方。干姜（炮一钱半）拣参草豆蔻仁甘草（炙）官桂白芍药（各一钱）陈皮白术吴茱萸（各五分）黑附子（炮去皮二钱）益智仁（五分，一方一钱。）上咀，都作一服，水三盏，生姜三片，枣子二个，煎至一盏，去渣温服食前。三服大势皆去，痛减过半。至秋先灸中脘三七壮，以助胃气，次灸气海百余壮，生发元气，滋荣百脉。（《宝鉴》）盏落汤，治急心疼。陈皮香附子良姜吴茱萸石菖蒲（各等分）上咀，用水一碗，煎至七分，先用碗一个，用香油三、五点在内，小盏盖之，将药淋下热服。（《众妙方》）治暴心痛不可忍者。良姜（一两实者只骰子大）巴豆（二钱去壳）上二味，同炒令黄色，去巴豆，只取良姜一味碾细，热酒或汤调下二钱。（《是斋》）（《济生续》名却痛散。）神砂一粒丹，治一切厥心痛、小肠膀胱痛不可止者。附子（一两炮）郁金橘红等附子停用共为末，醋面糊为丸，如酸枣大，以朱砂为衣，每服一丸，男子酒下，妇人醋汤下。（《宣明》）救急心气疼，《海上方》急救男子妇人心疼，禁了牙关欲死者，可急救之。隔年老葱白。上将老葱白三、五根，去皮须叶，擂为膏，将病患口斡开，用银铜匙将葱膏送入咽喉中，用香油四两灌送葱膏，油不可少用，但得葱膏下喉中，其人即苏。少时将腹中所停虫等物，化为黄水，微利为佳，除根永不再发，累曾救得人效。（《瑞竹》）
　　降气诸方
　　（兼行血方）治胸满，短气噎塞，通气汤方。半夏（八两）生姜（六两）橘皮（三两）吴茱萸（四十枚）上四味咀，以水八升，煮取三升，分三服。一方，用桂二两，无橘皮。（《千金》）治心痛不可忍者。木香蓬术（各一两）干漆（一分炒）上为末，每服一钱，热醋汤调下，入口立止。（《中藏》）治胸痹，麝香散方。麝香（研一两）牛黄（研半两）犀角（镑一分）上三味捣研为散，每服二钱匕，温酒调下，空心日午临卧各一。（《圣济》）治心痛不可忍，姜黄散方。姜黄（微炒）当归（切焙各一两）木香乌药（微炒各半两）上四味捣罗为散，每服二钱匕，煎茱萸醋汤调下。（同上）拈痛丸，治九种心痛。五灵脂木香当归良姜蓬莪术上等分为细末，炼蜜为丸，如梧桐子大，每服五、七丸至十丸，空心木香汤下。（《鸡峰》）《济生》愈痛散，治急心痛、胃痛，于本方去木香，加玄胡索，为末，每一钱，热醋汤调服。香附散，治心脾痛不可忍。高良姜（一两去芦炒）香附子（一两去毛炒）上为末，每服二钱，入盐，米饮调服。（《是斋》）沉香降气汤，治阴阳不和，心腹刺痛，加些乳香为佐。（《直指》）《心悟》沉香降气散，治气滞心痛，于本方加玄胡索、苦楝子。正气天香散，治心痛，但忍气则发者。（《纲目》引河间）一壮盛之人，胸膈痞塞，气不升降，百药不效，用《局方》五香连翘汤服之效。（《经验良方》）和中蠲痛汤，治一切胃脘暴痛。草豆蔻（须用建宁者，无则用白豆蔻）山楂香附川芎半夏苍术浓朴宿砂枳实炮姜生姜煎服。（《六要》）家秘祛痛散，治诸般心气痛，或气滞不行，攻刺心腹，痛连胸胁，小肠吊疝，及妇人血气刺痛，立有神效。青皮五灵脂（去石）川楝子穿山甲（各二钱）良姜玄胡索没药（各一钱半）沉香（一钱）大茴香（二钱）槟榔（钱半）木香（一钱五分）砂仁（少许）上咀，用木鳖子去壳一钱二分，同前药炒令香焦燥，去木鳖不用，共为细末，每服一钱，加盐一星，用酒或滚水送下。此方屡用，无不应验。（《医统》）余家有治心胃痛丸。白胡椒枳壳白檀香红花五灵脂（去砂）广木香各为末，于六月六日修合，水泛为丸，每用七丸噙化，少顷痛即止。余因名之曰灵香丸。（药共六味，五味各一两，五灵用五两。）（《金匮翼》）
　　行血诸方
　　（宜参死血作痛条）加味七气汤，治喜怒忧思悲恐惊七气为病，发则心腹刺痛不可忍，时发时止，发则欲死，及外感风寒湿气作痛，亦宜服之。半夏（汤泡七次三两）桂心（不见火）玄胡索（炒去皮各一两）人参甘草（炙各半两）乳香（三钱）上咀，每服四钱，水一盏半，生姜七片，枣一枚，煎至七分，去滓食前温服。妇人血痛，加当归煎。（《济生》）吕尚清《经验良方》加枳壳、芍药、香附子。治血刺心痛，妇人之疾，玄胡索不以多少，新瓦上炒微黄，不可焦，碾为细末，每服三钱，酒一盏，煎至七分服。不能饮，以陈米饮调下，不拘时候，以酒调亦得，二者不若酒煎快。此药屡验。（《是斋》）《济生续》名立应散。（按：《本草拾遗》序云：延胡索止心痛，酒服。）治男子妇人心痛有验。玄胡索姜黄（各一钱半）上作一服，水一盏半，煎至一盏，去滓，加入热醋半杓，徐徐热服，其效如神。（《经验秘方》）失笑散，治急心痛，并男子小肠气。（《神效名方》）（方见《寒疝》中。）古有患胸痹者，心中急痛如锥刺，不得俯仰。蜀医谓胸府有恶血故也，遂取生韭数斤捣汁令服之，即果吐出胸中恶血遂瘥。又肖炳谓小儿初生，宜与韭根汁灌之，吐出恶血，长则无病。验韭能归心气，而去包中恶气，治胸中也。（《医说》引《名医录》）
　　涌吐方法
　　心膈大痛，攻走腰背，发厥呕吐，药食不纳者，就吐中以鹅翎探之，吐出瘀积碗许而自止。（《丹溪》）食治老人冷气，卒心痛闷涩，气不来，手足冷，盐汤方。盐末（一合）沸汤（一升）上以盐末内汤中调，顿令服尽，须臾当吐，吐即瘥。（《寿亲养老书》）（按：此方本于《肘后》。）
　　收涩诸方
　　急痛欲死求鸦鸣。鸦鸣谓以真鸦片末，或加麝香少许，饭丸如桐子大，每服三、五丸。引在《本草》名一粒金丹。（《金鉴》）一粒金丹，治一切气攻心腹，上下刺痛，不可忍者。鸦片（即哑芙蓉二钱半）阿魏（一钱）木香末（五分）沉香末（五分）牛黄（二分半）上将木香、沉香、牛黄为末，以鸦片放锅内，滴水溶化。下阿魏溶化，和末为丸，如绿豆大，金箔为衣，每一粒，热气痛凉水化下，冷气痛滚水下，忌酒、醋、青菜一夕，神效。《慈航》）治急心痛，醋一盏，加生白矾一小块，如皂子大，同煎至七分，温服立愈。（《神效名方》）治心疼痛，白矾一钱，为细末，用热末茶半盏调服。（《经验秘方》）（按：刘长春方，绛雪散，治诸心气痛，用朱砂、明矾、金箔。《本草纲目》引邵真人亦同。）
　　熨法
　　主心痛方。上以醋入乱腻发中，布热灰碗上，重布裹熨。（《千金月令》）
　　调摄法
　　如胃脘当心而痛云云，若痛频作，胃中元气虚甚，则将理二、三日，不得食热，当食温烂，细咽，痛必不作，一二日自和矣。若食热稠粥，其痛必几死，言毕不得食，食后不得言（按：此不审何理）。欲食时，口鼻不得当风，食罢亦然。忌生冷、硬物、果木之类及麸粉、曲食，须忌长远，免致后患。（《试效》）
　　身体类
　　腹痛
　　自古诸家，或有称心腹痛者，绎其意义，概系腹痛上及心膈者，故今并录于此。
　　脉候
　　心腹痛，痛不得息，脉细小迟者生，坚大疾者死。（《脉经》）病若腹痛，脉反浮大而长者死。（同上）尺寸俱沉，但有关上脉，苦寒心下痛。尺中弦，少腹脐下拘急。关上紧，心下痛。尺中紧，脐下少腹痛。关上实即痛，虚即胀满。关上浮，腹痛心下满。（同上）诊其寸口脉沉而紧，则腹痛。尺中紧，脐下痛。脉沉迟，腹痛。脉来触触者，少腹痛。脉阴弦则腹痛。凡腹急痛，此里之有病，其脉当沉，若细而反浮大，故当愈矣。其人不即愈者，必当死，以其病与脉相反也。（《病源论》）诊其脉，左手寸口人迎以前脉，手少阴经也，沉者为阴。阴虚者，病苦心腹痛，难以言，心如寒状。心腹痛，不得息，脉细小者生，大疾者死。心腹痛，脉沉细小细生，浮大而疾者死。（同上）心腹痛脉沉细瘥，浮大弦长命必殂。（《脉诀》）关脉弦中焦行痛，尺脉弦下焦作痛，亦有脉不弦而作痛者。又云：脉细而迟者生，大而急者死。此言其大概，然有腹痛而脉大不死者往往有之，岂可执一论哉。（《医约》）凡诸病之虚实，辨之于脉者皆易，惟心腹痛证，则有大有小，其脉多有难辨。虽滑实有力者固多实邪，虚弱无神者固多虚邪，此其常也。然暴痛之极者，每多沉伏细涩，最似极虚之候。不知气为邪逆，气逆则脉道不行而沉伏异常，此正邪实之脉。然于沉伏之中细察之，必有梗梗然弦紧之意，此必寒邪阻遏阳气者多有是脉，若火邪作痛则不然也。凡见此者，不得因其细极微极，便认为虚脱，妄用补剂，必大误矣。辨此之法，但当察其形气，以见平素之强弱，问其病因，以知新病久病，及何所因而起。大都暴病痛急而脉忽细伏者多实邪，久病痛缓而脉本微弱者为虚邪，再以前论虚实之法，酌之以理，参而诊之，则万无一失矣。（《景岳》）（论虚实见于后）
　　源由
　　凡心腹痛，若非中恶霍乱，则是皆宿结冷热所为。（《肘后》）腹痛者，由腑脏虚，寒冷之气客于肠胃募原之间，结聚不散，正气与邪气交争相击故痛。其有阴气搏于阴经者，则腹痛而肠鸣，谓之寒中，是阳气不足，阴气有余者也，（《病源论》）心腹痛者，由腑脏虚弱，风寒客于其间故也。邪气发作，与正气相击，上冲于心则心痛，下攻于腹则腹痛，下上相攻，故心腹绞痛，气不得息。（同上）久心腹痛者，由寒客于腑脏之间，与血气相搏，随气下上，攻击心腹绞结而痛。藏气虚，邪气盛，停积成疹，发作有时，为久心腹痛也。然心腹久痛，冷气结聚，连年积岁，日月过深，变为寒疝。（同上）
　　诸证要领
　　（寒热）腹痛按之便痛，重按却不甚痛，此止是气痛。重按愈痛而坚者，当自有积也。气痛不可下，下之愈痛，此虚寒证也。（《苏沈》）腹痛极多端，有冷痛、热痛、积痛、虫痛、血刺、容忤，当随证以治之。诊其关尺脉弦迟，按之便痛，重按不甚痛者，为冷痛，可服良姜散（用良姜、甘草、丁子、人参、胡椒、萆茇）、小建中汤。如其脉微而涩，肠鸣泄利而痛者，当于和气饮中，加炒吴茱萸，仍下桂香丸（用附、茯、肉蔻、丁、木、桂、姜）。诊其关尺脉微紧，发热，小便赤而痛者，为热痛，可服小柴胡汤，去黄芩，加白芍药。如其脉洪而实，大便不通而痛甚者，当以大承气汤下之而愈。若中虚气弱，饮食停积，重按愈痛而紧者，此为积痛，其脉必弦紧而滑，救生丹（用丁、木、桂、姜、巴豆、甘草）、枳壳散（用枳壳、莪、棱、桂、姜等）主之。或渴欲引饮，胸中痞塞，大便秘结，脉沉短而实者，宜服保安丸（用巴豆、黄连、青皮、莪术、干姜）。若往来行痛，腹中烦热，口吐清水，脉紧实而滑者；蛔动也，宜服集效丸（见蛔虫）。妇人心腹疼痛，脉沉而结者，此血刺也，牡丹丸（用川乌、牡丹、桃仁、桂心）《良方》断弓弦散（即失笑散）主之。若心腹卒然而痛，其脉滑或长短小大不齐者，此为容忤，可服苏合香丸、备急丸。（《续易简》）有人患腹痛，其状不一，有风痛，有热痛，有冷痛，有冷积痛，有气积痛，有虫痛，有妇人经脉行而先腹痛，有少儿疮疹出而先腹痛者。满腹虚胀，服暖药无效者，此风痛也，宜服官局，胃风汤、火草丸，如附子、乌头之类。大便秘结，小便赤而喜冷冻饮料食者，此热痛也，后生宜四顺饮，老人宜服大麻仁丸，皆局方。有块起而腹痛者，皆积也。冷积则面无色瘦瘁，脉沉伏，宜于暖药中用巴豆，如官局积气丸之类。气积多噫气，宜服嘉禾散、调气散、五膈宽中散，如茴香、丁香、木香、沉香之类。食积则多噫酸，口出清水，恶心，宜服京三棱、蓬莪术、干漆之类，亦须兼巴豆。至于腹中有块起，急以手按之便不见，五更心嘈，牙关挢硬，恶心而清水出，及梦中啮齿者，此谓之虫痛，宜服官局化虫丸，如使君子之类。又有室女妇人月经行，先腹痛，此特与诸痛不同，只可服四物汤。小儿身热足冷，耳及尻骨冷，及眼涩者，皆疮疹候，必先腹痛，盖疹子先自肠胃中出，然后发于外，宜服葛根升麻汤及绵煎散之类。（《医说》引《医余》）气、血、痰、水皆能作痛，而食积伤脾，风冷入脾，与夫脾间虫动，其为痛也居多。气、血、痰、水、食积、风冷诸证之痛，每每停聚而不散。惟虫痛则乍作乍止，来去无定，又有呕吐清沫之为可验焉。（《直指》）戴云：寒痛者，绵绵痛而无增减者是。时痛时止者，是热也。死血痛者，每痛有处，不行移者是也。食积者，甚欲大便，利后痛减者是。湿痰者，凡痛必小便不利。（《钩玄》）（按：丹溪曰：痰因气滞而聚，既聚则碍其道路不得运，故作痛。）痛证有寒热，误认之则为害不小。盖三焦痛证，因寒者常居八九，因热者十唯一二，观《内经》举痛等论，义可知矣。盖寒则凝滞，凝滞则气逆，气逆则痛胀由生，而热则流通，多不然也。虽热证亦常有痛，然热者必有明辨，如《内经》所言肠中痛而瘅热焦渴，则坚干不得出，闭而不通者，此因燥结热闭，故能作痛，然必有烦热等证，乃因于火，最易见也。（《景岳》）寒滞之痛，有因内寒者，如食寒饮冷之类是也，必兼寒兼食，随其宜而治之。有因外寒者，或触冒不时之寒邪，或犯客令之寒气，或受豪雨沙气之阴毒，以致心腹搅痛，或吐或泻，或上不能吐，下不能泻，而为干霍乱危剧等证。总由寒气犯脏，或在上焦，或在中下二焦。凡痛急在上者，用吐最妙；在中在下者，俱宜解寒行滞。（同上）
　　虚实
　　（有形无形血虚气虚）腹痛，以手可重按者属虚，宜参、术、姜、桂之类；手不可按者是实，用硝、黄下之。（《丹溪》）（按：此本于《妇人良方》说，见疏利方法中。）痛有虚实。凡三焦痛证，惟食滞、寒滞、气滞者最多，其有因虫、因火、因痰、因食者，皆能作痛。大都暴痛者多有前三证，渐痛者多由后四证。但虫痛、痰痛多在中焦，火痛则三焦俱有之，血痛则多在下焦。然惟妇人则常有血证，而男子则少也。诸如此类，但察其多滞多逆者，方是实证；如无滞逆，则不得以实论也。辨之之法，但当察其可按者为虚，拒按者为实，久痛者多虚，暴痛者多实；得食稍可者为虚，胀满畏食者为实。痛徐而缓，莫得其处者多虚；痛剧而坚，一定不移者为实。痛在肠脏中，有物有滞者多实；痛在腔胁经络，不干中脏，而牵连腰背，无胀无滞者多虚。脉与证参，虚实自辨。微实者，宜调不宜攻。大实者，或上或下，非攻不可。纯虚者，或气或血，非大补不可。（《景岳》）（按：《质疑录》亦有说。见痛须通利条。）痛证当辨有形无形。无形者痛在气分，凡气病而为胀为痛者，必或胀或止而痛无常处，气聚则痛而见形，气散则平而无迹，此无形之痛也，但宜顺气，气顺则痛自愈矣。有形者痛在血分，或为食积，凡血症食积而为胀痛者，必痛有常处而胀无休息，不往不来，不离其处者，是有形之痛也，然或食或血，察得所因，乃可攻而去之。此二者之当辨也。（同上）按之痛者为实，不痛为虚。夫按则气散，即实亦有因之而痛减者，虚则气壅而为痛，复按之气愈壅，即虚亦有因之而益痛者，正未可执此而定虚实也。若以热手久按，痛止为寒，不止为热，此则瘥可必耳。（《医津一筏》）若平素慎于饮食，而视其肢体瘦弱，又不饱闷，但偎偎作痛，如细筋牵引者，血虚也，若肚腹常觉空虚，似饿非饿，翕翕作痛，呼吸如无气力者，气虚也。（《玉案》）
　　部位
　　辨验腹痛法：在中痛，食积，痛甚欲大便，利后痛减。在左痛，死血，痛有常处而不走移。在右痛，是痰，或得辛辣热物暂止。在下痛，蓄血，小便清利，手不可近痛处。在下痛，蓄尿，小便不利，手不可近痛处。心至小腹硬满痛，实邪。胁至小腹引痛，痰、死血。（《捷法》）凡至胃脘下痛者，多属食积。绕脐痛者，属火。脐左右少腹痛者，多属死血。少腹痛者，属寒。当以部位辨之。（《司命》）有中脘作痛，手不可近者。夫手不可近，乃内外不和，外则寒气凝于皮毛，内则垢浊停于中脘，当审其体之虚实以施治。有中脘之下，当阳明胃土之间，时痛时止者，乃中土虚而胃气不和。若行气消泄之剂服之过多，便宜温补。但以手重按之则痛稍平，此中土内虚，虚而且寒之明验也。其乳下两旁胸骨尽处痛者，乃上下阴阳不和，少阳枢转不利也，伤寒病中每多此痛，当助其枢转，和其气血，上下通调则愈矣。其大腹痛者，乃太阴脾土之部。痛在内而缓，坤土虚寒也。痛兼内外而急，脾络不通也。盖脾之大络名曰大包，从经隧而外出于络脉。今脾络滞而不行，则内外皆痛。其有脐旁左右痛者，乃冲脉病也。冲脉当脐左右，若为寒气所凝，其冲脉之血不能上行外达，则当脐左右而痛。当用血分之药，使胞中之血通肌达表，若用气药无裨也。（《真传》）
　　病有邪在经
　　（肚皮痛）凡胸腹之痛，有无关于内，而在筋骨皮肉之间者，此邪之在经，不可混作里证，必须详问的确。但当分其或火、或寒、或气，或劳伤、或血滞、或血虚，或有淫疮邪毒，留蓄在经、辨其所因，庶不致谬，而治之亦易也。（《景岳》）肾虚不能行水，加之酒面无度，醉后辄睡，酒与水交聚于腹中，而面毒复缠滞其气，是以水渗于肚皮而作痛矣。治法钱氏宣风散（用槟榔、陈皮、甘草、牵牛）用蜜水煎，咽下神宝丸（见《胁痛》）。俟其大便通利，然后以青木香丸（用木香、毕澄茄、补骨脂、槟榔、牵牛）一分，安肾丸（用川乌等十二味）倍之，用二陈汤入少盐，并生姜同煎，空心咽下，脾肾气复，自然向安。（《直指》）
　　感寒停食
　　凡大人小儿胸腹骤然大痛，其痛连延不止。甚则有如刀剜者，皆因停食，其停食皆因感寒。或脾胃先感风寒而后饮食，即能停滞作痛，或先饮食而随感风寒，亦能停滞作痛。因感寒停食者，不必皆多食过度而后停滞，即日用常餐亦停滞也。是以病者莫测其致病之因，而医者亦莫知其受病之源。或以内热治而用凉药，错误甚矣；或以消食治而用消导药，亦非对症之剂也。盖感寒停食与伤食不同。伤食者，饮食伤脾胃，内伤也。停食者，脾胃受风寒，而饮食凝滞不运化，外感也。治伤食当以消导为主，而兼补脾胃，治停食当以发散寒邪为主，而兼消导，此立效之术也。停食因于寒而不散其寒，虽极力消导，其食不消，其痛不止。（按：原载用炒盐汤吐治验，不录。）或问曰：内热蕴积，亦能令人腹痛，与感寒停食而腹痛者，何所分别？予曰：积热腹痛者，其痛有时而作，亦有时而止；有时而急，亦有时而缓。停食痛者，其痛最急，连绵不止，有延至数日者，惟痛久或有时而略缓耳。但其初失治，延至数日而后用药者，寒郁为热，难以复用发散药，当用木香槟榔丸（用木、槟、归、芍、青皮、枳壳、牵牛、莪术、大黄、香附，黄连）与牵牛大黄丸微利之，则痛止而安。（《医述》）
　　瘀血
　　如扑损伤而腹痛者，乃是瘀血，宜桃仁承气汤加当归、苏木、红花，入酒、童便煎服下之。如因事损伤，或酒后涉水，血凝腹痛者，大承气加桂。（《丹溪》）（按：又有一案，出行血方法中，宜互参。）一人中脘作疼，食已口吐血紫霜色，二关脉涩，乃血病也，跌仆而致。治以生新去陈之剂，吐出片血碗许而安。（同上）如跌扑后，腹中隐隐痛有处，是腹肠膜有损，宜活血行气兼补养之，不可妄认为痰为火，用峻利破泄药。曾见一人醉后踢门用力，遂小腹痛不止，汤药乱投，临死小腹肿青，方悟夕（当昔）日受病之因也。（《六要》）
　　当脐痛
　　（宜参灸法）当脐硬痛有形，多燥屎，已经攻伐不应，用四物加桃仁泥、红花、升麻、麻子仁、熟大黄、槟榔，空心煎服，润以导之，痛随利减。（《六要》）当脐痛，为肾虚，任脉为病，六味丸加龟板灰。（《医通》）（按：《金匮翼》治当脐痛，便溺不利，怯寒脉虚者方，用熟地、肉桂、白芍、桂枝、当归、茯苓，水煎服。）
　　小腹痛
　　（互见前部位条）小腹痛有实，有虚，有寒，有死血，有溺道不利。实者按之愈痛，宜青皮、香附以行其气。虚者常欲手按，宜温补之。寒者，宜肉桂、吴茱、川楝肉之类。死血者，小便反利，兼以胀急，用桃仁、红花、归尾、赤芍、生地黄、青皮、香附。小便不利者，五苓散加木通。（《统旨》）小腹痛满有三，皆为内有留着，非虚气也。一属燥结大肠，其证大便不通。一属热结膀胱，其证溺闭不通，按之虽满而不甚坚。一属血结膀胱而腹满。然亦有右旁偏满者，此必饱食奔驰，脾阴下溜，食积痰腻留结也，当于积滞门求之。（《医通》）（节录）凡腹痛因食者，或因滞物，或因冷物，皆能体积中脘，须用治食法加减治之，此正法也，然又有食停小腹者。余尝治一上舍，年及三旬，因午刻食水煮面角，将至初更，食及小腹下，至右角间，遂停积不行，而坚突如拳，大如鹅卵，其痛之剧，莫可名状。余为治之，察其明系面积，显而无疑，然计其已入大肠，此正通则不痛之证也。乃与木香槟榔丸，连下二三次，其痛如故。因疑药力之缓，犹未及病，乃更投神佑丸以泻之，又不效。余谓此必药性皆寒，故滞有不行也。因再投备急丸，虽连得大泻，而坚痛毫不为减。斯时也余计穷矣，因潜测其由，不过因面，岂无所以制之。今既逐之不及，使非借气以行之不可也。且计面毒非大蒜不杀，气滞非木香不行，又其滞深道远，非精锐之向导不能达。乃用火酒磨木香，令其嚼生蒜一瓣，而以香酒送之。一服后觉痛稍减，三四服后，痛渐止而食渐进，方得痊愈。然虽痛止食进，而小腹之块仍在，后至半年许始得消尽。由是知欲消食滞，即大黄、巴豆犹有所不能及，而惟宜行气为先也。且知饮食下行之道，乃必由小腹下右角间而后出于广肠也。此自古无人言及者，故并笔之，用以广人之闻见。（《景岳》）
　　寒痛变下利
　　寒中久痛不瘥，冷入于大肠，则变下痢。所以然者，肠鸣气虚故也。肠虚则泄，故变下痢也。（《病源论》）
　　死证
　　脐下忽大痛，人中黑色者，多死。（《丹溪》）腹痛发喘，兼脉滑死。（《捷法》）
</div>
    <div class="pagination">
<a href="杂病广要_page29.html">上一页</a><span>...</span><a href="杂病广要_page25.html">25</a><a href="杂病广要_page26.html">26</a><a href="杂病广要_page27.html">27</a><a href="杂病广要_page28.html">28</a><a href="杂病广要_page29.html">29</a><span class="current-page">30</span><a href="杂病广要_page31.html">31</a><a href="杂病广要_page32.html">32</a><a href="杂病广要_page33.html">33</a><a href="杂病广要_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
