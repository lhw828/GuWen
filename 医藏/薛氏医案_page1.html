<!DOCTYPE html>
<html>
<head>
    <meta charset="UTF-8">
    <title>薛氏医案 - 第 1 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 1 页/共 200 页</h1>
    <div class="content">　　钦定四库全书　　　　子部五
　　薛氏医案　　　　　　医家类
　　提要
　　【臣】等谨案薛氏医案七十七卷明薛巳撰己字立斋呉县人是书凡十六种己所自著者为内科摘要二卷女科撮要二卷保婴粹要一卷保婴金镜録一卷原机启微三卷口齿类要一卷正体类要二卷外科枢要四卷疠机要三卷其订定旧本附以己説者为王履明医杂著六卷陈自明妇人良方二十三卷敖氏伤寒金镜录一卷钱氏小儿直诀四卷其父铠保婴撮要二十卷又陈自明外科精要三卷陈文仲小儿痘疹方论一卷初刻于秀水沈氏板已残缺天啓丁夘朱明为重刻之旧有明纪事一篇载明病困时梦已教以方药服之得愈又梦已求刻此书其事甚怪然精神所注魂魄是凭固亦理之所有不妨存其説也己本医后乃以内科得名其老也竟以卒诟之者以为温补之弊终于自戕然已治病务求本原用八味丸六味丸直补真阳真隂以滋化源实自己发之其治病多用古方而出入加减具有至理多在一味间见神明变化之妙厥后赵献可作医贯执其成法遂以八味丸六味丸通治各病甚至以六味丸治伤寒之渴胶柱鼓瑟流弊遂多徐大椿作医贯砭因并集矢于薛氏其实非己本防不得以李斯之故归罪荀卿也世所行者别有一本益以十四经发挥诸书实非己所着亦非己所校葢坊贾务新耳目滥为增入犹之东垣十书河间六书泛收他家所作以足卷帙固不及此本所载皆已原书矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　薛氏医案卷一
　　明　薛巳　撰
　　内科摘要
　　元气亏损内伤外感等症【一】
　　车驾王用之卒中昏愦口眼防斜痰气上涌咽喉有声六脉沉伏此真气虚而风邪所乘以三生饮一两加人参一两煎服即苏若遗尿手撒口开鼾睡为不治用前药亦有得生者夫前饮乃行经络治寒痰之药有斩关夺旗之功每服必用人参两许驾驱其邪而补助真气否则不惟无益适足以取败矣观先哲用茋附参附等汤其义可见
　　州判蒋大用形体魁伟中满吐痰劳则头晕所服皆清痰理气余曰中满者脾气亏损也痰盛者脾气不能运也头晕者脾气不能升也指麻者脾气不能周也遂以补中益气加茯苓半夏以补脾土用八味地黄以补土母而愈后惑于乾坤生意方云凡人手指麻软三年后有中风之疾可服搜风天麻二丸以预防之乃朝饵暮服以致大便不禁饮食不进而殁愚谓预防之理当养气血节饮食戒七情远帏幙可也若服前丸以预防适所以招风取中也
　　一男子卒中口眼防斜不能言语遇风寒四肢拘急脉浮而此手足阳明经虚风寒所乘用秦芁升麻汤治之稍愈乃以补中益气加山栀而痊若舌瘖不能言足痿不能行属肾气虚弱名曰痱症宜用地黄饮子治之然此症皆由将息失宜肾水不足而心火暴盛痰滞于胸也轻者自苏重者或死
　　一男子体肥善饮舌本硬强语言不清口眼防斜痰气涌盛肢体不遂余以为脾虚湿热用六君加煨葛根山栀神麯而痊
　　吾师佥宪髙如斋自大同囘谓余曰吾成风疾矣两腿逸则痿软而无力劳则作痛如针刺脉洪数而有力余告之曰此肝肾隂虚火盛而致痿软无力真病之形作痛如锥邪火之象也用壮水益肾之剂而愈先生曰向寓宦邸皆以为风恨无医药若服风剂岂其然哉乃吾之幸也窃谓前症往往以为风疾辄用发散而促其危者多矣
　　大尹刘孟春素有痰两臂作麻两目流泪服袪风化痰药痰愈甚臂反痛不能伸手指俱挛余曰麻属气虚因前药而复伤肝火盛而筋挛耳况风自火出当补脾肺滋肾水则风自息热自退痰自清遂用六味地黄丸补中益气汤不三月而痊
　　一儒者素勤苦恶风寒鼻流清涕寒禁喷余曰此脾肺气虚不能实腠理彼不信服袪风之药肢体麻倦痰涎自出殊类中风余曰此因风剂耗散元气隂火乘其土位遂以补中益气加麦门五味治之而愈
　　外舅年六十余素善饮两臂作痛恪服袪风治痿之药更加麻木热体软痰涌腿膝拘痛口噤语澁头目晕重口角流涎身如虫行搔起白屑始信谓余曰何也余曰臂麻体软脾无用也痰涎自出脾不能摄也口斜语澁脾气伤也头目晕重脾气防也身如虫行白屑脾气不能营也遂用补中益气加神麯半夏茯苓三十余剂诸症悉退又用参术煎膏治之而愈
　　秀才刘允功形体魁伟不慎酒色因劳怒头晕仆地痰涎上涌手足麻痹口干引饮六脉洪数而虚余以为肾经亏损不能纳气归源而头晕不能摄水归源而为痰阳气虚热而麻痹虚火上炎而作渇用补中益气合六味丸料治之而愈其后或劳役或入房其病即作用前药随愈
　　宪幕顾斐斋饮食起居失宜左半身并手不遂汗出神昏痰涎上涌王竹西用参茋大补之剂汗止而神思渐清颇能步履后不守禁左腿自膝至足肿胀甚大重坠如石痛不能忍其痰甚多肝脾肾脉洪大而数重按则软濇余朝用补中益气加黄栢知母麦门五味煎送地黄丸晩用地黄丸料加黄栢知母数剂诸症悉退但自弛禁不能全愈耳庠生陈时用素勤苦因劳怒口斜痰盛脉滑数而虚此劳伤中气怒动肝火用补中益气加山栀茯苓半夏桔梗数剂而愈
　　锦衣杨永兴形体丰厚筋骨软痛痰盛作渇喜饮冷水或用愈风汤天麻丸等药痰热益甚服牛黄清心丸更加肢体麻痹余以为脾肾俱虚用补中益气汤加减八味九三月余而痊已后连生七子寿逾七旬外科精要云凡人久服加减八味丸必肥徤而多子信哉
　　先母七十有五遍身作痛筋骨尤甚不能伸屈口干目赤头晕痰壅胸膈不利小便短赤夜间殊甚遍身作痒如虫行用六味地黄丸料加山栀柴胡治之诸症悉愈一男子时疮愈后遍身作痛服愈风丹半身不遂痰涎上涌夜间痛甚余作风客淫气治以地黄丸而愈一老人两臂不遂语言蹇澁服袪风之药筋挛骨痛此风药亏损肝血益増其病也余用八珍汤补其气血用地黄丸补其肾水佐以愈风丹而愈
　　一妇人因怒吐痰胸满作痛服四物二陈苓连枳殻之类不应更加袪风之剂半身不遂筋渐挛缩四肢痿软日晡益甚内热口干形体倦怠余以为郁怒伤脾肝气血复损而然遂用逍遥散补中益气汤六味地黄丸调治喜其谨疾年余悉愈形体康健
　　一妇人脾胃虚弱饮食素少忽痰涌气喘头揺目劄手足掷难以脉视其面色黄中见青此肝木乘脾土用六君加柴胡升麻治之而苏更以补中益气加半夏调理而痊
　　一妇人懐抱郁结筋挛骨痛喉间似有一核服乌药顺气散等药口眼歪斜臂难伸举痰涎愈甚内热晡热食少体倦余以为郁火伤脾血燥生风所致用加味归脾汤二十余剂形体渐健饮食渐加又服加味逍遥散十余剂痰热少退喉核少利更用升阳益胃汤数剂诸症渐愈但臂不能伸此肝经血少用地黄丸而愈
　　一产妇筋挛臂软肌肉掣动此气血俱虚而有热用十全大补汤而痊其后因怒而复作用加味逍遥散而愈一产妇两手麻木服愈风丹天麻丸遍身皆麻神思倦怠晡热作渇自汗盗汗此气血俱虚用十全大补加炮姜数剂诸症悉退却去炮姜又数剂而愈但有内热用加味逍遥散数剂而痊
　　一男子善饮舌本强硬语言不清余曰此脾虚湿热当用补中益气加神麯麦芽干葛泽防治之○一妇人善怒舌本强手臂麻余曰舌本属土被木尅制故耳当用六君加柴胡芍药治之○一男子舌下牵强手大指次指不仁或大便秘结或皮肤赤晕余曰大肠之脉散舌下此大肠血虚风热当用逍遥散加槐角秦芃治之○一男子足痿软日晡热余曰此足三隂虚当用六味滋肾二丸补之○一妇人腿足无力劳则倦怠余曰四肢者土也此属脾虚当用补中益气及还少丹主之俱不从余言各执搜风天麻二丸并愈风丹而殒
　　饮食劳倦亏损元气等症【二】
　　进士王汝和因劳役失于调养忽然昏愦此元气虚火妄动挟痰而作急令灌童便神思渐爽更用参茋各五钱芎归各三钱参柴胡升麻炙草各一钱服之稍定察其形倦甚又以十全大补汤加五味麦门治之而安凡人元气素弱或因起居失宜或因饮食劳倦或因用心太过致遗精白浊自汗盗汗或内热晡热潮热发热或口干作渇喉痛舌裂或胸乳膨胀脇肋作痛或头颈时痛晕目花或心神不宁寤而不寐或小便赤澁茎中作痛或便溺余滴脐腹隂冷或形容不充肢体畏寒或鼻气急促或更有一切热症皆是无根虚火但服前汤固其根本诸症自息若攻其风热则悮矣
　　光禄髙署丞脾胃素虚因饮食劳倦腹痛胸痞误用大黄等药下之谵语烦躁头痛喘汗吐防频频时或昏愦脉大而无伦次用六君子加炮姜四剂而安但倦怠少食口干发热六脉浮数欲为防火之药余曰不时发热是无火也脉浮大是血虚也此因胃虚五脏亏损虚症发见服补胃之剂诸症悉退
　　大尹徐克明因饮食失宜日晡发热口干体倦小便赤濇两腿酸痛余用补中益气汤治之彼知医自用四物黄栢知母之剂反头目赤耳鸣唇燥寒热痰涌大便热痛小便赤濇又用四物芩连枳实之类胸膈痞满饮食少思汗出如水再用二陈芩连黄栢知母麦门五味言语谵妄两手举拂屡治反甚复求余用参茋各五钱归术各三钱远志茯神酸枣仁炙草各一钱服之熟睡良久四剂稍安又用八珍汤调补而愈夫隂虚乃脾虚也脾为至隂因脾虚而致前症葢脾禀于胃故用甘温之剂以生发胃中元气而除大热胡乃反用苦寒复伤脾血耶若前症果属肾经隂虚亦因肾经阳虚不能生隂耳经云无阳则隂无以生无隂则阳无以化又云虚则补其母当用补中益气六味地黄以补其母尤不宜用苦寒之药世以脾虚误为肾虚辄用黄栢知母之类反伤胃中生气害人多矣大凡足三隂虚多因饮食劳役以致肾不能生肝肝不能生火而害脾土不能滋化但补脾土则金旺水生水得平而自相生矣
　　一男子每遇劳役食少胸痞发热头痛吐痰作渇脉浮大余曰此脾胃血虚病也脾属土为至隂而生血故曰隂虚彼不信服二陈黄连枳实厚朴之类诸症益甚又服四物黄栢知母麦门更腹痛作呕脉洪数而无伦次余先用六君加炮姜痛呕渐愈又用补中益气全痊秀才刘贯卿劳役失宜饮食失节肢体倦怠发热作渇头痛恶寒误用人参败毒散痰喘昏愦扬手掷足胸间发癍如蚊所咂余用补中益气加姜桂麦门五味补之而愈
　　黄武选饮食劳倦发热恶寒或用解表之药益甚再剂昏愦胸发黑癍脉洪数而无力余欲用补中益气之剂不从而殁
　　一儒者素勤苦因饮食失节大便下血或赤或黯半载之后非便血则盗汗非恶寒则发热血汗二药用之无效六脉浮大心脾则濇此思伤心脾不能摄血归源然血即汗汗即血其色赤黯便血盗汗皆火之升降微甚耳恶寒发热气血俱虚也乃午前用补中益气以补脾肺之源举下陷之气午后用归脾加麦门五味以补心脾之血收耗散之液不两月而诸症悉愈
　　癸卯春人日余在下堡顾氏防间有儒者许梅村云舍亲马生者发热烦渇时或头痛昨服发散药反加喘急腹痛其汗如水昼夜谵语余意此劳伤元气误汗所致其腹必喜手按许徃询之果然遂与十全大补加附子一钱服之熟睡唤而不醒举家惊惶及觉诸症顿退再剂而痊凡人饮食劳役起居失宜见一切火症悉属内真寒而外假热故肚腹喜暖口畏冷物此乃形气病气俱属不足法当纯补元气为善
　　一儒者日晡两目澁不能瞻视此元气下陷用补中益气倍加参茋数剂全愈
　　一男子患症同前服黄栢知母之类目疾益甚更加便血此脾气虚不能统血肝气虚不能藏血用补中益气六味地黄以补肝脾生肾水诸症渐愈
　　一男子饮食劳倦而发寒热右手麻木或悮以为疔毒敷服皆寒凉败毒肿胀重坠面色痿黄肢体倦怠六脉浮大按之如无此脾胃之气虚也询之果是销银匠因热手入水梅银寒凝隧道前药益伤元气故耳遂用补中益气及温和之药煎汤渍手而愈
　　一儒者修左足伤其大指甲少许不见血不作痛形体如故后因饮食劳倦足重坠微肿痛或昼睡或夜寐其足如故误服败毒之剂寒热肿痛葢脾起于足大指此是脾气虚弱下陷用十全大补汤而愈
　　余素性爱坐观书久则倦怠必服补中益气加麦门五味酒炒黒黄栢少许方觉精神清妥否则夜间少寐足内酸热若再良久不寐腿内亦然且兼腿内筋似有抽缩意致两腿左右频移展转不安必至倦极方寐此劳伤元气隂火乘虚下注丁酉五十一岁齿缝中有如物塞作胀不安甚则口舌如有疮然日晡益甚若睡良久或服前药始安至辛丑时五十有五昼间齿缝中作胀服补中益气一剂夜间得寐至壬寅有内艰之变日间虽服前剂夜间齿缝亦胀每至午前诸齿并肢体方得稍健午后仍胀观此可知血气日衰治法不同
　　脾胃亏损心腹作痛等症【三】
　　唐仪部胸内作痛月余腹亦痛左闗长右闗此脾虚肝邪所乘以补中益气加半夏木香二剂而愈又用六君子汤二剂而安此面色黄中见青
　　仪部李北川常患腹痛每治以补中益气加山栀即愈一日因怒肚腹作痛胸脇作胀呕吐不食肝脉此脾气虚弱肝火所乘仍用前汤吞左金丸一服而愈此面色黄中见青兼赤
　　太守朱阳山因怒腹痛作防或两脇作胀或胸乳作痛或寒热往来或小便不利饮食不入呕吐痰涎神思不清此肝木乘脾土用小柴胡加山栀炮姜茯苓陈皮制黄连一剂即愈【制黄连即黄连吴茱茰等分用热水拌湿□二三日同炒焦取连用后仿此】阳山之内素善怒胸膈不利吐痰甚多吞酸嗳腐饮食少思手足发热十余年矣所服非芩连枳实必防苏厚朴左闗洪右闗数此属肝火血燥木乘上位朝用六味地黄丸以滋养肝木夕用六君加当归芍药以调补脾土不月而愈癸卯夏患背疽症属虚寒用大温补之药而愈乙巳夏因大怒吞酸嗳腐胸腹胀满余以他往旬日或用二陈石膏治之吐涎如涌外热如灼将用滚痰丸下之余到诊之脉洪大按之如无余曰此乃脾胃亏损而发热脾弱而涎泛出也余用六君加姜桂一钟即睡觉而诸症如失又数剂而康
　　儒者沈尼文内停饮食外感风寒头痛发热恶心腹痛就治敝止余用人参养胃加芎芷麯糵香附桔梗一剂而愈次日抵家前病仍作腹痛请治以手重按痛即止此客寒乘虚而作也乃以香砂六君加木香炮姜服之睡觉痛减六七去二香再服饮食少进又加黄茋当归少佐升麻而愈
　　府庠徐道夫母胃脘当心痛剧右寸闗俱无左虽有微而似絶手足厥冷病势危笃察其色眼胞上下青黯此脾虚肝木所胜用参术茯苓陈皮甘草补其中气用木香和胃气以行肝气用吴茱茰散脾胃之寒止心腹之痛急与一剂俟滚先服煎熟再进诸病悉愈向使泥其痛无补法而反用攻伐之药祸不旋踵
　　一妇人懐抱鬰结不时心腹作痛年余不愈诸药不应余用归脾加炒山栀而愈
　　脾肾虚寒阳气脱陷等症【四】
　　谭侍御但头痛即吐清水不拘冬夏吃姜便止已三年矣余作中气虚寒用六君加当归黄茋木香炮姜而瘥一儒者四时喜极热饮食或吞酸嗳腐或大便不实足指缝湿痒此脾气虚寒下陷用六君加姜桂治之而愈稍为失宜诸疾仍作用前药更加附子钱许数剂不再发
　　一男子形体倦怠饮食适可足指缝湿痒行坐久则重坠此脾胃气虚而下陷用补中益气加茯苓半夏而愈一男子胸腹胀满手足逆冷饮食畏寒发热吐痰时欲作呕尝服清气化痰及二陈枳实之类胸腹膨胀呕吐痰食小便淋漓乂用四苓连栢知母车前小便不利诸病益甚余曰此脾胃虚寒无火之症故食入不消而反出遂用八味丸补火以生土用补中益气加姜桂培养中宫生发阳气寻愈
　　一男子每劳肢体时痛或用清痰理气之剂不劳常痛加以导湿臂痛漫肿形体倦怠内热盗汗脉浮大按之微细此阳气虚寒用补中益气加附子一钱人参五钱肿痛悉愈又以十全大补百余剂而康彼计服过人参一十三斤姜附各斤余
　　大雅云家母年四十有二嘉靖壬寅七月患脾虚中满痰嗽发热又因湿面冷茶吞酸呕吐絶食误服芩连青皮等药益加寒热口干流涎不收且作渇闻食则呕数日矣迎先生视之曰脾主涎此脾虚不能约制故涎自出也欲用人参安胃散惑于众论以为胃经实火宿食治之病日増剧忽思冬食如指甲一块顿发呕吐酸水不止仍服前药愈剧复邀先生视之则神脱脉絶濒死矣惟目睛尚动先生曰寒淫于内治以辛热然药不能下矣急用盐艾附子炒热熨脐腹以散寒囘阳又以口气补接母口之气又以附子作饼热贴脐间时许神气少苏以参术附子为末仍以是药加陈皮煎膏为丸如粟米大入五七粒于口随津液咽下即不呕二日后加至十余粒诸病少退甘涎不止五日后渐服煎剂一二匙胃气少复乃思粥饮后投以参术等药温补脾胃五十余剂而愈大雅敢述病状之竒用药之神求附卷末一以见感恩之意一以示后之患者当取法于此云尔府学晩生长洲镬潭沈大雅顿首拜书
　　命门火衰不能生土等症【五】
　　廷评张汝翰胸膈作痞饮食难化服枳术丸久而形体消瘦发热口干脉浮大而微用补中益气加姜桂诸症悉退惟见脾胃虚寒遂用八味丸补命门火不月而饮食进三月而形体充此症若不用前丸多变腹胀喘促腿足浮肿小便淋漓等症急用济生加减肾气丸亦有得生者
　　一儒者虽盛暑喜燃火四肢常欲沸汤渍之面赤吐痰一似实火吐甚宿食亦出惟食椒姜之物方快余谓食入反出乃脾胃虚寒用八味丸及十全大补加炮姜渐愈不月平复
　　一妇人饮食无过碗许非大便不实必吞酸嗳腐或用二陈黄连更加内热作呕余谓东垣先生云邪热不杀谷此脾胃虚弱末传寒中以六君加炮姜木香数剂胃气渐复饮食渐进又以补中益气加炮姜木香茯苓半夏数剂全愈后怒饮食顿少元气顿怯更加发热诚似实火脉洪大而虚两尺如无用益气汤八味丸两月余诸症悉愈
　　佐云向因失足划然有声坐立久则左足麻木虽夏月足寒如氷嘉靖己亥夏月因醉睡觉而饮水复睡遂觉右腹痞结以手摩之腹间沥漉有声热摩则气泄而止每每加剧饮食稍多则作痛防求治于医令服枳术丸固守勿效甲辰歳求治于立斋先生诊之喟然叹曰此非脾胃病乃命门火衰不能生土虚寒使之然也若专主脾胃误矣可服八味丸则愈予亦敬服果验葢八味丸有附子医家罔敢轻用夫附子斩关夺旗囘生起死非良将莫能用立斋先生今之武侯也家贫不能报德姑序此以记治验嘉靖甲辰十二月望后二日杉墩介庵朱佐顿首拜书
　　光禄邝子泾面白神劳食少难化所服皆二陈山栀枳实之类形体日瘦饮食日减余谓此脾土虚寒之症法当补土之母彼不信乃径补土以致不起
　　罗工部仲夏腹恶寒而外恶热鼻吸气而腹觉冷体畏风而恶寒脉大而虚微每次进热粥瓯许必兼食生姜瓯许若粥离火食腹内即冷余曰热之不热是无火也当用八味丸壮火之源以消隂翳彼反服四物参之类而殁
　　工部陈禅亭发热有痰服二陈黄连枳殻之类病益甚甲辰季冬请治其脉左尺微细右关浮大重按微弱余曰此命门火衰不能生土而脾病当补火以生土或可愈也不悟仍服前药脾上愈弱至乙巳閠正月病已革复邀治右寸脉平脱此土不能生金生气絶于内矣辞不治经云虚则补其母实则防其子凡病在子当补其母况病在母而属不足反防其子不死何俟
　　辛丑年余在嘉兴屠渐山第有林二守不时昏愦请余治之谵语不絶脉洪大按之如无此阳虚之症也当用参附汤治之有原医者扬喜而迎曰先得我心之同然遂服之即静睡觉而进食午后再剂神思如故其脉顿敛余返后又诈云用附子多矣吾以黄连解之隂仍用参附汤窃观仲景先生治伤寒云桂枝下咽阳盛乃毙硝黄入胃隂盛乃亡不辩而自明矣吾恐前言致误患者故表而出之
　　肾虚火不归经发热等症【六】
　　大尹沈用之不时发热日饮氷水数碗寒药一剂热渇益甚形体日瘦尺脉洪大而数时或无力王太仆曰热之不热责其无火寒之不寒责其无水又云倐热徃来是无火也时作时止是无水也法当补肾用加减八味丸不月而愈
　　通安桥顾大有父年七十有九仲冬将出少妾入房致头痛发热晕喘急痰涎壅盛小便频数口干引饮遍舌生刺缩敛如荔枝然下唇黑裂面目俱赤烦躁不寐或时喉间如烟火上冲急饮凉茶少解已濵于死脉洪大而无伦且有力扪其身烙手此肾经虚火游行于外投以十全大补加山茱泽防丹皮山药麦门五味附子一钟熟寐良久脉症各减三四再与八味丸服之诸症悉退后畏冷物而痊
　　下堡顾仁成年六十有一痢后入房精滑自遗二日方止又房劳感寒怒气遂发寒热右脇痛连心胸腹痞自汗盗汗如雨四肢厥冷睡中惊悸或觉上升如浮或觉下陷如堕遂致废寝或用补药二剂益甚脉浮大洪数按之微细此属无火虚热急与十全大补加山药山茱丹皮附子一剂诸症顿愈而痊此等元气百无一二【二顾是父子也】
　　一儒者口干发热小便频浊大便秘结盗汗梦遗遂致废寝用当归六黄汤二剂盗汗顿止用六味地黄丸二便调和用十全大补汤及前丸兼服月余诸症悉愈州同韩用之年四十有六时仲夏色欲过度烦热作渇饮水不絶小便淋沥大便秘结唾痰如涌面目俱赤满舌生刺两唇燥裂遍身发热或时如芒刺而无定处两足心如烙以氷折之作痛脉洪而无伦此肾隂虚阳无所附而发于外非火也葢大热而甚寒之不寒是无水也当峻补其隂遂以加减八味丸料一斤内肉桂一两以水顿煎六碗氷冷与饮半饷已用大半睡觉而食温粥一碗复睡至晩乃以前药温饮一碗乃睡至晓食热粥二碗诸症悉退翌日畏寒足冷至膝诸症仍至或以为伤寒余曰非也大寒而甚热之不热是无火也阳气亦虚矣急以八味丸一剂服之稍缓四剂诸症复退大便至十三日不通以猪胆导之诸症复作急用十全大补汤数剂方应
　　举人陈履贤色欲过度丁酉孟冬发热无时饮水不絶遗精不止小便淋沥或用四物芩连之类前症益甚更加痰涎上涌口舌生疮服二陈黄栢知母之类胸膈不利饮食少思更加枳殻香附肚腹作胀大便不实脉浮大按之微细余朝用四君为主佐以熟地当归夕用加减八味丸更以附子唾津调搽涌泉穴渐愈后用十全大补汤其大便不通小腹作胀此直肠干澁令猪胆通之形体殊倦痰热顿増急用独参汤而安再用前药而愈但劳发热无时其脉浮洪余谓其当慎起居否则难治彼以余言为迂至乙巳夏复作乃服四物黄栢知母而殁
　　吴江晩生沈察顿首【云　云】仆年二十有六所禀虚弱兼之劳心癸巳春发热吐痰甲午冬为甚其热时起于小腹吐痰而无定时治者谓脾经湿痰郁火用芩连枳实二陈或专主心火用三黄丸之类至乙未冬其热多起足心亦无定时吐痰不絶或遍身如芒刺然治者又以为隂火生痰用四物二陈黄栢知母之类俱无验丙申夏痰热愈甚盗汗作渇果属痰火耶隂虚耶乞髙明裁示【云　云】余曰此症乃肾经亏损火不归经当壮水之主以镇阳光乃就诊于余果尺脉洪大余郤虚浮遂用补中益气及六味地黄而愈后不守禁其脉复作余谓火令可忧当慎调摄防试且缓但彼忽畧至戊戌夏果殁于京
　　脾胃亏损吞酸嗳腐等症【匕】
　　大司马王浚川呕吐宿滞脐腹痛甚手足俱冷脉微细用附子理中丸一服益甚脉浮大按之而细用参附汤一剂顿愈
　　赵吏部文卿患吐不止吐出皆酸味气口脉大于人迎二三倍速予投剂予曰此食郁上宜吐不须用药乃其吐清水无酸气寸脉渐减尺脉渐复翌早吐止至午脉俱平复勿药自安后抚陜右过苏顾访倾葢清谈厚过于昔且念余在林下频以言慰之
　　一儒者面色痿黄胸膈不利吞酸嗳腐恪服理气化痰之药大便不实食少体倦此脾胃虚寒用六君加炮姜木香渐愈更兼用四神丸而元气复此症若中气虚弱者用人参理中汤或补中益气加木香干姜不应送左金丸或越鞠丸若中气虚寒必加附子或附子理中汤无有不愈
　　一上舍饮食失宜胸腹膨胀嗳气吞酸以自知医用二陈枳实黄连苍术黄栢之类前症益甚更加足指肿痛指缝出水余用补中益气加茯苓半夏治之而愈若腿足浮肿或焮肿寒热呕吐亦用前药
　　儒者胡济之塲屋不利胸膈膨闷饮食无味服枳术丸不时作呕用二陈黄连枳实痰涌气促加紫苏枳殻喘嗽腹胀加厚朴腹皮小便不利加梹榔蓬术泄防腹痛悉属虚寒用六君加姜桂二剂不应更加附子一钱二剂稍退数剂十愈六七乃以八味丸全愈
　　一上舍呕吐痰涎发热作渇胸膈痞满或用清气化痰降火前症益甚痰涎自出余曰呕吐痰涎胃气虚寒发热作渇胃不生津胸膈痞满脾气虚弱须用参茋归术之类温补脾胃生发阳气诸病自退彼不信仍服前药虚症悉至复请治余曰饮食不入吃逆不絶泄防腹痛手足逆冷是谓五虚烦热作渇虚阳越于外也脉洪大脉欲絶也死期迫矣或曰若然殒于日乎夜乎余曰脉洪大当殒于昼果然
　　余母太宜人年六十有五己卯春二月饮食后偶闻外言忤意呕吐酸水内热作渇饮食不进惟饮冷水气口脉大而无伦面色青赤此胃中湿热郁火投之以药入口即吐第三日吐酸物第七日吐酸黄水十一日吐苦水脉益洪大仍喜冷水以黄连一味煎汤冷饮少许至二十日加白术白茯苓至二十五日加陈皮三十七日加当归炙甘草至六十日始进清米饮半盏渐进薄粥饮调理得痊
　　一妇人吞酸嗳腐呕吐痰涎面色纯白或用二陈黄连枳实之类加发热作渇肚腹胀满余曰此脾胃亏损末传寒中不信仍作实治肢体肿胀如蛊余以六君加附子木香治之胃气渐醒饮食渐进虚火归经又以补中益气加炮姜木香茯苓半夏兼服全愈
　　一妇人性沉静多虑胸膈不利饮食少思腹胀吞酸面色青黄用疎利之剂余曰此脾虚痞满当益胃气不信仍用之胸膈果满饮食愈少余以调中益气加香砂炮姜渐愈后以六君芎归贝母桔梗炮姜而愈
　　伷云家母久患心腹疼痛每作必胸满呕吐厥逆面赤唇麻咽干舌燥寒热不时而脉洪大众以痰火治之屡止屡作迨乙巳春发热频甚用药反剧有朱存黙氏谓服寒凉药所致欲用参术等剂余疑痛无补法乃请立斋先生以折中焉先生诊而叹曰此寒凉损真之故内真寒而外假热也且脉息洪而有怪状乃脾气亏损肝脉乘之而然惟当温补其胃遂与补中益气加半夏茯苓吴茱木香一服而效家母病发月余竟夕不安今熟寐彻晓洪脉顿敛怪脉顿除诸症释然先生之见葢有本欤家母余龄皆先生所赐杏林报德没齿不忘谨述此乞附医案谅有太史者采入仓公诸篇以垂不朽将使后者观省焉嘉靖乙巳春月吉日陈湖眷生陆伷顿首谨书
　　一妇人年三十余忽不进饮食日饮清茶三五碗并少用水果三年余矣经行每次过期而少余以为脾气郁结用归脾加吴茱不数剂而饮食如常若人脾肾虚而不饮食当以四神丸治之
　　一妇人年逾二十不进饮食二年矣日饮清茶果品之类面部微黄浮肿形体如常仍能歩履但体倦怠肝脾二脉浮按之微而结滞余用六君加木香吴茱下痰积甚多饮食顿进形体始痩卧床月余仍服六君之类而安
　　妇人患此见女科撮要
　　脾肾亏损停食泄防等症【八】
　　进士刘华甫停食腹痛防黄吐痰服二陈山栀黄连枳实之类其症益甚左闗右闗长乃肝木尅脾土用六君加木香治之而愈若食已消而泄未已宜用异功散以补脾胃如不应用补中益气升发阳气凡泄利色黄脾土亏损真气下陷必用前汤加木香肉蔲温补如不应当补其母宜八味丸
　　光禄柴黼庵善饮泄防腹胀吐痰作呕口干此脾胃之气虚先用六君加神麯痰呕已止再用补中益气加茯苓半夏防胀亦愈此症若湿热壅滞当用葛花解酲汤分消其湿湿既去而防未已须用六君加神麯实脾土化酒积然虽为酒而作实因脾土虚弱不可专主湿热旧僚钱可久素善饮面赤痰盛大便不实此肠胃湿痰壅滞用二陈芩连山栀枳实干葛泽防升麻一剂吐痰甚多大便始实此后日以黄连三钱泡汤饮之而安但如此禀厚者不多耳
</div>
    <div class="pagination">
<span class="current-page">1</span><a href="薛氏医案_page2.html">2</a><a href="薛氏医案_page3.html">3</a><a href="薛氏医案_page4.html">4</a><a href="薛氏医案_page5.html">5</a><a href="薛氏医案_page6.html">6</a><span>...</span><a href="薛氏医案_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
