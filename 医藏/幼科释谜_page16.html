<!DOCTYPE html>
<html>
<head>
    <meta charset="UTF-8">
    <title>幼科释谜 - 第 16 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科释谜 - 第 16 页/共 34 页</h1>
    <div class="content">　　圣惠方曰。小儿多涎者。风热壅脾。积聚成涎。即乳食不下。涎沫结实。而生壮热。小儿多涎。亦由脾气不足。不能四布津液而成。若不治其本。补益中气。而徒去其痰涎。痰涎虽病液。亦元气所附。去之不已。遂成虚脱。每见惊搐壮热等症。医以下痰小见功效。屡下之而致夭亡者多矣。姑备方。半夏丸、牛蒡子散、谭氏金珠丸、白附丸。

　　卷四　痰涎

　　五脏传变皆痰

　　李 曰。五脏传变。皆痰为患。盖痰乃风苗。火静则伏于脾。风动则壅于肺。痰火交作。则为急惊。或成嗽痹。痰火结滞。则为痫钓。或为咳嗽。痰火来去。则为泻青。皆由脾湿而成。所以惊风忌纯用风药。当以养血药为使。古方保元汤加白芍。为慢惊美剂也。

　　脾肺母子也。二脏俱虚。则生 涎。 涎者。脾肺所出也。涎则流溢在于咽喉。如水鸡之声。喘嗽烦闷。宜抱龙丸、夺命散。

　　卷四

　　咳嗽哮喘

　　咳嗽哮喘。肺脏所招。为虚为实。有本有标。析而治之。理无或淆。咳则无痰。其声必高。嗽则无声。其痰若胶。

　　声痰俱有。咳嗽名昭。大抵咳嗽。由伤肺杓。或风乘肺。头痛汗饶。或寒乘肺。肢冷酸 。或热乘肺。面赤热潮。或火乘肺。涕唾血条。或燥乘肺。毛发如烧。惟嗽之痰。脾湿未消。更详时令。四序分 。秋冬多实。春夏虚劳。更分久暂。

　　莫任 。初时感冒。邪舍皮毛。淫淫习习。喉痒难搔。嗽久液耗。华盖难浇。声连气促。涎沫盈瓢。更参脏腑。仔细推敲。呕苦属胆。胁痛肝挠。小肠失气。喉梗心苗。长虫胃呕。吐乳脾嘈。大肠遗粪。喘息肺摇。膀胱遗溺。肾痛背腰。

　　腹满面肿。此属三焦。须明种种。咳嗽堪标。哮喘相近。细核实遥。哮专主痰。与气相撩。或嗜咸醋。膈腕煎熬。口开呷吸。口闭呀嗷。呀呷二音。乃合成哮。喘气促急。专主热燎。痰声喝喝。肚撷胸尧。抬肩张口。鼻扇气 。俱为恶候。

　　非可易调。故知肺病。不自一朝。金为火克。热被寒包。根因不一。辨析厘毫。整肃娇脏。永令坚牢。

　　卷四　咳嗽哮喘

　　咳嗽原由症治

　　钱乙曰。夫嗽者。肺感微寒。八九月肺气大旺。病嗽者必实。非久病也。其症面赤痰盛。或身热。宜葶苈丸下之。

　　久者不可下也。十一二月嗽者。乃伤风嗽也。风从背脊第三椎肺俞穴入也。宜麻黄汤汗之。有热症面赤饮水涎热。咽喉不利者。宜兼甘桔汤。若五七日间身热痰盛唾粘者。褊银丸下之。有肺盛者。咳而后喘。面肿欲饮水。有不饮水者。其身即热。泻白散。若伤风嗽。五七日无热症而但嗽者。亦可用葶苈丸。后用下痰药。有肺虚者。咳而哽气。时时常出气。

　　喉中有声。此久病也。阿胶散补之。痰盛者。先实脾。后以褊银丸微下之。痰退。即补肺如上法。盖久嗽者。肺亡津液。

　　故必用阿胶散。治嗽大法。盛则下之。久即补之。更量虚实。以意为增损。

　　圣惠方曰。小儿嗽而呀呷作声者。由胸膈痰多嗽动。其痰上搏于咽喉之间。痰与气相击。随嗽动息。呀呷有声。其咳嗽本体虽同。而于治疗则加消痰破饮之药。以此为异耳。宜圣惠射干散。

　　罗谦甫曰。小儿 症。本由暑热所侵。未经发散。邪传心肺。变而为热。热生风。风生痰。痰实不化。因循日久。

　　结为顽块。圆如豆粒。遂成痰母。推本其原。或啼哭未休。遽与乳食。或饲以酸咸。气郁不利。致令生痰。或风寒暑湿侵袭。或堕水中。水入口鼻。传之于肺。故痰母发动而风随之。风痰潮紧。气促而喘。乃成痼痰。急宜去风化痰。先以五苓散同宽气饮、宽热饮。稍用姜汁和匀。沸汤调服。次进知母汤、半夏丸治之。

　　张元素曰。嗽而两胁痛者。属肝经。小柴胡汤。嗽而呕苦者。属胆经。黄芩半夏生姜汤。嗽而喉中如梗者。属心经。

　　甘桔汤。嗽而失气者。属小肠。芍药甘草汤。嗽而右胁痛者。属脾经。升麻汤。咳而呕长虫者。属胃经。乌梅丸。嗽而喘息吐血者。属肺经。麻黄汤。咳而遗尿者。属大肠。赤石脂汤。咳而腰背痛。甚则咳涎者。属肾经。麻黄附子细辛汤。

　　咳而遗溺者。属膀胱。茯苓甘草汤。咳而腹满。不欲食。面肿。气虚者。属三焦。异功散。

　　曾氏曰。脾虚亦能作嗽。当投补剂。醒脾散、茯苓浓朴汤。令脾气实。然后间与清肺饮。疏解肺经风寒。及藿香饮助脾养胃。亦救子益母之法也。有一症。咳嗽至极时。顿呕吐。乳食与痰俱出尽。方少定。此名风痰壅盛。肝木克脾土。用白附饮治之。

　　薛己曰。咳嗽流涕。外邪伤肺也。参苏饮。咳嗽面赤。心火刑肺也。人参平肺散。嗽而吐青绿水。肝木乘脾也。异功散加柴胡。嗽而吐痰乳。脾肺气伤也。六君加桔梗。嗽而吐脓痰。热蕴于肺而成肺痈也。桔梗汤。凡风邪外伤。法当表散而实腠理。其用下药。非邪传于内。及胃有实热者。不宜轻用。面色白。脉短涩者。肺之本症也。易治。面色赤。

　　脉洪数者。火刑金也。难治。

　　卷四　咳嗽哮喘

　　百日内嗽

　　曾氏曰。百日内婴儿。咳嗽痰壅。睡中不宁。亦因产后感风而得。不可过用表散。宜惺惺散、贝母汤。

　　王肯堂曰。此名乳嗽。实难调理。亦恶症也。当审虚实。实者散之。虚者补之。其症气粗痰盛。口疮眼热。发散后。

　　可微利之。比金丸等主之。散其实也。其症呕吐惊悸。困倦自汗者。宜补肺散、益黄散、天麻散。补其虚也。大抵治惊嗽。琥珀散、天麻丸。乃要药也。用天麻、蝉蜕、僵蚕、人参、川芎、甘草、硼砂、胆星、天竺黄、白附子、雄黄、金箔末之。蜜丸芡子大。金箔为衣。薄荷汤下。此治百日内嗽不止。远胜诸药。

　　卷四　咳嗽哮喘

　　哮喘原由症治

　　张兼善曰。哮喘遇冬则发者。有二症。一由内外皆寒。须用东垣参苏温肺汤。一由寒包热。用越婢汤加半夏。

　　虞抟曰。喘促喉中如水鸡声者。曰哮。气促而连续不能以息者。谓之喘。

　　李 曰。哮以声响言。喘以气息言。

　　鳌按。哮症。古人专主痰。后人谓寒包热。治须表散。窃思之。大都幼稚多吃咸酸。渗透气脘。一遇风寒。

　　便窒塞道路。气息喘促。故多发于冬初。必须淡饮食。行气化痰为主。禁凉剂。恐风邪难解也。禁热剂。恐痰火易升也。苏子、枳壳、青皮、桑皮、桔梗、半夏、前胡、杏仁、山栀。皆治哮必用之药。李士材谓先于八九月未寒时。用大承气下其热。至冬寒无热可包。此法颇好。曾试之。亦效。而又有食哮。宜清金丹。有水哮。宜水哮方。有风痰哮。

　　宜千 导痰汤。有年久哮。宜皂角丸。或青皮散。

　　钱乙曰。喘症有由肺盛。复有风冷者。胸满短气。气急喘嗽。上气。当先散肺。后发散风冷。散肺泻白散。风冷大青膏。有由肺脏怯弱者。其唇白色。当补肺。阿胶散。若闷乱气粗。喘促哽气者。难治。肺虚损故也。脾肺病久。则虚而唇白。脾者肺之母也。母子皆虚。不能相营。故曰怯。肺主唇。唇白而泽者吉。白如枯骨者死。

　　阎孝忠曰。小儿喘病。甚于咳嗽。然有虚实冷热之分。实热者。清肺饮加五和汤加姜、葱。及泻肺汤。经云。喘息皆因气有余。盖肺主气也。虚冷者。补肺散。坎离汤。此肺虚感风。气不升降。致有是症。及用定喘饮常验。不拘冷热皆可服。痰涎失音。二圣散。

　　娄全善曰。喘急之症。有因暴惊触心者。有因寒邪壅盛者。有因风邪外客者。有因多食咸酸痰滞者。有因膏粱积热。

　　熏灼清道者。然喘与气急。有轻重之别。喘则欲言不能。隘于胸臆。气急。但息短。心神迷闷耳。治法。因惊者。化痰定喘丸。寒伤肺气者。小青龙汤。风邪伤肺者。三拗汤加减。咸酸伤肺者。食生豆腐。热伤肺者。清肺饮。喉声如锯者。

　　半夏丸。前症多因脾肺气虚。腠理不密。外邪所乘。真气虚而邪气实者为多。若已发则散邪为主。未发则补脾为主。设概攻其邪。则损真气。迳补其肺。则益其邪。

　　卷四　咳嗽哮喘

　　马脾风

　　初虞世曰。马脾风者。暴喘而兼胀满也。大小便硬。宜急下之。用牛黄夺命散。后用白虎汤平之。马脾风。若患在百日内者。不治。

　　吴绶曰。有马脾风者。因寒邪入肺。寒郁为热。痰喘上气。肺胀 。若不速治。立见危亡。宜用辰砂二钱半。甘遂一钱半。轻粉五分。共为末。每取一字。以温浆水少许。上滴香油一点。挑药在油花上。待沉下却去浆水。灌之。即名马脾风散。此方甚妙也。

　　卷四

</div>
    <div class="pagination">
<a href="幼科释谜_page15.html">上一页</a><span>...</span><a href="幼科释谜_page11.html">11</a><a href="幼科释谜_page12.html">12</a><a href="幼科释谜_page13.html">13</a><a href="幼科释谜_page14.html">14</a><a href="幼科释谜_page15.html">15</a><span class="current-page">16</span><a href="幼科释谜_page17.html">17</a><a href="幼科释谜_page18.html">18</a><a href="幼科释谜_page19.html">19</a><a href="幼科释谜_page20.html">20</a><a href="幼科释谜_page21.html">21</a><span>...</span><a href="幼科释谜_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
