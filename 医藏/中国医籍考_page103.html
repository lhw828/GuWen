<!DOCTYPE html>
<html>
<head>
    <meta charset="UTF-8">
    <title>中国医籍考 - 第 103 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 103 页/共 122 页</h1>
    <div class="content">　　及问其数。名迹难言一半。今则谨按诸家眼论。夙夜搜求。敢推眼疾之名。果有七十二种。据其疾状。患者颇多。

　　论录为歌。以贻后代。又自古诸家之眼。各有条章。病状一一不同。数目皆书不足。或有画作图形。或有歌其药性。虽则救人为切。详之理。未周圆。遂乃按其古今。缀为歌颂。名号审的歌矣。庶使心念其言。眼看疾状。认识既不差错。治疗必有所凭。将用救人。永无伤横。近见庸医之辈。学不从师。自出胸襟。乱行针药。或即虚时便泻。实则不宣。或则医嫩便针。疮痕割烙。或即不看血忌。触犯人神。或即误手太深。损于荣卫。因兹疼痛。

　　便致损伤。针刀触着五轮。汤药乖于脏腑。亦由病家无鉴。信任庸医。遂使可瘥之眸。永沉黑暗。忝为人子。曷不愍伤，故书苦口之辞。发挥歌诀义理者也。

　　按是书世久失其传。考龙木总论。七十二证方论。每段搀以歌括。卷首又附审的歌发挥一篇。即知系刘皓所撰。先子门人下毛木村友贤（美种）江都冈本椿年（可久）就龙木论中。录出以还旧观。刘书于是得再现幽光矣。

　　〔疗小儿眼论〕艺文略一卷 佚〔亡名氏经验眼药方〕艺文略十卷 佚〔眼论〕艺文略三卷 佚〔楚人刘氏（豹子）眼论〕艺文略一卷 佚〔倪氏（维德）原机启微〕医藏目录二卷 存自序曰。医为儒者之一事。不知何代而两途之。父母至亲。有疾者而委之他人。俾他人之无亲者。乃操父母之生死。一误谬。则终身不复。平日以仁推于人者。独不能以仁推于父母也。故于仁缺。朋友以义合。故赴其难。

　　难虽水火兵革勿顾。故周其急。急虽金玉粟帛弗吝。或疾则曰素不审。他者曰甲审。遂以甲者。渠者继曰乙亦审。

　　又更乙者。纷纭错扰。竟不能辨。此徒能周赴于疮痍。而不能携援于三一也。故于义缺。己身以爱为主。饮食滋味。必欲美也。衣冠玩好。必欲佳也。嗣上续下。不敢轻也。疾至不识。任之妇人女子也。任之宗戚朋友也。任之狂巫医卜也。至危犹不能辨。药误病笃。故于知缺。夫五常之中。三者云缺而不备。故为儒者。不可不兼夫医也。故曰。医为儒者之一事。伤寒内伤。妇女小儿。皆医通习也。又不知何代而各科之。今世知某者曰专某科。

　　复指某者曰兼某科。又指某者曰非某科。殊不知古有扁鹊者。世重老人。则疗老人。世重妇女。则疗妇女。重小儿。则又疗小儿。岂分异而治也。予耄矣。为儒者。则文章政事。致君泽民。不复妄拟也。为医者。伤寒内伤。妇女小儿。颇为致力也。然论伤寒。则有张仲景论。内伤有李明之论。兼妇女小儿杂证者。有刘守真张子和。中间括之以歌诗。析之以注解者。又不可以概举也。诸书已具。予不复更加筌凿也。惟叹其治眼一书。独缺不全。虽杂见于诸书中。且不备不精。意以古人轻之。而不为之着说耶。抑亦授者之不真。而惟受之于浅薄耶。

　　使为医者。曰热也。风也。上焦有邪也。不为据其所自为。病者曰。目也。细事也。于命无击。不为重其所苦。

　　致有不睹不见。永不其悟也。予故不自以所论为妄。竟裒集为一书。因阴符经曰。心生于物。死于物。机在目。

　　故目之曰原机启微。呜呼。志于同者。则备也。事于异者。则分也。古之同者。不能以其所同。而授于人。故列其所同。而为受同者之轨范。事异者。以才力不能同其同。竟分其所同。而置之为异。以是同源分异。遂失其同。

　　为儒为医。为伤寒内伤。妇女小儿者。出矣。噫同耶异耶。反此则不同不异也。予为此书。非异于目也。特为补同者之缺耳。因为之序。以待识同者辨。洪武三年龙集庚戌上元前二日。敕山老人倪维德序。

　　苏州府志曰。倪维德。字仲贤。先为大梁人。徙居吴。世以医鸣。维德少受尚书于汤碧山。奇其才劝之仕。

　　曰。爵禄以济物。然有命焉。不可幸致。不若绍承医学。以济吾事。于是取内经。研其奥旨。欣然曰。医之道尽是矣。操心仁浓。来谒即赴。窭人抱疾求治。维德授药。兼畀烹器。客问曰。药可宿备。瓦缶亦素具乎。维德指室北隅。盖积数百枚。晚建别墅敕山。自号敕山老人。

　　〔薛氏（己）原机启微附录〕医藏目录一卷 存自序略曰。眼目一科。世无全书。予每病焉。尝读南齐龙树王所着龙木论。篇章简略。其义未备。曩予承乏留都。获敕山老人原机启微。其词古。其论确。刀圭之玄。刀剂之神。炮HT 之精。条分缕析。气运该通。可谓见道分明。得内经之旨。予嘉之。一日三复。不能去手。尝采诸书中治眼方法。附绣梓传诸四方矣。予将葬睹。卜地于敕山之麓。怀贤吊古。庐墓丘墟。无复得斯人矣。斯集也。阳湖祠部叙之于前。兹又摘玉机微义论方。附于卷末。复梓以广其传。毕予之志而已。

　　〔亡名氏七十二证眼论〕文渊阁书目一部一册（ 竹堂书且作一卷）未见〔七十二证眼科歌诀〕文渊阁书目一部一册阙（ 竹堂书目作一卷）未见〔眼科口诀〕文渊阁书目一部一册（ 竹堂书目作一卷）未见〔石氏（光明）家传方〕国史经籍志一卷 未见〔顾氏（鼎臣）医眼方论〕国史经籍志一卷 未见〔亡名氏明目至宝〕国史经籍志四卷 未见〔眼科捷〕读书敏求记一卷 未见钱曾曰。赵清常得此书于洪州李念襄。李传写于道士蓝田玉。蓝幸于世庙。名位显隆。旋以不循道瘐死。

　　此盖录内府秘藏本也。

　　〔还睛秘论〕读书敏求记一卷 未见钱曾曰。旧钞本不着撰人。详论目病之所由起。而续之以治之之法。深心于眼科者也。

　　〔顾氏（可学）眼科对证经验方〕国史经籍志一卷 未见〔胡氏（永年）明目方〕国史经籍志一卷 未见〔张氏（景隆）眼目对证心法〕国史经籍志一卷 未见〔亡名氏眼科拨云图集〕 二卷 未见〔味斋经验眼论方〕一卷 未见按上二书见于澹生堂书目。

　　〔四要集〕医藏目录四卷 未见〔彭氏（用光）简易便览眼目方〕医藏目录四卷 未见〔李氏（阙名）心授鸿飞仙丹辨证〕医藏目录一卷 未见〔亡名氏眼目神验方〕医藏目录一卷 未见〔神机着略〕医藏目录卷阙 未见〔宜明眼科〕未见按上见于本草纲目。

　　〔李氏（药师）金 秘论〕十二卷 未见四库全书提要曰。金 秘论十二卷。旧本题梁溪流寓李药师撰。不知何许人。自序称唐李靖以三等法教士。

　　故以三等法治病。药师之称。适符靖字。殆亦寓名欤。其书分十二门。皆论医目之法。故曰金 。盖取佛书金刮眼之义也。

　　〔仆氏（镛）杏庄集〕未见按〔亡名氏明目良方〕二卷 存饶铎序曰。愚自早岁。观书过度。患目旬月。遍求之医弗能愈。一日先人乐志翁谓不肖曰。昔有一老军。以眼科鸣世。还自辽阳。曾惠书一帙。宝藏久矣。子何不考是书以求其效。不肖于是展诵三复。如所谓医瘴证候。

　　轮廓根源。及眼目形状。治要诗诀。靡不具载。遂令医者按方用药。倏觉双目了然。后初闻者为之骇愕。先人又喜而谓之曰。是书捷效如此。不可私于一己。异日倘得一官。当捐俸镂板。以广其传。亦济人利物之一端也。呜呼，先人用心仁矣。今不肖幸而述。录而锓。亦不忘先人之命乎。

　　〔龚氏（廷贤）秘授眼科百效全书〕三卷 未见〔哀氏（学渊）秘传眼科七十二证全书〕六卷 存〔医氏（甫嘉）眼科指迷良方〕未见按上见于医学正印种子编附记。

　　〔亡名氏秘传明目直指〕三卷 存〔亡名氏眼科全书〕三卷 存王协抄刻始末述略曰。余以辛卯。循序入都。应明经廷试。候选吏部。偶过京山友人秦公绪馆中。见案头有眼科抄本一部。披阅竟觉其有异。盖世之专门是科者。止云七十二证。此则一倍有奇。前序列形证。后则因证配方。其中或治或不治。莫不条分缕析。备极精详。未又附以点洗升炼。灵药诸方。皆神妙入微。询其所自。云借之同乡黄冈今太史王涓来先生。时先生尚肄业国学也。其先太史安生公任淮司李时。有医者。秘此书为家秘。不肯轻以告人。偶罹奇冤。公力为之伸雪。知有此书。索观之。医乃出以呈于公。并借以云报也。兵燹之后。此书犹存。涓来先生携之都中。欲授梓而未果。公绪素婴目疾。暂假考验。因借归馆。时正隆冬。寒炉呵冻。手录一部。浠川年友岑碧甫亦手录一部。各藏行笥去。

　　〔青羹完璧〕七卷 存王协序曰。予曩令华亭时。尝刻眼科全书。而其书所由始末。已具其序中。不复赘焉。越六年。又获抄本一部。较之于前刻者。其论议精确。证方全备。盖原本之完美者也。而知前刻之未尽善。虽欲拾遗补阙。既出于人间。而不可尽得复收。遗恨不寡矣。因切念更刻此书。以弥缝前漏。手录较正之际。适得明人传仁宇所纂录审视瑶函。而反复披阅。则知传氏全窃此书。改头换面。错置冠履。颠倒衣裳。

　　且捃摭不急冗论。无用套语。而推衍排列。以眩目骇耳。埋没前人之苦心。冒为己有。刻成。庸陋之书。以欺世求名。且其凡例中有言曰。昔人载一百六十证。则失之滥。上古着七十二证。则失之简。是函摘要删繁。纤钜各当。定为一百八证云。意黠俐狡猾，靡所不至。殊不知古人对病施治。议证设方。垂世仁心。严然具在者。何有所害。刻迫削铲。如此容易也。窃意无佗。盖傅氏所获，亦残脱抄本。而所谓一百六十证。方不具全者。故不得已。虚喝大言。以吓人耳。试将此书。较照傅氏审视瑶函。则真赝妍愧。自然呈露。宁俟辨耶。且夫此书。予所目睹。前后二部。俱只曰眼科书。而另无题号。且并亡作者名氏。顾前代隐德君子。孜孜切切乎济世悯民之情。

　　不能得已。而所著作。实所谓一百六十证论。治术条理缕析。备种精详。于戏。此书再出于世。而后之盲瞎者。

　　复明还光。应屈指而期尔。青囊之术。于是乎可称完璧矣。故更题青囊完璧。寿梓公四方。抑彼傅氏之子。亦明季专门世业士。名于一时者。其论说中。非无一二发明□采取。故今舍短择长。以润色此书。扬傅之功，以偿其罪也。吁。傅氏之灵其有知。称予为异世忠臣而已矣。康熙十二年岁次甲寅。楚蕲约庵居士王协恭男甫撰。

　　〔傅氏（仁宇）眼科审视瑶函〕六卷 存〔亡名氏异授眼科〕一卷 存〔邓氏（苑）一草亭眼科全书〕一卷 存

　　卷六十九

　　方论（四十七）

　　〔张仲景口齿论〕宋志一卷 佚〔邵氏（英俊）口齿论〕新唐志一卷 佚〔排玉集〕新唐志二卷注曰口齿方（崇文总目作三卷）佚〔中和先生口齿论〕（宋志作冲和先生）崇文总目三卷 佚〔广陵正师口齿论〕（宋志作唐陵王师）崇文总目一卷 佚郑樵曰。唐供奉僧普济撰。

　　〔释氏（普济）口齿玉池论〕崇文总目一卷 佚〔亡名氏咽喉口齿方论〕崇文总目一卷 佚〔疗口齿方〕崇文总目一卷 佚〔薛氏（己）口齿类要〕医藏目录一卷 存〔张氏（宗良）喉科指掌〕六卷 有彭启丰序曰。夫医之为类最繁。其为道甚难。而于咽喉一科。则尤难之虽者也。咽以纳食。喉以纳气。纳食者为胃脘。而通于脾。从土化。纳气者为肺脘。而通于心。从金化。金性燥。其变动为涩。涩则闭塞而不仁。故喉病谓之痹。士性湿。其变动为泥。泥则壅胀而不通。故咽病谓之肿。咽喉者。人能知之。而至其证之虚实寒热。

　　与夫治法之攻补升降。所为剖析于毫芒。折衷于疑似者。非听音切脉。辨气察形。鲜不以铢黍之差。成淄渑之判。

　　即或兢兢栗栗。试探揣摩。遂不得当。顾势急而救之以缓。伤重而扶之以轻。因循之害。其法谬戾几何。故曰。难之难者也。吾郡留仙张先生素精医理。其于咽喉一科。究心而深且久。

　　采辑成方。参以己见。条例详细。裒集成编。自神气脉理。以及色之青红紫白。音之高下沉浮。一一皆有注释。

　　了然指掌。较若列眉。合诸所治之证。如灯取影。百无一失。真济 之慈航。拯危之宝筏。其所经验取效。盖不可胜数。同人咸怂恿付剞劂。俾远近之习是道者。流传其说。发挥其蕴。其为功于世寅也。何可涯量。是为序。

　　乾隆丁丑春王三月。

　　卷七十

　　方论（四十八）

　　〔亡名氏金创螈 方〕汉志三十卷 佚服虔曰。音HT 引之HT 。

　　颜师古曰。小儿病也。螈。音充制反。 。音子用反。

　　〔华氏（佗）外科方〕医藏目录卷阙 未见〔刘氏（涓子）鬼遗方〕（新唐志。作男方。宋志。作鬼论。并讹。）隋志十卷 阙隋志注曰。龚庆宣撰。

　　龚庆宣序曰。昔刘涓子。晋末于丹阳郊外照射。忽见一物。高二丈许。射而中之。如雷电。声若风雨。其夜不敢前追。诘旦率门徒子弟数人。寻踪至山下。见一小儿提罐。问何往。为我主被刘涓子所射。取水洗疮。而问小儿曰。主人是谁人。云。黄父鬼。仍将小儿相随。还来至门。闻捣药之声。比及远见三人。一人开书。一人捣药。一人卧尔。乃齐唱叫突。三人并走。遗一卷痈疽方。并药一臼。时从宋武北征。有被创者。以药涂之即愈。

　　论者云。圣人所作。天必助之。以此天授武帝也。涓子用方为治。千无一失。演为十卷。号曰鬼遗方。（旧脱演为以下九字。今据太平御览订补。） 适余从叔祖。涓子寄 书。具叙此事。并方一卷。方是丹阳薄纸本写。今手迹尚存。从家世能为治方。我而不传。其孙道庆与余邻居。情款异常。临终见语家有神方。儿子幼稚。苟非其人。道不虚行。寻卷诊候。兼辨药性。欲以相传。属余既好方术。受而不辞。自得此方。于今五载。所治皆愈。

　　可谓天下神验。刘氏昔寄龚方。故草写多无次第。今辄定其前后。簇类相从。为此一部。流布乡曲。有识之士。

　　幸以自防。齐永元元年大岁已卯五月五日撰。

　　龚道庆曰。王祖母刘氏有此鬼方一部。道庆祖考相承。谨按处治。万无一失。舅祖涓子兄弟。自写。称云无纸。而用丹阳录。永和十九年资财不薄。岂复无纸。是以别之耳。（顾修曰。永和只十二年。且去宋武甚远。疑元嘉之讹。）

</div>
    <div class="pagination">
<a href="中国医籍考_page102.html">上一页</a><span>...</span><a href="中国医籍考_page98.html">98</a><a href="中国医籍考_page99.html">99</a><a href="中国医籍考_page100.html">100</a><a href="中国医籍考_page101.html">101</a><a href="中国医籍考_page102.html">102</a><span class="current-page">103</span><a href="中国医籍考_page104.html">104</a><a href="中国医籍考_page105.html">105</a><a href="中国医籍考_page106.html">106</a><a href="中国医籍考_page107.html">107</a><a href="中国医籍考_page108.html">108</a><span>...</span><a href="中国医籍考_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
