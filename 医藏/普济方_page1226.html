<!DOCTYPE html>
<html>
<head>
    <meta charset="UTF-8">
    <title>普济方 - 第 1226 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 1226 页/共 3614 页</h1>
    <div class="content">　　卷一百三十七　伤寒门

　　伤寒潮热（附论）

　　夫伤寒热毒不退。伏留于脏腑而不能散。即攻于表。随其旺衰而作发歇。遍身壮热。或进或退。故谓之潮热也。诊其脉。各脉各随其五脏六腑洪数者是也。伤寒潮热者。谓潮作有时。由邪气入里。故病有日晡所发潮热。已而微利者。有微发潮热而大便溏者。有潮热而咳逆者。有结胸而潮热者。大凡潮热。皆以邪气内实也。制方者。宜酌其轻重。伤寒潮热者。

　　若潮水之潮。其来不失其时也。一日一发。指时而发者。谓之潮热。若日三五发者。即是发热。非潮热也。潮热属阳明。必于日晡时发者。乃为潮热。阳明者胃。属土。应时则旺于四季。应日则发于未申。经曰。阳明居中土也。万物所归。无所复传。盖邪气入胃。谓之入府。

　　府之为言聚也。若府库之府焉。邪气入于胃而不复传。邪气郁而为实热。随旺而潮。是以日晡所发潮热者。属阳明也。惟其属阳明。故潮热为可下之证。经曰。潮热者。实也。又曰。

　　潮热者。此外欲解也。可攻其里焉。又曰。其热不潮。未可与承气汤。即此观之。潮热属于胃者。昭然可见焉。虽然。潮热为里实可下之证。抑或脉浮而紧。与其潮热而利。或小便难。

　　大便溏者。皆热未全入府。犹带表邪。当和解其外。外解已。而小便利。大便硬者。乃可攻之。或谓潮热有属太阳、少阳者乎。少阳旺于寅卯。太阳旺于巳午。若热于此时发者。为邪未入胃。岂得谓之潮热。必待日晡所发者。乃谓之潮热。见其邪在胃也。遇疾值病。详而验之。始见得真也。潮热者。大率当下。仲景云。潮热者。实也。大承气汤证云。其热不潮。

　　未可与也。则知潮热当下无疑矣。虽然。更看脉与外证。脉若弦若浮。及外证兼恶寒。犹有表证。且与小柴胡汤以解之。若腹大满不通者。可与小承气微和其胃气。勿令大泄也。仲景云。日晡发热者。属阳明也。脉实者。大承气、大柴胡也。脉虚者。桂枝也。纵使潮热当行大承气。亦须先少与小承气。若不转失气。不可攻之。后发热复硬者。大柴胡下之。若胸胁满而呕。日晡发潮热者。小柴胡加芒硝主之。又有日晡发潮热。已而微利者。又有微发潮热而大便溏者。或潮热而咳逆者。皆当用小柴胡也。伤寒十三日不解。胸胁满而呕。日晡发潮热。已而微利。潮热者。实也。先服小柴胡以解外。后以柴胡加芒硝汤下之。阳明潮热。大便溏。胸满不去者。柴胡主之。冬阳明潮热。当行黄芩汤。冬阳明病。脉浮而紧。必发潮热。

　　发作有时。但脉浮者。必盗汗。黄芩汤主之。以上潮热。并属阳明也。

　　太阳有潮热。仲景大陷胸汤一证。结胸有潮热者。为大结胸属太阳也。伤寒若吐若下后不解。不大便五六日。上至十余日。日晡所发潮热。不恶寒。独语如见鬼状。若剧者。发则不识人。循衣摸床。惕而不安。微喘。直视。但发热语者。大承气汤主之。若一服利。则止后服。脉弦者生。涩者死。弦者阳也。涩者阴也。阳证见阴脉者死。病患有阳证而脉涩者。

　　慎歌曰。已成下证热须潮。病在阳明里欲焦。若有结胸并表证。莫将承气胃中调。

　　又歌曰。潮热属胃下之和。大结胸家本例图。咳逆利溏并表证。勿攻只有小柴胡。

　　潮热属阳明。一日一发。日晡而作也。若非日晡所发。是谓其热不潮。盖阳明旺于未申故尔。惟属阳明。故潮热为可下之证。苟其脉或弦或浮。大便或溏或利。小便艰涩。外证犹有恶寒。则其热未全入府。并不可下。但以小柴胡和解之。是必表证已退。大便硬结。小便如常。乃可攻也。日晡潮热甚者。循衣摸床。独语如怪。直视微喘。脉弦者可治。脉涩者不治。脉不实不虚。但有小柴胡汤寒热。

　　往来寒热间阴阳。大小柴胡及桂姜。结热心烦仍喜呕。渴而头汗用之良。

　　阳不足。则先寒而后热。阴不足。则先热而后寒。寒热往来者。阴阳相胜。邪正交争而作也。盖阳不足。则阴邪出于表。而与之争。故阴胜而为寒。阴不足。则阳邪入于里。而与之争。故阳胜而为热。若邪气在半表半里之间。则外以邪入于与阳争而为寒。内与阴争而为热。出入无拘。所以乍往乍来而间作也。大抵邪居表多。则多寒。邪居里多。则多热。邪在半表半里。则寒热相半。此又可以知其受病之处。用药固自有条。然小柴胡。最主寒热。寒多者加桂。若热结者。加大黄。脉不甚实。而大便涩者。加枳壳。寒热相半。只守本方。是亦活法。虽然。寒热之方来。如波涛之汹涌。其势有不容通者。当进之一二日。候少定而图之。经所谓其盛者。可待衰而已。是又不可不知。病至十余日。结热在里。往来寒热。大柴胡汤下之。心烦喜呕。胸胁满。不欲食。寒热往来。小柴胡汤。或血气弱。腠理开。邪正交争。痰呕甚者。二陈汤。汗下后。不呕而渴。头汗出。胸胁满。小便不利。寒热往来。柴胡桂姜汤。

　　方

　　鳖甲散

　　（出圣惠方）

　　治伤寒发歇潮热。头痛烦渴。四肢无力。胸膈痰滞。不思

　　饮食。

　　鳖甲（一两半去裙生用）恒山（三分锉）甘草（半两炙微赤锉）川大黄（半两锉碎微炒）地骨皮（一两）石膏（二两）麦门冬〔二（一）两去心〕知母（半两）上捣筛为散。

　　每服三钱。水一中盏。入小麦五十粒。煎至五分。去滓。不计时候。温服。

　　人参散

　　（出圣惠方）

　　治伤寒潮热不退。每发口干渴逆。饮食全少。四肢无力。

　　人参（一两去芦头）半夏（半两汤洗七遍去滑）芦根（一两半）麦门冬（半两去心）枳实（半两麸炒微黄）黄（三分锉）赤芍药白术赤茯苓甘草（炙微赤锉各半两）上捣筛为散。每服五钱。水一大盏。入生姜半分。枣三枚。粳米五十粒。煎至五分。去滓。不计时候。

　　麦门冬散

　　（出圣惠方）

　　治伤寒潮热往来。口干烦躁。头目疼痛。

　　麦门冬（二两去心焙）葛根（一两锉）麻黄（三分去根节）黄芩川大黄（锉碎微炒）川朴硝（各三分）上细罗为散。不计时候。用新汲水调下一钱。

　　葛根散

　　（出圣惠方）

　　治伤寒潮热。口干头痛。四肢烦疼。

　　葛根（锉）黄芩石膏柴胡（去苗）知母（各一两）甘草（半两炙微赤锉）上捣筛为散。每服五钱。水一大盏。煎至五分。去滓。不计时候。温服。

　　柴胡散

　　（一名柴胡桂姜汤出圣惠方）

　　治伤寒经十日以上。潮热不解。日晡即

　　发。壮热如火柴胡（一两去苗）桂心（半两）黄芩（三分）栝蒌根（半两）牡蛎（一两烧为粉）甘草（一分炙微赤锉）上捣筛为散。每服五钱。水一大盏。入生姜半分。煎至五分。去滓。不计时

　　黄芩散

　　（出圣惠方）

　　治伤寒潮热。烦闷体痛。呕逆。

　　黄芩柴胡（去苗）人参（去芦头）半夏（汤浸七遍去滑各三分）甘草（半两炙微赤锉）麦门冬（一两去心）上捣筛为散。每服五钱。水一大盏。入生姜半分。枣三枚。煎至五分。

　　去滓。不计时候。温服。

　　秦艽散

　　（出圣惠方）

　　治伤寒潮热不退。发歇无时。

　　秦艽（一两去苗）鳖甲（一两去裙涂醋炙令黄）甘草（半两炙微赤锉）上捣筛为散。

　　每服五钱。水一大盏。入生姜半分。豉半合。葱白二茎。煎至五分。去滓。不计时候。温服。

　　圣

　　知母散

</div>
    <div class="pagination">
<a href="普济方_page1225.html">上一页</a><span>...</span><a href="普济方_page1221.html">1221</a><a href="普济方_page1222.html">1222</a><a href="普济方_page1223.html">1223</a><a href="普济方_page1224.html">1224</a><a href="普济方_page1225.html">1225</a><span class="current-page">1226</span><a href="普济方_page1227.html">1227</a><a href="普济方_page1228.html">1228</a><a href="普济方_page1229.html">1229</a><a href="普济方_page1230.html">1230</a><a href="普济方_page1231.html">1231</a><span>...</span><a href="普济方_page1227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
