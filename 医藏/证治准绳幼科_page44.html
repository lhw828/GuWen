<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 44 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 44 页/共 215 页</h1>
    <div class="content">　　〔海〕心苦缓，急食酸以收之，五味子。心欲软，急食咸以软之，芒硝。

　　以咸补之，泽泻。以甘泻之，人参、黄 、甘草。心虚，以炒盐补之。虚则补其母，肝乃心之母，以生姜补肝。如无他证，钱氏安神丸，是也。

　　安神丸（钱氏） 治心虚疳热，神思恍忽。

　　麦门冬（去心，焙） 马牙硝 白茯苓 干山药 寒水石（研） 甘草（各半两） 朱砂（一两，研） 龙脑（一字，研）

　　上，末之，炼蜜为丸，芡实大。每服半丸，沙糖水化下，无时。

　　八物定志丸 （海藏）补益心神，安定魂魄，治痰，去胸中邪热，理肺肾。

　　人参（一两半） 菖蒲 远志（去心） 茯神（去心） 茯苓（去皮。各一两） 朱砂（二钱）

　　白术 麦门冬（去心。各半两） 牛黄（二钱，另研）

　　上为细末，炼蜜丸，如桐子大。米饮汤、下三十丸，无时。

　　髓竭不足，加生地黄当归。肺气不足，加天门冬、麦门冬、五味子。心气不足，加上党参、茯神、菖蒲。脾气不足，加白术、白芍药、益智。肝气不足，加天麻、川芎。肾气不足，加熟地黄、远志、牡丹皮。胆气不足，加细辛、酸枣仁、地榆。神昏不足，加朱砂、预知子、茯神。

　　心实，以甘草泻之，如无他证，重则泻心汤，轻则导赤散。

　　泻心汤 （钱氏） 泻丁心。

　　黄连（一两，去须）

　　上为极细末。每服一字至半钱一钱，临卧，温水调下。海藏云：易老单方泻心汤出于此，乃实邪也，实则泻其子。

　　导赤散（钱氏） 泻丙小肠。

　　生干地黄 木通 甘草（各等分）

　　上，同为末。每服三钱，水一盏，入竹叶同煎至五分，食后温服。一本，不用甘草，用黄芩。

　　〔薛〕泻心散、导赤散，泻心小肠实火之剂，盖心为脾母，脾为心子，然心既病，则脾土益虚矣，用者审之。

　　生犀散（钱氏） 治心经虚热。

　　生犀（错取末，二钱） 地骨皮（自采，佳） 赤芍药 柴胡根 干葛（锉。各一两）

　　甘草（炙，半两）

　　上为粗末。每服一二钱，水一盏，煎至七分，温服，食后。

　　〔薛〕前方云：治心经虚热，其所用药，多属泻心、泻肝脾之剂，虚热二字，恐鲁鱼也，如心经自病而血虚热者，用秘旨安神丸。脾虚夺心之气而热者，用秘旨补脾汤。肝木不能生心火而虚热者，用地黄丸。

　　秘旨安神丸 治心血虚而睡中惊悸，或受惊吓而作。

　　人参 半夏（汤泡） 酸枣仁（炒） 茯神（各一钱） 当归（酒洗） 橘红 赤芍药（炒。

　　各七分） 五味子（五粒） 甘草（炙，三分）

　　上为末，姜汁糊、丸芡实大。每服一丸，生姜汤化下。

　　卷之三·心脏部一　发热

　　辨证

　　〔钱〕风温热，壮热，相似。潮热，时间发热，过时即止，来日根据时又热，此欲发惊候也。壮热者，一向热而不已，甚则发惊痫也。风温者，身不热，而口中气热又有风温证者，但温而不热。伤寒热，口热呵欠顿闷项急。（曾云：伤寒热，十指稍冷，鼻流清涕，发热无汗，面惨凌振，右腮有紫纹。）痘疮热，喷嚏，悸动，耳尖冷。（曾云：麻豆热、面赤足冷，身发壮热，呵欠、顿闷、咳嗽、腰疼，时或作惊，腹痛目痢、及中指独冷者，是也。）变蒸热，唇上白泡珠起，耳冷。（曾云：变蒸热、温温微热、气粗惊少，乳泻黄，上唇尖有小泡、如水珠子，即变蒸也，不须用药攻治。）疳热，面黄，吃炭土，羸瘦，鼻下赤烂。惊风热，发搐悸痫，脉数烦躁，颠 恍忽。（曾云：惊风热、遍身发热，面光自汗，心悸不宁，脉数烦躁，治法与急惊证同，所用药饵，必先解表。）〔杨〕小儿之病，惟热居多，夫热有潮热，惊热，夜热，余热，食热，疳热，壮热，烦热，积热，风热，虚热，客热，癖热，寒热，血热，疮疹热，十六者大同而小异。热之始发，必有所因也，其潮热发歇有时，惊热颠叫恍忽，夜热夕发旦止，余热寒邪未尽，食热肚腹先发，疳热骨蒸盗汗，壮热一向不止，烦热心躁不安，积热颊赤口疮，风热汗出身热，虚热困倦少力，客热来去不定，痰热涎嗽饮水，寒热发如疟状，血热辰巳发热，疮疹热耳鼻尖冷，诸证得之，各有所归。其间或有三两证交互者，宜随其轻重而处治之。〔薛〕小儿之热，有肝心脾肺肾五脏之不同，虚实温壮四者之不一，及表里血气，阴阳浮陷，与夫风湿痰食，各当详之。心热者，额上先赤，心烦心痛，掌中热而哕，或壮热饮水，巳午时益甚。肝热者，左颊先赤，便难转筋，寻衣捻物，多怒多惊，四肢困倦，寅卯时益甚。脾热者，鼻上先赤，怠惰嗜卧，身热饮水，遇夜益甚。肺热者，在颊先赤，手掐眉目，喘咳，寒热饮水，日西热甚。肾热者，颏下先赤，两足热甚，骨苏苏如虫蚀，热甚不能起于床，夜间益甚。仍当辨其虚实，实则面赤气粗，口燥唇肿，作渴饮冷，大小便难，或掀衣露体，烦啼暴叫，伸体而卧，睡不露睛，手足指热，宜用表下。虚则面色青白，恍忽神缓，口中虚冷，嘘气软弱，喜热恶寒，泄泻多尿，或乍凉乍温，怫郁惊惕，上盛下泄，夜则虚汗，屈体而卧，睡而露睛，手足指冷，宜用调补。壮热者肢体大热，热不已则发惊痫。温热者肢体微热，热不已则发惊搐。阴虚则内热。阳盛则外热。以手轻扪之则热，重按之不热，此皮毛血脉之热，热在表也。重按之筋骨之分则热，轻手则不热，此筋骨之热，热在里也。不轻不重，按之而热，此肌肉之热，热在表里之间也。以虚实分属表里而言之，壮热恶风寒，为元气不充，表之虚热也。壮热不恶风寒，为外邪所客，表之实热也。壮热饮汤，为津液短少，里之虚热也。壮热饮水，为内火销烁，里之实热也。若夫内外皆热，则喘而渴，齿干烦冤腹满，四肢热，逢风寒如炙于火，能冬不能夏，是皆阳盛阴虚也。脉尺寸俱满为重实，尺寸俱弱为重虚。脉洪大，或缓而滑，或数而鼓，此热盛拒阴，虽形证似寒，实非寒也。热而脉数按之不鼓，此寒盛格阳，虽形证似热，实非热也。发热恶热，大渴不止，烦躁肌热，不欲近衣，其脉洪大，按之无力，成兼目痛鼻干者，此血虚发躁也，当补其血。如不能食而热，自汗者气虚也，当补其气。仲景论内外不足，发热自汗之证，禁不可发汗；如饮食劳役，虽病发热，误发其汗，则表必虚也。身热而汗出者，风也。发热身疼而身重黄者，湿也。憎寒发热，恶风自汗，脉浮胸痞者，痰也。发热头痛脉数者，食也。

　　寸口脉微，为阳不足，阴气上入阳中则恶寒，尺脉弱为阴不足，阳气下入阴中则发热，阴阳不归其分，则寒热交争也。昼则安静，夜则发热烦躁，是阳气下陷入阴中也，昼则发热烦躁，夜则安静，是重阳无阴也，当亟泻其阳，峻补其阴。至若身热脉弦数，战栗而不恶寒者，瘅疟也。发热恶寒，脉浮数者，温病也。若四肢发热，口舌咽干，是火热乘土位，湿热相合，故烦躁闷乱也。若身体沉重，走注疼痛，乃湿热相搏，风热郁而不得伸也。

　　卷之三·心脏部一　发热

　　五脏热

　　〔钱〕肝热，手寻衣领及乱捻物，泻青丸主之。壮热，饮水喘闷，泻白散主之。

　　〔薛〕肝热者，左颊先赤，便难转筋，多怒多惊，四肢困倦，寅卯时益甚，宜泻青丸、柴胡饮子。

　　心热，视其睡，口中气温，或合面睡及上窜切牙，皆心热也，导赤散主之。（心气热、则心胸亦热，欲言不能，而有就冷之意，故合面卧。）〔薛〕心热者，额上先赤，心烦心痛，掌中热而哕，或壮热饮水，巳午时益甚，宜泻心汤、导赤散、安神丸。

　　脾热，则目黄肚大，怠惰嗜卧，身热饮水，四肢不收，泻黄散主之。〔薛〕脾热者，鼻上先赤，其热在肌肉，遇夜益甚。

　　肺热，手掐眉目鼻面，甘桔汤主之；咳嗽寒热，壮热饮水，凉膈散主之；若肺虚热，唇深红色，少服泻白散。〔薛〕肺热者，右颊先赤，日西热甚，轻则用泻白散，重则用凉膈散及地骨皮散。

　　肾热，两足不喜衣覆，地黄丸主之。〔薛〕肾热者，颏下先赤，两足热甚，骨酥酥如虫蚀，热甚不能起于床，夜间益甚，宜用滋肾丸。

　　泻青丸（见肝脏） 泻心汤 导赤散 安神丸（并见心脏） 泻黄散（见脾脏） 泻白散（见肺脏）

　　栀子清肝散（一名柴胡栀子散） 治三焦及足少阳经风热发热，耳内作痒生疮，或出水疼痛，或胸乳间作痛，寒热往来。

　　柴胡 栀子（炒） 牡丹皮（各一钱） 茯苓 川芎 芍药 当归 牛蒡子（炒。各七分）

　　甘草（三分）

　　上，水煎服。

　　柴胡清肝散 治肝胆三焦风热怒火，或乍寒乍热，往来寒热，发热或头发疮毒等证。

　　柴胡（一钱半） 黄芩（炒） 人参 川芎（各一钱） 山栀（炒，一钱半） 连翘 甘草（各五分）

　　桔梗（八分）

　　上，水煎服。

　　柴胡饮子 解肌热、蒸热、积热，或汗后余热，脉洪实弦数，大便坚实。

　　黄芩（七分） 甘草（四分） 大黄（八分） 芍药（七分） 柴胡 人参（各五分）

</div>
    <div class="pagination">
<a href="证治准绳幼科_page43.html">上一页</a><span>...</span><a href="证治准绳幼科_page39.html">39</a><a href="证治准绳幼科_page40.html">40</a><a href="证治准绳幼科_page41.html">41</a><a href="证治准绳幼科_page42.html">42</a><a href="证治准绳幼科_page43.html">43</a><span class="current-page">44</span><a href="证治准绳幼科_page45.html">45</a><a href="证治准绳幼科_page46.html">46</a><a href="证治准绳幼科_page47.html">47</a><a href="证治准绳幼科_page48.html">48</a><a href="证治准绳幼科_page49.html">49</a><span>...</span><a href="证治准绳幼科_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
