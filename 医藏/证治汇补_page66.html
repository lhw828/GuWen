<!DOCTYPE html>
<html>
<head>
    <meta charset="UTF-8">
    <title>证治汇补 - 第 66 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治汇补 - 第 66 页/共 73 页</h1>
    <div class="content">　　戊己丸（和剂） 治脾胃不足。湿热下乘而泄。

　　黄连 吴萸 白芍（各等分）

　　为末。面糊丸。如梧子大。米饮下。

　　温六丸（丹溪） 治湿热气滞。用为向导。上可治吞酸。下可治自利。

　　六一散（七两） 干姜（一两）

　　末之。粥丸。一方。去干姜。加吴萸二两。名参萸丸。

　　节斋泄利方白术 茯苓 半夏 陈皮 甘草 砂仁 神曲 麦芽

　　卷之八　下窍门

　　痢疾

　　大意饮食不节。起居不时。阴受之则入五脏。闭塞滞下。为飧泄肠癖。（内经）滞下者。谓气食滞于下焦。肠癖者。谓湿热积于肠中。即今之痢疾也。（汇补）故曰。无积不成痢。痢乃湿热食积三者。（杂着）

　　内因生冷油腻。留滞于内。湿蒸热瘀。伏而不作。偶为调摄失宜。风寒暑湿。干触秽浊。故为此疾。（指掌）其多发于夏秋者。因脾主长夏。脾感酷暑。肺金亦病。至秋阳气收敛。火气下降。肺传大肠。并迫而为病也。（医统）

　　外候或脓或血。或脓血相杂。或纯肠垢。或无糟粕。或糟粕相杂。虽有痛不痛大痛之分。然皆里急后重。逼迫恼人。（丹溪）若初起有恶寒发热。头疼身痛者。带表症也。初起有心烦口渴。腹痛呕吐者。里实症也。（汇补）

　　分寒热痢起夏秋。湿热交蒸。本乎天也。因热求凉。过吞生冷。由于人也。气壮而伤于天者。郁热为多。气弱而伤于人者。阴寒为甚。湿土寄旺四时。或从火化。则阳土有余。而湿热为病。或从水化。则阴土不足。而寒湿为病。（必读）

　　辨虚实胀满恶食。急痛惧按者。实也。烦渴引饮。喜冷畏热者。热也。脉强而实者。实也。脉数而滑者。热也。外此无非虚寒矣。其相似之际。最当审察。如口渴而喜冷者。为热。口渴而喜热者。为寒。腹痛而胀闷者。为实。腹痛而喜按者。为虚。溺短而赤涩者。为热。溺短而清白者。为寒。后重而新病为实。后重而久病为虚。脉大而沉实为实。脉大而浮洪亦虚。（必读）

　　辨五色湿热之积。干于血分则赤。干于气分则白。赤白兼见。气血俱病也。纯下清血者。伤风也。色如豆汁者。伤湿也。淡黄挟白者。食积也。微红焦黄者。热毒也。紫黑血丝者。瘀血也。杂下散血者。损伤也。如鱼脑者。脾失运而陈积不腐也。如冻胶者。肠胃冷而真液下脱也。如白脓者。虚而挟热。津液努责而结也。如屋漏水尘腐色者。元气弱极也。如鸡肝色者。百脉皆伤也。（汇补）

　　辨寒热世俗多以白为寒。赤为热。似矣。然白色亦有属热者。如谷食腐熟而成脓也。赤色赤有属寒者。因血瘀凝泣而入肠也。不可以赤白为准。但当以脉辨之。（医统）

　　积分新旧旧积者。湿热食积也。当推荡。新积者。下后又生也。当调补。不可轻攻。脾运而积自化。若因虚而痢。虽旧积亦不可下。虚回而痢自止。丹溪有先用参术。补完胃气而后下者。亦一时之权宜也。（汇补）

　　邪分逆顺先水泻。后便脓。此脾传肾之贼邪。为逆。难愈。先脓血。后水泻。此肾传脾之微邪。为顺。易愈。（丹溪）

　　里急分辨里急而不及更衣者。火也。火性急速。能燥物也。里急而频见更衣者。虚也。元气滑脱。不禁固也。（汇补）

　　后重分辨邪迫而后重者。至圊积减。未几复作。此大肠经积滞。不能宣通也。虚滑而复重者。至圊不减。后反加甚。此肺脾气降。不能发升也。（医统）

　　身热分辨初痢身热脉浮者。可解表。初痢身热脉沉者。可攻下。久痢身热脉虚者。正虚可治。久痢身热脉大者。邪盛难医。（汇补）

　　腹痛分辨痢疾腹痛。乃肺金之气郁在大肠。宜苦梗开之。丹溪后随症用药。因积滞者。腹必胀满。血虚者。痛必喜按。

　　又有虚寒作痛者。必久痢见之。（汇补）

　　色黑分辨下痢色黑有三。黑而焦色者。热极反见水化也。黑而有光如漆者。瘀血也。黑如尘腐者。乃死症耳。（汇补）

　　呕逆分辨痢而呕者。胃气不和也。心法有胃中火逆而呕者。有毒瓦斯上攻而呕者。有胃虚而呕者。有肝旺而呕者。大率久痢见之为逆。（汇补）

　　气滞痢七情乖乱。气不宣通。郁滞肠间。触发积物。去如蟹渤。拘急独甚。必兼胸宇不宽。首宜化气。（汇补）

　　食积痢饮食过多。脾胃不运。生冷失调。湿热乃成。痢下黄色。或如鱼脑。腹痛胀满。不嗜饮食。宜消导。（汇补）

　　时疫痢有一方一家之内。上下传染。长幼相似。是疫毒痢也。

　　当察运气之相胜。以发散疫邪。（大全）不可用克导攻下之剂。

　　瘀血痢凡饱食疾走。极力叫号。跌仆受伤。郁怒不泄。以及妇人经行产后。误吞生冷。恶血不行。凝滞于内。侵入肠间而成痢疾。纯下紫黑恶血。脉现芤细结促。治当祛瘀。（汇补）

　　噤口痢痢而能食。知胃未病。有脾家湿热。熏蒸清道而成噤口者。亦有脾胃素虚者。亦有误服利药。犯其胃气者。

　　亦有服涩剂太早者。如胃弱气陷。绝不思食。则难治矣。如大虚大热者。以人参同姜炒黄连煎汤。时时呷之。或单用石莲肉炒香煎服。外用田螺捣烂。入麝一分。纳入脐中。引热下行。（汇补）

　　休息痢屡止屡发。经年不愈。名曰休息。多因兜涩太早。积热未清所致。亦有调理失宜。亦有过服寒凉。亦有元气下陷。亦有肾虚不固。均能患此。（医统）

　　虚滑痢劳役过度。中州衰损。四肢困倦。谷食难化。下痢糟粕。腹中微痛。但有虚坐。并无努责。六脉沉伏。或应指模糊。治宜调补。不可以常例治之。亦有痢久不愈而变成者。治法相同。如再用寒凉行气。则恶寒厥逆自汗昏沉等症立见矣。须大剂辛温之品补之。

　　阴虚痢有素患阴虚。偶感寒邪。腹痛下痢。里急后重。赤白稠浊。或见红水。发热夜甚。烦渴不宁。胸中似饥。得食则胀。治以清解热邪。兼滋阴血。庶可保全。设用凉血攻积补气破气治之。必死。如白芍、生地、丹皮、山药、甘、桔、阿胶、石莲、赤苓、陈皮、风、米、泽泻之类。（寓意草）

　　蛲虫痢胃弱肠虚。则蛲虫下乘。或痛或痒。从谷道中出。其形极细。乃九虫之一也。宜清热杀虫。（医统）

　　虫疰痢痢下黑色。形如鸡肝。口燥大渴。五内切痛。由服金石汤丸。逼损真阴。其血自百脉经络而来。难治。（医统）

　　痢分轻重凡痢身不热者轻。身热者重。能食者轻。不能食者重。绝不食者死。（汇补）

　　疟痢前后疟痢二症。同因暑邪饮食失宜。致有疟后发痢者。由汗多亡阳。元气下陷。后重里急。似痢非痢也。亦有痢后发疟者。因下多亡阴。荣卫失调。寒热交争。似疟非疟也。俱不可纯用攻剂。若疟痢兼发者。内有积滞。外受风寒。可双解之。（医统）

　　死症下痢纯血者死。如尘腐色者死。如屋漏水者死。如鱼脑如猪肝者。半死半生。气短呃逆者死。唇若涂朱者死。大孔如竹筒者死。身热脉弦者。半生半死。脉细。皮寒。气少。泄痢前后。饮食不入。五虚者死。直肠自下者死。久痢。忽大下结粪者死。小儿出痘。即发痢者死。妇人新产。即发痢者亦死。（汇补）

　　脉法肠癖下脓血脉沉小滑利者吉。浮洪弦数者凶。又洪弦者重。浮大者未止。微弱者自愈。虽发热不死。惟弦急者难治。（汇补）

　　治法和血则便脓自愈。行气则后重自除。（内经）后重则宜下。腹痛则宜和。身重则除湿。脉弦则祛风。（东垣）因于湿热者。去其湿热。因于积滞者。去其积滞。因于气者调之。因于血者和之。新感而实者。可以通因通用。久病而虚者。可以塞因塞用。（必读）

　　初痢忌涩初痢之法。化滞清热。直候积消毒散。脾胃已和。气血将复。方可调补。不可遽用肉蔻、诃子、白术辈。以补住湿热。不可妄投粟壳、龙骨、乌梅等。以秘涩肠胃。恐邪得补而愈甚。腹痛欲死。变症百出。日久延迁而未已也。

　　（心法）

　　久痢忌攻气本下陷。而再行其气。后重不益甚乎。中本虚衰。而复攻其积。元气不愈竭乎。湿热伤血者。自宜调血。若过行推荡。血不转伤乎。津亡作渴者。自宜止泄。若但与渗利。津不转耗乎。（必读）

　　痢有汗法初起发热恶寒。头疼身痛。表症见者。即宜发散。所谓风邪内结者。汗之是也。（医统）

　　痢有补法脉来微弱者可补。形色虚薄者可补。病后而痢者可补。因攻而剧者可补。（必读）

　　痢久补脾久痢体虚气弱滑脱。徒知止涩。竟难奏效。殊不知元气下陷。当用升提补气。如参、 、白术、升麻之属。自能渐愈。甚者灸气海天枢百会穴。（医统）如食少者。专调脾胃。饮食进而气血和。盖痢以胃气为本也。（入门）

　　痢久补肾肾为胃关。开窍于二阴。未有久痢而肾不虚。故治痢不知补肾。非其治也。盖病在火衰。土位无母。设非桂、附大补命门。以复肾中之阳。以救脾家之母。则门户何由而固。真元何由而复。（士材）

　　用药主以保和丸。赤痢。加川芎、当归。白痢。加苍术。腹痛。加当归、芍药。后重。倍槟榔、枳壳。小水赤涩。加茯苓、木通。肛门热痛。加大黄、朴硝。此通导之法。凡实热者用之。若赤痢久而血虚者。四物汤。加阿胶、陈皮、白术、甘草。白痢久而气虚者。四君子汤。加黄 、扁豆、木香、砂仁。痢久而后重不去。此元气下陷。补中益气汤。

</div>
    <div class="pagination">
<a href="证治汇补_page65.html">上一页</a><span>...</span><a href="证治汇补_page61.html">61</a><a href="证治汇补_page62.html">62</a><a href="证治汇补_page63.html">63</a><a href="证治汇补_page64.html">64</a><a href="证治汇补_page65.html">65</a><span class="current-page">66</span><a href="证治汇补_page67.html">67</a><a href="证治汇补_page68.html">68</a><a href="证治汇补_page69.html">69</a><a href="证治汇补_page70.html">70</a><a href="证治汇补_page71.html">71</a><span>...</span><a href="证治汇补_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
