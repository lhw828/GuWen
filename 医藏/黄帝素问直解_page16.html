<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 16 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 16 页/共 159 页</h1>
    <div class="content">　　帝曰：平气何如？

　　无太过，无不及，谓之平气。

　　岐伯曰：无过者也。

　　无过，不愆常候也，无过，亦无不及矣。

　　帝曰：太过不及，奈何？

　　以盛虚之变为常，则太过不及，奈何？

　　岐伯曰：在经有也。

　　太过不及，为运气之常，故在经有也。此篇乃岁运六气之提纲，下经岁运诸大论，皆论太过不及，淫胜郁复之气。

　　帝曰：何谓所胜？

　　上文五气更立，各有所胜，乃五运化气，土金水木火相生，各主一岁，非胜克也，故复问之。

　　岐伯曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其脏。

　　《金匮真言论》曰：春胜长夏，长夏胜冬，冬胜夏，夏胜秋，秋胜春，所谓四时之胜，盖四时者，五行也，故曰得五行时之胜，由此言之，各以五行四时之气，而命其脏。盖一岁之中，木火土金水，五行相生，以主四时之气，各以四时五行相生之气，而命其脏，其中即有相胜矣。命脏者，如春胜长夏，是肝木胜脾土也，余脏仿此。

　　帝曰：何以知其胜？

　　五行四时之胜，何以知之？

　　岐伯曰：求其至也，皆归始春。

　　五运主岁，六气主时，求其主时之气至也，皆归于始春之初气，六元正纪大论云，六气者，常以正月朔日平旦视之，睹其位而知其所在也。

　　未至而至，此谓太过，则薄所不胜，而乘所胜也，命曰气淫不分，邪僻内生，工不能禁。

　　未至而至，气候未至，主时之气先至也。故此谓太过，太过则薄所不胜，而乘所胜也，薄所不胜，则制我者，而我薄之，寡于畏矣，乘所胜，则我制者而我乘之，亢则害矣，命曰气淫不分，言主气淫纵太过，正气混淆不分别也，五脏应四时，气淫不分，则邪僻内生，发为民病，工不能禁。

　　至而不至，此谓不及，则所胜妄行，而所生受病，所不胜薄之也，命曰气迫。

　　至而不至，气候已至，主时之气未至也。故此谓不及，不及则所胜妄行，如木气不及，则我胜之土气妄行矣，所生受病，则生我之水气受病矣，所不胜薄之，则我不胜之金气，薄而侮之矣。命曰气迫，言主气不及，则所胜所生所不胜之气，交相逼迫而为病也。

　　所谓求其至者，气至之时也。谨候其时，气可与期，失时反

　　候，五治不分，邪僻内生，工不能禁也。

　　申明所谓求其至者，乃四时气至之时，不但始春为然，谨候其春夏秋冬之时，则主时之六气，可与相期，若未至而至，至而不至，皆失时反候，则五行之主治不分，致邪僻内生，发为民病，工不能禁也。此复申明四时气候，各有主气，不必始春为然，所以补上文未尽之意。

　　帝曰：有不袭乎？

　　四时六气，始于厥阴，终于太阳，相为承袭，即五运相袭而皆治之之义，故复问，有不袭乎？

　　岐伯曰：苍天之气，不得无常也，气之不袭，是谓非常，非常则变矣。

　　苍天之气，不得无常，若主时之气，不相承袭，是谓非常，非常则变异而灾怪矣。

　　帝曰：非常而变奈何？

　　非常则变，其变无穷，故复问之。

　　岐伯曰：变至则病，所胜则微，所不胜则甚，因而重感于邪，

　　则死矣。故非其时，则微，当其时则甚也。

　　重，平声。变至则病，病有微甚，如风木之气，变为骤注，则有土湿之病，木能胜土，为病则微，如风木之气，变为肃杀，则有燥金之病，土不胜金，为病则甚，斯时而重感于邪，则死矣。故变气之至，非其克我之时，则病微，当其克我之时，则病甚也。

　　帝曰：善。余闻气合而有形，因变以正名，天地之运，阴阳之化，其于万物，孰少孰多，可得闻乎？

　　非常而变，即以胜相加之义，帝故善之，气合而有形，有形之体，本于无形之气也，因变以正名，命名之正，因于物极之变也，天地之气运，阴阳之变化，其于草木昆虫之万物，有禀四时五行之一二气者，有禀四时五行之二三气者，有禀四时五行之全气者，其气孰少孰多，可得闻乎。

　　岐伯曰：悉乎哉问也，天至广，不可度，地至大，不可量，大

　　神灵问，请陈其方。

　　度，入声：量，平声。天体至广不可以度度之，地里至大，不可以量量之，天地阴阳万物诚大哉，神灵之问，请陈其方。方，略也。

　　草生五色，五色之变，不可胜视，草生五味，五味之美，不可胜极，嗜欲不同，各有所通。

　　胜，平声。竹类甚繁，有色有味。竹生五色，而万物莫不有色，故五色之变，不可胜视；竹生五味，而万物莫不有味，故五味之美，不可胜极；人之嗜欲不同，色味各有所通，盖五色通于神气，五味通于形藏也。

　　天食人以五气，地食人以五味。

　　食，音饲。气为阳，主天，故天食人以五气；味为阴，阴主地，故地食人以五味，

　　五气入鼻，藏于心肺，上使五色修明，音声能彰，五味入口，藏于肠胃，味有所藏，以

　　养五气，气和而生，津液相成，神乃自生。

　　藏，如字，下封藏同。气无形，故五气入鼻，气为阳，故藏于心肺，心荣色华于面，故上使五色修明，肺主气，出音声，故音声能彰，此气为阳而上通于神气也。味有形，故五味入口，味为阴，故藏于肠胃，味有所藏，以养五脏之气，气和而生，则有形之津液相成，津液相成，则神乃自生，此味为阴通于形藏，而复为神气之所资生也。

　　帝曰：藏象何如？

　　形藏四，神藏五，其象何如？

　　岐伯曰：心者，生之本，神之变也，其华在面，其充在血脉，为阳中之太阳，通于夏气。

　　心者，身之主，故为生之本，心藏神以应万事，故为神之变也，心合脉，其荣色，故其华在面，其充在血脉，心属夏火，故为阳中之太阳，通于夏气。

　　肺者，气之本，魄之处也，其华在毛，其充在皮，为阳中之太

　　阴，通于秋气。

</div>
    <div class="pagination">
<a href="黄帝素问直解_page15.html">上一页</a><span>...</span><a href="黄帝素问直解_page11.html">11</a><a href="黄帝素问直解_page12.html">12</a><a href="黄帝素问直解_page13.html">13</a><a href="黄帝素问直解_page14.html">14</a><a href="黄帝素问直解_page15.html">15</a><span class="current-page">16</span><a href="黄帝素问直解_page17.html">17</a><a href="黄帝素问直解_page18.html">18</a><a href="黄帝素问直解_page19.html">19</a><a href="黄帝素问直解_page20.html">20</a><a href="黄帝素问直解_page21.html">21</a><span>...</span><a href="黄帝素问直解_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
