<!DOCTYPE html>
<html>
 <head>
  <meta charset="utf-8"/>
  <title>
   类经 - 第 26 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   类经 - 第 26 页/共 96 页
  </h1>
  <div class="content">
   阳气者，若天与日，失其所则折寿而不彰，（此发明阳气之本也。日不明则天为阴晦，阳不固则人为夭折，皆阳气之失所也。）故天运当以日光明。（天不自明，明在日月，月体本黑，得日乃明，此天运必以日光明也。日即阳也，阳即明也，阳之所在，明必随之，明之所及，阳之至耳，阳明一体，本无二也。然阳在午则为昼，而日丽中天，着有象之神明，离之阳在外也；阳在子则为夜，而火伏水中，化无形之元气，坎之阳在内也。如天元纪大论曰君火以明，正此明也；相火以位，亦此位也。盖明而在上则为君火，伏明而在下则为相火，曰君曰相，无非阳气之所在耳。然则天之阳气，惟日为本，天无此日，则昼夜无分，四时失序，万物不彰矣。其在于人，则自表自里，自上自下，亦惟此阳气而已。人而无阳，犹天之无日，欲保天年，其可得乎？内经一百六十二篇，天人大义，此其最要者也，不可不详察之。君火以明详义，见运气类三。）是故阳因而上，卫外者也。（清阳为天，包复万物，故因于上而卫于外；人之卫风，亦犹是也。苟不知重，则邪从而入。故禁服篇曰：审察卫气，为百病母。）因于寒，欲如运枢，起居如惊，神气乃浮。（此下言阳气不固者，四时之邪，皆得以伤之也。运枢，如天枢之独运于中也。如惊，谓举动卒暴，不慎重也。凡因于寒者，得冬之气，冬宜闭藏，当使精神常运于中而身无妄动。若起居不节，则神气外浮，无复中存，邪乃易入矣。脉要精微论曰：冬日在骨，蛰虫周密，君子居室。四气调神论曰：冬三月此谓闭藏，水冰地坼，无扰乎阳。又曰：去寒就温，无泄皮肤，使气亟夺。

　　皆此谓也。）因于暑，汗烦则喘喝，静则多言，（暑有阴阳二证，阳证因于中热，阴证因于中寒，但感在夏至之后者皆谓之暑耳。按热论篇曰：凡病伤寒而成温者，先夏至日者为病温，后夏至日者为病暑。义可知也。此节所言，言暑之阳者也。故为汗出烦躁，为喘，为大声呼喝。若其静者，亦不免于多言。盖邪热伤阴，精神内乱，故言无伦次也。）体若燔炭，汗出而散。（此言暑之阴者也，故体热若燔炭，必须汗出，邪乃得散。如热病篇曰：暑当与汗皆出，勿止。此之谓也。但感而即病，则伤寒也。若不即病，至秋而发，则如阴阳应象大论曰：夏伤于暑，秋必 疟。金匮真言论曰：夏暑汗不出者，秋成风疟。皆由此耳。愚按：洁古曰：静而得之为中暑，动而得之为中热；中暑者阴证，中热者阳证。东垣曰：避暑热于深堂大厦得之者，名曰中暑，其病必头痛恶寒，身形拘急，肢节疼痛而烦心，肌肤火热无汗，此为房室之阴寒所遏，使周身阳气不得伸越也。若行人或农夫于日中劳役得之者，名曰中热，其病必苦头痛发躁热恶热，扪之肌肤大热，必大渴引饮，汗大泄，无气以动，乃为天热外伤肺气也。观此二证，一中于热，一中于寒，皆谓之暑；但治寒宜散，必汗出而解，治热宜凉，必热清而愈。然夏月浮阳在外，伏阴在内，若人以饮食情欲伤其内，或冒暑贪凉劳役过度伤其外，及元气素虚之辈，最易患此，如刺志论曰气虚身热，得之伤暑者是也。治此者，又当以调补元气为主，然后察其寒热而佐以解暑之剂。若果为阴寒所中，则附子姜桂，先哲每多用之，不可因炎热在外，而忽舍时从证之良法也。）因于湿，首如裹，湿热不攘，大筋 短，小筋弛长， 短为拘，弛长为痿。（湿土用事，虽属长夏之气，然土王四季，则感发无时。

　　但湿之中人，有内外上下之辨：湿伤外者，雨雾阴湿之属也。湿伤内者，酒浆乳酪之属也。湿在上则首如裹，谓若以物蒙裹然者，凡人行瘴雾之中及酒多之后，觉胀壅头面，即其状也。湿热，湿郁成热也。攘，退也。湿热不退而下及肢体，大筋受之则血伤，故为 短。小筋受之则柔弱，故为弛长。 短故拘挛不伸，弛长故痿弱无力。攘，如羊切。 音软，缩也。弛音矢，废弛也。）因于气，为肿，四维相代，阳气乃竭。（因于气者，凡卫气营气脏腑之气，皆气也，一有不调，均能致疾。四维，四肢也。相代，更迭而病也。因气为肿，气道不行也。四肢为诸阳之本，胃气所在，病甚而至于四维相代，即上文内闭九窍、外壅肌肉、卫气解散之谓，其为阳气之竭也可知。）

　　阳气者，烦劳则张，精绝则辟积于夏，使人煎厥。（此下言起居不节，致伤阳气也。辟、病也。人以阳气为生，惟恐散失。若烦劳过度，则形气施张于外，精神竭绝于中，阳扰阴亏，不胜炎热，故病积至夏，日以益甚，令人五心烦热，如煎如熬，孤阳外浮，真阴内夺，气逆而厥，故名煎厥。脉解篇曰：阳气不得出，肝气当治而未得，故善怒，善怒者名曰煎厥。详本类后十一。辟音壁。）目盲不可以视，耳闭不可以听，溃溃乎若坏都， 乎不可止。（目盲耳闭，九窍废也。溃溃，坏貌。都，城郭之谓。 ，逝而不返也。阴以阳亏，精因气竭，精神日销，渐至衰败，真溃溃乎若都邑之坏， 乎其去不可绾也。 音骨。）

　　阳气者，大怒则形气绝而血菀于上，使人薄厥。（此下言怒气伤肝及汗湿肥甘风寒之类，皆足以伤阳气也。人之阳气，惟贵充和。若大怒伤肝，则气血皆逆，甚至形气俱绝，则经脉不通，故血逆妄行，菀积于上焦也。相迫曰薄，气逆曰厥，气血俱乱，故为薄厥。举痛论曰：怒则气逆，甚则呕血。邪气脏腑病形篇曰：有所大怒，气上而不下，积于胁下则伤肝。

　　皆此谓也。菀音郁。）有伤于筋，纵其若不容。（怒伤形气，必及于筋，肝主筋也。筋伤则纵缓不收，手足无措，其若不能容者。）汗出偏沮，使人偏枯。（沮，伤也，坏也。有病偏汗者，或左或右，浸润不止，气血有所偏沮，久之则卫气不固于外，营气失守于中，故当为半身不随偏枯之患。沮，将鱼切。）汗出见湿，乃生痤 。（汗方出则玄府开，若见湿气，必留肤腠，甚者为痤，微者为 。痤，小 也。 ，暑疹也。痤，才何切。 音沸。）高梁之变，足生大丁，受如持虚。

　　（高梁，即膏粱，肥甘也。足，多也。浓味太过，蓄为内热，其变多生大疔。热侵阳分，感发最易，如持空虚之器以受物，故曰受如持虚。）劳汗当风，寒薄为 ，郁乃痤。（形劳汗出，坐卧当风，寒气薄之，液凝为 ，即粉刺也。若郁而稍大，乃成小 ，是名曰痤。凡若此者，皆阳气不固之使然。 ，支加切，中原雅音云：酒 鼻。）

　　阳气者，精则养神，柔则养筋。（此下言阳气之运用，若有不固，则为偻为 ，为畏为惊，为痈为疟为隔等证也。神之灵通变化，阳气之精明也。筋之运动便利，阳气之柔和也。故精则养神，柔则养筋。阳气去则神明乱，筋骨废，为病为危，如上文矣。）开阖不得，寒气从之，乃生大偻。（开谓皮腠发泄，阖谓玄府闭封，皆卫气为之主也。若卫气失所，则当开不开，当闭不闭，不得其宜，为寒所袭，结于筋络之间， 急不伸，则形为偻俯矣。经筋篇曰：阳急则反折，阴急则俯不伸。即此之谓。偻音吕。）陷脉为 ，留连肉腠。（陷脉，寒气自筋络而陷入脉中也。 ，鼠 之属。邪结不散，则留连肉腠，蔓延日甚矣。 音陋，又音闾， 也。）俞气化薄，传为善畏，及为惊骇。（寒气自脉渐深，流于经俞，气化内薄，则侵及脏腑，故传为恐畏，为惊骇，以阳气受伤于内也。俞音庶。）营气不从，逆于肉理，乃生痈肿。（邪气陷脉，则营气不从，营行脉中也。不从则不顺，故逆于肉理，聚为痈肿也。）魄汗未尽，形弱而气烁，穴俞以闭，发为风疟。（魄，阴也。汗由阴液，故曰魄汗。汗出未止，卫气未固，其时形气正在消弱，而风寒薄之，俞穴随闭，邪气留止，郁而为疟。以所病在风，故名风疟。金匮真言论曰：夏暑汗不出者，秋成风疟。亦言俞穴之闭也，其义即此。）故风者，百病之始也，清静则肉腠闭拒，虽有大风苛毒，弗之能害，此因时之序也。（凡邪伤卫气、如上文寒暑湿气风者，莫不缘风气以入，故风为百病之始。然卫气者，阳气也，人惟清静，无过劳扰，则腠理闭而阳气固，虽有大风苛毒，弗之能害也。所谓清静者无他，在因四时之气序耳。如四气调神论曰，应春气以养生，应夏气以养长，应秋气以养收，应冬气以养藏。逆之则灾害生，从之则苛疾不起，顺其自然，是得四时清静之道。又风为百病之始，义详针刺类三十六。）故病久则传化，上下不并，良医弗为。（并，阴阳交通也。病始因风，久必传化，及至上下不并，则阴阳相离，水火不相济矣，虽有良医，弗可为也。）故阳蓄积病死，而阳气当隔，隔者当泻，不亟正治，粗乃败之。（若邪蓄阳分，积而不行，阳亢无阴，其病当死，盖即上下不并之谓也。何以验之？隔塞不通，则其证耳。当泻不泻，正以粗工误之，故致败亡。阴阳别论曰：刚与刚，阳气破散，阴气乃消亡。淖则刚柔不和，经气乃绝。亦此之谓。）

　　故阳气者，一日而主外，平旦人气生，日中而阳气隆，日西而阳气已虚，气门乃闭。（此下言阳气之盛衰，由于日之升降，正以明上文若天与日之义也。一日而主外，昼则阳气在外也。平旦人气生，以日初升也。日中阳气隆，以日当午也。日西阳气虚，以日渐降也。人气应之，故昼则卫气行于阳分二十五度，至日暮则阳气之门闭，而行于阴分二十五度矣。气门，玄府也，所以通行营卫之气，故曰气门。）是故暮而收拒，无扰筋骨，无见雾露，反此三时，形乃困薄。（此所以顺阳气也。阳出而出，阳藏而藏，暮时阳气藏于阴分，故动宜收敛，以拒虚邪。无扰筋骨，则阳不耗于内；无见雾露，则邪不侵于外。若劳扰不分朝暮，反此三时，则阳气失养，形体劳困衰薄矣。上二节言不但因时之序，虽以一日之间，亦当知所调养如此也。）

　　岐伯曰：阴者，藏精而起亟也；阳者，卫外而为固也。（此以下伯因帝专言阳气未及于阴，故特明阴气亦所当重。谓人有阴阳，阳虽主外而为卫，所以固气也；阴则主内而藏精，所以起亟也。阴内阳外，气欲和平，不和则病如下文矣。

　　亟，即气也，观阴阳应象大论曰精化为气，即此藏精起气之谓。又本神篇曰阴虚则无气，亦其义也。故此当以气字为解，以见阳能生阴，阴亦能生阳，庶为得理。若诸书释为数字，则全无意义。亟音气。）阴不胜其阳，则脉流薄疾，并乃狂。

　　（薄，气相迫也。疾，急数也。并者，阳邪入于阳分，谓重阳也。阴不胜阳则阳邪盛，故当为阳脉阳证之外见者如此。）

　　阳不胜其阴，则五脏气争，九窍不通。（邪在阴分则藏气不和，故有所争。上七窍，五官也。下二窍，二阴也。九窍之气，皆属于藏，阳不胜阴则阴邪盛，故当为阴病之内见者如此。）是以圣人陈阴阳，筋脉和同，骨髓坚固，气血皆从。（陈阴阳，犹言铺设得所，不使偏胜也，故于筋脉骨髓，无不和调，气血皆从，从则顺矣。）如是则内外调和，邪不能害，耳目聪明，气立如故。（耳目聪明，以九窍之要者言，神气之全可知也。人受天地之气以立命，故曰气立。然必阴阳调和而后气立如故。首节所谓生之本本于阴阳者，正此两节之谓。）风客淫气，精乃亡，邪伤肝也。（此下四节皆失调和之道，所以为筋骨气血之病也。淫气者，阴阳之乱气也。表不和则风邪客之，风木生火，淫气化热，热则伤阴，精乃消亡。风邪通于肝，故必先伤肝也。然风为百病之始，故凡病因于外而内连五脏者，皆由乎风也。）因而饱食，筋脉横解，肠 为痔。

　　（此下三节，皆兼上文风客淫气而言也。风气既淫于外，因而饱食，则随客阳明，必肠胃横满，横满则有损伤，故筋脉弛解，病为肠 为痔而下痢脓血也。痹论曰：饮食自倍，肠胃乃伤。此即其类。 音劈。痔音雉。）因而大饮，则气逆。

　　（酒挟风邪，则因辛走肺，故肺布叶举而气逆上奔也。）因而强力，肾气乃伤，高骨乃坏。（高骨，腰之高骨也。凡因风强力者，其伤在骨，骨伤则肾气亦伤，肾主骨也。若强力入房，尤伤精髓，髓者骨之充，骨者髓之府，精髓耗伤，故高骨坏而不为用。）凡阴阳之要，阳密乃固。（阳为阴之卫，阴为阳之宅，必阳气闭密于外，无所妄耗，则邪不能害，而阴气完固于内，此培养阴阳之要，即生气通天之道也。）两者不和，若春无秋，若冬无夏，因而和之，是为圣度。（两，阴阳也。不和，偏病也。若春无秋，若冬无夏，犹言岁气乖则生道废也。故圣人之法天者，在乎和阴阳而已。）故阳强不能密，阴气乃绝，（强，亢也。孤阳独用，不能固密，则阴气耗而竭绝矣。痹论曰：阴气者，静则神藏，躁则消亡。躁即阳强不密之谓。）阴平阳秘，精神乃治，（平，即静也。秘，即固也。人生所赖，惟精与神，精以阴生，神从阳化，故阴平阳秘，则精神治矣。）阴阳离决，精气乃绝，（决，绝也。有阳无阴则精绝，有阴无阳则气绝，两相离决，非病则亡，正以见阴阳不可偏废也。）因于露风，乃生寒热。（上文言风疟、风客淫气，皆未悉风之为义，故此复言之，而并及四时之邪也。因于露风者，寒邪外侵，阳气内拒，阴阳相薄，故生寒热。）是以春伤于风，邪气留连，乃为洞泄。（春伤于风，木邪胜也。留连既久，则克制脾土，故为洞泄。）夏伤于暑，秋为 疟。（暑义见前。夏伤暑邪，若不即病而留延至秋，寒郁为熟，故寒热交争而为 虐。 音皆，义见后四十八。）秋伤于湿，上逆而咳，发为痿厥。（湿土用事于长夏之末，故秋伤于湿也。秋气通于肺，湿郁成热，则上乘肺金，故气逆而为咳嗽。然太阴阳明论曰：伤于湿者，下先受之。上文言因于湿者，大筋 短，小筋弛长， 短为拘，弛长为痿。所以湿气在下，则为痿为厥，痿多属热，厥则因寒也。）冬伤于寒，春必温病。（冬伤寒邪，则寒毒藏于阴分，至春夏阳气上升，新邪外应，乃变而为温病。上四节与阴阳应象大论同，详义见阴阳类一。）四时之气，更伤五脏。（风暑寒湿迭相胜负，故四时之气更伤五脏。然时气外伤，阳邪也。五脏内应，阴气也。惟内不守而后外邪得以犯之。上文五节，即所以明阴气不守之为病。）

　　阴之所生，本在五味，阴之五宫，伤在五味。（此下言阴之所以生者在五味，而所以伤者亦在五味也。五宫，五脏也。

　　六节藏象论曰：地食人以五味。夫味得地气，故能生五脏之阴，若五味不节，则各有所克，反伤其阴矣。义如下文。）是故味过于酸，肝气以津，脾气乃绝。（津，溢也。酸入肝，过于酸则肝气溢。酸从木化，木实则克土，故脾气乃绝。）味过于咸，大骨气劳，短肌，心气抑。（咸入肾，肾主骨，过于咸则伤肾，故大骨气劳。劳，困剧也。咸走血，血伤故肌肉短缩。咸从水化，水胜则克火，故心气抑。）味过于甘，心气喘满，色黑，肾气不衡。（甘入脾，过于甘则滞缓上焦，故心气喘满。甘从土化，土胜则水病，故黑色见于外而肾气不衡于内。衡，平也。）味过于苦，脾气不濡，胃气乃浓。（苦入心，过于苦则心阳受伤，而脾失所养，气乃不濡。濡者，润也。脾气不濡则胃气留滞，故曰乃浓。浓者，胀满之谓。

　　五味论曰，苦入于胃，五谷之气皆不能胜苦，苦入下脘，三焦之道皆闭而不通，故变呕者，其义亦此。濡音儒。）味过于辛，筋脉沮弛，精神乃央。（沮，坏也。弛，纵也。央，殃同。辛入肺，过于辛则肺气乘肝，肝主筋，故筋脉沮弛。辛散气则精神耗伤，故曰乃央。沮音苴，将鱼、将御二切。弛，施、始二音。）是故谨和五味，骨正筋柔，气血以流，凑理以密，如是则气骨以精，谨道如法，长有天命。（五味入口，藏于胃以养五脏气，故当谨和五味，则骨正筋柔，气血以流。

　　盖凡在内者，皆阴气为之主也。然阴气在里，凑理在外，若不相及，而此曰凑理以密者，缘阴阳表里，原自相根据，不惟阳密足以固阴，而阴强乃能壮阳也。故如上文之邪因于外，而为喘喝，为痿厥，为精亡，为洞泄咳嗽等证，此阳病之及于阴也。又如烦劳大怒，饮食起居之不节，而为煎厥，为形气绝，为筋脉肠痔气逆骨坏等证，是伤于阴者亦能病及外体阳分，此阴之所以不可忽也。大都本篇之意，在帝则首言阳气，以发通天之大本；在伯则续言阴气，以备阴阳之全义。

　　故在前则言气，气本于天以养阳也；在后则言味，味本于地以养阴也。其所以详言阴阳者，盖欲分表里，明精气，辨邪正之本末耳。然本篇首曰通天，中曰服天气，末曰长有天命，所重在天，则其重在阳气可知矣，故言地者无非天也，言阴者无非阳也。通篇大义，在阳气者若天与日，失其所则折寿而不彰，一言可以蔽之矣。）

　　十三卷　疾病类

　　六、阴阳发病

　　（素问阴阳别论）

　　岐伯曰：二阳之病发心脾，有不得隐曲，女子不月；（二阳，阳明也，为胃与大肠二经。然大肠小肠皆属于胃，故此节所言则独重在胃耳。盖胃与心，母子也，人之情欲本以伤心，母伤则害及其子。胃与脾，表里也，人之劳倦本以伤脾，脏伤则病连于腑。故凡内而伤精，外而伤形，皆能病及于胃，此二阳之病，所以发于心脾也。不得隐曲，阳道病也。夫胃为水谷气血之海，主化营卫而润宗筋。如厥论曰：前阴者，宗筋之所聚，太阴阳明之所合也。痿论曰：阴阳总宗筋之会，会于气街而阳明为之长。然则精血下行，生化之本，惟阳明为最。今化原既病，则阳道外衰，故为不得隐曲。其在女子，当为不月，亦其候也。胃为水谷血气之海，义详经络类三十二。按王氏注曰：夫肠胃发病，心脾受之，心受之则血不流，脾受之则味不化。然心脾何以受肠胃之病？未免牵强，不可不察。隐曲二字，本经见者凡五，皆指阳道为言，以类察之，可得其义。详会通奇恒类。）其传为风消，其传为息贲者，死不治。（风，木气也。消，枯瘦也。贲。急迫也。

　　阳明受病，久而传变，则木邪胜土，故肌体风消。胃病则肺失所养，故气息奔急。气竭于上，由精亏于下，败及五脏，故死不治。）曰：三阳为病发寒热，下为痈肿，及为痿厥 ；（三阳，太阳也，为膀胱小肠二经。三阳为表，故病发寒热及为痈肿。足太阳之脉，从头下背，贯臀入 ，循 抵足，故其为病，则足膝无力曰痿，逆冷曰厥，足肚酸疼曰也。 音篆。 音渊。）其传为索泽，其传为颓疝。（阳邪在表为热，则皮肤润泽之气必皆消散，是为索泽也。颓疝者，小腹控睾而痛也。按邪气脏腑病形篇曰：膀胱病者，小便偏肿而痛。小肠病者，小腹痛，腰脊控睾而痛。是太阳之传为颓疝也。颓， 同。）曰：一阳发病，少气善咳善泄；（一阳，少阳也，为胆与三焦二经。胆属风木，三焦属相火。其为病也，壮火则食气伤肺，故为少气为咳。木强则侮土，故善泄也。）其传为心掣，其传为隔。（心为君火，而相火上炎，则同气相求，邪归于心。心动不宁，若有所引，名曰心掣。又其传者，以木乘土，脾胃受伤，乃为隔证。如邪气脏腑病形篇曰：脾脉微急为隔中。风论曰：胃风之状，食饮不下，膈塞不通。上膈篇曰食饮入而还出者，皆隔之谓。掣，撤、翅二音。）二阳一阴发病，主惊骇背痛，善噫善欠，名曰风厥。（二阳，胃与大肠也。一阴，肝与心主也。肝胃二经，皆主惊骇。如金匮真言论曰：东方通于肝，其病发惊骇。经脉篇曰足阳明病，闻木声则惕然而惊者是也。背痛者，手足阳明之筋，皆夹脊也。噫，嗳气也，其主在心。然邪客篇曰：诸邪之在于心者，皆在于心之包络也。又脉解篇曰：所谓上走心为噫者，阴盛而上走于阳明，阳明络属心，故曰上走心为噫也。欠，呵欠也，欠虽主于肾，而经脉篇曰足阳明病为数欠，此又噫欠之在心包胃经也。肝主风，心包主火，风热为邪而阳明受之，故病名风厥。又风厥义，详评热病论，见后三十。）二阴一阳发病，善胀心满善气。（二阴，心与肾也。一阳，胆与三焦也。胆经邪胜则侮脾，故善胀。肾经邪胜则乘心，故心满。三焦病则上下不行，故善气也。）三阳三阴发病，为偏枯痿易，四肢不举。（三阳，膀胱小肠也。三阴，脾肺也。膀胱之脉，自头背下行两足。小肠之脉，自两手上行肩胛。且脾主四肢，肺主诸气，四经俱病，故当为偏枯，为痿易，为四肢不举。痿易者，痿弱不支，左右相掉易也。）

　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。（此举五脉之体，以微盛分阴阳，非若上文言经次之阴阳也。鼓，有力也。一阳一阴，言阴阳之微也。脉于微阳而见鼓者为钩，其气来盛去衰，应心脉也。脉于微阴而见鼓者曰毛，其气来轻虚以浮，应肺脉也。鼓动阳脉胜而急者曰弦，其气来端直以长而不至甚急，应肝脉也。

　　鼓阳至而绝者，阳之伏也，脉名曰石，其气来沉以搏，应肾脉也。阴阳相过，谓流通平顺也，脉名曰溜，其气来柔缓而和，应脾脉也。）

　　阴争于内，阳扰于外，魄汗未藏，四逆而起，起则熏肺，使人喘鸣。（此兼表里以言阴阳之害也。表里不和，则或为藏病，阴争于内也。或为经病，阳扰于外也。然或表或里，皆干于肺。盖肺主气，外合于皮毛，内为五脏六腑之长。魄汗未藏者，表不固也。四逆而起者，阳内竭也。甚至正不胜邪，则上熏及肺，令人气喘声鸣。此以营卫下竭，孤阳独浮，其不能免矣。）阴之所生，和本曰和。（阴者，五脏之真阴也。阴之所以生者，以藏气和；藏气之和，以阴阳之和也。不和则为争为扰，为刚为淖，而病由兴矣。）是故刚与刚，阳气破散，阴气乃消亡。（此言偏阳之为害也。刚与刚，阳之极也。以火济火，盛极必衰，故阳气反为之破散。阳气散则阴气不能独存，亦必从而消亡，而阴阳俱绝矣。）淖则刚柔不和，经气乃绝。（此言偏阴之害也。淖谓寒湿妄行，阴气胜也。若阳刚阴柔，皆失其和，经气从而败绝矣。）

　　死阴之属，不过三日而死；生阳之属，不过四日而死。（此言藏气相传，死生有异也。死阴生阳，义如下文。四日而死，按全元起作四日而已者是，盖既属生阳，不当死矣，死字疑误。）所谓生阳死阴者，肝之心谓之生阳，（肝之心，自肝传心也。以木生火，得其生气，是谓生阳，不过四日而愈已。）心之肺谓之死阴，（心之肺，自心传肺也。以火克金，阴气散亡，故曰死阴，不过三日而死。）肺之肾谓之重阴，（肺，金也。肾，水也。虽曰母子，而金水俱病，故曰重阴，无阳之候也。）肾之脾谓之辟阴，死不治。（辟，放辟也。土本制水，而水反侮脾，水无所畏，是谓辟阴，故死不治。辟音劈。）

　　结阳者肿四肢。（此下言邪聚诸经之为病也。阳，六阳也。结阳者肿四肢，四肢为诸阳之本也。）结阴者便血一升，再结二升，三结三升。（阴，六阴也。阴主血，邪结阴分则血受病，故当便血。其浅者便血一升，则结邪当解。若不解而再结，以邪盛也，故便血二升。若又不解，邪为尤甚，故曰三结三升也。）阴阳结斜，多阴少阳曰石水，少腹肿。（斜，邪同。阴经阳经皆能结聚水邪，若多在阴少在阳者，名曰石水。石水者，沉坚在下，其证则少腹肿也。）二阳结谓之消，胃与大肠经也。阳邪留结肠胃，则消渴善饥，其病曰消。三消义见后六十。）三阳结谓之隔，（膀胱小肠二经也。小肠属火，膀胱属水，邪结小肠则阳气不化，邪结膀胱则津液不行，下不通则上不运，故为隔塞之病。）三阴结谓之水，（脾肺二经也。脾土所以制水，土病则水反侮之，肺金所以生水，气病则水为不行，故寒结三阴，则气化为水。）一阴一阳结谓之喉痹。（一阴，肝与心主也。一阳，胆与三焦也。肝胆属木，心主三焦属火，四经皆从热化，其脉并络于喉，热邪内结，故为喉痹。痹者，闭也。痹音秘。）

　　十三卷　疾病类

　　七、阴阳贵贱合病

　　（素问阴阳类论）

　　孟春始至，黄帝燕坐，临观八极，正八风之气，而问雷公曰：阴阳之类，经脉之道，五中所主，何脏最贵？（孟春始至，立春日也。燕，闲也。八极，八方远际也。正八风，察八方之风候也。五中，五内也。何脏最贵，欲见所当重也。）

　　雷公对曰：春甲乙青，中主肝，治七十二日，是脉之主时，臣以其脏最贵。（四时之序，以春为首，五脏之气，惟肝应之，故公意以肝脏为最贵，盖指厥阴也。）帝曰：却念上下经，阴阳从容，子所言贵，最其下也。（上下经，古经也。阴阳从容，其篇名也。帝谓念此经义，则贵不在肝，盖特其最下者耳。）雷公致斋七日，且复侍坐。（悟己之非，积诚复请也。）

　　帝曰：三阳为经，（经，大经也。周身之脉，惟足太阳为巨，通巅下背，独统阳分，故曰经。）二阳为维，（维，维络也。

　　阳明经上布头面，下循胸腹，独居三阴之中，维络于前，故曰维。）一阳为游部，（少阳在侧，前行则会于阳明，后行则会于太阳，出入于二阳之间，故曰游部。杨上善曰：三阳，足太阳脉也，从目内 上头，分为四道下项，并正别脉上下六道以行于背，与身为经。二阳，足阳明脉也，从鼻而起，下咽分为四道，并正别脉六道，上下行腹，纲维于身。一阳，足少阳脉也，起目外 络头，分为四道，下缺盆，并正别脉六道上下，主经营百节，流气三部，故曰游部。）此知五脏终始。（有阳则有阴，有表则有里，睹此三阳之义，则五脏之终始，可类求而知矣。）三阳为表，（三阳，误也，当作三阴。

　　三阴，太阴也。太阴为诸阴之表，故曰三阴为表。按阴阳离合论曰：太阴为开。痿论曰：肺主身之皮毛。师傅篇曰：肺为之盖。脾者主为卫。是手足三阴，皆可言表也。据下文所谓三阳三阴者，明列次序，本以释此，故此节当为三阴无疑。

　　按：王氏而下，凡注此者，皆曰：三阳，太阳也。二阴，少阴也。少阴与太阳为表里，故曰三阳为表，二阴为里。其说若是，然六经皆有表里，何独言二经之表里于此耶？盖未之详察耳。）二阴为里，（二阴，少阴肾也。肾属水，其气沉，其主骨，故二阴为里。）一阴至绝作朔晦，却具合以正其理。（一阴，厥阴也。厥者，尽也。按阴阳系日月篇曰：戌主右足之厥阴，亥主左足之厥阴，此两阴交尽，故曰厥阴也。夫厥阴之气，应在戌亥，六气不几于绝矣；然阴阳消长之道，阴之尽也如月之晦，阳之生也如月之朔，既晦而朔则绝而复生，此所谓一阴至绝作朔晦也。由是而终始循环，气数具合，故得以正其造化之理矣。按六经之分少太者，以微盛言，故谓厥阴为尽阴。其分一二三者，以六气之次言耳。如三阴之序，首厥阴一也，次少阴二也，又次太阴三也。三阳之序，首少阳，次阳明，又次太阳，是三阳之次也。）雷公曰：受业未能明。（按上文雷公以肝为最贵，而不知肝属一阴，为阴之尽，帝谓最其下者以此，故公曰受业未能明也。）

　　帝曰：所谓三阳者，太阳为经，（此下详分六经，并明六脉皆至于太阴也。太阳为经，即所以释上文之义。）三阳脉至手太阴，而弦浮而不沉，决以度，察以心，合之阴阳之论。（手太阴，肺经也。本属三阴之脉，然诸脉皆会于气口，故特以三阳脉至手太阴为言也。下彼此。太阳之脉本洪大以长，今其弦浮不沉，是邪脉也，乃当决其衰王之度，察以吾心，而合之阴阳之论，则善恶可明矣。所谓二阳者，阳明也，（前所谓二阳者，即阳明也。阴阳系日月篇曰：两阳合明，故曰阳明。至手太阴，弦而沉急不鼓，炅至以病皆死。（阳明胃脉本浮大而短，今则弦而沉急，不能振鼓，是木邪侮土，阴气乘阳也。若热至为病者，尤忌此阴脉，犯之为逆，必皆死也。炅，居永切，热也。）一阳者，少阳也，（即前所谓一阳也。）

　　至手太阴，上连人迎，弦急悬不绝，此少阳之病也，专阴则死。（人迎，足阳明脉也，在结喉两旁，故曰上连人迎。悬，浮露如悬也。少阳之脉，其体乍数乍疏，乍短乍长；今则弦急如悬，其至不绝，兼之上乘胃经，此木邪之胜，少阳病也。

　　然少阳厥阴皆从木化，若阳气竭绝，则阴邪独盛，弦搏至极，是曰专阴，专阴者死也。按：以上三阳为病皆言弦急者，盖弦属于肝，厥阴脉也，阴邪见于阳分，非危则病，故帝特举为言，正以明肝之不足贵也。）三阴者，六经之所主也，（三阴，太阴也。上文云三阳为表当作三阴者，其义即此。三阴之脏，脾与肺也，肺主气，朝会百脉，脾属土，为万物之母，故三阴为六经之主。）交于太阴，伏鼓不浮，上空志心。（交于太阴，谓三阴脉至气口也。肺主轻浮，脾主和缓，其本脉也；今见伏鼓不浮，则阴盛阳衰矣，当病上焦空虚，而脾肺之志以及心神，为阴所伤，皆致不足，故曰上空志心。按《阴阳应象大论》曰：肺在志为忧，脾在志为思，心在志为喜。是皆五脏之志也。）二阴至肺，其气归膀胱，外连脾胃。（二阴至肺者，言肾脉之至气口也，《经脉别论》曰二阴搏至，肾沉不浮者是也。肾脉上行，其直者从肾上贯肝膈，入肺中，出气口，是二阴至肺也。肾主水，得肺气以行降下之令，通调水道，其气归膀胱也。肺在上，肾在下，脾胃居中，主其升降之柄，故曰外连脾胃也。外者，肾对脾言，即上文三阴为表、二阴为里之义。）一阴独至，经绝气浮，不鼓钩而滑。

　　（一阴独至，厥阴脉胜也，《经脉别论》曰一阴至，厥阴之治是也。厥阴本脉，当软滑弦长，阴中有阳，乃其正也。若一阴独至，则经绝于中，气浮于外，故不能鼓钩而滑，而但弦无胃，生意竭矣。）此六脉者，乍阴乍阳，交属相并，缪通五脏，合于阴阳，（六脉者，乍阴乍阳，皆至于手太阴，是寸口之脉，可以交属相并，缪通五脏，故能合于阴阳也。）先至为主，后至为客。（六脉之交，至有先后，有以阴见阳者，有以阳见阴者。阳脉先至，阴脉后至，则阳为主而阴为客，阴脉先至，阳脉后至，则阴为主而阳为客，此先至为主，后至为客之谓也。然至有常变，变有真假。常阳变阴，常阴变阳，常者主也，变者客也。变有真假，真变则殆，假变无虞，真者主也，假者客也。客主之义，有脉体焉，有运气焉，有久暂焉，有逆顺焉，有主之先而客之后者焉。诊之精妙，无出此矣，非精于此者，不能及也，脉岂易言哉？！）雷公曰：臣悉尽意受传经脉，颂得从容之道，以合从容，不知阴阳，不知雌雄。（颂，诵同。从容之道可诵，其为古经篇名可知，如《示从容论》之类是也。以合从容，合其法也。雌雄，如下文云二阴为雌，又《顺气一日分为四时篇》曰：肝为牡脏，脾为牝藏。皆雌雄之义。）

　　帝曰：三阳为父，（此详明六经之贵贱也。太阳总领诸经，独为尊大，故称呼父。）二阳为卫，（捍卫诸经阳气也。）

　　一阳为纪。（纪于二阳之间，即《阴阳离合论》少阳为枢之义。）三阴为母，（太阴滋养诸经，故称为母。）二阴为雌，（少阴属水，水能生物，故曰雌，亦上文二阴为里之义。）一阴为独使。（使者，交通终始之谓。阴尽阳生，惟厥阴主之，故为独使。）

　　二阳一阴，阳明主病，不胜一阴，脉软而动，九窍皆沉。（此下言诸经合病有胜制也。二阳，土也。一阴，木也。阳明厥阴相薄，则肝邪侮胃，故阳明主病，不胜一阴。脉软者，胃气也。动者，肝气也。土受木邪，则软而兼动也。九窍之气，皆阳明所及，阳明病则胃气不行，故九窍皆为沉滞不通利矣。）三阳一阴，太阳脉胜，一阴不能止，内乱五脏，外为惊骇。（三阳一阴，膀胱与肝合病也。肝木生火，而膀胱以寒水侮之，故太阳脉胜。一阴肝气虽强，不能禁止，由是而风寒相挟，内乱五脏，肝气受伤，故发为惊骇之病。）二阴二阳，病在肺，少阴脉沉，胜肺伤脾，外伤四肢。（二阴，手少阴也。二阳，足阳明也。少阴为心火之脏，火邪则伤金，故病在肺。阳明为胃土之腑，土邪必伤水，故足少阴之脉沉。

　　沉者，气衰不振之谓。然胃为脾腑，脾主四肢，火既胜肺，胃复连脾，脾病则四肢亦病矣。）二阴二阳皆交至，病在肾，骂詈妄行，巅疾为狂。（二阴之至，邪在肾也。二阳之至，邪在胃也。水土之邪交至，则土胜水亏，水亏则阴不胜阳，故病在肾。土胜则阳明邪实，故骂詈妄行，巅疾为狂。）二阴一阳，病出于肾，阴气客游于心脘，下空窍堤闭塞不通，四肢别离。（二阴，肾也。一阳，三焦也。肾与三焦合病，则相火受水之制，故病出于肾。肾脉之支者，从肺出络心，注胸中，故阴气盛则客游于心脘也。阴邪自下而上，阳气不能下行，故下焦空窍若有堤障而闭塞不通。清阳实四肢，阳虚则四肢不为用，状若别离于身者矣。）一阴一阳代绝，此阴气至心，上下无常，出入不知，喉咽干燥，病在土脾。（一阴，足厥阴肝也。一阳，足少阳胆也。代绝者，二脏气伤，脉来变乱也。肝胆皆木，本生心火，病以阳衰，则阴气至心矣。然木病从风，善行数变，故或上或下，无有常处，或出或入，不知由然。其为喉咽干燥者，盖咽为肝胆之使，又脾脉结于咽也，故病在土脾。正以风木之邪，必克土耳。）二阳三阴至阴皆在，阴不过阳，阳气不能止阴，阴阳并绝，浮为血瘕，沉为脓 ，阴阳皆壮，下至阴阳。（二阳，胃也。三阴，肺也。至阴，脾也。皆在，皆病也。脾胃相为表里，病则仓廪不化；肺布气于脏腑，病则治节不行。故致阴不过阳，则阴自为阴，不过入于阳分也。阳气不能止阴，则阳自为阳，不留止于阴分也。若是者，无复交通，阴阳并绝矣。故脉浮者病当在外而为血瘕，脉沉者病当在内而为脓 ，正以阴阳表里不相交通，故脉证之反若此。至若阴阳皆壮，则亢而为害，或以孤阴，或以孤阳，病之所及，下至阴阳。盖男为阳道，女为阴器，隐曲不调，俱成大病也。）上合昭昭，下合冥冥，诊决死生之期，遂至岁首。（昭昭可见，冥冥可测，有阴阳之道在也。故欲决死生之期者，必当求至岁首。如甲巳之年，丙寅作首，则二月丁卯，三月戊辰；子午之年，君火司天，则初气太阳，二气厥阴之类。以次求之，则五行衰王，可得其逆顺之期矣。）

　　十三卷　疾病类

　　八、三阳并至其绝在肾

　　（《素问·着至教论》全）
  </div>
  <div class="pagination">
   <a href="类经_page25.html">
    上一页
   </a>
   <span>
    ...
   </span>
   <a href="类经_page21.html">
    21
   </a>
   <a href="类经_page22.html">
    22
   </a>
   <a href="类经_page23.html">
    23
   </a>
   <a href="类经_page24.html">
    24
   </a>
   <a href="类经_page25.html">
    25
   </a>
   <span class="current-page">
    26
   </span>
   <a href="类经_page27.html">
    27
   </a>
   <a href="类经_page28.html">
    28
   </a>
   <a href="类经_page29.html">
    29
   </a>
   <a href="类经_page30.html">
    30
   </a>
   <a href="类经_page31.html">
    31
   </a>
   <span>
    ...
   </span>
   <a href="类经_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
