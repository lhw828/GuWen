<!DOCTYPE html>
<html>
<head>
    <meta charset="UTF-8">
    <title>胎产心法 - 第 39 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 39 页/共 49 页</h1>
    <div class="content">　　地黄饮子

　　治肾气上交于心，舌喑足痱。

　　熟地（三两）巴戟天（酒浸，去骨）附子（炮）山茱萸（去核）肉苁蓉（酒浸去腐，切焙）石斛白茯苓石菖蒲远志（甘草汤泡，去骨，取肉）甜肉桂麦冬（去心。各一两）五味子（五钱）共为粗末，每服五钱。生姜五片，大枣一枚，薄荷七叶，水煎，日二服，服无时。方中桂、附、巴戟，原为驱逐浊阴痰涎而设，不可执己见而轻去之。

　　十全大补汤

　　（见上卷胎不长养门。）

　　六君子汤

　　（见上卷诸痛门。） 

　　[卷之下] 口干渴兼小便不通或短少论 

　　凡产后舌燥咽干而渴，兼小便不利，由产后亡血或汗多所致，内亡津液也。夫日用水谷，胃纳而脾运，肺散至精至清之气，为津为液，清肃下行膀胱而为小便。其气通心，受火色化为营身之血。值产亡血而又汗多，加之产后气虚，不能为胃行其津液，则是生化之气不运，渗泄之令不行。所以上无津液流通，而有咽燥干渴之证。下气不升，而有小便不通。虽通而亦短少之候，勿作淋秘，轻用渗利，使气益虚，病益甚。治法必当助脾益肺，升举气血，则气化流行。阴升阳降，斯水入经而为血为津，谷入胃而长气行脉，自然津液充而便利调匀矣。初产生化汤多服数剂，如汗多亡津液，须加人参于内，使血生而津足。若无块痛，六君子倍参、，或服生津止渴益水饮。渴甚，兼服参麦饮。如产后口干少力，宜生津益液汤。有用四君子汤，加车前一钱，桂心五分。若认咽干口燥为火，而用芩、连、栀、柏以降之；认小便秘涩为水滞，而用五苓等剂以通之。不特非其治法，更患愈通愈竭变生他证矣。《尊生》云：小便不通，金匮肾气丸可加减用之。予谓当用加味肾气丸为是。若兼口渴，用生津止渴益水饮。渴甚，兼生脉饮。密斋云：如恶露不来，败血闭涩水渎，小便不通，其证则小腹胀满刺痛，乍寒乍热，烦闷不宁，用加味五苓主之。予谓初产，自当用生化汤则瘀行便利矣。可无事乎五苓也。如产过五七日，而恶露亦自宜渐少而止矣，又何必事乎五苓也？况产后最禁发汗、利水，予焉敢轻产，而用五苓以竭其阴乎？世有治小便不通，用炒盐加麝少许，填脐中，外用葱白十余茎作一束，切如半指浓，置盐麝上，将艾灸之，觉热气入腹难忍方止，小便即通。此惟气闭者宜之，若产后气虚源涸，与夫热结膀胱者，皆不可用。

　　生津止渴益水饮

　　治产后口渴，小便不利。

　　人参生地麦冬（去心。各二钱）黄（一钱五分，蜜炙）五味子（十粒）当归（三钱，酒浸）茯苓（八分）升麻炙草（各四分）葛根（一钱）水煎服。如汗多，加麻黄根一钱，炒枣仁一钱，浮小麦一撮。大便日久不通，加酒洗苁蓉一钱五分。渴甚，用参麦饮代茶饮之，不可疑而不用。凡一切降火利便药，断不可用。

　　生津益液汤

　　治产后口干少力。

　　人参（随宜）麦冬（一钱二分，去心）茯苓栝蒌根（各一钱）甘草（八分）小麦（一撮）竹叶（十片）枣二枚，水煎服。如大渴，加芦根。

　　加味五苓散

　　治产后恶露不行，小便不通。

　　猪苓泽泻白术（土炒）茯苓桂心（各一钱）桃仁（去皮尖）红花（各二钱）水煎服。此方予未敢用，姑录之以备参考耳。

　　生化汤

　　（见本卷生化汤论后。）

　　六君子汤

　　（见上卷诸痛门。）

　　参麦饮

　　（见本卷晕厥门。）

　　四君子汤

　　（见上卷胎逆上逼门。）

　　加味肾气丸

　　（见上卷诸痛门，附六味地黄汤下。） 

　　[卷之下] 泄泻及完谷不化并遗屎论 

　　产后泄泻，不可与杂证同治。大率中气虚弱，传化失职所致，气虚、食积、与湿也。气虚宜补，食积宜消，湿宜燥之。然恶露未除，又难以骤补、峻消、急燥，当先用莲子生化汤三剂，化旧生新。方中且有莲子、茯苓补脾利水，兼治其泻。候旧化新生，然后用健脾利水生化汤，或补气或消食，或化积或燥湿分利，因证加入对证之药，始无滞涩虚虚之失。至产后旬日外，方可与杂证同论，然犹宜量人虚实而治也。如痛下清水，腹鸣，米饮不化者，以寒泻温之。如粪色黄，肛门痛，以热泻清之。如饮食过多伤脾，嗳气味如败卵，以食积消之。如饮食减少，食下腹鸣腹急，尽下所食之物方觉畅快，以脾虚食积补而消之。丹溪云：如产后虚泻，眼昏不识人，危证，用参苓术附汤救之。又有胎前久泻，产后不止，以致虚脱，须从权服参苓生化汤以扶虚，仍分块痛、不痛，加减而治。凡泻兼热，切勿用芩、连、栀、柏。

　　兼痰，切勿用半夏、生姜。如泻渴，参麦饮以回津液。如产后脾泻不止，参苓莲子饮妙。夫完谷不化者，因产时劳倦伤脾，而转输稽迟也。夫水谷入胃，游溢精气，散归于脾，脾气散精，上归于肺，而调通水道，乃能致气滋脏以养人。今因产劳倦脾伤，以致冲和之气不能化，而物完出焉，病名飧泄。又饮食太过，脾胃受伤，亦致完谷不化，俗呼为水谷痢也。然产方三日内，血块未散，患此脾败胃弱之证，未可遽加、术，且服加味生化汤。内有益智、砂仁少温其气，俟块消散，服参苓大补生化汤。如胃气虚，泻利黄色，用补中益气汤加木香治之。若久泻痢虚者，参香散。如久泻元气下陷，大便不禁，肛门如脱，宜加味六君子汤。若见完谷不化，色白如糜，此脾胃大虚，元气虚脱之候，十有九死，惟猛进温补之剂，庶可挽回。

　　即有烦躁发热面赤，脉来数大，皆虚火上炎之故，当并进桂、附、人参、甘草、干姜、芩、术之类，伏龙肝煎汤代水煎服，仍得收功。若小便混浊如泔，或大便中有白沫如肠垢者，乃元气下陷之故，并宜补中益气加桂、苓、炮姜升举之。或泻臭水不止，加蕲艾、香附、吴茱萸。若兼瘀结不通，腹胀喘急，虽神丹亦无济也。如大便不知为遗屎，补中益气汤加肉苁蓉、故纸。

　　莲子生化汤

　　治产后血块未消泄泻。

　　川芎茯苓（各二钱）当归（四钱。一方一钱，黄土炒）炮姜（四分）桃仁（十粒，去皮尖）炙草（五分）莲肉（十枚，去心）水煎服。一方无桃仁。

　　健脾利水生化汤

　　川芎当归（黄土炒。各一钱）白术（二钱，土炒）泽泻（八分）干姜（四分，炮）陈皮炙草（各五分）肉果（一枚，煨）人参（三钱）茯苓（一钱五分）一方无茯苓。寒泻，加砂仁八分，炮干姜八分。热泻，加炒黄连五分。泻水腹痛，米饮不化，加砂仁六分，山楂、麦芽。泻有酸嗳臭气，系食积，加神曲八分，砂仁八分，山楂、麦芽。少食不安，泻即觉安快者，亦以食积论。脾气虚久泻，加升麻。泻水多而腹不痛者，有湿，加制苍术一钱，以燥之。诸泻方中，须加莲子十枚。

　　参苓术附汤

　　丹溪治产后虚泻，眼昏不识人，危证，用此方救之。

　　人参（七钱）白术（三钱，土炒）茯苓附子（制。各一钱）水煎服。

　　参苓生化汤

　　治胎前久泻，产后不止。

　　人参当归（各二钱）干姜（炮）炙草（各五分）诃子皮川芎山药（炒。各一钱）肉果（一个，面裹煨）茯苓（一钱五分）莲子（七粒）糯米（一大撮）水煎服。虚甚，加人参三四钱。如七日内外，块痛不止，减参、肉果、诃子以除痛。血块不痛，加土炒白术二钱，陈皮三分。

　　参苓莲子饮

　　治产后脾泄不止，并治年久不止脾泄之证。

　　人参白术（土炒。各二钱）白芍（八分，炒）当归（一钱五分）白茯苓山药（各一钱）升麻陈皮（各三分）炙草（四分）莲子（十二粒，去心）姜二片，水三钟煎服，取药内莲子送药。甚者腹疼，加炒黑干姜五分。虚甚，加人参三四钱。

　　加味生化汤

　　治产后脾虚，三日内血块未消，完谷不化，胎前素弱者，非胃苓能治，此方主之。

　　川芎益智仁砂仁（各一钱）当归（四钱，土炒）炮姜（四分）炙草（五分）茯苓（一钱五分）桃仁（十粒，去皮尖）水煎服。

　　参苓大补生化汤

</div>
    <div class="pagination">
<a href="胎产心法_page38.html">上一页</a><span>...</span><a href="胎产心法_page34.html">34</a><a href="胎产心法_page35.html">35</a><a href="胎产心法_page36.html">36</a><a href="胎产心法_page37.html">37</a><a href="胎产心法_page38.html">38</a><span class="current-page">39</span><a href="胎产心法_page40.html">40</a><a href="胎产心法_page41.html">41</a><a href="胎产心法_page42.html">42</a><a href="胎产心法_page43.html">43</a><a href="胎产心法_page44.html">44</a><span>...</span><a href="胎产心法_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
