<!DOCTYPE html>
<html>
<head>
    <meta charset="UTF-8">
    <title>素问经注节解 - 第 23 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 23 页/共 37 页</h1>
    <div class="content">　　太角（初正） 少征 太宫 少商 太羽（终“此本年主客五运之序，皆以次相生者也。每年四季主运，在春属木，必始于角而终于羽，故于角下注初字，羽下注终字，此所以纪主运也。客运则随年干之化，如壬年阳木起太角，丁年阴木起少角，戊年阳火起太征，癸年阴火起少征，各年不同，循序主令，所以纪客运也。然惟丁壬木运之年，主客皆起于角，故于角音之下，复注正字，谓气得四时之正也。后仿此。”按：司天在泉中运及变化治味等，景岳注之详矣，乃角征宫商羽者五音也，言岁运而及五音者，何也？盖天以四时布气而宣化，地生五行赋物而全角，然有形则有气，有气则有音，是音者所以发四时五行之气者也，气之所至，音即着焉，故即音可以验气，此五运迭迁，而以五音为纪也。然必太少相间者，又何也？天地之气，老则衰，幼则稚，太少者老幼之殊称，盖衰稚则气偏而不能生物，故惟相间则相生，太不至于衰而少不至于稚，为能变化而无穷也。）

　　戊辰 戊戌岁上太阳水，中太征火运，（“戊为阳火，故曰太征。”）下太阴土，同正征。（“本年火运太过，得司天寒水制之，则火得其平，故云同正征，所谓赫曦之纪，上羽与正征同者此也。后仿此。”）

　　其运热，其化暄暑郁燠，（“此戊年火运之正化也。五常政大论燠作热。”）其变炎烈沸腾，（“沸腾者，水气之熏蒸也。戊为火运太过，则寒水承之，故有此变。”）其病热郁。（“火运太过，故有是病。”）

　　寒化六，（“义同前。”）热化七，（“七者火之成数，戊火太过，故其数成也。后仿此。”）湿化五，（“义同前。”）所谓正化日也。（“日即度也。后仿此。”）

　　其化上苦温，中甘和，下甘温，所谓药食宜也。（“上下之治俱同前，惟中运太征与前异，故宜治以甘和也。

　　后仿此。”）

　　太征 少宫 太商 少羽（终） 少角（初“初终者，纪主运也。戊为阳火，故起于太征，纪客运也。

　　后仿此。”）

　　甲辰 甲戌岁（俱岁会又同天符。按：新校正云：“天元纪大论云：承岁为岁直。又六微旨大论云：木运临卯，火运临午，土运临四季，金运临酉，水运临子，所谓岁会，气之平也。王冰云：岁直亦曰岁会。此甲为太宫，辰戌为四季，故曰岁会。又曰同天符者，本论下文云：太过而加同天符。是此岁，一为岁会，又为同天符也。”）

　　上太阳水，中太宫土运，（“甲为阳土，故属太宫。”）下太阴土。

　　其运阴埃，其化柔润重泽，（“埃，尘也。柔润重泽，皆中运湿土之正化。五常政大论泽作淖。”）其变震惊飘骤，（“土运太过，则风木承之，故有是变。”）其病湿，下重。（“土湿之病也。”）

　　寒化六，湿化五，（“中运与在泉同气，故只言湿化五而止。”）所谓正化日也。

　　其化上苦热，中苦温，下苦温，药食宜也。（“中苦温，治湿土也。”）

　　太宫 少商 太羽（终） 太角（初） 少征（“本年土运太过，故起于太宫。然生太宫者少征，生少征者太角，故土运以太角为初。后仿此。”）

　　庚辰 庚戌岁上太阳水，中太商金运，（“庚为阳金，故属太商。”）下太阴土。

　　其运凉，其化雾露萧 ，（“此金之正化。”）其变肃杀凋零，（“金气肃杀，万物凋零，火气承金，即阳杀之象。”）其病燥，背瞀胸满。（“金太过，故病燥。”按：金太盛则肺自病，故背闷瞀而胸胀满也。）

　　寒化一，（“一者水之生数，然太过者其数成，似亦当云六也。”）清化九，雨化五，正化度也。

　　其化上苦热，中辛温，下甘热，药食宜也。（“中辛温，辛从金化，太商宜温也。”）

　　太商 少羽（终） 少角（初） 太征 少宫丙辰 丙戌岁（俱天符）

　　上太阳水，中太羽水运，（“丙为阳水，故属太羽。”）下太阴土。

　　其运寒，其化凝惨凛冽，（“水运之正化。五常政大论作其德凝惨寒 。”）其变冰雪霜雹，（“水太过者，土气承之，故有此变。冰雹者，土之象也。”）其病大寒，留于溪谷。（“溪谷者，筋骨肢节之会，水运太过，寒甚气凝，故为是病。”）

　　寒化六，（“司天中运同。”）雨化五，正化度也。

　　其化上苦热，中咸温，下甘热，药食宜也。（“中咸温，咸从水化，太羽宜温也。”）

　　太羽（终） 太角（初） 少征 太宫 少商凡此太阳司天之政，气化营运先天。（“此下总结辰戌年太阳司天六气之化也。凡子寅辰午申戌六阳年皆为太过，丑亥酉未巳卯六阴年皆为不及。太过之气常先天时而至，故其生长化收藏气化营运皆早；不及之气常后天时而至，故其气化营运皆迟。如气交变大论曰：太过者先天，不及者后天。本篇后文曰：运太过则其至先，运不及则其至后。皆此义也。后仿此。”）天气肃，地气静，寒临太虚，阳气不令，水土合德，上应辰星镇星。

　　（“太阳寒水司天，则太阴湿土在泉，故天气肃，地气静。水土合德，而二星当先后明也。”）其谷玄 ，（“玄应司天， 应在泉，本年正气所化。”）其政肃，其令徐，寒政大举，泽无阳焰，则火发待时。（“政肃者寒之气，令徐者阴之性也。寒盛则火郁，郁极必发，待时王而至也。”）少阳中治，时雨乃涯。（“少阳中治，三之主气也。以相火王时，而寒水之客胜其主，故时雨乃涯。涯，水际也。”按：涯为水际，而雨至于涯，是言满也。）止极雨散，还于太阴，云朝北极，湿化乃布，（“岁半之后，地气主之。自三气止极雨散之后，交于四气，则在泉用事，而太阴居之，故又云朝北极，湿化布焉。”）泽流万物，寒敷于上，雷动于下，（“泽流万物，土之德也。雷动于下，火郁发也。”）寒湿之气，持于气交，（“上寒下湿，相持于气交之中也。”）

　　民病寒湿发，肌肉萎，足萎不收，濡泻血溢。（“血溢者，火郁之病。余皆寒湿使然。”）

　　初之气，地气迁，气乃大温，草乃早荣。（“本年初之气，少阳用事。上年在泉之气，至此迁易，故曰地气迁。后仿此。然上年终气，君火也。今之初气，相火也。

　　二火之交，故气乃大温，草乃早荣。”）民乃厉，温病乃作，身热头痛呕吐，肌腠疮疡。（“客气相火，主气风木，风火相搏，故为此诸病。肌腠疮疡，斑疹之属也。”）二之气，大凉反至，民乃惨，草乃遇寒，火气遂抑。（“燥金用事，故大凉至而火气抑。”）民病气郁中满，寒乃始。（“清寒滞于中，阳气不行也。”）三之气，天政布，寒气行，雨乃降。（“三之气，即司天也。寒水用事，故寒气行，雨乃降。”）民病寒，反热中，痈疽注下，心热瞀闷，不治者死。（“民病寒，反为热中等证，即人伤于寒而为病热之理，亦五常政大论所谓太阳司天，寒气下临，心气上从之义。盖寒水侮阳，则火无不应，若不治之，则阳气绝而死矣。按六气司天皆无不治者死之说，而惟此太阳寒水言之，可见人以阳气为生之本，不可罔顾也。”）四之气，风湿交争，风化为雨，乃长乃化乃成。（“厥阴客气用事，而加于太阴主气，故风湿交争而风化为雨。木得土化，故乃长乃化乃成也。”）民病大热少气，肌肉萎，足萎，注下赤白。（“厥阴木气，值大暑之时，木能生火，故民病大热。

　　以客胜主，脾土受伤，故为少气肉萎等证。萎，痿同。”）五之气，阳复化，草乃长乃化乃成，民乃舒。（“五之气，少阴君火用事。岁半之后，地气主之。以太阴在泉，而得君火之化，故万物能长能化能成，民亦舒而无病。”）终之气，地气正，湿令行，阴凝太虚，埃昏郊野，民乃惨凄，寒风以至，反者孕乃死。（“太阴湿土在泉，地气正也，故湿令行，阴凝太虚，埃昏郊野。民情喜阳恶阴，故惨凄。以湿令而寒风至，风能胜湿，故曰反。反者孕乃死，所以然者，人为 虫，从土化也，风木非时相加，故土化者当不育也。”按：原本此下有故岁宜苦以燥之温之九字，新校正云：详此当在避虚邪以安其正之下。今改从之。）必折其郁气，先资其化源，（“折其郁气，泻有余也；资其化源，补不足也。如上文寒水司天则火气郁，湿土在泉则水气郁，故必折去致郁之气，则郁者舒矣。又如补遗本病篇曰，辰戌之岁，木气升之，主逢天柱，胜而不前，少阳降地，主窒地玄，胜之不入，故刺法论云，木欲升而天柱窒抑之，当刺足厥阴之井，火欲降而地玄窒抑之，当刺足少阴之所出，足太阳之所入等义，皆所以折其郁气也。化源者化生之源，如本年火失其养则当资木，金失其养则当资土，皆自其母气资养之，则被制者可以无伤，亦化源之谓。新校正云：‘详水将胜也，先于九月迎取其化源，先泻肾之源也，盖以水王十月，故先于九月迎而取之，泻水所以补火。’亦一义也。但资取之辨，似于太过当曰取，不及当曰资。然本篇六气司天，如太阳阳明厥阴俱言资其化源，少阳太阴少阴俱言先取化源，其或言资或言取者，皆互文耳，但总不外乎化源者即必求其本之义。”）抑其运气，扶其不胜，无使过暴而生其疾，（“运言五运，气言六气。如太角岁脾不胜，太征岁肺不胜，太宫岁肾不胜，太商岁肝不胜，太羽岁心不胜，此五运也。六气者，如上文十年，寒水司天则心火不胜，太阴在泉则肾水不胜。诸太过者抑之，不胜者扶之，则气无暴过而疾不生矣。后仿此。”）食岁谷以全其真，避虚邪以安其正，（“岁谷即上文玄 谷也，其得岁气最浓，故能全真。虚邪者，从其冲后来为虚风，伤人者也。”）故岁宜苦以燥之温之。（“以上十年，皆寒水司天，湿土在泉，湿宜燥之，寒宜温之。味必苦者，苦从火化，治寒以热也。”）适气同异，多少制之，同寒湿者燥热化，异寒湿者燥湿化。（“适，酌所宜也。气，司天在泉之气也。同异，运与气会有异同也。多少制之，因其同异之多少而为制以治之也。如太宫太商大羽岁运同寒湿者，则当用燥热所化之物，盖燥以治湿，热以治寒也。若太征太角岁运异寒湿者，则或从气之寒湿而用燥热之化，或从运之风热而用寒湿之化，当各因其同异多少以制之也。”）故同者多之，异者少之，（“气运同者其气甚，非多不足以制之；异者其气微，当少用以调之耳。”）用寒远寒，用凉远凉，用温远温，用热远热，食宜同法。（“远，避也。言用寒药者，当远岁气之寒；用凉药者，当远岁气之凉。温热者亦然。凡饮食居处之宜，皆所同法，而岁气当察也。”）有假者反常，反是者病，所谓时也。（按：假者谓有病本寒而外似热，病本热而外似寒者，即当反正治之常法，而用从治之法以治之。若不能从治而反用正治，则病成矣。此用药贵乎从时，而不可执泥也。景岳以假为假借，以反常为病反乎常，义未确，详辨在篇末。）

　　帝曰：善！阳明之政奈何？岐伯曰：卯酉之纪也。

　　丁卯（岁会） 丁酉岁上阳明金，中少角木运，（“丁为阴木，故属少角。”）下少阴火，同正商。（“丁年岁木不及，而司天燥金胜之，则金兼木化，反得其政，所谓委和之纪，上商与正商同也。”）

　　其运风清热，（“风为中运少角之气，清为胜风之气，热为复清之气，余少运胜复皆同。后仿此。”）清化热化胜复同，所谓邪气化日也。（“丁年少角木运不及，故有燥金来胜之清化，有清化则有火子来复之热化，然皆非本年正化。故曰邪化日也。同者，谓二年相同也。凡阴年不及，故有胜复邪化，而阳年则不言胜气。后仿此。”）灾三宫。（“灾，伤也。三宫，东方震宫，木正之方也。木运不及，故本方受灾。阳年太过，则不言灾宫。凡言灾宫，皆以五正宫生数为例，故言三不言八。后仿此。”）

　　燥化九，（“司天。”）风化三，（“中运不及，其数生也。”）热化七，（“在泉。”）所谓正化日也。

　　其化上苦小温，中辛和，下咸寒，所谓药食宜也。（“上苦小温苦属火，以治金也。中辛和，辛属金，以和少角也。下咸寒，以水治火也。玄珠云：上苦热。”）

　　少角（初正） 太征 少宫 太商 少羽（终）

　　癸卯 癸酉岁（俱同岁会。按：新校正云：“本论下文云：‘不及而加同岁会。’此运少征为不及，下加少阴，故云同岁会。”）

　　上阳明金，中少征火运，下少阴火，同正商。（“癸年火运不及，上见燥金，则金得其政，所谓伏明之纪，上商与正商同也。”）

　　其运热寒雨，（“热，少征运也。寒，胜气也。雨，复气也。”）寒化雨化胜复同，所谓邪气化日也。灾九宫。（“九，南方离宫也。火运不及而胜复所由，故灾及之。”）

　　燥化九，热化二，（“运与在泉同。”）所谓正化日也。

　　其化上苦小温，中咸温，下咸寒，所谓药食宜也。（“中少征火，故治用咸而必温也。上下同前。”）

　　少征 太宫 少商 太羽（终） 太角（初）

　　己卯 己酉岁（“详二年，金与土运虽相得，然子临父位为逆。”）

　　上阳明金，中少宫土运，下少阴火。

　　其运雨风凉，（“雨，少宫之气。风，胜气也。凉，复气也。”）风化清化胜复同，邪气化度也。（“义同前。凡上下文曰凉、曰清、曰燥者，皆金气之化也。后仿此。”）灾五宫。（“五，中宫也。土运不及，故灾及之。”）

　　清化九，雨化五，热化七，正化度也。

　　其化上苦小温，中甘和，下咸寒，药食宜也。（“中甘和，治土运不足也。”）

　　少宫 太商 少羽（终） 少角（初） 太征乙卯（天符） 乙酉岁（岁会） （太乙天符）

　　上阳明金，中少商金运，下少阴火，同正商。（“乙年金运不足，得阳明司天之助，所谓从革之纪，上商与正商同也。”）

　　其运凉热寒，（“凉为少商之气，热为胜气，寒为复气。”）热化寒化胜复同，邪气化度也。灾七宫。（“七，西方兑宫也。金运不及，故灾及之。”）

　　燥化四，清化四，热化二，正化度也。

</div>
    <div class="pagination">
<a href="素问经注节解_page22.html">上一页</a><span>...</span><a href="素问经注节解_page18.html">18</a><a href="素问经注节解_page19.html">19</a><a href="素问经注节解_page20.html">20</a><a href="素问经注节解_page21.html">21</a><a href="素问经注节解_page22.html">22</a><span class="current-page">23</span><a href="素问经注节解_page24.html">24</a><a href="素问经注节解_page25.html">25</a><a href="素问经注节解_page26.html">26</a><a href="素问经注节解_page27.html">27</a><a href="素问经注节解_page28.html">28</a><span>...</span><a href="素问经注节解_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
