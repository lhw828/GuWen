<!DOCTYPE html>
<html>
<head>
    <meta charset="UTF-8">
    <title>本草纲目 - 第 294 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 294 页/共 603 页</h1>
    <div class="content">　　恭曰：《本经》言姜久服通神明，主痰气，即可常啖。陶氏谬为此说，检无所据。

　　思邈曰：八、九月多食姜，至春多患眼，损寿减筋力。孕妇食之，令儿盈指。

　　杲曰：古人言：秋不食姜，令人泻气。盖夏月火旺，宜汗散之，故食姜不禁。辛走气泻肺，故秋月则禁之。《晦庵语录》亦有秋姜夭人天年之语。

　　时珍曰：食姜久，积热患目，珍屡试有准。凡病痔人多食兼酒，立发甚速。痈疮人多食，则生恶肉。此皆昔人所未言者也。《相感志》云：糟姜瓶内入蝉蜕，虽老姜无筋，亦物性有所伏耶？【主治】久服去臭气，通神明（《本经》）。归五脏，除风邪寒热，伤寒头痛鼻塞，咳逆上气，止呕吐，去痰下气（《别录》）。去水气满，疗咳嗽时疾。和半夏，主心下急痛。又汁和杏仁作煎，下一切结气实，心胸拥隔冷热气，神效。捣汁和蜜服，治中热呕逆不能下食（甄权）。散烦闷，开胃气。汁作煎服，下一切结实，冲胸膈恶气，神验（孟诜）。破血调中，去冷气。汁，解药毒（藏器）。除壮热，治痰喘胀满，冷痢腹痛，转筋心满，去胸中臭气、狐臭，杀腹内长虫（张鼎）。益脾胃，散风寒（元素）。解菌蕈诸物毒（吴瑞）。生用发散，熟用和中。解食野禽中毒成喉痹。浸汁，点赤眼。捣汁和黄明胶熬，贴风湿痛甚妙（时珍）。

　　干生姜

　　【主治】治嗽温中，治胀满，霍乱不止，腹痛，冷痢，血闭。病患虚而冷，宜加之（甄权）。姜屑，和酒服，治偏风（孟诜）。肺经气分之药，能益肺（好古）。

　　【发明】成无己曰：姜、枣味辛、甘，专行脾之津液而和营卫。药中用之，不独专于发散也。

　　杲曰：生姜之用有四：制半夏、浓朴之毒，一也；发散风寒，二也；与枣同用，辛温益脾胃元气，温中去湿，三也；与芍药同用，温经散寒，四也。孙真人云：姜为呕家圣药，盖辛以散之。呕乃气逆不散，此药行阳而散气也。或问：生姜辛温入肺，何以云入胃口？曰：俗以心下为胃口者，非矣。咽门之下，受有形之物，乃胃之系，便是胃口，与肺系同行，故能入肺而开胃口也。曰：人云夜间勿食生姜，令人闭气，何也？曰：生姜辛温主开发。夜则气本收敛，反开发之，则违天道矣。若有病患，则不然也。生姜屑，比之干姜则不热，比之生姜则不湿。以干生姜代干姜者，以其不僭故也。俗言上床萝卜下床姜。姜能开胃，萝卜消食也。

　　时珍曰：姜，辛而不荤，去邪辟恶，生啖熟食，醋、酱、糟、盐、蜜煎调和，无不宜之。可蔬可和，可果可药，其利博矣。凡早行山行，宜含一块，不犯雾露清湿之气，及山岚不正之邪。案：方广《心法附余》云：凡中风、中暑、中气、中毒、中恶、干霍乱、一切卒暴之病，用姜汁与童尿服，立可解散。盖姜能开痰下气，童尿降火也。

　　颂曰：崔元亮《集验方》载：敕赐姜茶治痢方：以生姜切细，和好茶一、两碗，任意呷之，便瘥。若是热痢，留姜皮；冷痢，去皮，大妙。

　　杨士瀛曰：姜能助阳，茶能助阴，二物皆消散恶气，调和阴阳，且解湿热及酒食暑气之毒，不问赤、白通宜用之。苏东坡治文潞公有效。

　　【附方】旧二十，新三十。

　　痰 卒风：生姜二两，附子（生用）一两，水五升，煮取二升，分再服。忌猪肉、冷水。

　　（《千金》）。

　　胃虚风热不能食：用姜汁半杯，生地黄汁少许，蜜一匙，水二合，和服之。（《食疗本草》）。

　　疟疾寒热，脾胃聚痰，发为寒热：生姜四两，捣自然汁一酒杯，露一夜。于发日五更面北立，饮即止。未止再服。（《易简》）。

　　寒热痰嗽初起者：烧姜一块，含咽之。（《本草衍义》）。

　　咳嗽不止：生姜五两，饧半升。微火煎熟，食尽愈。段侍御用之有效。（孟诜《必效方》）久患咳噫：生姜汁半合，蜜一匙，煎熟，温呷三服愈。（《外台秘要方》）。

　　小儿咳嗽：生姜四两，煎汤浴之。（《千金方》）。

　　暴逆气上：嚼姜两、三片，屡效。（寇氏《衍义》）。

　　干呕厥逆：频嚼生姜，呕家圣药也。（《千金》）。

　　呕吐不止：生姜一两，醋浆七合。银器中煎取四合，连滓呷之。又杀腹内长虫。（《食医心镜》）。

　　心痞呕哕，心下痞坚：生姜八两（水三升，煮一升）。半夏五合（洗）（水五升，煮一升）。

　　二味同煮一升半，分再服。（《千金》）。

　　反胃羸弱《兵部手集》：用母姜二斤。捣汁作粥食。《传信适用方》：用生姜切片，麻油煎过为末，软柿蘸末嚼咽。

　　霍乱欲死：生姜五两，牛儿屎一升。水四升，煎二升，分再服，即止。（《梅师方》）。

　　霍乱转筋，入腹欲死：生姜三两捣，酒一升，煮三、两沸服。仍以姜捣贴痛处。（《外台秘要》）。

　　霍乱腹胀，不得吐下：用生姜一斤，水七升，煮二升，分三服。（《肘后方》）。

　　腹中胀满，不能服药：绵裹煨姜，纳下部。冷即易之。（《梅师》）。

　　胸胁满痛，凡心胸胁下有邪气结实，硬痛胀满者：生姜一斤，捣渣留汁，慢炒待润，以绢包于患处，款款熨之。冷再以汁炒再熨，良久豁然宽快也。（陶华《伤寒槌法》）。

　　大便不通：生姜，削如小脂，长二寸，涂盐纳下部，立通。（《外台》）。

　　冷痢不止：生姜煨研为末，共干姜末等分，以醋和面作馄饨，先以水煮，又以清饮煮过，停冷，吞二七枚，以粥送下，日一度。（《食疗》）。

　　消渴饮水：干生姜末一两，以鲫鱼胆汁和，丸梧子大。每服七丸，米饮下。（《圣惠》）。

　　湿热发黄：生姜，时时周身擦之，其黄自退也。一方：加茵陈蒿，尤妙。（《伤寒槌法》）。

　　暴赤眼肿：宗 曰：用古铜钱刮姜取汁，于钱唇点之，泪出。今日点，明日愈，勿疑。

　　一治暴风客热，目赤睛痛肿者。腊月取生姜捣绞汁，阴干取粉，入铜青末等分。每以少许沸汤泡，澄清温洗，泪出妙。舌上生胎，诸病舌胎，以布染井水抹，后用姜片时时擦之，自去。

　　（陶华方）。

　　满口烂疮：生姜自然汁，频频漱吐。亦可为末擦之，甚效。

　　牙齿疼痛：老生姜瓦焙，入枯矾末同擦之。有人日夜呻吟，用之即愈。（《普济方》）。

　　喉痹毒瓦斯：生姜二斤捣汁，蜜五合，煎匀。每服一合，日五服。（《千金》）。

　　食鸠中毒、食竹鸡毒、食鹧鸪毒：方并见禽部本条。

　　中莴苣毒、中诸药毒、 犬伤人：并饮生姜汁即解。（《短剧》）。

　　虎伤人疮：内服生姜汁。外以汁洗之，用白矾末敷上。（《秘览》）。

　　蝮蛇螫人：姜末敷之，干即易。（《千金》）。

　　蜘蛛咬人：炮姜切片贴之，良。（《千金》）。

　　刀斧金疮：生姜嚼敷，勿动。次日即生肉，甚妙。（《扶寿方》）。

　　闪拗手足：生姜、葱白捣烂，和面炒热， 之。

　　跌扑伤损：姜汁和酒，调生面贴之。

　　百虫入耳：姜汁少许滴之。

　　腋下狐臭：姜汁频涂，绝根。（《经验方》）。

</div>
    <div class="pagination">
<a href="本草纲目_page293.html">上一页</a><span>...</span><a href="本草纲目_page289.html">289</a><a href="本草纲目_page290.html">290</a><a href="本草纲目_page291.html">291</a><a href="本草纲目_page292.html">292</a><a href="本草纲目_page293.html">293</a><span class="current-page">294</span><a href="本草纲目_page295.html">295</a><a href="本草纲目_page296.html">296</a><a href="本草纲目_page297.html">297</a><a href="本草纲目_page298.html">298</a><a href="本草纲目_page299.html">299</a><span>...</span><a href="本草纲目_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
