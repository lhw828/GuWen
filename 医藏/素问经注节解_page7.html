<!DOCTYPE html>
<html>
<head>
    <meta charset="UTF-8">
    <title>素问经注节解 - 第 7 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 7 页/共 37 页</h1>
    <div class="content">　　五脏受气于其所生，传之于其所胜，气舍于其所生，死于其所不胜。……此言气之逆行也，故死。（所谓逆者，次如下说。）肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。一日一夜五分之，此所以占死者之早暮也。（……朝主甲乙，昼主丙丁，四季土主戊己，晡主庚辛，夜主壬癸，由此则死生之早暮可知也。按：此五行生克之定例也。

　　王本云死生之早暮，甲乙经云占死者之早暮，详经文正言逆行死期，当以甲乙为是，从之。）

　　是故风者，百病之长也。（按：生气通天论“风者百病之始”，言百病皆起于风。此云百病之长，言诸邪以风为最也。其文虽殊，其义则同。）今风寒客于人，使人毫毛毕直，皮肤闭而为热，当是之时，可汗而发也。

　　（按：阴阳应象大论曰：“善治者治皮毛。”此之谓也。）或痹不仁，肿痛，当是之时，可汤熨及火灸刺而去之。（热中血气，则 痹不仁。寒气伤形，故为肿痛。）弗治，病入舍于肺，名曰肺痹，发咳上气。（按：宣明五气论曰：“邪入于阳则狂，邪入于阴则痹。”肺在变动为咳，咳则气上，故上气也。）弗治，肺即传而行之肝，病名曰肝痹，一名曰厥，胁痛出食。（肺金伐木，气下入肝，故曰勿治行之肝也。肝气通胆，胆善为怒，怒者气逆，故一名厥也。肝脉布胁，故胁痛。按：出食，注解不明。盖邪入于肝，则肝木盛而凌胃，故吐也。）当是之时，可按若刺耳。弗治，肝传之脾，病名曰脾风，发瘅，腹中热，烦心，出黄。（肝应风木，胜脾土，土受风气，故曰脾风，盖为风气通肝而为名也。脾之为病，善发黄瘅，故发瘅也。脾支别脉上膈注心，故腹中热而烦心，出黄色于便泻之中也。按：出黄注单指便泻，偏矣。盖黄为脾色，脾病则色见于外，凡身面发黄皆是也。）当此之时，可按，可药，可浴。弗治，脾传之肾，病名曰疝瘕，少腹冤热而痛，出白，一名曰蛊。（按：邪气入肾，聚而成形，故为疝瘕。肾之腑，膀胱也，膀胱当少腹，热结膀胱，气不得出，若冤抑者然，故曰少腹冤热而痛。惟热在膀胱，故又溺出白液也。一名曰蛊，注言“冤热内结，消铄脂肉，如虫之食，日内损削，故名曰蛊”，是也。）当此之时，可按，可药。弗治，肾传之心，病筋脉相引而急，病名曰螈。（肾不足则水不生，水不生则筋燥急，故相引也。阴气内弱，阳气外燔，筋脉受热而自跳掣，故名曰螈。按：螈音炽，筋抽掣也。）当此之时，可灸，可药。勿治，满十日，法当死。

　　（至心而气极则如是矣，若复传行，当如下说。）肾因传之心，心即复反传而行之肺，发寒热，法当三岁死。（反传于肺金，肺已再伤，故寒热也。三岁者，肺至肾一岁，肾至肝一岁，肝至心一岁，火又乘肺，故云三岁死。）

　　此病之次也。然其卒发者，不必治于传。（按：以胜相传，则有次第之可数。若夫猝然而起，或暴感外邪，或真元脱竭，病虽有因，实非传来，如伤寒之直中、中风之眩仆、杂病厥逆之类，但当考其致病之由，不必泥于相传之次论治也。）或其传化有不以次。不以次入者，忧恐悲喜怒，令不得以其次，故令人有大病矣。（忧恐悲喜怒，发无常分，触遇则发，故令病气亦不次而生。按：此正解病之卒发者，五志之伤，蓄久忽发，初非循序而来也，故病不以次。）

　　然猝发之病颇多，而经但以五志为言者，盖以人之为病，苟非本于七情内伤，虽危不死也。因而喜大虚，则肾气乘矣。（按：喜者心之志，过喜则心气虚，心虚则火弱而水邪乘心矣。）怒则肝气乘矣，（按：怒者肝之志，盛怒则肝气强急，必有乘脾之患矣。）悲则肺气乘矣，（按：悲者肝之志，悲则金气急切，必有伐木之患矣。）恐则脾气乘矣，（按：恐者肾之志，恐极则肾弱，肾弱则水虚而土来制水矣。）忧则心气乘矣，（按：肺之志又为忧，过忧则肺伤，肺伤则金弱而火将乘之矣。此五者，盖言卒发为病也。然细观五者又是不同，精气并而独盛，因而乘其所胜者，肝与肺也。过劳其气，以致虚极，因而见乘于其所不胜者，心与肾与肺也。

　　注俱蒙混不确，学人所当详审而分别之也。）此其道也。故病有五，五五二十五变，及其传化。传，乘之名也。

　　（五脏相并而各五之，五而乘之，则二十五变也。然其变化，以胜相传，传而不次，变化多端。按：以上临下，以强凌弱曰乘。邪之传也，正谓乘其所胜而侮之，以其势足相乘而后传之也。）

　　大骨枯槁，大肉陷下，胸中气满，喘息不便，其气动形，期六月死。真脏脉见，乃予之期日。（此肺之脏也。）

　　大骨枯槁，大肉陷下，胸中气满，喘息不便，内痛引肩项，期一月死。真脏见，乃予之期日。（此心之脏也。）

　　大骨枯槁，大肉陷下，胸中气满，喘息不便，内痛引肩项，身热，脱肉，破 ，真脏见，十月之内死。（ 者肉之标，脾主肉，故肉如脱尽， 如破败，此脾之脏也。）大骨枯槁，大肉陷下，肩髓内消，动作益衰，真脏未见，期一岁死。见其真脏，乃予之期日。（肩髓内消，谓缺盆深也。衰于动作，谓交接渐微。此肾之脏也。按：王本来见，全元起及甲乙经俱作未见，于义较确，今从之。）大骨枯槁，大肉陷下，胸中气满，腹内痛，心中不便，肩项身热，破 脱肉，目匡陷，真脏见，目不见人，立死。其见人者，至其所不胜之时则死。

　　（肝主目，故目匡陷及不见人，立死也。不胜之时，谓于庚辛之月。此肝之脏也。）急虚，身中卒至，五脏绝闭，脉道不通，气不往来，譬于堕溺，不可为期。（按：人之所恃以生者，惟此一息之气耳。气治则安，气乖则病，倘或元气亏竭，病起仓猝，眩仆厥绝，不省人事，此盖由于五脏之气，败绝无余，故九窍闭塞，而脉亦为之壅闭也。脉既不通，气自不行而死矣。此等最为猝暴，犹如堕溺之死，出于意外也。）其脉绝不来，若人一呼五六至，其形肉虽不脱，真脏虽不见，犹死也。（按：脉绝不来者，无脉者也。一呼五六至者，数极者也。

　　无脉则真气绝，数极则本根脱，二者之象，亦犹卒至之类，无不立死，固无俟于形肉真脏等候为验也。注谓即是急虚卒至之脉，误矣。王本一息，按新校正云：“人一息脉五六至，何得为死，息当为呼。”是也，今从之。）

　　真肝脉至，中外急，如循刀刃责责然，如按琴瑟弦，色青白不泽，毛折，乃死。真心脉至，坚而搏，如循薏苡子累累然，色赤黑不泽，毛折，乃死。真肺脉至，大而虚，如以羽毛中人肤，色白赤不泽，毛折，乃死。

　　真肾脉至，搏而绝，如指弹石辟辟然，色黑黄不泽，毛折，乃死。真脾脉至，弱而乍数乍疏，色黄青不泽，毛折，乃死。诸真脏脉见者，皆死不治也。（按：杨上善云：无余物和杂，故名真也。五脏之气，皆胃气和之，不得独用。如至刚不得独用，独用则折，和柔用之即固也。如弦是肝脉、微弦为平和。所谓微弦者，谓二分胃气，一分弦气也。若三分并是弦而无胃气，为真脏见也。余准此。杨说是矣，但以分数为喻，未免支离。所谓胃气者，和缓也。弦而和缓，便是有胃气。若纯是弦急，是名真脏也。）

　　帝曰：见真脏曰死，何也？岐伯曰：五脏者皆禀气于胃，胃者五脏之本也。（胃为水谷之海，故五脏禀焉。）脏气者不能自致于手太阴，必因于胃气乃至于手太阴也。（按：手太阴者，手太渊，寸关尺也。人非水谷不生活，故五脏必资胃气以为养，水谷之气行，而后五脏之得失，变见于寸口矣。甲乙经曰：“人以胃气为本，脉亦以胃气为本。”是也。）故五脏各以其时自为而至于手太阴也。（按：五脏分主四时，苟得胃气，则合于时而顺脉见，苟失胃气，则逆于时而死脉出也。）故邪气胜者，精气衰也。故病甚者，胃气不能与之俱至于手太阴，故真脏之气独见。独见者，病胜脏也，故曰死。

　　帝曰：善！（按：邪气胜故病甚，病甚则水谷不入于胃，而脉自无和缓之气，于是贼邪之形独见而为但代矣。）

　　帝曰：凡治病，察其形气色泽，脉之盛衰，病之新故，乃治之无后其时。（必欲先时而取之。）形气相得，谓之可治。（气盛形盛，气虚形虚，是相得也。）色泽以浮，谓之易已。（……气色浮润，气血相营，故易已。）

　　脉弱以滑，是有胃气，命曰易治，取之以时……。（候可取之时而取之，则万举万全。按：此弱滑二字是好字面，弱者无强急之形，滑者无枯涩之意也。）脉实以坚，谓之益甚。（按：实坚者，强硬而无柔和之气也。

　　纯阳无阴，其病必日进矣。）脉逆四时，谓不可治。……所谓逆四时者，……春夏而脉沉涩，秋冬而脉浮大，命曰逆四时也。（按：此言脉与时反也。）病热脉静；泄而脉大；脱血而脉实；病在中，脉实坚；病在外，脉不实坚者。皆难治。（按：此言脉与证相反也。但病在中二句，与平人气象论不同。彼云病在中脉虚，谓内有实积而脉反虚。此则言原本已虚，而脉反强盛也。彼云病在外脉涩坚，谓邪盛脉不宜沉涩。此则言邪在表，脉不当无力也。其言虽殊，总是虚实相反之意。新校正反以为误，则真误矣。）

　　黄帝曰：余闻虚实以决死生，愿闻其情。岐伯曰：五实死，五虚死。帝曰：愿闻五实五虚。岐伯曰：脉盛，皮热，腹胀，前后不通，闷瞀，此谓五实。（实谓邪气盛实。然脉盛，心也；皮热，肺也；腹胀，脾也；前后不通，肾也；闷瞀，肝也。）脉细，皮寒，气少，泄利前后，饮食不入，此谓五虚。虚谓真气不足也。然脉细，心也；皮寒，肺也；气少，肝也；泄利前后，肾也；饮食不入，脾也。帝曰：其时有生者何也？岐伯曰：浆粥入胃，泄注止，则虚者活；身汗得后利，则实者活。此其候也。（按：虚者所宝在元气，实者所恶在贼邪故也。）

　　内篇　卷之二

　　三部九候论

　　三部谓上中下，九候谓上中下各三候也，经旨如是。后世则以寸关尺为三部，而分浮中沉取之，就脉辨证，能决死，黄帝问曰：……愿闻天地之至数，合于人形血气，通决死生，为之奈何？岐伯曰：天地之至数，始于一，终于九焉。（按：九为奇数之终。）一者天，二者地，三者人，因而三之，三三者九，以应九野。故人有三部，部有三候，以决死生，以处百病，以调虚实而除邪疾。（按：九野注见前。）帝曰：何谓三部？岐伯曰：有下部，有中部，有上部，部各有三候。三候者，有天，有地，有人也。必指而导之，乃以为真。（言必当谘受于师也。）上部天，两额之动脉；（在额两旁，动应于手，足少阳脉气所行也。）上部地，两颊之动脉；在鼻孔下两旁，近于巨 之分，动应于手，（足阳明脉气之所行。）上部人，耳前之动脉。（在耳前陷者中，动应于手，手少阳脉气之所行也。）中部天，手太阴也；（谓肺脉也，在掌后寸口中，是谓经渠，动应于手。）中部地，手阳明也；（谓大肠脉也，在手大指次指岐骨间，合谷之分，动应于手也。）中部人，手少阴也。（谓心脉也，在掌后锐骨之端，神门之分，动应于手也。）下部天，足厥阴也；（谓肝脉也，在毛际外，羊矢下一寸半陷中，五里之分，卧而取之，动应于手也。女子取太冲，在足大趾本节后二寸陷中是。）下部地，足少阴也，（谓肾脉也，在足内踝后跟骨上陷中，太溪之分，动应手。）下部人，足太阴也。（谓脾脉也，在鱼腹上趋筋间，直五里下箕门之分，宽巩足单衣沉取乃得之，而动应于手也。候胃气者，当取足跗之上，冲阳之分，动应手也。按：本经所指，盖合经脉穴道，二者并言，不徒专取寸关尺也，宜分别观之。）故下部之天以候肝，地以候肾，人以候脾胃之气。（脾脏与胃以膜相连，故以候脾兼候胃也。）帝曰：中部之候奈何？岐伯曰：亦有天，亦有地，亦有人。天以候肺，地以候胸中之气，（经云肠胃同候，故以候胸中也。）人以候心。帝曰：上部何以候之？岐伯曰：亦有天，亦有地，亦有人。天以候头角之气，地以候口齿之气，人以候耳目之气。（按：后三段不过复解前文，无深义也。）三部者，各有天，各有地，各有人。三而成天，三而成地，三而成人。三而三之，合则为九，九分为九野，九野为九脏。故神脏五，形脏四，合为九脏。（……神脏五者，肝藏魂，心藏神，脾藏意，肺藏魄，肾藏志，以其皆神气居之故也。形脏四者，一头角，二耳目，三口齿，四胸中也。按：此一节是上文三部九候之总结也。为犹应也，九野为九脏，犹言九脏应九野也。谨按上部三候，形脏居其三；中部三候，神脏居其二，形脏居其一；下部三候，则尽神脏也。然其中有可疑者，前言中部地，手阳明也，注云大肠脉也。乃岐伯复解，则又云地以候胸中之气，注云手阳明脉当其处，按手阳明脉，自肩 前廉，上出柱骨之会，下入缺盆，络肺下膈，属大肠。虽有下膈二字，不可直言胸中，一疑也。

　　若言大肠所盘折之地，乃是当脐，又非胸中，二疑也。后既总言形脏四，则胸中二字，必非差误。前言手阳明三字，三部中止言脏脉，并不及腑，而手阳明为腑脉，或者错误，亦未可知，三疑也。前后不合，存之以俟后之识者。）帝曰：以候奈何？岐伯曰：必先度其形之肥瘦，以调其气之虚实，实则泻之，虚则补之。……帝曰：决死生奈何？岐伯曰：形盛脉细，少气不足以息者危；（形气相反，故生气至危。危者言其近死，犹有生者也。）

　　形瘦脉大，胸中多气者死。（凡如是类皆形气不相得也。按：形盛谓肌肉未消，脉细谓小弱无力。惟脉细故少气，惟少气故不足以息也。此等脉证，多见于初病之人。盖由天禀素弱，故脉来无力。苟能峻补，犹可以生，故但云危也。若夫肌肉既脱而脉反浮大，为真原枯竭。胸中多气，为元气脱根。此等脉证，久病之人见之，死不旋踵矣。然则新起之病，独无之乎？曰：有之，脉大气浮，甚且喘促者，则为阴竭阳浮之证。切忌补气，急用敛阴。如或不应，更加桂附，庶使气纳丹田。俗医不知此理，误用利气，速其死矣。新病之与久病，其死皆同，惟形瘦与不瘦为异耳。）形气相得者生，参伍不调者病，（参谓参校，伍谓类伍。按：谓脉来至数不等也。）

　　三部九候皆相失者死。（按：相失谓大小迟疾悬殊也。）三部之脉，半得半失，犹可以治。若皆相失，则死也。

　　上下左右之脉相应如参舂者病甚，上下左右相失不可数者死。（按：上下谓寸尺，左右谓两手，盖言两手三部也。每部三候，三六一十八，注以为十八诊是也。参舂谓频动击手，加杵米也。脉法曰：“人一呼脉再至，一吸脉亦再至曰平。”今所谓一呼一吸脉四至也。三至曰离经，四至曰脱精，五至曰死，六至曰命尽，是一呼一吸脉十二至矣。若两手三部之脉至干不可数，是亦脉来十至以外之类，欲不死得乎。）中部之候虽独调，与众脏相失者死；中部之候相减者死。（按：中部谓两关也，言尺寸之脉既失其常，即使关脉无病，犹之三部九候相失之类也，故亦曰死。若两关独病，脉日减少，即使尺寸无病，是亦三部九候相失之类也。上下一意，特互言之以畅其说，非有二也。）目内陷者死。

　　（按：内陷谓眼珠深 。五脏之精皆上会于目，内陷则真精枯竭，故死。注单指太阳，偏矣。）帝曰：何以知病之所在？岐伯曰：察九候，独小者病，独大者病，独疾者病，独迟者病，独热者病，独寒者病，独陷下者病。（……脉见七诊，谓参伍不调，随其独异，以言其病尔。）九候之相应也，上下若一，不得相失。（上下若一，言迟速大小等也。）一候后则病，二候后则病甚，三候后则病危。所谓后者，应不俱也。（……俱犹同也，一也。

　　按：此就一部而言也。不俱谓脉来之数，后不应前也。）真脏脉见者胜死。（按：真脏脉见，死无疑矣。然其死也，又必于胜已之日。）足太阳气绝者，其足不可屈伸，死必戴眼。（足太阳脉起于目内 ，上额交巅，上从巅入络脑，还出别下项，循肩 内，挟脊抵腰中。其支者，复从肩 ，别下贯胂，过髀枢，下合 中，贯循踵，至足外侧。太阳气绝，死如是矣。按：新校正云：“按诊要经终论载三阳三阴脉终之证，此独纪足太阳气绝一证，余应阙文也。”）帝曰：冬阴夏阳奈何？（言死时也。）岐伯曰：九候之脉皆沉细悬绝者为阴，主冬，故以夜半死；盛躁喘数者为阳，主夏，故以日中死。（位无常居，物极则反也。乾坤之义，阴极则龙战于野，阳极则亢龙有悔，是以阴阳极脉，死于夜半日中也。）是故寒热病者以平旦死。（平晓木王，木气为风，故木王之时，寒热病死。）热中及热病者以日中死。（阳之极也。）病风者以日夕死。（卯酉冲也。）病水者以夜半死。（水王故也。）其脉乍疏乍数，乍迟乍疾者，日乘四季死。（辰戌丑未，土寄王之，脾气内绝，故日乘四季而死。）

　　形肉已脱，九候虽调犹死。（亦谓形气不相得也。按：人之所以为人者，内而精神，外而形肉而已。形肉消脱，则精神亦且涣散而无根据。当此之时，九候岂有尚调之理，经特甚言之耳。）七诊虽见，九候皆从者不死。所言不死者，风气之病及经月之病，似七诊之病而非也，故言不死。（按：皆从者，脉至前后相合也。脉见七诊，前后不移，为病而已，必不至死。然其所以不死者，惟风病脉多疾大，久病脉必迟小，非真如七诊之脉与死为邻也。经，久也，谓病至逾月之久也，注作月经，误矣。）若有七诊之病，其脉候亦败者死矣，必发哕噫。

　　（……按：既犯七诊，而九候错乱，无有不死。必发哕噫者，病剧气乱故也。哕，胃疾，吃忒也。噫，心疾，气厄于下，欲上出而取气也。）其脉疾者不病，（气强盛故。）其脉迟者病，（气不足故。）脉不往来者死，（按：气血凝涩故也。）皮肤着者死。（按：着谓着骨，血肉干实故也。着，直略切。）帝曰：其可治者奈何？岐伯曰：经病者治其经，络病者治其络，（求有过者。按：王本孙络病者治其孙络血，甲乙经无孙血二字，今从之。）

　　身有痛者治其经络。（按：王本血病身有痛，甲乙无血病二字，今从之。）其病者在奇邪，奇邪之脉，则缪刺之。（缪刺者，刺络脉，左取右，右取左也。）留瘦不移，节而刺之。（……病气淹留，形容减瘦，证不移易，则消息节级，养而刺之。）瞳子高者太阳不足，戴眼者太阳已绝，此决生死之要，不可不察也。（……此复明前太阳气欲绝及已绝之候也。）

　　内篇　卷之二

　　五脏生成篇

　　新校正云：按此篇云五脏生成篇而不云论者，盖此篇直记五脏生成之事，而无问答论议之辞，故不云论。

　　后不言论者皆仿此。

　　心之合，脉也；（火气动躁，脉类齐同，心脏应火，故合脉也。）其荣，色也；（按：新校正云：“王注以赤色为面荣美，未通。大抵发见于面之色，皆心之荣也，岂专指赤色哉。”）其主，肾也。（按：主者仆之所畏，心火畏肾水，故以肾为主也。）肺之合，皮也；（金气坚定，皮象亦然，肺脏应金，故合皮也。）其荣，毛也；（毛附皮革故外荣。）其主，心也。（按：肺金畏心火。）肝之合，筋也；（木性曲直，筋体亦然，肝脏应木，故合筋也。）其荣，爪也；爪者筋之余，故外荣也。其主，肺也。（按：肝木畏肺金。）脾之合，肉也；（土性柔浓，肉体亦然，脾脏应土，故合肉也。）其荣，唇也；（口为脾之官，故荣于唇。唇谓四际白色之处，非赤色也。）其主，肝也。（按：脾土畏肝木。）肾之合，骨也；（水性流湿，精气亦然，骨通精髓，故合骨也。按：肾为作强之官，骨为人身之干，又肾主精而藏于骨，故合骨也。）其荣，发也；（脑为髓海，肾气主之，故外荣发也。）其主，脾也。（按：肾水畏脾土。）

　　是故多食咸，则脉凝泣而变色；（心合脉，其荣色。咸益肾，胜于心。心不胜，故脉凝泣而颜色变易也。）

　　多食苦，则皮槁而毛拔；（肺合皮，其荣毛。苦益心，胜于肺。肺不胜，故皮枯槁而毛拔去也。）多食辛，则筋急而爪枯；（肝合筋，其荣爪。辛益肺，胜于肝。肝不胜，故筋急而爪干枯也。）多食酸，则肉胝 而唇揭；（脾合肉，其荣唇。酸益肝，胜于脾。脾不胜，故肉胝 而唇皮揭举也。按：胝音支， 音皱。）多食甘，则骨痛而发落。（肾合骨，其荣发。甘益脾，胜于肾。肾不胜，故骨痛而发堕落。）此五味之所伤也。

　　故心欲苦，肺欲辛，肝欲酸，脾欲甘，肾欲咸，（按：至真要大论曰：“五味入口，各归所喜。”惟其喜之，是以欲之也。）此五味之所合也。

　　五脏之气，故色见青如草兹者死，（按，兹，滋也，言如草初生之滋润也。）黄如枳实者死，（色青黄也。）

　　黑如 者死，（ 谓 煤也。按： 音苔。）赤如 血者死，（ 血谓败恶凝聚之血，赤黑也。按： ，芳杯切。）

　　白如枯骨者死，（白而枯槁，如干骨也。）此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如鸟羽者生，此五色之见生也。（按，同一色也，前何以死？后何以生？得神则生，失神则死也。）生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌实；生于肾，如以缟裹紫。（缟，白色。绀，薄青色。）此五脏所生之外荣也。（按：此特形容人之生色而已，未可泥于字句之间也。）

　　色味当五脏，白当肺辛，赤当心苦，青当肝酸，黄当脾甘，黑当肾咸。（各当其应而为色味也。）故白当皮，赤当脉，青当筋，黄当肉，黑当骨。（按，当犹属也。）

　　诸脉者皆属于目，（按：心为君主之官，庶司百职皆所统帅，故其应于脉也，周流一身，循环上下，亦若目之为体，合五脏六腑之精以为用，故云皆属于目也。）诸髓者皆属于脑，（脑为髓海故。）诸筋者皆属于节，（按，节者，骨之接合处也。筋虽络骨，而骨无节则不能系联而屈伸不便也。）诸血者皆属于心，（按：心生血故。诸气者皆属于肺，按：肺生气故。此四肢八溪之朝夕也。按：四肢犹言四体，盖兼脏腑经络而言，非单指手足也。肉之小会为溪，八溪者犹言出入之道路，言人之五脏为气血筋骨脉络出入之道路，循环上下，若朝明夕晦之无间断也。）

　　故人卧血归于肝，（肝藏血，心行之，人动则血运于诸经，人静则血归于肝脏。何也？肝主血海故也。）

　　肝受血而能视，（言其用也。）足受血而能步，（按：血盛乃能随气而动。）掌受血而能握，指受血而能摄。

　　（按：人之运动虽属于气，而能使之运动而有力者全赖于血。故握摄气也，而能握能摄则血也。）

</div>
    <div class="pagination">
<a href="素问经注节解_page6.html">上一页</a><span>...</span><a href="素问经注节解_page2.html">2</a><a href="素问经注节解_page3.html">3</a><a href="素问经注节解_page4.html">4</a><a href="素问经注节解_page5.html">5</a><a href="素问经注节解_page6.html">6</a><span class="current-page">7</span><a href="素问经注节解_page8.html">8</a><a href="素问经注节解_page9.html">9</a><a href="素问经注节解_page10.html">10</a><a href="素问经注节解_page11.html">11</a><a href="素问经注节解_page12.html">12</a><span>...</span><a href="素问经注节解_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
