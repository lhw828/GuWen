<!DOCTYPE html>
<html>
<head>
    <meta charset="UTF-8">
    <title>奇症汇 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇症汇 - 第 4 页/共 17 页</h1>
    <div class="content">　　又问∶不取于相，如如不动，又即续何以故？一切有为法，如梦幻泡影，如露亦如电，应作如是观。言人能发菩提心者，持于此经，乃至四句偈等，受持读诵，为人演说，其福胜彼，以满无量阿僧祗（即无数之谓）。世界七宝，持用布施，观此若修佛者，应作六如观之。盖六如有形而无体性，若作是观，使心易于降伏。故复演说此偈，以作降伏之法，而谓之有为法乎？予曰∶佛言不取于相，如如不动又恐不悟无相之理，故即云一切有为法，应作六如观之。盖六如乃速于变灭之物，凡世间一切有为之法，犹六如之变灭无常，应作是观，始之有为法，非修持之法。盖佛法无为，无为应无所往而生其心也。若将六如以作内观之法，岂非有住于心乎？况佛有云∶如来于燃灯佛所于法……。

　　本体失而性反昧矣，性有元性，有气质性。元性，即先天之气。气质性，乃后天之气也。先天之气，即天所赋之灵光，名曰祖气，又名真种子。后天之气，乃父母以情而育体，故媾形之时，情动于内，所动之情，即交感之气，乃即为之后天气也。因有是气，故每遇物而生情，即名气质性耳。有此性，则本性渐失，而此性日长也。若能徐徐划除，则本元自见，而心之所知无不尽矣。

　　又问∶人有先后二天之气，后天之气，得之父母媾形之时，先天之气，从何入乎？予曰∶人因先有先天之灵气，然后有后天之气质性。当未媾形时，其情未动，故乾坤之间，但有先天之气。已媾之后，坎离两破，情已内感，故又有后天之气也。若不先有是气，而何得有先天之名乎？又问∶人之幼时，性本不昧，因肾阳未足，故尔不灵，若人或病、或老年，肾阳不足，宜亦茫然无知，何故仍知觉乎？予曰∶幼时肾阳未足，犹冬至一阳初生时，阳气渐长，其气渐升，以壮太阳之光，万物皆生也。人得肾阳渐长，以益其性，则知觉自灵。若或病、或老年，肾阳不足，犹夏至一阴生也，一阴渐生，则太阳燥烈，万物皆萎，此肾阳衰而阳反上浮，故仍知觉，若不知觉，则肾阳绝而死矣。

　　又问∶小儿为纯阳之体，若人之幼时，肾尚未足，而何得有纯阳之名乎？予曰∶凡父母媾精成胎，不论男女，总以父之阳精为主，母之阴血不过随精施化以成胎。出胎之后，阴少于阳，即食乳，亦但长阳而不阴也。所以孩提时，体皆白而有神，此时名纯阳者，实因阴少于阳，并非因肾阳足而名之也。一食五壳，其色渐苍，乃五壳长阴故也。所以仙人十月胎圆之后，断除壳食，恐阴血日长，不能速成纯阳之体也。

　　又问∶人因气质用事，故所欲多而其性自昧。然同有是欲，而又有智愚之别何也？予曰∶此气之清浊所分也。得气清者欲虽多而清灵，得气浊者，欲虽少而心昏。又问∶何故人有气清、气浊之分？予曰∶气之清浊，定于结胎时，若时在半夜，天气清和，阴阳递嬗之时，再得父母不食浊味，及心气和平之候，交而成胎，其气自清。若胎结日中，其子必忤逆，或值风雨交作之时，或父母食浊味，及酒后，其气必浊，若遇疾风豪雨，及父母大醉后，并心怀不正，生子不但气浊，必至顽劣，古人所以重胎教也。

　　又问∶人之智愚，在结胎时，得气之清浊所定，乃有双胎，而所生各异何故？予曰∶双胎因母之阴精，冲开父之阳精而成，如结胎之始，居母腹之左，则肾之原根足，居右则不足，左者气血发原之所，故足于左而不足于右。犹天地生物，同一土也，而有壮弱之茎焉。夫智愚总随气之清浊施化，然智有过不及，愚有甚不甚，又随肾原足不足所分，如双胎得气皆清，居左则肾原足，则智常过中，居右则不足，则智常不及。得气皆浊而左居之，则浊愈盛，愚亦愈甚也。

　　王肯堂治百户张锦，耳内不时作痛，痛而欲死，痛止如故。诊其脉，皆安静，非病也。话间痛忽作，王度其有虫，令即取猫尿滴耳，果出一臭虫，遂不复作。或用麻油滴之，则虫死难出，或用炒芝麻枕之，则虫亦出，但不及猫尿之速也。

　　〔源按〕虫入耳中，不独壁虱臭虫，如蚰蜒状类，蜈蚣而细甚者，亦能为害。昔有人昼卧，忽蚰蜒入耳，渐觉脑痛，知其入脑莫能为计。一日将午饭，就案而睡，睡中忽喷嚏，觉有物出鼻，视之有鸡馔置案，蚰蜒已居其上，所痛随愈。

　　又一人患虫入脑而痛，或教以桃叶函枕，一夕虫自鼻出，状如鹰嘴，人莫识其名。

　　透冰丹川大黄 山栀仁 蔓荆子 白茯苓 益智仁 葳灵仙 白芷（各五钱） 香墨（烧醋淬干细研） 麝香（各一钱） 茯神（六钱） 川乌（二两，水浸半月，切片焙干，用盐水炒） 天麻 仙灵脾叶（洗焙）

　　上为细末，炼蜜和如麦饭相似，以真酥涂杵，臼捣万杵，如干，旋入蜜令得和丸如梧子大。用薄荷自然汁，同温酒化两丸，如卒中风，涎潮昏塞，煎皂荚、白矾汤，温化两丸。

　　升阳散化汤柴胡（八钱） 防风（二钱五分） 葛根 升麻 羌活 独活 人参 白芍（五钱） 炙甘草（三钱） 生甘草（二钱）

　　每服五钱，加姜枣煎。

　　左金丸黄连（六两，姜汁炒） 吴茱萸（一两，盐水泡）

　　水丸。

　　六味地黄丸（见头门）

　　补中益气汤（见项门）

　　八味丸（见手足门）

　　黑逍遥散（见口门）

　　卷之二

　　鼻

　　夏子益《奇疾方》云∶有人忽鼻中出毛，昼夜可长二三寸，渐渐粗圆如绳，痛不可忍，摘去复生，此因食猪羊血过多所致，用生乳香、 砂各一两为末，饭丸梧子大，每服空心临卧各服十丸，开水送下，服尽自落。

　　《奇病方》云∶人有鼻中生红线一条，长三尺许，少动则痛，此饮酒过多而然。方用硼砂一分，冰片一分，研为末，以人乳调之，点红线中间自愈。

　　又云∶有人患鼻大如拳，疼痛欲死，此乃肺经之火，热壅于鼻而不得泄。法当清其肺邪，去其鼻间之火，服解壅汤数剂自消。此方全在群入肺经以去其邪，故治随愈。此奇病而以常法治之者也。

　　《酉阳杂俎》云∶永贞年，有东市富翁王布知之女，年十四五，患鼻孔各随息肉，如皂荚子。其根细如麻丝，长寸许，触之痛入心髓。其父破钱数百万，治之不瘥。忽一日，有梵僧乞食，因问布知君，女有异疾，吾能治之。布喜即就治，僧随取白色药吹鼻孔，少顷摘去之，出黄水，都无所苦，赏之百金不受而去。

　　〔源按〕息肉由胃中食积，热痰流注，古方俱用硼砂、白矾消，此二味色俱白，前案所吹之药白色者，或即此也。

　　《集异记》云∶狄梁公性好医药，尤妙针术。显庆中，应制入关，路旁大榜云∶能疗此儿，酬绢千匹。有富室儿，鼻端赘如拳石，缀鼻根蒂如筋，痛楚危急。公即脑后下针，疣赘应手而落，其父母备干绢奉焉，公罔顾而去。

　　《圣惠方》云∶有小儿患脑疳，鼻痒不止，毛发作穗，身体黄瘦，用鲫鱼胆滴鼻中，数日取效。

　　《医学正传》云∶有人患脑崩流汁，鼻中时流臭黄水，兼痛。名控脑砂，有虫食脑中故也，用丝瓜藤近根三五尺，烧存性，每服一钱，温酒下，以愈为度。

　　许学士治检正患鼻额间痛，或麻痹不仁，如是数年，忽一日，连唇口颊车发际皆痛，不能言语，饮食皆妨。许作足阳明经受风毒，传入经络，血凝滞而不行，故有此症，或以排风小续命、透髓丹之类与之，皆不效。制犀角升麻汤赠之，数日愈。夫足阳明胃也，经云∶肠胃为市。又云∶阳明多血多气，胃之中腥膻五味无所不纳，如市廛无所不有也。以其熟腐饮食之毒聚于胃，此方以犀角为主，解饮食之毒也。阳明经脉环唇，挟舌起于鼻，合额中，循颊车，上耳前，过客主人，循发际，至头颅。今所患皆一经络也。故以升麻佐之，余药涤除风热，升麻、黄芩专入胃经，稍通者自能晓。

　　史载之治朱思古，眉州人，年三十岁，得疾不能食，闻荤腥即呕，惟用大铛，旋煮汤沃，淡饭食之，医莫能治。史曰∶俗皆不读医经，而妄欲疗人之疾，可叹也。君之疾，正在《素问》经中，名曰食挂。凡人之肺六叶，舒张而盖。下覆于脾，子母气和，则进饮食。一或有疾，则肺不能舒，脾之气敝，故不嗜食。遂授一方，清气顺肺为治。服之三日，病者鼻闻肉味觉香，取啖之甚美。此事宋人载于传记，江篁南云∶余考之岐黄书，皆无食挂之说，或记者假托耳，或史公大言以欺世欤？皆未可知也。

　　孙东宿治太学孙中叔，以暑月赴南雍，一日转班出，索茶饮，饮辄逆流左鼻，茶入腹者十之三。几一月，不惟茶水为然，粥饭亦多从鼻出。渐加恶心、头晕、肌肉削，四肢无力，心益惴惴，亟归，就孙治。孙云∶诸医认何症？投何药？中曰∶医皆谓诸逆上冲，皆属于火，故投剂非黄连解毒，即三黄、石膏、栀子、黄柏、知母、天花粉、葛根之属。孙曰∶治病贵辨明经络，与经络之出纳虚实明藏象，察经度，究竟夫病机病能，此扁鹊所以随俗为变也，何尝拘拘守方书哉！《内经》有云∶咽喉者，水谷之道路也。喉咙者，气之所以上下者也。顽颡者，分气之所泄也。人之鼻渊涕出不收者顽颡不开也。子之症，亦顽颡不开之类尔。顽颡不开，故气上而不下，会厌弱而不能掩其气喉，夫鼻与气喉相通，惟不掩，故饮食逆从鼻窍而出。不见常人偶气逆而饮食自喷嚏出乎？即其例也。且右脉缓弱无力，气虚明矣。《内经》云∶形寒饮冷则伤肺。又曰∶脾胃喜温而恶寒。又云∶视听明而清凉，香臭辨而温暖。子多服寒凉，此所以恶心、头晕、肌削也，症当温补。盖肺属金而主气，金气旺则收敛不降，气下降则饮食从气下矣。以六君子汤加辛夷、桑白皮、苡仁、沉香，一进而缓，三进止大半，七剂全安。

　　明宗室富顺王，一孙嗜灯花，但闻其气即哭索不已。时珍诊之曰∶此癖也。以杀虫治癖之药丸，服一料而愈。

　　解壅汤黄芩 甘草 麦冬 花粉（各三钱） 桔梗 天冬（各五钱） 紫菀（二钱） 苏叶 百部（各一钱）

　　水煎服。

　　犀角升麻汤犀角（十两） 升麻 防风 羌活（各三两） 川芎 白附子 白芷 黄芩（各五钱） 甘草（一钱）

　　上用四钱，水煎，食后临卧各一服，一日共服四次。

　　六君子汤（见目门）

　　卷之二

　　舌

　　《奇病方》云∶人有患舌缩入喉咙，乃寒气结于胸腹之故。急用附子、肉桂、干姜各一钱，白术五钱，人参三钱，服之则舌自舒矣。

　　又云∶有人患舌吐出，不肯收进，乃阳火盛强之故。以冰片少许，点之即收。继服全舌散，二剂自安。

　　丁志云∶临安民有因患伤寒，舌出过寸，无能疗治，但以笔管通粥饮入口，每日坐于门。一道人见之，咨嗟曰∶吾能疗此。顷刻闻耳，奈药不可得，当竭力访之，不肯告而去。明日又言之，至于旬时，会中贵人罢归，下马观病者，道人适至，其言如初。中贵问所须，乃梅花冰片也。笑曰∶此不难耳，即遣仆驰取以付之。道人即研为末，糁舌上，随手而缩。凡用五钱，病立愈。

　　《王明清余话》云∶王贶，字子亨，本士人，为南京宋毅叔婿。毅叔医名擅南北，贶初传其学未精，薄游京师，甚凄然，会盐法有变，有大贾观偈示，失惊HT 舌，遂不能复入。经旬遂不食下咽， 羸日甚，国医不能疗，其家忧惧。

　　榜于市曰∶有治之者，当以千万为谢，贶利其所售之浓，始往应其求。既见贾之状，忽发笑不能止，心以未易措手也。

　　其家人怪而诘之，贶诊为大言笑之曰∶所笑辇毂之大如此，乃无人治此小疾耳？语主人家曰∶试取《针经》来。贶漫检之，偶有与其疾似是者，贶曰∶尔家当勒状与我，万一不能治，则勿扰我。我当为针之，可立效。主病者不得已，亦从之。即针舌之底，抽针之际，其人若委顿状，顷刻舌遂伸缩如平时矣。其家大喜，谢之如约，又为之延誉。是时翕然名动京师，家既小康，始得尽心《肘后》之书，卒有闻于世。事之偶然有如此者，贶后以医得幸。宣和中，为朝请大夫，着《全生指迷论》，医者多用之。

　　《圣惠方》云∶有人忽舌硬如铁，血出不止，用木贼煎水，漱之即愈。

　　〔源按〕经云∶心脉系舌本，脾脉络舌旁，系舌下，故舌病多二经之所致也。又云∶心热则生疮，脾热则强硬。舌尖肿胀叠浓，为重舌。舌肿硬而不柔和，挺然胀满，或退场门者为木舌。乃心脾二经之火上壅。急以针砭，刺出毒血，以杀其标，然后以泻心脾之药，治其本可也。观此则舌硬如铁，而血出不止，则火已开泄，可不用针砭，独用木贼一味，升散火邪，乘其势而提之，故但漱而愈。

　　《良方》云∶一人无故舌上出血，仍有小窍，医者不晓何疾，偶曰∶此名舌衄。炒槐花为末，掺之而愈。

　　又云∶人有患舌痹或麻，此痰气滞于心胞络也，服顺气豁痰汤自愈。

</div>
    <div class="pagination">
<a href="奇症汇_page3.html">上一页</a><a href="奇症汇.html">1</a><a href="奇症汇_page2.html">2</a><a href="奇症汇_page3.html">3</a><span class="current-page">4</span><a href="奇症汇_page5.html">5</a><a href="奇症汇_page6.html">6</a><a href="奇症汇_page7.html">7</a><a href="奇症汇_page8.html">8</a><a href="奇症汇_page9.html">9</a><span>...</span><a href="奇症汇_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
