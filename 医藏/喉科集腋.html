<!DOCTYPE html>
<html>
<head>
    <meta charset="UTF-8">
    <title>喉科集腋 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喉科集腋 - 第 1 页/共 6 页</h1>
    <div class="content">喉科集腋 沈青芝

　　小序

　　此卷为溧阳沈青芝先生所赠青芝具活人术与予交十年见其治疾无不应手而效喉科尤为擅长每询其法必有所选则唯应不肯以视予日者或谓予曰仆老矣仆之喉科一法非君所欲见而未得者乎因授余以此卷且曰仆之一生心血尽在于斯稽古以来喉症一科不乏奇方名论然皆有验有不验加以汗牛充楝好学之士欲窥门径而不得一失之偏为害匪细此卷所列论方皆出自师传或由古书及经历而得百试百验有益世者不少君曷公之同好俾初学人得以入门而高明者爱而指谬也时维

　　光绪辛已孟秋

　　定远方燕昭伯融识于邗上寓圆之温翠轩

　　青芝自序

　　喉证之凶险者当针则针不可乱针当吐则吐不可妄吐性命攸关死生立见苟不识其标本而治之则祸不旋踵矣余细阅各大家喉科其凶险者不外喉痹喉风缠喉风白喉风烂喉痧阴虚喉咙等症死而不救者年年有之而旱荒尤甚乾隆五十四年秋间曾时行白喉风症北直最多咸丰六年此症南北大行医者多不识为何证因 经云肺属金其色白肺为相传之官娇嫩之藏无论少壮老小值以夏月不雨之天复感阴湿之气如枯木日久发菌故生此症所以服风燥之药不救惟用清润之剂得生每见有不服药而亦得生者若误服药则难医其症初起头痛恶寒发热喉中色白凸起身热手心中如火一团肌肤似乎隐约痧疹红点身热干亢无汗烦躁刻不能安或有头面浑身皮肤红赤如火嗌燥舌干苔黑唇口焦裂喉中疼痛难忍牙关系锁汤水难下但有汗可以得生尚须细察面色五行生克辨明脉情寒热虚实立方用药然方出于古人予阅张君之用龙虎二仙汤即古人之龙胆泻肝汤白虎汤普济消毒饮犀角地黄汤黄连解毒汤数方化出惟除去升提辛温风燥酸涩之品故十难之论大可为后学之法也光绪辛已年方观察伯融曾同余集各大家喉科三十六种其中症之虚实以及用药并吐法针法均以备细详明庚寅季春白喉风症时行而邗江尤甚城乡患者不一而足竟至朝发夕死传染者不可胜屈十八之中得其生者抑不过二三人而已余由实应旋邗始知白喉风症时行生者竟属寥寥予实为惨目与道光岁皖江一带时疫烂喉痧稍异较之尤险余自幼至壮精习岐黄数十年来无论寒暑日为之不辍恨未克得窥全豹至于喉咙之症余尤加讲习惜乎未得精微之奥细审喉咙延五谷出纳之区人命之攸关岂可忽略而言之余力心励精研治亟学毫发不容间断数年朝思夕索力心求治活人之法不辞心劳力瘁日以专工集成喉科数十余种分门别证丝发无谬予不敢秘密以宣于世可谓救人之实筏云尔观察方公以白镪视余购阅余曰实非沽名于世延济人之诚心耳镇扬一带患白喉风者来余处就治者十得生其七八踵门而求购者亦属不少余辞不受余曰实非渔利而设不过以公于世故不揣谫陋及将巳验略摘数条列后并名之曰喉科集腋分为上下二卷余愿钟鸣鼎食之家明哲之士更正付诸梨枣实而藏之抑可为裨益于世也夫岁

　　光绪庚寅仲冬濑江后学沈青芝谨识于广陵橘井山房

　　针法

　　凡遇喉痹缠喉白喉痧单双蛾风火喉之重者服药不退心中恶逆精神困备昏迷不醒言语错乱疼痛难忍以针于舌根底下两边青筋（白喉风之重症）切不可刺中间之青筋刺入以分许为度放出恶血凉水漱尽再刺少商穴系手大指甲尽处侧边离甲一分即是用力从臂顺拉而下至大指尖止连拉四五十下拉至大指以针向穴上先刺内边后刺外边捻出恶水男先左女先右两手皆刺如蛾子肿大亦用刺针出血惟每月初五日人神在口忌刺蛾子舌根下初六日人神在手忌刺少商穴十五日人神在遍身均不可刺

　　少商穴

　　手太阴肺经在手大指内侧去爪甲一分以针刺之留一呼出针

　　商阳穴

　　手阳明大肠经在手食指内侧去爪甲角一分针一分留一呼出针

　　中冲穴

　　手厥阴心包络经在手中指端去爪甲一分中陷一分留三呼出针

　　关冲穴

　　手少阳三焦经在手无名指外侧去爪甲角一分针一分留三呼出针

　　少冲穴

　　手太阳小肠经在手小指内侧去爪甲角一分针浅出针

　　颊车穴

　　足阳明胃经在耳下八分曲颊端向前中阳侧卧开口有空处 之针三分出针

　　曲池穴

　　手阳明大肠经在肘外脯骨屈处横纹头中陷以手拱胸 之针五分留七呼出针

　　合谷穴

　　手阳明大肠经在手大指食指岐骨间中陷针三分留六呼出针

　　针法

　　逐日血神所在不宜针灸

　　一日在足大指 二日在外踝 三日在股内 四日在腰 五日在口 六日在手 七日在内踝 八日在腕 九日在尻十日在腰背 十一日在鼻柱 十二日在发际 十三日在牙齿 十四日在胃腕 十五日在遍身 十六日在胃 十七日在气冲 十八日在股外 十九日在足 二十日在外踝 二十一日在手小指 二十二日在踝 二十三日在肝及足 二十四日在手阳明 二十五日在足阳明 二十六日在胸 二十七日在膝 二十八日在阴 二十九日在膝胫 三十日在足跗

　　刺针图式

　　手阳明足阳明应针穴道部位　图　

　　用药禁忌

　　窃古有少阴甘桔汤治咽痛又仲景少阴病下利咽痛心烦者猪肤汤少阴病二三日咽痛者可与甘草汤不差者与桔梗汤少阴病咽中伤生疮不能语言声不出者苦酒汤少阴病咽中痛半夏散及汤主之数方皆清利咽喉之要药今人见有喉症不审其源即用之而无疑嗟乎此犹抱薪救火也非能愈其疾而且更加其病何以言之夫今时咽喉之症皆寒火不均或受天时不正之气风火之毒上攻须以去风泻火为要甘草补中而不泻火中宫既受其补则火愈炽于病亦重桔梗能引诸药上行药既上行其痰火与气亦引之而上行则喉间壅塞于病更重故小儿惊痰大人风痰痰火桔梗所以忌也本草云升麻可代犀角引胃气上升似乎可用不知气一上行必挟痰火以俱上涌塞于咽喉间四肢厥冷喘急异常为害非浅若在他症犹或可用锁喉风服之则必不救故犹当切忌之也半夏虽消痰之妙药若咽喉症痰重者误用之则伤生命盖半夏能消脾胃之寒痰非能消肺中之热痰故也生姜辛辣发散然喉症亦不以发散为主用之则以火益火亦不宜用此数味关系喉症甚重不可不明言而谨戒之至他药中亦有禁忌者是在临时时留意焉可也

　　卷上

　　白喉风

　　张绍修曰白喉有时疫一症其发无时其传染甚速其病至危至险治者多束手无策予考之诸书临症日久窃以为其治有十难焉盖此症乃缠喉急痹缓治则死凡咽喉不利口渴舌燥颈肿目赤身痛唇红皆上攻头面之症邪客于心肺之间与他经无涉其有兼及他经者体气虚弱邪气乘虚而入皆后之传变名曰越经时未传及他经不察其源治以他经之药其难一也大抵其症初起恶寒发热头痛背胀精神倦怠遍身骨节疼痛喉内有极痛者有微痛者初无形迹可见似伤风伤寒表症若投以麻桂羌活防风辛苏之类致毒涣散无可挽回其难二也彼其恶寒发热乃毒瓦斯初作于内至二三日喉内见白见后寒热自除或者不悟误以为表药有功岂知白见后即不服表药而发热亦止初起误服麻桂非徒无益而又害之其难三也按此病热症多寒症少有以色白为寒者不思此症初发于肺属金其色白为五脏六腑之华盖处至高之位毒瓦斯熏蒸自下而上肺病日深故其本色白着治宜解五脏之毒使之下行勿令蓄积于肺若因色白疑为寒症投以桂附炮姜是犹抱薪救火愈炽愈烈其难四也即有知为火毒不敢轻用升提开散之品辙以芷硝大黄攻伐太过此症已传至上焦气分与中下焦无涉既上气焦分受伤又以硝黄攻伐太过使中下焦有损元气愈伤其难五也见症已确药当守方有火毒甚者初起用消风败毒引热下行治法良是乃日服三两剂而白不退连服十数剂而白愈加是犹杯水车薪与事无济治者当详审病源或舌苔黄黑喉干唇焦小便短涩而黄大便泻泄带黑是谓火毒凝结内病不除白能何净愈发白愈守方久久投之自有效验若另更别方必生变故其难六也察之既精图治不容缓瘟疫变症杀人最速过七日即不起庸医辨症未明投以平淡之剂不求有功但求免过是谓优容养奸迨至五六日毒瓦斯重矣元气伤矣善治者不得不以猛剂攻之然病已垂危成则无功一旦不起病家不咎优容之过反云猛剂非宜此非误于后而实误于前其难七也有非白喉而转为白喉者初起喉红肿痛或恶寒发热或不恶寒发热一边肿名曰单蛾两边肿名曰双蛾治之稍缓则气闭不起宜用杜牛膝兜引热下行大便闭结用大黄否则不必用此与白喉症异治同倘不预防转为白喉为祸甚烈其难八也又有劳症白喉阴虚火燥痛极而水米难下渐至朽烂形容枯槁面目憔悴必须补剂使元气充满而喉痛自愈若以行疫症白喉误认阴处差之毫厘失之千里其难九也更有一种白喉无恶寒发热等症喉内起白皮随落随长的是寒症非桂附不愈即误服消风败毒之药尚无损若以疫症白喉认为此症为害非浅其难十也知此十难临审治余持此法十不失一难不终难也时疫流行而益不敢自秘非敢云济世之良方亦足为刀圭之一助云尔又曰白喉症治法浩渺无窍余自稽考以来时深讨论每临篇得其法未见其病临病见其症未必合其方可见病态多端惟贵圆通而知要耳予曾立白喉症一篇以传于世奈白喉之症愈出愈奇有早发而夕死者沿街合巷互相传染治之不速十难全一噫真可惨也窃此症乃瘟疫恶症必须详审外症细察脉情看明喉咙内外两关白多白少及大小浓薄方可下药否则以轻剂而治重症其祸固烈以重剂而治轻病其害尤深过犹不及诚哉是言也其症初起憎寒壮热口渴喉干声音不出汤水不入痰涎壅塞胀闭疼痛异常满口皆白脉来洪数甚者且无至数此乃时行厉气为病喉中最急者也或者谓咽喉病忌用寒凉谬妄殊甚每见投以荆防败毒散大承气汤指不胜屈不知以硝黄泻胃中之实热是谓诛伐无过病遂乘之而危笃以羌防理太阳之游风乃致涣散其毒病必渐入于膏盲余立除瘟化毒散神功辟邪散神仙活命汤已用之屡矣皆能立起沉 但恐病势太重犹嫌药方药力太轻再立龙虎二仙汤日服二三剂连服数日不必更方纵食不下咽断不至寒凉过度胃气告匮所谓有病则病受也白退而药即止徐徐调理元气不难充满惟症尤烈者实火为患脏腑积热太深堵塞咽喉隘地呼吸不通服雄黄解毒丸尤妙究系厉剂不可轻用慎之然所论虽属详明治者尤宜达变道权兼以阅历方能随手应效活人之法无出于此若轻忽急玩耽搁日期使面青唇黑气急痰壅烦躁神昏攻之不可达之不及虽灵扁复生不可为也白喉风初起用葛根僵蚕蝉衣以散风热以牛蒡子连翘银花土茯苓消肿败毒元参天冬麦冬生地清金水黄芩黄连生栀仁山豆根生石膏泻火救火木通泽泻车前子引热下行薄荷射干散风消肿重者加马勃龙胆草外用土牛膝兜或于末服药之先既服药之后煎水间服再以万年青根汁或服或噙病已危急非针吐之法不能救急轻者以除瘟化毒散主之稍重者以神仙辟邪散或神仙活命汤主之轻则日服一二剂重则日服三四剂将疫毒由上焦引至中焦由中焦引至下焦从大小肠胱膀而出大便泄泻火毒下行此为吉兆大便开塞少加熟大黄如仍开塞故用生军大便通即去以白点退净为度其药味分量之加减剂数之多寡须临症制宜不必另更别方连日投之自然全愈屡试屡验同治丁卯冬日白喉险症极多有渐至危笃者延予延医询前所服之药皆消风败毒引热下行之剂治法良是终莫能起不解何故予详审外症细察脉情再三之想必是实火为患热毒凝结脏腑虽用泻火败毒之药仍是杯水车薪于病HT 济拟一龙虎二仙汤日服四剂痊愈者有之有服二三十剂而白尚未退净用雄黄解毒丸一服仍服未龙虚二仙汤十余剂故遂处此方全活甚众看白点退完当用清凉之品以清心条肺汤撤尽余毒再用养阴之品脾胃素虚者用四君子汤加银花总赖以圆机行活法也如遇牙关紧急不开闭而不能看症治以开关散即开又或初起之时及服药之后痛不可忍神疲音哑急以针法按穴施之如喉内颈项肿甚以救急异功散传之以上白喉治法除劳症白喉之外凡单蛾双蛾喉痈及喉内红肿均可根据法治之但药味须酌量加减慎之服药后忌风吹又有辨症未明误投升提开散滋补辛温之剂视病之轻重以生绿豆研细末重者一茶碗轻者一酒杯冷水调服再酌用以后所列诸饮散煎出并煮大麦粥一碗先服粥后服药则误服之剂立除矣如痰涎涌甚用生桐油灌下用鸡羽搅之呕出痰涎须陆续灌尽五六两方妙白喉咙看法初起头痛寒热背胀遍身骨节疼痛或恶寒发热或喉内极痛或微痛或不痛而喉内微硬有随发而白随见者有至二三日而白始见者或由白点白条白块渐至满喉皆白所治皆同服药后喉内或白收紧或白稀疏或白微小或白转黄久之必然退净但此病非比他病贵在见机早尤贵在治者精若心粗气浮轻视此症有非白喉而妄称为白喉遽以猛药攻之者有真白喉又不识为白喉仅以平剂投之者有胎产妇人幼孩老人大病后虚劳内伤皆难任攻伐者治不得当鲜有不轻者重重者危看喉内要将病患向光明处坐正或箸按住舌心细看喉咙两边系白喉系单蛾双蛾系风火喉看的方好下药晚间则用油纸捻一照脑后一焰口内方看得明不可空腹入患家看病或饮雄黄酒一杯或食大蒜亦可保不传染火症寒症看法火症白喉白块浮于肉上起凸喉中红肿饮食喜冷恶寒舌苔黄黑甚至大小便不通痛无已时如系寒症虚症则不红不肿饮食恶冷喜热天花板上红丝数条即间有白块亦陷于肉内凹而不凸大小便如平时喉中微痛或咽则痛不咽不痛不得以白喉之法治之

　　卷上　白喉风

　　不治之症

　　服药呕吐不止 七日满白不退 服药大便不通 未服药大便泻 大便连泻不止 颔下发肿不消音哑无声 白块自落 喉干无涎 天庭黑暗 两目直视 面唇俱青 角弓反张 痰壅气喘 汗出如油 手足厥冷牙关不开 药不能下

　　卷上　白喉风

　　方法

　　雄黄解毒丸

　　明雄（二钱） 郁金（一钱） 巴豆肉（三分） 共研细末用醋熬膏为丸如桐子大每用四分开水吞下小儿减半予用均以大人四粒六粒 按缠喉风走马白喉风急症也缓治则危明雄破结去湿毒郁金散恶血巴豆斩关夺隘能下恶涎下咽无有不活但此属厉剂恶症用恶药不得已而用之若非急症不可轻用耳

　　龙虎二仙汤

　　白喉风之极重者龙胆草（二钱） 生地（一两） 元参（四钱） 犀角（四钱） 黄芩（五钱） 黄连（三钱） 生石羔（一两）

　　生栀子（三钱） 牛蒡子（四钱） 马勃（四钱） 生僵蚕（五钱） 知母（四钱） 板蓝根（四钱） 木通（四钱）

　　粳米（三两） 大青菜（五钱） 本方有甘草橄榄一味甜一味涩故去之按白喉风疫厉之症火毒之病不得重剂不能立见功效但犀角价贵量人家而用之

　　除瘟化毒散

　　白喉症初起及单双蛾风火喉症葛根（二钱） 浙贝（三钱） 僵蚕（二钱） 生地（三钱） 蝉衣（一钱） 山豆根（一钱） 生栀仁（二钱）

　　木通（二钱） 黄芩（二钱） 本方有甘草

</div>
    <div class="pagination">
<span class="current-page">1</span><a href="喉科集腋_page2.html">2</a><a href="喉科集腋_page3.html">3</a><a href="喉科集腋_page4.html">4</a><a href="喉科集腋_page5.html">5</a><a href="喉科集腋_page6.html">6</a><a href="喉科集腋_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
