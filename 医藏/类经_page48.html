<!DOCTYPE html>
<html>
<head>
    <meta charset="UTF-8">
    <title>类经 - 第 48 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 48 页/共 96 页</h1>
    <div class="content">　　二十卷　针刺类

　　二十四、六腑之病取之于合

　　（《灵枢·邪气脏腑病形篇》）

　　黄帝曰：余闻五脏六腑之气，荥输所入为合，令何道从入？入安连过？愿闻其故。（五脏六腑皆有五 ，五 之所入为合，即各经之合穴也。然手之三阳，复有连属上下、气脉相通者，亦谓之合，故此以入安连过为问。）岐伯答曰：此阳脉之别入于内，属于腑者也。（此下言六阳之经，内属于腑，因以明手之三阳，下合在足也。）黄帝曰：荥输与合，各有名乎？岐伯答曰：荥输治外经，合治内腑。（荥 气脉浮浅，故可治外经之病。合则气脉深入，故可治内腑之病。）黄帝曰：治内腑奈何？岐伯曰：取之于合。黄帝曰：合各有名乎？岐伯答曰：胃合于三里，（胃，足阳明也。三里，本经所入为合也。）大肠合入于巨虚上廉，（大肠，手阳明也。本经之合在曲池，其下 则合于足阳明之巨虚上廉。）小肠合入于巨虚下廉，（小肠，手太阳也。本经之合在小海，其下 则合于足阳明之巨虚下廉。）三焦合入于委阳，（三焦，手少阳也。

　　本经之合在天井，其下 则合于足太阳之委阳穴。按：大肠小肠三焦，皆手三阳之经。然大小肠为下焦之腑，连属于胃，其经虽在上，而气脉不离于下，故合于足阳明之巨虚上下廉。三焦为孤独之腑，其于三部九候无所不统，故经之在上者属手， 之在下者居足。所以十二经中，惟此手之三阳，乃有下 。故《本输篇》曰：大肠小肠，皆属于胃。三焦下 ，在于足小趾之前，少阳之后，出于 中外廉，名曰委阳。即此谓也。详经络类十六。）膀胱合入于委中央，（膀胱，足太阳也。委中，即本经之合。）胆合入于阳陵泉。（胆，足少阳也。阳陵泉，即本经之合。）黄帝曰：取之奈何？岐伯答曰：取之三里者，低跗取之；巨虚者，举足取之；委阳者，屈伸而索之；（委阳在承扶下六寸。屈伸索之者，屈其股以察承扶之阴纹，伸其足以度委阳之分寸也。）委中者，屈而取之；阳陵泉者，正竖膝予之齐，下至委阳之阳取之；（正竖膝予之齐，谓正身蹲坐，使两膝齐也。委阳之阳，当作委中之阳，盖委中之外廉，即阳陵泉之次也。竖，上主切，又去声。）取诸外经者，揄申而从之。（揄，引也。申，明也。取外经者在荥输，然亦必引正详明，方可从而治也。揄音余。）黄帝曰：愿闻六腑之病。岐伯答曰：面热者足阳明病，鱼络血者手阳明病，两跗之上脉竖陷者足阳明病，此胃脉也。（足阳明之脉行于面，故为面热。手阳明之脉行于手鱼之表，故为鱼络血。足面为跗，两跗之上脉，即冲阳也。竖者坚而实，陷者弱而虚，皆足阳明胃脉之病。观下文云大肠病者与胃同候，则此胃脉也，盖兼手阳明而言。）大肠病者，肠中切痛而鸣濯濯，冬曰重感于寒即泄，当脐而痛，不能久立，与胃同候，取巨虚上廉。（曰当作月。大肠属胃，故与胃同候。巨虚上廉，大肠合也，故当取之。）胃病者，腹 胀，胃脘当心而痛，上支两胁，膈咽不通，饮食不下，取之三里也。（三里乃阳明之合，故胃病者当取之。 音嗔。）小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小指次指之间热，若脉陷者，此其候也，手太阳病也，取之巨虚下廉。（小肠气化于小腹，后附腰脊，下引睾丸，故为诸痛及不得大小便而时窘之后，盖即疝之属也。耳前、肩上、小指次指之间，皆手太阳之经，故其病如此。其候则脉有陷者。巨虚下廉，小肠合也，故当取之。睾音高，阴丸也。）三焦病者，腹气满，小腹尤坚，不得小便，窘急，溢则水留即为胀，候在足太阳之外大络，大络在太阳少阳之间，亦见于脉，取委阳。（三焦受病，则决渎之官失其职，水道不利，故为腹坚满，为小便窘急，为溢则水留而胀也。委阳为三焦下 ，故当取而治之。）膀胱病者，小便偏肿而痛，以手按之，即欲小便而不得，肩上热若脉陷，及足小趾外廉及胫踝后皆热若脉陷，取委中央。（此皆膀胱之腑病。取委中央者，足太阳经之合也。）胆病者，善太息，口苦呕宿汁，心下澹澹，恐人将捕之，嗌中 然数唾，在足少阳之本末，亦视其脉之陷下者灸之，其寒热者取阳陵泉。（澹澹，失意貌。 然，有声也。本末者，在腑为本，在经为末也。其脉之陷下者为不足，故宜灸。其寒热者为有邪，故宜取之阳陵泉，即足少阳经之合也。嗌音益。 音介。）黄帝曰：刺之有道乎？岐伯答曰：刺此者必中气穴，无中肉节，中气穴则针染于巷，中肉节即皮肤痛。（经气所至，是谓气穴。肉有节界，是谓肉节。

　　染，着也。巷，道也。中其气穴则针着脉道而经络通，失其气穴则徒伤肉节而反为痛害矣。染，一本作游。）补泻反则病益笃。中筋则筋缓，邪气不出，与其真相搏乱而不去，反还内着，用针不审，以顺为逆也。（补泻反用，病必益甚。不中邪而中筋，邪必乘虚反与真气相乱，还着于内，皆以不审逆顺，用针者之罪也。）

　　二十卷　针刺类

　　二十五、邪在五脏之刺

　　（《灵枢·五邪篇》全）

　　邪在肺，则病皮肤痛，寒热，上气喘，汗出，咳动肩背。（皮肤痛而寒热者，皮毛为肺之合也。气喘汗出者，肺主气而腠理疏也。肺为脏腑之华盖，居于膈上，故咳则动及肩背。）取之膺中外 ，（膺中之外 ，云门、中府也，手太阴本经穴。但云门忌深，能令人逆息。）背三节五节之旁，以手疾按之，快然乃刺之，（三椎之旁，肺 也。五椎之旁，心也。皆足太阳经穴。以手疾按其处，觉快爽者，即其真穴，乃可刺之。）取之缺盆中以越之。（缺盆，足阳明经穴也。手太阴之脉上出于此，故当取之以散越肺邪。但忌太深，令人逆息。）

　　邪在肝，则两胁中痛，寒中，恶血在内，行善掣节，时脚肿。（两胁中痛，肝之经也。寒中，木乘脾胃也。恶血在内，肝所主也。行善牵掣其关节，肝主筋而邪居之也。肝经自足大趾上内联踝，故时为脚肿。）取之行间以引胁下，（行间，足厥阴本经之荥，故可以引去肝邪而止胁痛。）补三里以温胃中，（三里，足阳明经穴，补以温胃，可去寒中。）取血脉以散恶血，（取肝经血络外见者，可以散在内之恶血。）取耳间青脉以去其掣。（足少阳经循耳前后，足厥阴主诸筋而与少阳为表里，故取耳间青脉，可以去掣节。）

　　邪在脾胃，则病肌肉痛。阳气有余，阴气不足，则热中善饥；阳气不足，阴气有余，则寒中肠鸣腹痛；阴阳俱有余，若俱不足，则有寒有热。（邪在脾胃则肌肉痛，脾主肌肉也。阳有余则阴不足，阳邪入腑，病在阳明，故为热中善饥。阳不足则阴有余，阴邪入脏，病在太阴，故为寒中肠鸣腹痛。若脾胃之邪气皆盛，阴阳俱有余也；脾胃之正气皆虚，阴阳俱不足也。故有寒有热，随之而见。）皆调于三里。（此足阳明之合，可兼治脾胃之病。）

　　邪在肾，则病骨痛阴痹。阴痹者，按之而不得，腹胀腰痛，大便难，肩背颈项痛，时眩。（肾属少阴而主骨，故其病为骨痛阴痹。又《至真要大论》阴痹义更详，见运气类二十五。）取之涌泉、昆仑，视有血者尽取之。（涌泉为足少阴之井，昆仑为足太阳之经。按《经脉篇》以腰脊肩背颈项痛为足太阳病，故当取昆仑。余为少阴病，故当取涌泉。二经表里，凡有血络者皆当取之。）

　　邪在心，则病心痛喜悲，时眩仆，视有余不足而调之其输也。（邪在心者，皆在心之包络，其应补应泻，皆当取手厥阴心主之输。）

　　二十卷　针刺类

　　二十六、卫气失常皮肉气血筋骨之刺

　　（《灵枢·卫气失常篇》）

　　黄帝曰：卫气之留于腹中，搐积不行，苑蕴不得常所，使人肢胁胃中满、喘呼逆息者，何以去之？（卫气者，水谷之悍气也。其气循皮肤之中，分肉之间，熏于肓膜，散于胸腹，此卫气之常也。失其常，则随邪内陷，留于腹中，搐积不行而苑蕴为病，故《禁服篇》曰卫气为百病母也。苑，郁同。）伯高曰：其气积于胸中者上取之，积于腹中者下取之，上下皆满者旁取之。黄帝曰：取之奈何？伯高对曰：积于上，泻人迎、天突、喉中；（积于上者为喘呼逆息，故当泻之于上。人迎，足阳明经穴。天突、喉中，俱任脉穴。喉中，即廉泉也。）积于下者，泻三里与气街；（积于腹中者，当泻其下。三里、气街，俱足阳明经穴。）上下皆满者，上下取之，与季胁之下一寸，重者鸡足取之。（上下皆病，则上下俱当取之，如以上五穴是也。季胁之下一寸，当是足厥阴经章门穴。病之重者仍当鸡足取之，谓攒而刺之也，即《官针篇》合谷刺之谓，详见前六。一本云季胁之下深一寸。）诊视其脉大而弦急，及绝不至者，及腹皮急甚者，不可刺也。黄帝曰：善。（脉大而弦急，阴虚而真脏见也。绝不至者，营气脱也。腹皮急甚者，中和气绝而脾元败也。不宜刺矣。）

　　黄帝问于伯高曰：何以知皮肉气血筋骨之病也？伯高曰：色起两眉薄泽者，病在皮。（两眉者，阙中也。其应主肺，故病在皮。）唇色青黄赤白黑者，病在肌肉。（脾气通于唇，故病在肌肉。）营气濡然者，病在血气。（濡，湿也。营本无形，若肤腠之汗，肌肉之胀，二便之泄利，皆濡然之谓。其病在营，则气血也。）目色青黄赤白黑者，病在筋。（目为肝之窍，肝主筋也。）耳焦枯受尘垢，病在骨。（耳为肾之窍，肾主骨也。）黄帝曰：病形何如？取之奈何？伯高曰：夫百病变化，不可胜数，然皮有部，肉有柱，血气有输，骨有属。黄帝曰：愿闻其故。伯高曰：皮之部，输于四末。（病在皮者，在阳分也。阳受气于四末，以其皮浅气浮也，故皮之部输于四末。）肉之柱，在臂胫诸阳分肉之间，与足少阴分间。（病在肌肉，当治其柱。柱者， 之属也。坚浓之肉，多在手足三阳分肉间，以肉主于脾，而脾主四肢也。足少阴之经，自足心，循内踝后，入足跟，以上 内，出 内廉，上股内后廉，会于尻臀，贯脊，其肉俱浓，故亦为肉之柱。）血气之输，输于诸络，气血留居，则盛而起。（病在血气，当治其输。输于诸络，谓诸经之络穴也。气血留居，则经络壅盛，故当取之。）筋部无阴无阳，无左无右，候病所在。（病在筋者，不必分其阴阳左右，但当随病所在而治之。）骨之属者，骨空之所以受益而益脑髓者也。（病在骨之属者，当治骨空以益其髓。髓者骨之充也，故益髓即所以治骨。骨空义详经络类十九。）

　　黄帝曰：取之奈何？伯高曰：夫病变化浮沉深浅，不可胜穷，各在其处，病间者浅之，甚者深之，间者小之，甚者众之，随变而调气，故曰上工。（间者病轻，故用针宜浅宜小。甚者病重，故用针宜深宜众。病变无穷，能随其变而调治得宜者，故曰上工。）

　　二十卷　针刺类

　　二十七、五乱之刺

　　（《灵枢·五乱篇》全）

　　黄帝曰：经脉十二者，别为五行，分为四时，何失而乱？何得而治？岐伯曰：五行有序，四时有分，相顺则治，相逆则乱。黄帝曰：何谓相顺？岐伯曰：经脉十二者，以应十二月；十二月者，分为四时；四时者，春秋冬夏，其气各异。

　　营卫相随，阴阳已和，清浊不相干，如是则顺之而治。（此下言一时血气之错乱，非宿疾有因之谓。气本五行，故曰五乱。）

　　黄帝曰：何谓逆而乱？岐伯曰：清气在阴，浊气在阳，营气顺脉，卫气逆行，清浊相干，乱于胸中，是谓大 。（清气属阳而升，在阴则乱。浊气属阴而降，在阳则乱。营气阴性精专，行常顺脉。卫气阳性 悍，昼当行阳，夜当行阴。若卫气逆行，则阴阳相犯，表里相干，乱于胸中而为 闷，总由卫气之为乱耳。 ，母本切。）故气乱于心，则烦心密嘿，俯首静伏；乱于肺则俯仰喘喝，接手以呼；乱于肠胃，则为霍乱；（气乱于内者，上则在心肺，下则在肠胃也。嘿，默同。

　　俯，俯同，又音免。）乱于臂胫，则为四厥；乱于头，则为厥逆，头重眩仆。（气乱于外者，下在于四肢，上在于头也。）

　　黄帝曰：五乱者，刺之有道乎？岐伯曰：有道以来，有道以去，审知其道，是谓身宝。（道，言所由也。邪之来去，必有其道，知其道则取病甚易，是谓保身之宝也。按：此四句，虽以针刺为言，然实治法之要领，不可不知也。大凡疾病之生，必有所自，是有道以来也。知其所自而径拔之，是有道以去也。能审其道，则自外而入者，自表而逐之；自内而生者，自里而除之。自上来者可越之，自下来者可竭之。自热来者不远寒，自寒来者不远热。自虚而实者，先顾其虚，无实则已；自实而虚者，先去其实，无虚则已。皆来去之道也。俗云来处来，去处去。此言虽浅，殊有深味，诚足为斯道之法。）黄帝曰：善。愿闻其道。岐伯曰：气在于心者，取之手少阴、心主之输。（手少阴之输，神门也。心主之输，手厥阴大陵也。）气在于肺者，取之手太阴荥、足少阴输。（手太阴之荥，鱼际也。足少阴之输，太溪也。气在肺而取肾者，以少阴脉贯肾络肺也。）气在于肠胃者，取之足太阴、阳明，不下者取之三里。（取足太阴之输，太白也。足阳明之输，陷谷也。三里亦足阳明穴。）气在于头者，取之天柱、大杼；不知，取足太阳荥、输。（天柱、大杼，俱足太阳经穴。不知，不应也。当复取其荥、输二穴，通谷、束骨也。）气在于臂足，取之先去血脉，后取其阳明、少阳之荥、输。（臂足之络有血者，必先去其血。在手者取手，在足者取足。手阳明之荥、输，二间、三间也。手少阳之荥、输，液门、中渚也。足阳明之荥、输，内庭、陷谷也。足少阳之荥、输，侠溪、临泣也。）黄帝曰：补泻奈何？岐伯曰：徐入徐出，谓之导气。补泻无形，谓之同精。（凡行针补泻，皆贵和缓，故当徐入徐出，在导气复元而已。然补者导其正气，泻者导其邪气，总在保其精气耳，故曰补泻无形，谓之同精。）是非有余不足也，乱气之相逆也。（言本篇之法，非为有余不足而设，特以乱气相逆，但宜导治之如是耳。此因帝问补泻，故复及之以明其义也。）黄帝曰：允乎哉道，明乎哉论，请着之玉版，命曰治乱也。

　　二十卷　针刺类

　　二十八、四盛关格之刺

　　（《灵枢·终始篇》）

　　凡刺之道，毕于终始，明知终始，五脏为纪，阴阳定矣。（终始，本篇名，详载阴阳针刺之道，今散类各章。）阴者主脏，阳者主腑；（手足三阴，俱主五脏。手足三阳，俱主六腑。）阳受气于四末，阴受气于五脏。（阳主外，故受气于四末。阴主内，故受气于五脏。四末，手足末也。）故泻者迎之，补者随之，知迎知随，气可令和。（迎者，迎其来而夺之。

　　随者，随其去而济之。）和气之方，必通阴阳，五脏为阴，六腑为阳。传之后世，以血为盟，敬之者昌，慢之者亡，无道行私，必得天殃。（不明至道，而强不知以为知，即无道行私也。伐人长命，殃必及之，天道不爽，当知所畏。）谨奉天道，请言终始，终始者经脉为纪。（天道阴阳，有十二辰次为之纪；人身血气，有十二经脉为之纪。循环无端，终而复始，故曰终始。）持其脉口人迎，以知阴阳有余不足、平与不平，天道毕矣。（脉口在手，太阴脉也，可候五脏之阴。人迎在颈，阳明脉也，可候六腑之阳。人之血气经脉，所以应天地阴阳之盛衰者，毕露于此，故曰天道毕矣。）所谓平人者不病，不病者脉口人迎应四时也，上下相应而俱往来也，六经之脉不结动也，本末之寒温之相守司也，形肉血气必相称也，是谓平人。（春夏人迎微大，秋冬寸口微大，应四时也。上谓人迎，下谓脉口，相应往来，即如下编所谓俱往俱来若引绳大小齐等也。结涩则不足，动疾则有余，皆非平脉也。脏气为本，肌体为末，表里寒温，司守不致相失，故必外之形肉、内之血气皆相称者，谓之平人。）少气者，脉口人迎俱少而不称尺寸也；如是者，则阴阳俱不足，补阳则阴竭，泻阴则阳脱；如是者，可将以甘药，不可饮以至剂；如此者弗灸，不已者因而泻之，则五脏气坏矣。（少气者，元气虚也，兼阴阳而言。故上之人迎，下之脉口，必皆衰少无力，而两手之尺寸亦不相称也。凡阴阳气俱不足者不可刺，若刺而补阳则阴竭，泻阴则阳脱，如是者但可将以甘药。甘药之谓，最有深意，盖欲补虚羸，非甘纯不可也。至剂，刚毒之剂也。正气衰者不可攻，故不宜用也。非惟不可攻，而灸之亦不可，以火能伤阴也。临此证者，不可忘此节之义。）人迎一盛，病在足少阳，一盛而躁，病在手少阳。人迎二盛，病在足太阳，二盛而躁，病在手太阳。人迎三盛，病在足阳明，三盛而躁，病在手阳明。（人迎，足阳明脉也。一盛二盛，谓大于气口一倍二倍也。阳明主表而行气于三阳，故人迎一盛，病在足经之少阳。若大一倍而加以躁动，则为阳中之阳，而上在手经之少阳矣。凡二盛三盛，病皆在足而躁则皆在手也。下仿此。）

　　人迎四盛，且大且数，名曰溢阳，溢阳为外格。（人迎盛至四倍，且大且数者，乃六阳偏盛之极，盈溢于府，格拒六阴，是为外格。按下文曰：溢阴为内关，内关不通死不治。则此外格者，亦死无疑。又关格详按，见脉色类二十二，所当互阅。）脉口一盛，病在足厥阴，一盛而躁，在手心主。脉口二盛，病在足少阴，二盛而躁，在手少阴。脉口三盛，病在足太阴，三盛而躁，在手太阴。（脉口，手太阴脉也。太阴主里而行气于三阴，故脉口一盛，病在足经之厥阴。若加以躁，则为阴中之阳而上在手厥阴心主矣。凡二盛三盛皆在足，而躁则皆在手也。）脉口四盛，且大且数者，名曰溢阴，溢阴为内关，内关不通死不治。（脉口四盛、且大且数者，乃六阴偏盛，盈溢于脏，表里隔绝，是为内关，主死不治。）人迎与太阴脉口，俱盛四倍以上，命曰关格，关格者与之短期。（人迎主阳，脉口主阴，若俱盛至四倍以上，则各盛其盛，阴阳不交，故曰关格，可与言死期也。）人迎一盛，泻足少阳而补足厥阴，二泻一补，日一取之，必切而验之，疏取之，上气和乃止。（人迎主腑，故其一盛病在胆经，肝胆相为表里，阳实而阴虚，故当泻足少阳之腑，补足厥阴之脏也。泻者二，补者一，泻倍于补也。疏取之者，欲其从容，不宜急也。上气，言气之至也。气至而和，谷气至矣，故可止针。下仿此。）

　　人迎二盛，泻足太阳，补足少阴，二泻一补，二日一取之，必切而验之，疏取之，上气和乃止。（人迎二盛，病在膀胱经，膀胱与肾为表里，表实而里虚，故当泻足太阳、补足少阴也。二泻一补义见后。疏取上气义同前。）人迎三盛，泻足阳明而补足太阴，二泻一补，日二取之，必切而验之，疏取之，上气和乃止。（人迎三盛，病在胃经，胃与脾为表里，胃实脾虚，故当泻足阳明，补足少阴。以上三阳盛者，俱二泻一补。）脉口一盛，泻足厥阴而补足少阳，二补一泻，日一取之，必切而验之，疏而取，上气和乃止。（脉口主藏，故其一盛病在肝经。肝实胆虚，当泻足厥阴、补足少阳也。补泻义见后。

　　上气义同前。）脉口二盛，泻足少阴而补足太阳，二补一泻，二日一取之，必切而验之，疏取之，上气和乃止。（脉口二盛，病在肾经，肾经实，膀胱虚，故当泻足少阴、补足太阳也。）脉口三盛，泻足太阴而补足阳明，二补一泻，日二取之，必切而验之，疏而取之，上气和乃止。（脉口三盛，病在脾经，脾实胃虚，故当泻太阴、补阳明也。）所以日二取之者，太阳主胃，大富于谷气，故可日二取之也。（此释上文脾胃二经之治也。太言太阴，阳言阳明，脾与胃为表里，故曰太阳主胃。二经皆富于谷气，较他脏为盛，故可日二取之。按：上文人迎之治，治三阳也，皆曰二泻一补。气口之治，治三阴也，皆曰二补一泻。盖以三阳主表，病在表者，宜泻倍于补也。三阴在里，病在里者，宜补倍于泻也。皆以脏气为重，惟恐其或伤耳。又如厥阴少阳，肝胆木脏也，东方多实，或可日二取之。太阴阳明，脾与胃也，脾胃大富于谷气，故可日二取之。惟少阴太阳则二日一取之，盖肾与膀胱为天一之脏，真阴之原，故宜保重如此。圣人之顾根本，岂惟针刺为然哉？）人迎与脉口俱盛三倍以上，命曰阴阳俱溢，如是者不开，则血脉闭塞，气无所行，流淫于中，五脏内伤。如此者，因而灸之，则变易而为他病矣。（俱盛三倍以上，即四盛也。阴阳俱溢，即溢阴溢阳也。不开，即外关内格也。如此者血气闭塞无所行，五脏真阴伤于内，刺之已不可，灸之则愈亡其阴而变生他病，必至不能治也。）

　　二十卷　针刺类

　　二十九、约方关格之刺

　　（《灵枢·禁服篇》全）

　　雷公问于黄帝曰：细子得受业，通于九针六十篇，旦暮勤服之，近者编绝，久者简垢，然尚讽诵弗置，未尽解于意矣。外揣言浑束为一，未知所谓也。夫大则无外，小则无内，大小无极，高下无度，束之奈何？士之才力或有浓薄，智虑褊浅，不能博大深奥，自强于学若细子，细子恐其散于后世，绝于子孙，敢问约之奈何？（六十篇，古经数也。今失其传。编绝简垢，即韦编三绝之谓。垢，尘污也。盖古时无纸，书于竹简，以熟皮编之，故曰韦编。外揣，本经篇名。

　　所言浑束为一大则无外等义，见前十二。）黄帝曰：善乎哉问也。此先师之所禁，坐私传之也，割臂歃血之盟也，子若欲得之，何不斋乎？雷公再拜而起曰：请闻命于是也。乃斋宿三日而请曰：敢问今日正阳，细子愿以受盟。黄帝乃与俱入斋室，割臂歃血。黄帝亲祝曰：今日正阳，歃血传方，有敢背此言者，反受其殃。雷公再拜曰：细子受之。黄帝乃左握其手，右授之书曰：慎之慎之，吾为子言之。（盟者以血涂口旁曰歃血。歃音霎。）凡刺之理，经脉为始，营其所行，知其度量，内刺五脏，外刺六腑，（经脉为始，必先明经络也。营其所行，营行有终始也。知其度量，脉度有短长也。内刺五脏，外刺六腑，分表里出入也。此六句与经脉篇略同，详经络类首章。）审察卫气，为百病母，（卫气者，阳气也，卫外而为固者也。阳气不固，则卫气失常，而邪从卫入，乃生疾病，故为百病母。义详本类前二十六及疾病类四。）调其虚实，虚实乃止，泻其血络，血尽不殆矣。（泻实则虚，补虚则实，故虚实乃止。病在血者调之络，邪血去尽，则不殆矣。）

　　雷公曰：此皆细子之所以通，未知其所约也。黄帝曰：夫约方者，犹约囊也，囊满而弗约则输泄，方成弗约则神与弗俱，（约者，要也。约方约囊，其道同也。囊满弗约则输泄而倾，方成弗约则不切于用，盖杂则不精也。易曰：精义入神，以致用也。不得其精，焉能入神？有方无约，即无神也，故曰神与弗俱。所谓约者，即前外揣篇浑束为一之义。）雷公曰：愿为下材者弗满而约之。（满言欲博，约言欲精，弗满而约之，谓亦有不由博学而可得其快捷方式者否也，故曰愿为下材。）

　　黄帝曰：未满而知约之以为工，不可以为天下师。（因满而约，约之善也。由博而精，精之至也。未满而知约，何约之有？未博而言精，何精之有？若是者谓之为工，安足为天下师？是以言约者非满不可，言精者非博不可也。）雷公曰：愿闻为工。黄帝曰：寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者名曰平人。（太阴行气于脏，故寸口主中。阳明行气于腑，故人迎主外。人迎寸口，一表一里也，故往来相应，欲其大小齐等若引绳之匀者，是为和调之脉。然人迎主阳，故必于春夏微大，寸口主阴，故必于秋冬微大，乃谓之平人也。）人迎大一倍于寸口，病在足少阳，一倍而躁，在手少阳。人迎二倍，病在足太阳，二倍而躁，病在手太阳。人迎三倍，病在足阳明，三倍而躁，病在手阳明。（义见前章。）盛则为热，虚则为寒，紧则为痛痹，代则乍甚乍间。（此言人迎脉也。乍甚乍间，即下文乍痛乍止之谓。）盛则泻之，虚则补之，紧痛则取之分肉，代则取血络且饮药，陷下则灸之，不盛不虚，以经取之，名曰经刺。（紧则为痛痹，故当取分肉。代因血气不调，故当取血络，且饮调和之药。脉陷下不起者有寒滞，故宜灸之。若不因血气之盛虚，而病有留于经络者，则当随经所在，或饮药，或灸刺以取之也。经刺义见前第五。）人迎四倍者，且大且数，名曰溢阳，溢阳为外格，死不治。必审按其本末，察其寒热，以验其脏腑之病。（脉之偏盛至于四倍者，乃为关格不治之证。若一倍二倍三倍，不过为病，而但有轻重之分耳，故当审其致病之本末，察其寒热脏腑而施之治也。）

　　寸口大于人迎一倍，病在足厥阴，一倍而躁，在手心主。寸口二倍，病在足少阴，二倍而躁，在手少阴。寸口三倍，病在足太阴，三倍而躁，在手太阴。（人迎寸口，相为表里，故上文云人迎一倍，病在足少阳，此云寸口一倍，病在足厥阴，胆与肝为表里也。一倍而躁，人迎在手少阳，寸口在手心主，三焦包络为表里也。凡后二倍三倍表里皆然。）盛则胀满、寒中、食不化，虚则热中、出糜、少气、溺色变，紧则痛痹，代则乍痛乍止。（此言寸口脉也。盛则外实中虚，故为胀满、寒中、食不化。虚则真阴不足，故为热中、出糜、少气、溺色变。糜，谓泄泻糜烂之物。）盛则泻之，虚则补之，紧则先刺而后灸之，代则取血络而后调之，陷下则徒灸之。陷下者，脉血结于中，中有着血，血寒，故宜灸之。不盛不虚，以经取之。（紧则为寒，故宜先刺后灸，欲其经易通，寒易去也。脉陷下者，以寒着于血，而血结为滞，故宜灸之也。代则取血络及不盛不虚义见上文。）寸口四倍者，名曰内关，内关者且大且数，死不治。必审察其本末之寒温，以验其脏腑之病，（义同前人迎四倍者。）通其营输，乃可传于大数。大数曰盛则徒泻之，虚则徒补之，紧则灸刺且饮药，陷下则徒灸之，不盛不虚以经取之。所谓经治者，饮药，亦曰灸刺。脉急则引，脉大以弱，则欲安静，用力无劳也。（营，经脉也。

　　输，荥输也。大数，大法也，即经脉、本输、终始、禁服等篇之义。徒，但也。陷下，义见上文。经取之，即所谓经治者，或饮药，或灸刺，皆可随经所宜而治也。脉急者，邪盛也，宜设法引去之。脉大以弱者，阴不足也，宜安静以养阴，用力无劳也。凡此皆大数大法也。故确知其盛，则但泻之；确知其虚，则但补之；确知其宜灸刺，则以灸刺；宜药饵，则以药饵。然必资学力，庶能无惑，是即约方之要，浑束为一之义也。若未满而云约者，必不学无术之下材耳，焉得为工？尚敢曰人之师哉？学人于此，必不可自欺以欺人也。）

　　二十卷　针刺类

　　三十、缪刺巨刺

　　（《素问·缪刺论》全）

　　黄帝问曰：余闻缪刺，未得其意，何谓缪刺？（缪，异也。左病刺右，右病刺左，刺异其处，故曰缪刺，治奇邪之在络者也。）岐伯对曰：夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳俱感，五脏乃伤，此邪之从皮毛而入，极于五脏之次也，如此则治其经焉。（邪气自浅入深而极于五脏之次者，当治其经。治经者，十二经穴之正刺也，尚非缪刺之谓。）今邪客于皮毛，入舍于孙络，留而不去，闭塞不通，不得入于经，流溢于大络而生奇病也。（大络者，十二经支别之络也。病在支络，行不由经，故曰奇邪。）夫邪客大络者，左注右，右注左，上下左右与经相干，而布于四末，其气无常处，不入于经俞，命曰缪刺。（支而横者为络，邪客于大络，故左注右，右注左。布于四末而气无常处，故当治以缪刺。）帝曰：愿闻缪刺以左取右、以右取左奈何？其与巨刺何以别之？岐伯曰：邪客于经，左盛则右病，右盛则左病，亦有移易者，左痛未已而右脉先病，如此者必巨刺之，必中其经，非络脉也。（缪刺之法以左取右，以右取左，巨刺亦然。但巨刺者，刺大经者也，故曰巨刺。

　　缪刺者，刺其大络，异于经者也，故曰缪刺。皆以治病之左右移易者。巨刺义出前第五章。）故络病者，其痛与经脉缪处，故命曰缪刺。（络浅经深，络横经直，故其病缪处也。）

</div>
    <div class="pagination">
<a href="类经_page47.html">上一页</a><span>...</span><a href="类经_page43.html">43</a><a href="类经_page44.html">44</a><a href="类经_page45.html">45</a><a href="类经_page46.html">46</a><a href="类经_page47.html">47</a><span class="current-page">48</span><a href="类经_page49.html">49</a><a href="类经_page50.html">50</a><a href="类经_page51.html">51</a><a href="类经_page52.html">52</a><a href="类经_page53.html">53</a><span>...</span><a href="类经_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
