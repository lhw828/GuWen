<!DOCTYPE html>
<html>
<head>
    <meta charset="UTF-8">
    <title>普济方针灸 - 第 64 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方针灸 - 第 64 页/共 82 页</h1>
    <div class="content">　　治痔疾如胡瓜。实于肠头。热如溏灰。火发则僵仆（出危氏方）。以柳枝浓煎汤洗。后以艾炷灸三五壮。若觉一道热气入肠中。大泻鲜血秽恶。一时至甚。通禁泻后。其疾如失。
　　灸痔。右以绳围病者项。令两头相柱。展绳从大椎正中量之。垂绳一头。当灸正下。以墨点讫。又量病者口吻两头。接绳头正下复点之。又量病者口吻如前。便中屈绳。接前口吻绳正下复点之。望使相当所三处并下火。重者各五百壮。轻者三百壮即愈。
　　又法。令疾者平坐解衣。以绳当脊大椎骨中。向下量之。尾株骨尖头讫。再折绳。更从尾株尖头向上量。当绳头即下火。高号州初灸至一百壮。得瘥。后三年复发。又灸之便断。兼疗腰脚。
　　治五痔痛。穴攒竹治五痔痛。不得大小便。穴会阴治痔 痛。穴飞扬 承筋 委中 承扶治诸痔。宜灸回气三七壮。黄帝针经云。在尾脆骨上一寸半。又连冈穴主之。在回气穴两边。相去二寸是也。各灸三七壮。
　　治九漏。穴肩井。灸二百壮。
　　治漏。穴灸鸠尾骨下宛宛中。七十壮。
　　治诸漏。灸漏同四畔瘥。
　　
　　卷十五　针灸门
　　便血
　　治便血（资生经）。穴复溜 太冲 会阳治泄利脓血。穴下廉 幽门 太白治吐泄脓血。穴太白治大便脓血出。穴小肠俞治大便下血。穴下治大便脓血。寒中食不化。腹痛。穴腹哀治大小便血不止。穴劳宫治下血不止。量脐心与脊骨平。于脊骨上灸七壮即止。如再发。即再灸七壮。永除根本目睹数人有效。王氏云。尝用灸人肠风。皆除根本。神效无比。然亦须按其骨突处酸痛。方灸之。不疼。则不灸也。但便血本因于肠风。肠风本肠痔。不可分而为三。分而为三。治之非也。
　　治大便下血（出危氏方）。灸第三十椎。随年壮。
　　治大便下血（出危氏方）。平立。以绳子比脐平。却向后脊骨当中。灸七壮。或年深于脊骨两傍各一寸。灸七壮。余谓寸半则是肾 。自佳。
　　
　　卷十五　针灸门
　　淋癃
　　治石淋。脐下三十六疾。不得小便。灸足太阳。又灸涌泉三十壮。
　　治五淋（资生经）。穴悬钟治五淋不得尿。穴大敦 期门治腹中满。热淋。闭不得尿。穴气冲治气淋。穴交信治血淋。及主疗五淋。小便如散灰色。穴复溜治胞转气淋。穴关元 涌泉治淋癃。穴长强 小肠俞治肾病不可俯仰。气瘟。穴关元 阴陵泉治癃闭阴痿。穴曲泉治癃闭茎空痛。穴行间治癃疝。穴然谷治小腹胀。血癃。小便难。穴曲谷治癃闭下重。不得小便。穴胞肓 秩边治气淋小便黄。穴石门治五淋。穴长强治五淋小便黄。穴曲骨治小便淋失精。穴至阴治五淋。小便赤涩。及治尿道痛。失精。脐下结如覆杯。阳气虚惫。穴中极治五淋。小便如散火。穴复溜治淋沥不得尿。及阴上痛。穴太冲。灸五十壮。
　　治气淋。寒热不节。穴阴陵泉治气淋。 疝。阴急。股引 内廉骨痛。及卒疝。大小便难。穴交信治淋沥。穴然谷 曲骨治赤淋。穴次治实则便淋闭。洒洒腰脊强痛。大便秘涩。嗜卧。口中热。虚则呕逆多寒。欲开户而处气不足。胸胀。喘息。舌甘。咽中食噎不得下。善惊恐不乐。喉鸣咳唾血。气淋。穴大钟。灸关元五十壮。或盐着脐中灸三壮。
　　治石淋。灸关元。气门。大敦各三十壮。
　　治劳淋。灸足太阴百壮。三报之。
　　治血淋。穴丹田。复溜。各灸随年壮。
　　治五淋不小便。穴中封二七壮。大敦七壮。
　　治小便淋沥。穴委阳 志室 中治不觉遗沥。穴关元治淋沥。穴小肠俞王氏云。予壮年寓学。忽有遗沥之疾。阅方书。见有五倍子末。酒调服者。服之而愈。
　　药若相投。岂在多品。而亦无事于灸也。故附着于此。欲治淋疾者。有王不留行子。神效。彭侍郎以治张道士。服三粒愈（见既效方）。有妇人患淋。卧病久之。服诸药甚。其夫入夜来告急予令取此花叶十余叶。令研细煎服。翌日再来云。病已减八分。再与数叶。煎服即愈（一名剪金台。一名金盏银台）。
　　治血淋。灸足大指前节上十壮。
　　治五淋不得小便。穴悬钟。灸十四壮。
　　治卒淋。灸外踝尖七壮。
　　治淋病九部诸疾。灸足太阳五十壮。
　　治诸淋。穴关元灸三壮。
　　治胞闭塞。小便不通。劳热石淋。穴关元治小便余沥。灸复溜二穴。各一七壮。次灸脐下中极下屈骨穴。七壮。
　　
　　卷十五　针灸门
　　小便难
　　治小便不通（资生经）。穴涌泉治阴跳痛。引茎中不得尿。穴曲泉治小腹坚痛。引阴中不得小便。穴阴交 石门 委阳治三十六疾。不得小便。穴关元治淋闭不得尿。穴气冲治小便难而痛。穴大敦（又元照。每主之）。
　　治小便满。小便难。阴下纵。穴横骨 大巨 期门治阴跳。遗尿。小便难。穴阴谷 大敦 箕门 委中 委阳治振寒。溲白尿难痛。穴中封 行间治腹胀小便血癃。穴曲骨治小便热痛。穴列缺治小便不利。穴中极 承扶 屈骨端治小便不利癃。穴少府 三里治心下满。寒中小便不利。穴阴陵泉治不得小便。穴胞肓 石门 关元 阴交 中极 曲骨治溢饮。水道不通。溺黄。穴京门治腰引小便痛。小便不利。状如淋。 疝。小腹肿。溏泄。遗尿。阴痛。面目苍色。胸胁支满。足寒。大便难。穴太冲治膀胱寒。三焦小便不利。穴水道治小便难。窍中热。皮痛。阴端寒。冲心。穴会阴治腹胀小便难。阴器纵伸痛。穴横骨治小便不利。穴阴包 至阴 阴陵泉 地机 三阴交治小便不通。穴箕门治烦逆溺难。小腹急引阴痛。股内廉痛。穴阴谷治肠中满。热闭不得溺。穴五里治溺难。穴行间治小便不利。失精。尻中肿。大便直出。阴胞有寒。小便不利。穴中极 蠡沟 漏谷承扶 至阴治小便难。赤浊。骨寒热。穴肾俞治腰痛。小便不利。及苦胞转。灸玉泉七壮。又灸第十五椎五十壮。又灸脐下一寸。又脐下四寸。各随年壮。
　　治阴中诸病。前后相引。不得大小便。穴会阴存仁方云。尝记一人小便闭不通者三日。小腹胀几死。百药不效。余用甘遂末大蒜。捣细和成剂。安脐中。令资以艾灸二七壮。随后通用此方。无不效。
　　治小便不利。大便频注。灸屈骨端五十壮。
　　治小便不利。大便注泄。天枢灸百壮。又关元灸五十壮。又灸侠玉泉相去一寸半。三十壮。兼灸气淋（又云足大拇指岐间。有青脉。针挑出血。灸三壮愈）。
　　治小腹肿痛。不得小便。邪在三焦。纳取太阳大络。视其结脉。与厥阴小络。结而血者肿上及胃脘。取三血。
　　治小便不利。小便胀满虚乏。穴大小肠俞。灸随年壮。
　　治小肠热满。穴阴都。灸随年壮。
　　治阴跳。遗尿。小便难。穴箕门 委中 委阳 大敦治小肠热满。穴阴都。灸随年壮。
　　治尿难。阴痿不用。穴阴骨治小便数而少。且难用力。辄失精者。令其人舒两手。合掌并两手大命令齐。急通之。
　　令两爪甲相近。以一炷灸两爪甲本节肉际后方。自然有角。令炷当角中。小侵入爪上。此两相共用一炷也。亦灸脚大指与手同法。各三炷而已。经三日。又灸之。
　　
　　卷十五　针灸门
　　小便五色
　　治小便难。赤浊。骨寒热。穴肾俞治尿赤难。穴肾俞 委中治小便难。黄。穴上廉 下廉治小便赤黄。或时下不禁。穴承浆治小便赤黄。穴完骨 小肠俞 白环俞 阳纲 膀胱俞治小肠有热。尿黄。穴中脘治肾病气癃。尿黄。穴关元治尿黄。水道不通。穴照海 京门治目赤。小便如血。穴大陵治伤中尿血。穴关元治溺浊。穴关元治小便赤。穴下脘治脐下热。小便赤。气痛如刀搅。作块如覆杯。穴阴交治尿黄水。小腹热。小便难咽干。穴阴跷治小便赤涩。小肠紧急。穴小肠俞治小便黄。穴太溪 关元 白环俞治小便赤色。淋沥。小腹痛。穴小肠俞治小便赤涩。遗溺。生阴疮。少气胫寒。拘急不得屈。穴膀胱俞治小便难。赤黄。穴上廉治溺黄。穴太溪 兑端 阴谷 下廉治小便赤黄。穴魂门治小便赤涩。穴关元 秩边 气海 阳纲治小便赤。穴下脘治尿血。穴大敦。灸三壮。
　　小便有五色。惟赤白色多。赤色多。因酒得之。宜服本事方清心丸。予教人服。效。白色乃下冷。宜服补药。着灸肾俞。关元。小肠俞。膀胱俞等。皆腰穴也。近有患小便出血者。人教酒与水煎苦 菜根服之。即效。
　　治小便实。苦心下急。热痹。小肠内热。小便赤黄。刺手太阳治阳。手太阳在手小指外则本节陷中。
　　治尿黄。石门。灸三十壮。
　　治小便出血。平立。一杖子比脐平。却向后脊骨当中灸七壮。或年深于脊骨两傍各一寸灸七壮。余谓寸半则是肾俞。自佳。又灸第二十椎。随年壮。
　　治小便出血。穴脾俞。三焦俞。肾俞。章门各百壮。丹田。复溜。随年壮。一云。灸五十壮。
　　资生经云。凡尿青取井。黄取俞。赤取荣。白取经。黑取合。
　　治小便白浊。灸两足内踝上脉名三阴交。各三十一壮。
　　治小便出多。灸足第三指第一纹七壮。丘俞。
　　
　　卷十五　针灸门
　　大便不通
　　治大便难（资生经）。穴大钟 中 石门 承山 太冲 中脘 太溪 承筋治不得大便。穴昆仑治大便干。腹中切痛。穴肓俞治大便闭塞。气结。心坚满。穴石关治大便难。穴承山 太溪治大便秘涩。穴石关 大钟治大便燥。穴肓俞治小腹有热。大便坚燥不利。穴中注治腰痛。大便难。穴太白治足寒。大便难。穴大冲治腹痛。大便难。穴石关 膀胱俞治大便难。灸七椎旁各一寸。七壮。又承筋三壮。
　　治大便不通。穴大敦。灸四壮。
　　治大便寒气结。心坚满。穴石门。灸百壮。
　　治大便秘。腹中有积。大便秘。以巴豆为饼。置脐中。灸三壮。即通。神效。耆域蜜公丸。亦治大便秘。
　　治大便不通。灸侠玉泉相去各二寸。名曰肠遗。随年壮。一云二寸半。
　　治大便小便不通。灸脐下一寸。三壮。又横文百壮。又灸八 各百壮。
　　治老人小儿大便失禁。灸两脚大指。又甲一寸。三壮。又灸大指岐间。各三壮。
　　治大小便不利。欲作腹痛。灸荣卫四气穴百壮。穴在背脊四面各一寸。
　　治腹热闭。时大小难。腰痛连胸。灸团冈百壮。穴在小肠俞下二寸横三寸。灸之。
　　治大便难。穴玉泉。灸随年壮。又灸大敦四壮。
　　治大便不通。刺任脉气海一穴。在脐下一寸五分。用长针入八分。令病患觉急。便三五次为度。次针足阳明经三里二穴。在膝下三寸。 外廉两筋分肉间。极重按之。则足附上动脉止矣。当举足取之。针入五分。凡大便不通。勿便攻之。先刺气海穴讫。令人侠脐揉胃之经。
　　即刺三里穴。觉腹中鸣三五次。即透矣。
　　治后闭不通。足大都。灸随年壮。
　　
　　卷十五　针灸门
　　大小便不通
　　治大小便涩。难（资生经）。穴丰隆治大小便难。淋癃。穴长强 小肠俞治癃闭下重。大小便难。穴胞肓 秩边治三焦约大小便不通。亦主妇人。穴水道治大便难。尿黄。穴太溪治小腹热。大便坚。穴中注 浮治大小便不利。穴白环俞 承扶 大肠俞治不得大小便。穴会阴治小肠热。大肠结。穴浮治大小便难。尿赤。穴膀胱俞治大小便难。穴交信治大小便不利。穴荣卫四穴
　　卷十五　针灸门
　　小便不禁
　　治小便不禁（资生经）。穴承浆治小便数。穴关元 涌泉治遗尿。穴关元 中府 神门治失禁遗尿不自知。穴阴陵泉 阳陵泉治遗溺善满。穴关元治遗溺。穴箕门 通里 大敦 膀胱俞 太冲 委中 神门治遗溺不禁。穴阴包治遗溺。穴阳陵泉。足阳明各随年壮。又灸水道侠玉泉五壮。
　　治大便失禁。穴大敦。行间。各七壮。
　　治遗尿。穴曲泉 阴陵泉 复溜资生经云。此诸穴断小便。利大便。不损阳气。
　　治阴暴痛。遗尿。穴少府治遗溺失禁。出不自知。穴阴陵泉。灸随年壮。
　　治遗溺。灸脐下横文七壮。垂两手两髀上。尽指头上有陷处。灸七壮。
　　治腹中满。小便数起。玉泉下一寸名尿胞。一名屈骨。端。灸二七壮。小儿以意减之。
　　
　　卷十五　针灸门
　　大便不禁
　　治大小便利（资生经）。穴大肠俞 次 （一作八 ）治大便不解。肠鸣泄注。小便赤黄。穴阳纲治尻中肿。大便直出。阴胞有寒。小便不利。穴承扶治大便泄数。小便不利。穴曲骨端 天枢灸治泄利不禁。小腹绞痛。穴丹田治泄利虚胀。小便难。穴关元治大便不节。穴魂门治老人小儿大便禁。灸两足大指。去甲一寸三壮。又灸大指岐间三壮。
　　治霍乱遗失。
　　大便不禁病亦 矣。神阙。石门。丹田。屈骨端等。皆是穴处。宜速灸。王氏云。顷患脾泄医谓有积。以冷药利之。大便不禁。服镇灵丹十余丸。午夜各数丸而愈。今人服此丹三五丸不效。则不服。是以一勺水救舆薪火也。可乎哉。
　　
　　卷十五　针灸门
　　转胞
　　治胞转（资生经）。穴涌泉治腰痛。小便不利。苦胞转。穴中极。灸七壮。又灸十五椎。或脐下一寸。或四寸。随年壮。
　　治饱食讫。忍小便。或走马。或忍小便入房。或大走。皆致胞脐下急满不通。又尿不在胞囊中。为胞屈 。津液不通。葱叶除尖头。内阴茎孔中深三寸微。用口吹胞胀津必愈。
　　治转胞。不得小便。穴关元灸一七壮。
　　治脬转。小便不通。刺任脉关元一穴。脐下三寸。小肠之募也。足太阴少阴厥阴之会。
　　下纪者。关元也。用长针针入八分。患人觉如淋沥。三五次为度。次针足太阴经三阴交二穴。在足内踝上三寸骨下陷中。足太阴少阴厥阴之交会。针入三分。凡小便不通。勿便攻。先针关元一穴讫时。别使人揉少腹。刺三阴交二穴。即透矣。
　　
</div>
    <div class="pagination">
<a href="普济方针灸_page63.html">上一页</a><span>...</span><a href="普济方针灸_page59.html">59</a><a href="普济方针灸_page60.html">60</a><a href="普济方针灸_page61.html">61</a><a href="普济方针灸_page62.html">62</a><a href="普济方针灸_page63.html">63</a><span class="current-page">64</span><a href="普济方针灸_page65.html">65</a><a href="普济方针灸_page66.html">66</a><a href="普济方针灸_page67.html">67</a><a href="普济方针灸_page68.html">68</a><a href="普济方针灸_page69.html">69</a><span>...</span><a href="普济方针灸_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
