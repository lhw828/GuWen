<!DOCTYPE html>
<html>
<head>
    <meta charset="UTF-8">
    <title>医灯续焰 - 第 13 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 13 页/共 76 页</h1>
    <div class="content">　　暑伤于气，脉虚身热。湿伤于血，脉缓细涩。

　　暑亦阳邪，性热而散。伤于气分，从其类耳。阳邪伤气，气必烦蒸，故身热。

　　气散不敛，故脉虚。（宜清暑益气汤、加味香薷饮之类。）湿为水湿，血液相近，伤血亦从其类。

　　脉缓细涩，流衍渗着之象也。（宜败毒散、和剂五积散之类。）

　　卷四　暑湿脉证第三十七

　　附方

　　清暑益气汤（见第十六）

　　十味香薷饮（见第十六）

　　败毒散（活人）

　　羌活 独活 前胡 柴胡 芎 枳壳 白茯苓 桔梗 人参（以上各一两） 甘草（半两）

　　上为细末，每服二钱。水一盏，入生姜二片，煎七分，温服。或沸汤点亦得。

　　治伤寒温疫，风湿风眩，拘蜷，风痰头疼目眩，四肢痛，憎寒壮热，项强睛疼，及老人、小儿皆可服。或瘴烟之地，或瘟疫时行，或胸多风痰，或处卑湿脚弱，此药不可缺也。日二、三服，以知为度。烦热口干，加黄芩。

　　和剂五积散 治感冒寒邪，头疼身痛，项背拘急，恶寒呕吐，或腹痛。又治伤寒发热，头疼恶风，无问内伤生冷，外感风寒，及寒湿客于经络，腰脚 疼，及妇人经血不调，或难产并治。

　　白芷 茯苓 半夏（汤洗七次） 当归 芎 甘草（炙） 肉桂 芍药（各三两） 枳壳（去瓤、麸炒） 麻黄（去节根） 陈皮（去白，各六两） 桔梗（去芦，十二两） 浓朴（去粗皮、姜制）

　　干姜（各四两） 苍术（泔浸、去皮，二十四两）

　　上 咀，每服四钱。水一盏，姜三片，葱白三根，煎七分热服。冒寒用煨姜，挟气加茱萸。妇人调经催产，加艾醋。

　　卷四

　　伤寒脉证第三十八

　　伤寒热病，脉喜浮洪。沉微涩小，证反必凶。

　　汗后脉静，身凉则安。汗后脉躁，热甚必难。

　　阳病见阴，病必危殆。阴病见阳，虽困无害。

　　上不至关，阴气已绝。下不至关，阳气已竭。

　　代脉止歇，脏绝倾危。散脉无根，形损难医。

　　《素问》热论曰：今夫热病者，皆伤寒之类也。又曰：人之伤于寒也，则为病热。

　　热虽甚，不死。观此，则知伤寒虽是阴寒之邪，袭人生气中，正气与之抗拒，郁蒸成热，亦理势之必然者。抗拒在表，故脉浮。郁蒸成热，故脉洪。热病得此阳脉，知正气不陷缩而能鼓发，胜邪必矣，故喜焉。若沉微涩小，是皆阴类。证阳脉阴，表病见里。证与脉反，邪盛正衰，凶之兆也。至若汗后，邪解正复。此时脉躁盛者，亦应宁静。身体自然凉和。设脉仍躁而热加甚，是正气已衰，邪气更进，必难乎其为生矣。即《素问》评热论所谓有病温者，汗出辄复热，而脉躁疾，不为汗衰，狂言不能食，病名阴阳交者是也。（一派阳邪，阴不能复。若与阳交，并为一而不分，是阴已绝亡，故死。）阳病见阴者，见阴脉也，即上文所云热病而得沉微涩小之类。言证与脉反，故亦危殆。

　　阴病见阳者，见阳脉也。亦似与证相反，惟伤寒则不然。伤寒自表入里，从阳之阴，刻刻侵传，层层渐入。今阴病得阳脉，是转寒凛而变温和，起深沉而出浮浅。死阴忽作生阳，病虽困笃，自当无害。故仲景云：阴病见阳脉者生，阳病见阴脉者死。

　　尺为阴，尺脉上不至关，是阴已绝于下。寸为阳，寸脉下不至关，是阳已竭于上。

　　《脉经》曰：阳生于寸，动于尺。阴生于尺，动于寸。言阴阳互相生动。今两不至关，是阴阳离异矣。《素问》生气通天论曰：阴阳离决，精气乃绝，非此之谓欤！代脉止歇者，乃藏真不能接续，其倾危可立见也。散脉无根者，谓脉外散而不敛，内无根蒂之候。若形见损伤，必难医治。仲景平脉篇云：伤寒咳逆上气，其脉散者死，谓其形损故也。其义谓咳逆属肺，散脉属心。肺金心火，火刑其金，故主死。形刑二义俱通，姑两存之。

　　卷四

　　饮食劳倦第三十九

　　饮食内伤，气口急滑，劳倦内伤，脾脉大弱。

　　饮食有节，五内受益，何言伤乎？伤则过于饮食，甚至停蓄不消，而气口急滑之脉见矣。急则不运不输，滑则有水有物，胃中停滞。而急滑应于气口者，以气口正在右关脾胃之前故也。（宜推之运之，如东垣枳术导滞丸、丹溪保和丸、洁古枳术丸、曲 枳术丸、东垣葛花解醒汤之类。）动而生阳，身固不宜久逸。东垣先生论升阳益胃汤方后云：小役形体，使胃气与药，得以转运升发，此即动而生阳之义。又上古天真论云：不妄作劳，皆不言不劳。但令小役，不令过役，并不妄劳耳。若烦扰而过于劳，外则体倦，内则脾伤。盖脾土合肌肉而主四肢。配阳明胃腑，受纳水谷，酝酿精微，以灌溉四脏，为人身阳气生化之源。过劳则肢体转旋，四肢举动。阳气张乱，无往非脾气之应，则无往非脾气之伤矣。脾脉反大弱者，气张则大，气耗则弱也。（宜补中益气汤之类。）

　　卷四　饮食劳倦第三十九

　　附方

　　枳术导滞丸（东垣） 治伤湿热之物，不得旋化而作痞，满闷不安。

　　黄芩 茯苓 白术 黄连（各三钱） 泽泻（一钱） 枳实（麸炒、去瓤） 神曲（炒，各五钱） 大黄（煨，一两）

　　上为末，汤浸蒸饼为丸。食远白汤下五十丸。

　　丹溪保和丸（见第十七）

　　洁古枳术丸（见第十七）

　　曲 枳术丸（见第二十）

　　东垣葛花解醒汤 治饮酒太过，呕吐痰逆，心神烦乱，胸膈痞塞，手足颤摇，饮食减少，小便不利。

　　青皮（去瓤，三钱） 木香（五分） 橘红 人参 猪苓（去皮） 白茯苓（各一钱半） 神曲（炒） 泽泻 干姜 白术（各二钱） 白豆蔻 葛花 砂仁（各五钱）

　　上为极细末。每服三钱，白汤调服。但得微汗，则酒病去矣。此盖不得已而用之，岂可恃此酗饮成病，自损元气。惟病酒者思之。

　　东垣补中益气汤 治劳役过度，饮食失节，四肢倦怠，口干身热，手心蒸热，手背不热，时或头痛，微恶风寒，自常汗出。或气高而喘，身热而烦。其脉洪大无力，或脉微细软弱，或惟右脉虚大。凡中气虚弱而不能摄血，或中气不足而误用克伐，或饮食劳倦而患疟痢，脾胃气虚而久不能愈，或腠理不密，易伤风寒，微邪凑肺而咳嗽不已，或病久元气下陷，或伤恐元气不升，或元气虚弱，感冒风寒，不胜发表，或入房之后，劳役感冒，或劳役感冒而后入房，或阳气不升而头晕作眩，额上喜温而渐愈等证。不论内外病候，审是因于劳役者，以之为主。治之法，能生长身中胃气，而行春夏之令。亦能使脾土以生肺金，为肝、心、脾、肺滋化源之剂。

　　黄 （病甚、热甚者一钱） 人参（三分，有嗽去之） 甘草（炙，五分） 当归（酒制）

　　橘皮 升麻 柴胡（各三分） 白术（五分）

　　（薛新甫常用方： 、参、术各一钱半，归一钱，橘七分，柴、升各五分。）

　　水二盏，枣一枚，姜一片，煎至一盏。量气弱气盛，临病斟酌水盏大小。去滓，食远稍热服。如伤重者，不过二服而愈。

　　卷四

　　气病脉证第四十

</div>
    <div class="pagination">
<a href="医灯续焰_page12.html">上一页</a><span>...</span><a href="医灯续焰_page8.html">8</a><a href="医灯续焰_page9.html">9</a><a href="医灯续焰_page10.html">10</a><a href="医灯续焰_page11.html">11</a><a href="医灯续焰_page12.html">12</a><span class="current-page">13</span><a href="医灯续焰_page14.html">14</a><a href="医灯续焰_page15.html">15</a><a href="医灯续焰_page16.html">16</a><a href="医灯续焰_page17.html">17</a><a href="医灯续焰_page18.html">18</a><span>...</span><a href="医灯续焰_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
