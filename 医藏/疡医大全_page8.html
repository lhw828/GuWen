<!DOCTYPE html>
<html>
<head>
    <meta charset="UTF-8">
    <title>疡医大全 - 第 8 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 8 页/共 163 页</h1>
    <div class="content">　　《金匮真言论》曰：夏气病在脏，心之应也。
　　经曰：喜笑皆属心火，盖火得风而焰，笑之象也。
　　又曰：诸血者，皆属于心。
　　又曰：头者精明之府，头倾神深，精神将夺矣。
　　又曰：诸痛痒疮，皆属于心。
　　又曰：诸躁狂越，皆属于火。
　　又曰：诸病跗肿，疼酸惊骇，皆属于火。
　　又曰：诸热瞀螈，皆属于火。
　　又曰：诸逆冲上，皆属于火。
　　又曰：诸禁鼓栗，如丧神守，皆属于火。
　　黄帝问曰：人生而有病癫疾者，病名曰何？安所得之？岐伯对曰：病为胎病，此得之在母腹中，时其母有所大惊，气上而不下，精气并居，故令子发为癫疾也。
　　又曰：厥成为癫疾。
　　又曰：邪搏阳则为癫疾。
　　《资生》曰：风眩之病，起于心气不足，胸上蓄热，实痰热相感而动风，风心相乱则昏瞀，故谓之风眩。
　　又曰：痰在膈间，则眩微不仆，痰溢膈上，则眩甚仆倒于地而不知人，名曰癫痫。
　　又曰：仆倒不省，皆由邪气逆上阳分，而乱于头中也。癫痫者，痰邪逆上也，痰邪逆上则头中气乱，头中气乱则脉道闭塞，孔窍不通，故耳不闻声，目不识人，而昏眩仆倒也，以其病在头巅，故曰癫疾。
　　《纲目》曰：痫有五：心曰马痫，肝曰鸡痫，脾曰牛痫，肺曰羊痫，肾曰猪痫，以病名状偶类，故为名，其实痰与火与惊，三者而已。
　　又曰癫者异常也，平日能言；痫则沉默，平日不言。癫则呻吟，甚则僵仆直视，心常不乐，言语无伦，如醉发痴；痫者卒然昏倒，切牙作声，吐涎沫，不省人事，随后渐醒；身热脉浮，为阳痫，身凉脉沉为阴痫。
　　《正传》曰：凡癫痫，仆时口中作声，将省事时吐涎沫，省后又复发，时作时止而不休息。中风、中寒、中暑、尸厥之类，则仆时无声，省时无涎，后不再发。
　　《入门》曰：大率多因痰结于心胸间，宜开痰镇心神，若神不守舍，狂言妄作，经年不愈，如心经蓄热，当清心除热，如痰迷心窍，当去痰宁心，宜大吐大下而愈。大人曰癫，小儿曰痫，其实一也。
　　《内经》曰：黄帝问曰：有病怒狂者，此病安生？岐伯对曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：治之奈何？岐伯曰：夺其食即已。夫食入于阴，长气于阳，故夺其食即已。使之服以生铁落为饮。夫生铁落者，下气疾也。
　　又曰：多喜曰癫，多怒曰狂。
　　又曰：阴不胜其阳，则脉流薄疾并乃狂。
　　又曰：衣被不敛，言语善恶，不避亲疏，此神明之乱也。
　　帝曰：阳明病甚，则弃衣而走，登高而歌，或至不食数日，逾垣上屋，所上之处，皆非其素能也，病反能者，何也？岐伯曰：四肢者，诸阳之本也。阳盛则四肢实，则能登高也。帝曰：其弃衣而走者，何也？岐伯曰：热甚于身，故弃衣欲走也。帝曰：其妄言骂詈，不避亲疏而歌者，何也？岐伯曰：阳盛则使人妄言骂詈，不避亲疏而不欲食，不欲食故妄言也。
　　又曰：邪入于阳则狂。
　　《难经》曰：重阳者狂，重阴者癫。
　　又曰：狂之始发，少卧而多起，自高贤也，自辨智也，自贵倨也，妄笑好歌乐，妄行不休是也。癫疾始发，意不乐，直视僵仆，其脉三部阴阳俱盛者是也。
　　《百要》曰：癫者，异常也。精神痴呆，言语失伦。狂者，凶狂也。轻则自高自是，好歌好舞，甚则弃衣走而逾垣上屋，又甚则披发大叫，不避水火，且欲杀人，此痰火壅盛而然。
　　又曰：阳虚阴实则癫，阴虚阳实则狂。
　　又曰：阳盛则狂，狂者欲奔走叫呼，阴盛则癫，癫者眩倒不省。
　　《纲目》曰：狂谓妄言妄走也。癫谓僵仆不省也。经有言狂癫疾者，又言癫疾为狂者，是癫狂兼病也。
　　《内经》曰：尝贵后贱，名曰脱营。尝富后贫，名曰失精。虽不中邪，病从内生，身体日减，气虚无精，病深无气，洒洒然时惊，病深者，以其外耗于卫，内夺于荣，（注云：血为忧煎，气随悲减，故外耗于卫，内夺于荣。）是证令人饮食无味，神倦肌瘦。
　　《灵枢》曰：癫疾呕多涎沫，气下泄不治。
　　又曰：癫痫之病，乍作乍醒者苏，不食痴迷者死。
　　又曰：凡癫狂之病，若神脱而目瞪，如愚痴者不可治。
　　又曰：癫疾者，疾发如狂，死不治。
　　《医鉴》曰：人之所主者心，心之所养者血，心血一虚，神气不守，此惊悸之所肇端也。惊者，恐怖之谓；悸者，怔忡之谓。惊者与之豁痰定惊之剂，悸者与之逐水消饮之剂。
　　《直指》曰：健忘者，心脾二脏血少神亏故也，宜养血安神以调之。
　　《正传》曰：狂为痰火实盛，癫为心血不足，多为求望高远，不得志者有之，癫病独主乎痰，因火动之所作也。治法癫宜乎吐，狂宜乎下，癫则宜乎安神养血，兼降痰火。
　　河间曰：五志过极，皆为火也。盖气为阳而主轻微，诸所动乱劳伤，皆为阳化之火，神狂气乱，而为病热者多矣。
　　子和曰：河间治五志，独得言外之意，凡见喜、怒、悲、思、恐之证，皆以平心火为主，至于劳者伤于动，动便属阳，惊者骇于心，心便属火，二者亦皆以平心火为主也。（《丹心》）《灵枢》曰：心小则易伤以忧，心大则忧不能伤，心高则满于肺， 而善忘，难开以言，心下则易伤于寒，易恐以言，心坚则脏安守固，心脆则善病消瘅热中，心端正则和利难伤，心偏倾则操持不一，无守司也。
　　又曰：心病，禁温食热衣。
　　经曰：手少阴气绝则脉不通，故血不流；血不流则色不泽。故其黑如漆柴者，血先死，壬日笃，癸日死。
　　仲景曰：形体如烟煤，直视摇头者，此为心绝。
　　经曰：心绝一日死，何以知之，肩息回视立死。
　　《脉经》曰：心绝二日死。
　　《灵枢》曰：五脏皆小者，苦焦心，多忧愁；五脏皆大者，缓于事，难使以忧。五脏皆高者，好高举措；五脏皆下者，好出人下。五脏皆坚者，无病；五脏皆脆者，不离于病。五脏皆端正者，和利得人心；五脏皆偏倾者，邪心而善盗，不可以为人乎，反复言语也。
　　又曰：心为血之主，而肝又为血之脏，是以血出于心，而纳之于肝也。
　　经曰：主明，则下安，以此养生则寿；主不明，则十二官危，以此养生则死。
　　又曰：心以膻中为腑。
　　经曰：十二官皆听命于心。故主不明，则十二官危，使道闭塞而不通，形乃大伤。
　　又曰：火王于夏，相于春，废于季夏，囚于秋，死于冬。其王日丙丁，王时日中。
　　其困日庚辛，困时晡时。死日壬癸，死时半夜。
　　又曰：心俞在脊第五椎旁，募在腹上巨阙。
　　又曰：南方赤色，入通于心，开窍于耳。（火精之气其藏神，舌为心之官，当言于舌，舌用非窍，故云耳也。盖手少阴之路，会于耳中，故也。）又曰：心色赤而中虚，离之象也。
　　又曰：心气通于舌，舌和则知五味矣。
　　又曰：雷气通于心。
　　又曰：背为阳，阳中之阳，心也。
　　又曰：精气并于心则喜。
　　又曰：心恶热。
　　又曰：血病，无多食咸。
　　又曰：久视伤血，劳伤心也。
　　又曰：损其心者，调其荣卫。
　　又曰：心热病，额先赤。
　　又曰：心热病，先不乐数日，乃热。热争则卒心痛。烦闷善呕，头痛面赤无汗；壬癸甚，丙丁大汗气逆，则壬癸死。刺手少阴太阳。
　　又曰：心疟者，令人烦心甚，欲得清水，反寒多，不甚热，刺手少阴神门。
　　又曰：肝移寒于心，在隔中。肝移热于心，则死。
　　又曰：心咳之状，咳则心痛，喉仲介介如梗状。（介音嘎。）甚则咽肿喉痹。
　　又曰：心风之状，多汗恶风，焦绝善怒吓，（音下。）赤色，病甚则不可言快，胗在口，其色赤。
　　又曰：心痹者，脉不通，烦则心下鼓，暴上气而喘，嗌干善噫，厥气上则恐。
　　又曰：心气热，则下脉厥而上，上则下脉虚，虚则主脉痿，枢拆（音托。）挈，胫纵而不任地也。
　　又曰：心病，烦闷少气，大热，热上烫心呕吐，咳逆狂语，汗出如珠，多厥；其脉当浮，今反沉而滑；其色当赤，而反黑者死。此水克火也。
　　《脉经》曰：夏心脉欲洪大而散；脾脉欲洪而迟缓；肺脉欲洪而浮涩；肾脉欲洪而沉滑；命门与肾同；肝脉欲洪而弦长。
　　又曰：心脉搏坚而长，当病舌卷不能言；其软而散者，当消渴自已。
　　华陀曰：肺下右侧可见心系，系于脊髓，下通于肾，其心系有二，一则上与肺通；一则自心入肺两大叶间，曲折向后，并脊膂细络相连，贯通脉髓，而与肾系相通。
　　愚谓四脏之系，皆通于心，心则通于四脏之系也，交相连输其血气，渗灌骨髓，故五脏有病，先干于心，其系上连于肺，其别自肺两叶向后，贯脊下肾，又自肾而之膀胱，与膀胱膜络并行之于溲溺处也。肺之系者，上通气喉，其中与心系相通。脾之系者，自膈中微近左胁，居胃之上，并胃胞络及胃脘相连贯，膈与心肺相通，与膈膜相缀也。肝之系，自膈下，着右胁肋，上贯膈入肺中，与膈膜相连。肾之系，贴脊膂脂膜中，两肾相系，相通而下，行其上与心系通也。（缀音坠。）经曰：是动病则嗌干心痛，渴而欲饮，是为肾厥，是主心。
　　又曰：所生病者，目黄胁痛， 臂内后廉痛厥，掌中热痛。盛者寸口大，再倍于人迎；虚者寸口反小于人迎也。
　　又曰：苦先入心。
　　又曰：心宜食酸。
　　又曰：心虚以炒盐补之，虚则补其母，木能生火，肝乃心之母，以生姜补肝，如无他证，用安神丸主之。
　　又曰：心实以甘草泻之，如无他证，用泻心汤。
　　又曰：凡心脏得病，必先调其肝肾二脏。肾者心之鬼；肝气通则心气和，肝气滞则心气乏。故心病必先求于肝，是澄源也。五脏有病，必先传其所胜，水能制火，则肾邪必传于心。故先制其肾，逐其邪，诊其肝肾俱和，而心自疾，则随其本经虚实而治之。
　　手少阴心引经药歌：午心麻（黄）桂（心）独（活山）栀（黄）芩，生地（当）归（黄）连代（赭石紫）石英，更有细辛并半夏，熟地（北）五味泽（泻）同成。
　　《针经》曰：心脉起足少阴，少冲穴在小指内端。
　　又曰：赤如鸡冠者生，赤如 血者死。
　　又曰：实则梦忧惊恐怖；虚则梦烟火焰明。
　　又曰：心苦缓，急食酸以收之。（注曰：心苦缓，是心气虚也。）心欲软，急食咸以软之，用酸补之，甘泻之。
　　补：枣仁、远志、天竺黄、山药、当归、麦门冬。
　　泻：贝母、川黄连、木香、玄胡索。
　　温：藿香、菖蒲。
　　凉：牛黄、犀角、竹叶、连翘、朱砂。
　　引经报使：独活、细辛。
　　
　　
　　卷三　内景图说（上）小肠
　　经曰：小肠者，受盛之官，化物出焉。
　　又曰：后附于脊，前附于脐上，左回叠积，十六曲。大二寸半，径八分分之少半，长三丈二尺，受谷二斗四升，水六升三合之大半。
　　　r小肠图　p04-a41a12.bmp　r又曰：小肠上口，在脐上二寸，近脊，水谷由此而入；复下一寸，外附于脐，为水分穴，当小肠下口；至是而泌别清浊，水液渗入膀胱，浮秽流入大肠。
　　《难经》曰：重二斤十四两。
</div>
    <div class="pagination">
<a href="疡医大全_page7.html">上一页</a><span>...</span><a href="疡医大全_page3.html">3</a><a href="疡医大全_page4.html">4</a><a href="疡医大全_page5.html">5</a><a href="疡医大全_page6.html">6</a><a href="疡医大全_page7.html">7</a><span class="current-page">8</span><a href="疡医大全_page9.html">9</a><a href="疡医大全_page10.html">10</a><a href="疡医大全_page11.html">11</a><a href="疡医大全_page12.html">12</a><a href="疡医大全_page13.html">13</a><span>...</span><a href="疡医大全_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
