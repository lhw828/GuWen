<!DOCTYPE html>
<html>
<head>
    <meta charset="UTF-8">
    <title>金匮要略心典 - 第 13 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略心典 - 第 13 页/共 31 页</h1>
    <div class="content">　　紧则不欲食者。阴入而痹其胃之阳也。卫阳与胃阳并衰。而外寒与内寒交盛。由是阴反无畏而上冲。

　　阳反不治而下伏。所谓邪正相搏。即为寒疝者也。绕脐痛。发则白津出。手足厥冷。其脉沉紧。皆寒疝之的证。白津、汗之淡而不咸者。为虚汗也。一作自汗。亦通。大乌头煎大辛大热。为复阳散阴之峻剂。故云不可一日更服。

　　大乌头煎乌头（大者五枚熬去皮不必咀）

　　上以水三升。煮取一升。去滓。内蜜二升。煎令水气尽。取二升。强人服七合。弱人五合。不瘥。

　　明日更服。不可一日更服。

　　寒疝腹中痛。及胁痛里急者。当归生姜羊肉汤主之。

　　此治寒多而血虚者之法。血虚则脉不荣。寒多则脉绌急。故腹胁痛而里急也。当归、生姜温血散寒。羊肉补虚益血也。

　　当归生姜羊肉汤方当归（三两） 生姜（五两） 羊肉（一斤）

　　上三味。以水八升。煮取三升。温服七合。日三服。若寒多。加生姜成一斤。痛多而呕者。加橘皮二两。白术一两。加生姜者亦加水五升。煮取三升二合。服之。

　　寒疝腹中痛。逆冷。手足不仁。若身疼痛。灸刺诸药不能治。抵当乌头桂枝汤主之。

　　腹中痛。逆冷。阳绝于里也。手足不仁。或身疼痛。阳痹于外也。此为寒邪兼伤表里。故当表里并治。乌头温里。桂枝解外也。徐氏曰。灸刺诸药不能治者。是或攻其内。或攻其外。邪气牵制不服也。如醉状则营卫得温而气胜。故曰知。得吐则阴邪不为阳所容而上出。故为中病。

　　乌头桂枝汤方乌头上一味。以水二升。煎减半。去滓。以桂枝汤五合解之。令得一升后。初服二合。不知。即服三合。又不知。复加至五合。其知者如醉状。得吐者为中病。

　　其脉数而紧乃弦。状如弓弦。按之不移。脉数弦者。当下其寒。脉紧大而迟者。必心下坚。脉大而紧者。阳中有阴。可下之。

　　脉数为阳。紧弦为阴。阴阳参见。是寒热交至也。然就寒疝言。则数反从弦。故其数为阴凝于阳之数。非阳气生热之数矣。如就风疟言。则弦反从数。故其弦为风从热发之弦。而非阴气生寒之弦者。

　　与此适相发明也。故曰脉数弦者。当下其寒。紧而迟。大而紧亦然。大虽阳脉。不得为热。正以形其阴之实也。故曰阳中有阴。可下之。

　　附方外台乌头汤 治塞疝。腹中绞痛。贼风入攻五脏。拘急不得转侧。发作有时。令人阴缩。手足厥逆。（即大乌头煎）

　　外台柴胡桂枝汤 治心腹卒中痛者。

　　柴胡（四两） 黄芩 人参 芍药 桂枝 生姜（各一两半） 甘草（一两） 半夏（一合半）

　　大枣（六枚）

　　上九味。以水六升。煮取三升。温服一升。日三服。

　　外台走马汤 治中恶心痛。腹胀。大便不通。

　　巴豆（二枚去皮心熬） 杏仁（二枚）

　　上二味。以绵缠。捶令碎。热汤二合。捻取白汁饮之。当下。老小量之。通治飞尸鬼击病。

　　问曰。人病有宿食。何以别之。师曰。寸口脉浮而大。按之反涩。尺中亦微而涩。故知有宿食。

　　大承气汤主之。脉数而滑者实也。此有宿食。下之愈。宜大承气汤。下利不欲食者。此有宿食。当下之。宜大承气汤。

　　寸口脉浮大者。谷气多也。谷多不能益脾而反伤脾。按之脉反涩者。脾伤而滞。血气为之不利也。

　　尺中亦微而涩者。中气阻滞。而水谷之精气不能逮下也。是因宿食为病。则宜大承气下其宿食。脉数而滑与浮大同。盖皆有余之象。为谷气之实也。实则可下。故亦宜大承气。谷多则伤脾。而水谷不分。

　　谷停则伤胃。而恶闻食臭。故下利不欲食者。知其有宿食当下也。夫脾胃者。所以化水谷而行津气。不可或止者也。谷止则化绝。气止则机息。化绝机息。人事不其顿乎。故必大承气速去其停谷。谷去则气行。气行则化续而生以全矣。若徒事消克。将宿食未去而生气已消。岂徒无益而已哉。

　　大承气汤方（见痉病）

　　宿食在上脘。当吐之。宜瓜蒂散。

　　食在下脘者当下。食在上脘者。则不当下而当吐。经云。其高者因而越之也。

　　瓜蒂散方瓜蒂（一分熬黄） 赤小豆（三分煮）

　　上二味。杵为散。以香豉七合。煮取汁。和散一钱匕。温服之。不吐者少加之。以快吐为度而止。

　　脉紧如转索无常者。宿食也。脉紧头痛风寒。腹中有宿食不化也。

　　脉紧如转索无常者。紧中兼有滑象。不似风寒外感之紧为紧而带弦也。故寒气所束者。紧而不移。

　　食气所发者。乍紧乍滑。如以指转索之状。故曰无常。脉紧头痛风寒者。非既有宿食。而又感风寒也。

　　谓宿食不化。郁滞之气。上为头痛。有如风寒之状。而实为食积类伤寒也。仲景恐人误以为外感而发其汗。故举以示人曰。腹中有宿食不化。意亦远矣。

　　卷中

　　五脏风寒积聚病脉证并治第十一

　　肺中风者。口燥而喘。身运而重。冒而肿胀。肺中寒。吐浊涕。肺死脏。浮之虚。按之弱如葱叶。

　　下无根者死。

　　肺中风者。津结而气壅。津结则不上潮而口燥。气壅则不下行而喘也。身运而重者。肺居上焦。

　　治节一身。肺受风邪。大气则伤。故身欲动而弥觉其重也。冒者。清肃失降。浊气反上。为蒙冒也。

　　肿胀者。输化无权。水聚而气停也。肺中寒。吐浊涕者。五液在肺为涕。寒气闭肺窍而蓄脏热。则浊涕从口出也。肺死脏者。肺将死而真脏之脉见也。浮之虚。按之弱如葱叶者。沈氏所谓有浮上之气。

　　而无下翕之阴是也。内经云。真肺脉至。大而虚。如以毛羽中人肤。亦浮虚中空。而下复无根之象尔。

　　肝中风者。头目 。两胁痛。行常伛。令人嗜甘。肝中寒者。两臂不举。舌本燥。善太息。胸中痛。不得转侧。食则吐而汗出也。肝死脏。浮之弱。按之如索不来。或曲如蛇行者死。

　　肝为木脏。而风复扰之。以风从风动而上行。为头目 也。肝脉布胁肋。风胜则脉急。为两胁痛而行常伛也。嗜甘者。肝苦急。甘能缓之。抑木胜而土负。乃求助于其味也。肝中寒两臂不举者。肝受寒而筋拘急也。徐氏曰。四肢虽属脾。然两臂如枝。木之体也。中寒则木气困。故不举。亦通。肝脉循喉咙之后。中寒者逼热于上。故舌本燥。肝喜疏泄。中寒则气被郁。故喜太息。太息、长息也。

　　肝脉上行者。挟胃贯膈。故胸痛不能转侧。食则吐而汗出也。浮之弱。不荣于上也。按之如索不来。

　　有伏而不起。劲而不柔之象。曲如蛇行。谓虽左右奔引。而不能夭矫上行。亦伏而劲之意。按内经云。

　　真肝脉至。中外急。如循刀刃。责责然。如按琴瑟弦。与此稍异。而其劲直则一也。

</div>
    <div class="pagination">
<a href="金匮要略心典_page12.html">上一页</a><span>...</span><a href="金匮要略心典_page8.html">8</a><a href="金匮要略心典_page9.html">9</a><a href="金匮要略心典_page10.html">10</a><a href="金匮要略心典_page11.html">11</a><a href="金匮要略心典_page12.html">12</a><span class="current-page">13</span><a href="金匮要略心典_page14.html">14</a><a href="金匮要略心典_page15.html">15</a><a href="金匮要略心典_page16.html">16</a><a href="金匮要略心典_page17.html">17</a><a href="金匮要略心典_page18.html">18</a><span>...</span><a href="金匮要略心典_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
