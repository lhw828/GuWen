<!DOCTYPE html>
<html>
<head>
    <meta charset="UTF-8">
    <title>形色外诊简摩 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>形色外诊简摩 - 第 10 页/共 18 页</h1>
    <div class="content">　　风者百病之始也，厥逆者寒湿之起也。常候阙中，薄泽为风，冲浊为痹，在地为厥，此其常也，各以其色言其病。青黑为痛，黄赤为热，白为寒，是谓五官。其色粗以明，沉夭者为甚。审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，（即痰也，）赤甚者为血，痛甚为挛，寒甚为皮不仁。（上二节形应及主病大义。）

　　按：凡诊面色，以远望而乍视之，为能得其真。华佗谓人面之色，但改其常者，即为病矣。其改常也，往往终日相对之人不觉，而久别乍见者，心窃惊异之矣。又相法，必须天明初起，未盥未食之时，此即诊脉，必以平旦之义，在无病之人则然。若病卧于床者，其色脉终日如常，固时时可诊也，第须问其曾食与否而已，食入胃气乍旺，阳明之脉气乍充，光泽必盛也，然久病即此亦可占胃气之生死矣。

　　又按：端满别乡，上向下向，走内走外，与上编所谓荣未交，及厥阴少阴脉争见等语，乃察色之本，不可不考也。端满即本来正色之满面者，华佗所谓面目俱等者不病也。若邪色至于面目俱等，岂得谓之无病耶。别乡，即邪色所在之部，异于他部者，故曰别乡。赤者，是其色赤大如榆荚也，以赤为例，他可知矣。

　　上下内外，察其所起与其所向，以占病之浅深吉凶也。荣即色荣颧骨之荣，谓浅露于肤也，指初起之部言。交者，谓色满于本部，而又溢于他部，如色起于颧，溢于颊，而复交于颧之类，如此则色必环绕于目、于鼻、于口、于耳矣，故谓即入门户井灶之事也。争见者，彼部复有色起与此部相应也。故部位不可不详，而色之所起所向，不可不察也。若不识此，即不能以色决病矣。至于所谓色者，隐隐于皮肤之下，若隐若见者也。其浮于皮上者非也，或尘垢所着，或风日所暴，或燥肤之将起白屑而未退者，过在浮肌，而无与于五内也。又有为秽恶之气所冲者，亦由阳气不足也。又凡色气退散，必先退出于皮上而散也。故曰积神于心，以知往今，属意勿去，乃知新故，恐其误以将散为方起也。

　　卷下　色诊面色总义

　　五色吉凶通义篇

　　夫精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。（一作炭色。）五色精微象见矣，其寿不久也。

　　色味当五脏：白当肺辛，赤当心苦，青当肝酸，黄当脾甘，黑当肾咸。故白当皮，赤当脉，青当筋，黄当肉，黑当骨。故色见青如草滋者死，黄如枳实者死，黑如 者死，赤如 血者死，白如枯骨者死，此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。

　　生于心，如以缟裹朱；生于肺，如以缟裹红；生于肝，如以缟裹钳；生于脾，如以缟裹栝蒌实；生于肾，如以缟裹紫，此五脏所生之外荣也。（裹字最妙，凡真色皆根于皮里，其深含于皮里者，正色也。由皮里而暴露于皮外者，病色，死色也。其薄散而仅浮于皮上者，浮游之气不根脏腑，无关吉凶者也，直谓之垢而已。上《素问》。）

　　夫五色有光，明亮是也；五色有体，润泽是也。光者无形，为阳主气；体者有象，为阴主血。

　　气血俱亡，其色沉晦，经所谓草滋、枳实、 、 血、枯骨五者是也。气血尚存，其色光明润泽，经所谓翠羽、鸡冠、蟹腹、豕膏、鸟羽五者是也。然此五色虽为可生，终属一脏独亢，病也，非平也。平人五脏既和，其一脏之色，必待其王而始荣于外。其荣于外也，禀胃气而出于皮毛之间，胃气色黄，皮毛色白，故云如缟裹。如缟裹者，朦胧光泽，虽有形影，犹未灿然，内因气血无乖，阴阳不争，五脏无偏胜故也。苟或不然，五脏衰败，其见色也，昔之朦胧者，一变而为独亢；昔之光明者，一变而为沉浊；昔之润泽者，一变而为枯槁；甚至沉浊枯槁，合而为夭，是光体俱无，阴阳气血俱绝矣。不死又何待乎。

　　按：此篇之义，与前篇微有不同，前指分部所起之邪色，此指满面自有之本色也。邪色起于别乡，大如榆荚，无论青黄赤白黑，皆有所主之病，有凶无吉者也。本色端满于面，无有分部，而专以色之夭泽辨吉凶者也。一重在部上，一重在色上。

　　卷下　色诊面色应病类

　　《内经》面部五色应病总述篇

　　是故圣人视其颜色：黄赤者多热气，青白者少热气，黑色者多血少气。青黑为痛，黄赤为热，白为寒，薄泽为风，冲浊为痹，沉浊为内，浮泽为外。

　　大气入于脏腑者，不病而卒死，何以知之？曰：赤色出两颧，大如拇指者，病虽小愈，必卒死。黑色出于庭，大如拇指，必不病而卒死也。（上论五色所主之病。经曰：大气入脏，腹痛下淫，谓周身元气皆内陷也，故可以知死，不可以致生。）

　　何以知皮肉气血筋骨之病也？曰：色起两眉薄泽者，病在皮肤。唇色青黄赤白黑者，病在肌肉。营气霈然者，病在血脉。目色青黄赤白黑者，病在筋。耳焦枯如受尘垢者，病在骨。

　　鼻者，肺之官也。目者，肝之官也；口唇者，脾之官也；舌者，心之官也；耳者，肾之官也，故肺病者，喘息鼻张；肝病者， 青；脾病者，唇黄，心病者，舌卷短，颧赤；肾病者，颧与颜黑。五脏各有次舍，故五色之见于明堂，以候五脏之气，左右高下，各如其度也。

　　五痿者，生于大热也。肺热者，色白而毛败。心热者，色赤而络脉溢。肝热者，色苍而爪枯。脾热者，色黄而肉蠕动。肾热者，色黑而齿槁。（上论五脏病色。）

　　色以应日，脉以应月，色之与脉，当参相应。见其色而不得其脉，反得相胜之脉者即死；得相生之脉者病即自已。

　　假令色青，其脉当弦而急；色赤，其脉当浮大而散；色黄，其脉当中缓而大；色白，其脉当浮涩而短；色黑，其脉当沉濡而滑。此所谓五色之与脉参相应者也，其不应者病矣。假令色青，其脉浮涩而短，若大而缓为相胜；浮大而散，若小而滑为相生也。

　　有故病，五脏发动，因伤脉色，各何以知其久暴至之病乎。曰：征其脉小，色不夺者，新病也；征其脉不夺，其色夺者，久病也；征其脉与五色俱夺者，此久病也；征其脉与五色俱不夺者，新病也。肝与肾并至，其色苍赤，当病毁伤不见血；已见血，湿若中水也。

　　脉至如颓土之状，按之不得，是肌气予不足也。五色先见黑白，垒（即 字。）发死。（按：此浮濡而芤，阳虚阴散，所谓脾气去胃，外归阳明也。）

　　尺脉数甚，筋急而见，此谓疹筋。腹急，白色黑色见，则病甚。（上论色脉相应。按：此脉数字，似当作急字解，谓紧敛急引而不舒和也。见，谓挺鼓于皮上也，此寒气深痼于筋中也，故曰疹筋，白黑色见，是寒凉清肃之气，内连肝脏，克制生阳之气化，不得宣发也。）

　　溺黄赤，安卧者，黄胆。已食如饥者，胃疸。目黄者，黄胆。身痛而色微黄，齿垢黄，爪甲上黄，黄胆也。（巢氏云：身面发黄，舌下大脉起青黑色，舌强不能言者，名曰噤黄，心脾二脏瘀热所为也。卒然发黄，心满气喘，命在顷刻者，名曰急黄。有得病即身面发黄者；有初不知是黄，死后乃身面黄者，其候得病即发热心战者是也。）

　　癫疾始生，先不乐，头重痛，视举，目赤甚，作极，已而烦心。候之于颜，取手太阳、阳明、太阴，血变而止。（钱仲阳云：目直视而腮赤，肝心俱热，明日午间，预防惊搐，即此节义。上杂论疸癫。）

　　卷下　色诊面色应病类

　　五脏风证并诸风肥瘦寒热形色篇

　　（《内经》、《中藏经》、《巢氏》。）

　　肺风之状，多汗恶风，色 然白，时咳短气，昼日则瘥，暮则甚，诊在眉上，其色白。

　　心风之状，多汗恶风，焦绝，善怒吓，（《甲乙》无吓字。）赤色，病甚则言不可快，（仲景曰：风温为病，难以言，又曰：言迟者风也。）诊在口，其色赤。

　　肝风之状，多汗恶风，善悲，色微苍。嗌干善怒，时憎女子，诊在目下，其色青。

　　脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。

　　肾风之伏，多汗，恶风，面庞然浮肿，脊痛不能正立，其色 ，隐曲不利，诊在肌上，其色黑。（肾风者，面 庞然，壅害于言。又面肿曰风。肌恐颧字、颐字或耳字之讹，俟考。）

　　胃风之状，颈多汗，恶风，食饮不下，膈塞不通，腹善满，失衣则 胀，食寒则泄，诊形瘦而腹大。（颈为阳明经脉所盛。）

　　首风之状，（新沐中风也，然头风不尽因新沐，经特举其大意耳，后仿此。）头面多汗，恶风，当先风一日则病甚，头痛不可以出内，至其风日，则病少愈。

　　漏风之状，（饮酒中风。）或多汗，不可单衣，食则汗出，甚则身汗，喘息，恶风，衣常濡，口干善渴，不能劳事。

　　泄风之状，（林亿云：当作内风。窃疑内风当是与泄风形证相近，抑或内风即泄风，故不别出。）

　　多汗，汗出泄衣上，口中干，上渍其风，不能劳事，身体尽痛，则寒。（上渍句与末句，疑有误倒。）

　　风者百病之长也，善行而数变，腠理开则洒然寒，闭则热而闷，其寒也衰食饮，其热也消肌肉，使人 栗而不能食，故名曰寒热。

　　风气与阳明入胃，循脉而上，至目内 。其人肥则风气不得外泄，则为热中而目黄；人瘦则外泄而寒，则为寒中而泣出。

　　风气与太阳俱入，行诸脉俞，散于分肉之间，与卫气相干，其道不利，故使肌肉愤 而有疡，卫气有所凝而不行，故其肉有不仁也。

　　疠者，有荣气热 ，其气不清，故其鼻柱坏而色败，皮肤疡溃。风寒客于脉而不去，（脉风成为疠，）名曰疠风，或名曰寒热。（一名大风，详长刺节论。又《脉经》曰：脉从尺邪入阳明者，大风也，寒热，是其脉必洪长而外鼓也。）

　　风中五脏六腑之俞，各入其门户，则为偏风。（上《素问》。）

　　心风之状，汗自出，而好偃仰卧，不可转侧，言语狂妄。若唇正赤者生，宜于心俞灸之。若唇面或青，或黄，或白，或黑，其色不定，眼 动不休者，心绝也，五六日死。

　　肝风之状，青色围目连额上，但坐不得倨偻者，可治，宜于肝俞灸之。若喘而目直视，唇面俱青者死。

　　脾风之状，一身通黄，腹大而满，不嗜食，四肢不收持。（巢论：有吐咸汁。）若手足未青，面黄者，可治。不然（巢论云：手足青。）即死，宜于脾俞灸之。

　　肾风之状，但倨坐，而腰脚重痛也。视其腰下，未生黄点者，（巢论云：如饼粢大，）可治。不然（巢论云：若齿黄赤，鬓发直，头面土色者，不可治。）即死，宜于肾俞灸之。

　　肺风之状，胸中气满，冒昧，汗出，鼻不闻香臭，喘而不得卧者可治。（巢论云：视目下，鼻上下两边，下行至口，色白可治。）若失血及妄语者，（巢论云：若色黄为肺已伤，化为血。）七八日死，宜于肺俞灸之。（上《中藏经》。）

　　凡中风，鼻下赤黑相兼，吐沫而身直者，七日死。又心脾俱中风，则舌强不能言。肝肾俱中风，则手足不遂。（上巢氏。按：小儿脐风与急慢惊风诊法，似当根据此例察其面目，以决其生死。）

</div>
    <div class="pagination">
<a href="形色外诊简摩_page9.html">上一页</a><span>...</span><a href="形色外诊简摩_page5.html">5</a><a href="形色外诊简摩_page6.html">6</a><a href="形色外诊简摩_page7.html">7</a><a href="形色外诊简摩_page8.html">8</a><a href="形色外诊简摩_page9.html">9</a><span class="current-page">10</span><a href="形色外诊简摩_page11.html">11</a><a href="形色外诊简摩_page12.html">12</a><a href="形色外诊简摩_page13.html">13</a><a href="形色外诊简摩_page14.html">14</a><a href="形色外诊简摩_page15.html">15</a><span>...</span><a href="形色外诊简摩_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
