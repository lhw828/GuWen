<!DOCTYPE html>
<html>
<head>
    <meta charset="UTF-8">
    <title>救伤秘旨 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>救伤秘旨 - 第 10 页/共 12 页</h1>
    <div class="content">　　[救伤秘旨续刻\整骨接骨夹缚手法] 痹药昏昏散 

　　草乌（一钱五分）骨碎补（二钱）香附川芎（各一钱）共为细末。姜汁和酒调服。饮醋冷水即解。

　　[救伤秘旨续刻\整骨接骨夹缚手法] 住痛散 

　　杜仲小茴大茴（各四钱）共为细末。每服二钱。老酒调服。

　　[救伤秘旨续刻\整骨接骨夹缚手法] 活血住痛散 

　　白芷山甲小茴甘草（各三钱）当归川芎（各二钱）独活羌活（各一钱五分）木瓜肉桂淮乌（各一钱）草乌麝香（各三分）共为细末。姜酒调。作一次服。

　　[救伤秘旨续刻\整骨接骨夹缚手法] 寻痛住痛散 

　　乳香没药淮乌川乌川芎山甲木香虎骨自然铜赤芍紫荆皮（各二钱）当归（一钱五分）小茴大茴沉香白术桔梗牛膝乌药（各一钱）枳壳（八分）甘草香附降香节（各五分）生姜（三片）水煎服。

　　[救伤秘旨续刻\整骨接骨夹缚手法] 加减活血住痛散 

　　当归山甲木瓜牛膝（各三钱）乳香没药（各二钱）独活羌活枳壳（各一钱五分）小茴甘草淮乌川芎白芷人参大茴血竭（各一钱）肉桂（八分）麝香（一分）生姜（五片）水煎。酒冲服。

　　[救伤秘旨续刻\整骨接骨夹缚手法] 黑神散 

　　百草霜（即锅脐煤）一味。炒至烟尽存性。清油调敷。

　　[救伤秘旨续刻] 轻重损伤按穴治法 

　　（计三十四穴）天关穴（在百会前一寸五分。即前顶穴。）督脉。与涌泉通，属脾肺二经。

　　红花当归刘寄奴赤芍陈皮苏术续断川芎威灵仙乳香没药如皮伤轻者，头上浮肿，其势反重。用原方治之，膏贴穴内，自愈。伤重者，穴内血有一块，反不浮肿，其势似轻。其血一阻，周身之血不通。伤血入脾经，一二日遍身如刀刺之，六七日转入肺经，腹即肿胀，十日后肺渐毙，至十五日准毙其内。医治用原方。将膏贴涌泉穴，约半月，其血流通即愈。打破者以象皮汤抹净，不可惹头发在内，掺药红玉膏收之，煎药原方加骨碎补。

　　百会穴（在天关后一寸五分，顶中央旋毛陷中。）乃天关顶门交界之所，受伤时看近何穴，照何穴治之。

　　顶门穴（在百会后一寸五分，即后顶穴。）督脉，属心脾二经。

　　当归红花威灵仙枳壳乌药陈皮赤芍泽兰五加皮伤轻者，将膏贴穴内，煎药用原方。伤重者，伤血即入心经，眼胀头痛，口发谵语，第三日转入脾经，遍身赤胀，原方加三棱、莪术。不可用破血药，第七日还入心经，则无救矣。若打破出血，仍喷不止，用四生汤治之。后用掺药红玉膏贴之，血止后，用附子、肉桂等热药敷之。

　　天星穴（在入后发际一寸，大筋内宛宛中，即风府穴。）督脉。

　　泽兰红花归尾三棱川芎桃仁续断乌药陈皮莪术五加皮骨碎补赤芍苏木姜黄紫苏木香看伤轻重，以此方减用之，若打破出血不止，急用四生汤止，用象皮汤抹，掺药以红玉膏盖之。

　　眉心穴（在两眉头陷中，即攒竹二穴，一名员柱，一名始光，一名光明。）足太阳，属心肺二经。

　　泽兰红花归尾草决明乌药银花续断三棱莪术受伤不论轻重损破，若不医治，一百二十日即眼前清盲。

　　耳后穴（在耳后青脉中，即螈脉二穴。）手少阳三焦经。

　　川芎薄荷当归姜黄泽兰五加皮乌药莪术三棱肉桂骨碎补陈皮伤轻者，七日耳内流血死，伤重者，三日七窍流血死，其药宜重剂。二三分伤者，不医后必发毒，左为夭毒，右为脱疽。先用原方清理，出毒之后，以十全大补汤调治，外用肿毒药治之，其毒由损伤发者，其色紫黑，不由损伤发者，其色红白。

　　骨枕穴（在后顶后三寸，强间后一寸五分，即脑户穴。）督脉，属心肺二经。

　　当归骨碎补陈皮银花乌药泽兰赤芍红花威灵仙续断五加皮川芎伤重者，七日头颅胀而死，甚者爆碎而死，伤六七分者，满头胀痛，用原方治之。三四分伤者，不医发毒，名为玉枕疽。其色初起白，有脓反红，切不可用刀，须用巴豆半粒，捣烂，安膏上贴之。半刻自穿，若不出脓，用火罐拔之，有鲜血流出可救。无鲜血再用火罐，有血则生，无血不治之症。可救者，出毒之后，服八珍汤数剂，后服十全大补汤。脓黄者脾经，脓清者肺经。

　　转喉穴（在颈直人迎侠天突陷中，梭子骨尖上横左一寸，再直下一寸。）足阳明气舍穴，属心肺二经。

　　红花乌药藿香石斛当归姜黄陈皮五加皮丹参赤芍续断受伤如刀刺，有时痛，有时不痛，重者七日喉闭而死，治法当用葱姜熨数次，煎药加肉桂、石蚕即好，轻者不医，后喉必痛，用清凉药治之。

　　闭气穴（与转喉同，亦即气舍穴。左为转喉，右为闭气耳。）足阳明，属心经。

　　泽兰枳壳红花乌药生地丹参陈皮木通赤芍续断木香伤重者，即刻闷倒，周时内用原方易治，过期难治。先将枳壳煎汤，磨金沉香服之，后用原方，照前法葱姜熨之。

　　泰山穴（离梭子骨四寸六分）属心肝二经。

　　红花当归续断赤芍元胡索乌药泽兰陈皮秦艽丹参茯神远志伤重者，实时发喘，十一日死。轻者不喘，二十八日亡。当日医用原方。二三日医加破血药，缓治之，外亦以葱姜熨六七次，病稍退轻后，用养血行血药服之即好。

　　心井穴（在心窝内软骨上。即鸠尾穴。）任脉，属五脏。

　　木香半夏泽兰红花当归陈皮骨碎补银花乌药赤芍肉桂石斛伤时不论轻重，积血皆重，伤重者三日死，轻者七日死，俱用原方加五加皮，外照前法葱姜熨之。极轻者不医伤血积入脏腑，后必发出，伤入心经，则成心痛，用心痛方治之。入肝经，浑身发疮，用枳壳、鸡子煎红玉膏抹。入脾经，则成痢疾，用枳壳、苏叶、查肉各五钱煎，将砂糖冲入服。入肺经，则成痰火，用苏子、萝卜子、菠菜子各一两，白芥子三钱去壳，共为末，以米糖在饭锅上蒸化，将药末三钱调入糖内候冷，白汤送下，每日一服，连服数日而好。凡久年者皆效。入肾经，则成白浊，用三圣丸治之即愈。凡遗精梦泄者皆效。

　　对门穴（在蔽骨下一寸五分，巨阙旁各开二寸，即不容穴。）足阳明，属心肺二经。

　　木香当归赤芍泽兰陈皮乌药秦艽红花肉桂姜黄藿香元胡索伤重者五日死，轻者四十九日死。俱用原方，若呼吸稍痛，加苏木、生地各三钱。

　　扇门穴（与对门对，男人左对门，右扇门，女人左扇门，右对门。）足阳明，属肺经。

　　泽兰红花当归五加皮乌药陈皮姜黄续断赤芍威灵仙伤重者，浑身发热气断，口齿皆焦黑发臭，七日死，口舌必烂，不烂用原方，若烂加门冬、萆、射干、玄参。轻者，四十九日，咽喉闭塞，饮食不能进而死。

　　血浪穴（在乳直上二寸，即膺窗穴。）足阳明胃经。

　　红花刘寄奴归尾陈皮赤芍姜黄乌药银花五加皮续断骨碎补伤重者浮肿。轻者但痛不肿。俱六十日死。重者原方加桃仁、苏木，或加大黄。轻者止用原方。

　　丹田穴（在脐下一寸五分，即气海穴。）任脉，属肾经。

　　红花当归泽兰续断威灵仙赤芍木通猪苓泽泻乌药陈皮姜黄受伤痛如刀刺，积血甚重，小便不通，用原方治之，过九日者不效。

　　期门穴（在乳下第二肋端蔽骨下一寸五分，巨阙旁三寸五分，不容旁一寸五分。）足厥阴，属心肾二经。

　　红花当归骨碎补乌药陈皮威灵仙姜黄肉桂刘寄奴五加皮三棱莪术赤芍重者三日即死。轻者二十二日死。当日即医用原方。第二日原方加半夏。第三日外用葱姜捣烂铺伤处，用火熨七次，原方去三棱、莪术，加归尾，桃仁，破血为主，破之仍痛，用大黄下之自愈。

　　章门穴（在期门下五寸五分，直脐端。）足厥阴，属肝、肺、心三经。

　　红花当归续断泽兰赤芍骨碎补乌药陈皮银花五加皮姜黄威灵仙三棱莪术伤重者五日死，轻者九日亡。二三日医用原方，四五日医原方去三棱、莪术，加肉桂、附子，然附子看人禀气，浓者可用，薄者不可用。若肿痛不住，加破血药破之，仍痛用葱姜照法熨六七次，再加升降之药服之。

　　七劳穴（在期门下二寸，即腹哀穴。）足太阴，属肝经。

　　赤芍泽兰当归红花乌药五加皮陈皮骨碎补姜黄威灵仙银花肉桂伤重者七窍流血，轻者发狂，伤左边者左臂不能动，右边者亦然，重者用原方治之。不退加三棱、川芎、香附、元胡索，去威灵仙；轻者原方加桔梗、苏木，再轻者只加苏木，俱照前法葱姜熨之，七孔流血者，一日即死，初流时用四生汤止之，缓用原方。

　　京门穴（在监骨腰中季肋，本侠脊也。期门穴下三寸二分。）足少阳，属心肝二经。

　　归尾红花续断威灵仙赤芍五加皮骨碎补陈皮乌药泽兰伤重者日半死，轻者三日亡。当日即医，原方加破血之药。二三日加大黄下之。

</div>
    <div class="pagination">
<a href="救伤秘旨_page9.html">上一页</a><span>...</span><a href="救伤秘旨_page5.html">5</a><a href="救伤秘旨_page6.html">6</a><a href="救伤秘旨_page7.html">7</a><a href="救伤秘旨_page8.html">8</a><a href="救伤秘旨_page9.html">9</a><span class="current-page">10</span><a href="救伤秘旨_page11.html">11</a><a href="救伤秘旨_page12.html">12</a><a href="救伤秘旨_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
