<!DOCTYPE html>
<html>
<head>
    <meta charset="UTF-8">
    <title>本草撮要 - 第 18 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草撮要 - 第 18 页/共 43 页</h1>
    <div class="content">　　卷二木部

　　【苏合香】

　　味辛甘温。入手太阴足厥阴经。功专通神辟恶。得安息诸香荜茇、诃子、朱砂、犀角治传尸鬼疰。

　　卷二木部

　　【血竭】

　　味甘咸平有小毒。色赤入血分。入足厥阴经。功专散瘀生新。专除血痛。治金疮折跌疮口不合。止痛生肌。却能引脓。不可多用。无瘀积者忌之。嵌脚痛及血痔。俱以末敷之。鼻衄以末吹之均效。一名麒麟竭。

　　卷二木部

　　【阿魏】

　　味辛。入足太阴厥阴经。功专杀虫破症。辟瘟消瘴。得丹砂为丸能截疟。得灵脂黄狗胆治噎膈痞积。惟臭烈恐伤胃气。虚者须忌用。钵研细。热酒器上滤过入药。解蕈菜及自死牛马毒。

　　卷二木部

　　【芦荟】

　　味苦寒。入足厥阴经。功专凉膈热。得使君子治小儿脾疳。得朱砂治老人风秘。得甘草共为末。调敷湿癣良。胃虚者忌服。亦名象胆。

　　卷二木部

　　【胡桐泪】

　　味苦咸大寒。入足阳明经。功专杀虫。软坚除热。得地骨皮煎汤漱口。治牙疳宣露。脓血臭气。

　　卷二木部

　　【芜荑】

　　味辛苦。入足厥阴经。功专杀虫。得诃子治小儿冷痢。加豆蔻尤良。得槟榔能杀诸虫。陈久气膻者佳。

　　卷二木部

　　【没石子】

　　味苦温。入足少阴经。功专涩精固气。强阴助阳。止遗淋。除泄痢。收阴汗。乌须发。性偏不可轻用。一名无食子。

　　卷二木部

　　【鬼箭羽】

　　味苦寒酸涩。入足厥阴经。功专破血通经。堕胎杀虫祛祟。炙酥用。一名卫矛。

　　卷二木部

　　【漆】

　　味辛温有毒。入足厥阴经。功专消瘀破积。得白芜荑治小儿虫病。得牛膝、生地。治妇女经闭。得大麦 治产后血气凝肿水疾。得柏子、山萸、枣仁治七伤证。血见漆即化为水。虚人及惯生大疮者忌服。炒令烟尽为度。或烧存性。半夏为使。畏川椒、紫苏、鸡子蟹。

　　漆得蟹而成水。中漆毒者。服杉木汤紫苏汤蟹汤俱可解。生漆疮者煎汤洗之立愈。

　　卷二木部

　　【巴豆】

　　味辛。入手足阳明经。功专荡涤脏腑。得杏仁治飞尸鬼疰。得乱发灰治舌上出血。

　　得白矾疗天丝入咽。得雄黄郁金为丸。津咽下。名解毒丸。治缠喉急痹。然系厉剂。不可轻用。去油名巴豆霜。芫花为使。畏大黄、黄连凉水。中巴豆毒者以此解之。或黑豆绿豆均佳。得火良。巴豆一钱。锻石拌过。人信一钱。糯米五分炒研。点疣痣黑子。

　　卷二木部

　　【荆沥】

　　味甘平。入手足太阴足阳明经。功专除风热。化痰涎。开经络。行血气。治中风失音。惊痫痰迷。眩晕烦闷。消渴热痢。为去风化实痰之妙品。姜汁助送。则不凝滞。

　　卷二木部

　　【竹沥】

　　味甘。入手少阴足阳明经。功专豁痰下气。得姜汁治中风口噤。得葛根汁治小儿伤寒。和黄连、黄柏、黄丹数小儿吻疮效。得茯苓治子烦。姜汁为使。

　　卷二木部

　　【竹茹】

　　味甘。入足阳明经。功专清热利气。得栝蒌治伤寒劳复。得参、苓、芩、草治产后烦热。剖去青皮。用第二层。

　　卷二木部

　　【竹叶】

　　味甘寒辛淡。入手少阴足阳明经。功专清心消渴。得石膏治伤寒发热大渴。得陈皮治上气发热。得小麦、石膏治时行发黄。竹根同叶煎汤。洗妇人子宫下脱。

　　卷二木部

　　【淡竹叶】

　　味甘寒。入手少阴厥阴经。功专清心。得麦冬去烦热。利小便。

　　卷二木部

　　【天竹黄】

　　味甘微寒。入手厥阴经。功专凉心去风热。利窍豁痰。镇肝明目。功同竹沥而和缓。惟真者难得。即竹中黄粉。须出南海者。

</div>
    <div class="pagination">
<a href="本草撮要_page17.html">上一页</a><span>...</span><a href="本草撮要_page13.html">13</a><a href="本草撮要_page14.html">14</a><a href="本草撮要_page15.html">15</a><a href="本草撮要_page16.html">16</a><a href="本草撮要_page17.html">17</a><span class="current-page">18</span><a href="本草撮要_page19.html">19</a><a href="本草撮要_page20.html">20</a><a href="本草撮要_page21.html">21</a><a href="本草撮要_page22.html">22</a><a href="本草撮要_page23.html">23</a><span>...</span><a href="本草撮要_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
