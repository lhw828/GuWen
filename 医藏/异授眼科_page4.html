<!DOCTYPE html>
<html>
<head>
    <meta charset="UTF-8">
    <title>异授眼科 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>异授眼科 - 第 4 页/共 14 页</h1>
    <div class="content">　　一分用晚蚕沙三升，炒为灰，滚水淋灰汁大半盅，亦煮三次，候干研细，名曰青龙膏。另用瓷罐收贮。

　　一分用童便再煮三次，候干，研细，名曰羊脑玉。另用瓷罐收贮。

　　以上俱要如法修制，并要铜锅煮方佳，研极细，各将瓷罐收贮听用，用法开后。

　　一治内障，如迎风冷泪，怕日羞明，昏花等症。用虎液（六分） 羊脑玉（一分） 凤麟（二分）

　　冰片一分，合匀调点。

　　一治内障， 肉扳睛，赤白翳膜烂弦等症，用虎液（二分） 羊脑玉（四分） 青龙（四分五厘） 冰片（一分），合匀调点。

　　一治时行火眼。用虎液（七分） 羊脑玉（四分）

　　朱砂（五厘，细末水飞），合匀调点。

　　一治年久云翳遮睛，不能行路，但见人影，如白衣人行。有血根扳睛可治者，用青龙（六分） 羊脑玉（四分）

　　每日骨簪点四五次，点后闭目，药尽开眼，直点至翳开之后，再用虎液（二分） 羊脑玉（四分） 凤麟（三分）

　　冰片（一分） 珍珠（五厘， 研细末） 琥珀（五厘，不用制细末），合匀，如法点。

　　以上照法调合点之，勿得配错致误，此非寻常可比也，珍之。

　　神效水眼药方（治诸般目疾）

　　羊脑芦甘石用童便浸，春五夏三，秋七冬十日，取出略打碎，用瓦片盛于火盆内，火 二次，漂净焙干十两。

　　辰砂研细水飞四两，山东黄丹水飞焙干十两，麝香研细三钱，乳香去油细末四两，硼砂研细二两，没药熨去油细末四两，海螵蛸去衣研细，水浸漂净焙干，十两。

　　上药各样为末极细，直研至无声为度，称准不可多少，每药末九两，炼上好白蜜一斤，调成膏子，其蜜要用绢帕滤三次。其蜜虽要炼三次，可以不必滴水成珠，总是熬化滤过而已。合就用瓷罐收贮，蜡封过两月方可用，愈久愈佳，经验。

　　按五轮治疗捷法

　　春来木旺之时，应在肝经。因嗔怒气逆，上而不下，则伤肝。肝伤则纳肝血，肝乃胆之母，肝热则生风，故眼热赤肿，泪如雨，羞明怕日，不便开张，此肝经实热之症。肝乃东方甲乙木，在眼为风轮，贯清净廓，通胆经，宜用泻肝汤治之。

　　泻肝汤

　　眼朦春月泻肝先，柴薄栀芩归芍添，陈草荆防通滑石，大黄胆草共黄连，先熏后食频频服，赤肿旋消喜自然，再合镇肝丸子服，春时永绝旧根源。

　　镇肝丸

　　苍术（八两，米泔水浸） 谷精草（三两） 黄芩（三两） 木贼（三两，去节） 石决明（一两， ）

　　皂角末（一两） 羊肝（一具，不落水以竹刀刮去膜，研烂如泥）

　　上将前药末共捣千捶，丸梧桐子大，每清茶送下三十丸。

　　补肝丸

　　 治肝虚目暗，渐渐昏蒙，时见黑花，视一如二者。

　　菟丝子（酒煮捣烂） 柏子仁（炒，各三两） 枸杞（三两） 山药（三两） 白茯苓（二两） 防风（一两）

　　枝子（一两，炒） 五味子（一两） 车前子（一两，炒） 细辛（五钱） 甘草（五钱） 蕤仁（三钱）

　　川芎（一两）

　　以上共为细末，熟地三两，兔肝一具，捣膏入药。

　　上药炼蜜为丸，梧桐子大，灯草煎汤送下二钱。忌萝卜、蒜椒姜、鱼腥、犬羊、煎炒、油面、生冷之物。

　　夏来火旺之时，应在心经。凡人焦思不已，劳神动心，心不生血，血少不能养肝，故目无所视，两眼四角为大小 。 属心，喜怒不常，思虑过度，房事恣意，水不能制火，上攻眼目，以致 肉扳睛，热血不止，刺痛难开，久而不治。翳生瞳仁，身热口舌生疮，其病在心，心属南方丙丁火，在眼为血轮，贯抱阳廓，通命门经。

　　泻心汤

　　眼红夏月泻心经，通草枝连生地停，甘滑荆防归芍入，大黄紫草效通神。

　　秋来金旺之时，而应在肺。盖肺为华盖，位居在上，冷热不调，故损肺经。肺损不能生水，火无水制，炎攻于目，故黑睛上起白翳，谓之金克木。肺属西方庚辛金，在眼为气轮，贯传导廓，通大肠经。

　　泻肺汤

　　秋时眼病肺宜清，枳桔桑葶地骨芩，旋覆麻黄防共草，佐加归芍地黄寻，煎尝酌量分深浅，三帖麻黄不必增。

　　冬来水旺之时，而应在肾。房劳酒色恣意，则眼生花，如飞蝇之状。视人物如堆烟，视太阳若水花，久而不治，则为青盲也。肾属北方壬癸水，在眼为水轮，贯津液廓，通膀胱经。

　　泻肾汤

　　冬时眼治肾之经，牛蒡芎归与黑参，生地荆防柴芍药，水煎温服目还明。

　　夫脾胃者，属中央戊己土，每季各旺十八日，在眼为肉轮，贯水谷廓，通肺经。

　　泻脾汤

　　泻脾枝芍菊荆防，枳桔元翘胆细羌，甘附木通归蔓子，宣壅疏土正堪尝，消风丹点功还大，风热全驱体自康。

　　消风丹

　　黄柏（五钱） 秦艽（五钱） 防风（五钱） 细辛（五钱） 黄连（五钱） 木通（五钱） 薄荷（一钱）

　　上研细末，水一盅，浸一宿去滓，加菊花一钱，白蜜四两，熬成膏，出火毒调点。

　　一治眼多泪，用鲫鱼胆（七个） 人乳（一盅）

　　和匀，饭上蒸一二次点目，其泪自收。

　　四季加减煎药方

　　当归（八分） 白茯苓（去皮，八分） 草决明（炒磨碎，八分） 麦冬（去心，八分） 黄芩（八分）

</div>
    <div class="pagination">
<a href="异授眼科_page3.html">上一页</a><a href="异授眼科.html">1</a><a href="异授眼科_page2.html">2</a><a href="异授眼科_page3.html">3</a><span class="current-page">4</span><a href="异授眼科_page5.html">5</a><a href="异授眼科_page6.html">6</a><a href="异授眼科_page7.html">7</a><a href="异授眼科_page8.html">8</a><a href="异授眼科_page9.html">9</a><span>...</span><a href="异授眼科_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
