<!DOCTYPE html>
<html>
 <head>
  <meta charset="utf-8"/>
  <title>
   冯氏锦囊秘录 - 第 159 页/共 253 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   冯氏锦囊秘录 - 第 159 页/共 253 页
  </h1>
  <div class="content">
   都门景姓室人，年近五旬，中风已五六日，汗出不止，自而口噤遗尿无度，医皆以为坏症弃之，来延余视，诊其六脉虽甚微，而重按尚有不疾不徐，自然之势，此即胃气也。余曰：遗尿本为当时脱症而为坏候，若多日而不尿，有是理乎？坐视数日而不脱，断非绝症也。投以参附汤二三剂，日渐轻强，后重服温补而愈。

　　信乎真水真火，实为生人之本，而为绝处逢生者也。余媳向患吐血夜热之症，自受娠以来，八味丸加牛膝五味子者日服勿间，及至临月，无如胞水已下，数日而未生，余按其脉，六脉洪弦而带坚体，此阴道枯槁已极，何能流通生育乎？投以补养血气催生之药，脉候如故。余曰：真阴真阳真气亏极，泛行调补气血之群药，功力不专，不足济其至亏至要之处也。乃单以熟地三两，浓煎投服，日进三次，脉始洪缓而软，但坐产数日，子母精力俱乏，故胎气竟不运动，毫无下达，稳婆众人疑以为死胎矣。余以人参五钱，煎汤一钟，细刮肉桂最紫最甜最香者为末钱余，调入参汤服之，服后腹疼，胎下少许，又服又然。如是者连服三四剂后，始能得生，其子既下，啼哭声许而不动，众亦以为难生者矣，置之地间，适太阳光照，喷嚏声啼而活，犹火镜之晶光在内，始能借太阳相射，便可从无形而化有形也。更悟《养生篇》曰：火传也，不知其尽也。自古及今，只是此火，火传而命续，由乎养得其极也。

　　海昌陈又老，以乡试在都，适患红白痢甚密，延余诊视，两寸略洪，两尺左关甚弱，舌有黑苔，余曰：肝不能疏泄，肾不能闭藏，宜痢症之重密，不待言矣。且真阴亏极于下，真津燥槁于上，水乘火位，故赤舌变黑也。若服黄连益增其害，不意是夜果有以香连进服，服后痢更无度，困顿将危，乃复延余治。余以八味汤大料，用人参冲服，渐得轻强，调理月余而痊愈。

　　凡百病，须凭脉用药，不可拘执一方，泥于常法。如妇人妊娠之后，倘以古方条芩、砂仁为事，奈近人禀受多虚。若脾元不足，六脉沉微者，而用条芩，则脾虚且寒，胎欲下堕，焉可得乎？倘肾阴不足，六脉洪数者，而用砂仁，则水枯金燥，胎欲长养，焉可得之？试思古人伤寒门中，妊妇大便燥结，里实热甚者，亦用酒制大黄转药，但兼四物以护之，则无损于胎矣。盖以大寒大热之病，客之于身，不急为除去，反足以损胎，因所因而投之，则有病病当，似乎有碍于胎，而实有益于胎，但中病即已，毋过其制，《经》所云：有故无损，亦无殒也。《经》注：上无殒，言母必全。亦无殒，言子亦不死也。又曰：衰其大半而止，过者死，此之谓也。常治一妇，妊娠三月而大吐，两月有余，药食俱不能受，六脉沉微已极，余竟照脉立方，以人参五钱、白术四钱、炙甘草一钱、炮姜、制附子各一钱五分，投之数剂而愈，胎竟安然。更有寸强尺弱，腹痛晨泻，虚火上炎，口干烦躁，饮食难化，腰疼腿软，上热下寒者，轻则八物肾气丸，重则八味地黄丸，服之乃安，子母俱壮，是所谓应犯而犯，似乎无犯。若泥于桂附堕胎之说，执而不用，反以苦寒，不亦误甚，合宜而用，药不执方，诚格言也。况补阳而重用参术为之主持，则乘载有力，其熟附惟顺君药，温补脾元，焉能自展堕下之力哉！且脾喜暖而恶寒，若久为阴寒所困，即胎元亦无生色，今得暖剂救援，则脾困得解而健旺，胎亦籍此而有主机矣。至于六味八味二丸，胎闷用以补阴补阳，医实谆谆言之详矣。况丸者，缓也。日渐吞服，脏腑习又为常，且有地茱重味阴药护之，而桂附惟有煦濡长养上奉之益，焉有伤胎堕下之虞，惟脉洪大有力，血热胃强为患者，当从条芩、缩砂、益母之类，而辛温之剂，又宜切忌矣，百病皆然，岂止胎门如是！盖极寒极热，极补极攻之药，用之得当，俱可救矣。用之一误，俱可杀人。但假热假实之症，误投寒凉攻削，则杀人立见，莫可挽回。假寒假虚之症，误投辛温补益，则惟增热燥烦闷，不至于死，更以凉解，即见其效也。故古哲有不足之法治有余，则可以有余之法治不足，断不可之谓，良有以也。

　　大兴县张公有令亲，久痢甚危，一日昏晕数次，来延余视，诊其六脉俱微，余立方以参芩、归芍、白术、肉桂、五味之类，傍医以其积气未尽，恐加补益，则补住积气为论，余曰：吾闻壮人无积，未闻壮而反滞也。若欲迟迟而后补，今每日昏晕数次，恐迟迟欲补，已无受补之人矣。张公笑而诺之，二三剂后，精神强而痢疾亦愈。

　　铨部谈老先生，候选而病于贵老师许御史寓，病热数日，神困脉微，乃劳伤发热也。

　　一医以为伤寒，投以发散，禁其饮食，日甚危笃，来招余视，按其脉弦窠无力，非伤寒也。

　　乃先以浓粥汤半碗进之，先生曰：香美甚甘，饮后目亦顿觉清亮，然许老先生勿知也。余急归寓，私以归脾汤进服，令薄粥以继之，三四日后，神气顿复，嗟嗟！世间头疼发热，便为伤寒，而克削饿死者，不知其几矣。

　　副总韩老夫人，患疟甚重，壮热无汗，六脉洪大而空，余曰：汗生于阴，肾主五液，今六脉有阳无阴，岂可更杆，以促其孤阳亡越乎？余以八味加牛膝、五味子，每剂纳熟地二两，煎碗余，浩饮之，滋水即所以发汗也。果大汗而愈，后以十全大补汤去川芎、甘草，加枣仁、五味子，以生地换熟地，调理数剂，而精神大长。

　　养心育脾和肝清肺滋肾补荣益卫膏滋丸方按

　　凡五脏之精华，输归于肾，故《经》曰：五脏盛，乃能泻，是以五脏各有精，随所用而灌注于肾，肾不过为聚会关司之所，当其接内，则三焦内外上下之火，翕然下从，百体玄府，悉开其滋生之精，尽会于阴气而跃出，岂止肾所藏而已哉！然精生于血，血少精何以生？夫心主血，故曰：无子责乎心，发白责乎肾，是以重嗣育者，不独补肾，犹宜养心，不但养心，更宜调和五脏，使五脏精气常盛，而肾家之充溢裕如也，设四脏燥槁不荣，将何物以输归于肾，故心属火而配离，离者阴也。心中之水，乃真水也。肾属水而配坎，坎者阳也。肾中之火，乃真火也。心者互为其根，阴阳互为其用，既济之道一得，氤氲之气方凝，胚胎之象成矣。今老先生右尺重按无力，是命门真阳既已不足，左尺不沉不石，是天一真水复已空虚，八味之水火并补，对证必需之药，何阴亏已极，宜另以熟地斤余熬膏八两，代蜜为丸，空心吞服。书云：久服令人肥健多子，信非虚语，但心阴亦甚不足，而肝荣中气，并未有余，肾将何以输纳，以充其用哉！晚间食远，再为养荣益卫，五脏并滋，一补先天之不足，一助后天之发生，将见气血日长，螽斯衍庆自可必也。陈方于下。

　　嫩黄 ，同人参补气以为君，使阴从阳长，令无形生出有形，四两，蜜水拌炒；当归身，养血宜血，使荣分调和，从气生发以为臣，三两，酒拌炒；酸枣仁，赤色象离，香气入脾，酸性入肝，故能宁心益肝，兼养脾土，当归共剂，则当归养三脏之血，而枣仁益三脏之气，用以为臣，五两，炒熟，临煎捣碎；熟地黄，重浊象地，甘温养阴，既滋天一真水，复润诸经燥槁，且同白术共剂，则白术补脾元中气，以存土德之燥性，熟地滋脾阴，柔润以助土德之化育，一燥一润，土得为万物之母亦以为臣，六两，铜刀切片；鸡腿白术，馨香和平，得天地之正气，甘温气雄，补脾元之中气，书赞术云：味重金浆，芳逾玉液，百邪外御，六腑内充，察草术之胜，速益于已者，并不及术之多功也。更欲其润，以乳拌之，且与熟地、白芍共剂，则熟地既专功壮水，复滋脾土矣。白术专补脾家之阳，白芍专补脾家之阴，使土强而不燥，则湿润化育之功可得矣。用以为臣，四两，人乳拌透，晒干，炒黄；远志肉，抱心而色黄，故能宁养心神，因生脾土，味辣而兼淡，故能祛逐浊阴，真精乃生，辛散以涎，使心舍虚灵不昧，下济肾气，使真精藏固无遗，用以共剂心、肾、脾三经之药，彼此互效成功，故用以为佐，二两，先用甘草煎取浓汁，去甘草入远志在内，煮去辣水，晒干用；制麦冬，肾为先天，脾为后天，故脾肾两经并宜，相须补益矣。然虚则补其母，母强得以生子也。虚则补其子，子虚恐窃母气也。且水亏金愈燥，金一燥而水愈亏，子母失，相生相顾之义矣。故同熟地、白术共剂，则上可以承母气而不窃，下可以生子气而有余，但性略寒润，不能脾肺两兼，故用老米拌炒，去其弊而存其功，两经俱受其益矣。亦用之以为佐，三两，用炒黄老米同炒燥，去米；白芍药，甘寒入脾，酸敛入肝，既佐当归以和肝荣，复佐白术以养脾阴，赞助之功，得力补益之势益彰，用以为佐，二两四钱，蜜酒拌炒；杜仲，前药既已大补营卫于中矣。然气血既充于里，可不令其营运经络，使其筋骨强健乎？且五脏既盛，可不令其输归于肾乎？故用杜仲，且能营运补益筋骨之间，复能接引诸药，深达至阴之所，且同续断更能调和补续于骨节之际，则身体轻强必矣。三两，酒拌炒；续断，熟地专补肾精，杜仲专补肾气，且调补于筋骨之间，续断专调理于骨节之内，相须并用，骨节经络之间，并受其益，用以为使，三两，酒拌炒；明牛膝，引诸药强壮下元，且使浊阴下降，则清阳自能上升，但恐走下太速，酒蒸缓之，故用以为使，三两，酒拌蒸，晒干，焙；莲子，清心而补心，健脾而固肾，煎汤和剂，则诸药功效更臻。

　　上用莲子二斤，去心、衣，清水煎汁，三十余碗，去莲肉，入前药，煎取头二汁，滤去渣，熬浓膏，收入后三味，为细丸。

　　拣人参，峻补元神，功力既大，不寒不热，性味平和，故扶危救绝，诚能挽功于顷刻，而补虚益损，更能久服于常时，可阴可阳、随用俱捷，可寒可热，凭佐异功，今用以为君，和黄 培元于表裹，和归、术补益于阴阳，协枣仁以宁心，同熟地而滋肾，所向皆宜，五脏并益，五两，研极细末；白茯苓、茯神，苓、神共享，取苓之淡渗，佐白术以育脾，神能固守，佐枣仁以宁心，木一性二功用便殊，并为佐，各三两，研极细末。三味共研极细末，和前膏为丸，临睡白汤送下四钱，或大丸细嚼津液送下，或白汤化服均可。

　　左春坊胡老先生，年将六旬，抱病几月有余，药石寒热，攻补杂进，而症亦为药所变幻，虚虚实实之间，几莫能辩。招余延医，按其脉六脉洪大有力，似非阳虚也。却乃时当暑月，汗出恶风，凡饮食如故，精神日疲，痰多鼻塞，半年以来，糊涂过日，余曰：此阴亏不能敛阳，以致阳浮阴散，清浊不分，邪火消谷，生痰不生血，理宜仅为养阴，则阳有所根据，投以六味，加盐水煮橘红、麦冬、五味子服之，不三剂而精神清爽。适余回南，先生嘱之曰：沉 十月，三剂回春，但余尚未有子，望定丸方可得子者惠之，感更不朽。余曰：纯阳之脉，投以纯阴，阴阳既和，生子可必，只须六味丸加麦冬、五味足已。先生视为平常而置之，后半月精神复疲，乃照方煎丸并进，精神复旺，且房事渐觉有力，乃异而珍重服之，至三月余而如夫人已受娠矣。无如其宠受娠之后，觉得口淡异常，五味遍投，莫之能解，胸中烦乱之状，莫可言喻，适余次年之都，复招延医。余曰：左尺有神，但两寸右关太洪，此精华下阴，惟宜养阴济之，当无害也。无如举医谋视者，接踵而至，有以为癖血凝滞者，俱议疏通，余力阻之，渐至五月有余，怀虽稍长，按之甚软，且倏左倏右，腰间带动，当腹毫无影响，如夫人亦以为断非胎气，遍请诸医，惧云痞癖之类，复欲攻下，余复力阻之，至九十月间，腹虽更长，然其候其状仍如故也。诸医皆以为鬼胎怪胎，必欲攻削去之，余复再三力阻，延挨数日之后，一日肚腹不疼，而忽欲产矣。先生招而怨之曰：肚痛生产，此其常也。今不疼而产，一怪也。且左腰一动，右腰亦然，中间毫无动静，二怪也。且至今尚能覆卧，肚大而软，按之毫无形迹，口淡异常，三怪也。有此三怪，不听群谋而去之，致有今日之患生，势必母命难保，皆先生之赐也。余曰：余但知其脉不知其他，况果熟香飘，瓜熟蒂落。熟极而下，不疼而产，此亦常也。躯脂丰溢，胞水有余，故当脐不显两腰跳动，非胎而何？日生之精，下阴胎气，胃无真津，故觉口淡，何足怪焉！正争论间，群仆妇争前出而告之曰：果生一相公矣，当无怨也。先生跪而谢之曰：起我沉 ，身受益矣。保我后嗣，泽及先矣。

　　总宪蒋老先生之八令孙，当五月而出痘，痘不甚密，但禀赋先天真阴真阳两虚，体肉 白，当此天令，阳气浮表，壮热溃汗不止，四五朝来，痘反退缩平陷，昏睡惊惕，余曰：壮热者，阳在外也，溃汗者阴外泄而阳愈竭也。若不敛纳真阴真阳，何以为鼎竣成形，及将来滋润充灌之用？况孤阳而不重滋阴分，何以敛其浮越？滋阴而不兼补阳，何以导其归源？但真阴真阳既亏，而中气之久虚，不言可知，若不托住中气，即药力亦难营运，精神何能归复？但浮越之虚阳，必仗酸敛之功以收之，则真火如天与日之力益壮，其为阴翳血肉之痘疮，不发而自起，不攻而自溃，或以酸敛为疑。乃陈此理而竟服之，不超时熟睡身凉，汗收神爽，痘起思食而愈，其方熟地八钱、鸡腿白术乳拌炒黄三钱、牛膝二钱、麦冬去心炒燥二钱、五味子四分，上肉桂去尽粗皮六分，水煎一钟食前温服。盖内有肉桂得五味一敛，则桂走血达表之力益大，何虑阴翳之毒不起发乎！宝坻赵太先生，年七十二岁，抱病两月余，诸医不能疗，且不能识，乃延余视，其病右颊肿硬，连及颐项耳后，一片坚实，不热不疼，医治七十余日。凡解毒攻托，敷贴熏洗总无一效，渐至口内出脓，牙噤不开，饮食少进，精神日衰，脉则洪大而空，余知为气血大衰，阴寒所聚，书即所谓石疽是也。不得阳和，何能外解？内溃日久，穿喉破颊，莫可疗矣。况书云：老人气血衰者不治，乃用猪脂捣烂，入肉桂细末，葱头食盐杵匀，浓敷患处，使脂膏以治血肉，不无同气，易于相应，葱能透窍，盐能软坚，桂能松动血分，油能浸润皮肤，内则空心生脉饮，送服八味丸，食远，以参 归芍、苓术薄桂、金银花角刺之类，使真阳一得，阴寒自解，气血充和，自能逐毒。如是调理三五日，冰硬者热软，漫肿者高耸，木者疼痛，紫者红活，饮食日进，气血渐长，驱毒外出，久凝久瘀之血肉，无可容地，消者消，肿者肿，脓者脓，不再旬而痊愈。可见诸病全以水火为根，气血为用，而脓肿之成，舍水火气血，将何以为攻托酿脓之具，成实收功之用哉！宝抵中堂杜老先生六公郎，年十九，夏月病笃，来请余治，按其脉有时洪弦而尺弱，有时弦细而尺紧，乍寒乍热，两耳之下甚肿而疼，足亦微肿，语言无力，饮食入口即吐，若静卧则吐势少减，如少运动，则呕哕便来。询其得病之由，因暑天偶雨冰雹，骇而出视，背上受寒，随即发散不效，次用和解复不效，继用清热之剂，内有黄芩、山栀者，服后即吐，恶心呕吐之端，从此而始，莫可御矣。余始知为药之误也。盖暑天而能感寒，则中表之气不固可知，况中堂六十一岁所生之公郎，先天禀弱之薄可知，膏梁娇养之子弟，腠里筋骨之柔脆可知，只宜温中调理，纵有感寒而自散矣。况书曰：风则散之，寒则温之，以风伤卫而在表，寒伤荣而在里，今不用温中而用发散，则于感寒无益，从令中气益虚，寒郁火升，乘于空虚之地，乃两耳之下渐肿及颊，误为实火，济之寒凉，釜下之火既浮，中宫之阳复损，尚堪延纳饮食乎！书曰：凡自阴经受寒，即真阴症，非从阳经传来，便宜温之，不可少缓。又曰：内伤多，外感少，只须温补，不必发散。又曰：正气得力，自能推出寒邪。

　　如此等语，皆治虚症受寒之要法，奈何未之用而及此也。以今日之病而论之，即所谓新病唤出旧邪，标病而打动本病，理当用上病疗下之法，况欲温以散寒，则无寒可散，欲温中开胃，则耳颊之肿痛为碍，欲滋阴以培本，则中脘之道路壅塞，计惟有峻补真阳，以达于下，重滋真阴，以继其中用八味加牛膝、麦冬、五味作大剂，冲入人参浓汁，以助宣壅之势，连进二剂，无如服后，少顷即吐。凡即米饮均不能受，何况异味之药饵乎！要知寒凉伤中极矣。无如病势虚极，不能久待，乃连夜以人参、炮姜、附子为末，以焦白术熬膏，略入姜汁和匀为丸，少少参汤吞服，幸一二服俱不吐出，顷而腹痛大便矣。余窃喜曰：气能下达，吐可减矣，早晨仍以昨煎方作大剂，冲参汤饮之，幸亦不呕，如是日进二剂，人参两余一日，第二日可进薄汤米饮，三四日后可进薄粥矣，余乃令早晨以人参五钱，作生脉饮，送服八味丸，粥后食远，仍以八味去附子加牛膝、麦冬、五味者，作大剂冲参汤服之，申酉刻照前方又一剂，七八日后可能吃饭半碗矣。后以地黄归脾二汤加减，相须间服，调理半月之余，诸症渐退，精神日长，饮食倍常。

　　候选杨老先生，吐血之后，大渴不止，两寸脉洪，关尺并弱，此阴血暴亡，脏腑失养，所以津液燥槁，阴火上炎，名为血渴也。余用熟地三两、麦冬五钱、五味子一钱、附子二钱。浓煎二碗代茶饮之。如此一日三剂。始能渴止，而寸脉和平，渐思饮食而愈。若以胃火为患，妄用石膏、栀子、芩连，反激阴火上炎，耗竭津液，益增烦躁喘渴之患矣，故喻嘉言曰：夫人之得以长享者，惟赖后天水谷之气，生此津液，津液结则病，律液竭则死矣。故治病而不知救人之津液，真庸工也。

　　内阁部堂彭老先生之二令孙，年三岁，忽一日发热延治，余见其虽初发热，神气困倦，脉按无力，肌肉 白，面颊微红，体虽热而久按则和，身有微汗，已知禀赋最薄，外感轻而内伤重也。书曰：外感少，内伤多者，但补其中，益其气而邪自退，不必攻邪，奈病家必欲发散，余不敢应命而退。不意余回之后，渠家饮以葱头汤半钟，以薄棉被覆之，令其邪从汗解也。无如自后溃汗不止，四肢不收，面青目闭，乳食不进，时刻切牙，或以慢惊，或以为慢脾，俱立方而不敢下药，咸以为坏症也。所用之药皆天麻、胆星、钩藤、半夏、僵蚕惊门之药也。余视之云：此药非以治此病也。此乃先天源已不足，今当外感少内伤多，理当温补之症，而更汗之，则阳亡矣。所以四肢不收，僵卧不醒，汗者，血也，汗血溃亡，阴耗竭矣。牙属肾阴，今咬不止，肾将败也。急当重滋肾水之中，以补真阳，冲入参汤，庶可保全，否则断难为力矣。余以八味去附子加牛膝、麦冬、五味作汤，冲以人参三钱，无如彭老先生疑其药剂太大，人小不能抵当，必欲减半，内肉桂止四分，人参止一钱五分，余不得已勉从其命，服后而竟安然，咬牙顿止，至下半日，切牙诸势仍然发作，余曰：此药小力短之验也。乃令以所减之半剂补之，服后而其效如响，次日病家胆气已壮，乃仍照方大剂调服，三四日后，切牙全止，始能手足移动，口能吮乳，然舌尚无力。如是调理半月痊愈，可见内伤认作外感，葱汤薄被，几致伤生，何况元神发散，克伐寒凉者乎？纯阳之子尚然，何况元阳残败者乎！总宪蒋老先生三嗣君，精神素弱，才犯吐血阴亏之症，调治初愈，忽遇天明梦遗，又作大吐不已，六脉沉细甚微。余曰：梦遗俗名走阳，今天明走阳，阳更伤矣。大吐不止，又亡阳矣。急以附子理中汤，去甘草投之，无如到口即吐，又以白通汤调人尿与之亦吐。都中诸医遍请延医，所用之药不出四逆、理中、白通汤类，无如点水滴药，俱不能受，沉困数日，上不能入，下不能出，虽有良方妙药亦无补也。适有敝门人罗丹臣在寓，进西洋药酒一方，神治关格吐逆之症，余细察之，内皆一派纯阳之药，可以破格阳之阴盛矣。况内用烧酒为煎。凡诸水诸酒，皆能吐出，独烧酒力猛卒烈，到口直透丹田，无可吐出者，立方之心，可谓周而备矣。照方制服，竟安然而受，从此参附峻补之药，俱能陆续渐进，调理而愈。如此良方不敢自秘，敬陈其方于关格门内，幸尊生者珍之。

　　正蓝旗于太老先生，乃谦恭仁浓之长者也。向为刑部郎，因患偏枯之症，右臂浮肿，或麻或痛，两足艰于步履，乃退归静养，无如嗣君止一，而早年出仕，太先生居家劳碌，且待人接物，性最多情，即余在都，甚叨其爱，以致心神中气日虚，浮肿诸症，因循如故，医者请谒，谓痰谓火谓风，无非清凉消克发散，余每在旁争曰：脾虚不能健运，津液凝滞为痰，且水不归源，肾阴愈槁，可消之乎，脾阳不能充达四肢，以致臂肿脚软为麻为疼，可散之乎，阴水不足，龙火上乘，真阳益衰，火不生土，以致脾肾皆虚，可寒之乎，奈太先生轻听术士之言，常常以身试药，一日忽昏迷不醒，痰喘溃汗，六脉沉微，乃促余诊，余曰：中气久虚不为峻补，反肆克削一但水落石出，大虚之症全现矣。急为挽救，缓则无济于事也。乃用人参六两、炒黄白术四两、生附子一只，去皮姜汁炒水煎一碗灌之，汗渐收而脉渐起，痰喘定而神始清，谨慎调补，一月而痊愈，自后太先生始悟至理。凡痰因火上，则用八味汤加牛膝五味引而归之，归之之后，则以归脾汤去木香，加肉桂五味子以调补之，每日早晨十补丸寒暑勿间也。如是调理年余，不惟步履轻强，精神健旺，且喜更得一子，而骨格神气亦甚壮实，余见而甚喜，谓太先生曰：此小公郎实两年桂附之力也。

　　一汪姓儿年九岁，因惊痫屡发抽掣，语言不清，势甚危笃，来请余治，按其脉坚弦，久而无力询其由，乃曰：痘后未久，因跣足园中走动，忽脚面浮肿，疑其外染草露之毒，乃服清凉解毒数剂，渐肿至腿，以为水肿，乃服五子五皮饮数剂，忽一日僵卧卒倒，乃成惊痫之疾矣。余曰：此非惊痫。痘后气血大虚，所以脚肿，误服清凉，乃肿至腿，复加渗利削伐，所以虚火上乘，无故卒倒，犹大人中风症也。惟宜峻补气血，调益中气，佐以舒经活络之药，乃用当归、白术、芍药、煨天麻、熟地黄、茯苓、牛膝、金银花、秦艽、熟附子之类，三四剂后，其势稍缓，乃以前方冲人参汤调理一月而愈。

　　甚哉！用药之不可少误也。所云差之毫厘，失之千里，赵少辛形甚肥壮，而中气甚虚，且年老乏嗣，所以心气既虚，而求子之念更切，其肾家真阴真阳亏损，不待言矣。

　　适夏日患疟，医者发散和解不愈，复以补中益气汤调补之，亦不应，发时寒热大作，喉如鼾，脸红喘促，出多入少，其脉寸关豁大，而两尺甚微，势甚危困，而来延余治。

　　余曰：谚云，少不可弱，老不可疟，益以少年欲火正旺，阴水愈亏耳。老年气血中气衰微，不能任其大寒大热凌虐之状耳。况真阴真阳亏损，则犹树之无根矣。焉能当其疾风暴雷，龙腾水涌之势耶！常多出其不意，一时暴绝，理直大补真阴真阳，仍佐下归敛纳封藏之药。如八味加牛膝五味子为稳。若补中益气，恐益令孤阳上浮，阳亡于上，阴绝于下，便有不测之患，况以阴亏阳损之躯，而犯阴竭阴浮之病，复当阳浮阴耗之时，升浮之药，断非所宜。奈病家与医者，均以热天热病，畏投桂附，补中益气，先哲良方，必欲进之，余甚怏怏而返，果服之后，喘促愈加，夜半而逝。

　　山西翰院冯老先生，余之通谱老叔也。有三令孙年三岁，平时面色 白，囟门宽大，颅骨开解，余劝以服药调理，叔以为无病忽之，未几随母归宁于外祖侍讲田老先生家，无故一夜忽发微喘，不能睡倒，抱起稍可，至第二三日，虽抱起而喘急不减矣。渐渐喘势愈凶，出多入少，两腿进急，乃即送回，招余视之，已知根本之病发作矣。理直用病上疗下之法，恐以纯阳之子为执，不肯轻服是药，则无治法矣。不得已从权设词云：喘以多日，肺已虚矣。虚则补母，理之常也。宜以人参钱余，配生脉饮作汤，化服启脾丸一大丸，当渐愈也。余急归寓，以八味丸杵作大丸代之，服后其喘日减一日，四五日后喘症悉平，精神倍长，叔喜而索余之启脾丸方，余笑而不语，索之愈急，乃不得已白之，叔甚骇异，复曰：如果八味丸，我家藏尚有，可服之否？余曰：方同力同，何不可服，乃日以一钱五分生脉饮化服。如是两月，囟门与颅骨俱为长满矣。时二令孙滑泄半载，肌肉瘦削，脾胃之药，备尝无效，乃出余视。余曰：久痢不已，脾胃之中气固虚，而肾家之下元更虚，闭藏之司失职矣。当勿事脾而事肾可也。亦以八味丸，用人参炒老米，同煎汤化服，当自愈也。幸以余言是诺，照法服之，不一月而痊愈，可见用药引子亦不可忽，同一八味，一用生脉饮，引至金木二脏而阴生，一用人参老米汤，引至脾肾两家而阳生，奏功回别，故曰：引子，古人因义命名，今人何罔顾名察义。

　　刑部郎王老先生，疝痛甚危，按其脉左，三脉弦洪而数，乃阴甚不足也。右关尺洪大，而重按有力，此膏梁酒湿太过，房劳真水消亡，任其湿热下流，木失所养，筋无所荣，湿热内攻，阴寒外遏，乃激其木性郁遏之火，所以为疼为胀之莫可忍也。余以熟地二两、山茱山药各二钱。滋其肝肾，丹皮三钱、茯苓二钱、泽泻一钱五分，渗其湿热，橘核三钱、疏其木郁，制附子一钱五分，盐酒炒褐色之，黄柏一钱二分，使寒药为热药之向导，由是外寒散，内热除，真水生，雷火息，而疼胀乃瘳。

　　人身之腹中和暖，万物食入则化，清升浊降，气血冲和，百达调畅，可得长生者，皆仗此丹田一点元阳运化，而为之也。若无一点元阳，则腹中冷矣，人不能以有生矣。

　　故夫感寒中寒直达于里者，以见里无火也。火即元阳也。书中并云：即须温补，不可少缓，以示元阳既亏，外寒复凑，几希之火，不急为温补以保之，则为阴寒所灭甚速耳。

　　奈何世人竟以风寒二字，连串称呼，认作外感有余之症，始而辛温发散，继而疏利开豁，终以寒凉清理，不论阳风阴寒，不究邪正虚实，不详火之真假。如是治法习成故套，不惟古人备药以卫生，今人用药以伤生，良可叹也。余治成章号唐友，忽然左足左手骨节疼痛，渐至势如刀割，旦夕呼号，继而移至右手右足皆遍矣。医用祛风活络之剂，而惧不效，见其口燥咽干，误作流火，投入凉药，幸而吐出，神气疲困，六脉洪弦，延余视之，余曰：要知筋骨中滋养充足，则血自荣于脉中，气自卫于脉外，继有强邪，何能深入？今脂膏不足，筋骨失其养矣。血气久虚，荣卫失其职矣。试不思目得血而能视，掌得血而能握，足得血而能步，人身上下大小，何物不仗此血？而各效乃职。今无此血，则百职各废，任其虚火冲烁，愈疼而火愈升，愈升而疼愈甚，叫号伤气，忍痛伤血，气血日伤，必至麻木瘫痪而后已。惟宜大用熟地、当归、白芍养血之药为君，以金银花、秦艽风中之润药为臣，少借风势以达药力于筋骨，以牛膝、续断、杜仲之类为佐，使以调筋骨忍痛受伤之所，更用桂枝松节为引，以鼓舞药性横行于两臂，后疼势稍减，精神日疲，更加参术以固中培元。如是调理半月之后，诸症渐轻，饮食渐进，更令早晨以生脉饮送八味丸之加牛膝、杜仲、鹿茸、五味子者四五钱、日中仍服前剂，调理两月而始能步履，后以大补气血强筋壮骨之药，以收全功，未几唐友令室，因日夜忱劳，亦患是症，六脉沉微，右手足疼痛未儿，不流于左之肢节，而竟攻于里之胸脘，痞闷恶心，疼痛欲绝，余知其为内伤日久、寒邪不为外达，而直中阴分矣。宜急温以保之，即用人参、白术各五钱、肉桂附子各二钱，煎汁一钟，徐徐温服，夜半再服其渣，次早诊视，六脉少起，胸中之疼痛痞闷已减大半，身有微热。而左略有疼之之意。余曰：此阳气还表，寒邪外散之机也。照方再服，内症渐平，惟有手足肢节疼楚，然亦不甚，余仍以参术补中之药为君，以归芍养血之药为臣，以杜仲、断续、牛膝、秦艽、桂枝，外达舒筋活络为佐使。如是调理，不月而愈，故于古方中求之。痛风止有五痹、皮痹、脉痹、肌痹、骨痹、筋痹，未闻有脏腑之痹也。殊不知，《经》曰：寒气胜者为痛痹。又曰：其留连筋骨间者疼久，其留皮肤间者易已，其入脏者死，可不慎与！少司农王老先生孙女，年十三岁，因小便不通甚危，而延余治，时当初夏也。细问其故，二三岁间，乳母恐其溺尿，切切醒戒，由是梦寐之中，以出小便为紧务，刻刻在心，数年以来，日中七八次，夜中七八次，习以为常，渐有似淋非淋之象，年来益甚，伊芳外舅颇知医道，以导赤利水之药投之，初服少应，久则反剧，点滴不通，故延余治，诊其脉六脉洪数，久按无神，乃知梦寐惊恃，勉强小便，心肾久虚，又加常服利水之药，真阴益槁，五脏既涸，津液何生？虽有气化之至，徒增胀闷之端，余以八味汤加麦冬五味子取秋气降，白露生之意也。每剂熟地重用二两、连进二剂，使重浊以滋五内之滋腴，为小便之张本，再进其渣，以探吐之，取其上窍既开，下窍自通，果连便数次而愈。不意失于调理，一月之后正当盛暑，而其症复发，伊芳外祖悉以前进地黄汤二剂服之，其渣亦令探吐，岂期药后不惟不效，初止少腹胀闷欲绝，一吐之后，连胸膈胀闷难堪矣。余曰：前者时当初暑，气伤未甚，况暴病未久，神气未衰，故所患者止五脏滋腴不足，即以补五脏滋腴之药，济之足矣。今时当盛夏，气伤已甚，况日夜胀闷不堪，睡卧饮食惧废，汗多心跳，精力甚疲，虽有滋水良药，苦无中气营运，岂能济乎？但六脉洪大而空，中枯极矣。二剂浊补滋腴之本，断不可少，然必继助中气以流动，则中焦气得升降，前药始能营运，乃令连服加减八味汤二剂，果上下胀闷益甚，乃以人参一两、附子三钱，浓煎一钟，温和服之，少顷，自胸次以至小腹辘辘有声，小便连行数次，而愈信乎药不执方也。

　　医者不为贵乎识病，贵乎熟得病来之原，气血消长之故，虚实变化之微，阴阳盛衰之脉，投之以药，诚易易耳，若过求之多岐，沽高尚异，则反南辕北辙，盖万性面目有殊，而其脏腑阴阳则一，百病名目虽异，总不外乎血气之中，难越乎虚实之一理也，故于气血虚实间熟得其情，对脉用药，则以治一病之法，可旁通以治百病，以治百病之法，究竟根本，犹治夫一病也。如一孕妇难产，五日之后，大人精神已竭，不省人事，六脉沉微，恹恹一息，腹中亦毫不觉动，下部肿极，求余消肿。若得严后而毙，亦无愠矣。余曰：大人小儿，精力俱竭，何能健运，以出母腹，即投以参 、当归、白术、酒芍、牛膝、姜桂，温暖调补气血之剂，下咽之后，少顷腹中运动疼痛而产。子母俱活。又一孕妇居丧积劳，少食受寒，忽四肢厥冷喘急大作，额汗如雨，六脉沉微欲脱，余令以人参五钱、桂附共三钱、作汤煎照，病家曰：有孕三四月，桂附服下，不几司乎？余曰：虽然，此时重母不重子，未有母亡而子能活者。乃促服下，未几一吐，所吐者皆清白之水，其黄色浓浓之参汤并未出，少许为声 ，直达而下，作嗳数声，喘减汗收，次日脉气渐起，乃平和调理，气血以渐而安，十月足而举一子，何有堕胎之患？可见只要熟得病情，投药自当，所谓应犯而犯，似乎无犯。若当危迫之际，拘以常法，泥以古方经，权不知其变者，未有不误事也。

　　一产妇因头汗甚多，来招余诊，余无他苦，按脉虽洪而缓。余曰：头汗过多，诸症谓之亡阳，然产后阴气大虚，正喜其亡阳而与阴齐等，此薛氏之论，可勿药而愈也。主人疑而另延一医，峻用参 温补，乃暴注下泻，完谷不化，益认阳虚，重用参附炮姜，大剂服之，其泻愈甚，数日之间，脱肉削尽，精神困顿，复延余视，六脉洪弦甚数，此真阴竭矣。何能挽救？主人及医，尚谓头汗甚多，亡阳症也。服参 术附，尚尔完谷不化，岂非虚阳之至乎。余曰：产后头汗，乃阴虚虚火上蒸，孤阳上迫，津液不能闭藏，误作阳虚，重加温补，燥热之气，暴注下趋而为完谷不化，乃火性急速，不及变化而出也。更加温热迫之，以致焚灼之势，势必力穷乃止。《经》曰，阴平阳秘精神乃治，今阴气不能和平，阳气自难秘密，精神离绝，不待言矣。尚何药之可救哉！阴虚而误诸阳虚治之，真阴燥尽，中州悉成燥裂之土，焉能化生万物乎？医者病家，始悔误药而无及。

　　信乎诸病必凭脉消息，而不能废诊也，如余诊一孕妇，受娠未及二月，而大吐反有七十余日，即粒米汤水药饵，俱不能受，洋脉沉微，余重用附子理中汤，加五味子饮食渐进，十余剂后，六脉渐洪，乃投胎门正药。如条芩、白术、归芍之类，调理而愈，不数日而又诊一孕妇，受娠两月，而大吐有四旬矣。六脉亦甚沉微，亦用前方数十剂，而脉渐和平，终难进以条芩、归芍清热安胎之剂，可见人之性禀不同，而药难一例为定见也。至于附子《本经》言：其坠胎甚速，然而有病则病当之，《内经》所谓：有故无殒是也。

　　夫百病之生于人身。其源实出于无形之气血也。无形之变生为病者更无形，病既无形，而药岂有定体哉！立斋所谓气血虚而变现诸症，莫可名状，盖气血旺则长养，精神虚则变生别症。可见百病之来，皆由虚名，惟治者得其虚实二字，则百病足以尽之，而无误矣。然既言百病皆由虚召，则百病皆虚矣。何必又言治者宜分虚实哉！盖以外邪客病者而言，则虚者正气虚，实者邪气实也。以本气自病者而言，有阳盛阴虚者，有阴盛阳虚者，实则是假实，虚则是真虚也。即书所谓火之有余，缘于水之不足，水之不足，因见火之有余，可见病中之实者假有余，病中之虚者真不足，要知正气果然有余，《经》所谓：精神内守，病安从来也。如张向年外因伤损暴患，似乎确在血分瘀凝邪实者，究竟全在气分正虚，援救得活，何况病起五内者，虚虚实实之理，可不潜心默会乎。张放戊寅年时年五十一岁，由保定府栾城令韩公署中，治病回都，不及数十里，适有乡人伐一大树将倒，余因风沙蔽目，骑至树旁，其树倒下，连人连骑俱为压倒，其树正压腰脊之间，胸骨扇动，腰肤青紫，脊骨压脱其缝，疼如腰斩，下体俱冷，头汗如雨，于因跌扑伤损门中，有一丝血入心即死之语。以酒冲童便服之，顿觉脐下极冷，气逆直奔而上，余思脊缝压脱，乃气分大伤而欲绝也，惟图保元续绝求生，岂拘拘寻常故套为治哉！况下体已冷，元阳下绝矣。头汗如雨，元阳欲上脱矣。可不急固阳气为主，乃以人参一两、炒白术六钱、制附子三钱，煎服，一日两剂，次日抬至栾邑，韩公已延一外科老医在署，见余之方，恐有瘀血在内。若投补剂，必致瘀血之攻，断勿许服，更欲先用破血行血之药为治。余曰：公知做官，未明医理，请以用刑伤损易见之理言之，夫刑杖之伤血肉者，瘀血胀满，可用开刀去瘀之法，夹棒之伤骨节气分者，焉有开刀破瘀者乎！余之脊缝，被树压开，犹踝骨节缝为夹棒夹伤也。况肢体全仗血气，而伤损必加补养，在上者先消瘀血，在下者先为补养，此定论也。且脊骨督脉大伤，下元欲绝，肢冷脉微，溃汗如雨，无形之元气欲穷不为挽救，无影之瘀滞何据？必欲宣行，则愈速其元阳完而神气去，则形骸虽在，借何气血以运用药饵，而展治疗之法乎？韩公与医者乃笑而任之，余早晚各用八味丸之加牛膝杜仲五味者各五钱、随进参术附汤药各一服，赖此药力接续精神，得以半月不敢熟寐，因右肾连脊受伤，则肾间之祖气已无根矣，故不能寐，并不能言，一寐一言，则逆气上奔欲绝，仗斯药力之猛，得以按纳，得以耐病。

　　如此补接药饵之后，必强进干饼压之，肠中如火烧，干饼多进，即易消化，八日后始一大便，并无点滴瘀血，其外伤之处，以猪油代麻油，熬化头发，入十全大补，加减煎膏以乳没收之，遍贴其处，软草浓褥，叠积三尺有余，始能着席，七日之后，气逆少缓，半月之后，始能少寐少言，直至月余始能凭几而坐，七十余天始能两人扶立，其脊脉渐渐接续还元，而脊骨突起半寸，终成痼疾，且自大伤之后，精力倍衰，右腿膝踝筋脉之内，时有酸痛，因病后便在都门应酬劳苦，失于调养耳。然幸自明至理，阐破古法之定论，认清格外之至情，得以全生。若以破瘀活血为见，则其药入口，而一缕欲绝之气，即为上奔告竭矣。慎哉！虚实之理可不灼然明辩乎。

　　杂症大小合参卷二十

　　全真一气汤方按

　　天地之间，毋论胎卵湿化。凡有生之物，莫不假诸阳气以为生发之根，及其终也。必阳气去而生气始绝，明乎此，则救生者当知其所重矣。故圣人当药制方。总为保全此气，即因客邪为害，爰立治标之方，所谓迎而夺之，诚恐久客于身，而为元气之贼，更为保全此气起见也。何后人不察先圣之苦心，不察病情之至理，勿详脉势之盈虚，复昧药用之变化，勿审寒热之假真，漫将千古以上成方，强合今人相类之异症，甚至一遇发热即为疏散，疏散勿效，消导继之，病尚不已，则茫然无措，和解寒凉迟利之药，杂然而进，嗟乎，有是病者病当之，无是病者元气受伤而日困矣。津滋耗竭，虚火妄升，气勿藏源，上迫喘促，理宜然也。倘不问虚实，尚为因热清火，因喘消痰，因渴凉胃，以假有余之症，从真实热之治，未有不致元阳丧尽神气脱完而后已。至于幼科谓之哑科，疾病痛苦，勿能告人，悉任医药，幸而中者，得以全生，蹇而厄者，率罹其害，况芽儿神气未全，易虚易实，岂堪既受伤于病，复受伤于药，每见妄汗妄下之剂一投，精神顿增沉困，或气短而似喘非喘，或虚极而似惊非惊，此时若不猛省，培补本元，保全神气，尚可留一线之微阳，以为再生之根本，设或因喘而治痰理气，因惊而清热镇心，势必将丹田所剩依稀之元阳消磨而丧尽，形骸浮越之神魂，驱逐以去身，必致死而后己，何其惨哉！余治洪姓郎，未及一周，时当暑月，壮热多日，神气困倦，唇舌焦燥，饮乳作呕，五心身热如烙，脉则洪数而弦，问其前服之药，乃发散消导数剂，复疑麻疹，更为托表。余曰：久热伤阴，阴已竭矣。复加托表，阳外越矣。若不急为敛纳，何以续阴阳于垂绝哉！乃用熟地四钱，炒燥麦冬一钱五分、牛膝一钱二分、五味子二分、制附子四分，煎服一剂而热退，次日更加炒黄白术一钱六分，另煎人参冲服而愈。更治沈观祉令孙年方三岁，发热数日而见麻疹，才一日而面上尽没，神气困极，蛔虫口出。不一而足，数日不食，下泻上喘，唇口焦裂，五心壮热。手足指尖皆冷，脉则细数无伦，两尺更弱，医者病家，咸为疹毒归脏，热极于胃，故蛔虫连出也。殊不知病患之神气欲脱，五脏俱困，脾虚不能健运，何能纳食消谷？谷食久虚，虫无所食，又兼泽液枯槁，虚火熏蒸，脏腑燥热，虫难安其身而出也。况诸麻疹，多由内伤失调，脾胃不足，是以荣气逆行，阴覆于外耳。凡血盛气壮则色绛而 发，血虚气弱，则色白而隐伏，有何毒之轻重乎？而上退缩者，阳虚不能升发也。有何毒之内攻乎？喘促者，气短难续也。唇焦者。脾津耗竭也。五心壮热者，阴亏火烁也。泄泻不食者，真火衰而脾不运也。寸关细数而尺弱者，气虚血虚，虚火浮上而不藏也。若非阴中补火，使龙雷敛纳，存此一点余阳，何以为生身活命之本？况急则治其标，缓则治本，今日之急，本气欲脱也。《经》所谓：有标而本之，本而标之，以所急为标本也。倘不知所急，仍谓麻疹余毒，解利清托为事，恐神气先尽于麻毒之先矣，况大痈肿毒，皆气血留结而成形，因何脏之虚处而发现于其部，旨本身气血中之病也。岂真有何毒入于气血中而为害乎？岂可以俗尚解毒之方，而委人性命于垂绝？乃以熟地六钱、丹皮二钱、生麦冬三钱、牛膝二钱、制附子六分，煎服一剂，假火假热全消，真寒真虚毕露，神气更倦。余曰：阴已少腹，当补气以助其发生，乃照前方另煎人参二钱冲服，服后昏睡彻夜，神气渐爽，身热喘促全安，始能饮粥，而微呕乃胃气久虚之故也。乃用熟地五钱、炒燥麦冬二钱、炒黄白术二钱、牛膝一钱六分，五味子三分，制附子八分，另煎参汤冲服，三四剂而痊愈，或疑五味酸敛，有碍麻疹，是尚泥于麻疹为有迹之毒，而未达乎气血无形之所化也。况有附子之大力，通经达络，何虑五味子酸收小技哉！若不借此少敛，则五脏浮散之残阳，何因藏纳而为发生之根本乎。凡观古人之用药，一开一阖皆不失疏泄闭藏至意也。张以此方常治 疹阴分焦灼，热极烦躁，上喘下泻，上实下虚上热下寒之症，投服即愈，正吴鹤皋所谓，以参附而治 者，法之变也。医不达权，安足语此？况附用阴药为君，则惟有回阴制火之力，尚何存辛热强阳之性哉！故药云饵者，是饵其火之下归也。古云，附子无干姜不熟之语可进思矣。

　　张竭鄙见，谨立前方，加减出入。活人甚众，见功甚速，取用甚多，去病甚稳。盖发热之由，未有不因阴虚者，未有火不浮越而头疼口褐者，未有火浮越而不烁害肺家者，未有中气不虚者，未有不因内伤外劳而致者，未有不上假热而下真虚者，未有外邪而不虚人本气者，此方阴阳具备，燥润合宜，驱邪扶正，达络通经，药虽七味，五脏均滋，保护森严，外邪难入，功专不泛，补速易臻，滋阴而不滞，补脾而不燥，清肺而不寒，壮火而不热，火降而心宁，荣养而肝润，但以意成方，惟堪意解，或疑其地黄多而泥膈，殊不知重可坠下，浊可补阴，正取其重浊濡润下趋，况兼白术共剂，则燥者不能为燥，滞者不能为滞矣。或嫌其杂，奈小病暴病，或在一经，大病久病必兼五脏，五脏既已互虚。若不合众脏所欲以调之，难免反增偏胜偏害之祸，况土金水一气化源，独不观古方中五脏兼调者乎！或嫌其白术多用而滞，殊不知犹参力多则宣通，少则壅滞，岂不闻塞因塞用而有白术膏者乎！或嫌其热而燥，殊不知附子随引异功，可阴可阳，可散可补，同补气药，可追失散之元阳。同养血气，可扶不足之真阴。引发散药，则逐在表之风邪。引温暖药，则祛在里之寒湿。况独不念附子理中汤，更为纯阳之剂耶，盖附子理中，单为脾胃虚寒，中宫无阳而设，故一味汤药温补，名曰理中，此则更为脾肾阴阳两虚，上焦火多，下焦火少，脾阴不足，肾阴虚殒，盖少阴脏中，重在真阳，阳不回，则邪不去。厥阴脏中，脏司藏血，血不养，则脉不起，故用此以使火降水土健运如常，精气一复，百邪外御，俾火生土，土生金，一气化源，全此一点真阴真阳，镇纳丹田，以为保生之计而已，即名之曰：全真一气汤。张但苦心为济世而设，谨陈管见，高明鉴诸，但制度须得其所，方便药性调和，逐队争先，功成于一，其中轻重，因证合宜，燥涸则熟地倍之，肺热则麦冬多用，脾虚则白术重投，阳虚则附子多加，元气大虚，则人参大进，气浮气散则牛膝五味略多，制方之鄙见若斯，用方之高明变迁无尽也。倘有假阳在上者，去参用之。

　　熟地八钱，如大便不实，焙干用，如阴虚甚者加倍用；制麦门冬，去心，恐寒胃气，拌炒米，炒黄色，去米用三钱，肺虚脾弱者少减之；鸡腿白术，炒深黄色置地上一宿，出火气，不用土炒，如阴虚而脾不甚虚者，人乳拌透，晒干炒黄，三钱，如脾虚甚者，用至四五六钱；牛膝，去芦，由二钱加至三钱；五味子，由八分至一钱五分；制附子，由一钱加至二钱余，水煎冲参汤服，人参由二三钱加至四五钱，虚极者一二两，随症任用，另煎，冲入前药。如肺脉大，元气未虚者，竟用前药，不必冲参汤。此方诚滋阴降火之神剂，然假热一退，真寒便生，切勿过剂，反增虚寒滑泻之症。

　　以上六味，必先煎好，另煎人参，浓汁冲服，则参药虽和，而参力自倍，方能驾驱药力，克成大功。若入剂内同煎，则渗入群药，反增他药之长，而减人参自己之力，不独是也。凡药大有力量者，或单服，或二三味同服，则更见其功。若和群药，则彼此拘制，不能独发，功过皆掩，即如紧要之药四五六味，杂入平缓者二三味，则紧者俱缓矣。如醇酒加以淡水，愈多愈淡，此理易明。用药者岂可谓多多益善乎！奈近昧斯理者，惟务不补不攻，不痛不痒，头痛川芎、脚痛牛膝，身热黄芩，口渴石膏，胀闷枳壳，初热羌独，久热升麻，以为平正，人皆羡之，医皆宗之，宁可见死而不救，以为秘授良法，可以保名避谤也。设能洞见生死源头，深明轻重病理，则自有卓然去病之方，必非寻常无气无味之药，则人皆谓霸道猛剂而畏之，医皆群起而毁之，大危伤生之病，人反安之，大力救生之药，人反畏之，噫！以致病者夭折愈多，而医者学问难长矣。谨将此汤治疗功效，具陈于后，以证其验。

　　齐化门外张宅令郎，未及一周，卧于低炕睡中坠下，幸炕低而毫无伤损，嘻笑如故，似无痛苦也。但自后右手足瘫软不举，手不能握，足不能立，脉则洪大，久按无力，乃知先天不足，复为睡中惊触，气血不周行之故也。乃以熟地四钱、炒麦冬一钱五分、炒白术二钱四分、牛膝二钱、五味子四分、制附子五分，煎小半钟，另用人参二钱，煎浓汁二三分冲药，每早空心服之。张友见其参附，似有疑惧，余曰：凡人气血旺而精神强，气血衰而精神弱，强则百体康泰，弱则骨腠空虚，火在下而水在上，则循环转运，百病惧无，生之兆寿之征也。火在上而水在下，则机关绝灭，百病踵起，死之由夭之象也。大人之虚，或由研丧，小儿之虚，禀之先天，乃真虚也。况人之睡乃阳会于阴，元气凝聚于内，真阴长育于中，阴阳混合，造化潜孚，荣卫周行，百达和畅，正当其时，一伤惊触，行者遽止，盛者遽衰，清者不升，浊者不降，转运失常，机关不利，偏祜痿痹所自来矣。故中风之症，成于跌后者居多，然诸痿独重阳明者，以气血之海能润宗筋达百脉也。其为筋为骨，又肝肾所属，故熟地，白术专补脾肾，乃先天后天，首以重之，但一润一燥，何能逐队，水土忌克，难成一家，用炒麦冬和之，俾土生金，金生水，水主木，化源有自，既相克所以相成，复相生所以相继，再入牛膝五味，则更得纳气藏源，澄清降浊，但诸药和缓，大功难建，虽调营卫，经络难通，更入乌附，既助药力复可行经，且使真阳能交于下，真阴自布于上，既济之象一得燥涸，偏枯之势自和，复入人参以驾驱药力，补助真元，火与元气，势不两力，元气生而火自息矣。此余得心应手之方。凡治中风大病，阴虚发热，吐血喘嗽，一切虚劳重症，更治沉重疹，喘促躁热欲绝者，凭斯捷效，实有神功。如水不足者有六味，水火不足者有八味，气不足者有四君，血不足者有四物，气血不足者，有十全八珍，心脾不足者，有补中归脾，独脾肾不足，兼心肺之火宜抑，而肝肾之阳宜温者，实无其药，余梦寐求之，始定此方，加减出入，亦水中补火之法，上内藏阳之义，为土金水一气化源之药也。幸无疑焉。张友大悟，照方投服六剂，而手足轻强，精神更倍。

　　儒学教谕金老师，夏月身发壮热，头疼咳嗽，医者以为感冒，用羌活、前胡、苏叶、橘半、枳壳之类，未终剂而头疼如破，舌强不清，溃汗粘手，左臂麻木，神气不堪，乃托徐东老招余诊之，按其脉洪大而空，缓而无力，知为气虚类中，误投发散，溃汗不止，当此疏泄之时，能免脱势继至乎，乃以熟地一两二钱、炒麦冬三钱、炒白术四钱、牛膝二钱四分、五味子八分、制附子一钱五分，每剂人参八钱，另煎冲服，日进二剂，不五日而饮食如故，精神渐复。学中一庠生李文渊者，与金老师同日得病，所见之候，所用之医，所服之药，并与金老师无异，遣人询之，一剂发散之后，汗出彻夜，次日告殂矣。老师闻之惊喜交集。

　　户部主政徐老先生夫人，年逾七十，由楚中任所回南，长江惊恐，早晚积劳，到家未几，身发壮热头疼医作伤寒，发散数剂，渐至面赤烦燥，神昏不语，头与手足移动，日夜无宁刻，医者病家俱窘极矣。乃延余治，按其脉细数无伦，重取无力，余曰：此劳极发热，热者乃元阳浮越于表也。更发散之，阴阳将竭矣。非重剂挽之无及，爰用前方，熟地一两六钱、炒麦冬、炒白术各三钱、牛膝二钱、五味子八分、制附子一钱二分，另用人参六钱，煎浓汁冲服，二三剂后，热减神清，后用八味归脾二汤，加减间服而愈，精神倍长。

　　新行洪飞涛之四令郎，因劳伤发热头疼，咳嗽胁痛，一医认为伤寒，大用发散，一剂之后，汗大出而热更甚，神昏见鬼躁渴舌黑，身重足冷，彻夜不寐，困顿欲尽。乃延余治，按其脉细数无伦，胃脉微极。余曰：劳伤中气发热，东垣先生补中益气汤，为此等病而设，令阴阳气和，自能汗出而解，今更虚其虚，阳气发泄殆尽，所以身愈热而神愈昏，阴阳既脱，自然见鬼目盲，过汗津液亦亡，所以舌黑足冷，阴阳俱绝之候，至于身重异常者，此尤足少阴之极虚症也。盖肾主骨，骨有气以举则轻，无气以举则倍重也。乃急以前方熟地二两、炒麦冬四钱、乳炒白术五钱、牛膝三钱、五味子一钱、制附子二钱，浓煎半碗，人参一两，煎至半钟冲服，口渴另用熟地二两、生麦冬五钱、人参八钱，浓汁碗许代茶饮之，三四剂后，头颅溃汗如雨者渐收，手足心干燥如火者渐润而温和，舌黑渐减，神色渐清，饮食渐思，热退嗽止，其后晨用生脉饮送服十补丸四五钱，午后以归脾加减煎膏成丸如弹子大，圆眼汤化服一丸，不一月而痊愈，精神更胜。

　　部主政山西李老先生，为人端方仁浓，与余相契十有年矣。癸亥入都，先生足病，疼痛不堪，步履久废，医用香港脚祛风燥湿之药，久服不效，饮食不甘，精神益疲，望余久矣。一入都门，即来延视，两寸洪大而数，两关便弱，两尺更微。余曰：人但知洪数为实热，而不知六脉洪数有力为实热是矣。若洪数而止见于寸，则上热中虚，而下寒也。大而数者，阳越于外也。细而数者，阴竭于内也。皆非实热，尽当虚论，今老先生之脉，孤阳浮越在上，而里实无阳也。夫阳气者，《经》所谓：若天与日也。阳气不到之所。如天日照临不及之地，则阴寒凝泣为病。凡阴必从阳长，故气病而血亦病焉。再用驱风燥湿，有是病则病当之，无是病则气血更受伤矣。脾主四肢，痿取阳明，肝肾筋骨，数脏并宜重焉。乃以前方加生杜仲三钱，杜仲古名思仙术，盐酒炒则入内而走腰肾，酒炒则走周身筋骨，且能去风，不制则下达，其性能令筋骨相着也。凡初病轻病，或一脏或一腑受伤，久病重病必脏腑牵连俱困，脏为阴，可胜纯阳之药，腑为阳，必加阴药制其潜热，务使五脏调和，互为灌溉，脏脏气血自生，脏脏有邪难匿，根本之处得力，枝叶之所自荣，邪不待攻而解矣。先生大悦，十余则后，自见康胜，其后晨以生脉饮送八味加鹿茸、牛膝、杜仲之丸药五钱，午后以人参、炙黄 、枣仁、当归、炒白芍、炒白术、茯苓、生杜仲、续断、牛膝，薄桂，大枣煎服，调理月余，精神健旺，步禾如初，适余南回，先生送我而言曰：在生一日，感激一日也。

　　刑部主政姚老先生，夏月钦命赴审河南，根据限往返，劳顿太甚，回京正当衙门办事，忽然手足麻木不举，乃回私宅，招一医诊视曰：此中暑也。以香需饮服之，觉甚不安，乃延余治，按其脉洪大而空，此血脱而非暑伤气之脉也。不敢直指其非，但云：恐将来脚上又中暑矣。先生未达其意，余回寓少顷，果足亦麻木，不能举动，先生始悟，遣使招余求治，此时口 舌强，自汗诸症俱见矣。乃以前方加减分两，连服两剂，汗少减而神始清，后以河间地黄饮子加减而愈。令弟中翰二先生，偶索余诊，两寸洪大倍常，两尺微弱倍甚。如出两人之手。余曰：先生无病而得此脉，诸宜慎之。先生曰：脉主将来何病？余曰：恐亦类令兄先生之病，而害则过之。渠曰：家兄中风之症，不为轻矣。宁有更重于此者乎！抑愚弟兄或病各不同，而岂必具犯中风者乎！且家兄因无子故，或者未能绝欲，弟则独宿旅邸多年，可以自信，倘病出意外，再求调治未晚也。余见渠甚忽略，亦不复为进言，一月之后，无故卒倒，急遣招余。余曰：形未病而脉先病，根本萎之于中久矣。岂可救乎？力请视之，脱症具备，已不能药矣。次日而卒，令兄先生尤以身命自重，弃官告假而归，后叩其故，大先生果因无子而多欲，二先生果绝欲而日醉酒，可见酒色害人一也。

　　长儿之太翁，高年且患足疾初愈，适于途中遇雨，疾趋而回，未几身热自汗，头疼咳嗽，继而吐血，饮食不思，精神野狼狈，延余诊视，两寸皆洪大而数，右关两尺甚微，此劳伤中气，脾不能统血也。咳嗽者火烁于肺也。身热者元阳浮越也。自汗者，气虚不能摄液也。头疼者，血虚火冒也。悉用前方熟地一两、炒麦冬四钱、炒白术二钱、牛膝三钱、五味子一钱、制附子一钱二分，另煎人参冲服，数剂之后，咳嗽吐血俱止，身凉进食而痊，后早晨生脉饮送加减肾气丸，午后以归脾汤，加减服之，精神如旧。

　　徐管朗先生夫人年七十余岁，忽患重疟，上则咳嗽吐血，下则泄泻，粒米不进，人事不省，胸膈胀甚，脉则两寸细数，左关弦大，右关甚微，两尺重按不起，势甚危笃，先生祷于关夫子前，得黄阁开时延故客之签，乃思十年前大病，余所治疗，因复来招，按其脉知为阴虚内热，阳虚外寒，肝无血养而强，脾无气充而弱，血无所统而吐，谷无所运而泻，气无所纳而胀，悉属本气为病，乃用前方冲参汤服，疟止神清，奈病患自谓胸有停滞，人参补药，必不肯服，乃令管朗先生以八味丸，云消食丸进之，病患始允，日以参汤送服，胸胀泄泻，吐血诸症余愈，饮食精神，俱倍于平日。

　　余侄孙年止三岁，身热咳嗽数日，适乡间痘疮盛行，因有近医以疏散风痰，兼行托痘为治，至六七日后，热势更甚，干哕吐蛔，神昏气促，食乳即吐，目闭不语，面青目直，哭无涕泪，乃来告急，余视之，此子先天不足，故面色 白皮细，初受外感虽轻，而中气之虚已甚，复加疏散透托，元阳汤液皆两亡矣。乃用前方熟地五钱、炒麦冬二钱、炒白术三钱、牛膝二钱、五味子四分、制附子八分，另煎人参二钱冲服，一剂热减，而一眼一鼻少有涕泪，二剂之后，始能受乳，热更减，而涕泪俱有矣。三四剂后，热退神爽，复以生脉饮，每早化服八味丸一钱二分，旬日而精神平复。

　　沈定老之孙媳，曾患久疟，已而成痞常发，胀痛不堪，久服顺气化痞而不效，今复壮热咳嗽，胸次胀疼更甚，延余诊视，按其脉两寸独洪，余皆微弱，右关尺尤甚，乃知土位无母，子母两虚，中空外浮之假象，投以前方一二剂，而胀痞倍加，余曰：此药力攻击，浊气解散而未降也，当再服之。复进二三剂，人参倍用，所谓少则壅滞，多则宣通也。果数日后咳嗽身热俱退，饮食进而精神健旺，其两载之痞胀，一日化为正气而守丹田，毫无形迹矣。
  </div>
  <div class="pagination">
   <a href="冯氏锦囊秘录_page158.html">
    上一页
   </a>
   <span>
    ...
   </span>
   <a href="冯氏锦囊秘录_page154.html">
    154
   </a>
   <a href="冯氏锦囊秘录_page155.html">
    155
   </a>
   <a href="冯氏锦囊秘录_page156.html">
    156
   </a>
   <a href="冯氏锦囊秘录_page157.html">
    157
   </a>
   <a href="冯氏锦囊秘录_page158.html">
    158
   </a>
   <span class="current-page">
    159
   </span>
   <a href="冯氏锦囊秘录_page160.html">
    160
   </a>
   <a href="冯氏锦囊秘录_page161.html">
    161
   </a>
   <a href="冯氏锦囊秘录_page162.html">
    162
   </a>
   <a href="冯氏锦囊秘录_page163.html">
    163
   </a>
   <a href="冯氏锦囊秘录_page164.html">
    164
   </a>
   <span>
    ...
   </span>
   <a href="冯氏锦囊秘录_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
