<!DOCTYPE html>
<html>
 <head>
  <meta charset="utf-8"/>
  <title>
   类经 - 第 70 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   类经 - 第 70 页/共 96 页
  </h1>
  <div class="content">
   其下手工夫，惟蒋氏调气篇、苏氏养生诀、李真人长生十六字诀皆得其法，足为入门之阶。如蒋氏调气篇曰：天地虚空中皆气，人身虚空处皆气。故呼出浊气，身中之气也；吸入清气，天地之气也，人在气中，如鱼游水中。鱼腹中不得水出入即死，人腹中不得气出入亦死，其理一也。善摄生者，必明调气之故。欲修调气之术者，当设密室闭户，安床暖席，偃卧瞑目，先习闭气，以鼻吸入，渐渐腹满，及闭之久，不可忍，乃从口细细吐出，不可一呼即尽，气定复如前闭之，始而十息，或二十息，不可忍，渐熟渐多，但能闭至七八十息以上，则脏腑胸膈之间，皆清气之布 矣。至于纯熟，当其气闭之时，鼻中惟有短息一寸余，所闭之气，在中如火，蒸润肺宫，一纵则身如委蛇，神在身外，其快其美，有不可言之状，盖一气流通表里上下彻泽故也。其所闭之气渐消，则恍然复旧。此道以多为贵，以久为功，但能于日夜间行得一两度，久久耳目聪明，精神完固，体健身轻，百病消灭矣。凡调气之初，务要体安气和，无与气意争。若不安和且止，俟和乃为之，久而弗倦则善矣。闭气如降龙伏虎，须要达其神理。胸膈常宜虚空，不宜饱满。若气有结滞，不得宣流，觉之，盒饭用吐法以除之，如 呵呼嘻嘘吹，六字诀之类是也。不然则泉源壅遏，恐致逆流，疮疡中满之患作矣。又如苏氏养生诀曰：每夜于子时之后，寅时之前，披衣拥被，面东或南，盘足而坐，叩齿三十六通，两手握固，拄腰腹间，先须闭目静心，扫除妄念，即闭口并鼻，不令出气，谓之闭息，最是道家要妙。然后内观五脏，存想心为炎火，光明洞彻，降下丹田中，待腹满气极，则徐徐出气，不得令耳闻声，候出息匀调，即以舌搅唇齿内外，漱炼津液，津液满口，即低头咽下，令津与气谷谷然有声，须用意精猛，以气送入丹田中。气定又根据前法为之，凡九闭气、三咽津而止。然后以左右手擦摩两脚心，使涌泉之气，上彻顶门，及脐下腰脊间皆令热彻。次以两手摩熨眼角耳项皆令极热，仍按捏鼻梁左右五七次，梳头百余梳而卧，熟卧至明。又如李氏十六字诀云：一吸便提，气气归脐 ，一提便咽，水火相见，注曰：上十六字，仙家名为十六锭金，乃至简至易之妙诀也。无分在官不妨政事，在俗不妨家务，在士不妨本业。只于二六时中，略得空闲，及行住坐卧，意一到处，便可行之。口中先须漱及三五次，舌搅上下 ，仍以舌抵上 ，满口津生，连津咽下，汨然有声。随于鼻中吸清气一口，以意会及心目，寂地直送至腹脐下一寸三分丹田气海之中，略存一存，谓之一吸。随用下部轻轻如忍便状，以意力提起，使气归脐，连及夹脊双关、肾门，一路提上，直至后顶玉枕关，透入泥丸顶内，其升而上之，亦不觉气之上出，谓之一呼。一呼一吸，谓之一息。气既上升，随又似前汨然有声咽下，鼻吸清气，送至丹田，稍存一存，又自下部如前轻轻提上，与脐相接而上，所谓气气归脐 ，寿与天齐矣。凡咽时口中有液愈妙，无液亦要汨然有声咽之。如是一咽一提，或三五口、或七或九、或十二、或二十四口。要行即行，要止即止，只要不忘，作为正事，不使间断，方为精进。如有疯疾，见效尤速。久久行之，却病延年，形体变，百疾不作，自然不饥不渴，安健胜常。行之一年，永绝感冒痞积逆滞，不生痈疽疮毒等疾，耳聪目明，心力强记，宿疾俱瘳，长生可望。如亲房事，于欲泄未泄之际，亦能以此提呼咽吸，运而使之归于元海，把牢春汛，不放龙飞，甚有益处。所谓造化吾手，宇宙吾心，功莫能述也。按此三家之法，若根据蒋氏，则卧亦可，昼亦可；根据苏氏，则坐亦可，夜亦可；根据李氏，则闲亦可，忙亦可。

　　此三说者，惟苏氏稍繁，较难为力，然其中亦有可用者，但不当拘泥耳。故或用此，或用彼，取长舍短，任意为之，贵得自然，第无勉强，则一身皆道，何滞之有？久而精之，诚不止于却病已也。又观之彭祖曰：和气导气之道，密室闭户，安床暖席，枕高二寸半，正身偃卧，瞑目闭气，以鸿毛着鼻上不动，经三百息，耳无所闻，目无所见，心无所思，如此则寒暑不能侵，蜂虿不能毒，寿百六十岁，邻于真人也。夫岂虚语哉？然总之，金丹之术百数，其要在神水华池，玉女之术百数，其要在还精采气，斯言得之矣。此外有云转辘轳、运河车、到玉关、上泥丸者，皆言提气也；有云进用武火、出用文火者，谓进欲其壮，出欲其徐，皆言呼吸也；有云赤龙搅水混、神水满口匀者，皆言津液也，有想火入脐轮、放火烧遍身者，皆言阳气欲其自下而升，以温元海三焦也。再如或曰龙虎，或曰铅汞，或曰坎离，或曰夫妇，或云导引，或云栽接，迹其宗旨，无非此耳。虽其名目极多，而可以一言蔽之者，则曰出少入多而已。医道通仙，斯其为最，闻者勿谓异端，因以资笑柄云。 音护，流散也。）

　　假令丙寅刚柔失守，（丙与辛合，皆水运也。寅申年少阳司天，必厥阴在泉，厥阴属巳亥而配于水运，则辛巳为在泉之化。故上丙则下辛，丙刚辛柔，一有不正，皆失守矣。丙申辛亥，其气大同。）上刚干失守，下柔不可独主之，（若上年之乙丑司天土不退位，则丙寅之水运虽刚，亦不迁正，其气反虚。丙不得正，则辛柔在泉独居于下，亦失守矣。）中水运非太过，不可执法而定之，（丙虽阳水，若或有制，即非太过，不可谓为有余而执其法也。）布天有余而失守上正，天地不合，即律吕音异，（阳年布天虽有余，若上下失守，则天地不合，在丙寅阳律，则太羽无声，在辛巳阴吕，则少羽不应。）如此即天运失序，后三年变疫。（水郁之发，三年后变为水疫。）详其微甚，差有大小，至而即后三年，至甚即首三年，（气微则疫小，气甚则疫大，疫有小大，故至有迟速。）当先补心俞，（心俞，在足太阳经。水邪之至，恐伤火脏，故当先补心俞以固其本。旧注曰：用圆利针，于口中令温暖，次以手按穴，得其气动，乃咒曰：太始上清，丹元守灵。诵之三遍。先想火光于穴下，然后刺可同身寸之一分半，留七呼，得气至，次进针三分，以手弹之，令气至针，得动气而徐徐出针，次以手扪其穴，令受针人闭气三息而咽气也。）次五日，可刺肾之所入。（足少阴经阴谷穴也。水邪之至，故当刺此以泄其气。旧注曰：用圆利针，令口中温暖，先以手按穴，乃咒曰：太微帝君，五气反真，六辛都司，符扶黑云。

　　诵之一遍。刺可入同身寸之四分，得动气至而急出之。）又有下位地甲子，辛巳柔不附刚，亦名失守，即地运皆虚，后三年变水疠，即刺法皆如此矣。（地甲子，总言在泉之化也。后仿此。丙寅年在泉，厥阴辛巳治之。若辛巳不得迁正于下，是谓柔不附刚，三年之后，水郁发而为疠，其针法皆如前。凡丙辛水运之年上下失守者其治皆然。）其刺如毕，慎其大喜欲情于中，如不忌，即其气复散也，令静七日，（用针之后，当忌如此，否则无效。）心欲实，令少思。（思则神劳，神劳则心虚，水胜之时，尤所当慎。）

　　假令庚辰刚柔失守，（乙庚皆金运也。辰戌年太阳司天，必太阴在泉，太阴属丑未而配于金运，则乙未为在泉之化。

　　庚刚乙柔，设有不正，则失守矣。庚戌乙丑，其气皆同。）上位失守，下位无合，乙庚金运，故非相招，（若上年己卯天数有余，阳明不退位，则本年庚辰失守于上，乙未无合于下，金运不全，非相招矣。）布天未退，中运胜来，上下相错，谓之失守，（上年己卯天数不退，则其在泉之火，来胜今年中运也。）姑洗林钟，商音不应也，（庚辰阳律，太商也，其管姑洗。乙未阴吕，少商也，其管林钟。金气不调，则商音不应。）如此即天运化易，三年变大疫。（三年之后，金气发而为疫。）详其天数，差有微甚，微即微，三年至，甚即甚，三年至（微则徐，三年后，甚则速，三年首也。）当先补肝俞 ，（肝俞在足太阳经。金邪之至，恐伤木脏，故先补之。旧注曰：用圆利针，以口温暖，先以手按穴，得动气，欲下针而咒曰：气从始清，帝符六丁，左施苍城，右入黄庭。诵之三遍。先想青气于穴下，然后刺之三分，得气而进针，针入五分，动气至而徐徐出针，以手扪其穴，令受针人咽气。）次三日，可刺肺之所行。（手太阴经，经渠穴也。金邪之至，故当刺其所行，以泻金气。旧注曰：用圆利针，于口内温令暖，先以左手按穴而咒曰：太始上真，五符帝君，元和气令，司入其神。诵之三遍。刺可同身寸之三分，留二呼，动气至而出针。）刺毕，可静神七日，慎勿大怒，怒必真气却散之。

　　（怒复伤肝，故当慎之。）又或在下地甲子，乙未失守者，即乙柔干，即上庚独治之，亦名失守者，即天运孤主之，三年变疠，名曰金疠，（庚辰年在泉，太阴乙未之化也。若乙未不得迁正，而庚辰孤主于上，亦名失守，三年之后，必气变而为金疠。）其至待时也，详其地数之等差，亦推其微甚，可知迟速尔。（疠之至也，其微甚迟速亦如天数。）诸位乙庚失守刺法同。（凡乙庚之年上下失守者，刺法皆同前。）肝欲平，即勿怒。（保守肝气，防金胜也。）

　　假令壬午刚柔失守，（丁壬皆木运也。子午年少阴司天，必阳明在泉，以阳明配合木运，则丁卯丁酉为在泉之化。刚柔不正，则皆失守矣。）上壬未迁正，下丁独然，即虽阳年，亏及不同，（若上年辛巳司天有余，厥阴不退位，则本年壬丁不合，木运太虚，刚不正于上，柔孤立于下，虽曰阳年，亏则不同也。）上下失守，相招其有期，瘥之微甚，各有其数也，（招，合也。得位之日，即其相招之期，微者远，甚者速，数有不同耳。）律吕二角，失而不和，同音有日，（阳律太角，木音上管，阴吕少角，木音下管，壬丁失守，则二角不和。必上下迁正之日，其音乃同也。）微甚如见，三年大疫。

　　（微至乙酉，甚在甲申，木疫发也。）当刺脾之俞，（脾俞，在足太阳经。木疫之至，恐伤土脏，当先补之。旧注曰：用圆利针，令口中温暖而刺之，即咒曰：五精智精，六甲玄灵，帝符元首，太始受真。诵之三遍。先想黄气于穴下，然后刺之二分，得气至而次进之，又得动气次进之，二进各一分，留五呼，即徐徐出针，以手扪之，令其人闭息三遍而咽津也。）次三日，可刺肝之所出也。（足厥阴经，大敦穴也。木邪之至，故当刺此所出，以泻木气。旧注曰：用圆利针，令口中温暖而刺之，即咒曰：真灵至玄，天道冥然，五神各位，气守三田。诵之，然后可刺入同身寸之三分，留十呼，动气至而出其针。）刺毕，静神七日，勿大醉歌乐，其气复散，又勿饱食，勿食生物，（皆防其伤脾也。）欲令脾实，气无滞饱，无久坐，食无太酸，无食一切生物，宜甘宜淡。（畏木侵脾，故宜保之如此。）又或地下甲子，丁酉失守其位，未得中司，即气不当位，下不与壬奉合者，亦名失守，非名合德，故柔不附刚，即地运不合，三年变疠，（本年丁酉未得迁正于下，则不能上奉壬午，亦名失守，非合德也。三年之后，必气变而为木疠。）其刺法一如木疫之法。（凡诸丁壬之年，上下失守，其刺法皆同前。）

　　假令戊申刚柔失守，（戊癸皆火运之年，寅申岁必少阳司天，厥阴在泉，以厥阴而配火运，刚癸亥为在泉之化。戊申之刚在上，癸亥之柔在下，一有不正，俱失守矣。戊寅癸巳，其气皆同。）戊癸虽火运，阳年不太过也。（戊癸虽为火运，若刚柔失守，即在阳年亦非太过也。）上失其刚。柔地独主，其气不正，故有邪干，（若上年丁未司天有余，太阴不退位，则本年戊申失守于上，癸亥独主于下，火运不正，水必犯之，故有邪干。）迭移其位，差有浅深，欲至将合，音律先同，（气有微甚，故差有浅深。若刚柔将合，故音律先同。盖戊申阳律，太征也。癸亥阴吕，少征也。其气和，其音叶矣。）

　　如此天运失时，三年之中，火疫至矣。（戊癸失守，故变火疫，速在庚戌，迟则辛亥当至矣。）当刺肺之俞。（肺俞，在足太阳经。火疫之至，恐伤金脏，故当先补之。旧注曰：用圆利针，令口中温暖，先以手按穴，乃刺之，咒曰：真邪用搏，气灌元神，帝符反本，位合其亲。诵之三遍。刺之二分，候气欲至，想白气在穴下，次进一分，得气至而徐徐出其针，以手扪其穴。按：此下当云次三日，可刺手厥阴之所流。必脱失也。）刺毕，静神七日，勿大悲伤也，悲伤即肺动，而真气复散也，（用针补肺，故忌其伤。）人欲实肺者，要在息气也。（肺主气，息气乃可以补肺，即闭气存神之道。义见前。）

　　又或地下甲子，癸亥失守者，即柔失守位也，即上失其刚也，即亦名戊癸不相合德者也，即运与地虚，后三年变疠，名曰火疠。（又若癸亥在泉不得迁正，下柔失位，上刚无合，戊虽阳火，亦失守矣，后之三年，发而为病，名曰火疠。）

　　是故立地五年，以明失守，以穷法刺，于是疫之与疠，即是上下刚柔之名也，穷归一体也，即刺疫法只有五法，即总其诸位失守，故只归五行而统之也。（上文五年，言天即地在其中矣。虽疫自天来，疠从地至，若乎有辨；然不过上下刚柔之分耳，其穷归于病，则一体也，故其刺法，亦惟此五者而已。此章以甲丙戊庚壬五阳年为例，阳刚失守，则阴柔可知，故可以五行为言而统之也。此下有辟疗五疫法，见论治类二十。）

　　二十八卷　运气类

　　四十二、刚柔失守之义

　　（《素问·遗篇本病论》）

　　帝曰：余闻天地二甲子，十干十二支，上下经纬天地，数有迭移，失守其位，可得昭乎？（天地二甲子，言刚正于上，则柔合于下，柔正于上，则刚合于下，如上甲则下己，上己则下甲，故曰二甲子，凡十干十二支上下相合，经纬皆然。）岐伯曰：失之迭位者，谓虽得岁正，未得正位之司，即四时不节，即生大疫。（应司天而不司天，应在泉而不在泉，是未得正位之司也。四时失其节气，则大疫必至矣。）注《玄珠密语》云：阳年三十年，除六年天刑，计有太过二十四年。

　　（庚子庚午，君火刑金运，庚寅庚申，相火刑金运，戊辰戊戌，寒水刑火运 ，此阳运之天刑，共计六年，本非有余。其外二十四年，则皆阳刚太过之运。）除此六年，皆作太过之用，令不然之旨。今言迭支迭位，皆可作其不及也。（三十年中，除此六年天刑之外，皆作太过。乃阳运自胜而无邪伤者也。若刚柔迭失其位，气有不正，虽属阳年亦为不及也。）

　　假令甲子阳年土运太窒，（窒，抑塞也。此下皆重明前章刚柔失守之义。窒音只。）如癸亥天数有余者，年虽交得甲子，厥阴犹尚治天。（癸亥年厥阴司天不退位，则甲子年少阴司天不得迁正，是为窒也。）地己迁正，阳明在泉，去岁少阳以作右间，（甲子年在泉，阳明己卯也。甲未迁正于上，己巳得位于下，故上年在泉之少阳，退作地之右间矣。）即厥阴之地阳明，故不相和奉者也。（以癸亥年之司天，临甲子年之在泉，则上癸下己，不相和合者也。）癸己相会，土运太过，虚反受木胜，故非太过也，何以言土运太过？（癸己相会，则甲失其位，虽曰阳土，其气巳虚，土虚则受木胜，尚何太过之有？）况黄钟不应太窒，木既胜而金还复，金既复而少阴如至，即木胜如火而金复微。（黄钟为太宫之律，阳土运窒则黄钟不叶，木乃胜之，木胜必金复，金既复而子年司天，少阴忽至，则木反助火克金 ，其复必微，而甲己之土皆失守矣。）如此则甲己失守，后三年化成土疫，晚至丁卯，早至丙寅，土疫至也。（甲己化土，故发为土疫，即后世所谓湿温之类。自甲子至丙寅，三年首也；至丁卯，三年后也。）大小善恶，推其天地，详乎太乙。（推其天地，察司天在泉之盛衰也。太乙义详本类前七及三十五。）又只如甲子年，如甲至子而合，应交司而治天，（甲与子合，则少阴君火，应交司治天也。）即下己卯未迁正，而戊寅少阳未退位者，亦甲己下有合也，（甲子年在泉己卯阳明未迁正者，以癸亥年在泉戊寅少阳不退位也。故令甲与戊对，子与寅配，而甲己不能合，是己之阴土窒于下，柔失其守矣。）即土运非太过，而木乃乘虚而胜土也，金次又行复胜之，即反邪化也。（己土不正于下，则亦为木胜而金复，三年之后，必化土疠，故云邪化也。）阴阳天地殊异尔，故其大小善恶，一如天地之法旨也。（在上则应天，在下则应地，明天地之法旨，则大小善恶之应可知矣。）

　　假令丙寅阳年太过，如乙丑天数有余者，虽交得丙寅，太阴尚治天也，（乙丑司天太阴不退位，则本年少阳亦不得迁正。）地已迁正，厥阴司地，去岁太阳以作右间，（丙寅少阳虽未司天，辛巳厥阴已正在泉，故上年司地庚辰，当退位作右间也。）即天太阴而地厥阴，故地不奉天化也。（上乙下辛非合，故地不奉天。）乙辛相会，水运太虚，反受土胜，故非太过。（丙辛未合，水运虚也，故土胜之。）即太簇之管，太羽不应，土胜而雨化，木复即风。（太簇之管，羽音阳律也，丙运失守，故太羽不应，而雨为之胜，风为之复也，）此者丙辛失守，其会后三年，化成水疫，晚至己巳，早至戊辰，甚即速，微即徐。（速即戊辰，徐即己巳也。）水疫至也。大小善恶，推其天地数，乃太乙游宫。（天地太乙义见前。）又只如丙寅年，丙至寅且合，应交司而治天，（丙与寅合，则少阳相火应交司而治天。）即辛巳未得迁正，而庚辰太阳未退位者，亦丙辛不合德也，（辛巳乃本年在泉，庚辰乃上年在泉，庚辰不退位则辛巳不迁正，有丙无辛，孤立于上，不合其德，亦水运之失守也。）即水运亦小虚而小胜，或有复，后三年化疠，名曰水疠，其状如水疫，治法如前。（凡失守者，即虽小虚，小有胜复，亦不免于为疠，则甚者可知。水疫水疠，即后世寒疫阴证之类，其治法如前章。）

　　假令庚辰阳年太过，如己卯天数有余者，虽交得庚辰年也，阳明犹尚治天，（阳明乃己卯年司天，若不退位，则庚辰不能迁正。）地已迁正，太阴司地，去岁少阴以作右间。（庚辰在泉，太阴也，既已迁正，则己卯之少阴在泉者，以退作地之右间也。）即天阳明而地太阴也，故地不奉天也。（天阳明，己卯也。地太阴，乙未也。己乙非合，故地不奉天。）乙己相会，金运太虚，反受火胜，故非太过也。（乙庚不合而乙己合，故金运虚而火胜之。）即姑洗之管，太商不应，火胜热化，水复寒刑。（庚金失守，则太商不应，姑洗之管，乃其律也。金虚则火胜，火胜则水复，故当先热而后寒。）此乙庚失守，其后三年化成金 疫也，速至壬午，徐至癸未，金疫至也。大小善恶，推本年天数及太乙也。（本年天数及太乙，言所至之年也。又遇其逆则灾大，若逢其顺则灾微。）又只如庚辰，如庚至辰，且应交司而治天，（若庚辰既合，则太阳寒水，当于交司之日而治天矣。）即下乙未未得迁正者，即地甲午少阴未退位者，且乙庚不合德也，（乙未太阴乃本年在泉，甲午少阴乃上年在泉，若甲午未退则乙未不正，庚虽正于上，乙失守于下，乙庚不合，亦金运之亏也。）即下乙未干失刚，亦金运小虚也，有小胜，或无复，（乙未干失刚，以柔不正而失其刚也。柔失其正，故金曰小虚。火有小胜及太阴气至，则水不得行，故或无复也。）后三年化疠，名曰金疠，其状如金疫也，治法如前。（金疫亦名杀疫，金疠亦名杀疠，其治法皆如前章。）

　　假令壬午阳年太过，如辛巳天数有余者，虽交后壬午年也，厥阴犹尚治天，（辛巳之厥阴当退不退，则壬虽阳木，亦不能正其运。）地已迁正，阳明在泉，去岁丙申少阳以作右间，（壬午之丁酉阳明迁正在泉，辛巳之丙申少阳，当退作地之右间也。）即天厥阴而地阳明，故地不奉天者也。（以辛巳之天，临壬午之地，故不相和奉也。）丁辛相合会，木运太虚，反受金胜，故非太过也。（辛不退，壬不正，丁不合壬而会辛，木运失守，金必胜之，亦犹不及也。）即蕤宾之管，太角不应，金行燥胜，火化热复。 （蕤宾之管，太角之律也。阳木不正，故蕤宾失音，金所以胜，火所以复，而邪至矣。）

　　甚即速，微即徐，疫至大小善恶，推疫至之年天数及太乙。（其速其徐，总不出三年之外，而大小善恶，又当推疫至之年神也。）又只如壬至午，且应交司而治之，（壬与午，合其交司之日，则少阴治天矣。）即下丁酉未得迁正者，即地下丙申少阳未得退位者，见丁壬不合德也，（丁酉阳明为本年在泉，丙申少阳乃上年在泉，丙申不退则丁酉不正，有壬无丁，木德不合也。）即丁柔干失刚，亦木运小虚也，有小胜小复，（柔不合刚，下不应上，亦为小虚，故有胜复。）后三年化疠，名曰木疠，其状如风疫，治法如前。（木疠风疫，即后世风温之类。）

　　假令戊申阳年太过，如丁未天数太过者，虽交得戊申年也，太阴犹尚治天，（丁未之太阴不退位，戊申虽阳年太过，不能正其火运。）地已迁正，厥阴在泉，去岁壬戌太阳已退位作右间，即天丁未，地癸亥，故地不奉天化也。（戊申年天未正而地已正，则上年太阳在泉者，已退作地之右间矣。是天仍丁未，地则癸亥，癸不得戊，故地不奉天之火化。）丁癸相会，火运太虚，反受水胜，故非太过也。（戊癸不合，火运必虚，故受水之胜。）即夷则之管，上太征不应。（夷则之管，火之律也。上管属阳，太征也。下管属阴，少征也。戊不得正，故上之太征不应。）此戊癸失守，其会后三年化疫也，速至庚戌。大小善恶，推疫至之年天数及太乙。（速在庚戌，远在辛亥，三年内外，火气为疫也。）又只如戊申，如戊至申，且应交司而治天，（戊申既合交司之日，少阳当治天也。）即下癸亥未得迁正者，即地下壬戌太阳未退位者，见戊癸未合德也，（戊申年当厥阴癸亥在泉，若上年壬戌不退，则癸亥不正，戊癸火运不合其德也。）即下癸柔干失刚，见火运小虚也，有小胜，或无复也。（火运不足，水必胜之，水胜则土复，当其复时而厥阴若正，则土或无复也。）后三年化疠，名曰火疠也， 治法如前。（火疠，即后世所谓温疫热病之类，其针治之法如前章。）治之法可寒之泄之。（此言针治之外，又当药治者如此。火邪为疠，故宜寒之泄之。由此观之，则凡上文五刚化疫，五柔化疠，或针或药，皆宜因气施治，又在不言可知也。）

　　二十八卷　运气类

　　四十三、十二脏神失守位邪鬼外干之刺

　　（《素问·遗篇刺法论》）

　　黄帝问曰：人虚即神游失守位，使鬼神外干，是致夭亡，何以全真？愿闻刺法。（全其真即保其神，神全则邪不能干也。）岐伯稽首再拜曰：昭乎哉问！谓神移失守，虽在其体，然不致死；或有邪干，故令夭寿。（虚而无邪，未必致死。 若神气既虚，邪复干之，则夭寿矣。）

　　只如厥阴失守，天以虚，人气肝虚，感天重虚，即魂游于上，（厥阴属木，在人应肝，人之肝虚，复感天虚，则肝不藏魂。魂属阳，故游散于上。神光不聚，而白尸鬼犯之，令人暴亡也。）邪干厥大气，身温犹可刺之，（厥，逆也。大气，元气也。肝木失守，金邪犯之。若神气未脱，四肢虽冷，心腹尚温，口中无涎，舌卵不缩者，尚可刺救复苏。后仿此。）

　　刺其足少阳之所过，（丘墟穴也。肝胆相为表里，故宜刺之。旧注曰：用毫针，于人近体暖针至温，以左手按穴，咒曰：太上元君，常居其左，制之三魂。诵之三遍。次呼三魂名：爽灵、胎光、幽精。诵之三遍。次想青龙于穴下，刺入同身寸之三分，留三呼，徐徐出针，令亲人授气于口中，腹中鸣者可治之。）次刺肝之俞。（肝俞，足太阳经穴，刺此所以补肝。旧注曰：用毫针，着身温之，左手按穴，咒曰：太微帝君，元英制魂，真元反本，令入青云。又呼三魂，各如前三遍。刺三分，留三呼，次进二分，留三呼，复取针至三分，留一呼，徐徐出之，即气反而复活。）

　　人病心虚，又遇君相二火司天失守，感而三虚，（人之心虚，而遇司天二火失守，又或惊而夺精， 汗出于心，是为三虚，则神光不聚，邪必犯之。）遇火不及，黑尸鬼犯之，令人暴亡，（黑为水色，火运不及则水胜之，故见黑尸鬼。）可刺手少阳之所过，（阳池穴也。手少阳为相火之经，故宜补之。旧注曰：用毫针，于人身温暖，以手按穴，咒曰：太乙帝君，泥丸总神，丹无黑气，来复其真。诵之三遍。想赤凤于穴下，刺入二分，留七呼，次进一分，留三呼，复退留一呼，徐徐出针，手扪其穴，即令复活也。）复刺心俞。（足太阳经穴，刺之以补君火。旧注曰：用毫针，着身温暖，以手按穴，咒曰：丹房守灵，五帝上清，阳和布体，来复黄庭。诵之三遍。刺入同身寸之二分，留一呼，次进一分，留一呼，退至二分，留一呼，徐徐出针，以手扪其穴。）

　　人脾病，又遇太阴司天失守，感而三虚，（土气重虚，又或汗出于脾胃，是为三虚，则智意二神失守其位。）又遇土不及，青尸鬼邪犯之于人，令人暴亡，（青尸鬼，木邪也，脾土虚者乃见之。）可刺足阳明之所过，（冲阳穴也，刺此所以补胃。旧注曰：用毫针，着人身温暖，以手按穴，咒曰：常在魂庭，始清太宁，元和布气，六甲反真。诵之三遍。先想黄庭于穴下，刺入三分，留三呼，次进二分，留一呼，徐徐退出，以手扪之。）复刺脾之俞。（脾俞，在足太阳经，补脾也。旧注曰：用毫针，以手按之，咒曰；太始干位，总统坤元，黄庭真气，来复来全。诵之三遍。刺之三分，留二呼，进至五分，动气至，徐徐出针。）

　　人肺病，遇阳明司天失守，感而三虚，（肺与阳明皆属金，人虚天虚，又或汗出于肺，是为三虚，而火邪犯之。）又遇金不及，有赤尸鬼干人，令人暴亡，（赤尸鬼，火邪也。金为火胜，故见赤鬼。）可刺手阳明之所过，（合谷穴也。肺与大肠为表里，故当刺此以补金。旧注曰：用毫针，着人身温暖，先以手按穴：咒曰：青气真全，帝符日元，七魄归右，今复本田。诵之三遍。想白气于穴下，刺入三分，留三呼，次进至五分，留三呼，复退一分，留一呼，徐徐出针，以手扪其穴，可复活也。）复刺肺俞。（肺俞在足太阳经，用针以补肺。旧注曰：用毫针，着体温暖，先以手按穴，咒曰：左元真人，六合气宾，天符帝力，来入其司。诵之三遍。针入一分半，留三呼，次进二分，留一呼，徐徐出针，以手扪其穴。）

　　人肾病，又遇太阳司天失守，感而三虚，（人之水脏、天之水气既皆不足，又遇汗出于肾，是为三虚而肾神失守，土邪必相犯也。）又遇水运不及之年，有黄尸鬼干犯人正气，吸人神魂，致暴亡，（黄为土色，水脏神虚，故见土鬼。神魂散荡，若为所吸，多致暴亡。若四肢厥冷气脱，但得心腹微温，眼色不易，唇口及舌不变，口中无涎，尚可救也。）可刺足太阳之所过，（京骨穴也。肾与膀胱为表里，故当刺此以补水脏。旧注曰：用毫针，着人身温暖，以手按穴，咒曰：元阳育婴，五老反真，泥丸玄华，补精长存。想黑气于穴下，刺入一分半，留三呼，乃进至三分，留一呼，徐徐出针，以手扪其穴。）复刺肾俞。（在足太阳经，用针补之。旧注曰：用毫针，先以手按穴，咒曰：天玄日晶，太和昆灵，贞元内守，持入始清。诵之三遍。刺之三分，留三呼，次又进至五分，留三呼，徐徐出针，以手扪之。）

　　黄帝问曰：十二脏之相使，神失位，使神彩之不圆，恐邪干犯，治之可刺，愿闻其要。（十二脏各有其神，相通运用，故曰相使。一有失位，则神光亏缺，是谓不圆。邪因得而犯之，刺治之法如后。）岐伯稽首再拜曰：悉乎哉！问至理，道真宗，此非圣帝，焉究斯源？是谓气神合道，契符上天。（天地之道，气与神耳，人生之道，亦惟此也，故曰契符上天。）

　　心者，君主之官，神明出焉，（心为一身之主，万几之舍，故神明出焉。若情欲伤心，最为五劳之首，心伤则神不守舍，损抑元阳，夭人长命，莫此为甚，而实人所不知。澄心则养神，抱元守一之道，端从此始。此下十二脏相使及君主神明等义，详脏象类第一章。）可刺手少阴之源。（神门穴也。用长针，口中温之，刺三分，留三呼，次进一分，留一呼，徐徐出针，以手扪其穴。凡刺各经之源者，皆所以补之也。后准此。）肺者，相傅之官，治节出焉，（肺藏气，主行营卫，故治节由之。若形寒饮冷，悲忧过度，则肺气受伤，神失守位。）可刺手太阴之源。（太渊穴也。用长针，口中温之，以手按穴，刺入三分，留三呼，动气至，徐徐出针，以手扪其穴。）肝者，将军之官，谋虑出焉，（气强而勇，故号将军。

　　性多变动，故主谋虑。若恚怒气逆，上而不下，则肝神受伤也。）可刺足厥阴之源。（太冲穴也。用长针，于口中先温，以手按穴，刺入三分，留三呼，次进二分，留二呼，徐徐出针，以手扪其穴。）胆者，中正之官，决断出焉，（胆气刚果，故官为中正而主决断。若大惊卒怒，其气必伤，神光散失，病为惶惧膈噎等证。）可刺足少阳之源。（丘墟穴也，用长针。

　　温于口内，先以左手按穴，刺三分，留三呼，进至五分，留二呼，徐徐出针，以手扪其穴。）膻中者，臣使之官，喜乐出焉，（膻中者，心包络所居，相火之位，故为臣使。卫护君主，故喜乐出焉。若五情不节，皆能伤之，令人失志恍惚，神光不聚，则邪犯之。）可刺心包络所流。（劳宫穴也。用长针，于口中温之，先以左手按穴，刺入三分，留二呼，徐徐出针，以手扪其穴。）脾为谏议之官，知周出焉，（脾藏意，神志未定，意能通之，故为谏议之官。虑周万事，皆由乎意，故智周出焉。若意有所着，思有所伤，劳倦过度，则脾神散失矣。）可刺脾之源。（太白穴也。用长针，口内温之，先以左手按穴，刺入二分，留五呼，进至三分，留五呼，徐徐出针，以手扪之。）胃为仓廪之官，五味出焉。（饥饱失宜，饮食无度，偏于嗜好，其神乃伤。）可刺胃之源。（冲阳穴也。用长针，于口中温之，先以左手按穴，刺入三分，留三呼，进二分，徐徐出针，以手扪其穴。）大肠者，传道之官，变化出焉，（食物至此，变化其形而出，闭结则肠胃壅滞，泄利则门户不要，传道失守，三焦元气之所关也。）可刺大肠之源。（合谷穴也。用长针，口中温之，刺入三分，留三呼，进至二分，留一呼，徐徐出之。）小肠者，受盛之官，化物出焉，（受盛水谷而厘清浊，故曰化物出焉。清浊不 分，则小肠失其化矣。）可刺小肠之源。（腕骨穴也。用长针，口中温针，先以左手按穴，刺三分，留三呼，进二分，留一呼，徐徐出针，以手扪其穴。）肾者，作强之官，伎巧出焉，（色欲恐惧，强力入水，皆能伤肾。肾伤则作强伎巧，神失其职矣。）

　　刺其肾之源。（太溪穴也。用长针，于口中先温，以左手按穴，刺入三分，留一呼，进一分，留一呼，徐徐出针，以手扪其穴。）三焦者，决渎之官，水道出焉，（决渎者，水道流通之义。如江河淮济，不变其道，百川归之，以入于海，故曰四渎。人之三焦，在上主纳，在中主运。在下主出。若出纳营运不得其正，则三焦失守，神气不聚，邪乘虚而犯之矣。）

　　刺三焦之源。（阳池穴也。用长针，于口中温之，先以左手按穴，刺三分，留三呼，进一分，留一呼，徐徐出针，以手扪之。）膀胱者，州都之官，精液藏焉，气化则能出矣，（膀胱为三焦之下泽，津液所聚，故曰州都。然赖下焦之气，施化而通，若其不约而遗，不利而癃，皆气海之失职也。）刺膀胱之源。（京骨穴也。用长针，先温于口中，以左手按穴，刺入三分，留三呼，进二分，留三呼，徐徐出针，以手扪其穴。）凡此十二官者，不得相失也。（不相失者谓之相使，失则神气散乱，有邪干犯，灾害至矣，宜用刺法以全其真也。）是故刺法有全神养真之旨，亦法有修真之道，非治疾也，故要修养和神也。（此言针法有如此之妙，其要在修养和神而已。）道贵常存，补神固根，精气不散，神守不分。（道贵常存者，贵其不衰也。不衰之道，在补神以固根。欲全其神，在精气不散，则神守不分矣。）然即神守，而虽不去亦全真。（言神守者，岂惟神不去，正所以全真也。）人神不守，非达至真。（至真之道，要在守神，不知守神，非达道也。）至真之要，在乎天玄，（玄者，水之色。天玄者，天一之义。以至真之要，重在精也。）神守天息，复入本元，命曰归宗。（天息者，鼻息通乎天也。守息则气存，气存则神存，故曰神守天息。以上三节，首言神，次言精，此言气。夫人始生，先成精，精其本也。儿在母腹，先通胎息，气其元也。既宝其精，又养其气，复其本，返其元矣。精气充而神自全，谓之内三宝。

　　三者合一，即全真之道也，故曰归宗。前有存三守一愚按，在四十一。）

　　二十八卷　运气类

　　四十四、神失守位邪鬼外干之义

　　（《素问·遗篇本病论》）

　　黄帝曰：人气不足，天气如虚，人神失守，神光不聚，邪鬼干人，致有夭亡，可得闻乎？（神光，神明也。人气与天气皆失守，则阳神不聚，阴鬼干人，致死之兆也。）岐伯曰：人之五脏，一脏不足，又会天虚，感邪之至也。（人有不足之脏，与天虚之气相会者，其邪至甚，如肝遇木虚，心遇火虚之类也。）

　　人忧愁思虑即伤心，又或遇少阴司天，天数不及，太阴作接间至，即谓天虚也，此即人气天气同虚也。（少阴司天之年，太阴尚在左间。若少阴不足，则太阴作接者，未当至而至矣。此以君火之虚，与人心气同虚也。）又遇惊而夺精，汗出于心，（夺精者，夺心之精也。五脏各有其精，如《本神篇》曰：五脏主藏精者也，不可伤，伤则失守而阴虚。即此之义。）因而三虚，神明失守。（先有忧愁之伤，又有少阴不及，再遇惊而夺精，三虚相会，神明失守矣。）心为君主之官，神明出焉，神失守位，即神游上丹田，在帝太乙帝君泥丸君下。（人之脑为髓海，是谓上丹田，太乙帝君所居，亦曰泥丸君，总众神者也。心之神明失守其位，则浮游于此。）神既失守，神光不聚，却遇火不及之岁，有黑尸鬼见之，令人暴亡。

　　（心属火，心神失守，神明衰也，又遇火运不及，故见水色之鬼。非但癸年，即戊年失守亦然，司天二火不及亦然。尸鬼者，魄之阴气。阳脱阴孤，其人必死，故尸鬼见也。）

　　人饮食劳倦即伤脾，又或遇太阴司天，天数不及，即少阳作接间至，即谓之虚也，此即人气虚而天气虚也。（太阴司天之年，少阳尚为天之左间。若太阴不足，则接者先至而少阳得政。脾气既伤，又遇太阴失守，是重虚也。）又遇饮食饱甚，汗出于胃，醉饱行房，汗出于脾，（卫气不固，则五脏汗泄于外，邪得乘而犯之，故致人神失守也。）因而三虚，脾神失守。（既伤于脾，次遇天虚，再加汗出，是三虚也。）脾为谏议之官，智周出焉，神既失守，神光失位而不聚也，（脾神失守，意智乱也。）却遇土不及之年，或己年或甲年失守，或太阴天虚，青尸鬼见之，令人卒亡。（土运不及，不止己年，而甲亦有之，又或太阴司天，失守其位，故木邪鬼见，令人卒亡。）

　　人久坐湿地、强力入水即伤肾，肾为作强之官，伎巧出焉，因而三虚，肾神失守。神志失位，神光不聚，（诸脏皆言作接间至及汗出之由，惟此不言，必脱失也。太阳寒水司天之年，厥阴尚为左间。若太阳不足，则厥阴作接间至，此天虚也。《经脉别论》云：持重远行，汗出于肾，兼之坐湿入水，肾气必伤，是为三虚。肾神不守，则精衰志失也。）却遇水不及之年，或辛不会符，或丙年失守，或太阳司天虚，有黄尸鬼至，见之令人暴亡。（水不及者，土邪犯之，故黄尸鬼见，卒然伤人。）

　　人或恚怒，气逆上而不下，即伤肝也，又遇厥阴司天，天数不及，即少阴作接间至，是谓天虚也，此谓天虚人虚也。
  </div>
  <div class="pagination">
   <a href="类经_page69.html">
    上一页
   </a>
   <span>
    ...
   </span>
   <a href="类经_page65.html">
    65
   </a>
   <a href="类经_page66.html">
    66
   </a>
   <a href="类经_page67.html">
    67
   </a>
   <a href="类经_page68.html">
    68
   </a>
   <a href="类经_page69.html">
    69
   </a>
   <span class="current-page">
    70
   </span>
   <a href="类经_page71.html">
    71
   </a>
   <a href="类经_page72.html">
    72
   </a>
   <a href="类经_page73.html">
    73
   </a>
   <a href="类经_page74.html">
    74
   </a>
   <a href="类经_page75.html">
    75
   </a>
   <span>
    ...
   </span>
   <a href="类经_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
