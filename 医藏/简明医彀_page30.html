<!DOCTYPE html>
<html>
<head>
    <meta charset="UTF-8">
    <title>简明医彀 - 第 30 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>简明医彀 - 第 30 页/共 104 页</h1>
    <div class="content">　　四生丸 治吐衄血，阳乘于阴，血热妄行等证。

　　生艾叶 生薄荷叶 侧柏叶 生地黄（等分）

　　上俱捣烂，丸如鸡子大，每用一丸煎，去渣服。

　　十灰散 治痨证，诸失血，嗽血，先服此。

　　大蓟 小蓟 荷叶 侧柏叶 茅根 茜根 山栀 大黄 牡丹皮 棕榈皮各烧灰，纸包盖，地下过宿，等分发，研匀。先以藕节汁或萝卜汁，磨京墨调末五钱，服。

　　甚有去升斗不能止者，花蕊石、发灰、三七、白芨、研末暂服。神昏服独参汤。

　　简便方 治吐血。

　　藕节 荷叶顶（各七个） 水煎，入蜜一匙服。

　　又 鲜地黄汁（一升） 姜汁（半合） 和服。或生地酒煎服，或生蜜汤服。

　　又 百合捣汁饮，煮食亦可。又熟猪肝蘸白芨末食；或单白芨。

　　又 生藕、生地黄、大蓟各捣汁三合，入蜜一匙服。

　　又 萝卜捣汁和童便（或盐少许，或酒同服。）

　　舌上无故出血：槐花末敷。

　　止吐衄血：白芨末，凉水调盐花贴鼻 中。或贴印堂及鼻，纸封，频以凉水润之；或湿纸搭颈项或顶心，频以凉水润之。茅根（煎）、京墨（磨）、藕、萱草、马鞭草、车前草（并捣汁）、百草霜（或锅煤）、栀子（炒研）、黄葵子、炒黄糯米、发灰 并可研末，凉水调下皆效（随用一味。）

　　止衄血：槐花（末）、莲房（烧灰）、发（烧灰）、鸬 粪（烧灰）、栀子（烧灰），皆可吹入鼻。萝卜（汁）、车前（汁）、葱（汁，皆可滴入鼻内。石榴花瓣、墙头苔藓，皆可塞入鼻。

　　咯血疙瘩：杏仁（研细），青黛作饼，以柿合湿纸裹煨，慢嚼，米汤下。

　　大便下血：乌梅 五倍子（炒焦） 白芷（研末，等分） 米糊丸桐子大。每服百丸，白汤送下。

　　又 臭椿根皮为末，醋糊丸汤下。或僵蚕末、乌梅肉蒸、捣，丸服。或苦楝子炒黄为末，蜜和丸服。

　　又 茄科（烧灰，三钱），米汤下，或木槿煎服。或山楂末，或五倍子末，皆可汤服。

　　小便出血：蒲黄（炒） 破故纸（炒） 陈锻石（炒）等分，研末，汤服。

　　又 辰砂五苓散，灯心汤下。或柿饼（烧灰），米汤调下。或车前子水煎服。或车前草捣汁服。

　　又 蒲黄（炒），研末服。后四物汤加木通、车前子煎，调玄明粉服，全止。

　　小便血条：当归、白芷为末（二钱），淡豆豉煎汤下。或黄连、黄柏末（二钱），车前子煎汤调下。

　　又 五倍子末，乌梅捣丸服。或郁金为末，葱汤调下；或扁柏叶为末，酒调下。

　　卷之三

　　伤食

　　经曰：饮食自倍，肠胃乃伤。又曰：饮食劳倦则伤脾，脾伤则内闭九窍，外壅肌肉，卫气散解。此谓自伤，气之削也。又曰：安谷则昌，绝谷则亡。盖脾者，阴气也。脾居阴静之体，而有阳健之用，故司消化之令，贵在节饮食以养脾，使滋荣中外，犹土气盛而万物发生。若肌饱过，则诸病所阶。右手气口脉紧盛者，伤食；右关沉迟，脾胃虚寒；关沉而滑，为食不消；两关弦大，脾胃饱胀。

　　主方 人参（五分） 白术 茯苓（各一钱） 炙草 陈皮 半夏 麦芽（各七分） 山楂（钱半） 上加姜三片，枣一枚，水煎服。

　　脾虚少食加砂仁、白蔻、莲肉、扁豆、官桂；呕加藿香、丁香。

　　行气香苏散 外感风寒湿气，内伤饮食生冷，腹胀、头痛、身热。

　　紫苏 陈皮 香附 乌药 川芎 羌活 枳壳 麻黄（等分） 甘草（减半）

　　加生姜三片水煎，热服取汗。寒甚加葱白；伤食山楂、麦芽；湿加苍术。随宜加减。

　　枳术丸 健脾强胃，利气消痰。除痞满，化饮食，定呕吐，止泄泻。

　　白术（土炒，四两） 枳实（麸炒，二两）

　　上为细末，荷叶汤煮老米饭为丸，绿豆大，每服百丸，食前白汤下。痰多加橘皮、半夏；食不化，神曲、麦芽（各二钱） 腹痛、泻，木香、砂仁（各一两）；湿火噎酸，黄连、黄芩（炒。各一两）胃火，石膏、栀子；血少，归、芍；气郁，香附、萝卜子。

　　保和丸 宽胸顺气，消滞化食。加白术，名大安丸。

　　山楂（二两） 茯苓 半夏 神曲 陈皮（各一钱） 连翘 萝卜子（各半两）

　　上为末，水丸或神曲糊丸，绿豆大，每二钱白汤下。消痰利气，去湿热，快脾，加苍、白术、香附、朴、实、芩、连（酒炒），姜糊丸。

　　葛花解酲汤 饮酒太过，呕吐痰逆，胸膈不利，神昏体倦。

　　人参 白术 茯苓 白豆蔻 葛花（或根） 砂仁（各一钱） 陈皮 青皮 猪苓 泽泻（各七分） 神曲（炒） 木香（各五分）

　　上加生姜五片，水煎，食远温服，取微汗。或为末，姜醋汤调下。

　　泻黄散 脾胃壅滞不食，口内生疮，烦渴。

　　防风 藿香 石膏（ ） 砂仁 山栀 甘草（等分）

　　上加灯心二十枚，黑枣一枚，水煎服。

　　简便方 萝卜子炒、研，煎服。食已作胀，饮淡盐汤，指搅探吐。

　　饮食伤胸满，即以所食之物。如伤酒用酒药，饭食用锅焦，肉食用肉骨之类，烧成炭，研细，白汤下。

　　卷之三

　　内伤

　　（附：倦怠嗜卧)经曰：阳者，天气也，主外；阴者，地气也，主内。故阳道实，阴道虚。犯贼风虚邪者，阳受之；饮食不节，起居不时者，阴受之，即内伤也。阳受之，则入六腑；阴受之，则入五脏。入六腑则身热时卧，上为喘呼；入五脏则 满闭塞，下为飧泄（泻而完谷不化），久为肠癖（痢也）

　　。盖内伤饮食，劳役房室，亦与外感相似，误治则危。内伤则气口（右寸前一分）脉大，寒热间作，恶寒得微暖即解。恶些小风，出言懒怯，先重后轻，手心热，头痛时作时止，怠情嗜卧，四肢不收，口不知味，恶食不渴，宜补（温补调养）。外感则人迎（左寸前一分）脉大，寒热齐作，恶寒得烈火不除，恶一切风，发言壮厉，先轻后重，手背热，头痛常无止歇，筋挛骨疼，拘急蜷卧，口能知味，可食而渴，宜泻（泻利汗吐。） 兼微邪，先用发散药一剂（伤寒主方。）

</div>
    <div class="pagination">
<a href="简明医彀_page29.html">上一页</a><span>...</span><a href="简明医彀_page25.html">25</a><a href="简明医彀_page26.html">26</a><a href="简明医彀_page27.html">27</a><a href="简明医彀_page28.html">28</a><a href="简明医彀_page29.html">29</a><span class="current-page">30</span><a href="简明医彀_page31.html">31</a><a href="简明医彀_page32.html">32</a><a href="简明医彀_page33.html">33</a><a href="简明医彀_page34.html">34</a><a href="简明医彀_page35.html">35</a><span>...</span><a href="简明医彀_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
