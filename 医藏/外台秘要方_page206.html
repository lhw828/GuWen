<!DOCTYPE html>
<html>
<head>
    <meta charset="UTF-8">
    <title>外台秘要方 - 第 206 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 206 页/共 226 页</h1>
    <div class="content">　　论曰服石之人发状非一或发于外阳则头角皮肤作病痈肿头痛是也或发于内隂则反冷藏虚口疮吐血是也凡气内温五藏外荣经络石性清浄不喜烦秽目所覩鼻所闻皆欲馨香不愿鬱腐因成种种之病也或食陈臭生酸之物贮于胃腑胃腑不受推诸藏诸藏不受即肝膈痞满或为胪胀而坚积便发心痛亦非心自然而痛为秽触神气也觉此候者可速涤肠胃无令留壅不然即成痰澼其心转痛岂能不勉哉
　　靳邵疗寒过度成痰澼水气心痛百节俱肿者大黄丸方
　　大黄　葶苈子【熬】豉【各一两】杏仁【去皮尖熬】巴豆【各三十颗去皮心熬】
　　右五味大黄筛末四味别如膏入少蜜和更一千杵以饮下一丸如麻子稍强至二丸三丸以意量之忌如常法
　　又疗赤石脂发心痛饮热酒不解方
　　葱白【半斤切】豉【二升绵褁】
　　右二味以水六升煮取二升半分服之良
　　又疗大热心腹满胀方
　　石膏【半斤碎】黄芩　麻黄　芍药【各二两】大青　续断【各三两】
　　右六味切以水八升煮取四升去滓分服之
　　又疗心腹痛不解若通身颤寒者荣卫不通人参汤方麻黄【三两去节】人参　枳实【炙】黄芩　甘草【炙】茯苓【各一两】
　　右六味切以水五升煮二升分服之
　　又疗散发心痛腹胀兼冷热相搏甘草汤方
　　甘草【炙】枳实【炙】白术　栀子【各二两】桔梗【三两】
　　右五味切以水六升煮取三升分服之忌如常法
　　又疗腹胀头痛眼眶疼先有癖实不消或饮酒下食内热或时时心急痛方
　　甘草【炙】黄芩　大黄【别浸】　麦门冬【去心】芒硝【各二两】栀子【三十枚】
　　右六味切以水七升煮取三升分服之忌如常法
　　又疗石发动上气热实不除心腹满小便赤大便不利痞逆冲胷口干燥目赤痛方
　　大黄【一两别浸】黄芩【三两】黄连　甘草【炙】芒硝　麦门冬【去心各二两】
　　右六味切以水五升煮取二升入大黄更煎三五沸去滓分再服之
　　石发热目赤方一十一首
　　论曰凡人五藏尽有风而发有髙下动有深浅则肾风发脚气肝风目泪而暗肺风鼻鼽嚏而脾风肉缓而重心风恍惚而忘若加于热亦随藏观候即肝风胁满而怒喜静加之热即目漠漠而暗若石气兼之则赤而益痛或生努肉及肿而烂速可随轻重防之不然丧明矣经曰肝王则目赤若兼石则冬慎勿食热热既不散遂成伏气遇春必发预宜法防之即非石药之过岂不惜哉黄帝曰形受味精受气皆为饮食寒温呼吸之召也诸藏仿此
　　疗眼乆赤痛方
　　干枣【相接长一尺切】黄连【相接长一尺擘】
　　右二味以水一升煎三合绵裹夜卧防眼眦中以差为度忌如常法
　　又防肝汤不服石人亦主之方
　　大黄　黄连　石膏【各二两碎】甘草【炙】黄芩　细辛生姜　半夏【洗各一两】栀子【十四枚擘】
　　右九味切以水八升煮取三升分温服忌如常法
　　又疗眼赤闭目不开烦闷热胷中澹澹防肝汤方前胡　大青　秦皮　干姜　子芩　细辛【各三两】决明子【三枚】栀子仁【二两】石膏【八两碎】淡竹叶　车前叶【各切一升】
　　右十一味切以水一斗煮取三升去滓分服或加朴硝三两得利即差忌如常法
　　又疗眼肿痛不开方
　　精猪肉薄切以贴眼上热即易之一方用子肝又以井花水浸更再用之取差
　　又疗乆风目赤兼胎赤方
　　光明盐【六分】杏仁油【五合又云半鸡子】
　　右二味以浄铜锣一尺面者一枚内盐油即取青栁枝如筯大者一握急束截令头齐用研之三日候如稠墨即先剜地作一小坑置瓦于底又取热艾一鹅子许于瓦上烧火即安前药锣覆坑上令烟熏之勿令火灭候火尽可收置于铜合子或垍合子中每夜用防目眦间便卧频防之取差【通按前目病胎赤用此方】
　　又主眼生赤脉息内碜痛不开者方
　　大枣【七枚取肉】黄连【二两碎绵裹】淡竹叶【切五合】
　　右三味以水二升煮竹叶取一升澄清取八合内肉黄连煎取三合去滓以防眼眦中差止
　　又疗目痒赤方
　　黄连【半两碎】丁香【二七枚碎】黄蘗皮【半两切】青钱【七文】蕤仁【三七枚碎】
　　右五味以水二升煮取一升去滓以绵纒杖子头之妙
　　扁鹊疗令人目明发不落方
　　取十月上巳日槐子去上皮不限多少于瓶中封口三七日初服一枚再服至二枚十日十枚还从一起甚騐
　　又疗发热心腹胀满小便赤大便难逆冲胷中口燥目赤痛方
　　黄芩　大黄【各二两】栀子【一两】豉【三合】
　　右四味切以水三升煮取一升二合去滓分服
　　又疗目瞖方
　　干蓝【二分】雄黄【二分研】
　　右二味相和以少许防上三五度即便差
　　石发痰结大小腹留壅老小虚羸方六首
　　论曰夫老小尫羸为和气不足寒气独积于地炎气独散于天天地不交故体成否体成否则肌肉不润腠理不通胷膈气急肠胃招满为隂气冲阳阳不接也或膀胱坚积支足沉疴为阳气不能下营隂气独盛也致大肠留拥汤药不下或水谷不消更加短气若不利闗格寔不得其死也
　　疗羸劣老弱体性少热因服石散而寒气盛药伏胷膈冷热不调烦闷短气欲死者药既不行又不能大便作害于人急宜吐之方
　　甘草【四两生用】
　　右一味切以水五升煮取折半去滓令顿服之当大吐药亦与病俱去便愈矣夫散家患心腹痛服诸药不差者服此甘草汤诸膈即通大便亦利甚騐
　　又疗甚虚弱去热益气力方
　　竹叶【切一升】大枣【二十枚擘】黄芪【四两】芍药【三两】甘草【炙】人参干地黄　升麻　生姜【各二两】桂心　黄芩　茯
　　苓【各一两】
　　右十二味切以水一斗五升煮竹叶取一斗去竹叶入诸药煎取三升分温服之忌如常法
　　又疗散发后虚热羸乏或脚疼腰痛本是虚劳人并挟风宜肾沥汤方
　　羊肾【一具去脂膜切】五味子【三两】当归　甘草【炙】芎防　逺志【去心】芍药　麦门冬【去心】茯苓【各一两】干地黄　生姜【各四两切】黄芩　桂心【各一两】大枣【二十枚擘】
　　右十四味切以水一斗煮肾取八升内诸药煎取三升半去滓分服忌如常法
　　又疗性热虚羸补益方
　　生地黄【二石细切蒸之极熟】
　　右一味以好酒一升洒之暴干众并手丸之每食前含一丸如胡桃大咽令尽日三五度甚妙
　　又疗人身体黄瘦不能食及服药腰背拘急痛眠卧防牀沈重不能起行宜秋夏中服之方
　　半夏【洗】茵蔯【各四两】生姜　茯苓【各三两】黄芩　土根　栀子【各二两】大黄【一两别浸】
　　右八味切以水八升煮取三升去滓分温服
　　耆婆汤疗人风劳虚损补髓令人健方
　　麻油【一升】牛酥【一斤】葱白【一握】胡麻仁【一升研】豉【二升以水二升渍一枚取汁】蜜【一升】上酒【二升】
　　右七味先于锅中入油煎令沸着葱白令色黄下酥蜜豉汁麻仁沸下酒成煎收不津器中盛之日服一匙两匙或和酒服亦妙冷即加生姜一斤取汁干姜末亦可用之
　　石发大小便涩不通兼小便淋方一十六首
　　论曰夫言大小便涩者皆繇大肠虚受邪气所致也且府有髙下而肺府系在天上中接土府名之大肠为传导之府也有风气热结即大便干涩而不通顺或发痈肿口鼻干燥或肾府有虚则心肺俱热使小便赤而涩也或肾气虚热膀胱不足加之以渴饮即小便淋涩皆繇藏虚不能主其府也且形能受味气能致精气散则精虚味益则体实体实之人筋骨有余因劳精气精气既衰即招其病故石气流入膀胱作其淋疾则非正石气而行此肺遭热盛传之于肾肾为精竭纯隂自孤石气惧隂不入便投其膀胱膀胱受邪遂成淋也淋状合涩数赤热而痛何以知之涩至故知肺传于子也数至为子被母逼水急奔下也热赤至为心与石气相传也痛至为本藏自虚客气冲击也所以服石药者借其少滋味而助精气即神门之固病邪不能入也何以知因石虚竭虚竭之人其隂好怒而交接难毕其病名强中或不交接其精自流也或为消利为作消渴皆由少服诸石用之伤劳也夫遇兹候等可救其病失时不疗便至夭枉不可全服补虚之药恐变诸疹常以不虚不实于大肠不寒不燥于腠理能调神气有何患乎
　　疗小便淋涩少腹痛方
　　大黄　芍药　茯苓【各一两】麻仁【四两研】
　　右四味切以水五升煮取二升去滓分服之良
　　又方
　　桑螵蛸【二十枚熬】黄芩【一两】
　　右二味切以水一升煮取四合顿服之
　　又疗热淋涩痛方
　　车前草　葵根【各切一升】通草【三两】芒硝【八分】
　　右四味切以水五升煮取二升去滓入芒硝分服之
　　又疗血淋不絶方
　　鸡蘓　竹叶【各一握】葵子【末】石膏【各八分碎】蜀椒【末四分】
　　右五味切以水二升煮取九合后下葵末服之
　　又疗初患淋方
　　滑石【五两】通草【二两】石韦【拭去毛】瞿麦【各三两】芒硝【二两汤热下】冬葵子【二升】
　　右六味切以水九升煮取三升分服之忌诸热物
　　又疗淋积年医不能愈或十日五日一度发即可时或频发不定方
　　冬葵子　滑石【各八分】茯苓　芍药　子芩　蒲黄芒硝【各六分】石韦【去毛】瞿麦【各五分】陈橘皮【四分】
　　右十味散空腹煮后饮子和服一方寸匕加至二匕以小便通利为度忌如常法
　　下散饮子方
　　桑白皮【六分】白茅根【十分】通草【八分】甘草【四分炙】滑石【十分】
　　右五味散煎汤服前散
　　又卒患淋方
　　取船底青苔如鸡子大以水一升煮服之
　　又主热淋方
　　白茅根【四斤切】
　　右一味以水一斗半煮取五升适寒温饮之差止
　　又石淋状如碎沙石下者方
</div>
    <div class="pagination">
<a href="外台秘要方_page205.html">上一页</a><span>...</span><a href="外台秘要方_page201.html">201</a><a href="外台秘要方_page202.html">202</a><a href="外台秘要方_page203.html">203</a><a href="外台秘要方_page204.html">204</a><a href="外台秘要方_page205.html">205</a><span class="current-page">206</span><a href="外台秘要方_page207.html">207</a><a href="外台秘要方_page208.html">208</a><a href="外台秘要方_page209.html">209</a><a href="外台秘要方_page210.html">210</a><a href="外台秘要方_page211.html">211</a><span>...</span><a href="外台秘要方_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
