<!DOCTYPE html>
<html>
<head>
    <meta charset="UTF-8">
    <title>景岳全书 - 第 179 页/共 321 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景岳全书 - 第 179 页/共 321 页</h1>
    <div class="content">　　汤浸蒸饼丸，桐子大。每服六、七十丸，甚者百余丸，滚白汤或人参汤，或米汤俱可下。腹痛多呕者，加胡椒二两更妙。

　　七德丸治生冷伤脾，初患泻痢，腹胀疼痛，凡年壮气血未衰，及寒湿食滞，凡宜和胃者，无不神效。此即佐关煎之偏裨也。

　　台乌药吴茱萸（制）干姜（炒黄）苍术（炒，各二两）木香茯苓（各一两）补骨脂（炒，四两）

　　神曲糊丸，桐子大。每服七、八十丸，或百丸，滚白汤送下。

　　复阳丹治阴寒呕吐泄泻，腹痛寒疝等证。

　　附子（制）炮姜胡椒北五味（炒）炙甘草（各一两）白面（二两，炒熟）

　　上为末，和匀，入温汤捣丸，桐子大。每服一钱，随证用药引送下。

　　黄芽丸治脾胃虚寒，或饮食不化，或时多胀满泄泻，吞酸呕吐等证。此药随身常用甚妙。

　　人参（二两）焦干姜（三钱）

　　炼白蜜为丸，芡实大。常嚼服之。

　　一气丹治脾肾虚寒，不时易泻腹痛，阳痿怯寒等证。此即参附汤之变方也。

　　人参制附子（各等分）

　　炼白蜜丸，如绿豆大。每用滚白汤送下三、五分，或一钱。凡药饵不便之处，或在途次，随带此丹最妙。

　　九气丹治脾肾虚寒如五德丸之甚者。

　　熟地（八两）制附子（四两）肉豆蔻（面炒，二两）焦姜吴茱萸补骨脂（酒炒）荜茇（炒）

　　五味子（炒，各二两）粉甘草（炒，一两）

　　炼白蜜为丸，或山药糊丸，如桐子大。每服六、七十丸、或百丸，滚白汤下。如气虚者，加人参，或二两，或四两，尤妙甚。

　　温脏丸治诸虫积既逐而复生者，多由脏气虚寒，宜健脾胃以杜其源，此方主之。

　　人参（随宜用，无亦可）白术（米泔浸炒）当归（各四两）芍药（酒炒焦）茯苓川椒（去合口者，炒出汗）细榧肉使君子（煨，取肉）槟榔（各二两）干姜（炮）吴茱萸（汤炮一宿，炒，各一两）

　　上为末，神曲糊为丸，桐子大。每服五、七十丸，或百丸，饥时白汤下。如脏寒者，加制附子一、二两；脏热者，加黄连一、二两。

　　圣术煎治饮食偶伤，或吐或泻，胸膈痞闷，或胁肋疼痛，或过用克伐等药，致伤脏气，有同前证而脉无力，气怯神倦者，速宜用此，不得因其虚痞虚胀而畏用白术，此中虚实之机，贵乎神悟也。若痛胀觉甚者，即以此煎送神香散最妙。若用治寒湿泻痢呕吐，尤为圣药。

　　白术（用冬术味甘佳者，五、六、七、八钱，炒，或一、二两）干姜（炒）肉桂（各一、二钱）

　　陈皮（酌用，或不用）

　　水一钟半，煎七分，温热服。若治虚寒泻痢呕吐等证，则人参、炙甘草之类，当任意加用；若治中虚感寒，则麻黄、柴胡亦任意加用。

　　卷之五十一德集·新方八阵

　　固阵

　　秘元煎治遗精带浊等病。此方专主心脾。

　　远志（八分，炒）山药（二钱，炒）芡实（二钱，炒）枣仁（炒，捣碎，二钱）白术（炒）茯苓（各钱半）炙甘草（一钱）人参（一、二钱）五味（十四粒，畏酸者去之）金樱子（去核，二钱）

　　水二钟，煎七分，食远服。此治久遗无火，不痛而滑者，乃可用之。如尚有火觉热者，加苦参一、二钱；如气大虚者，加黄一、二、三钱。

　　固阴煎治阴虚滑泄，带浊淋遗，及经水因虚不固等证。此方专主肝肾。

　　人参（随宜）熟地（三、五钱）山药（炒，二钱）山茱萸（一钱半）远志（七分，炒）炙甘草（一、二钱）五味（十四粒）菟丝子（炒香，二、三钱）

　　水二钟，煎七分，食远温服。如虚滑遗甚者，加金樱子肉二、三钱，或醋炒文蛤一钱，或乌梅二个；如阴虚微热而经血不固者，加川续断二钱；如下焦阳气不足，而兼腹痛溏泄者，加补骨脂、吴茱萸之类，随宜用之；如肝肾血虚，小腹痛而血不归经者，加当归二、三钱。如脾虚多湿，或兼呕恶者，加白术一、二钱；如气陷不固者，加炒升麻一钱；如兼心虚不眠，或多汗者，加枣仁二钱，炒用。

　　菟丝煎治心脾气弱，凡遇思虑劳倦即苦遗精者，宜此主之。

　　人参（二、三钱）山药（炒，二钱）当归（钱半）菟丝子（制炒，四、五钱）枣仁（炒）茯苓（各钱半）炙甘草（一钱或五分）远志（制，四分）鹿角霜（为末，每服加入四、五匙）

　　上用水一钟半，煎成，加鹿角霜末调服，食前。或加白术一、二钱。

　　惜红煎治妇人经血不固，崩漏不止，及肠风下血等证。

　　白术山药炙甘草地榆续断（炒）芍药（炒）北五味（十四粒）荆芥穗（炒）乌梅（二枚）

　　水一钟半，煎七分，食远服。如火盛者，加黄连、黄芩；如脾虚兼寒，脾泄者，加破故纸、人参。

　　苓术菟丝丸治脾肾虚损，不能收摄，以致梦遗精滑困倦等证。

　　白茯苓白术（米泔洗，炒）莲肉（去心，各四两）五味（二两，酒蒸）山药（炒，二两）

　　杜仲（酒炒，三两）炙甘草（五钱）菟丝子（用好水淘净，入陈酒浸一日，文火煮极烂，捣为饼，焙干为末，十两）

　　上用山药末以陈酒煮糊为丸，桐子大。空心滚白汤或酒下百余丸。如气虚神倦，不能收摄者，加人参三、四两尤妙。

　　固真丸治梦遗精滑。

　　菟丝子（一斤，淘洗净，用好酒浸三日，煮极熟，捣膏，晒干。或用净白布包蒸亦佳）牡蛎（，四两）金樱子（去子，蒸熟，四两）茯苓（酒拌蒸晒，四两）

　　上蜜丸，空心好酒送下三钱，或盐汤亦可。

　　粘米固肠糕治脾胃虚寒，或因食滞气滞，腹痛泄泻久不止者，多服自效。

　　用白糯米滚汤淘洗，炒香熟为粉，每粉一两，加干姜末炒熟者二分半，白糖二钱，拌匀，于饥时用滚水调服一、二两。如有微滞者，加陈皮炒末二分，或砂仁末一分俱妙。一法用陈老米粉亦妙。此与古方固类四十九泄泻经验方大同小异，并补阵养元粉略同。

　　玉关丸治肠风血脱，崩漏带浊不固，诸药难效者，宜用此丸兼煎药治之。及泻痢滑泄不能止者，亦宜用此。

　　白面（炒熟，四两）枯矾（二两）文蛤（醋炒黑，二两）北五味（一两，炒）诃子（二两，半生半炒）

　　上为末，用熟汤和丸，梧子大。以温补脾肾等药随证加减煎汤送下，或人参汤亦可。如血热妄行者，以凉药送下。

</div>
    <div class="pagination">
<a href="景岳全书_page178.html">上一页</a><span>...</span><a href="景岳全书_page174.html">174</a><a href="景岳全书_page175.html">175</a><a href="景岳全书_page176.html">176</a><a href="景岳全书_page177.html">177</a><a href="景岳全书_page178.html">178</a><span class="current-page">179</span><a href="景岳全书_page180.html">180</a><a href="景岳全书_page181.html">181</a><a href="景岳全书_page182.html">182</a><a href="景岳全书_page183.html">183</a><a href="景岳全书_page184.html">184</a><span>...</span><a href="景岳全书_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
