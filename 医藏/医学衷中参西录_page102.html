<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 102 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 102 页/共 120 页</h1>
    <div class="content">　　干姜（三钱） 生鸡内金（二钱黄色的捣） 生杭芍（二钱） 甘草（二钱）

　　共煎汤一大盅，分两次温服下。

　　复诊 将药煎服两剂，吐泻灼热皆愈，惟行走时犹偶觉腿有不利，因即原方略为加减，俾多服数剂当全愈。

　　处方 生怀山药（一两） 熟怀地黄（四钱） 龙眼肉（四钱） 胡桃仁（四钱）

　　白术（三钱炒） 川续断（三钱） 干姜（二钱） 生鸡内金（二钱黄色的捣）

　　生杭芍（钱半） 甘草（钱半）

　　共煎汤一大盅，分两次温服。

　　效果 将药煎服两剂，病遂全愈，因切戒其勿再食生冷之物，以防病之反复。

　　五、医案　（十三）痫痉癫狂门

　　○癫狂失心

　　都××，年三旬，得癫狂失心证。

　　病因 心郁生热，因热生痰，遂至癫狂失心。

　　证候 言语错乱，精神昏瞀，时或忿怒，时或狂歌，其心中犹似烦躁，夜不能寐，恒以手自挠其胸，盖自觉发闷也。问之亦不能答，观其身形似颇强壮，六脉滑实，两寸尤甚，一息五至。

　　诊断 人之元神在脑，识神在心，心脑息息相通，其神明自湛然长醒。生理学家谓心有四支血管通脑，此即神明往来于心脑之路也。此证之脉其关前之滑实太过，系有热痰上壅将其心脑相通之路杜塞，遂至神明有所隔碍，失其常性，此癫狂失心之所由来也。治之者当投以开通重坠之剂，引其痰火下行，其四支血管为痰所瘀者，复其流通之旧，则神明之往来自无所隔碍，而复湛然长醒之旧矣。

　　处方 生赭石（两半轧细） 川大黄（八钱） 清半夏（五钱） 芒硝（四钱）

　　药共四味，先将赭石半夏煎十余沸，加入大黄煎两三沸，取汤一大盅，入芒硝融化温服。

　　方解 方中重用赭石者，其重坠之性能引血管中之瘀痰下行也。

　　复诊 三日服药一次（凡降下之药不可连服，须俟其正气稍缓再服），共服三次，每次服药后通下大便两三次，似有痰涎随下，其精神较前稍明了，诊其脉仍有滑实之象，身体未见衰弱，拟再投以较重之剂，盖凡癫狂之甚者，非重剂治之不能愈也。

　　处方 生赭石（二两轧细） 川大黄（一两） 芒硝（四钱） 甘遂（钱半细末）

　　药共四味，先煎赭石十余沸，入大黄煎两三沸，取汤一大盅，入芒硝融化，将服时再调入甘遂末。

　　三诊 将药如法煎服一剂，下大便五六次，带有痰涎若干，中隔两日又服药一次（药中有甘遂，必须三日服一次，不然必作呕吐），又下大便五六次，中多兼痰块挑之不开，此所谓顽痰也。从此精神大见明了，脉象亦不复滑实矣，拟改用平和之剂调治之。

　　处方 生怀山药（一两） 生杭芍（六钱） 清半夏（四钱） 石菖蒲（三钱）

　　生远志（二钱） 清竹沥（三钱） 镜面砂（三分研细）

　　药共七味，将前五味煎汤一大盅，调入竹沥送服朱砂细末。

　　效果 将药如法煎服数剂，病遂全愈。

　　五、医案　（十三）痫痉癫狂门

　　○神经锗乱

　　天津黄××，年二十岁，得神经错乱病。

　　病因 因心中忿郁，久之遂致神经错乱。

　　证候 心中满闷发热，不思饮食，有时下焦有气上冲，并觉胃脘之气亦随之上冲，遂致精神昏瞀，言语支离，移时觉气消稍顺，或吐痰数口，精神遂复旧。其左脉弦而硬，右脉弦而长，两尺皆重按不实，一息五至。

　　诊断 此乃肝火屡动，牵引冲气胃气相并上冲，更挟痰涎上冲以滞塞于喉间并冲激其脑部，是以其神经错乱而精神言语皆失其常也。其左脉弦硬者，肝血虚而火炽盛也。右脉弦长者，冲气挟胃气上冲之现象也。方书论脉有直上直下冲脉昭昭之语，所谓直上直下者，即脉弦且长之形状也。其两尺不实者，下焦之气化不固也，因下焦有虚脱之象，是以冲气易挟胃气上冲也。此当治以降胃、敛冲、镇肝之剂，更兼用凉润滋阴之品，以养肝血，清肝热，庶能治愈。

　　处方 生赭石（一两轧细） 灵磁石（五钱轧细） 生怀山药（八钱） 生龙骨（八钱捣碎）

　　生杭芍（六钱） 玄参（五钱） 柏子仁（五钱） 云苓片（三钱）

　　清半夏（三钱） 石菖蒲（三钱） 生远志（二钱） 镜面砂（三分研细）

　　药共十二味，将前十一味煎汤一大盅，送服朱砂细末。

　　复诊 将药连服四剂，满闷发热皆大见愈，能进饮食，有时气复上冲而不复上干神经至于错乱，左右之脉皆较前平和，而尺部仍然欠实，拟兼用培补下元之品以除病根。

　　处方 生赭石（一两轧细） 熟怀地黄（八钱） 生怀山药（八钱） 大甘枸杞（六钱）

　　净萸肉（五钱） 生杭芍（四钱） 玄参（四钱） 云苓片（二钱）

　　共煎汤一大盅，温服。

　　效果 将药连服六剂，诸病皆愈，脉亦复常。

　　或问 地黄之性粘腻生痰，胃脘胀满，有痰者多不敢用，今重用之何以能诸病皆愈？答曰：用药如用兵，此医界之恒言也，如宋八字军最弱，刘 将之即为劲卒，遂能大败金人奏顺昌之捷，以斯知兵无强弱，在用之者何如耳。至用药亦何独不然，忆曾治一李姓媪，胃口满闷有痰，其脉上盛下虚，投以肾气丸作汤服，为加生赭石八钱，服后觉药有推荡之力，须臾胸次豁然，肾气丸非重用地黄者乎？然如此用药非前无师承而能有然也。《金匮》云：短气有微饮当从小便去之，苓桂术甘汤主之，肾气丸亦主之。夫饮即痰也，气短亦近于满闷，而仲师竟谓可治以肾气丸，愚为于《金匮》曾熟读深思，故临证偶有会心耳。

　　五、医案　（十四）伤寒门

　　○伤寒兼脑膜炎

　　盐山李××，年六旬，于季冬患伤寒兼脑膜生炎。

　　病因 素有头昏证，每逢上焦有热，精神即不清爽，腊底偶冒风寒病传阳明，邪热内炽，则脑膜生炎，累及神明失其知觉。

　　证候 从前医者治不如法，初得时未能解表，遂致伤寒传里，阳明腑实，舌苔黄而带黑，其干如错，不能外伸，谵语不休，分毫不省人事，两目直视不瞬。诊其脉两手筋惕不安，脉象似有力而不实，一息五至，大便四日未行，小便则溺时不知。

　　诊断 此乃病实脉虚之证，其气血亏损难抗外邪，是以有种种危险之象。其舌苔黑而干者，阳明热实津液不上潮也；其两目直视不瞬者，肝火上冲而目发胀也；其两手筋惕不安者，肝热血耗而内风将动也；其谵语不省人事者，固有外感之邪热过盛，昏其神明，实亦由外感之邪热上蒸，致脑膜生炎，累及脑髓神经也。拟用白虎加人参汤，更辅以滋补真阴之品，庶可治愈。

　　处方 生石膏（五两捣细） 生怀地黄（二两） 野台参（八钱） 天花粉（八钱）

　　北沙参（八钱） 知母（六钱） 生杭芍（六钱） 生怀山药（六钱）

　　甘草（四钱） 荷叶边（一钱）

</div>
    <div class="pagination">
<a href="医学衷中参西录_page101.html">上一页</a><span>...</span><a href="医学衷中参西录_page97.html">97</a><a href="医学衷中参西录_page98.html">98</a><a href="医学衷中参西录_page99.html">99</a><a href="医学衷中参西录_page100.html">100</a><a href="医学衷中参西录_page101.html">101</a><span class="current-page">102</span><a href="医学衷中参西录_page103.html">103</a><a href="医学衷中参西录_page104.html">104</a><a href="医学衷中参西录_page105.html">105</a><a href="医学衷中参西录_page106.html">106</a><a href="医学衷中参西录_page107.html">107</a><span>...</span><a href="医学衷中参西录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
