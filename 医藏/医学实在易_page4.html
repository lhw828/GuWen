<!DOCTYPE html>
<html>
<head>
    <meta charset="UTF-8">
    <title>医学实在易 - 第 4 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学实在易 - 第 4 页/共 29 页</h1>
    <div class="content">　　新着八脉四言诗

　　四言脉诀，始于崔紫虚真人，李濒湖改订之，李士材又改订之。近日如《冯氏锦囊》诸本，各有增删，然非繁而无绪，即简而不该，且囿于王叔和、高阳生、滑伯仁旧说，胪列愈多，而指下愈乱，皆非善本。余取显然可见之八脉为纲领，而以兼见之脉为条目，韵以四言，俾读者有得心应手之妙。

　　浮为主表，属腑属阳，轻手一诊，形象彰彰，浮而有力，洪脉火炀（主火）。浮而无力，虚脉气伤（主气虚。）浮而虚甚，散脉靡常（主气血散。）浮如葱管，芤脉血殃（主失血。）浮如按鼓，革脉外强（外强中空，较芤更甚，主阴阳不交。）浮而柔细，濡脉湿妨（主湿。）浮兼六脉，疑似当详。

　　沉为主里，属脏属阴，重手寻按，始了于心。沉而着骨，伏脉邪深（主问？邪。）沉而底硬（与革脉同，但革浮而牢沉，）牢脉寒淫（主寒实。）沉而细软，弱脉虚寻（主血虚。）沉兼三脉，须守规箴。

　　迟为主寒，脏病亦是（仲景云：迟为在脏。《脉经》云：迟为寒。）三至二至，数目可揣。

　　迟而不愆（稍迟而不愆四至之期，）缓脉最美（无病。）迟而不流（往来不流利，）涩脉血痞（主血少。）迟而偶停（无定数，）结脉郁实，（主气郁痰滞。）迟止定期（促者，数中一止也。结者，迟中一止也。

　　皆无定数，若有定数，则为代矣。大抵代脉在三、四至中，其止有定数。）代脉多死（主气绝，惟孕妇见之不妨。）迟兼四脉，各有条理。

　　数为主热，腑病亦同（仲景云：数为在腑。《脉经》云：数为热。）五至以上，七（至）八（至）人终。数而流利，滑脉痰蒙（主痰主食，若指下清，则主气和。）数而牵转，紧脉寒攻（主寒主痛。

　　数而有止，促脉热烘（主阳邪内陷。）数见于关（关中如豆摇动，）动脉崩中（崩中脱血也，主阴阳相搏。）数见四脉，休得朦胧。

　　细主诸虚，蛛丝其象，脉道属阴，病情可想。细不显明，微脉气殃（主阴阳气绝。）细而小浮（细者，脉形之细如丝也，小者，脉势之往来不大也，且兼之以浮，即昔人所谓如絮浮水面是也，）濡脉湿长（主湿亦主气虚，浮脉亦兼之。）细而小沉，弱脉失养（血虚，沉脉亦兼之。）细中三脉，须辨朗朗。

　　大主诸实，形阔易知，阳脉为病，邪实可思。大而涌沸，洪脉热司（主热盛，亦主内虚，浮脉亦兼之。）大而兼硬，实脉邪持（主实邪。）大兼二脉，病审相宜。

　　短主素弱，不由病伤，上下相准，缩而不长。诸脉兼此，宜补阴阳。动脉属短，治法另商。

　　长主素强，得之最罕，上鱼入尺（上鱼际，下尺泽，）迢迢不短。正气之治，长中带缓。若是阳邪，指下涌沸。中见实脉，另有条款。

　　以上八脉，显然可见。取其可见者为提纲，以推其所不易见，则不显者皆显矣。八脉相兼，亦非条目之所能尽，皆可以此法推之。

　　卷一　四诊易知

　　七怪脉四言诗

　　雀啄连连，止而又作（肝绝。）屋漏水流，半时一落（胃绝。）弹石沉弦，按之指搏（肾绝。）乍密乍疏，乱如解索（脾绝。）本息（息，不动也）末摇，鱼翔相若（心绝。）虾游冉冉，忽然一跃（大肠绝。

　　釜沸空浮，绝无根脚肺绝。七怪一形，医休下药（此言五脏绝脉也，六腑中独言大肠与胃者，以其属于阳明，为一身之最重者也。

　　卷一　四诊易知

　　妇人科诊脉四言诗

　　妇人之脉，尺大于寸，尺脉涩微，经愆定论。三部如常，经停莫恨。尺或有神，得胎如愿（左尺大为男，右尺大为女。）妇人有胎，亦取左寸（手少阴盛为有子，）不如神门（神门穴为心脉所过，左大为男，右大为女，）占之不遁。

　　月断病多，六脉不病，体弱未形，有胎可庆。妇人经停，脉来滑疾，按有散形，三月可必，按之不散，五月是实，和滑而代，二月为率。

　　妇人有孕，尺内数弦。内崩血下，革脉亦然，将产之脉，名曰离经（离时常脉，）内动胎气，外变脉形。新产伤阴，出血不止，尺不上关，十有九死，尽弱而涩，肠（小肠也）冷恶寒，年少得之，受孕艮难，年大得之，绝产血干。

　　卷一　四诊易知

　　小儿验纹按额诊脉四言诗

　　五岁以下，脉无由验，食指三关（第一节寅位为风关，第二节卯位为气关，第三节辰位为命关，以男左女右为则，）脉络可见，热占紫纹，伤寒红像，青惊白疳，直同影响。隐隐淡黄，无病可想。黑色曰危，心为怏怏。若再风关，病轻弗忌。若在气关，病重留意。若在命关，危急须记。脉纹入掌，内钩之始，弯里风寒，弯外积致（食积致病。）五岁以上，可诊脉位（以一指按其寸、关、尺，）指下推求，大率七至，加则火门，减则寒类，余照《脉经》，求之以意，更有变蒸，脉乱汗热，不食汗多，或吐或泻，原有定期，与病分别。疹痘之初，四末寒彻，面赤气粗，涕泪弗辍。半岁小儿，外候最切，按其额中（以名、中、食三指候于额前，眉端，发际之间，食指近发为上，名指近眉为下，中指为中，）病情可晰，外感于风，三指俱热，内外俱寒，三指冷冽，上热下寒，食中（二）指热。设若夹惊，名中（二）指热，设若食停，食指独热。

　　卷一　四诊易知

　　诊脉别解一

　　轻下手于皮肤之上曰“举”，以诊心肺之气也（心肺为阳，浮而为上。）略重按于肌肉之间曰“按”，以诊脾胃之气也（脾胃居中，故其气应乎中。）重手推于骨肉之下曰“寻”，以诊肝肾之气也（肝肾为阴，沉而在下。

　　卷一　四诊易知

　　诊脉别解二

　　两手六部皆为肺脉，肺为脏腑之华盖，凡一切脏腑病，其气必上熏于肺，而应之于脉。

　　如心病六脉必洪，肝病六脉必弦，肾病六脉必沉，肺病六脉必涩，脾病六脉必缓。（是怠缓，不是和缓。）按之指下浊者为邪甚，清者为正复。有神者吉，无神者凶，有力者为热为实，无力者为虚为寒，此为最验。李濒湖云：“脉者脏腑之气，非脏腑所居之地也。”余每见时医于两手六部中，按之又按，曰：某脏腑如此，某脏腑如此又如彼。俨若脏腑居于两手之间，可扪而得，种种欺人之丑态，实则自欺之甚也。

　　卷一　四诊易知

　　《内经》诊法

　　《素问·脉要精微论》曰：“尺内两旁，则季胁也（尺内，尺中也，两旁，两尺部之外旁也，季胁，两胁之下秒也。何以谓之季，言胁之尽处也。）尺外以候肾，尺里以候腹（两肾附于季胁，是季胁之内乃是两肾，两肾之内乃是腹中，故以尺内候腹中，尺外以候肾，尺之四旁以候季胁，是两旁更出于外也。杨元如曰：‘所谓外者，乃六脉之本位。脉居歧骨之外，故以本位为外，而偏于里者为内也。’高士宗云：‘脉气自下而上，故先论之尺部左右外内也）

　　。’中附上，左外以候肝，内以候膈（中附上者，附左尺而上左手之关脉也。肝居胁内，故以关候肝，膈气在中，故以内候膈。膈谓膈肉之下，肝脾所居之郛廓也。）右外以候胃，内以候脾（右者，附右尺而上右手之关脉也。脾主中土，故以关内候脾，阴内而阳外，故以关外候胃。问曰：六腑独言候胃何义。曰：五脏之气血皆胃腑之所生，故脏气不能自至于手太阴，必因胃气乃至。是以《本经》凡论五脏必及于胃，而余腑不与焉，然而脏腑雌雄各有并合，言心而小肠在其中矣，言肺而大肠在其中矣，余脏准此。高士宗云：‘脉气自下而中，故次论关部之左右外内也。’）上附上，右外以候肺，内以候胸中（上附上者，从右关而上右寸口也。

　　胸中者，宗气之所居也。《经》曰：宗气积于胸中，命曰气海，上出于肺，循喉咙而行呼吸，）前以候前，后以候后，膻中（左者，左寸口也，心者，君主之官也，膻中者，臣使之官，君主之相位也。高士宗云：‘脉气自中而上，故终论寸部之左右外内也。’）前以候前，后以候后（脉有外内，复有前后，前以候前，尺前，关前，寸前，以候形身之前也。后以候后，寸后，关后，尺后，以候形身之后也。）上竟上者，胸喉中事也。下竟下者，少腹，腰股，膝、胫，足中事也。”（脉有内外前后，复有上下，是脉体之六合也。上竟上者，自寸上而竟上于鱼际也。喉主天气，位居胸上，故为胸喉中事，乃上以候上也。下竟下者，自尺下而竟下于肘中也。足履乎地，股、膝、胫、足居腰与少腹之下，故为少腹、腰、股、膝、胫、足中事，乃下以候下也。

　　参各家注，此审别形声，脏腑，外内之法也。首言两旁，次言前后，次言上下。盖以左右三部之脉，正候之外，推而及于三部之两旁，三部之前后，且上而极于鱼际之上，下而极于尺泽之下，无所不到，可谓候法无余蕴矣。今即以尺内两旁则季胁也，引一语而比例之。

　　既以尺部之两旁候形身之季胁，便知关部之两旁可以候形身之两胁，寸部之两旁可以候形身之两腋。书不尽言，学人当得其意而引伸也。其曰前后者，以寸、关、尺各部，前一分为前，后一分为后，乃各部之交界处也。其曰上下者，言上而更上于寸，下而更下于尺也。总而言之，首言外内，次言前后，盖以两手之脉，平以分之，有如文王之卦，离南坎北，震东兑西，以候形身之四旁。上竟上 ，下竟下者，有如伏羲之卦，竖以观之，而天地定位也。此章以人身配六合，三部九候法，以人身配三才，所谓人身小天地者此也。

　　问曰：《经》言心肝居左，脾肺居右，是脏气之出于左右，抑脏体之偏与。曰：天为阳，地为阴，东南为阳，西北为阴。圣人南面而立，左为阳，右为阴。天一生水，水生木，木生火，是以心肝居左也。地二生火，火生土，土生金，是以脾肺居右也。此先天之五行，本于阴阳水火，分而上生，非脏体之谓也。又心主脉，肝主血，血脉生于水精，是以左手三部俱主血，肺主周身之气，脾主元真之气，气生于火，是以右手三部皆主气，此皆阴阳互换之妙，善诊者不可不知。

　　愚按：诊候之法，各家不同，善诊者便宜熟记于心，随机应变，则指下了然矣。余视此着时行诸书，虽高一格，而究竟为唐宋后各家之小技也。今欲为初学启蒙，遽以《灵》、《素》授之，恐学人畏其难而中阻，然又恐示之以“易”则争趋于“易”，终无以造乎精微之域，反为斯道害。惟《内经·脉要精微论》一章，各家脉书，不过绘其部位，而所言诊法，大不相符，相沿已久，必不能一时更改其说。但《圣经》炳如日星，录此一节，以俟后之学者，起而明之。

　　卷一　四诊易知

　　附录徐灵胎诊脉决死生论

　　（时医开口辄云脉象，便知其惯习欺人小技，而学术必陋。凡医书论脉愈详，读者愈难体会，大抵不肯说实话耳。今读此论，句句是实话，喜而录之，并拟韵以便记诵。）

　　生死于人大矣，而能于两手方寸之地，微末之动，即能决其生死，何其近于诬也，然古人往往百不失一者何哉。其大要则以胃气为本。盖人之所以生，本乎饮食，《灵枢》云：“谷入于胃，乃传之肺，五脏六腑，皆以受气。”寸口属肺金，为百脉之所会，故其来也，有生气以行乎其间，融和调畅，得中土之精英，此为有胃气，得者生，失者死，其大较也。其次则推天运之顺逆。人气与天气相应，如春气属木脉宜弦，夏气属火脉宜洪之类，反是则与天气不应。又其气则审脏气之生克，如脾病畏弦，木克土也，肺病畏洪，火克金也。反是则与脏气无害。又其次则辨病脉之从违。病之与脉，各有宜与不宜，如脱血之后，脉宜静细，而反洪大，则气亦外脱矣。寒热之证，脉宜洪数，而反细弱，则真元将陷矣。至于真脏之脉，乃因胃气已绝，不营五脏。所以何脏有病，则何脏之脉独现。凡此皆《内经》、《难经》等书，言之明白详尽，学人苟潜心观玩，洞然易晓，此其可决者也。至云诊脉即可以知何病，又云人之死生，无不能先知，则又非也。盖脉之变迁无定，或有卒中之邪，未即通于经络，而脉一时未变者。或病轻而不能现于脉者。或有沉痼之疾，久而与气血相并，一时难辨其轻重者。或有根据经传变，流动无常，不可执一时之脉，而定其是非者。况病之名有万，而脉之象不过数十种，且一病而数十种之脉无不可见，何能诊脉而即知其何病，此皆推测偶中，以此欺人也。若夫真脏之脉，临死而终不现者，则何以决之，是必以望、闻、问三者，合而参观之，亦百不失一矣。故以脉为可凭，而脉亦有时不足凭。以脉为不可凭，而又凿凿乎其可凭，总在医者熟读经学，更深思自得，则无所不验矣。若世俗无稽之说，皆不足听。

　　卷一　四诊易知

　　拟补徐灵胎诊脉论诗

　　微茫指下最难知，条绪寻来悟治丝（旧诀七表、八里、九道共二十四字，李士材添加共二十七字，愈多则愈乱也。试观治丝者必得其头绪，而始有条不紊。）三部分持成定法（谓寸、关、尺三部，）八纲易见是良规（浮、沉、迟、数、大、细、长、短八字显而易见。起四句总提切脉之大纲。）胃资水谷人根本（三部俱属于肺，而肺受气于胃，）土具冲和脉委蛇（不坚直而和缓也。脉得中和之生气如此，此以察胃气为第一要。）脏气全凭生克验（审脏气之生克为第二要。如脾病畏弦，木克土也，肺病畏洪，火克金也。反是则与脏气无害，）天时且向逆从窥（推天运之顺逆为第三要。如春气属木脉宜弦，夏气属火脉宜洪之类，反是则与天气不应。）阳浮动滑大兼数（仲景以浮、大、动、滑、数为阳，凡脉之有力者俱是，）阴涩沉弦弱且迟（仲景以沉、涩、弱、弦、迟为阴，凡脉之无力者皆是。此又提出阴阳二字，以起下四句。辨脉病之宜忌，为第四要。）外感阴来非吉兆（外感之证，脉宜浮洪，而反细弱则正不胜邪矣，）内虚阳现实堪悲（脱血之后，脉宜静细，而反洪大，则气亦外脱矣。）须知偏胜皆成病（偏阳而洪大，偏阴而细弱，皆病脉也，）忽变非常即弗医（旧诀有雀啄、屋漏、鱼翔、虾游、弹石、解索、釜沸七怪之说，总因阴阳离失，忽现出反常之象。）要语不烦君请记，脉书铺叙总支离（病之名有万，而脉象不过数十种，且一病而数十种之脉无不可见，何能诊脉而即知为何病耶，脉书欺人之语，最不可听。

　　卷一

</div>
    <div class="pagination">
<a href="医学实在易_page3.html">上一页</a><a href="医学实在易.html">1</a><a href="医学实在易_page2.html">2</a><a href="医学实在易_page3.html">3</a><span class="current-page">4</span><a href="医学实在易_page5.html">5</a><a href="医学实在易_page6.html">6</a><a href="医学实在易_page7.html">7</a><a href="医学实在易_page8.html">8</a><a href="医学实在易_page9.html">9</a><span>...</span><a href="医学实在易_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
