<!DOCTYPE html>
<html>
<head>
    <meta charset="UTF-8">
    <title>中国医籍考 - 第 89 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 89 页/共 122 页</h1>
    <div class="content">　　〔医指〕医藏目录一卷 未见〔李氏（允恭）集秘方〕国史经籍志一卷 未见

　　卷五十九

　　方论（三十七）

　　〔董氏（炳）避水集验方〕国史经籍志四卷 未见四库全书提要曰。避水集验方四卷。明董炳撰。炳字文化。泗州人。是编以常用有验之方。分类裒辑。无所阐发。其所用之药。有积雪草者。本草所未详。特为具其图形。述其功效。然药类至多。唯在善用，正无取乎搜罗新异。自夸秘授也。其以避水名者。盖隆庆丙寅淮水决。炳避居楼上。以成是书。末附柳应征撰玉鹤翁传一篇。

　　备载炳父相治医事。玉鹤相之自号。故炳又号怀鹤云。

　　〔王氏（永辅）惠济方〕（医藏目录。作简撰袖珍良方。系坊刻改名。）国史经籍志八卷 存〔顾氏（鼎巨）经验方〕国史经籍志一卷 未见〔刘氏（党）紧要二十四方〕国史经籍志一卷 未见〔不自秘方〕国史经籍志一卷 未见〔郑氏（鸾）传信方〕国史经籍志八卷 未见〔李氏（兰泉）医说〕未见鄞县志李奎传曰。有李兰泉者。以医名世。所着医说。未及刊布。其后学徐国。至今宝藏之。

　　〔王氏（有礼）尊生内编〕十卷 未见嘉兴府志曰。王有礼。休宁人。嘉兴邑庠生。本性沈。字三五。居鸳鸯湖上。精岐黄术。善治伤寒。有尊生内编十卷。叶向高序。尊生外编八卷。岳元声序。皆行世。

　　〔尊生外编〕八卷 未见〔李氏（守钦）方书一得〕未见按上见于汜水县志。

　　〔刘氏（继芳）怪证表里因〕未见按上见于太平府志。

　　〔林氏（道飞）济世良方〕未见福建通志曰。林道飞以名医。着有济世良方。病者投剂立效。尤好施不倦。年八十三。子孙世其业。

　　〔姚氏（浚）风疾必读〕未见按上见于江南通志。

　　〔江氏（时途）医学原理〕三十卷 未见婺源县志曰。江时途。字正甫。江湾人。幼善病。遍阅方书。精研奥旨。异人谈方术。了了顿悟。嗣是投剂辄效。有少年病悸。亲戚咸惴惴危之。一剂霍然有起色。名著郡邑。户外之履常满。前后邑令。咸见推重。举乡宾者再。着有医学原理三十卷。丹溪发明五卷。医家争传诵焉。

　　〔丹溪发明〕五卷 未见〔万氏（拱）医学大成〕未见按上见于湖广通志。

　　〔喻氏（化鹏）医经翼专〕未见宝庆府志曰。喻化鹏。字图南。丰城人。以精医游邵阳。其于切脉望色听声察形之妙。终夜研究。若经生家。

　　治病如临大敌。稍不中肯。忧形于色。静夕深思。辰起即赴病家。调剂不论贫富。不惜重值之料。人予之金。即以市奇方秘论。雅尚气节。能文词。尝构一楼藏古书史。好与诸名士游。所着医经翼专。愚禅师之，其卒也。友人刘默庵经理。葬于东郭五里碑之右。浓恤其子以归。

　　〔徐氏（纯卿）纫元医案〕未见延平府志曰。徐纯卿。将乐诸生。读书学易。穷医得秘方。施药活人。年八十。手不释卷，着有纫元医案。

　　〔徐氏（应显）医方积验〕未见金华府志曰。徐应显。字子 。永康人。业儒。精医术。多所全活。晚年益精。历游名公卿间。贫寒以疾请。

　　匍匐救之。所着有医方积验。岁大 。倡行糜粥。有以负赋告者。为贷钱焚券。人德之。牟御史廉其行。表其庐。

　　曰儒修相业。年八十余卒。

　　〔彭氏（浩）杂病正传〕未见〔医性〕未见〔孙氏（橹）医学大成〕未见〔活命秘诀〕未见〔吴氏（嗣昌）医学慧业〕未见按上五书。见于浙江通志。

　　〔吴氏（奂）古简方〕续文献通考十二卷 未见金华府志曰。吴奂。字德章。兰溪人。刻志好学。博通书史。善书札。而尤精于医。得何文定公曾孙仲畏之传。功力兼人。益造其微。其医最于一邑。人多称之。着有古简方十二卷。诸集方四十余卷。其诗号兰渚渔歌。

　　〔王氏（子英）医案〕未见兰溪县志曰。王子英。号石舟。着有医案。系御医开之裔孙也。

　　〔赖氏（汤铭）四科治要〕未见延平府志曰。赖汤铭。永安庠生。痛母殁于庸医。一旦弃举子业精医。以赎己罪。而未能也。于是无贫富。

　　病者虽百里必视之。投剂辄验。郡守郑祖几法不起。汤铭既治有效。且曰。调养元气。上策也。参术草根。斯下耳。郑闻言益加礼焉。有四科治要。闽医多祖述之。

　　〔方氏（炯）杏村肘后方〕未见按上见于福建通志。

　　〔潘氏（文源）方脉纂要〕二十卷 未见婺源县志曰。潘文源。字本初。桃溪人。宽和仁浓。言笑不苟。望而知为长者。少业儒不售。去而学医。即精工。所投剂辄效。每日求诊视者。盈门塞巷。文源意在施予。所药治者。概不责酬。遇贫士且加惠予焉。以故悬壶三十余载。人人称神。而家无数亩之蓄。没之日。里巷多流涕者。所着有方脉纂要二十卷。行于世。

　　〔庄氏（履严）医理发微〕未见江阴县志曰。庄履严。字若 。工医。能诗。延医有奇验。活人不可胜纪。着医理发微。习医者多宗尚之。

　　〔高氏（叔宗）资珍方〕未见江阴县志曰。高叔宗。字子正。别号石山。能诗善书。通和扁术。着资珍方。高宾为序。

　　〔王氏（禹道）惠济仙方〕未见分水县志曰。王禹道。字冰岩。事继母以孝闻。幼好学。弱冠精举子业。以及经史子集。无不通贯。都人士咸以大器期之。中年遘疾。遂究心岐黄家言。着惠济仙方诸书。远迩称述。不啻沛相长桑也。训乡勇以拒矿贼。

　　功高。尉邑侯李深重之。都谏何春泉欲以人才荐。会疾不果。前蔡邑侯集分水先贤传。首称焉。

　　〔汪氏（副护）试效集成〕未见休宁县志曰。汪副护。字天相。城西人。少通儒术。改业医。师祁门汪机。寻历姑苏京口。访明师。遂精医学。祖东垣老人。专以扶元气为主。因号培元医。行四十余年。全活甚众。平生乐善好施。四城通道。并建亭憩行者。兼修远近庙宇。悉出卖药金。着有试效集成暨诸医书。行世。

　　〔胡氏（尚礼）医案〕未见按上见于仪真县志。

　　〔孙氏（钝）试效集成书〕未见钱塘县志曰。孙钝。字公锐。遇异人授却老方。九十童颜。医倾海内。所着有试效集成书。按脉用药。足齐古人。又有皇甫泰者。与之齐名。称孙皇云。

　　〔王氏（君赏）医便〕二卷（张受孔刊本四卷）存自序曰。余游京师。时获兹集。检其方甚约。谛试之辄验。因益以续收诸条。更裁定焉。稍稍蓄治药材。无论疾久近。循方分剂。罔不克臻奇功。嗣是出按晋。及再承关陕。于时从役者。人以十数。岁月既赊。得无有虞采薪。然虽传舍中法严。内外医不可得延而入也。独赖是以济。取左右如叩。夫医弗烦而药足。方弗繁而用备。名之曰医便。既事竣。将言复诸从役求甚殷。苦无余本。录则众弗给。政或给焉。示亦弗广也。举而筹之太守。太守曰。藏有废版。可更遂以命梓人。隆庆己巳重阳日。巡按陕西监察御史王君赏识。

　　按万历壬寅吴秀序曰。震泽沈竹亭与龄所录也。苏州府志又曰。沈与龄号竹亭。吴江人。工医。能决生死。

　　着书便行世。然据徐应登序。称按是编为王侍御公按秦时所辑，则知其出君赏矣。

　　〔吴氏（秀）增补医便续集〕四卷（张受孔刊本六卷）存自序略曰。余家旧用医便集。盖得之竹亭先生。云迄今三十年。索者犹踵至。武林因之有二刻。托为御院本。

　　继又见莒中刻。补遗则归之朱济川黄文洲两人。两人固良医也。所采集当不谬。余合两书删订之。补以己试方。

　　用续先刻。世有不能致医药。与能致而付之庸工之手者。览此庶有瘳乎。

　　〔曹氏（金）传信尤易方〕八卷 存栗永禄序略曰。夷门少川右使曹公。素留神轩岐内经灵枢诸篇。尤邃于仲景叔和丹溪等诸部经方。故自登仕来。扬历淮扬齐鲁会稽间。所过名胜。即登眺移日。值羽士缁流。辄改颜款接叩底里。但奇药单方可采。随便札记。付行笥以随。垂二十余祀。方积笥盈。奚啻万计。兹辖政少暇。悉所积校理之。辨证分门。犁然备具。稍方品重复。诡异不经者。尽为删芟。乃得八卷。中有证颇相类。则附注本门。有间出各方。则明注方后。较诸种更为精当简便。且经试多奇验。遂题曰传信尤易方。一展卷。门类区别。药品弗淆。治疗法备。虽穷乡下邑。人得此。随证检方。随方制药。随药医证。不出户庭。效可立睹。医可勿他觅也。

　　自序略曰。余闻之。尺有所短。寸有所长。确哉其言之也。盖余少膺脾病。召一方时。所谓名能疗者。乃百弗一功焉。会客有授余啖蠡实者。非有所诊候而审辨也。辄一再月。而强食倍他日。繇此观之。世尝言海上方。

　　能愈剧疾。不虚哉。不虚哉。余既以日履和豫。叨役四方。所过名胜。羽客衲子。时问所素善易方。岁久累数箧。

　　间发治所主病。屡屡称捷效。隆庆改元。余起使易水。命医官郑鸾。比类裒集。曰。韪哉方乎。传之海上人。而实散见诸名家所载籍者也。余更使明着所自出。而颇厌其繁复。后二年余再携入秦。秦泾阳医士王玎检校删正。厘八卷。录成适左使上党健斋栗公雅抱博济之猷。间取而观之曰。夫在物有之。运规而索圜。有弗圜焉。我知其不为方也。操矩以求方。有弗方焉。我知其不为圜也。以余读若方。殆医之规矩。非与吾为若梓以博。民寿何如。余曰。公之意信大浓幸。吾志也。于是卒刻。而名之曰传信尤易方。盖古有卫生千金救民备急易方。而是方不伐物命品。取诸任土所宜。无烦雷公操炮。隐居辨治。而又尝试多奇应。故云。时隆庆岁在庚午春正月上元日。赐进士出身通奉大夫陕西等处承宣布政使司右布政使夷门曹金书。

　　〔何氏（古朴）医家蕴奥〕四卷 存章秩曰。古朴先生余杭县北住进贤里。幼颖悟读书。□诗隐居。独善传览诸书。尤精医学。所集有修真正术。

　　求嗣秘要。草堂吟料。珠玑类萃。星命关键等书。

　　〔修真正术〕未见〔杨氏（拱）医方摘要〕十二卷 存〔龚氏（信）古今医鉴〕八卷 存自序曰。余幼业儒。读张子西铭。天下疲癃生理残障。皆吾无告兄弟。韩子原道。为之医药。以济其夭死。深叹二公之言。民胞物与之心也。然膺厥任。惟宰相。上佐天子。调燮阴阳。节宣元气。庶足起疲癃而寿国脉。余诵之。直欲于身亲见之。殊庸劣鲁钝。为时所 。会家君起家医学。 来燕豫。附应中原。医之正传。已有所得。

　　余因省焉。遂弃儒就学。绍岐黄仓越之心传。阐刘张朱李之秘诀。于当时云游高士。有裨医教者。尤竭诚晋谒。与之上下其议论。远宗先哲。近取名公。殚精竭神。磨光刮垢。与家君相为渊源。

　　盖有年矣。每视疾则先诊以脉息。次察其病原。而攻治之法。方药之制。又酌其脉病而投之。执是以往。影响不殊。既而以脉病治方。分门别类。以古今之确论为枢要。间亦窃附己意。参互考订。遗者补之。略者详之。纂辑成帙。医有十三科。此其粗备。厘为八卷。名以古今医鉴。夫医意也。何取于鉴。鉴惟空而后无遗照。医必明而后无遗疾。是书上考诸古。古之明验者取之。下质诸今。今之明验者取之。隐伏沉痼。罔不洞察。与鉴之照物。

　　妍媸不夹。有相类者。此之谓医鉴。此余命名意也。稿甫成。不敢自秘。爰付诸梓。以公诸天下后世。俾医有小补。病有救援。视医国良相。固小大不同。而疲癃可起。夭死可苏。亦宛乎韩张二公之用心也。余不佞。言之无文。聊述成书之概于篇端。其订讹正误。尚有竣于后之君子。时万历四年岁次丙子孟冬之吉。金溪后学龚廷贤书于有慎堂。

　　金溪县志曰。龚信十一都下澌里人。任太医院。着古今医鉴。并云林医彀。子廷贤着万病回春。

</div>
    <div class="pagination">
<a href="中国医籍考_page88.html">上一页</a><span>...</span><a href="中国医籍考_page84.html">84</a><a href="中国医籍考_page85.html">85</a><a href="中国医籍考_page86.html">86</a><a href="中国医籍考_page87.html">87</a><a href="中国医籍考_page88.html">88</a><span class="current-page">89</span><a href="中国医籍考_page90.html">90</a><a href="中国医籍考_page91.html">91</a><a href="中国医籍考_page92.html">92</a><a href="中国医籍考_page93.html">93</a><a href="中国医籍考_page94.html">94</a><span>...</span><a href="中国医籍考_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
