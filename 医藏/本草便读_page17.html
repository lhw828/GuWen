<!DOCTYPE html>
<html>
<head>
    <meta charset="UTF-8">
    <title>本草便读 - 第 17 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草便读 - 第 17 页/共 35 页</h1>
    <div class="content">　　木部　灌木类

　　金樱子

　　金樱子　味酸涩以性温。达肝脾而入肾。涩精固气。虚而无火则相宜。闭蛰封藏。病若有邪慎勿使。（金樱子酸涩性温。然须带生采之。太熟则色红味甘。全失涩味。且服之利人。故采药当及时也。凡子皆降。可入下焦。其功全在固涩。凡一切久痢遗精。大小便不固。无邪热者。皆可用之也。）

　　木部　灌木类

　　山茱萸

　　山茱萸　性敛偏温。固精补肾。味酸而涩。壮水生肝。（山茱萸酸温无毒。入肝肾。肝主疏泄。肾主闭藏。疏泄太过。则滑脱不禁。当用酸涩之剂以收之。况遗精便滑。小便不固。以及虚汗等证属虚者哉。使元气固则精血充。是以为之补也。此物如五味之酸味太甚。于人之气血不甚相宜。虽虚脱者亦宜酌用。有邪火为患者。尤当禁之。）

　　木部　灌木类

　　山栀

　　山栀　味苦通心。导热归肠寒胜火。气轻达肺。炒焦入血黑平红。仁则解郁热于胃中。壳乃退阳邪于皮部。（山栀其形尖圆。色赤象心。其质轻浮入肺。苦寒性降。能清心肺上焦之邪热。屈曲下行。从小肠膀胱而出。炒黑则能清血分郁热。若邪热在胸膈蕴结不下。则生用。

　　栀仁亦能取吐。非山栀为吐药。不过引之作吐。以顺病势。所谓其高者因而越之也。）

　　木部　灌木类

　　枳壳

　　枳壳　利膈宽胸。辛苦性寒破气滞。行痰逐水。和中化食入阳明。（枳壳亦橘类。逾淮而北为枳。南即为橘。此亦地道使然。因之性味主治各异。枳壳即枳实之大者。味苦辛。性寒。

　　专主破气。气顺则胸膈利。痰行水消。三焦通泰。邪热蠲除耳。如欲制其燥性。助其消导。

　　可炒黑用之。）

　　木部　灌木类

　　枳实

　　枳实　性味与枳壳相同。功力较老者更猛。泻痰破积。承气赖之以先声。导水行瘀。金匮取之而下达。治痞坚之峻剂。攻气分之神丹。（枳实即枳壳之初生而未熟者。如青皮陈皮之类。性味主治皆同。而功力颇猛。故破积行血。消食消痰。皆赖之以承其气。或与补药同用。

　　或与泻药并投。在人之运用耳。）

　　木部　灌木类

　　石楠叶

　　石楠叶　入肾善宣风气。苦辛平有毒须知。助阳可胜湿邪。筋骨肉无微不到。（石楠叶生山谷间石上。其树皆向阳。故名。一云鸩鸟止于树上。一云下有蝮蛇。故有毒。土人称之为风药。故善治风。其叶类枇杷叶。而背无毛。光而不皱。本经称其养肾气。别录言女子久服思男。不过皆因其有助阳之功。然辛苦有毒之品。只可用之以治风寒痹着之邪。邪去则筋骨利。肝肾安。不可谓其补而喜服也。）

　　木部　灌木类

　　木芙蓉

　　敷围一切痈疽。消肿排脓能止痛。凉散诸般瘀热。味辛质滑性平和。（木芙蓉味辛性寒。入肺经。凉血散热。其质粘滑。凡一切痈疽疔毒。无论已溃未溃。皆可敷之。极能消肿止痛。凉血解毒耳。）

　　木部　灌木类

　　山茶花

　　山茶花　色赤入营凉血分。味甘微苦散瘀邪。（山茶花其花开于冬月。故性寒。其色赤。故入血。凡花皆散。故能凉血散血可知。观其能治吐血衄血。肠风下血等证。概可想见也。）

　　木部　灌木类

　　密蒙花

　　密蒙花　功归肝胆。性属甘寒。涤热疏风。治目都因火气逼。养营润燥。凡花皆散障邪除。

　　（密蒙花其色紫。故入肝。甘寒无毒。故能润肝燥。养肝血。因其凡花皆散。故能散肝家之风热。风热得去。肝血得养。故一切目疾皆可除也。）

　　木部　灌木类

　　枸杞子

　　枸杞子　性平色赤。养肝补肾益真阴。质润味甘。明目添精退虚热。（枸杞子以甘肃甘州者为上。味甘。子少润泽有脂。其余土产者。子多味苦而劣。不堪用。其性平和。不寒不热。

　　凡子皆降。有收束下行之意。故能入肝肾。生精养血。精血充则目可明。渴可止。筋骨坚利。

　　虚劳等证悉除矣。）

　　木部　灌木类

　　地骨皮

　　地骨皮　退伏热以除蒸。深入黄泉。下归肾部。降肺火而定喘。甘寒白色。清肃金家。（地骨皮即枸杞树根。入土最深。故名之。去外粗黑皮。取白皮用。味甘。大寒。性降。入肺肾。退伏热。肺热降则喘咳除。肾热除则骨蒸盗汗等病皆愈矣。）

　　木部　灌木类

　　酸枣仁

　　酸枣仁　入肝脏藏魂镇摄。用疗胆怯无眠。走心家敛液固虚。可治表疏有汗。性颇平滑。味属甘酸。（酸枣仁凡仁皆可入心。酸者皆入肝。酸甘而平。润泽之品。故能入心肝。敛液固虚。但善滑大肠。至于炒熟。治胆虚不眠。生用治胆热好眠之说。亦习俗相沿。究竟不眠好眠。各有成病之由。非一物枣仁可以统治也。）

　　木部　灌木类

　　鬼箭羽

　　鬼箭羽　味苦气寒能破血。杀虫辟鬼并宣风。（鬼箭羽以其形似箭羽。故有鬼箭羽之名。其功能辟鬼魅。治中恶。杀虫治蛊。然考其苦寒之性。枝叶之用。所入者肝肺两经。所主者祛风破血耳。）

　　木部　灌木类

　　川槿皮

　　味苦性凉。虽润燥和营。内方罕服。质粘色赤。可杀虫治癣。外用多需。（川槿皮川产者佳。土产者即土槿皮。俗称之谓槿茄。可捍可插。植之为藩篱者也。皮浓色红。性极粘滑。味甘苦平。微寒。入心肝血分。虽能润燥活血。治肠风血痢等证。然内服之方甚少。

　　总以杀虫治癣为外治耳。）

</div>
    <div class="pagination">
<a href="本草便读_page16.html">上一页</a><span>...</span><a href="本草便读_page12.html">12</a><a href="本草便读_page13.html">13</a><a href="本草便读_page14.html">14</a><a href="本草便读_page15.html">15</a><a href="本草便读_page16.html">16</a><span class="current-page">17</span><a href="本草便读_page18.html">18</a><a href="本草便读_page19.html">19</a><a href="本草便读_page20.html">20</a><a href="本草便读_page21.html">21</a><a href="本草便读_page22.html">22</a><span>...</span><a href="本草便读_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
