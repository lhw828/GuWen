<!DOCTYPE html>
<html>
<head>
    <meta charset="UTF-8">
    <title>续名医类案 - 第 151 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 151 页/共 160 页</h1>
    <div class="content">　　一儒者应试后，遍身瘙痒，后成疙瘩。此劳伤元气，阴火内炽，秋寒收敛腠理，郁热内作，补中益气汤加茯苓、川芎、白芷而愈。后复劳，仍作，惑于人言，服祛风败毒药，如大风之状。又发热作渴，倦怠懒食，用补中益气汤倍参、 、归、术、半夏、茯苓、五味、麦冬而愈。

　　一妇人遍身患疙瘩，发热作痒，内服败毒祛风，外搽攻毒追蚀，各溃成疮，脓水津淫，形气消瘦，饮食日减，恶寒发热，作渴饮冷，脉浮数，按之则涩，此元气复伤也。先用七味白术散数剂，其渴渐止，饮食稍加。乃用八珍汤加柴胡、丹皮，脓水渐干。又用六君、芎、归、丹皮、山栀，疮渐收敛。

　　仍用八珍、山栀、丹皮而愈。

　　一妇人因怒，寒热，发赤晕。服祛风之剂，发疙瘩。或砭出血，患处 肿，发热头痛。内服外敷，俱系风药，脓水淋漓。服花蛇酒之类，前症益甚，更加晡热，烦渴不寐，脉洪大，按之如无。此血脱烦躁，先用补血当归汤，稍缓。用四君、当归数剂，得睡。但倦怠，头晕，少食，用补中益气汤加蔓荆子稍可。又用八珍汤加用芎、芍，倍用参、术，三十余剂而能步履，又复月余而痊。

　　一妇人性急善怒，月经不调，内热口苦，患疙瘩作痒。服败毒之药，脓水淋漓，热渴头眩，日晡益甚。用加味逍遥散渐愈。后因大怒，月经如涌，眼出泪，用四物汤加山栀、柴胡、连、芩，数剂而愈。年余，左足、臂、腕起白点渐大，搔起白屑，内热盗汗，月经两月余一至。每怒，或恶寒头痛，或不食作呕，或胸乳作胀，或腹内作痛，或小便见血，或小水不利，或白带注下，此皆肝木制伏脾土，元气虚而变症也。

　　用补中益气汤加炒黑山栀，及加味归脾汤，服半年而愈。后每怒恼，患赤晕，或以风疾治之。发疙瘩，又服遇仙丹。赤肿作痒，出脓水，外敷追蚀之药。寒热作渴，又服胡麻、草乌之药。遍身瘙痒，眉毛脱落，脓水淋漓，咳嗽发热，月经两月一行，用四君、当归、丹皮月余。热渴稍止，饮食少进，又服月余，咳嗽少可。却用八珍汤加丹皮，二十余剂，患处渐干，经水如期。复因伤食，作泻不食，用六君子汤，饮食渐进。又因怒，发热作渴，患处作痛，经行不止，用加味逍遥散渐可。仍用四君子汤而全愈。

　　一女子二十岁，月经先期或过期。或怒，则身发赤晕，或患疙瘩，六七日方退。服祛风药，瘙痒作渴，搔破成疮，脓水浸淫。曰：此肝火生风，再服是药，必致筋挛。不悟，后两手拘挛，始信。先用地黄丸，四物汤月余，热渴顿减。乃佐以加味逍遥散，又月余，患处脓少。又用四君子、山栀、丹皮，二十余剂，指能伸屈。因怒，发热，经水不止，睡中筋脉抽动不安，以加味逍遥散加钩藤治之而痊。仍用四物、山栀、钩藤、丹皮而疮结靥。乃去钩藤调理，元气复而疮靥干。

　　一女子常患瘾疹作痒，因怒发热，变为疙瘩，肿甚，用栀子清肝散治之而愈。后又怒，患痕起赤晕，游走不定，自砭出紫血。甚痒彻骨，其热如炙，如大麻风，欲用风药，治之不效。乃以当归补血汤四剂，其热悉止。又用圣愈汤，加味逍遥散而痊。

　　一妇人身发疙瘩，或如丹毒，痒痛不常，搔碎成疮，脓水淋漓，发热渴烦，头目眩，日晡益甚。

　　此血虚内热之症，以当归饮加柴胡、山栀，治之而愈。

　　一妇人患前症，肢体疼痛，头目不清，自汗盗汗，月水不调，肚腹作痛，食少倦怠。先用人参荆芥散，后用逍遥散，治之而痊。

　　一妇人因忿怒，身发疙瘩，憎寒发热。此肝火，用小柴胡汤加山栀、黄连，治之而愈。后口苦胁痛，小便淋漓，复用前药，遂全愈。

　　一妇人患前症，发热，夜间谵语。此血分有热，以小柴胡汤加生地，治之而安。后用四物汤加柴胡、山栀、丹皮而热退，又用逍遥散全愈。

　　一女子常患疙瘩，时或作痒，服消风之类，搔破成疮，其痒不止，延及头面。先用羌活当归散，其痒顿止。用加味逍遥散，其热顿痊。又用当归饮，而疮亦愈。用八珍、柴胡、山栀，而不再作。

　　卷三十五（外科）

　　血风隐疹

　　薛立斋治一男子，面赤作渴，面常患小疮作痒。服祛风药，遍身发赤 。服白花蛇酒，更发赤晕。

　　遍行砭刺，又服消风散，发热口渴，饮水不止。谓肝经血虚而风热也，用栀子清肝散及地黄丸料煎服，热渴渐止，疮渐结靥。用八珍汤、地黄丸，疮靥渐脱，又复月余，疮渐愈。

　　一男子面生粉刺，或生小 ，服消风散，疮益甚。服遇仙丹，加遍身赤痒。仍服前药，发热 肿。

　　又服旬余，溃而出水，形体骨立。先用四君子、当归、桔梗，四剂饮食稍进。又用八珍汤，数剂而痊。

　　一男子嗜膏粱炙爆、醇酒辛辣之物，遍身生 ，甚痒。服消风散之类，更起赤晕。又砭出血，其痒益甚。敷败毒之剂，遂各成疮，脓水津淫，眉毛渐脱，赤痒益甚。此脾经积热伤血所致，先用犀角地黄汤加黄连治之。脓水渐止，乃以八珍汤加山栀、丹皮，眉毛渐生。因饮食失宜，胸腹作胀，饮食少思，或大便下血，用五味异功散加升麻，饮食渐进，又用补中益气汤而血止。仍用异功散加当归、丹皮而痊。

　　一女子性急多怒，月经先期，患 ，色赤作痒，搔破脓水不止。服祛风药，其疮益甚。服花蛇酒，四肢螈 ，眉毛脱落。先用柴胡清肝散加钩藤，数剂，又用加味逍遥散加钩藤，诸症渐愈。又用易老祛风丸而安。

　　一女子年十四，腕软处生物如黄豆大，半在肉中，红紫色，痛甚，诸药不效。一方士以水银四两，白纸一张，揉熟，蘸水银擦之，三日自落而愈。（李楼怪症）

　　朱丹溪治朱院君，三十余，久患瘾疹，身痹而紫色，与防风通圣散加牛蒡，为极细末，每一钱，水盏半，入姜汁，令辣，煎食热饮之。

　　汪石山治一人，年逾六十，形瘦苍紫，夜常身痒，搔之热蒸，皮肉磊如豆粒，痒止热散，肉磊亦消。医用乌药顺气、升麻和气等，不效。诊之，脉皆细濡近驶，曰：此血虚血热也。而为顺气和血，所谓诛罚无辜，治非所宜。遂以生地、元参、白蒺藜、归、芎、 、芍、黄芩、甘草、陈皮煎服，月余而愈。

　　一老人患疹，色微赤，作痒，发热，以人参败毒散，二剂少愈。以补中益气汤加黄芩、山栀而愈。

　　一妇人遍身瘙痒，秋冬则剧，脉浮数，此风邪客于皮肤而然也，名曰血风。饮以消风散，及搽蛇床子散少可。更以四物汤加荆、防，数剂而愈。一妇患此，夏月尤甚，脉洪大，以何首乌散；一妇患赤斑瘙痒，搔破成疮，出水久而不愈，内服当归饮，外搽蛇床子散。并愈。又一妇患此，诸药不应，以四生散，数服而愈。大抵妇人体虚，风邪客于皮肤，则成白疹。寒湿客于肌肉，郁热而为赤疹。色虽有异，治法颇同。凡人汗出，不可露卧及浴。经云：汗出见湿，乃生痤痱。雷公云：遍身风疹，酒调生侧柏。用之屡验。

　　卷三十五（外科）

　　瘙痒

　　薛立斋治一男子，遍身瘙痒，后成疮出水，洒淅恶寒，皮肤皴起，眉毛渐落，大便秘结，小便赤少。此属肺火为患，用补气泻荣汤四剂，诸症渐退。但倦怠恶寒，小便清少，此邪气去而真气虚也，用补中益气汤兼换肌散，半载，元气复而诸症退。时中秋，忽大便不实，小便频数，体倦食少，洒淅体重，此湿邪乘虚而作，用东垣益胃汤，二剂顿安。仍用前药，调理三月余全愈。

　　一男子两目俱赤，遍身痒痛，搔起白皮。此肝肺阴虚，误服驱风燥剂，鼻赤面紫，身发疙瘩，搔出血水。

　　用升麻汤下泻青丸数服，又用加味逍遥散数剂，身鼻渐白，疙瘩渐消。又用四物汤加参、 、柴胡、山栀，并换肌散，各百余服，喜其年少谨疾，全愈。

　　一妇人日晡身痒，外内用追毒祛风之剂，脓水淋漓，午前畏寒，午后发热，殊类疠风。用补中益气汤加山栀、钩藤，又以加味逍遥散加川芎而愈。

　　一妇人手心赤，瘙痒发热，头晕作渴，晡甚。服祛风清热之药，肤见赤痕，月经过期。用加味逍遥散倍熟地，热止痒退。更以四物汤加柴胡、参、 、炙草、茯苓，头清渴止。再用四物汤加参、术、茯苓、山栀，赤晕亦消。

　　一男子患瘙痒，破而成疮，如大麻风。服遇仙丹，发热作渴，大便秘结，脉沉实，右关为甚，此热蓄于内也。先用黄连内疏汤，而大便通利。又用防风通圣散去硝、黄而热渴止。却用八珍汤而疮愈。

　　一男子脾肾气虚血热，遍身瘙痒，时喜热水浴之，后患疮 ，破而出水，用风药益甚，或赤或白，眼作花痒。先用胡麻散、六味丸而痊。次年两股、小腹、颈、项复作痒，用四生散、六味丸而愈。

　　一妇人经水先期，劳役或气恼，则寒热瘙痒。服祛风降火等药，不劳怒而自痒发热，更加痰喘气促。服化痰清气之药，形气倦怠，食少胸痞，身发疮疹。服消毒之类，脓水淋漓。服大麻风药，口干作渴，欲水而不敢饮，经水又过期，眉间若动。又复月余，眉毛脱落，经水淋漓。此心肝二经风热相搏，制金不能平木，木克脾土而不能统血，肝火旺而不能藏血也。经云水生木，遂朝用地黄丸以滋肾水，生肝血，夕用加味逍遥散以清肝火，生肝血，月余诸症渐愈。又佐以四君、芎、归、丹皮，月余而经水旬日而止。又两月余，经水五十余日而至。乃夕用五味异功散加当归，服两月，经水四十余日而至。因怒寒热，经水如崩，眉棱角动，脉洪数弦，肝脾二脉为甚，用柴胡栀子散二剂以平肝火，用五味异功散二剂以补脾气，发热顿退，经水顿止。更以八珍汤倍加参、术及地黄丸，两月余，经水如期，眉毛渐生。因食停滞，腹胀作痛，另服祛逐剂，泄泻不止，小腹重坠，饮食甚少。先用六君子汤送四神丸，数剂泻渐止，饮食少进。又用补中益气汤倍用升麻，数剂重坠渐愈。后因劳心发热，饮食难化，呕吐涎水，其热自脐上起，觉饥热频作，乃用六君子汤加炮姜治之，热时饮稠米汤，稍安。两月余，又常服加味归脾、补中益气二汤而痊。

　　一妇人秋间肢体作痒，时发寒热，日晡热甚，口苦喜酸，月水先期，面色常青，热甚则赤。恪服清热凉血，后发疙瘩，赤痒益甚，乃清热败毒，破而脓水淋漓，谓此肝脾血虚燥。不信，仍治疮毒，其疮益甚，形气倦怠，饮食减少。先用补中益气汤，间佐以六君、当归，元气稍复。乃以八珍汤，倍用参、术，少用川芎、白芍，间佐以补中益气汤，诸症渐愈。又以四君子汤，佐以加味逍遥散，两月余，脓水渐少。又复月余，疮渐结靥。因怒寒热腹胀，饮食少思，患处复甚，用六君子汤加山栀、柴胡，乃用四君子汤为主，而疮渐愈。又因怒，月经甚多，发热作渴，疮痛出血，用柴胡清肝散，热退止痛。仍用四君子汤而结靥。又用八珍汤、山栀、丹皮而愈。

　　一妇人遍身瘙痒，脓水淋漓，发热，身如虫行，月经不调。先用升麻汤送泻一丸，热痒顿退。又用加味逍遥散，经行如期。用换肌丸而疮愈。后因怒，经行不止，筋骨作痛，用秦艽地黄汤、易老祛风丸而愈。

　　一妇人性沉静，怀抱不乐，月经过期，遍身作痒。服祛风清火之剂，搔破成疮，出水不止，其痒益甚。或用消风散之类，眉棱跳动，眉毛折落。又服遇仙散，患处俱溃，咳嗽发热，饮食日少，月经先期。作肝脾郁怒而血燥，前药复伤而益甚。先用四君子、芎、归、山栀、丹皮，饮食渐进，服月余而嗽止。又以加味逍遥散加钩藤，二十余剂而眉不动。乃去钩藤，倍加参、术、当归，月余疮结靥。

　　又以八珍汤加山栀、丹皮而痊。

　　一妇人患前症，脓水淋沥，发热作渴，体倦恶寒，经水不利，久而不愈，此肝脾亏损而虚热也。

　　先用补中益气汤加山栀、川芎，而元气渐复。又用逍遥散而疮渐愈。又虚后患疥，遍身作痒，搔起疙瘩，破而出脓，或出血水，误服醉仙散。殊类风症，用八珍汤数剂而安。又用十全大补汤，患处渐干矣。

　　一妇人日晡身痒，素清苦，因肝郁怒，遍身晡热内热，自汗盗汗，月经不行，口干咽燥。用归脾汤数剂，诸症稍退。后兼加味逍遥，五十余剂而痊。

　　一妇人瘙痒发热，日晡益甚，皮肤赤晕，月经过期，此血虚而有热也。以逍遥散，倍加熟地，热止痒退。

　　更以四物加柴胡、参、 、炙草、茯苓，调理而愈。

　　一妇人怀抱久郁，患前症，脓水淋漓。服连翘消毒散，食少胸痞。服清气化痰丸，作呕吐痰。服清热化痰丸，烦热畏寒，四肢 热，面目赤色，脉大而无力。此脾胃亏损，而虚寒隔阳气于外。遂用六君子汤加炮姜治之，诸症少愈，饮食顿进。又佐以四物汤，诸症渐愈。又以四君子，每味各一钱，四物汤每味各五分，诸症全愈。

　　一妇人每秋间，两手心作痒，搔起白屑。因劳役恼怒，则发寒热，遍身作痒，起疙瘩。或以为风症，内服花蛇等药，外敷硫黄之类，又服遇仙丹，诸热渴益甚，月水不通。谓脾肝二经血燥生风，先用加味逍遥散，热渴渐减。又用八珍、柴胡、山栀，患处少可。后因怒气，发热胁痛，患处 肿，用加味逍遥散，四剂而安。又用四君、芎、归、山栀、丹皮，至半载而痊。

　　一男子遍身瘙痒，诸药不效，脉浮，按之而涩。以生血药为主，间以益气，百帖而愈。

　　宋生遍身作痒，搔破成疮出水，脉浮数，此手足阳明经风热所致。以人参败毒散对四物汤加芩、连服之，外以松香一两，枯矾五钱，轻粉三钱，为末，麻油调敷，月余而愈。又一人患此，但脉沉，以前药加大黄，治之渐愈。再服人参败毒散而平。

</div>
    <div class="pagination">
<a href="续名医类案_page150.html">上一页</a><span>...</span><a href="续名医类案_page146.html">146</a><a href="续名医类案_page147.html">147</a><a href="续名医类案_page148.html">148</a><a href="续名医类案_page149.html">149</a><a href="续名医类案_page150.html">150</a><span class="current-page">151</span><a href="续名医类案_page152.html">152</a><a href="续名医类案_page153.html">153</a><a href="续名医类案_page154.html">154</a><a href="续名医类案_page155.html">155</a><a href="续名医类案_page156.html">156</a><span>...</span><a href="续名医类案_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
