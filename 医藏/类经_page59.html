<!DOCTYPE html>
<html>
<head>
    <meta charset="UTF-8">
    <title>类经 - 第 59 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 59 页/共 96 页</h1>
    <div class="content">　　按：此二论曰岁会，曰天符，曰太一天符，曰同天符，同岁会，其目凡五，皆上下符会，无所克侮，均为气之相得，故于天时民病，多见平和；然其气纯而一，亦恐亢则为害，故曰变行有多少，病形有微甚，生死有早晏耳。观上文二十四年之间，惟于岁会八年，曰所谓岁会，气之平也，则其他之不平可知。故曰制则生化，然则无制者乃为害矣。所以有至而不至、未至而至之变，皆其气之偏耳。不可因其为和，便以为常而不之察也。）

　　二十四卷　运气类

　　八、六步四周三合会同子甲相合命曰岁立

　　（《素问·六微旨大论》）

　　帝曰：愿闻其步何如？（此连前章，而详求其六步之数。六步，即六气之位数也。）岐伯曰：所谓步者，六十度而有奇。（一日一度，度即日也。周岁共三百六十五日二十五刻，以六步分之，则每步得六十日又八十七刻半，故曰有奇也。）

　　故二十四步，积盈百刻而成日也。（二十四步，合四岁之步也。积者，积二十四个八十七刻半，共得二千一百刻，是为二十一日。以四岁全数合之，正得一千四百六十一日。此共以二十四步之余，积盈百刻，合成四岁之全日，而三合会同之气数，于斯见矣。详如下文。）帝曰：六气应五行之变何如？岐伯曰：位有终始，气有国中，上下不同，求之亦异也。（此复求上文天道六六之节，地理之应六节气位，及《天元纪大论》所谓上下相召、五六相合之至数也。位，地位也。气，天气也。位有上下左右之终始，气有前后升降之国中，以天之气而加于地之位，则上下相错，互有差移，故曰上下不同，求之亦异也。国中详义见后章。）帝曰：求之奈何？岐伯曰：天气始于甲，地气始于子，子甲相合，命曰岁立，谨候其时，气可与期。（天气有十干而始于甲，地气有十二支而始于子，子甲相合，即甲子也。干支合而六十年之岁气立，岁气立则有时可候，有气可期矣。）帝曰：愿闻其岁六气始终早晏何如？岐伯曰：明乎哉问也！甲子之岁，初之气，天数始于水下一刻，终于八十七刻半；（甲子岁，六十年之首也。初之气，六气之首，地之左间也。始于水下一刻，漏水百刻之首，寅初刻也。终于八十七刻半，谓每步之数，各得六十日又八十七刻半也。故甲子岁初之气，始于首日寅时初初刻，终于六十日后子时初四刻，至子之正初刻，则属春分节而交于二之气矣。凡后之申子辰年皆同。水下义，又见经络类二十五。

　　有甲子等岁六气终始日刻图解，在《图翼》二卷。）二之气，始于八十七刻六分，终于七十五刻；（此继初气而始于八十七刻六分，直子之正初刻也。又加二气之六十日余八十七刻半，则此当终于七十五刻，直戌之正四刻也。后义仿此。）三之气，始于七十六刻，终于六十二刻半；（始于七十六刻，亥初初刻也。终于六十二刻半，酉初四刻也。）四之气，始于六十二刻六分，终于五十刻；（始于六十二刻六分，酉正初刻也。终于五十刻，未正四刻也。）五之气，始于五十一刻，终于三十七刻半；（始于五十一刻，申初初刻也。终于三十七刻半，午初四刻也。）六之气，始于三十七刻六分，终于二十五刻。（始于三十七刻六分，午正初刻也。终于二十五刻，辰正四刻也。此二十五刻者，即岁余法四分日之一也。）所谓初六，天之数也。（初六者，子年为首之六气也。此以天之气数，而加于地之步位，故曰天之数也。后仿此。）

　　乙丑岁，初之气，天数始于二十六刻，终于一十二刻半；（始于二十六刻，巳初初刻也。终于一十二刻半，卯初四刻也。凡后之巳酉丑年皆同。）二之气，始于一十二刻六分，终于水下百刻；（始于一十二刻六分，卯正初刻也。终于水下百刻，丑正四刻也。）三之气，始于一刻，终于八十七刻半；（始于一刻，寅初初刻也。终于八十七刻半，子初四刻也。）

　　四之气，始于八十七刻六分，终于七十五刻；（始于八十七刻六分，子正初刻也。终于七十五刻，戌正四刻也。）五之气，始于七十六刻，终于六十二刻半；（始于七十六刻，亥初初刻也。终于六十二刻半，酉初四刻也。）六之气，始于六十二刻六分，终于五十刻。（始于酉正初刻，终于未正四刻。此五十刻者，四分日之二也。）所谓六二，天之数也。（丑次于子，故曰六二。天之数，义见前。）

　　丙寅岁，初之气，天数始于五十一刻，终于三十七刻半；（始于申初初刻，终于午初四刻。凡后寅午戌年皆同。）二之气，始于三十七刻六分，终于二十五刻；（始于午正初刻，终于辰正四刻。）三之气，始于二十六刻，终于一十二刻半；（始于巳初初刻，终于卯初四刻。）四之气，始于一十二刻六分，终于水下百刻。（始于卯正初刻，终于丑正四刻。）五之气，始于一刻，终于八十七刻半；（始于寅初初刻，终于子初四刻。）六之气，始于八十七刻六分，终于七十五刻。（始于子正初刻，终于戌正四刻。此七十五刻者，四分日之三也。）所谓六三，天之数也。（寅次于丑，故曰六三。）

　　丁卯岁，初之气，天数始于七十六刻，终于六十二刻半；（始于亥初初刻，终于酉初四刻，凡后之亥卯未年皆同。）

　　二之气，始于六十二刻六分，终于五十刻；（始于酉正初刻，终于未正四刻。）三之气，始于五十一刻，终于三十七刻半；（始于申初初刻，终于午初四刻。）四之气，始于三十七刻六分，终于二十五刻；（始于午正初刻，终于辰正四刻。）五之气，始于二十六刻，终于一十二刻半；（始于巳初初刻，终于卯初四刻。）六之气，始于一十二刻六分，终于水下百刻。（始于卯正初刻，终于丑正四刻。此水下百刻者，即上文所谓二十四步、积盈百刻而成日也。）所谓六四，天之数也。（卯次于寅，故曰六四。此一纪之全数也。）

　　次戊辰岁，初之气，复始于一刻，常如是无已，周而复始。（以上丁卯年六之气，终于水下百刻，是子丑寅卯四年气数至此已尽，所谓一纪。故戊辰年，则气复始于一刻，而辰巳午未四年又为一纪。辰巳午未之后，则申酉戌亥四年又为一纪。此所以常如是无已，周而复始也。）

　　帝曰：愿闻其岁候何如？岐伯曰：悉乎哉问也！日行一周，天气始于一刻；（岁候者，通岁之大候。此承上文而复总其气数之始也。一周者，一周于天，谓甲子一年为岁之首也。）日行再周，天气始于二十六刻；（乙丑岁也。）日行三周，天气始于五十一刻；（丙寅岁也。）日行四周，天气始于七十六刻；（丁卯岁也。）日行五周，天气复始于一刻，（戊辰岁也。）

　　所谓一纪也。（如前四年是也，一纪尽而复始于一刻矣。纪者，如天元纪大论所谓终地纪者，即此纪字之义。）是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始。（六十年气数周流，皆如前之四年，故四年之后，气复如初。所以寅午戌为会同，卯未亥为会同，辰申子为会同，巳酉丑为会同。今阴阳家但知此为三合类局，而不知由于气数之会同如此。有六十年岁气三合会同图，在《图翼》二卷。）

　　二十四卷　运气类

　　九、上下升降气有国中神机气立生死为用

　　（《素问·六微旨大论》）

　　帝曰：愿闻其用也。（此连前章，而详求其上下升降之用也。）岐伯曰：言天者求之本，言地者求之位，言人者求之气交。（本者，天之六气，风寒暑湿火燥是也。位者，地之六步，木火土金水火是也。言天者求之本，谓求六气之盛衰，而上可知也。言地者求之位，谓求六步之终始，而下可知也。人在天地之中，故求之于气交，则安危亦可知矣。）帝曰：何谓气交？岐伯曰：上下之位，气交之中，人之居也。（上者谓天，天气下降。下者谓地，地气上升。一升一降，则气交于中也，而人居之，而生化变易，则无非气交之使然。）故曰：天枢之上，天气主之；天枢之下，地气主之；气交之分，人气从之，万物由之。此之谓也。（枢，枢机也。居阴阳升降之中，是为天枢，故天枢之义，当以中字为解。中之上，天气主之。中之下，地气主之。气交之分，即中之位也。而形气之相感，上下之相临，皆中宫应之而为之市。故人气从之，万物由之，变化于兹乎见矣。愚按：王太仆曰：天枢，当齐之两旁也，所谓身半矣。伸臂指天，则天枢正当身之半。三分折之，则上分应天，下分应地，中分应气交。此单以人身之天枢穴为言，盖因《至真要大论》曰：身半以上，天之分也，天气主之。身半以下，地之分也，地气主之。半，所谓天枢也。故王氏之注如此。然在彼篇，本以人身为言；而此节云人气从之、万物由之二句，又岂止以人身为言哉？是其言虽同，而所指有不同也。夫所谓枢者，开阖之机也。开则从阳而主上，阖则从阴而主下，枢则司升降而主乎中者也。故其在人，则天枢穴居身之中，是固然矣。其在于天地，则卯酉居上下之中，为阴阳之开阖，为辰宿之出入，非所谓天枢乎？盖子午为左右之轴，卯酉为上下之枢，无所疑也。第以卯酉一线之平，而谓为气交，殊不足以尽之。夫枢者，言分界也。交者，言参合也。此则有取于王氏三折之说，然必以卦象求之，庶得其义。凡卦有六爻，HT 上卦象天，下卦象地，中象天枢之界。此以两分言之，则中唯一线之谓也。

　　若以三分言之，则二三四爻成一卦，此自内卦而一爻升，地交于天也；五四三爻成一卦，此自外卦而一爻降，天交于地也。然则上二爻主乎天，下二爻主乎地，皆不易者也。惟中二爻，则可以天，亦可以地，斯真气交之象。易系曰：六爻之动，三极之道也。其斯之谓。由此观之，则司天在泉之义亦然。如《至真要大论》曰：初气终三气，天气主之；四气尽终气，地气主之。此即上下卦之义，然则三气四气，则一岁之气交也。故自四月中以至八月中，总计四个月、一百二十日之间，而岁之旱潦丰俭，物之生长成收，皆系乎此，故曰气交之分，人气从之，万物由之也。如后篇六元正纪大论，诸云持于气交者，其义即此。）帝曰：何谓国中？（前章言气有国中，此复求其详也。）岐伯曰：初凡三十度而有奇，中气同法。（度，即日也。一步之数，凡六十日八十七刻半，而两分之，则前半步始于初，是为初气，凡三十度而有奇。奇，谓四十三刻又四分刻之三也。后半步始于中，是为中气，其数如初，故曰同法。）帝曰：国中何也？岐伯曰：所以分天地也。帝曰：愿卒闻之。岐伯曰：初者地气也，中者天气也。（国中者，所以分阴阳也。凡一气之度必有前后，有前后则前阳而后阴。阳主进，自下而上，故初者地气也。阴主退，自上而下，故中者天气也。愚按：国中者，初言其始，气自始而渐盛也。中言其盛，气自盛而渐衰也。但本篇所谓国中者，以一步之气为言，故曰初凡三十度而有奇，中气同法。然阴阳之气，无往不在，故国中之数，亦无往不然。如以一岁言之，则冬至气始于北，夏至气中于南，北者盛之始，南者衰之始，此岁气之国中也。以昼夜言之，夜则阳生于坎，昼则日中于离，坎者升之始，离者降之始，此日度之国中也。

　　不惟是也，即一月一节、一时一刻，靡不皆然。所以月有朔而有望，气有节而有中，时有子而有午，刻有初而有正，皆所以分国中也。故明国中者则知阴阳，明阴阳则知上下，明上下则知升降，明升降则知孰为天气，孰为地气，孰为气交，而天地人盈虚消长死生之数，不外乎是矣。此当与伏义六十四卦圆图参会其义，有妙存焉。见附翼一卷医易义中。）帝曰：其升降何如？岐伯曰：气之升降，天地之更用也。（天无地之升，则不能降，地无天之降，则不能升，故天地更相为用。）

　　帝曰：愿闻其用何如？岐伯曰：升已而降，降者谓天；降已而升，升者谓地。（升出于地，升无所升，则升已而降，此地以天为用也，故降者谓天。降出于天，降无所降，则降已而升，此天以地为用也，故升者谓地。）天气下降，气流于地；地气上升，气腾于天。故高下相召，升降相因，而变作矣。（召，犹招也。上者必降，下者必升，此天运循环之道也。阳必召阴，阴必召阳，此阴阳配合之理也。故高下相召则有升降，有升降则强弱相因而变作矣。《六元正纪大论》曰：天气不足，地气随之，地气不足，天气从之，运居其中而常先也。恶所不胜，归所同和，随运归从而生其病也。故上胜则天气降而下，下胜则地气迁而上，胜多少而差其分，微者小差，甚者大差，甚则位易气交，易则大变生而病作矣。）帝曰：善。寒湿相遘，燥热相临，风火相值，其有间乎？（间，异也。惟其有间，故或邪或正而变由生也。）岐伯曰：气有胜复，胜复之作，有德有化，有用有变，变则邪气居之。（六气皆有胜复，而胜复之作，正则为循环当位之胜复，故有德有化有用。邪则为亢害承制之胜复，故有灾有变。）帝曰：何谓邪乎？（凡六气之不当位者，皆互相为邪也。）岐伯曰：夫物之生，从于化，物之极，由乎变，变化之相薄，成败之所由也。（物之生，从于化，由化而生也。物之极，由乎变，由极而变也。《天元纪大论》曰：物生谓之化，物极谓之变。《五常政大论》曰：气始而生化，气终而象变。诸家之释此者，有曰阴阳营运则为化，春生秋落则为变。有曰万物生息则为化，寒暑相易则为变。有曰离形而易谓之化，因形而易谓之变。

　　有曰自无而有、自有而无则为化，自少而壮、自壮而老则为变。是皆变化之谓。故变化之薄于物者，生由化而成，其气进也；败由变而致，其气退也，故曰变化之相薄，成败之所由也。薄，侵迫也。）故气有往复，用有迟速，四者之有，而化而变，风之来也。（气有往复，进退也。用有迟速，盛衰也。凡此四者之有，而为化为变矣。但从乎化，则为正风之来，从乎变，则为邪风之来，而人之受之者，安危系之矣。）帝曰：迟速往复，风所由生，而化而变，故因盛衰之变耳。成败倚伏游乎中何也？（倚伏者，祸福之萌也。夫物盛则衰，乐极则哀，是福之极而祸之倚也。未济而济，否极而泰，是祸之极而福所伏也。故当其成也，败实倚之，当其败也，成实伏之，此成败倚伏游行于变化之中者也。本节特以为言者，盖示人以处变处常之道耳。易曰知进退存亡而不失其正者，其惟圣人乎？）岐伯曰：成败倚伏生乎动，动而不已，则变作矣。（动静者，阴阳之用也。所谓动者，即形气相感也，即上下相召也，即往复迟速也，即升降出入也，由是而成败倚伏，无非由动而生也。故易曰：吉凶悔吝者，生乎动者也。然而天下之动，其变无穷，但动而正则吉，不正则凶，动而不已，则灾变由之而作矣。）帝曰：有期乎？岐伯曰：不生不化，静之期也。（阳动阴静，相为对待，一消一长，各有其期。上文言成败倚伏生乎动，即动之期也。动极必变，而至于不生不化，即静之期也。然则天地以春夏为动，秋冬为静；人以生为动，死为静也。）帝曰：不生化乎？（帝疑天地之道，岂真有不生化者乎？）岐伯曰：出入废则神机化灭，升降息则气立孤危。（此言天地非不生化，但物之动静，各有所由耳。凡物之动者，血气之属也，皆生气根于身之中，以神为生死之主，故曰神机。然神之存亡，由于饮食呼吸之出入，出入废则神机化灭而动者息矣。物之植者，草木金石之属也，皆生气根于形之外，以气为荣枯之主，故曰气立。然气之盛衰，由于阴阳之升降，升降息则气立孤危而植者败矣。此其物之修短，固各有数；但禀赋者出乎天，自作者由乎我，孰非所谓静之期？亦各有其因耳。《五常政大论》曰：根于中者，命曰神机，神去则机息；根于外者，命曰气立，气止则化绝，详见后十五。）故非出入则无以生长壮老已，非升降则无以生长化收藏。（生长壮老已，动物之始终也，故必赖呼吸之出入。生长化收藏，植物之盛衰也，故必赖阴阳之升降。）是以升降出入，无器不有。（器即形也，凡万物之成形者，皆神机气立之器也。是以升降出入，无器不有。易曰：形乃谓之器。义即此也。王氏曰：包藏生气者，皆谓生化之器，触物然矣。夫窍横者，皆有出入去来之气。窍竖者，皆有阴阳升降之气。何以明之？如壁窗户牖，两面伺之，皆承来气，是出入气也。如阳升则井寒，阴升则水暖，以物投井及叶坠空中，翩翩不疾，皆升气所碍也。虚管溉满，捻其上窍，水固不泄，为无升气而不能降也。空瓶小口，顿溉不入，为气不出而不能入也。由是观之，升无所不降，降无所不升，无出则不入，无入则不出。夫群品之出入升降不失常守，而云非化者，未之有也。有识无识、有情无情，去出入升降而得存者，亦未之有也。故曰出入升降，无器不有。）故器者生化之宇，器散则分之，生化息矣。（宇者，天地四方曰宇。夫形所以存神，亦所以寓气。凡物之成形者皆曰器，而生化出乎其中，故谓之生化之宇。若形器散敝，则出入升降无所根据凭，各相离分而生化息矣，此天地万物合一之道。观邵子观易吟曰：一物其来有一身，一身还有一乾坤。能知万物备于我，肯把三才别立根。天向一中分造化，人于心上起经纶。天人焉有二般义，道不虚行只在人。盖其义也。）故无不出入，无不升降，（万物之多，皆不能外此四者。）化有小大，期有近远，（物之小者如秋毫之微，大者如天地之广，此化之小大也。夭者如蜉蝣之朝暮，寿者如彭HT 之百千，此期之近远也。化之小者其期近，化之大者其期远，万物之气数固有不齐，而同归于化与期，其致则一耳。）四者之有，而贵常守，（四者，出入升降也。常守，守其所固有也。出入者守其出入，升降者守其升降，固有弗失，多寿无疑也。今之人，外劳其形，内摇其精，固有且不保而妄言入道，匪独欺人而且自欺，惑亦甚矣。）反常则灾害至矣。（不当出而出，不当入而入，不当升而升，不当降而降，动失其宜，皆反常也。反而无害，未之有也。）故曰无形无患，此之谓也。（形，即上文之所谓器也。夫物有是形，则有是患，外苦六气所侵，劳伤所累，内惧情欲所系，得失所牵，故君子有终身之忧，皆此形之为患耳。然天地虽大，能役有形而不能役无形，阴阳虽妙，能化有气而不能化无气，使无其形，何患之有？故曰无形无患。然而形者，迹也，动也。动而无迹，则无形矣，无形则无患矣。此承上文而言成败倚伏生乎动，动而不已，则变作矣，是因有形之故也。四者之有，而贵常守。常守者，守天然于无迹无为，是即无形之义也。若谓必无此身，方是无形，则必期寂灭而后可，圣人之道，岂其然哉？如老子曰：吾所以有大患者，为吾有身，及吾无身，吾有何患？其义即此。观其所谓吾者，所重在吾，吾岂虚无之谓乎？盖示人以有若无、实若虚耳。故曰圣人处无为之事，行不言之教，万物作焉而不辞，生而不有，为而不恃，功而不居，夫惟不居，是以不去。又曰：为学日益，为道日损，损而又损，以至于无为，无为而无不为矣。皆无形无患之道也。如孔子之毋意、毋必、毋固、毋我，又孰非其道乎？故关尹子曰：人无以无知无为者为无我，虽有知有为，不害其为无我。正此之谓也。）帝曰：善。有不生不化乎？（不生不化，即不生不死也。言人有逃阴阳，免生化，而无始无终，同太虚于自然者乎？观老子曰：出生入死，生之徒十有三，死之徒十有三，民之生，动之死地亦十有三。夫何故？以其生生之浓。苏子由释之曰：生死之道，以十言之，三者各居其三矣，岂非生死之道九，而不生不死之道，一而已矣。不生不死，即易所谓寂然不动者也。老子言其九，不言其一，使人自得之，以寄无思无为之妙也。有生则有死，故生之徒，即死之徒也。人之所赖于生者浓，则死之道常十九。圣人常在不生不死中，生地且无，焉有死地哉？即此不生不化之谓。又昔人云：爱生者可杀也，爱洁者可污也，爱荣者可辱也，爱完者可破也。

　　本无生，孰杀之？本无洁，孰污之？本无荣，孰辱之？本无完，孰破之？知乎此者，可以出入造化，游戏死生。此二家说，俱得不生不死之妙，故并录之。）岐伯曰：悉乎哉问也！与道协议，惟真人也。帝曰：善。（真人者体合于道，道无穷则身亦无穷，故能出入生死，寿敝天地，无有终时也。）

　　二十四卷　运气类

　　十、五运太过不及下应民病上应五星德化政令灾变异候

　　（《素问·气交变大论》 附：《运气说》）

　　黄帝问曰：五运更治，上应天期，阴阳往复，寒暑迎随，真邪相薄，内外分离，六经波荡，五气倾移，太过不及，专胜兼并，愿言其始，而有常名，可得闻乎？（期，周岁也。五运更治，上应天期，即应天之气，动而不息也。阴阳往复，寒暑迎随，即应地之气，静而守位也。真邪相薄，邪正相干也。内外分离，表里不相保也。六经波荡，五气倾移，皆其变也。因太过，故运有专胜。因不及，故气有兼并。常名者，纪运气之名义也。）岐伯稽首再拜对曰：昭乎哉问也！是明道也。此上帝所贵，先师传之，臣虽不敏，往闻其旨。（岐伯之师，僦贷季也。）帝曰：余闻得其人不教，是谓失道；传非其人，慢泄天宝。余诚菲德，未足以受至道；然而众子哀其不终，愿夫子保于无穷，流于无极，余司其事，则而行之奈何？（道者，天地万物之所由，故曰至道。惟圣人知之，故能合于道。今人守之，故可不失道。然古今相传，惟圣人乃知圣人，而道统之传自有其真，故传道非难而得人为难。得而不教，则失其人，非人而教，则失其道，均可惜也。

　　此帝虽借已为言，而实深慨夫绍统者之难耳。）岐伯曰：请遂言之也。上经曰：夫道者，上知天文，下知地理，中知人事，可以长久。此之谓也。（知此三者，则大无不通，细无不得，协议于道，永保天年，故可以长久。昔人云：能明内经之理而不寿者，未之有也。即此之谓。此一节出着至教论，详疾病类八。）帝曰：何谓也？岐伯曰：本气位也。位天者，天文也。位地者，地理也。通于人气之变化者，人事也。（三才气位，各有所本。位天者为天文，如阴阳五星、风雨寒暑之类是也。位地者为地理，如方宜水土、草木昆虫之类是也。通于人气之变化者为人事，如表里血气、安危病治之类是也。）

　　故太过者先天，不及者后天，所谓治化而人应之也。（运太过者，气先天时而至。运不及者，气后天时而至。天之治化运于上，则人之安危应于下。）

　　帝曰：五运之化，太过何如？（此下言五运之太过也。岁运有余为太过，如甲丙戊庚壬，五阳年是也。若过而有制，则为平岁，不在太过之例。）岐伯曰：岁木太过，风气流行，脾土受邪。（六壬岁也。木之化风，木胜则克土，故脾脏受邪。）民病飧泄食减，体重烦冤，肠鸣腹支满。（水谷不化，故飧泄。脾虚不运，故食减。脾主肌肉，其气衰，故体重。

　　脾脉从胃别上膈注心中，故烦冤。冤，抑郁不舒也。《口问篇》曰：中气不足，肠为之苦鸣。《藏气法时论》曰：脾虚则腹满肠鸣，飧泄食不化。）上应岁星。（木星也。木气胜，则岁星明而专其令。）甚则忽忽善怒，眩冒巅疾。（木胜则肝强，故善怒。厥阴随督脉而会于巅，故眩冒巅疾。）化气不政，生气独治，云物飞动，草木不宁，甚而摇落。（化气，土气也。

　　生气，木气也。木盛则土衰，故化气不能布政于万物，而木之生气独治也。风不务德，则太虚之中云物飞动，草木不宁。

　　木胜不已，金则承之，故甚至草木摇落者，金之气也。）反胁痛而吐甚，冲阳绝者死不治。（肝脉布于胁肋，木强则肝逆，故胁痛也。吐甚者，木邪伤胃也。冲阳者，胃脉也。木亢则胃绝，故死不治。）上应太白星。（金星也。木胜而金制之，故太白星光芒以应其气。是岁木之为灾，先临宿属，金气之复，后及东方；人之应之，则先伤于脾，后伤于肝。书曰满招损，《六微旨大论》曰承乃制，此之类也。新校正曰：详此太过五化，言星之例有三：木土二运，先言岁镇，后言胜巳之星；火金二运，先言荧惑太白，次言胜巳之星，后又言荧惑太白；水运先言辰星，次言镇星，后又言荧惑辰星，兼见巳胜之星也。）

　　岁火太过，炎暑流行，金肺受邪。（六戊岁也。火之化暑，火胜则克金，故肺脏受邪。）民病疟，少气咳喘，血溢血泄注下，嗌燥耳聋，中热肩背热。（火邪伤阴，寒热交争，故为疟。壮火食气，故少气。火乘肺金，故咳喘。火逼血而妄行，故上溢于口鼻，下泄于二便。火性急速，故水泻注下。嗌燥耳聋中热肩背热，皆火炎上焦也。《藏气法时论》曰：肺病者，喘咳逆气肩背痛，虚则少气不能报息，耳聋嗌干。）上应荧惑星。（火星也。火气胜，则荧惑星明而当其令。）甚则胸中痛，胁支满胁痛，膺背肩胛间痛，两臂内痛，（此皆心经及手心主所行之处，火盛为邪，故有是病。《藏气法时论》曰：心病者，胸中痛，胁支满，胁下痛，膺背肩甲间痛，两臂内痛。）身热骨痛而为浸淫。（火盛故身热，水亏故骨痛，热流周身故为浸淫。《玉机真藏论》曰：心脉太过，令人身热而肤痛，为浸淫。）收气不行，长气独明，雨水霜寒。（收气，金气也。长气，火气也。火盛则金衰，故收气不行而长气独明也。火不务德，水则承之，故雨水霜寒也。五常政大论作雨水霜雹。）上应辰星。（水星也。火亢而水制之，故辰星光芒以应其气。是岁火之为灾，先临宿属，水气之复，并及南方；人之应之，则先伤于肺，后伤于心。）上临少阴少阳，火燔 ，水泉涸，物焦槁。（凡此戊年，皆太过之火，而又遇子午，则上临少阴君火也。遇寅申，则上临少阳相火也。皆为天符，其热尤甚，故火当燔 ，水泉当涸，物当焦枯也。

　　燔音烦。 ，如瑞切。）病反谵妄狂越，咳喘息鸣，下甚血溢泄不已，太渊绝者死不治。上应荧惑星。（火盛天符之岁，其在民病，则上为谵妄狂越咳喘息鸣，下为血溢血泄不已。太渊，肺脉也。火亢则肺绝，故死不治。其盛其衰，则皆应于荧惑也。）

　　岁土太过，雨湿流行，肾水受邪。（六甲年也。土之化湿，土胜则克水，故肾脏受邪。）民病腹痛，清厥意不乐，体重烦冤。（清厥，四肢厥冷也。此以土邪伤肾，故为是病。《藏气法时论》曰：肾病者身重。肾虚者大腹小腹痛，清厥意不乐。）上应镇星。（土星也。土气胜，则镇星明耀主其令。）甚则肌肉萎，足痿不收，行善 ，脚下痛，饮发中满食减，四肢不举。（萎，痿同。 ，抽掣也。甚则土邪有余，脾经自病，脾主肌肉，外应四肢，其脉起于足大趾而上行，故为病如此。《藏气法时论》曰：脾病者，善肌肉痿，行善 ，脚下痛。又《玉机真藏论》曰：脾太过则令人四肢不举。 ，翅、寄、系三音。）变生得位，（详太过五运。独此言变生得位者，盖土无定位，凡在四季中土邪为变，即其得位之时也。）脏气伏，化气独治之，泉涌河衍，涸泽生鱼，风雨大至，土崩溃，鳞见于陆。（脏气，水气也。化气，土气也。衍，溢也。

　　土胜则水衰，故脏气伏而化气独治也。土不务德，湿令大行，故泉涌河衍，涸泽生鱼。湿甚不已，风木承之，故为风雨大至。土崩溃，鳞见于陆者，木气之复也。）病腹满溏泄肠鸣，反下甚而太溪绝者，死不治。（此皆土湿自伤，脾不能制，故为是证。《藏气法时论》曰：脾虚则腹满肠鸣，飧泄食不化。太溪，肾脉也。土亢则肾绝，故死不治。）上应岁星。（木星也。土胜而木承之，故岁星光芒应其气。是岁土盛为灾，先临宿属，木气之复，后及中宫；人之应之，则先伤于肾，后伤于脾。）

　　岁金太过，燥气流行，肝木受邪。（六庚年也。金之化燥，金胜则克木，故肝脏受邪。）民病两胁下少腹痛，目赤痛疡，耳无所闻。（两胁少腹耳目，皆肝胆经气所及，金胜则木脏受伤，故为是病。）肃杀而甚，则体重烦冤，胸痛引背，两胁满且痛引少腹。（金气太过则肃杀甚，故伤及肝经而为此病。《藏气法时论》曰：肝病者，两胁下痛引少腹。肝虚则目KT KT 无所见，耳无所闻。又《玉机真藏论》曰：肝脉不及，则令人胸痛引背，下则两胁 满。）上应太白星。（金星也。金气胜，则太白星明而当其令。）甚则喘咳逆气，肩背痛，尻阴股膝髀 足皆病。（甚则金邪有余，肺经自病，故喘咳气逆，肩背痛。金病不能生水，以致肾阴亦病，故尻阴股膝以下皆病也。《藏气法时论》曰：肺病者，喘咳逆气肩背痛，尻阴股膝髀 足皆痛。髀，病米切，又音比。 音篆。 音杭。）上应荧惑星。（火星也。金胜则火复，故荧惑光芒而应其气。是岁金气太过，宿属为灾，火气承之，西方并及；而人之应之，则先伤于肝，后伤于肺。）收气峻，生气下，草木敛，苍干凋陨。（收气，金气也。生气，木气也。陨，坠落也。金胜木衰，则收气峻速，生气下而不伸，故草木多敛而苍干凋陨也。陨音允。）病反暴痛， 胁不可反侧，咳逆甚而血溢，太冲绝者死不治。上应太白星。（病反暴痛胁不可反侧，金伤于肝也。咳逆甚而血溢，火复于肺也。太冲，肝脉也。金亢则肝绝，故死不治。其胜其复，皆太白星应之。 ，区、去二音。）

　　岁水太过，寒气流行，邪害心火。（六丙岁也。水之化寒，水胜则克火，故心脏受邪。）民病身热烦心躁悸，阴厥上下中寒，谵妄心痛，寒气早至。（悸，心惊跳也。此皆心脏受邪，故为是病，而寒当早至。悸音匮。）上应辰星。（水星也。

　　水气胜，则辰星明而主其令。）甚则腹大胫肿，喘咳，寝汗出憎风。（甚则水邪有余，肾脏自病。《藏气法时论》曰：肾病者，腹大胫肿，喘咳身重，寝汗出憎风。按：此下当云藏气行，长气失政，今独亡者，阙文也。憎音曾。）大雨至，埃雾朦郁。（水盛不已，土则复之，故见斯候，土之气也。朦音蒙。）上应镇星。（土星也。水胜则土复，故镇星光芒而应其气。

　　是岁水气太过，宿属应灾，土气承之，并及于北；而人之应之，则先伤于心，后伤于肾。）上临太阳，雨冰雪霜不时降，湿气变物。（此以水运而遇太阳司天，乃丙辰，丙戌岁也，是为天符，其寒尤甚，故雨冰霜雪不时降，湿气变物也。）病反腹满肠鸣，溏泄食不化，渴而妄冒，神门绝者死不治。上应荧惑、辰星。（水盛天符之岁，阳气大衰，反克脾土，故为腹满等病。《藏气法时论》曰：脾虚则腹满肠鸣，飧泄食不化。若水邪侮火，心失其职，则为渴而妄冒。神门，心脉也。

　　水亢则心绝，故死不治。上应荧惑、辰星，胜者明而衰者暗也。按：太过五运，独水火言上临者，盖特举阴阳之大纲也。

　　且又惟水运言荧惑、辰星者，谓水盛火衰，则辰星明朗，荧惑减耀，五运皆然，举此二端，余可从而推矣。）

　　帝曰：善。其不及何如？（此以下言五运不及之化，如乙丁己辛癸，五阴年是也。若不及有助，则为平岁，不在不及之例。）岐伯曰：悉乎哉问也！岁木不及，燥乃大行，（六丁岁也。木不及而金乘之，故燥气大行。）生气失应，草木晚荣，（失应者，不能应时，所以晚荣。）肃杀而甚，则刚木辟着，柔萎苍干，上应太白星。（肃杀而甚，金气胜也。故刚木辟着，谓碎裂如劈着也。柔木萎而苍干，谓色青黑而凋枯也。其上应于星，则太白光芒而主其气。萎音威，又上、去二音。）民病中清 胁痛，少腹痛，肠鸣溏泄，凉雨时至，上应太白星，（中清 胁少腹痛者，金气乘木，肝之病也。肠鸣溏泄者，木不生火，脾之寒也。金气清肃，故凉雨时至，亦皆应于太白星之明也。新校正曰：按不及五化民病证中，上应之星，皆言运星失色，畏星加临宿属为灾；此独言畏星、不言运星者，经文阙也，当云上应太白星、岁星。）其谷苍。

　　（谷之苍者属木，麻之类也。金胜而火不复，则苍谷不成。）上临阳明，生气失政，草木再荣，化气乃急，上应太白、镇星，其主苍早。（上临阳明，丁卯、丁酉岁也。金气亢甚，故生气失政。草木再荣者，以木气既衰，得火土王时，土无所制，化气乃急，故夏秋再荣也。其上应于星，则金土明耀。其下主于物，则苍者早凋。新校正云：按不及五化，独纪木上临阳明，土上临厥阴，水上临太阴，不纪木上临厥阴，土上临太阴，金上定阳明者，经之旨各纪其甚者也。故于太过运中，只言火临火，水临水；此不及运中，只言水临金，土临木，水临土；不言厥阴临木，太阴临土，阳明临金也。）复则炎暑流火，湿性燥，柔脆草木焦槁，下体再生，华实齐化，病寒热疮疡、痱胗痈痤，上应荧惑、太白，其谷白坚。（复者，子为其母而报复也。木衰金亢，火则复之，故为炎暑流火而湿性之物皆燥，柔脆草木皆枝叶焦枯，下体复生。其生既迟，则旋花旋实，是谓齐化。火气反甚，故其为病如此。其应于星，则荧惑光芒，太白减曜，而宿属为灾。其应于谷，则白坚属金，秀而不实也。按：太过不及之年皆有胜复，后第十三章载者尤详，所当互考。脆音翠。痱音肺。胗，疹同。

　　痤，才何切。）白露早降，收杀气行，寒雨害物，虫食甘黄，脾土受邪，赤气后化，心气晚治，上胜肺金，白气乃屈，其谷不成，咳而鼽，上应荧惑、太白星。（阳明上临，金气清肃，故为白露早降，收杀气行，寒雨害物。然金胜者火必衰，火衰者土必弱，故虫食味甘色黄之物，以甘黄皆属土，而阴气蚀之，故虫生焉。观晒能除蛀，则虫为阴物可知。故其在人，又当脾土受邪也。若金胜不已而火复之，则赤气之物后时而化，而人之心火晚盛，上克肺金，凡白色属金之物，其气乃屈也。金谷，稻也。鼽，鼻塞也。其上应于星，则当荧惑明，太白暗，而灾有所属也。王氏曰：金行伐木，假途于土，子居母内，虫之象也，故甘物黄物，虫蠹食之。鼽音求。）

　　岁火不及，寒乃大行，长政不用，物荣而下，凝惨而甚，则阳气不化，乃折荣美，上应辰星。（六癸岁也。火不及而水乘之，故寒乃大行。长政不用，则物不能茂盛于上，而但荣于下。凝惨阳衰，则荣美乃折。其上应天象，辰星当明。）

　　民病胸中痛，胁支满，两胁痛，膺背肩胛间及两臂内痛，郁冒朦昧，心痛暴喑，胸腹大，胁下与腰背相引而痛。（冒，若有所蔽也，一曰目无所见也。火不足则阴邪盛而心气伤，故为此诸病，皆手心主及心经所行之处。二经虽不行背，然心在膈上，为背之阳脏，故痛连腰背也。《藏气法时论》曰：心虚则胸腹大，胁下与腰相引而痛。）甚则屈不能伸，髋髀如别，上应荧惑、辰星，其谷丹。（甚至阴寒凝滞，阳气不行，故为是病。髋髀，臀股之间也。如别，若有所别而不为用也。

　　水行乘火，则荧惑无光，辰星增曜，宿属为灾；丹色之谷，应其气而不成也。）复则埃郁，大雨且至，黑气乃辱，病 溏腹满，食饮不下，寒中肠鸣，泄注腹痛，暴挛痿痹，足不任身，上应镇星、辰星，玄谷不成。（火衰水亢，土则复之，土之化湿，反侵水脏，故为腹满食不下、肠鸣泄注、痿痹足不任身等疾。黑气，水气也。辱，屈也。 ，鸭也。言如鸭粪清稀，寒湿所致也。土复于水，故镇星明润，辰星减光，玄色之谷不成也。 ，木、务二音。）

</div>
    <div class="pagination">
<a href="类经_page58.html">上一页</a><span>...</span><a href="类经_page54.html">54</a><a href="类经_page55.html">55</a><a href="类经_page56.html">56</a><a href="类经_page57.html">57</a><a href="类经_page58.html">58</a><span class="current-page">59</span><a href="类经_page60.html">60</a><a href="类经_page61.html">61</a><a href="类经_page62.html">62</a><a href="类经_page63.html">63</a><a href="类经_page64.html">64</a><span>...</span><a href="类经_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
