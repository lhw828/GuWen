<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 25 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 25 页/共 159 页</h1>
    <div class="content">　　此切脉动静之要也。

　　夫精明者，所以视万物，别白黑，审短长。以长为短，以白为黑，如是则精衰矣。

　　旧本在“其寿不久也”下，今改正于此。所谓视精明者，所以视万物之众，其间之白黑能别，短长能审，此人之精明者也。若不能审，而以衰为短；不能别，而以白为黑，此人之不精明者也。故曰：如是则精衰。此视精明之法也。

　　夫精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧之泽，

　　不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。

　　重，平声。所谓察五色者，面容之色，亦贵精明，故曰，夫精明五色者，乃神气之华于外也。色有赤白青黄黑，赤欲如白之裹朱，不欲如赭之纯赤；白欲如鹅羽之光润，不欲如盐之呆白，青欲如苍壁之滑泽，不欲如蓝之干枯；黄欲如丝罗之裹雄黄，不欲如黄土之槁燥；黑欲如重漆之光亮，不欲如地苍之黑黯。盖五色外呈，精微内藏。如五色精微之象，俱见于外，是露而不藏，故其寿不久也。

　　此察五色之法也。

　　五脏者，中之守也，中盛藏满，气胜伤恐者，声如从室中言，是中气之湿也。言而微，终日乃复

　　言者，此夺气也。衣被不敛，言语善恶，不避亲疏者，此神明之乱也。仓廪不藏者，是门户不要

　　也。水泉不止者，是膀胱不藏也。得守者生，失守者死，夫五脏者，身之强也。

　　不藏之脏，如字。所谓观五脏有余不足者，以五脏神气在中，乃中之内守也。邪实则中盛，脏满正虚，则气胜伤恐。人之音声，起于肾，出于肺，会于中土。若中盛脏满，气胜伤恐者，则声如从室中言，此中土壅滞，致肺肾不交，故曰是中气之湿也。若言而微，终日乃复言者，此生气不能上出于肺，故曰此夺气也，此五脏神气不和于上下也。若五脏神气不和于外内，致衣被不敛，言语善恶不避亲疏者，此神明外脱而昏乱也。若仓廪不藏而洞泄者，是魄门幽户之不要也。水泉不止而遗溺者，是膀胱水泄之不藏也。此神机内殒而泄注也。

　　五脏者，中之守，得守则神气保固而生，失守则神气离脱而死。由此言之，夫五脏者，不但为中之内守，亦为身之外强也。此观五脏有余不足之法也。

　　头者，精明之府，头倾视深，精神将夺矣。背者胸中之府，背曲肩随，府将坏矣。腰者肾之府，转

　　摇不能，肾将惫矣。膝者筋之府，屈伸不能，行则偻府，筋将惫矣。骨者髓之府，不能久立，行

　　则振掉，骨将惫矣。得强则生，失强则死。

　　所谓观六腑强弱，形之盛衰者，以在外之形身论之，则头背腰膝骨，皆谓之府。人身精气上会于头，神明上出于目，故头者，精明之府。若头倾视深，则精气神明，不上行于头，而精神将夺矣。

　　胸在内，背在外，故背者胸中之府。若背曲肩随，则胸中之气，不行于背，而府将坏矣。肾居腰内，故腰者肾之府。若转摇不能，则腰骨空虚，而肾将惫矣。大筋联属于膝，故膝者筋之府。若屈伸不能，行则伛偻根据附，膝软而不坚，而筋将惫矣。髓藏骨内，故骨者髓之府。若不能久立，行则振掉，则精髓内枯，而骨将惫矣。

　　此六腑强弱，属于形之盛衰，故以头背腰膝骨为府。得强则形身之府气盛，故生；失强则形身之府气衰，故死。此观六腑强弱形之盛衰之法也。

　　岐伯曰：反四时者，有余为精，不足为消。应太过，不足为精，应不足，有余为消。阴阳不相应，

　　病名曰关格。

　　上二“应”，平声。精，精强也；消，消弱也。上文切脉动静五者，岐伯皆申明之，而参伍以决死生，未有申明，故岐伯复言以告帝。脉之大体，有余则为精，不足则为消。若反四时者，为精为消，失其常度。故春夏之时，脉应太过，太过当以有余为精，今应太过，而以不足为精；秋冬之时，脉应不足，不足当以不足为消，今应不足而以有余为消，此脉与四时之阴阳不相应，病名曰关格。

　　关，不得小便也；格，吐逆也。脉反四时，得其病情，更当以此参伍，决其死生，故复言之。此一节，论诊脉之大纲，而为脉要之精微也。

　　帝曰：脉其四时动奈何？知病之所在奈何？知病之所变奈何？

　　知病之乍在内奈何？知病乍在外奈何？请问此五者，可得闻乎？

　　帝承岐伯之论，复举五者以问。以此五者，亦脉要之精微也。

　　岐伯曰：请言其与天运转大也。万物之外，六合之内，天地之变，阴阳之应，彼春之暖，

　　为夏之暑，彼秋之忿，为冬之怒，四变之动，脉与之上下。

　　人之阴阳升降，如天运之环转广大，故曰请言其与天运转大也。天运转大，包乎万物之外，行于六合之内，天施地生，则有天地之变，人之阴阳应乎天地，则有阴阳之应。天地有四时之气，故彼春之暖。为夏之暑，彼秋之忿，为冬之怒。夫春暖夏暑，秋忿冬怒，乃四变也，有是变，则有是气，乃四变之动也。人之脉象，与四变之动气相为上下也。

　　以春应中规，夏应中矩，秋应中衡，冬应中权。

　　应，平声，中，去声。所以与之上下者，春时天气始生，脉应软弱浮滑，则圆转而中规之度矣。夏时天气正方，脉应洪大周遍，则充满而中矩之度矣。秋时天气始降，脉应平静轻虚，则平准而中衡之度矣。冬时天气闭藏，脉应沉石深重，则下沉而中权之度矣。此四变之动，而脉与之上下也。

　　是故冬至四十五日，阳气微上，阴气微下；夏至四十五日，阴气微上，阳气微下。阴阳有时，

　　与脉为期，期而相失，知脉所分，分之有期，故知死期。

　　脉与四时阴阳，相为上下，不可相失。是故冬至四十五日，冬至一阳初生，从冬至至立春，阳气微上。阳气微上，则阴气微下矣。

　　夏至四十五日，夏至一阴初生，从夏至至立秋，阴气微上。阴气微上，则阳气微下矣。阴阳上下有时，即与人身之脉为期，至期而不上下，是期而相失也。分别其阳气不上，阴气不上，是知脉之所分也。阳气不上，死于春；阴气不上，死于秋。是分之有期，故知死时也。

　　微妙在脉，不可不察，察之有纪，从阴阳始，始之有经，从五行生，生之有度，四时为宜，补

　　泻勿失，与天地如一，得一之情，以知死生。

　　人身之脉，一如天地，至微至妙，故微妙在脉，不可不察也。察之有纪，从阴阳始，即冬至阳气微上，夏至阴气微上也。始之有经，从五行生，谓冬至至立春，水生木也；夏至至立秋，火生土，土生金也。生之有度，四时为宜，言木火土金水五行相生，有其常度，与春夏秋冬四时相合而为宜也。

　　四时之气有太过，有不及，不及补之，太过泻之。补泻勿失，则人身阴阳，与天地如一之情，可以知其死生矣。

　　是故声合五音，色合五行，脉合阴阳。是知阴盛则梦涉大水恐惧，阳盛则梦大火燔灼，阴阳

　　俱盛则梦相杀毁伤；上盛则梦飞，下盛则梦堕；甚饱则梦予，甚饥则梦取；肝气盛则梦怒，肺气盛则梦

　　哭；短虫多则梦聚众，长虫多则梦相击毁伤。

　　人身动静，皆有阴阳。是故声合五音，声有阴阳也；色合五行。色有阴阳也；脉合阴阳，脉有阴阳也。得其相合之义，不但日之声色，合于阴阳，即夜之梦象，亦合阴阳。是知阴盛，则梦涉大水恐惧。水，阴象也；恐惧，肾病也。阳盛则梦大火燔灼。火，阳象也，燔灼，心病也。阴阳俱盛则水火亢害，故梦相杀毁伤。相杀，争战也；毁伤，俱败也。上盛则气并于上，故梦飞。飞者，肝藏魂而上升也。下盛则气并于下，故梦堕。堕者，肺藏魄而下降也。此水阴火阳，木浮金沉之义。若饱若饥，脾土主之。甚饱，则土气有余，故梦予；甚饥则土气不足，故梦取。肝气盛则梦怒，怒则气上也，肺气盛则梦哭，哭则气下也。虫生于胃。短虫多则相聚成群，故梦聚众；长虫多则彼此参商，故梦相击毁伤。此五脏阴阳而形诸梦，亦声合五音，色合五行，脉合阴阳之义。

　　是故持脉有道，虚静为保。春日浮，如鱼之游在波；夏日在肤，泛泛乎万物有余；秋日下肤，蛰

　　虫将去：冬日在骨，蛰虫周密，君子居室。

　　四时之脉，各不同形，是故持脉有道，虚静为保。虚，清虚；静，宁静；保，保守勿失也。春日，气机从下而上，故春日脉浮，其形如鱼之游在波；夏日，气机充满于外，故夏日之脉在肤，其形泛泛乎如万物之有余；秋日，气机从外而内，故秋日之脉下肤，其形如蛰虫之将去；冬日，气机内藏而伏，故冬日之脉在骨，其形如蛰虫之周密，复如君子之居室。

　　故曰：知内者按而纪之，知外者终而始之。此六者，持脉之大法。

　　春夏脉浮，其形在外；秋冬脉沉，其形在内。重手按脉，纪其至数，则知在内之脉，故曰：知内者按而纪之。轻按为始，重按为终，由重而轻，则知在外之脉，故知外者终而始之。此内外按纪终始六者，乃持脉之大法。以上答帝脉其四时动之问者如此。

　　心脉搏坚而长，当病舌卷不能言；其软而散者，当消，环自已。

　　散，上声，下同。搏坚，邪正相持之脉也；长，脉体有余也；要散，脉体不及也。心脉搏坚而长，则心气受邪而壅滞，故当病舌卷不能言；其软而散者，此为不及之脉，心液内虚，故当消渴。心藏神，神机环转，消渴自愈，故环自已。

　　肺脉搏坚而长，当病唾血；其软而散者，当病灌汗，至令不复散发也。

</div>
    <div class="pagination">
<a href="黄帝素问直解_page24.html">上一页</a><span>...</span><a href="黄帝素问直解_page20.html">20</a><a href="黄帝素问直解_page21.html">21</a><a href="黄帝素问直解_page22.html">22</a><a href="黄帝素问直解_page23.html">23</a><a href="黄帝素问直解_page24.html">24</a><span class="current-page">25</span><a href="黄帝素问直解_page26.html">26</a><a href="黄帝素问直解_page27.html">27</a><a href="黄帝素问直解_page28.html">28</a><a href="黄帝素问直解_page29.html">29</a><a href="黄帝素问直解_page30.html">30</a><span>...</span><a href="黄帝素问直解_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
