<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 132 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 132 页/共 133 页</h1>
    <div class="content">　　疗疳虫蚀下部及五脏方。取桃东南枝三七枚，轻捶头使散；以绵缠之。又捣石硫黄为末，将此绵缠桃枝捻转之，令末少浓，又截一短竹筒先纳下部中，以所捻药桃枝熟燃熏之。

　　文仲疗阴蚀欲尽者方。以蛤蟆、兔尿等分为末，敷之良。

　　野狼牙汤 （《古今录验》）疗妇人阴蚀，其中烂伤，脓水淋漓臭秽。

　　野狼牙（三两）

　　上 咀，以水四升，煮取半升，去滓，纳苦酒如鸡子中黄大，沸汤一杯消尽，夜适寒温，以绵缠箸头大如茧，濡汤以沥疮中，日四五度即瘥。

　　《补遗》治产后阴户生疮。

　　青黛 黄丹 水粉 五倍子（等分为末）

　　用卖肉铺上拭肉巾，烧为末，和前药。先以荆芥、薄荷、柏叶煎汤，洗净后掺药。如疮干，可用油调末涂之。

　　又方 平胃散加贯众末，每二钱，熟煮猪肝拌药，纳阴户中。

　　卷之五　产后门

　　乳少

　　〔大〕凡妇人乳汁或行或不行者，皆由气血虚弱，经络不调所致也。乳汁勿令投于地，虫蚁食之，令乳无汁。若乳盈溢，可泼东壁上佳。或有产后必有乳，若乳虽胀而产后作者，此年少之人，初经产乳，有风热耳。须服清利之药则乳行。若累经产而无乳者，亡津液故也。须服滋溢之药以动之。若虽有乳，却又不甚多者，须服通经之药以动之，仍以羹 引之。盖妇人之乳资于冲脉，与胃经通故也。有屡经产而乳汁常多者，亦妇人血气不衰使然也。大抵妇人素有疾在冲任经者，乳汁少而其色带黄，所生之子怯弱而多疾。

　　〔三因〕产妇有二种乳脉不行，有气血盛而壅闭不行者，有血少气弱涩而不行者。虚当补之，盛当疏之。盛者当用通草、漏芦、土瓜根辈；虚者当用炼成钟乳粉、猪蹄、鲫鱼之属。概可见矣。

　　〔薛〕前证若气血虚弱而不能化生，宜壮脾胃。怒动肝胆而乳肿汁出，宜清肝火。夫乳汁乃气血所化，在上为乳，在下为经。若屡产无乳，或大便涩滞，当滋化源。

　　漏芦散 疗乳妇气脉壅塞，乳汁不行，及经络凝滞，奶乳胀痛，留蓄邪毒，或作痈肿。

　　此药服之，自然内消，乳汁通行。

　　漏芦（二两半） 蛇蜕（十条，炙） 栝蒌（十枚，急火烧焦存性）

　　上为末，温酒调下二钱，无时候。服药后即以猪蹄羹投之。《经验方》有牡蛎，烧存性。一方只用牡蛎 末酒调。

　　又方葵菜子（炒香） 缩砂仁（各等分）

　　上为细末，每服二钱，热酒调下。滋益气脉荣卫，行津液。上蔡张不愚方，常用极有验。

　　《产宝》疗产后乳无汁方。

　　土瓜根 漏芦（各三两） 甘草（二两） 通草（四两）

　　上水八升，煎取二升，分温三服，忌如常法。一方加桂心，并为末，酒服方寸匕。

　　《产书》下乳汁。

　　土瓜根为末，酒调服一钱，日三四服。

　　下乳汁。以京三棱三个，水二碗，煎取一碗洗，取汁下为度，极妙。

　　涌泉散 成都教授单骧方。疗产乳无汁，亦治乳结痈肿。

　　穿山甲（洗净，一两，灰炒燥） 为细末，酒调服方寸匕。

　　《必用方》云：漏芦、栝蒌皆要药。或云：多食猪蹄羹。栝蒌取子净洗，炒令香熟，捶破取仁，瓦上摊 令白色，研为细末，温酒调下一钱。服了合面卧少时，未效再作。

　　一方 栝蒌一枚，熟捣，以白酒一斗，煮取四升，去渣温饮一升，日三。

　　成炼钟乳散 疗乳妇气少血衰，脉涩不行，乳汁绝少。

　　成炼钟乳粉（研细） 浓煎漏芦汤调下二钱。

　　《灵苑》下乳汁立效方。

　　粳米 糯米（各半合） 莴苣子（一合，并淘净） 生甘草（半两）

　　用水二升，煎汁一升，去滓分三服，立下。

　　又方 猪蹄（一双） 通草（四两） 水一斗，煮作羹食之妙。

　　〔薛〕一产妇因乳少，服药通之，致乳房肿胀，发热作渴。余谓血气虚，以玉露散补之而愈。

　　玉露散 治乳脉不行，身体壮热疼痛，头目昏痛，大便涩滞等证。

　　川芎 桔梗 白芷（各二钱） 芍药 当归（各一钱半） 人参 白茯苓 甘草（各一钱）

　　上作一服，水二盅，煎至一盅，食后服。如头热甚，大便秘者，加大黄三钱。

　　罗氏涌泉散 治妇人乳汁因气绝少。

　　瞿麦穗 麦门冬（去心） 龙骨 穿山甲（炮黄） 王不留行（各等分）

　　上为细末，每服一钱，热酒调下，后吃猪蹄羹少许。又用木梳于左右乳上各梳三二十梳。日三服，根据前法。

　　又方 治奶汁少。

　　栝蒌根 薄荷干身（等分）

　　上为粗末，先吃羊蹄汁一碗，次服药，后再吃葱丝羊羹汤少许，立效。

　　有人乳汁不行，已十七日，诸药无效，遇有人送赤豆一斗，遂时常煮粥食之，当夜乳脉通行。

　　又方 麦门冬不拘多少，去心焙为末，以酒磨犀角约一钱许，暖犀角酒调门冬末二钱服之，不过两服，乳汁便下。

　　〔乳汁自出〕〔大〕产后乳汁自出，盖是身虚所致，宜服补药以止之。若乳多温满急痛者，温帛熨之。《产宝》有是论，却无方以治之。若有此证，但以漏芦散亦可。有未产前乳汁自出者，谓之乳泣，生子多不育，经书未尝论及。

　　〔薛〕前证气血俱虚，用十全大补汤。肝经血热，用加味逍遥散。肝经怒火，用四物、参、术、柴、栀。肝脾郁怒，用加味归脾汤。一产妇劳役，忽乳汁如涌，昏昧吐痰，此阳气虚而厥也。灌以独参汤而苏，更以十全大补汤数剂而安。若妇人气血方盛，乳房作胀，或无儿饮胀痛，憎寒发热，用麦芽二三两，炒熟，水煎服立消。其耗散血气如此，何脾胃虚弱，饮食不消方中多用之？漏芦散（见前。）

</div>
    <div class="pagination">
<a href="证治准绳女科_page131.html">上一页</a><span>...</span><a href="证治准绳女科_page127.html">127</a><a href="证治准绳女科_page128.html">128</a><a href="证治准绳女科_page129.html">129</a><a href="证治准绳女科_page130.html">130</a><a href="证治准绳女科_page131.html">131</a><span class="current-page">132</span><a href="证治准绳女科_page133.html">133</a><a href="证治准绳女科_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
