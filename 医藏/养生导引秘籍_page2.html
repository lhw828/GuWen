<!DOCTYPE html>
<html>
<head>
    <meta charset="UTF-8">
    <title>养生导引秘籍 - 第 2 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生导引秘籍 - 第 2 页/共 31 页</h1>
    <div class="content">　　谯国华佗，善养生。弟子广陵吴晋、樊城樊何，受术于佗。佗语晋曰：人体欲得劳动，但不当使极耳。

　　人身常摇动，则谷气消、血脉流通、病不生。譬犹户枢不朽是也。古之仙者及汉时有道士君倩为道引之术，作熊经鸱顾，引挽腰体，动诸关节，以求难老也。吾有一术，名曰五禽戏。一曰虎、二曰鹿、三曰熊、四曰猿，五曰鸟，亦以除疾，兼利手足。以常导引体中不快。因起作一禽之戏，遣微汗出，即止。以粉涂身，即身体轻便，腹中思食。吴晋行之，年九十余岁，耳目聪明，牙齿坚完，吃食如少壮也。虎戏者，四肢距地，前三踯，却三踯，长引腰，侧脚，仰天，即返距行、前却各七过也。鹿戏者，四肢距地，引项反顾，左三右二，伸左右脚，伸缩亦三亦二也。熊戏者，正仰，以两手抱膝下，举头左擗地七，右亦七，蹲地，以手左右托地。猿戏者，攀物自悬，伸缩身体，上下一七，以脚拘物倒悬，左右七、手钩脚五，按头各七。

　　鸟戏者，双立手，翘一足，伸两臂，扬眉，用力各二七，坐伸脚，手挽足趾，各上，缩伸二臂各七也。夫五禽戏法，任力为之，以汗出为度。有汗以粉涂身，消谷气，益气力，除百病。能存行之者，必得延年。又有法，安坐，未食前，自按摩。以两手相叉，伸臂股，导引诸脉，胜如汤药。正坐，仰天呼出，饮食醉饱之气立销。夏天为之，令人凉不热。

　　养性延命录

　　御女损益篇第六

　　道以精为宝，施之则生人，留之则生身。生身则求度在仙位，生人则功遂而身退，功遂而身退，则陷欲以为剧。何况妄施而废弃，损不觉多，故疲劳而命堕。天地有阴阳，阴阳，人所贵，贵之合于道，但当慎无费。彭祖曰：上士别床，中士异被，服药千裹，不如独卧。色使目盲，声使耳聋，味使口爽。

　　苟能节室其道，适抑扬其通塞者，可以增寿。一日之忌，暮食无饱（夜饱食眠，损一日之寿）；一月之忌，暮饮无醉（夜醉卧，损一月之寿）；一岁之忌，暮须远内（一交损一岁之寿，养之不复）；终身之忌，暮须护气（暮卧，习闭口，开口失气。又邪从口入）。采女问彭祖曰：人年六十，当闭精守一，为可尔否？彭祖曰：不然。男不欲无女，无女则意动，意动则神劳，神劳则损寿。若念真正无可思而大佳，然而万无一焉。有强郁闭之，难持易失，使人漏精尿浊，以致鬼交之病。又欲令气未感动，阳道垂弱，欲以御女者，先摇动，令其强起，但徐徐接之，令得阴气。阴气推之，须臾自强，强而用之，务令迟疏，精动而止。闭精缓息，瞑目偃卧，导引身体，更复可御他女。欲一动则辄易人，易人可长生。若御一女，阴气既微，为益亦少。又阳道法火，阴道法水，水能制火，阴亦消阳。久用不止，阴气吸阳，阳则转损，所得不补所失。但能御十二女子而不复泄者，令人老有美色。若御九十三女而不泄者，年万岁。凡精少则病，精尽则死，不可不忍，不可不慎。数交而时一泄，精气随长，不能使人虚损。

　　若数交接则泻精，精不得长益，行精尽矣。在家所以数数交接者，一动不泻，则赢得一泻之精，减即不能数交接。但一月辄再泻精，精气亦自然生长。但迟微不能速起，不如数交接不泻之速也（采女者，少得道，知养性，年一百七十岁视如十五。殷王奉事之年，问道于彭祖也）。彭祖曰：奸淫所以使人不寿者，非是鬼神所为也，直由用意俗猥，精动欲泄，务副彼心，竭力无厌，不以相生，反以相害。或惊狂消渴，或癫痴恶疮，为失精之故。但施泻，辄导引，以补其处，不尔，血脉髓脑日捐，风湿犯之则生疾病。由俗人不知补泻之宜故也。彭祖曰：凡男不可无女，女不可无男。若孤独而思交接者，损人寿；生百病，鬼魅因之。共交失精，而一当百。若欲求子，令子长命、贤明、富贵，取月宿日施精大佳（月宿日，直录之于后）。天志曰：人生俱含五常，形法复同而有尊卑贵贱者，皆由父母合八星阴阳。阴阳不得其时，中也；不合宿，或得其时，人中上也；不合宿，不得其时，则为凡夫矣。合宿交会者，非生子富贵，亦利己身，大吉之兆（八星者，室、参、井、鬼、柳、张、心、斗，月宿在此星，可以合阴阳求子）。月二日、三日、五日、九日、二十日，此是王相生气日，交会各五倍，血气不伤，令人无病。仍以王相日半夜后鸡鸣前，徐徐弄玉泉，饮玉浆戏之。若合，用春甲寅乙卯、夏丙午丁未、秋庚申辛酉、冬壬子癸亥，与上件月宿日合者，尤益佳。若欲求子，待女人月经绝后一日、三日、五日，择中王相日，以气生时，夜半之后，乃施精。有子皆男，必有寿贤明。其王相日，谓春甲乙、夏丙丁、秋庚辛、冬壬癸。凡养生，要在于爱精。若能一月再施精，一岁二十四气施精，皆得寿百二十岁。若加药饵，则可长生，所患人年少时，不知道，知道亦不能信行；至老乃始知道，便已晚矣，病难养也。虽晚而能自保，犹得延年益寿。

　　若少壮而能行道者，仙可冀矣。《仙经》曰：男女俱仙之道，深内勿动精，思脐中赤色大如鸡子，乃徐徐出入，精动便退。一旦一夕，可数十为之，令人益寿。男女各息，意共存之，唯须猛念。道人刘京云：春三日一施精，夏及秋一月再施精，冬常闭精勿施。夫天道，冬藏其阳，人能法之，故得长生。冬一施，当春百。蒯道人言：人年六十，盒饭都绝房内，若能接而不施精者，可御女耳。若自度不办者，都远之为上。服药百种，不如此事可得久年也。道林云：命本者，生命之根本，决在此道，虽服大药及呼吸导引，备修万道而不知命之根本。根本者，如树木，但有繁枝茂叶而无根本，不得久活也。命本者，房中之事也。故圣人云：欲得长生，当由所生。房中之事，能生人，能杀人。譬如水火，知用之者，可以养生，不能用之者，立可死矣。交接尤禁醉饱，大忌，损人百倍。欲小便忍之以交接，令人得淋病或小便难、茎中痛、小腹强。

　　大恚怒后交接，令人发痈疽。道机房中禁忌：日月晦朔、上下弦、望、日月蚀、大风、恶雨、地动、雷电、霹雳、大寒暑、春夏秋冬节变之日、送迎五日之中，不行。阴阳本命、行年月日忌禁之尤重（阴阳交错，不可合，损血气，泻正纳邪，所伤正气甚矣，戒之）。新沐头、新行疲倦、大喜怒，皆不可行房室。

　　彭祖曰：消息之情，不可不知也，又须当避大寒、大热、大风、大雨、大雪、日月蚀、地动、雷震，此是天忌也。醉饱、喜怒、忧愁、悲哀、恐惧，此人忌也。山川、神 、社稷、井灶之处，此为地忌也。

　　既避此三忌，又有吉日，春甲乙、夏丙丁、秋庚辛、冬壬癸、四季之月戊己，皆王相之日也。宜用嘉会，令人长生，有子必寿。其犯此忌，既致疾，生子亦凶夭短命。老子曰：还精补脑，可得不老矣。《子都经》曰：施泻之法，须当弱入强出（何谓弱入强出，纳玉茎于琴弦麦齿之间，及洪大便出之，弱纳之，是谓弱入强出。消息之，令满八十动，则阳数备即为妙也）。老子曰：弱入强出，知生之术；强入弱出，良命乃卒。此之谓也。

　　西山群仙会真记

　　序

　　序曰：性非生知，学道者，必资于切问。道难言传，立教者不尚于明文，藏机隐意，恐轻泄于圣言；比物嘱辞，乃密传于达士。世有读书而五行俱下，开卷则一览无遗，声名喧世，孰知不死之方；头角摩天，岂悟希夷之理。必也访道寻真，求师择友，览仙经之万卷，不出阴阳；得尊师之一言，自知真伪。水火木金土，五行也，相生而为子母，相克而为夫妇，举世皆知也。明颠倒之法，知抽添之理者，鲜矣。上、中、下、精、气、神，三田也。精中生气，气中生神，举世皆知也；得反复之义，见超脱之功者，鲜矣。知五行颠倒，方可入道；至于抽添，则为有道之人也。得三田反复，方为得道，至于超脱，则为成道之人也。古先达士，无不道成；委成道者，百无一二。今来后学，徒有道名；委入道者，十无八九。欲论得道而超脱者，西山十余人矣。遂同前圣后圣，秘密参同。一集五卷，取五行正体之数；每卷五篇，应一气纯阳之义。开明至道，演说玄机，因诵短篇，发明钟吕、太上至言。庶得将来有悟，勤而行之，继仆以出尘寰，为蓬瀛之侣。华阳真人施（肩吾希圣）序。

　　西山群仙会真记

　　识道

　　葛仙翁曰：天下无二道，殊途而同归；圣人无两心，百虑而一致。古今一道，圣贤同心。逮夫道原既判，心识自分。谈道者，强自分别，同流异派，摘叶寻枝，自为见鲜，以独立教门。万物之理，既不能穷，一己之性，胡为而尽？如释子 于顽空，乃以今世求于后世；儒者执于见在，遂以少年荣为老年。殊不知先圣之行道，存乎一心也。

　　《西山记》曰：吕先生言：初习儒业，长好性宗，修天爵而弃人爵，鄙顽空而悟真空。天爵止于人事，真空不离因缘。

　　葛仙翁曰：以五常言道，止得其绪余；用三乘见性，难穷其根蒂。是知道不疏于儒、释，儒、释自疏于大道。历古及今，聪明有识之士，莫不留心清虚而志在玄元也。迨以安乐延年，次以长生不死，默盗天机，当为己用。自人升仙而为天官，何止儒者之虚荣于当年？由百岁延而及万年，何同释子之因报于后世？修真者邪正不可辨也。欲识大道，三教中太上为先，一身之外，更何求也？

　　西山群仙会真记

　　识法

　　《太上隐书》曰：法本无法，理归自然。心因境乱，法本心生。立法之意，救补已失而防于未萌。故三千六百法，养命数十家。三千六百法者，十年之期；养命数十家者，天一地二、天三地四、天五地六、天七地八，天九地十。一、三、五、七、九，五行之阳数，二、四、六、八、十，五行之阴数。大道分而为二气，二气裂而为五行。大而为天地，明而为日月，灵而为人。莫不禀二气而生五行，运五行而贯三才也。

　　《西山记》曰：华佗观五禽之戏而作导引，以为人之久逸而气滞血凝，故屈体劳形，使荣卫通畅。

　　后人因之名为般运。欲求超脱，误矣。昔陈义遗女于道，久饿而学龟之吐纳，得终年不死。后人因之名为服气。欲求丹药，误也。张绍审五味之乱人真液，一脏好而一脏恶，一气盛而一气弱，故罢五味而素且淡之。后人因之名为休粮，误也。刘洞知真阳真阴，有余则引其子，不足则杀其鬼，补且泻之也。

　　后世因以采日精月华，取天地正气，误也。

　　昔广成子教黄帝房中之术，恐走失真气而亏修养之宜，止欲御敌可欲之境，不说采战有功而夺妇人之气。后人因之以为人补人，采气还精，损人害己，以望长生，误也。

　　广成子教黄帝根据法修养，久不见功。于崆峒山，凡以内事为法则，炼外丹以补久虚积伤之损。后人因之以无情金石，锻炼于烟焰之中，分胎见宝，欲饵之以求上升或不死延年，误也。

　　扁鹊解《灵枢》，以鼻引清气，口吐浊气，留之二十四息为一。两火以炼真铅如戏蕊而曰阳胎，炼真汞如含莲而曰阴胎。胎在息住，息住神存，可以留形住世，积而入圣超凡。后人因之以多入少出，欲聚气为胎，闭息为法，误也。《九仙经》言：病大用火，病小用水。用火则纳气复升于身，真气遍于四大，阴鬼邪魔望之不敢近也。用水则纳气而复升于身，气透水如涌泉，定中以意送在所病之处，气血通流，自无滞碍。后人因之而独坐闭气，以舌为辘轳，左旋右搅，收敛余津，漱而咽之，复随肠胃传送于外，乃曰浇灌以长黄芽，欲为大药，误也。《通玄真经》云：守无为之道，得自然之理。清而不浊，静而后动，移神于希夷之域，保形于仁寿之途。一念不生，万惑俱息，长生延年，安闲自乐。后人因之不悟择静绝迹，默默忘机，终年竟不见功，误也。《灵室内观经》曰：外境不入，内境不出，神志自守，闭目内视。降君火于下田，布黄云于四大，笙簧车骑，罗列往来，自得壶中之趣。后人因之形如槁木，必若死灰，谨守顽空，失于昏寂，阴灵出于天门，止于投胎就舍，误也。

　　又有开顶缩龟，住山识性，烧炼看读，布施供养。非徒无益，而又害之。是少识无知之徒，自生小法旁门，互相授受，迷惑后来，致使大道日远日疏。殊不知仰视俯察，默合天地阴阳升降之宜，日月魂魄往来之理。一气初浮，识自己之阴阳；五行既分，交自己之水火。火中有水，水中有火。火上负阴，恍恍惚惚，其物为真一之水；水上抱阳，杳杳冥冥，其精力正阳之气。二气交媾，结成内药，养就金丹，可为陆地神仙者也。

　　西山群仙会真记

　　识人

　　上清玄格曰：大道似不肖盛。德若不足，韬光晦迹，自卫其身，人不知也。道未足于己，言已轻于人；事未充于内，骄已见于外，好胜于人，人不知也。修真之士，识人为先务。当其取士也，听其言而观其行；及其求法也，察其理而验其功。勿以人而废言，防其大辩若讷者；勿以言而用人，防其善为说辞者。或大醇而小疵，始愚而终圣。修真之士，亦有知人之鉴，不可不奉无上之道也。

　　《西山记》曰：古今贤圣，虽有兼人之智、普照之明，未尝不先求于人，谓务学而不如务求师；师，人之模范也。黄帝求赤松子，半年方得中戒经，止于防外行之失。刘安玉师王道原，终年始得小术法，又不言修养之事。阴长生不以马明生久病而怠其志，葛稚川不以郑思远家法而晦于人耳。朱度胡氏而始终如一，方 遇金华而远近相随。张梦干三遇海蟾，方得三乘之法。解志一一见旌扬，尽授九转之功。王猛见长寿大仙，谈笑之间而识破大道。梅福遇大洞真君，步趣之次而诀尽天机。历古非神仙以入南洲，然修真之士不遇者，于识人之际不明也。其或道貌古颜，辩辞利口者，始谓得神仙，悠久始知常俗之辈。学而不遇，一也。或业重福薄，不信天机，轻命重财，甘为下鬼。录人纤恶，弃人大善，虽见其人，不听其言，虽听其言，不纳其理，终无所得，仙凡自隔。遇而不得，二也。或博学笃志，切问近思，纵得真诀，自生懈怠。悦须臾，厌持久，朝为夕改，坐望立成。得而不守，三也。又况交接狂徒，搜索异论，废时乱日，何以成功？古人上士，始也博览丹书，次以遍参道友，以道对言，所参无异论，以人合道，所师无狂徒。嗟！愚而自专，贤否不辨，贱而自用，邪正不分。论识人之去就，不可胜举也。故古今上圣真人，未修炼，先修养。故曰：沐浴不可当风。若幽室静房，闭目冥心，伸身正坐，使元气上升，通满四大，上入泥丸，此真沐真浴，万倍于外之水火也。

　　又曰：不欲远唾以损气，不欲疾步以损筋，不欲极视而昏精，不欲疾听而伤肾，不欲久立而伤骨，不欲久卧而伤肉。多睡浊神，频醉散气．多汗损血，力困伤形。奔车走马，气乱而神惊；望高登峻，魄散而魂飞。养形之道，安而不劳，劳而不乏其力；静而不挠，挠而不乱其气。外有所补，内有所益。然后识五行以保全冲和之气，外固内真，两皆得趣，可以长久矣。

　　西山群仙会真记

　　识时

　　《洞玄经》曰：有形者不能无名，有名者难逃于数。大则天地阴阳，升降不失其宜；明则日月魂魄．往来自有其度。差之毫米，失之颠倒。阴阳有愆伏，则四序乱而不能升成万物；寒暑无代谢，则八候差而不能运转一气。人为万物之贵，一气之灵。大则取象乎天地，无乖升降之宜；明则取法乎日月，不乱经营之度。定之以时，应之以数。于道也，夫何远哉！《西山记》曰：大道无形，生育天地。温凉寒暑，一年一交合，交合不失其时，一年之后有一年。

　　大道无情，营运日月。弦望晦朔，一月一往来，往来不失其时，一月之后有一月。大道无名，长养万物。

　　勿谓春生夏长也，而梅艳菊芳；勿谓秋收冬藏也，而柏实松茂。因时日受气，因气发生，无知之草木，如是最灵。而为人者，胡不顺养真性而修炼形躯耶？鹤知夜半，燕识戊己。因阴感阳，缘水避土。蛇于巳日不过道，莺于春时自出谷。无识之禽兽，如是最贵。而为人者，何不顺时养元阳而收藏真气耶？嗟！无知之徒，自气足之后，走失耗散，八百一十丈，元气久久而损。岂知真气大运随天：春在肝，夏在心，秋在肺，冬在肾。元气小运随日：子在肾，卯在肝，午在心，酉在肺。天地之春夏秋冬，日月之弦望晦朔，人之子午卯酉，正相合也。冬，阴也。阴中阳生而为温，则曰春也。是阳为主而阴为客。

　　阳中又阳生而为热，则曰夏也。夏，阳也。阳中阴生而为凉，则曰秋也。是阴为主而阳为客。阴中又阳，生而为寒，则曰冬也。此天地之四时矣。旦则暗也，魄中魂生而为明，则曰上弦。上弦之后，魂为体而魄为用，魂中又魂生而曰望矣。望则明也，魂中魄生而为暗，则曰下弦。下弦之后，魄为体而魂为用，魄中又魄生而曰晦矣。是日月之四时矣。天地有三百六十日，日月有三百六十时，人有三百六十度。天地有二十四气，日月有二十四度，人有二十四时。自子至午，气生之时，阳也。自午至子，气谢之时，阴也。寅辰午申子戌，阳生之六时；卯巳未酉亥丑，阴生之六时；甲丙戊庚壬，五行之阳时；乙丁己辛癸，五行之阴时。辰则太阳而卯则阳明，寅则少阳而丑则太阴，子则少阴而亥则厥阴，戌则太阳而酉则阳明，申则少阳而未则太阴，午则少阴而巳则厥阴。午则肾气交心气，从下而上，三阳气聚之时。子则心气交肾气，从上而下，三阴气聚之时。魂为阴中之阳，其气生于卯初；魄为阳中之阴，其气生于酉末。

　　养阳不在春夏，春夏所以养阳者，以气在心与肝也；养阴不在秋冬，秋冬所以养阴者，以气在肾与肝。

　　夏至之后，真汞积于绛宫；冬至之后，真铅积于丹田。木运交天 二十五度，是时巽也，以阳交阳，当此收之而成大药。金运交灵符二十五度，是时干也，以阴交阴，当此炼之而号还丹。炼形起火，须在气升之前；聚火还元，必用阴降之际。炼形住世，以气为先，用五行相克之时，炼气超凡，以时为先，使三田往返之候。修真之士不见功者，以旺时不收，损时不补，散时不聚，合时不取，无时不求，还时不炼。不知交会之时，又无采取之法，蹉时乱日，不见尺寸之功，安得比天地长久、日月坚固哉？

　　西山群仙会真记

　　识物

　　《洞天语录》曰：以言言道，得其绪余，故得道所以忘言；以象求意，得其仿佛，故得意所以忘象。然道不在言也，以先知觉后知，非言不足以求理；然意在象也，以大明决小明，非象不足以陈义。言以示其理，象以显其义。则大道玄意默会，无象无言之间。始也，详言密语，恐以之不悟；比物立象，恐彼之不知。及夫目击道存，不在言也；心同意会，不在象也。

　　《西山记》曰：形而上者道，形而下者器。上以下为基，道以器为用。如《钟离秘诀》曰：以心为天，肾为地，肺为月，肝为日。日月天地，物之大明者也。《崔玄真秘诀》曰：以肾气为婴儿，心液为 女。肝气，阴中之阳，为日中之魂；肺气，阳中之阴，为月中之魄。儿女魂魄，物之灵而神者也。

　　如心为朱雀，肾为玄武，肝为青龙，肺为白虎。亦是四象也。

　　葛仙翁曰：婴儿为心液之上正阳之气， 女是肾气之中真一之水。金公乃肺之老阳，黄婆其阳微弱，当使之复还下田。余液是老阴，肾液到脾液，真阳近少阴，其阳衰弱，当使之复还下田，此四象之说详矣。

　　太白真人曰：五行颠倒术，龙从火里出。五行不顺行，虎向水中生。龙本东方甲乙之物，而出于火中者，心液之上正阳之气也，则曰阳龙出自离官。虎乃西方庚辛之物，而生于水中者，肾气之中真一之水也，则曰阴虎生于坎位。然而龙是阳物，升举自在，而在水中，乃阴中之阳，故比心液之上正阳之气也。虎是阴物，奔驰自在，而居陆地，乃阳中之阴也，故比肾气之中真一之水也。老君言恍恍惚惚，其中有物者，为气中之有水而负阴者，是也。杳杳冥冥，其中有精者，为液中之有气而抱阳者，是也。

</div>
    <div class="pagination">
<a href="养生导引秘籍.html">上一页</a><a href="养生导引秘籍.html">1</a><span class="current-page">2</span><a href="养生导引秘籍_page3.html">3</a><a href="养生导引秘籍_page4.html">4</a><a href="养生导引秘籍_page5.html">5</a><a href="养生导引秘籍_page6.html">6</a><a href="养生导引秘籍_page7.html">7</a><span>...</span><a href="养生导引秘籍_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
