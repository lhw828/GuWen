<!DOCTYPE html>
<html>
<head>
    <meta charset="UTF-8">
    <title>薛氏医案 - 第 84 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 84 页/共 200 页</h1>
    <div class="content">　　八味丸【二方见二十四卷第十一论】
　　妇人痢后呕哕方论第十二
　　滞下咳逆呕逆古人谓之哕此胃气虚寒之危症也用橘皮干姜汤半夏生姜汤丁香柿蒂汤热证欬逆用小柴胡汤橘皮竹茹汤尝治一痢欬逆脉沈弱投退隂散两服而愈又一痢后咳逆灸期门穴三壮而愈【其穴在第六卷】愚按东垣云如泄痢而呕者胃气不和也上焦不和用生姜橘皮汤中焦不和用芎归桂苓下焦不和而寒治以轻剂热甚而治以重剂亦有胃火上冲而呕者有积滞而呕者有隂虚而呕者丹溪云下痢吃逆自下冲上属火之象古方悉以胃弱言之殊不知胃弱者脾隂弱也故久病变之乃胃弱脾寒之危症用半夏一两生姜半两或理中汤加枳殻茯苓半夏不效更加丁香柿蒂各十枚胃热咳逆用橘皮竹茹汤别病忽然而致半夏茯苓汤加枳实半夏木香调气散最佳
　　附治验
　　一妇人痢后呕哕服降火化痰等剂愈甚脉洪大按之虚细作渇饮汤诸药到口即呕余以为脾胃虚寒不能司纳以参术炮姜末各一钱以饭作丸米饮不时过三五粒至三两许闻药不呕乃以六君加炮姜三十余剂而安
　　一妇人患前症饭食少思胸腹膨胀大便不实所见之症悉属虚寒假热遂朝用补中益气汤加炮姜木香夕用六君子送四神丸渐愈又用八味丸料煎送四神丸而痊
　　一妇人因怒呕哕时或昏愦口噤或时举体肉动其面色或青或赤余以为肝火炽盛脾土受侮用小柴胡汤加山栀钓藤治之渐愈又用加味归脾逍遥二药调理而痊
　　橘皮干姜汤　治胃寒呕哕不食或吐痰腹痛兼泻橘皮　通草　干姜【炒】桂心　甘草【炒一钱】人参【各一钱】
　　右水煎服
　　橘皮竹茹汤　治哕逆
　　橘皮【二钱】竹茹　甘草【炒】人参　半夏【各一钱】
　　右姜枣水煎
　　猪苓汤　治咳而呕渇心烦不得眠
　　猪苓　赤茯苓　泽防　阿胶【炒】滑石【各一钱】
　　右水煎服
　　半夏汤　治哕欲死
　　半夏【一两】生姜【切二两】
　　右水煎为二服
　　丁香柿蒂汤　治欬逆
　　丁香【十粒】柿蒂【十五个】
　　右水煎热服
　　生姜橘皮汤　治呕哕手足厥冷
　　橘皮【一钱】生姜【四钱】
　　右水煎服
　　退隂散　治隂毒伤寒手足逆冷或逆咳不止脉沈细头痛腰重急进三服若伤冷每服一字入正元散内同煎入盐一捻
　　干姜【炮】川乌【炒黄等分】
　　右每服一钱盐一捻水煎
　　仓廪汤　治痢疾心烦手足温头痛此热毒上冲宜用此汤即败毒散每服四五钱入陈仓米百粒姜五片枣一枚煎若脉防弱或胸腹虚胀手足厥冷或因服罂粟乌梅过多以致作呕者宜用山药半生半炒为末米饮调下日二三服
　　附方
　　木香调气散　治气滞呕吐或胸膈不利心服刺痛饮食不思
　　木香　白豆蔲　丁香　檀香【各二两】藿香　甘草【炒各六两】砂仁【四两】
　　右为末每服二钱白汤调服
　　半夏茯苓汤【方见十二卷第三论】
　　补中益气汤
　　竹叶石膏汤
　　六君子汤【三方见二十四卷第六论】
　　八味丸【方见二十四卷第十一论】
　　妇人大便下血方论第十三
　　妇人臓腑损伤风邪所入以致大便下血或如豆汁或腹中作痛若粪后下血其来逺粪前下血其来近逺近者言病在上下也若面无血色时寒时热脉浮弱按之如丝者是前症也
　　愚按前症或饮食起居或六淫七情失宜以致元气亏损阳络外伤若膏粱积热加味清胃散怒气伤肝六君柴芍芎归郁结伤脾加味归脾汤脾气虚弱六君子汤思虑伤心妙香散大肠风热四物侧栢荆防枳殻大肠血热四物丹皮柴胡中气下陷补中益气茯苓半夏心脾不能摄血必补脾肺之源举下陷之气
　　附治验
　　一妇人下血不已面色痿黄四肢畏冷此中气下陷用补中益气汤送四神丸数服而愈
　　张淑人下血烦躁作渇大便重坠后去稍缓用二黄汤加大黄至四两方应后用三黄汤又二十余剂而愈此等元气百中一二韩地官之内脾胃素弱因饮食停滞服尅伐之剂自汗身冷气短喘急腹痛便血或用诸补剂皆不应余用人参炮附子各五钱二剂稍应却用六君子每剂加炮附子三钱四剂渐安又用前汤每加附子一钱数剂乃瘥
　　一妇人因怒胸痞饮食少思服消导利气之药痰喘胸满大便下血余用补中益气加茯苓半夏炮姜四剂诸症顿愈又用八珍加柴胡炒栀全愈
　　一妇人瘀血腹痛便血见前
　　加减四物汤　治肠风下血
　　侧栢叶【炒】荆芥　槐花【炒】甘草【炒各五分】枳殻【麸炒】生地黄　当归　川芎【各一钱】
　　右姜水煎
　　肠风黑神散　治肠风下血腹疼后重或肛门脱出
　　败棕【烧】木馒头【烧】乌梅【去核】粉草【炙各一钱】
　　右水煎服
　　愚按前二症若病久中气虚弱者必用培补脾胃为主
　　地榆汤隂结便血【骆龙吉方】
　　地榆【四两】甘草【炒一两半】缩砂仁【四十七粒】
　　右每服三钱水煎
　　防风如神散　治风热气滞粪后下血
　　防风　枳殻【麸炒各等分】
　　右每服三钱水煎
　　愚按前二症若胃气虚不能统血而下用四君中气下陷用补中益气汤脾气郁结用归脾汤气血虚弱用八珍汤气血虚寒用十全大补汤
　　治乆下血成片用头髪烧灰每服一二钱水调下妙香散治心气下血温酒调下
　　附方
　　加味清胃散【方见二十四巻第六论】
　　四君子汤
　　六君子汤
　　四物汤
　　补中益气汤【四方见二十四巻第六论】
　　八珍汤
　　加味归脾汤【二方见二十四巻第四论】
　　二神丸
　　四神丸
　　三黄丸【三方见前第八论】
　　妇人痔瘘方论第十四
　　妇人痔瘘因郁怒风热厚味膏粱所致其名有五肛边如乳出脓者为牝痔肿胀出血者为牡痔痒痛者为脉痔肿核者为肠痔登厮出血者为血痔治宜审之愚按前症妇人多因胎产经行饮食起居六淫七情失调所致男子多因醉饱入房筋脉横解精气脱泄热毒乘虚而患或入房强固其精木乘火势而侮金或炙煿厚味隂虚湿热宜凉血润燥疏风溃后当养元气补隂精不愈即成痔漏有串臀串隂穿肠者其肠头肿块者湿热也作痛者风也便燥者火也溃脓者热胜血也大便作痛者润燥除湿肛门坠痛者泻火导湿小便濇滞者清肝导湿经云因而饱食筋脉横解肠澼为痔症属肝肾不足故用加味地黄及六味丸有效慎勿敷毒药及服寒凉之剂
　　鼈甲散　治五种痔漏脓血淋漓或肿痛坚硬下坠鼈甲　露蜂房　蛇蜕　猬皮　猪后悬蹄【五味烧成性各二钱】麝香【一分】
　　右为末每服一钱空心生地黄煎汤调下更傅之
　　又方热痛用寒水石朴硝为末以津调搽
　　附方
　　六味丸【方见二十四卷第十一论】
　　加味地黄丸【方见二十四卷第六论】
　　妇人脱肛方论第十五
　　夫脱肛者大肠之候也大肠虚寒其气下陷则肛门翻出或因产努力其肛亦然也
　　愚按前症若大肠湿热用升阳除湿汤若血热用四物条芩槐花血虚用四物白术茯苓兼痔痛用四物槐花黄连升麻中风虚弱用补中益气芍药白术中气虚寒加半夏炮姜五味肾虚用六味丸虚寒用八味丸夫肺与大肠为表里肛者大肠之门肺实热则秘结肺虚寒则脱出肾主大便故肺肾虚者多有此症
　　附治验
　　一妇人脱肛用补中益气加味归脾各百余剂而愈后因分娩复脱仍以前药各二百余剂始愈
　　姚和众以铁粉之良【圣惠方亦治隂脱隂肿】
　　集验方以生铁三斤水一防煮至五升取水洗日二次孙真人用虾蟆皮瓶中烧烟熏功效防
　　一方用五倍子煎汤洗以赤石脂末掺上托入或脱长者以两床相并中空尺许以磁瓶盛汤令病人仰卧浸瓶中逐日易之収尽为度
　　附方
　　升阳除湿汤　自下而上者引而竭之
　　升麻　柴胡　防风　神麯【炒】泽防　猪苓【各半两】苍术【一两】陈皮　甘草【炙】大麦蘖【各三钱】
　　右每服五钱水煎空心服胃寒肠鸣加益智仁半夏各半钱姜枣同煎
　　四物汤
　　补中益气汤【二方见二十四卷第六论】
　　六味丸
　　八味丸【二方见二十四卷第十一论】
　　妇人隂肿方论第十六
　　妇人隂肿因胞胳素虚风邪客之乘于隂部血气相搏故也
　　愚按前症若气血虚弱用补中益气汤举而补之肝经湿热用龙胆泻肝汤渗而清之若隂肿隂痒隂冷隂挺当与后论互相防看
　　附治验
　　一妇人隂中肿闷小便涩滞两脇作肿内热晡热月经不调时或寒热此因肝脾郁怒元气下陷湿热壅滞朝用归脾汤加柴胡升麻解郁结补脾气升元气夕用加味逍遥散清肝火生肝血除湿热各数剂诸症悉愈又用四君芎归丹皮调补肝脾而经水如期
</div>
    <div class="pagination">
<a href="薛氏医案_page83.html">上一页</a><span>...</span><a href="薛氏医案_page79.html">79</a><a href="薛氏医案_page80.html">80</a><a href="薛氏医案_page81.html">81</a><a href="薛氏医案_page82.html">82</a><a href="薛氏医案_page83.html">83</a><span class="current-page">84</span><a href="薛氏医案_page85.html">85</a><a href="薛氏医案_page86.html">86</a><a href="薛氏医案_page87.html">87</a><a href="薛氏医案_page88.html">88</a><a href="薛氏医案_page89.html">89</a><span>...</span><a href="薛氏医案_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
