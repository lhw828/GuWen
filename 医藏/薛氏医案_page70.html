<!DOCTYPE html>
<html>
<head>
    <meta charset="UTF-8">
    <title>薛氏医案 - 第 70 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 70 页/共 200 页</h1>
    <div class="content">　　颈项强痛方论第六
　　夫颈项属足太阳膀胱足少隂肾二经相为表里若感风寒湿气则发热恶寒颈项强急腰背反张瘈疭口噤脉沈迟细新产血虚出汗多患此症若因鼾睡失枕而致用三五七散追风散若风邪所伤用都梁丸木煎
　　愚按东垣云肩背痛不可囘顾此手太阳气郁而不行以风药散之窃谓前症若因肝木自旺用泻青丸精血不足六味丸风热淫肝加味逍遥散怒动肝火加味小柴胡汤肝经血虚加味四物汤肾不能生肝六味丸膀胱气滞羌活胜湿汤大抵肝火旺则肝血虚而筋燥颈项强急或腰背反张或四肢拳挛或颈项等处结核
　　附治验
　　一妇人耳内或耳后项侧作痛寒热口苦月经不调此肝胆经火兼伤脾胃用四君加柴胡升麻黄芪芍药而愈后因劳役怒气呕吐脇胀用六君子汤加山栀柴胡而安
　　一妇人因怒寒热作渇左目小头颈动掉四肢抽搐遍身疼痛此血虚肝热则生风也用加味逍遥加钓藤钩数剂诸症渐愈又用八珍汤而痊
　　追风散　治风邪所乗头目痛口眼歪斜牙闗急或百节疼痛鼻塞声重项背拘急皮肤瘙痒面若虫行
　　川芎　防风　石膏【煅】川乌【炮去皮脐尖】甘草【炙】荆芥穗　白僵【炒去丝各一两】天南星　羌活　地龙【去土】白附子【炮】全蝎【去尾针】白芷【各半两】草乌【炮去皮脐尖】没药【研】乳香【研】雄黄【研各一钱】
　　右为末每服五分用茶清少许食后临卧调下
　　都梁丸　治诸风项背不利头目晕脑门作痛或产前产后伤风头目昏重血风头痛用白芷末蜜丸弹子大毎服一丸细嚼荆芥煎汤下
　　木煎
　　木【不犯铁器二个取盖去穰】没药【二两研】乳香【一两研】
　　右以木去核入二药仍盖合之饭上蒸烂研成膏每服三匙生地黄汁半盏无灰酒和服有人患此自午发至夜方止余曰此足少隂之症发必先从足起盖足少隂之筋自足大指起至头筋者肝之合也日中至夜天之阳阳中之隂又曰阳中之隂肺也自离至兑隂旺阳弱之时故灵寳毕法云离至干肾气絶而肝气弱肝肾二脏受隂气故发于是时予授此方三服而愈
　　附方
　　泻青丸【方见二十四卷第三论】
　　六味丸【方见二十四卷第十一论】
　　八珍汤
　　加味逍遥散【二方见二十四卷第四论】
　　加味小柴胡汤【方见二十四卷第二论】
　　加味四物汤
　　四君子汤【二方见二十四卷第六论】
　　羌活胜湿汤【方见前】
　　妇人腰痛方论第七
　　夫肾主于腰若妇人腰痛由肾气虚弱外感六气内伤七情皆能致之如因风邪所乗用小续命汤加桃仁杜仲如因寒湿所伤五积散肾经虚弱青娥丸如因气血凝滞用牵牛香之类
　　愚按陈无择先生云若形体虚羸面色黧黒腿足痿软不能行立此失志所为也腹急脇胀目视宗筋弛纵白淫下注此郁结所为也肌肉不仁饮食不化肠胃胀满闭坠腰脇此忧思所为也皆属内因若腰冷作痛身重不渇小便自利饮食如故因劳汗出腰脇痛或坠堕血滞或房劳精竭皆属内外因也窃谓前症失志肾虚热者六味丸肾虚寒者八味丸郁怒伤肝实用龙胆泻肝汤虚用六味丸补肝散忧虑伤脾者归脾汤逍遥散肾著者寒则术附汤虚则肾着汤腰膝痛者寄生汤养肾散瘀血滞者如神汤舒筋汤房劳腰痛者青娥丸十补丸
　　附治验
　　一妇人腰痛三年矣每痛必面青头晕目余以为肝脾气虚用补肝散而愈三年后因劳役患头痛兼恶心用补中益气汤加茯苓半夏蔓荆子而愈一妇人苦腰痛数年不愈余用白术一味大剂服不三月而痊乃胃气虚闭之症故用白术也
　　如神汤　治男妇腰痛
　　延胡索　当归　桂心【等分】
　　右为末毎服二钱温酒调甚者不过数服
　　独活寄生汤　治足三隂虚风湿所侵脚膝歴节作痛独活　桑寄生　续断【酒炒】杜仲【姜汁炒】细辛　牛膝【酒拌炒】秦芁　茯苓　白芍药【炒】桂心　川芎　防风　人参　熟地黄【自制】当归【酒拌】粉草【炙各五分】
　　右水煎
　　舒筋散　治风寒伤肾膂作痛或闪挫气滞血瘀亦良胡索【炒】杜仲【姜汁炒】官桂【去皮】羌活　芍药【等分】
　　右为末毎服二钱酒调
　　又方橘核炒木香研酒下
　　附方
　　济生术附汤　治寒湿伤肾腰重冷痛小便自利或手足逆冷
　　附子【炮】白术【各一两】杜仲【姜炒半两】
　　右毎服四钱姜水煎
　　三因肾着汤　治肾虚为病身重腰冷如水洗状不渇而小便自利饮食如故腰以下冷痛如带数千钱茯苓　白术【各四两】干姜【炮】甘草【炙各二两】
　　右毎服四钱水煎空心服
　　青娥丸　治肾虚腰痛或外邪所侵腰腿或筋骨作痛胡桃仁【二十枚】蒜【研膏四两】破故纸【酒浸炒八两】杜仲【去皮姜汁浸炒一斤】
　　右为末蒜膏丸桐子大毎服五十丸空心醋汤下蒜不用亦可
　　六味丸
　　十补丸
　　八味丸【二方见二十四卷第十一论】
　　龙胆泻肝汤【方见二十四卷第八论】
　　补肝散【方见七卷第十七论】
　　归脾汤
　　逍遥散【二方见二十四卷第四论】
　　养肾散【方见后】
　　妇人腰脚疼痛方论第八
　　肾主于腰脚女人胞络系焉若劳伤肾气风冷客于脉络故腰脚作痛也治当补元气为主佐以袪邪之剂愚按前症若真阳衰败寒邪乗袭手足俱冷头痛恶寒或呕吐腹痛等症宜用本方若气血虚弱寒邪所感恶寒发热头痛作渇或呕吐腹痛等症宜用五积散若元气虚弱湿热所伤两胫肿痛寒热身疼或呕吐不食等症宜用防苏败毒散若脾胃虚弱元气下陷寒热呕吐发热头痛喘渇体倦等症宜用补中益气汤若足三隂精血亏损隂火内动内热晡热作渇痰甚小便频数等症宜用六味地黄丸若足三隂阳气虚败恶寒发热手足俱冷吐痰不食二便滑数等症宜用八味地黄丸
　　附治验
　　一妇人先腰胯作痛后两腿亦痛余以为足三隂虚寒外邪所伤用小续命汤及独活寄生汤或作或止所用饮食极热腹中方快余曰邪气去而元气虚寒也诊其脉果沈细用养肾散渐愈又用十补丸而痊一妇人所患同前但发热作渇喜冷饮食脉洪数按之迟濇佘以为血虚有热用羚羊角散去防榔加白术茯苓数剂更用加味逍遥散而瘥
　　一妇人患前症时或腿膝作痛脉浮数按之迟缓此元气虚而风湿所乗用独活寄生汤顿愈又用八珍汤而安
　　一妇人因怒患前症寒热往来口苦不食晡热内热余以为肝火血虚先用小柴胡山栀顿愈又用加味逍遥散而瘳
　　一妇人患前症寒热头痛殊类伤寒此寒邪之症用防苏败毒散而安又用补中益气调补而愈
　　骨碎补散　治阳气虚弱外寒所侵腰脚疼痛腹脇拘急
　　骨碎补【炒】萆薢【酒炒】牛膝【酒炒】桃仁【去皮尖】海桐皮　当归【酒拌】桂心　防榔【各五分】赤芍药【炒】附子【炮】川芎枳殻【麸炒各三分】
　　右姜枣水煎
　　养肾散　治肾经虚弱风寒所侵以致腰脚疼痛不能步履
　　苍术【一两】干蝎【三钱】天麻　草乌头【炮去皮尖】黒附子【炮去皮脐各二钱】
　　右为末毎服一钱酒调服麻痹少时随愈孕妇勿服此治风寒伤肾膀胱虚寒之良药用之得宜殊有神效
　　附方
　　五积散【方见后】
　　防苏败毒散【方见二十四卷第十论】
　　补中益气汤【方见二十四卷第六论】
　　十补丸
　　六味丸
　　八味丸【三方见二十四卷第十一论】
　　小续命汤【方见前】
　　独活寄生汤【方见前】
　　羚羊角散【方见前】
　　加味逍遥散
　　八珍汤【二方见二十四卷第四论】
　　小柴胡汤【方见二十四卷第二论】
　　妇人风邪脚气方论第九
　　妇人脚气乃肝脾肾三经或胞络气虚为风毒所抟而患盖胞络属于肾主于腰脚三经络脉起于足中指若风邪客于足从下而上动于气故名脚气皆由六淫七情或产后或经行风毒相抟其症或头痛身热肢节作痛或大便秘结小便不利或脚膝缓弱足胫肿满或腰膝枯细忪悸呕逆或小腹不仁举体转筋或胸满气急遍体酸痛用香苏散加防榔生姜若寒中三阳必冷用小续命汤若暑中三隂必热用小续命汤去附子大躁者紫雪最良无紫雪以自合薄荷煎冷水调服大便秘用脾约丸麻仁丸三和散补药淋洗皆大禁也
　　愚按严用和先生云前症初患不觉因他病乃发先从脚起或缓弱痹痛不能行履或两胫肿满或足膝细小或心中怔忡或小腹不仁或举体转筋或见食作呕或胸满气急遍体酸痛其脉浮而者因于风濡而弱者因于湿洪而数者因于热迟而濇者因于寒男子由于肾气亏损女子血海虚弱七情所致窃谓前症若足三隂虚弱用还少丹若脾气虚寒用八味丸若饮食停滞臀腿痠胀浮肿作痛此脾气下陷用六君子少加柴胡升麻不应须用八味丸若发热口渇月经不调两腿无力此足三隂血虚火燥用六味八味二丸兼服前症西方之人多患之因素食乳酪脾胃壅滞胫足肿满至于南方亦有因膏粱厚味湿热下注而患者故古人谓之壅疾所用之方多疏通发散之剂然感于房劳过度亏损三隂治法又当以固本为主故六物附子为元气虚弱寒邪内侵之圣药所属各经等方附后
　　附治验
　　一妇人两膁赤痛寒热口苦呕吐懒食面色青黄或赤此肝木乗脾土用小柴胡汤加山栀升麻茯苓二剂顿愈又用六君子汤加柴胡山栀全愈
　　一妇人饮食劳役两膁兼腿疼痛或时寒热余以为脾虚湿热下陷用补中益气汤加山栀茯苓半夏治之而痊后复作用六君子汤加柴胡山栀全愈一妇人经行后寒热晡热两腿作痛此肝经血虚也用加味逍遥散加山栀治之而愈后因劳日晡内热或用四物黄栢知母之类前症益甚更加食少作泻余以为元气下陷前药复伤先用六君子汤加补骨脂二剂调补脾冐而泻止食进又用补中益气汤升举元气而愈
　　大腹皮散　治脚气肢节烦疼心神壅闷或头晕喘不食
　　大腹皮　紫苏　荆芥　赤芍药【炒】青皮　木【不犯鐡器】独活【各五分】枳殻【麸炒一钱】
　　右姜葱水煎
　　半夏散　治脚气上攻心腹胀满饮食不下呕吐不止半夏【姜制】陈皮　人参　大腹皮　桂心【各三分】防榔【一钱】赤茯苓　紫苏【各五分】
　　右姜水煎
　　桑白皮饮　治两脚浮肿小便赤澁腹脇胀满或喘痰涌呕吐不食
　　桑白皮【炒】郁李仁【去皮】赤茯苓【各一钱】木香　防已【酒拌】大腹皮　紫苏子【炒】木通【去节】防榔　青皮【各五分】
　　右姜水煎
　　附方
　　大黄左经汤　治四气乗注足阳明经以致膁腿作痛或足胫赤肿呕吐不食大小便秘结或恶食喘急自汗等症
　　细辛　茯苓　羌活　大黄【煨】甘草【炙】前胡　枳殻【麸炒】厚朴【姜制】黄芩【炒】杏仁【去皮尖等分】
　　右每服五钱姜枣水煎
　　麻黄左经汤　治风寒暑湿乗注足太阳经以致腰足挛痹肢节重痛或増寒发热自汗恶寒或自汗恶风头疼
　　麻黄　干葛　细辛　白术　茯苓　防已【酒拌】桂心　羌活　甘草【炙】防风
　　右每服半两姜枣水煎服
　　半夏左经汤　治足少阳经为风寒暑湿乗注以致恶寒发热腰腿疼痛或头目晕呕吐不食或热闷心烦腿痹不随
　　半夏【姜制】干葛　细辛　白术　麦门冬【去心】茯苓桂枝　防风　干姜【炮】黄芩【炒】小草　甘草【炙】柴胡
</div>
    <div class="pagination">
<a href="薛氏医案_page69.html">上一页</a><span>...</span><a href="薛氏医案_page65.html">65</a><a href="薛氏医案_page66.html">66</a><a href="薛氏医案_page67.html">67</a><a href="薛氏医案_page68.html">68</a><a href="薛氏医案_page69.html">69</a><span class="current-page">70</span><a href="薛氏医案_page71.html">71</a><a href="薛氏医案_page72.html">72</a><a href="薛氏医案_page73.html">73</a><a href="薛氏医案_page74.html">74</a><a href="薛氏医案_page75.html">75</a><span>...</span><a href="薛氏医案_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
