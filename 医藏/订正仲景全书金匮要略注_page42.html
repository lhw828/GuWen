<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 42 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 42 页/共 54 页</h1>
    <div class="content">　　白马青蹄者，不可食之。

　　【注】白马青蹄，骑之不利，人食之必取害，故不可食。

　　马肉 肉共食，醉饱卧，大忌。

　　【注】马肉属火， 肉属水，共食已属不和，若醉饱即卧，则伤脾气，故曰：大忌。

　　驴马肉合猪肉食之，成霍乱。

　　【注】诸肉杂食，恐难消化，乱于肠胃，故成霍乱。

　　马肝及毛，不可妄食，中毒害人。

　　【注】《汉史》云：文成食马肝而死。故曰：不可妄食。恐中其毒也。

　　治马肝毒中人未死方

　　（马肝一名悬 ）

　　雄鼠屎二七粒，末之，水和服，日再服。

　　【注】马食鼠屎则腹胀，是鼠能制马也，故中马肝毒，以此解之。

　　又方：

　　人垢，取方寸匕，服之佳。

　　【注】人垢，即人头垢也。用方寸匕，酒化下，得吐为佳。

　　治马肉中毒欲死方

　　香豉（二两） 杏仁（三两）

　　上二味，蒸一食顷，熟杵之服，日再服。

　　【方解】日华子云：黑豆调中下气，治牛马瘟毒，杏仁下气，气下则毒亦解矣。

　　又方：

　　煮芦根汁饮之良。

　　【方解】芦根味甘性寒，解诸肉毒。

　　疫死牛，或目赤，或黄，食之大忌。

　　【注】牛疫死，目或赤或黄，疫毒甚也，大忌食之。

　　牛肉共猪肉食之，必作寸白虫。

　　【注】牛肉共猪肉食之，脾胃湿热者，能生寸白虫，当戒之。

　　青牛肠不可合犬肉食之。

　　牛肺从三月至五月，其中有虫如马尾，割去勿食，食之损人。

　　【注】凡牛肠、肺，值三月至五月，湿热交蒸之时，必生其虫，戒勿食之。

　　牛羊猪肉，皆不得以楮木、桑木蒸炙，食之令人腹内生虫。

　　【注】古人炼药多用桑柴火，楮实子能健脾消水，楮木亦可烧用，何以蒸炙诸肉食之即生虫乎？其或物性相反也。

　　啖蛇牛肉有毒，食之杀人，不可食。

　　【注】啖蛇牛何以识认？惟毛发向后顺者是也。

　　治啖蛇牛肉食之欲死方

　　饮人乳汁一升，立愈。

　　以泔水洗头，饮一升愈。

　　牛肚细切，水一斗，煮取一升，暖饮之，大汗出愈。

　　【注】人乳能解马肝、牛肉之毒，用头垢吐其毒而愈，用牛肚不甚善。

　　治食牛肉中毒方

　　甘草煮汁，饮之即愈。

　　【方解】甘草味甘，能解百毒。

　　羊肉其有宿热者，不可食之。

　　【注】羊肉性热，若其人有素热者，忌食之。

　　羊肉不可共生鱼酪，食之害人。

　　【注】羊肉热，与生鱼、酪乳共食，必不益人也。

　　羊蹄甲中有珠子白者，名羊悬筋，食之令人癫。

　　【按】此义未详。

　　白羊黑头，食其脑作肠痈。

　　【注】诸脑有毒，惟此羊脑食之作肠痈。

　　羊肝共生椒食之，破人五脏。

</div>
    <div class="pagination">
<a href="订正仲景全书金匮要略注_page41.html">上一页</a><span>...</span><a href="订正仲景全书金匮要略注_page37.html">37</a><a href="订正仲景全书金匮要略注_page38.html">38</a><a href="订正仲景全书金匮要略注_page39.html">39</a><a href="订正仲景全书金匮要略注_page40.html">40</a><a href="订正仲景全书金匮要略注_page41.html">41</a><span class="current-page">42</span><a href="订正仲景全书金匮要略注_page43.html">43</a><a href="订正仲景全书金匮要略注_page44.html">44</a><a href="订正仲景全书金匮要略注_page45.html">45</a><a href="订正仲景全书金匮要略注_page46.html">46</a><a href="订正仲景全书金匮要略注_page47.html">47</a><span>...</span><a href="订正仲景全书金匮要略注_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
