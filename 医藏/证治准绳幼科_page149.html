<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 149 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 149 页/共 215 页</h1>
    <div class="content">　　卷之七·脾脏部（上）　腹痛

　　补虚

　　芍药甘草汤 治出疹肚疼腹满，小便不通。

　　芍药（一两） 甘草（二钱半）

　　上锉散。白水煎服。

　　《圣惠》人参散 治小儿卒吐下，腹痛不止。

　　人参（去芦头） 当归（锉，微炒。各半两） 甘草（炙，微赤，锉） 干姜（炮裂，锉） 黄 （锉。

　　各一分） 细辛（一分）

　　上件药捣，粗罗为散。每服一钱，以水一小盏，煎至五分，去滓稍热服，量儿大小，以意加减。频服。

　　〔钱乙〕附方和中散 和胃气，止吐泻，定烦渴，治腹痛，思食。

　　人参（去芦） 白茯苓 白术 甘草（锉，炒） 干葛（锉） 黄 白扁豆（炒） 藿香叶（各等分）

　　上为细末。每服三钱，水一盏，干枣二个去核，姜五片，煎至八分，食前温服。

　　卷之七·脾脏部（上）　腹痛

　　外治

　　《庄氏家传》小儿未能语，啼哭不能辨者，当以手候其腹，如有实硬处，即是腹痛。治之方，研生姜取汁，暖令温，调面成糊，涂纸上，贴脐心，立定。

　　卷之七·脾脏部（上）

　　腹胀

　　〔钱〕腹胀，由脾胃虚气攻作也，实者闷乱喘满，可下之，用紫霜丸、白饼子（此言未下而喘者，为实，故可下，若误下而喘者，为虚气附肺，不可下也。紫霜丸、白饼子二方见癖）。不喘者，虚也，不可下，若误下之，则脾虚气上，附肺而行。肺与脾子母皆虚，肺主目胞、腮之类，脾主四肢，母气虚甚，即目胞腮肿，四肢黄色。治之用塌气丸渐消之，未愈，渐加丸数，不可以丁香、木香、橘皮、豆蔻大温散药治之，何以然？脾虚气未出，故虽腹胀而不喘，可以温散药治之，使上下分消其气，则愈矣。若气虚已出，附肺而行，即脾胃内弱，每生虚气入于四肢面目矣，小儿易为虚实，脾虚则不受寒温，服寒则生冷，服温则生热，当识此勿误也。胃久虚热，多生疸病，或引饮不止。脾虚不能胜肾，随肺气上行于四肢而目肿若水状，肾气漫浮于肺，即大喘也。此当用塌气丸，病愈后面未红者，虚衰未复故也（此下后喘，故宜塌气丸，若未下而喘，宜下之）。治腹胀者，譬如行兵战冠于林，寇未出林，以兵攻之，必可获，寇若出林，不可急攻，攻则必有失，当以意渐收之，即顺也（寇未出林，谓虚气未出而不喘，不目胞腮肿，故可用丁香、木香大温散药上下分消其气而愈也，寇已出林，谓虚气已出，为喘、为目腮肿，须用塌气九渐消之）。

　　治小儿虚腹胀，先服塌气丸，不愈，腹中有食积结粪，小便黄，时微喘，脉伏而实，时饮水能食者，可下之。

　　盖脾初虚而后有积，所治宜先补脾，然后下之，后又补脾，即愈也。不可补肺，恐生虚喘。

　　〔洁古〕腹胀虚实凡久病吐泻之后，虚则其脉微细，肺主目胞及腮，脾主四肢，若色淡黄，目胞腮虚肿，手足冷，先服塌气丸，后服异功散、和中丸、四君子汤、益黄散之类，用诸温药养真气（异功散、和中丸、四君子汤三方，并见吐泻）。实则脉洪实，不因吐泻久病后，亦不因痢下，腹胀而喘急闷乱，更有痰有热，及有宿食不化而腹胀者，宜服白饼子、大黄丸、解毒丸下之，兼须详认大小便，如都不通，先利小便，后利大便。（白饼子方见癖，解毒丸方见喉痹，大黄丸方见伤寒）。云岐云：小儿热结于内，腹胀壮热，大便赤黄，躁闷烦乱者宜泻青丸。

　　〔薛〕东垣云：寒胀多，热胀少，皆主于脾胃。虚者宜用六君子汤。若喘而气短者，脾肺气虚也，用异功散补之。若服克伐之类而喘胀益甚者，脾肺之气复伤也，用前汤加半夏、升麻。若既下而不喘，则邪气去而肺气宁也，不必用药。或病久小便不利，或四肢浮肿者，脾肺之气虚，不能通调水道也，用金匮加减肾气丸主之。或手足逆冷，睡而露睛，脾胃虚寒也，用六君子加炮姜。手足不冷，睡而露睛，脾胃虚弱也，用六君子汤。若面色青，木克土也，用六君、木香、柴胡，更当调治乳母，节其饮食，恐药饵过剂，复伤胃气故也。一小儿腹胀，面赤痰喘，大便秘，壮热饮冷。此形病俱实。用紫霜丸一服，诸证益甚，面色顿白，饮汤不绝。余以为邪气退而真气复伤，故面白而喜汤，用白术散大剂煎汤，令恣饮，良久而睡，翌日顿安。一小儿伤食腹胀，胸满有痰。余治以异功散而痊。后复伤食腹胀，兼痛，或用药下之，痛胀益甚，而加气喘。此脾胃伤而致肺虚也。用六君子加桔梗调补而痊。一小儿腹胀恶食，发热恶心，证类外感。余曰此饮食停滞也。用保和丸一服，诸证顿退，惟腹胀，用异功散而痊。一小儿伤食腹胀，服克伐之剂，小便涩滞，又服五苓散之类，饮食渐减，小便不通，四肢顿肿。余朝用《余匮》肾气丸去附子，夕用补中益气汤而安。一小儿腹胀，大便青白，腹左一块，面色痿黄，齿龈赤烂，食少滞颐。余用异功散调补中气为主，佐以大芜荑汤清疳治热，月余诸证稍愈，仍服异功散及蚵蟆丸，外贴阿魏膏，两月块消，左胁微痛，用四君子汤、九味芦荟丸、而愈。《百问》云，有疳胀，气胀，症积胀，锁肚胀，脘膈胀，食膨胀，蛔胀，虚冷积胀。其疳气积胀，宜先与保童兼塌气以去之。其痞癖气胀、症积胀，宜三棱以消痞。其锁肚胀，宜与珍珠天麻丸以通之。其上膈中脘食伤膨胀，宜三棱、塌气、大茱连丸以消磨之。其蛔胀，宜下虫丸以化之。其虚冷积胀，宜沉香煎以温之。以上诸证，宜调和胃气，消磨通利，肿胀必然平复矣。如有热者，必以葶苈、牵牛等辈以治之，推气丸剂亦可用。

　　按：《百问》分证虽详，而偏于攻下，若无钱张活法，薛氏补法以主之，鲜不杀人，慎之。

　　塌气丸胡椒（一两） 蝎尾（半两）

　　上为末。糊丸如粟米大。每服五七丸至一二十丸，陈米饮下，无时。一方，有木香一钱。

　　钱氏、洁古所用塌气丸，乃此二味，不可误用后有牵牛者，慎之。

　　《本事》调中丸 治小儿久伤脾胃，腹胀。

　　干姜 橘红 白术 茯苓 木香 砂仁 官桂 良姜（各等分）

　　上细末，糊丸如麻子大。每服二三十丸，食后，熟水下。

　　《圣惠》治小儿脾虚腹胀不能乳食。诃梨勒丸诃梨勒（煨，用皮） 浓朴（去粗皮，涂生姜汁、炙令香熟） 陈橘皮（汤浸，去白，焙。各半两）

　　干姜（炮裂，锉） 甘草（炙微赤，锉） 木香 白术 人参（去芦头。各一分）

　　上件药捣，罗为末。炼蜜和丸，如麻子大。每服以粥饮下五丸，日三四服，量儿大小，加减服之。

　　（张氏）温脾散 治脾胃亏损，腹胁虚胀，乳食不进，困倦无力。

　　诃子肉 人参（各七钱） 白术 木香 桔梗 茯苓 藿香 陈皮 黄 （各五钱） 甘草（炙，二钱半）

　　上，每服二三钱，姜枣水煎。

　　沉香煎 治脾气冷积。

　　乳香 沉香 丁香 杏仁（炒） 百草霜 木香（各一钱） 肉豆蔻（一个，煨） 巴豆（十四粒，出油如霜）

　　上为末，酒煮蜡和丸，绿豆大。每服三五丸，淡生姜汤送下。应患肚痛不止，服之效。常服，以通为度。

　　《三因》肥儿丸 治小儿病多因缺乳，吃食太早所致，或因久患脏腑胃虚虫动，日渐羸瘦，腹大不能行，发竖，发热，无精神。

　　黄连 神曲（各一两） 麦芽（炒，半两） 木香（二钱） 槟榔（三个，不见火） 使君子肉 豆蔻（面裹煨。各半两）

　　上为末，糊为丸，如桐子大。每服三二十丸，量儿加减，熟水吞下。

　　六神丸 治如前证。

　　丁香 木香 肉豆蔻（用面裹煨。各五钱） 诃子（煨，去核，半两） 使君子 芦荟（研。各一两）

　　上为末，以枣肉和丸，如麻子大。每服五丸至七丸，温米饮下，食前。

　　治小儿疳病或腹大胡黄连（二钱，去果积） 阿魏（一两半，去肉积） 神曲（二钱，去食积） 黄连（二钱，去热积）

　　麝香（四粒，通窍）

　　上为末。每服十二粒，白术汤下。

　　褐丸子 治疳肿胀。

　　萝卜子（一两，微炒） 陈皮 青皮 槟榔 五灵脂 蓬术（煨） 黑牵牛（取净末，半生半炒） 赤茯苓（各半两） 木香（二钱半）

　　上为末，面糊丸，绿豆大。每服十五丸，紫苏叶或白汤下。

</div>
    <div class="pagination">
<a href="证治准绳幼科_page148.html">上一页</a><span>...</span><a href="证治准绳幼科_page144.html">144</a><a href="证治准绳幼科_page145.html">145</a><a href="证治准绳幼科_page146.html">146</a><a href="证治准绳幼科_page147.html">147</a><a href="证治准绳幼科_page148.html">148</a><span class="current-page">149</span><a href="证治准绳幼科_page150.html">150</a><a href="证治准绳幼科_page151.html">151</a><a href="证治准绳幼科_page152.html">152</a><a href="证治准绳幼科_page153.html">153</a><a href="证治准绳幼科_page154.html">154</a><span>...</span><a href="证治准绳幼科_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
