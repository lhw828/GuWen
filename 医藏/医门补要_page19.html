<!DOCTYPE html>
<html>
<head>
    <meta charset="UTF-8">
    <title>医门补要 - 第 19 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医门补要 - 第 19 页/共 25 页</h1>
    <div class="content">　　一童跌豁上口唇，先以细火针穿通两边豁唇，次以丝线针，自火针孔穿出收紧豁口，掺生肌散，贴以膏药，三日一换，惟饮稀粥，禁止言笑，一月撤消。

　　一人龟头忽生皮包住，只一线之孔通马口，小便极难，用细鹅毛管寸许，插入孔内，后渐换粗毛管插之，外以布袋套住玉茎，欲溺去之，溺过仍然包插，久久其孔可宽，小便自畅。

　　一孩疟久转痢，泻如苋菜汁，此脾虚不能统血，阳亏不能蒸血变赤，服药不效，四日而殇。

　　一妇腹疼月余，转成腹胀气促痰鸣，汤药入口即吐，用铜铁钥匙廿四把煎饮，至夜半泻水甚多，胀消能纳饮食。

　　一妇生锁口疔，食荤走黄，唇硬如石，面肿如斗，刀刺不疼，口中气臭，神昏谵语，汤水难进，不肯化脓，此毒内闭，十四朝而死。

　　一童因惊恐，每夜梦一红衣人与黑衣人相斗，至天明方退，延及三月。夫黑色属肾，红色属心，心火独亢，肾水不充，水不制火，心肾不交而然。投生水安神方，(熟地 柏子仁 茯神 白芍 龙齿 石菖蒲 丹参 夜合花 远志枣仁 金箔 金针） 二帖不复见。

　　一妇产后少腹板痛，小便难出，是气血壅闭，与寒邪交结，成小肠痈，（若大便结，乃大肠痈。）延已三月仍痛，甚难转动，只进米饮，肚脐肿突出脓，掺提脓丹，针灸少腹数次，以归尾、桃仁、没药、蒌仁，五灵脂、木香、泽兰、乳香、苡米、香附、玄胡索、肉桂，十帖后渐起床矣。

　　一人舌左畔生两个硬尖叉，不便伸缩言语，渐至烂穿半舌，不得纳食，名为舌岩。因心绪太烦，水亏火旺所致，无何便亡。

　　一人玉茎赤肿，尖头烂若蜂窠，时流脓血，后中段又破，一孔出脓，溺从此孔而出，马口堵塞，色似猪肝，（此血肉早死。）延半载方死。

　　一老人满舌肿胀作疼，不能进食，名盘舌痈，势甚危殆，先用通关散，嗅鼻开通其气，（凡喉舌病皆可用嗅鼻法。）舌本立松，吐痰甚多，次以刀刺舌下出血，进清火化痰方寻愈。

　　一孀妇乳房肿硬如石，此体虚气郁而得，贴消坚膏药，服佩兰，当归、象贝，黄 、郁金、茯神、香附，青皮、党参、白术、远志、陈皮，一月全消。

　　一妇善怒闷，气痹于上焦，致呃逆之声达于户外，作呃忒治不效，以杏仁、苏梗、沉香，郁金、枇杷叶、桔梗、紫菀、佛手、佩兰、降香，症乃肺痹，十帖渐好。或加金沸草、丁香、代赭石、柿蒂，经治数人皆效。

　　一妇常腹疼串至满腹，声如雷鸣，呕恶不食，卧床难起，以黑丑、枳壳、建油、白芥子、桃仁、党参、沉香、玄胡索，煎汁送滚痰丸三钱，下痰水甚多。或舟车丸三钱，或三圣散，防风、瓜蒂各三两，黍芦一两，为末，齑汁下一钱，皆能逐痰。

　　一童右手酸痛，用冷水浸渍，以希定疼，岂知血脉被冷水冰涩已死，随现紫黑斑片，渐加窜烂，筋肉腐落，后至指肘烂脱，形削不食而死。

　　一妇往田刈麦，刀伤左胫皮约寸许，彼时未尝介意，三日后一足赤肿如尸，连腹皮有紫黑起泡，破流黄水，壮热神昏，谵语不食，痛难转动，此因刀染蛇毒，皮肉一近，毒从血脉走串，一日便卒。

　　一妇伤子过悲，舌尖生一红菌，其大如豆，蒂小痛极，妨碍饮食，名曰舌菌。先以药线，扣住线头，将膏药贴藏于面，便于进食，渐收线紧，七日菌枯而落，次以火烙，烫平菌根，乃愈。

　　一妇往园圃摘取王瓜，满手旋串，烂及腕臂，时流脂水，疗及半年始痊，此手沾蛇虫之毒也。

　　一人右足背，有蚊一啮，便肿连膝胫，麻木不疼，敷清凉散加雄黄，服败毒药六帖而消。此蚊先吸蛇虫毒血，故移毒于人。

　　一妇产后暴怒，震动肝火，耗竭阴血，血舍空虚，神志瞢乱，言语颠倒，不识亲疏，饮食如常，投当归、丹参、苁蓉、白芍、杞子、玉竹、佩兰、远志、萸肉、红枣、郁金、香附、阿胶，八帖霍然。

　　一妇秋邪，月余昏沉，不言不食，卧不能动，大便久结，胸次灼热，惟目珠尚灵，正虚邪气里结，以大承气加高丽参三钱，扶正通便，服药半日，大便行，神渐醒，随进米饮接补元气渐痊。

　　一妇时邪，六旬昏睡，不语不食，大小便利，不渴微热，询其经水适来，发病经即停，此热入血室。形容枯弱，目珠灵活，以生地、丹皮、山栀、片芩、柴胡、桃仁、赤芍、元参，三帖病退。

　　一人温邪六日，无汗壮热，大小便通，大渴烦躁。卧转不休，舌苔白滑带黄，脉象洪数。

　　此邪热内陷，与井水一杯，甫入腹，大汗淋漓，热退人安无病矣。

　　一妪哮症数十年，冒风寒则发，喘促不得卧，汤水不入，语言难出，神昏舌强，奄奄待毙，以苏子、附子、干姜、肉桂、茯苓、杏仁、橘红、白芥子，三帖乃平。

　　一人秋邪八日，发热形脱无汗，卧不能动，舌白润，脉细数，已穿齐衣服，待气下入。先与梨汁半杯，入腹后烦躁大作，略与凉水，饮下更渴，一日夜计食梨卅斤，井水一大桶，遂溱溱大汗，病如失，此症罕有遇之者。

　　一人冬月，赌博数夜，忽神昏跌倒，不省人事，目闭不言，便泄无度，脉象沉微，与桂枝、浓朴、藿香、砂仁、苍术、附子、陈皮、木香，三帖遂起。

　　一妇因夫欧后腹疼，十日未止，遂服鸦片自尽，当遭救醒，腹疼更甚，连进跌打理气方不效，加紫棉秸二两入原方中，煎服立愈。

　　一人咯痰带血，三年来左胁板痛，渐串至胸，腹胀形紫，瘦不食，痛处喜风，吹之方快爽，若是无风即用扇自扇，百治不灵，死时十指卷起，两足蜷缩。

　　一人用人言搽入发中虱，俾头面与身赤肿裂痛，皮肤干燥，敷清凉散，服清火败毒方三日消去。

　　一人小便六日不通，用桃枝、柳枝、槐枝、水葱煎滚，倾桶内患者坐桶上，四围密护，熏蒸一时，窍开溺如注。

　　一人用人言、水银搽疥疮，致周身皮燥开拆，白屑脱落不绝，以当归、杏仁、生地、桃仁、火麻仁、柏子仁、丹皮、阿胶、紫草、山栀、郁李仁、麦冬，廿帖稍好，原方为丸收功。

　　一人体胖，劳动太过，胖者多虚，忽手足疲软，不能举动，故劳则气伤，气伤难以运血，血滞不得贯通脉络，当补气和血方，（党参 当归 白术 川断 五加皮 黄 红花 玉竹白芍 陈皮）六帖，行动便能。若作痹症。用散药则瘫矣。

　　一妇产方八日，其夫即与交合，遂呕恶头重，瘫软畏动，懒言，服当归炭、太子参、苁蓉、菟丝子、冬术、炒丹参、炒白芍、杞子、阿胶珠、干姜、山药、陈皮，八帖安然。此伤冲任为重，补奇经所以效。

　　一妇因夫时热症初退，与之接合，随发热不安，腹痛难忍，名阴阳易。投郁金、香附、小朴、公鼠粪十四粒、枳壳、僵蚕、藿梗、韭根五钱，二剂乃效。

　　一人稍劳动便肛脱寸许，坐卧不安，此体胖气虚下陷使然，进益气汤加槐米、地榆，另以独活、当归、侧柏叶、乌梅、倍子、青葱，煎滚倾桶内，坐上熏之，数次乃收上。

　　一妇陡然浑身麻木，手足抽搐，神困不言，似肝风非肝风也，是胖人多虚，加以产多血耗，乃气不行血，血不荣筋耳。投归脾汤，六帖而退。

　　一妊妇时疫告危，先只用门面药不效，余进生地、枳壳、山栀、片芩、麦冬、苏梗、连翘、花粉、当归、元参，二帖，因加顺胎药，故神验。

　　一妇怀孕已六月，乃感时疫，壮热胸闷腹坠，口出臭气，知胎已死，用苍术、陈皮、浓朴、甘草，加芒硝三钱，夜半果下一死胎，热亦退，调治而痊。

　　一妇妊足十月，口鼻皆血出，三日未止，气微神惫难动，汤饮入口则呕，进顺胎凉血方，生地、苏梗、麦冬、小朴、沉香、白芍、枳壳、知母、山栀、元参，三时许，陨下死孩便安。

　　一老人年近九旬，生中搭手，赤肿作疼，二候尚僵黑未化脓，以八珍汤加附子五分，四帖，扶正助阳，痛止得脓，腐亦渐脱，继以六君调治全功。

　　一人右乳下生流注，坚肿作痛，不食神败，身不能转，二旬外口中吐脓数碗，（此必膜内之脓。）后肿处亦出脓，（此必膜外之脓。）延至半年收口，（盖未穿破内膜。）故而得痊，稀有之症也。

　　一人左耳下发马刀 ，大如杯状， 硬痛甚，加之染患时疫，昼夜昏躁不安，忽口鼻俱淌脓数碗，（此马刀脓从内溃而来。）翌日而毙。

　　一人休息痢，延半载转为每日泻绿水四次，食少躯削，此痢久脾虚，肝木来侮。夫木色绿，木强阳弱，失其蒸腾之力，故而肠泄，以破故纸、冬术、苁蓉、菟丝子、黄 、续断、巴戟天、山药、杞子、淮牛膝、党参、萸肉，加生姜、红枣，卅剂而止。

　　一老人左耳下生马刀 ，漫肿如李，不觉 疼，此由肝气与痰凝滞而成，（若用针刺，立疼痛速死。）以逍遥散。后误于刀刺，便胀痛而死。

　　一人目珠与面身纯黄色，食少倦怠，脉迟细，此阴湿发黄胆，以茵陈、苡米、泽泻、附子、赤苓、苍术、肉桂，五剂而退。

　　一人突受大惊，精神恍惚，目珠与身面皆黄，脉虚促，此胆因惊而裂，胆汁流于经络，运及一身之故，无法可治，已而乃逝。

　　一人两眼及身面都黄色，不时烦躁，能食脉数，此湿热 伏成为阳黄，进茵陈、栀子、木通、车前子、滑石、泽泻、 蓄、川黄柏，四帖，色皆转白。

　　一孩患疟，误服截散药多剂，使元气损败，面色晃白，汗出不止，神脱难言，肢冷脉绝，目珠独灵，先以高丽参二钱，煎米饮灌之，接续阳气，随进补益方而愈。

　　附载　采集先哲察生死秘法

　　头部

</div>
    <div class="pagination">
<a href="医门补要_page18.html">上一页</a><span>...</span><a href="医门补要_page14.html">14</a><a href="医门补要_page15.html">15</a><a href="医门补要_page16.html">16</a><a href="医门补要_page17.html">17</a><a href="医门补要_page18.html">18</a><span class="current-page">19</span><a href="医门补要_page20.html">20</a><a href="医门补要_page21.html">21</a><a href="医门补要_page22.html">22</a><a href="医门补要_page23.html">23</a><a href="医门补要_page24.html">24</a><span>...</span><a href="医门补要_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
