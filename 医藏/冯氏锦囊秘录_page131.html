<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 131 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 131 页/共 253 页</h1>
    <div class="content">　　寸有尺无，尺有寸无必死，代脉必死。结、促、代，皆动而中止，结促脉能自还生，代脉不能自还死。至脉。（一呼再至曰平，三至曰离经，四至曰夺精，五至曰死，六至曰命尽。）损脉。（一呼一吸为一息，四五至为平，三至曰迟，六至曰数，若二至曰损，一至曰败，必死。）

　　杂症大小合参卷十五

　　辨讹

　　盖夫诊候者，通神达微之事，总不能出乎《内经》之范围。《内经》之诊法，左寸候心与膻中为上焦，左关候肝与膈中为中焦，左尺候肾与小肠膀胱为下焦，右寸候肺与胸中为上焦，右关候胃与脾为中焦，右尺候肾与大肠为下焦，前以候前，后以候后，上竟上者，胸喉中事也。下竟下者，少腹腰股膝胫足中事也。腑不及胆者，寄与肝部也。不及大肠小肠膀胱也。统于腹中也。左手为春为夏，为南为东为前为外，右手为秋为冬，为西为北，为后为内，左之寸口，即人迎也，名曰前。前之所候，皆胸之前膺及膻中之事，右之寸口，即气口也，名曰后。后之所候，皆胸之后背及气管之事，此《内经》以生身之定位，而上下前后相候之法若此，故滑伯仁以左尺主小肠膀胱前阴之病，右尺主大肠后阴之病，深得《内经》之旨，何高阳生之伪诀，以大小肠列于寸上三焦配于左尺，命门列于右尺，膻中置而不言，虽心与小肠为表里，肺与大肠为表里，殊不知经络表里，自有相通，而诊法上下，各有定位，岂可紊乱耶？此背经者一也。《金匮真言篇》曰：肝、心、脾、肺、肾，五脏为阴，胆、胃、大肠、小肠、三焦、膀胱，六腑太阳，此止十一经耳。则手厥阴之一经，竟何在乎？《灵兰秘典篇》曰：心者，君主之官，神明出焉。肺者，相传之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓禀之官，五味出焉。大肠者，传道之官，变化出焉。小肠者，受盛之官，化物出焉。肾者，作强之官，伎巧出焉。三焦者，决读之官，水道出焉。膀胱者，州都之官，津液藏焉。气化则能出矣。

　　此以膻中足十二脏之数，是则配手厥阴者，实膻中也。及《灵枢》叙经脉，又有胞络而无膻中，然曰：动则喜笑不休，正与“喜乐出焉”之句相合。夫喜笑者，心火所司，则知与心应也。独膻中称臣使者，君主之亲臣也。由是则胞络即为膻中，断无可疑，膻中以配心脏，自有确据，乃伪诀竟不之及，则手厥阴为虚悬之位矣。背经者二也。《灵枢》曰：上焦出于胃上口，并咽以上，贯膈而布胸中，中焦亦并胃中，出上焦之后，沁糟粕，蒸津液，化精微而为血，下焦者，别回肠，注于膀胱，而渗入焉。水谷者居于胃中，成糟粕，下大肠而成下焦。又曰：上焦如雾，中焦如沤，下焦如渎，由是则明以上中下分三焦矣。伪诀列于右尺，不亦妄乎，背经者三也。心肝脾肺肾，俱各一候，惟肾一脏，而分两尺候者，为肾有两枚，形如豇豆，分列于腰脊之左右耳。伪诀以左为肾，右为命门，考诸明堂铜人等经，命门一穴，在督脉第十四椎下陷中，两肾之间，盖一阳居于二阴之中，所以位乎北而成乎坎也。且脉之应于指下者，为有经络循经，朝于寸口，《内经》并无命门之经络，何以应之诊而可列之右尺乎？背经者四也。但此案，张为高阳确有辨焉。盖天一生水、自左尺以至左寸，右尺以至右寸，五行相生，循环无间，故右尺确相火也。《经》曰：七节之傍，中有小心，小心者，命门相火是也。下者主下，非右尺而何？试思左尺洪者，阴水必亏，右尺弱者，阳气必损，岂非相火之明验欤！但当云命门相火，寄位于右尺则可，若谓右肾即为命门，则中有小心者，更为何物则不可。若以命门在中，而不寄位于右尺，则为右尺之相火，以为生土生金者，更何物也。况一阳陷于二阴者，指命门之部位而信也。一水介于二火之间者，指君相二火而言也。《经》曰：寒暑燥湿风火，天之阴阳也。木火土金水，地之阴阳也。五行惟火有二，君不主令，相火代之，相火之权大矣。岂不足寄于位，而现于脉乎，是以君火以名，相火以位之义，况阳中有阴，阴中有阳，而此火原在水中者耶，若以命门在中，而不可列之右尺，则心肺胃皆中也。何以列在左寸右寸关乎？故以右肾即为命门断不可，若以命门不可列于右尺，则寸关金土之下，生生者，将何火以充其数耶！夫男女之异，惟茎户精血，及胞门子户耳。若夫象脉自有定位，如左尺水，生左关木，左关木，生左寸火，君火付权于相火，故右尺火，生右关土，右关土，生右寸金，五行循序相生，万古不易之理，伪诀乃曰：女人反此，背看之，而五行之理紊乱极矣。背经者五也。

　　《经》曰：肾绝四日死，肝绝八日死，心绝一日死，肺绝三日死，脾绝十二日死，乃伪诀云：四十一止一脏绝，却后四年多命没，夫人岂有一脏既绝，尚活四年者乎？背经者六也。《内经》曰：形气有余，脉气不足死，脉气不足，形气不足主，仲景曰：脉病患不病，号曰行尸，以无旺气，卒眩仆不知人则死，人病脉不病，名曰内虚，虽困无苦，而伪诀云，健人脉病号行尸，病患脉健亦如之，是脉病与人病无别矣。背经者七也。

　　脉理渊微，可以神领，难以言求，而况可以图标乎，如大小长短，或可图也。而迟数结促，皆以至数为名，岂可得而图乎？勉强牵合，背经者八也。有此八者，相传而不察，以讹就讹，正道沦亡，可不亟为正之。

　　女科精要卷十六

　　月经门诸论

　　人身之病四百有四，妇人之证与男子无殊，其所异者，惟月经、孕育、胎前产后、崩淋、带下、乳痈、阴疮诸病，为闺房隐曲。孙真人所谓，妇人之病，治疗倍难于男子者此也。

　　《经》曰：冲脉起于气街，并少阴之经，挟脐上行，至胸中而散，渗灌诸阳，下入于足，为十二经络之海。

　　其出入皆少阴经以行，故为血海。然冲、任、督三者，一源而三歧也。冲自少腹后脐两旁而上行，循腹以任于前，为阴脉之总。任督脉起自少腹循背，以督于后，为阳脉之都纲。

　　冲为血海，诸经朝分，男子则运而行之，女子则停而止之。营运者，无积而不满动也。停止者，有积而能满静也。

　　不满者以时而溢谓之信，男子以气运，故阳气应日而一举，女子以血满，故阴血应月而一下。

　　冲、任二脉，奇经八脉之二也。《经》云：冲为血海，作主胞胎，一脉也。通于任而下，既行而空，至七日后而渐满，如月之盈亏相似，当知血海之有余，以十二经皆然，非特血海之满也。故始得以行耳。

　　任脉者，起于中极之下，以上毛际，循腹里，上关元，至咽喉，故曰：阴脉之海。任者，妊也。此人生养之始，故曰：任脉，督脉者，起于下极之俞，并于脊里，上至风府，入脑上颠，循额至鼻，柱督之为言都也，是为阳脉之大纲也。故云：阳脉之海，任脉主任一身之阴血，太冲属阳明，为血之海，故谷气盛则血海满，而月事以时下也。

　　妇人月水，本于四经，二者冲任，二者手太阳小肠、手少阴心。然冲为血海，任主胞胎；二者相资，故令有子，小肠经属腑主表为阳，少阴经为藏，主里属阴，此二经在上为乳汁，在下为月水。（惟鸟兽无天癸而成胎，盖鸟兽惟知饮食交媾，故运精血往来，独聚于尾闾也。）

　　《经》云：女子二七而天癸至。天谓天真之气，癸为壬癸之水。壬为阳水，癸为阴水。女子阴类，冲为血海，任主胞胎，二脉流通，经血渐盈，应时而下，天真气降，故曰天癸。常以三旬一见以象月，盈则亏，不失其期，故曰月信。

　　然名天癸者，以比阴精也。盖肾属水，癸亦属水，由先天之气，畜极而生，故谓阴精为天癸。王冰以月事为天癸者非也。

　　男女之精，皆可以天癸称，若以女子之血为天癸，则男子之天癸亦为血耶！男女交媾之时各有精，而行经之际，方有其血，未闻交媾时可以血言也。但女子之精二七而至，其月事亦与此时同候也。

　　男子为阳，阳中有阴，阴中之数八，故一八而阳精升，二八而阳精溢。女子为阴，阴中有阳，阳中之数七，故一七而阴精升，二七而阴血溢，皆饮食五味之实秀也。《经》曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。东垣谓脾为生化之源，心统诸经之血，心脾平和，则经候如常。

　　苟或七情内伤，六淫内侵，饮食失节，起居不时，脾胃虚损，心火妄动，则月经不调矣。夫血生于脾土，故云脾统血。

　　凡血病当用甘温之药，以助阳气，而生阴血也。

　　血者水谷之精气也。和调五脏，洒陈六腑，在男子则化为精，在妇人则上为乳汁，下为月水，故虽心主血，肝藏血，实皆统摄于脾，补脾和胃，血自生矣。凡经行之际，禁用苦寒之药，饮食亦然，凡女子天癸未至之前为病，多从心脾，天癸既至之后，多从肝肾。

　　妇人经水与乳，俱由脾胃所生，谷气入胃，其清纯津液之气归于心，入于脉，变赤而为血，血有余则注于冲任而为经水，经水者阴水也。阴必从阳，故其色赤，禀火之色也。冲为血海，任主胞胎，若男子媾精，阴阳和合而成孕，则其血皆移阴于胎矣，既产。则胃中清纯津液之气，归于肺，朝于脉，流入乳房，变白为乳，是禀肺金之色也。若不自哺，则阳明之窍不通，胃中津液仍归于脉，变赤而腹为月水矣。

　　夫男女各有精，凡房劳不节，皆能大伤精气，故曰精枯杀人。奈世人所论，独重男子，不知书云。女子嗜欲过于丈夫，感病倍于男子，况产蓐带下，三十六病，损气伤血，挟症多端，故女人尤宜清心节欲，便是调经却病之第一。

　　女科精要卷十六

　　经病门诸论

　　凡女人禀赋旺，则十三岁即行，禀赋怯，则逾二七，常是禀赋赢弱，素多阴虚夜热，十八九尚未至者，必因时滋补迟婚乃佳，倘阴气未全，骤合男子，多成痨怯。若女人天癸既至，逾十年无男子合则不调。未逾十年，思男子合，亦不调。未至合男，亦不调。不调则旧血不出，新血误行，或渍而入骨，或变而为肿，或虽合而难子。合多则沥枯虚人，产乳众则枯血杀人。其言经者，谓常候也。若阳太过，则先期而至，阴不及，则后时而来，其有乍多乍少，断绝不行，崩漏不行，皆由阴阳盛衰所致，阴气乘阳，则胞寒气冷，血不营运，《经》所谓天寒地冻，水凝成冰，故令乍少，而在月后。若阳气乘阴，经水沸腾，故令乍多，而在月前。当别其阴阳，谓其气血，使不相乘，以平为期也。

　　妇人月水不调，有因风冷乘虚客于胞中，有伤冲任之脉。盖冲任之脉起于胞中，将息顺理则血气调和，六淫不能为害。若劳伤气血，风冷乘之，脾胃一伤，饮食渐少，荣卫日衰，肌肤黄瘦，皆由冲任劳损。故凡经行，最宜谨慎，否则与产后成病相类。

　　妇人以血为海，每因忧思忿怒郁气，气行则血行，气止则血止。忧思过度，则气结而血亦结；忿怒过度，则气逆而血亦逆。如不及期而来者，有火也，宜六味淡水，则火自平矣；不及期而来多者，本方加海螵蛸、柴胡、白芍、五味子。如半月或十日而来，且绵延不止，此属气虚，用补中汤；如过期而来者，火衰也，为寒、为虚、为郁、为痰，方加艾叶、香附、半夏；如迟而色淡，本方加桂，此其略也。其间亦有不及期而无火者，有过期而有火者。凡紫黑色者，多属火旺之甚，亦有虚寒而紫黑者；若淡白则无火明矣。然更有挟痰而淡白者，有挟湿痰带黄而混浊者，故当兼以脉之迟数，禀之强弱辨之。

　　经水者，阴血也，阴必从阳，故其色红，上应于月，月满则亏，月亏则盈，其行有常，故名月经，为气之配，随气而行，气热则热，气寒则寒，气滞则滞。成块者，气之凝也；将行而痛者，气之滞也；行后作痛者，气血虚也；错经妄行者，气之乱也；色淡者，虚而有水混之也；紫者，气之热也；黑者，热甚也。今人一见紫黑成块作痛，率指为风冷乘之，用温热之剂，祸不旋踵。经曰：亢则害，承乃制。热甚则兼水化，所以热则紫，甚则黑也。《玉机》曰：寒则凝而不行。既行而紫黑，故知非寒也。且妇人性多忿郁，嗜欲倍加，脏腑厥阳之火，无日不有，非热而何，当以脉辨之而自见矣。

　　凡寒冷外邪初感，入经必痛，久则郁而为热。且血寒则凝，既行而虽紫黑，乃非寒也。如伤寒而为病热也明矣。

　　有经行前脐腹绞痛如刺，寒热交作，下如黑豆汁，两尺沉涩，余皆弦急，此由下焦寒湿之邪，搏于冲任，痛极则热，热则流通，因寒湿生浊，故下如豆汁也。宜治下焦，以辛散苦寒、血药治之。亦有血虚血涩者，以养血药佐以顺气。

　　经行体痛者，盖气血盛，阴阳和则形体通畅，若外亏卫气之充养，内乏荣血之灌溉，故经行身痛也。或曰血海有余者，时至而溢。血海不足，有时至而周身之血亦伤，故欲行而身体先痛也。至于经行后腹痛，尤属气血俱虚，宜八珍汤；然亦有虚中有热者，宜逍遥散；亦有气滞而经行未尽者，宜四物加木香。

　　有经后发热倦怠，两目如帛蔽不明者，盖脾为诸阴之首，目为血脉之宗，此脾阴亏损，而五脏皆为失所不能归明于目也，用补中汤、归脾汤专主脾胃，调补气血，目得血而自能视矣。若误以清凉明目为事，反致变生大病。

　　有妇人经行必先泻二、三日，然后经下，诊其脉皆濡弱者，此脾肾两虚也。盖脾统血，经水将行，脾气营运，血海不能渗湿固中矣。肾主禁固，月事应时而下，癸元消耗于中，而失禁固之权矣，宜以归脾加减，温补脾肾为主。若经去过多，白带时下，日轻夜重，泄泻无时者，此阳虚下堕也，命曰脱阳，宜十全汤或补中汤主之。

　　妇人经闭不行者，有因脾胃久虚，形体羸弱，气血渐衰，以致经水断绝者；或因劳心过度，心火上行，不得下通府脉，是以月事不来者；或因中消胃热，善饥渐瘦，津液不生，血海枯竭，名曰血枯经绝者；有因冷客胞门，血寒凝泣而不下者；有因躯肥脂满，痰多占住血海地位，闭塞不行者；有因或挟寒，或挟热，而污血凝滞不行者；有因食与湿痰填塞太阴，经闭作痛者。寒热虚实之迥然不同，总不能遁乎脉之迟数有力无力间也。

　　经病有月候不调者，有月候不通者，然不调不通之中有兼疼痛者，有兼发热者。不调之中，有趱前者，有退后者，则趱前为热，退后为虚也。不通之中，有血滞者，有血枯者，则血滞宜行，血枯宜补也。疼痛之中，有常时作痛者，有经前经后作痛者，则常时与经前作痛为血积，经后为血虚也。发热之中，有常时发热者，有经行发热者，则常时为血虚有积，经行为血虚有热也。大抵多内因忧思忿怒，外因饮冷形寒。盖人之气血周流，忽因忧思忿怒所触，则郁结不行；忽遇饮冷形寒，则恶露不尽，此经候不调，不通作痛，发热之所由也。调其气而行其血，开其郁而补其虚，凉其血而清其热，气行血行，气止血止，故治血病以热药为佐，肉桂之类是也。至于大病后经闭，系属气血两虚，惟宜补脾养血，元气充复自然经通，此不治而治也。

　　妇人以血为主，经行与产后一般最宜谨慎。其实若有瘀血一点未净，或被内寒湿热暑邪，或内伤生冷，或浣濯入冷；或误食酸咸，七情郁结凝积于中，名曰血滞。或经止后用力太过，入房太甚，及服食燥热，以致火动，则邪气盛而津液衰，名曰血枯。若经后被惊，则血气错乱妄行，逆于上则从口鼻出，逆于身则血水相搏变为水肿。恚怒则气血逆于腰腿、心腹、背肋、手足之间重痛，经行则发，怒极伤肝则有眩晕呕血，瘰 血风疮痒等病。加之经血渗漏，遂成窍血生疮，淋沥不断，湿热相搏为崩带。血结于内变 瘕。凡此变证百出，不过血滞与血枯而已，重则经闭不通，致成痨瘵。故犯时微若秋毫，成患重于山岳，是以治女人诸病，必先问经也。

　　血枯血隔皆经闭不通之候，然枯之与隔，有如水炭。枯者竭也，血虚极矣；隔者，隔阻也，血本不虚，而或气、或寒、或积，有所逆也。隔者，病发于暂，其症或痛或实，通之则行而愈。若枯者，其来有渐，冲任内竭，其证无形。夫既枯矣，大宜补养阴气，未至枯竭者，气血或可渐充，如用通经峻削，枯者愈枯，毙可立待。

　　血滞经闭宜破者，原因饮食毒热，或暴怒凝瘀积痰，直须大黄、干漆之类推陈致新，俾旧血消而新血生也。若气旺血枯，起于劳役忧思，自宜温和滋补。或兼有痰火湿热，尤宜清之凉之，每以肉桂为佐者。热则血行也，但不可纯用峻药以亏阴道，惟宜补益荣卫，调和饮食，自然血气流通。苟不以根本为事，惟图峻药攻之，是求千金于乞丐矣。

　　有妇人生女子，年十五来诊，言十四时经水自下，今经反断，何也。缘妇人年十四时亦经水下，反以断，此为避年，后当自下。此天一之源而来，积则一月而满，满则溢，似血而实非血也。然冲任起于胞中，男子藏精，女子系胞而为其用者。其间又恃一点命门之火为之主宰，是以火旺则红，火衰则淡，火太旺则紫，火太衰则白，所以滋水更当养火。甚则干涸不通者，虽曰火盛之极，亦由水虚之甚，亦不宜以苦寒之药降火，只宜大补其水，从天一之源以养之，使满，满则自能流行而溢，万无有毒药可通之理也。

　　凡治病妇，当先问娠，不可仓卒。盖既有病，则娠脉不能易辨，故凡看妇人病脉，不可纯用破气行血之药，恐有娠在疑似间也。

　　妇人之病，比之男子十倍难疗。十四以上阴气浮溢，百想经心，内伤五脏，月水去留前后交互，瘀血停凝中道，断绝其中，伤堕不可具论，嗜欲过于丈夫，感病倍于男子，加以爱憎嫉妒，所以为病根深，疗之难瘥。至于尼姑寡妇独阴无阳，悒郁而伤心脾，尤非草木易于奏功也。

　　有因先病而后经不调者，有经不调而后生诸病者。如先因病而后经不调，当先治病，病去则经自调。若因经不调而后生病，当先调经，经调则病自除。

　　《脉经》曰：尺脉滑，血气实，妇人经脉不利。尺脉来而断绝者，月水不利。寸关如故，尺脉绝不至者，月水不利，当患少腹痛。肝脉沉，月水不利，主腰腹痛。

　　交加地黄丸

　　治经水不调、血块气痞、肚腹疼痛。

　　生 （一斤） 老生姜（一斤） 玄胡索 当归 白芍 川芎（各二两） 没药 木香（各一两） 桃仁（去皮尖）

</div>
    <div class="pagination">
<a href="冯氏锦囊秘录_page130.html">上一页</a><span>...</span><a href="冯氏锦囊秘录_page126.html">126</a><a href="冯氏锦囊秘录_page127.html">127</a><a href="冯氏锦囊秘录_page128.html">128</a><a href="冯氏锦囊秘录_page129.html">129</a><a href="冯氏锦囊秘录_page130.html">130</a><span class="current-page">131</span><a href="冯氏锦囊秘录_page132.html">132</a><a href="冯氏锦囊秘录_page133.html">133</a><a href="冯氏锦囊秘录_page134.html">134</a><a href="冯氏锦囊秘录_page135.html">135</a><a href="冯氏锦囊秘录_page136.html">136</a><span>...</span><a href="冯氏锦囊秘录_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
