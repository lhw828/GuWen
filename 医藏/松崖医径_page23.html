<!DOCTYPE html>
<html>
<head>
    <meta charset="UTF-8">
    <title>松崖医径 - 第 23 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松崖医径 - 第 23 页/共 40 页</h1>
    <div class="content">　　中寒（二）

　　中寒者。属冬时中于寒。手足厥冷。或腹痛呕吐。甚则晕倒昏迷不省人事。脉沉迟无力。

　　治宜辛温之剂。大法风中则身温。寒中则身冷者是也。

　　秘传加减理中汤（中寒轻者用此方）

　　人参　白朮　干姜　甘草　干葛　肉桂　陈皮　半夏　茯苓　细辛上细切。作一服。用水二盏。姜三片。煎至一盏。去渣温服。中寒重者。六脉全无。或腹痛泻痢不止。加附子。如身甚恶寒者。加麻黄。煨生姜。水煎。临服时。再加姜汁半盏服。其患者皮肤外。仍用生姜捣碎炒热。款款熨之良。

　　中暑（三）

　　中暑者。即夏时所受三伏火也。在天为火。在地为暑。在人脏为心。凡暑气先中于心。脉虚身热。自汗背恶寒。毛耸齿燥。避暑深堂大厦。得此证者。名中暑是也。行人冲走长途。或田野力农卒倒者。名中热是也。夫中暑者。阴证内伤之为病也。中热者。阳证外感之为病也。经云治暑当降火。宜此饮随证加减。

　　秘传加减香薷饮香薷　白扁豆　黄连　甘草　麦门冬五味子　知母　陈皮　茯苓　浓朴上细切。用水二盏。加姜枣灯芯。煎至一盏。去渣不拘时冷服。身热者加柴胡。呕者加半夏姜汗。渴者加天花粉。元气虚者加人参黄　。小便短赤或涩者。加山栀仁泽泻。自汗或水泻者。

　　加炒白朮升麻。头痛者加石膏川芎。

　　清暑益气汤（治长夏一切等证。）

　　白虎汤（治暑热发渴。并见卷上汤类。）

　　益元散（治中暑身热烦渴小便不利等证。即六一散。）

　　五苓散（治湿热发热黄证。并见卷上散类。）

　　若加茵陈。治湿热发热黄证最捷。若暑湿二邪交病。加平胃散。名胃苓汤。

　　中湿（四）

　　中湿者。须分内外而治也。内湿者。乃饮食生冷所伤也。外湿者。皆山岚露雨。水土之气所中也。

　　其人脉俱沉细。经云。治湿不利小便。非其治也。

　　秘传加减渗湿汤苍朮　浓朴　陈皮　茯苓　半夏　黄连　灯芯上细切。作一服。用水二盏。姜三片。枣一枚。煎一盏。去渣纳盐二字服。内湿者。食下必呕吐。腹中胀满。小便短赤。加山楂枳实黄连炒萝卜子。

　　外湿者。身体必肿痛。寒热往来。小便短赤。加羌活木通黄芩。小便不利者。加猪苓泽泻。

　　发黄者。专主湿热所成。如　曲相似。盖湿热则易为黄矣。利小便为上策。加茵陈滑石木通猪苓泽泻山栀黄柏。

　　感冒（五）

　　感风者。脉多浮数。其证身热面光。有汗恶风。鼻塞声重。头疼涕唾稠黏。感寒者。脉多浮紧。其证身热面惨。无汗恶寒。腰背拘急。头项强痛。感冒之初。治此病者。须当诊按分别之。

　　引方参苏饮（治感风无汗。鼻塞声重。头疼。见卷止饮类。）

　　若冬月外感。恶寒无汗。咳嗽。鼻塞声重者。加麻黄杏仁金沸草表汗散之。若春夏秋三季咳嗽有痰者。去人参木香。加桑白皮杏仁。若头痛兼咳嗽者。加川芎细辛。若气促喘嗽不止者。

　　加知母贝母。若肺寒咳嗽者。加五味子干姜。若痰热者加片芩。若胸满痰多者。加栝蒌仁。如痰唾如胶者。加金沸草。若呕逆者。加藿香砂仁。若心下痞闷。或胸中烦热。或嘈杂恶心。或停酒不散者。倍干葛陈皮加黄连枳实。若脾泄者。加莲肉白扁豆。若似疟者。加草果川芎。若鼻衄者加四物汤。

　　藿香正气散（治时令不正瘟疫大行感冒等证。）

　　大腹皮（制）　紫苏　藿香　白芷　茯苓（各六分）　浓朴（制）　白朮　陈皮桔梗　半夏（各四分）　甘草（炙二分）

　　上细切。用水二盏。姜三片。枣一枚。煎服。

　　羌活冲和汤（以代桂枝麻黄青龙各半等汤。此太阳经之神药也。治春夏秋非时感冒。暴寒头痛。发热恶寒。脊强无汗。脉浮紧。此是太阳膀胱经受邪。是表证。宜发散。不与冬时正伤寒同治法。

　　此汤非独治三时暴寒。春可治温。夏可治热。秋可治湿。治杂证亦有神也。秘之。勿与庸俗知此奇妙耳。）

　　羌活　苍朮（各一钱半）　防风　黄芩　川芎　白芷　甘草（各一钱）　生地黄（二钱）

　　细辛（五分不可多）

　　上细切。用水二盏。姜三片。枣二枚。煎至一盏。槌法加葱白捣汁五匙。入药再煎一二沸。

　　若发汗宜热服。止汗宜温服。若胸中饱闷。加枳壳桔梗。去生地黄。若夏月加石膏知母。名神术汤。若服此汤不作汗。加苏叶。若喘而恶寒身热。加杏仁生地黄。若汗后不解。宜要服汗下兼行。加大黄釜底抽薪之法。若春夏秋感冒非时伤寒。亦有头痛恶寒。身热。脉浮缓自汗。宜实表。

　　去苍朮加白朮。汗不止加黄　。即加减冲和汤。再不止。以小柴胡东加桂枝芍药一钱如神。

　　以上二证。如法治而未愈。或合吐。或合下。更于伤寒论中求之合证。若虞机之省括于度。

　　发无不中矣。

　　凡伤寒传经之证。初得太阳经病。恶寒发热。头项强。腰脊痛。无汗。急用羌活冲和汤表之而愈。或诸痛悉除。亦不恶寒。但发热不解。或微汗　然出。此为挟虚证。宜用补中益气汤为主治。有汗加桂枝芍药。汗未透。脉尚浮紧。加羌活苍朮防风葛根。倍升麻柴胡。满闷者去黄　。人参。仍头痛未除。加川芎白芷荆芥薄荷细辛葛根若渴加五味子麦门冬天花粉。三四日间。不宜前药。则以小柴胡汤。验证加减。如寒热胁痛。少阳外证悉具。只以本方服之。若兼腹满自利。已见太阴证而少肠证尤未除者。

　　本方中加五苓散。名柴苓汤。热甚者去桂倍黄芩。渴甚者本方去半夏加五味子天花粉。五六日不大便。潮热引饮。本方中去人参甘草。加芍药枳壳浓朴大黄。甚者加芒硝。或用河间三一承气汤。

　　七八日过经不解。热不退。或黄连解毒汤。凉膈散。选而用之。或仍以小柴胡汤看证调治而愈。或愈后因劳役复热者。仍用补中益气汤。多服数帖自安。虽因食复病。切不可轻用大黄芒硝之类下之。

　　盖病后气血大虚。若复下之必死。慎之慎之。

　　上证治法内方。悉见前集。再不重立。此载大略未备。治此证者。须于仲景伤寒论中。熟览详究用药。庶无误矣。

　　内伤（六）

　　内伤者。皆由饮食不节。起居不时。劳役过伤。或触犯贼风。恶寒发热。宜察表里虚实。内伤外感之候。亦有外感挟内伤。有内伤挟外感。此撮要言。更遍览东垣论中。庶得详悉大法。

　　宜以扶植胃气为本。斟酌用药。毋违东垣之指也。

　　引方补中益气汤（见卷上汤类。备录加减法。）

　　若咽干。本方加干葛。若心刺痛。乃血涩不足。倍当归。若精神短少。倍人参加五味子。若头痛。

　　加蔓荆子。痛甚加川芎。顶脑痛。加　本细辛。若痰多。加半夏贝母生姜。若咳嗽。春加佛耳草款冬花。夏加五味子麦门冬。秋冬加连节麻黄。久嗽肺中伏火去人参。若恶食。食不下。乃胸中有寒。或气涩滞。倍陈皮加青皮木香。寒月更加益智草豆蔻。夏月加芩连。秋月更加砂仁槟榔。若心下痞闷。加芍药黄连。若腹胀。加枳实木香砂仁浓朴。寒月加生姜肉桂。若腹痛。加芍药甘草。有寒加桂心。夏加黄芩倍甘草芍药。冬加益智草豆蔻半夏。若胁痛或急缩。倍柴胡甘草。若脐下痛。

　　加熟地黄。不已。乃是寒也。加肉桂。若大便闭涩。加当归梢大黄。若脚软乏力或痛。加黄柏。不已更加防己。

　　若气浮心乱。以朱砂安神丸镇之。

</div>
    <div class="pagination">
<a href="松崖医径_page22.html">上一页</a><span>...</span><a href="松崖医径_page18.html">18</a><a href="松崖医径_page19.html">19</a><a href="松崖医径_page20.html">20</a><a href="松崖医径_page21.html">21</a><a href="松崖医径_page22.html">22</a><span class="current-page">23</span><a href="松崖医径_page24.html">24</a><a href="松崖医径_page25.html">25</a><a href="松崖医径_page26.html">26</a><a href="松崖医径_page27.html">27</a><a href="松崖医径_page28.html">28</a><span>...</span><a href="松崖医径_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
