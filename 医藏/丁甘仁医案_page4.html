<!DOCTYPE html>
<html>
<head>
    <meta charset="UTF-8">
    <title>丁甘仁医案 - 第 4 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丁甘仁医案 - 第 4 页/共 46 页</h1>
    <div class="content">　　荆芥穗（一钱五分） 粉葛根（二钱） 蝉衣（八分） 薄荷（八分） 苦桔梗（八分） 淡豆豉（三钱）

　　银花炭（三钱） 连翘（一钱五分） 赤苓（三钱） 枳实炭（一钱五分） 炒竹茹（一钱五分） 藿香梗（一钱五分）

　　二诊 服疏透之剂，得汗甚多，烦躁泛恶悉减。面额项颈之间，有红点隐隐，即痧疹之见象。咳嗽痰多，身热不退，舌质红，苔薄腻而黄，脉滑数。伏温之邪，有外达之机，肺胃之气，窒塞不宣。仍从辛凉清解，宣肺化痰，冀痧透热退则吉。

　　原方去豆豉，加紫背浮萍。

　　赵左 温邪四天，身热有汗不解，口渴欲饮，烦躁不安，脉濡数，舌黄，伏邪郁于阳明，不得外达，虑其化火入营。急宜清解伏温，而化痰热。

　　淡豆豉（三钱） 金银花（三钱） 霜桑叶（三钱） 活芦根（去节，一两） 黑山栀（一钱五分）

　　连翘壳（一钱五分） 甘菊花（三钱） 鲜竹叶（三十张） 粉葛根（二钱） 天花粉（三钱） 象贝母（三钱）

　　孙女 初起身热形寒，即鼻衄如涌，吐血盈碗，口干不多饮，入夜烦躁不安，脉濡数，舌边红，苔薄腻。伏温之邪在营，逼血妄行，大忌骤用滋阴，恐温邪不得从阳明而解也。

　　黑荆芥（一钱五分） 轻马勃（八分） 连翘（一钱五分） 白茅 花根（三钱、两札） 冬桑叶（三钱）

　　淡豆豉（三钱） 象贝母（三钱） 侧柏炭（一钱五分） 粉丹皮（一钱五分） 竹茹（一钱五分） 黑山栀（一钱五分） 薄荷叶（八分）

　　复诊 投药两剂，吐衄均止，身热转盛，苔腻稍化，脉仍濡数。伏温之邪，由营及气，由里达表，佳象也。仍与辛凉清解，以泄其温。

　　薄荷（八分） 淡豆豉（三钱） 象贝（三钱） 连翘（一钱五分） 朱茯神（三钱） 赤芍（一钱五分）

　　桑叶（三钱） 黑山栀（一钱五分） 竹叶（三十张） 竹茹（一钱五分） 茅根（去节，一两）

　　陈左 身热及旬，咳嗽痰有腥味，大便不实，舌质红，苔黄，脉滑数，白疹布而未透，风温袭入肺胃，湿热蕴蒸气分，症势非轻。拟轻清宣解，轻可去实，千金苇茎加味。

　　净蝉衣（八分） 生草（五分） 金银花（三钱） 象贝母（三钱） 连翘（一钱五分） 生苡仁（三钱）

　　嫩前胡（一钱五分） 桔梗（五分） 冬瓜子（三钱） 赤芍（一钱五分） 桑叶（三钱） 芦根（去节，五钱）

　　鲜荷叶（一角） 金丝荷叶（五张）

　　徐孩 发热六天，汗泄不畅，咳嗽气急，喉中痰声漉漉，切牙嚼齿，时时抽搐，舌苔薄腻而黄，脉滑数不扬，筋纹色紫，已达气关。前医叠进羚羊、石斛、钩藤等，病情加剧。良由无形之风温，与有形之痰热，互阻肺胃，肃降之令不行，阳明之热内炽，太阴之温不解，有似痉厥，实非痉厥，即马脾风之重症，徒治厥阴无益也。

　　当此危急之秋，非大将不能去大敌，拟麻杏石甘汤加减，冀挽回于什一。

　　麻黄（一钱） 杏仁（三钱） 甘草（一钱） 石膏（三钱） 象贝（三钱） 天竺黄（二钱） 郁金（一钱）

　　鲜竹叶（三十张） 竹沥（五钱） 活芦根（去节，一两）

　　二诊 昨投麻杏石甘汤加减，发热较轻，切牙嚼齿抽搐均定，佳兆也。惟咳嗽气逆，喉中尚有痰声，脉滑数，筋纹缩退，口干欲饮，小溲短赤，风温痰热，交阻肺胃，一时未易清澈。仍击鼓再进。

　　麻黄（一钱） 杏仁（三钱） 甘草（一钱） 石膏（三钱） 象贝（三钱） 广郁金（一钱） 天竺黄（二钱）

　　兜铃（一钱五分） 冬瓜子（三钱） 淡竹油（五钱） 活芦根（去节，二两）

　　三诊 两进麻杏石甘汤以来，身热减，气急平，嚼齿抽搐亦平，惟咳嗽痰多，口干欲饮，小溲短赤，大便微溏色黄，风温已得外解，痰热亦有下行之势，脉仍滑数，余焰留恋。然质小体稚，毋使过之，今宜制小其剂。

　　净蝉衣（八分） 川象贝（各一钱五分） 金银花（三钱） 冬桑叶（三钱） 通草（八分） 杏仁（三钱）

　　炙远志（五分） 连翘（一钱五分） 花粉（三钱） 兜铃（一钱五分） 冬瓜子（三钱） 活芦根（去节，一两）

　　荸荠汁（一酒杯）

　　李左 壮热一候，有汗不解，口渴烦躁，夜则谵语，脉洪数，舌边红中黄，伏温化热，蕴蒸阳明气分，阳明热盛，则口干烦躁，上熏心包，则谵语妄言，热势炎炎，虑其入营劫津。急拟白虎汤加味，甘寒生津，专清阳明。

　　生石膏（五钱） 连翘壳（三钱） 粉丹皮（一钱五分） 鲜竹叶（三十张） 肥知母（一钱五分）

　　黑山栀（一钱五分） 霜桑叶（三钱） 朱茯神（三钱） 生甘草（八分） 天花粉（三钱） 淡黄芩（三钱） 活芦根（去节，一两）

　　汪左 诊脉沉细而数，苔薄黄，表热不扬，而里热甚炽，神识昏糊，谵语妄言，甚则逾垣上屋，角弓反张，唇焦，渴不知饮，此温邪伏营，逆传膻中。温郁化火，火灼津液为痰，痰随火升，蒙蔽心包，神明无主，肝风骤起，风乘火势，火借风威，所以见证如是之猖狂也。脉不洪数，非阳明里热可比，厥闭之险，势恐难免。亟拟清温熄风，清神涤痰，以救涸辙而滋化源，是否有当，质之高明。

　　鲜石斛（三钱） 犀角片（五分） 薄荷（八分） 朱茯神（三钱） 川贝（三钱） 花粉（三钱）

　　羚羊片（三分） 连翘（一钱五分） 江枳实（一钱） 竹茹（一钱五分） 天竺黄（一钱五分） 石菖蒲（八分）

　　竹沥（冲，二两） 紫雪丹（冲，四分）

　　两剂，风平神清，表热转盛，去紫雪、犀、羚，加芩、豉，重用银、翘，数剂而安，伏温由营达气而解。

　　张左 发热汗多，气短而喘，脉数而乱，舌红，暑热伤津耗气，肺金化源欲绝，肺为水之上源，肺虚不能下荫于肾，肾不纳气，肺主皮毛，肺伤则卫气失守，是以汗出甚多。经云：因于暑，汗，烦则喘喝是也。症势危笃，勉拟生脉散，益气生津，而清暑热。

　　西洋参（三钱） 大麦冬（三钱） 鲜石斛（三钱） 清炙枇杷叶（三钱） 天花粉（三钱） 肥知母（一钱五分）

　　牡蛎（一两） 浮小麦（一两）

　　谢右 温邪发热八天，汗泄不畅，渴而引饮，神昏谵语，叠见呃逆，舌红，脉沉数无力，阴液已伤，邪郁不达，暑热痰浊互阻，木火夹冲气上逆，胃气不得下降，清窍被蒙，神明无以自主，症势沉重。急宜生津清温，和胃降逆。

　　鲜石斛（五钱） 金银花（三钱） 陈广皮（一钱） 旋复花（包，一钱五分） 淡豆豉（三钱） 连翘壳（一钱五分） 鲜竹茹（一钱五分） 天花粉（三钱） 黑山栀（一钱五分） 柿蒂（五枚） 炙远志肉（八分）

　　雷右 身热一候，有汗不解，咳嗽气逆，但欲寐，谵语郑声，口渴不知饮，舌光红干涸无津，脉细小而数，右寸微浮而滑，此风温伏邪，始在肺胃，继则传入少阴，阴液已伤，津乏上承，热灼津液为痰，痰热弥漫心包，灵机堵塞，肺炎叶枯，有化源告竭之虞，势已入危险一途。勉拟黄连阿胶汤合清燥救肺汤加减，滋化源以清温，清神明而涤痰，未识能挽回否？蛤粉炒阿胶（三钱） 天花粉（三钱） 鲜生地（三钱） 天竺黄（二钱） 川雅连（五分） 冬桑叶（三钱）

　　鲜石斛（三钱） 光杏仁（三钱） 川贝（三钱） 淡竹沥（冲，五钱） 冬瓜子（三钱） 芦根（去节，一两） 银花露（一两）

　　枇杷叶露（煎药，二两）

　　另饮去油清鸭汤，佐生阴液。

　　二诊 昨进黄连阿胶汤合清燥救肺汤之剂，津液有来复之渐。舌干涸转有润色，神色较清，迷睡亦减，而里热依然，咳嗽气逆，咯痰艰出，口干欲饮，脉息如昨，数象较和。伏温燥痰，互阻肺胃，如胶似漆，肺金无以施化，小溲不通，职是故也。昨法既见效机，仍守原意出入。

　　蛤粉炒阿胶（三钱） 桑叶（三钱） 鲜生地（三钱） 鲜石斛（三钱） 川贝（三钱） 光杏仁（三钱）

　　天花粉（三钱） 天竺黄（二钱） 生甘草（五分） 活芦根（去节，一两） 冬瓜子（三钱） 知母（一钱五分）

　　竹沥（冲，五钱） 银花露（一两） 枇杷叶露（煎药，二两）

　　三诊 投药两剂，神识已清，舌转光红，身热较退，咳痰艰出，口干欲饮，脉细滑带数。阴液伤而难复，肝火旺而易升，木叩金鸣，火烁津液为痰，所以痰稠如胶，而咳逆难平也。仍拟生津清温，润肺化痰，俾能精胜邪却，自可渐入坦途。

</div>
    <div class="pagination">
<a href="丁甘仁医案_page3.html">上一页</a><a href="丁甘仁医案.html">1</a><a href="丁甘仁医案_page2.html">2</a><a href="丁甘仁医案_page3.html">3</a><span class="current-page">4</span><a href="丁甘仁医案_page5.html">5</a><a href="丁甘仁医案_page6.html">6</a><a href="丁甘仁医案_page7.html">7</a><a href="丁甘仁医案_page8.html">8</a><a href="丁甘仁医案_page9.html">9</a><span>...</span><a href="丁甘仁医案_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
