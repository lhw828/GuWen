<!DOCTYPE html>
<html>
<head>
    <meta charset="UTF-8">
    <title>仁斋直指 - 第 9 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仁斋直指 - 第 9 页/共 110 页</h1>
    <div class="content">　　甘草【炙一钱】
　　右防咀入粳米一合水二钟煎至一钟不拘时热服如伏暑作寒热未解宜和五苓散同煎服伏热后或冷水沐浴或吃冷物清气在脾不觉散令日晡作寒惨壮热浑身洒浙宜加桂煎服出汗便解
　　大顺散【和剂方】治胃暑伏热引饮过多脾胃受湿水谷下分霍乱呕吐脏腑不调
　　甘草【三斤】　　　干姜　　　　杏仁【去皮尖炒】
　　肉桂【去皮各六两四钱】
　　右先将甘草用白砂蜜炒及八分黄熟次入干姜同炒却入杏仁候杏仁不作声为度用筛筛浄后入内桂一处捣罗为末每服三钱水一盏煎至七分温服如烦燥井花水调下不拘时候以沸汤服亦可
　　十味香薷饮【百一选方】消暑气和脾胃
　　香薷【一两】　　　人葠【去芦】　　　陈皮【去白】
　　白术　　　　黄茋【去芦】　　　白扁豆【炒去殻】甘草【炙】　　　厚朴【去皮姜汁炒黑色】干木
　　白茯苓【去皮各半两】
　　右为末每服二钱热汤冷水任调下
　　清暑益气汤【东垣方】治长夏湿热蒸人人感之四肢困倦精神减少懒于动作胷满气促肢下疼痛或气高而喘身热而烦心下膨闷小便黄而数大便溏而频或痢或渴不思饮食自汗体虚
　　黄茋　　　　苍术【米泔制】　　升麻【各一钱】
　　人葠　　　　白术　　　　神麯
　　陈皮　　　　泽泻【各五分】　　甘草【炙】
　　酒柏　　　　麦门冬　　　当归【各三分】
　　葛根【三分】　　　五味子【九粒】　　青皮【二分半】
　　右防咀作一服水二大钟煎至一钟去查大温服食远
　　益元散【即天水散又名六一散】治中暑身热小便不利此药性凉除胃脘积热又淡能渗湿故利小便而散湿热也滑石【六两桂府者为効非桂府则不为佳】　　　甘草【微炒一两】
　　右为末每服三钱蜜少许热汤冷水任下如欲发汗以葱白豆防汤调下
　　桂苓甘露散治伏暑引饮过度肚腹膨胀霍乱泻利
　　白术　　　　茯苓【去皮】　　　甘草【炙】
　　葛根　　　　泽泻　　　　石膏
　　寒水石【各一两】　官桂【半两】　　　人葠【去芦】
　　藿香【各半两】　　滑石【一两】　　　木香【二钱半】
　　右为细末每服二钱白汤下新汲水姜汤亦好
　　暑病治例【出明医杂著】
　　王节斋曰夏至日后病热为暑暑者相火行令也夏日人感之自口齿而入伤心包络之经其脉虚或浮大而散或细芤迟葢热伤气则气消而脉虚弱其为症汗烦则喘渴静则多言身热而烦心痛大渴引饮头疼自汗倦怠少气或下血发黄生斑甚者火热制金不能平木搐搦不省人事治暑之法清心利小便最好暑伤气宜补真气为要又有恶寒或四肢逆冷甚者迷闷不省而为霍乱吐利痰滞呕逆腹痛防利此则非暑伤人乃因暑而自致之病也以其因暑而得故亦谓之暑病然治法不同也
　　若行人或农夫于日中劳役得之者是动而得之阳证也其病必苦头痛发燥热恶热扪之肌肤大热必大渴引饮汗大泄无气以动乃天热外伤元气也宜清暑益气用香薷黄连扁豆人葠黄芪五味知母石膏之类
　　暑热发渴脉虚用人葠白虎汤或用竹叶石膏汤亦好【俱见前】
　　东垣清暑益气汤治长夏湿热蒸人人感之四肢困倦精神少胸满气促肢节痛或气高而喘身热而烦心下痞闷小便黄而数大便溏而频或痢或渴不思饮食自汗体虚此汤最好【见前】
　　若暑热之时无病之人或避暑热纳凉于深堂大厦凉台冷馆大扇风车得之者是静而得之阴证也其病必头痛恶寒身形拘急肢节疼痛而烦心肌肤大热无汗此为隂寒所遏使周身阳气不得伸越宜用辛温之剂以解表散寒用厚朴紫苏干葛藿香羌活苍术之类若外既受寒内复伤氷水生冷果之类前药再加干姜缩砂神曲之类此非治暑也治因暑而致之病也
　　若外不受寒止是内伤冰水冷物腹痛泄泻或霍乱吐逆宜缩脾饮【见前】或理中汤【见中寒类】加神曲麦芽缩砂苍术此专治内温中消食也
　　若吐泻脉沈微甚者不可用凉药可用大顺散【见前】加熟附子等分或附子理中加炒芍药
　　夏月多食冷物及过饮茶水致伤脾胃吐泻霍乱故治暑药多用温脾消食治湿利小便之药医者要识此意
　　若既伤暑热复伤生冷外热内寒宜先治其内温中消食次治其外清暑补气而以理脾为主于前隂阳二条内相兼取用东垣清暑益气汤已兼此意其用黄茋升麻人葠白术甘草麦门冬当归五味黄柏葛根是清暑补气也苍术陈皮神曲泽泻青皮是治内补脾也
　　附暑风
　　治暑风卒倒法○凡人中暑先着于心一时昏迷切不可与冷水饮并卧湿地其法先以热汤灌或童便灌及用布蘸热汤熨脐并气海续续令暖气透彻脐腹俟其苏省然后进药若旅途中卒然晕倒急扶在阴凉处掬路中热灰土作窝于脐中令人尿其内即苏却灌以人尿或搅地浆饮之半碗或车轮土五钱冷水调澄清服皆可○一方用大蒜三两瓣细嚼温汤送下禁冷水即愈
　　丹溪云挟火挟痰用二陈汤加黄连实者可用吐法戴氏曰暑风者夏月卒倒不省人事者是也有因火者有因痰者火君相二火也暑天地二火也内外合而炎烁所以卒倒也痰者人身之痰饮也因暑气入而鼔激痰饮塞碍心之窍道则手足不知动蹑而卒倒也此二者皆可吐内经曰火郁则发之吐即发散也量其虚实而吐之吐醒后可用清剂调治之
　　附注夏
　　注夏属阴虚元气不足夏初春末头疼脚软食少体热者是宜
　　补中益气汤去柴胡升麻加炒柏白芍药挟痰者加南星半夏陈皮煎服又或用生脉汤
　　补中益气汤【方见内伤门】
　　湿
　　中湿论
　　天气下降地气上腾二气薰蒸此即湿也岂必水流湿而后为湿哉且风之撼动人知其为风寒之严凝人知其为寒暑之炎热人知其为暑惟湿之入人行住坐卧实薰染于防防之中人居戴履受湿最多况夫湿能伤脾脾土一亏百病根源发轫于此矣滞而为喘嗽渍而为呕吐渗而为泄泻溢而为浮肿湿瘀热则发黄湿遍体则重着湿入闗节则一身尽痛湿聚痰涎则昏不知人至于为身热为鼻塞为直视为郑声为虚汗为脚气为腹中胀脐下坚为小便难大便自利皆其证也湿家不可汗汗之则发痓热而痓者毙又不可下下之则额汗胷满微喘而哕小便淋闭难以有瘳治湿之法通利小便为上益脾顺气次之半夏茯苓苍术白术官桂干姜皆要药耳其若小便挟热不利则赤茯苓防己辈自有奇功大扺湿之为病易至沈深渐润之余沦肌浃髄于斯时也须以术附姜桂作大剂与之药力根按病当渐解不可以旦暮而责效焉要之治湿莫若生附苍术为快
　　中湿证治
　　加剂除湿汤治气虚伤湿身重腰疼四肢微冷或呕逆或溏泄并主之
　　苍术【炒】　　　白术　　　甘草【炙各一两】
　　干姜【炮】　　　茯苓【各二两】　橘红
　　辣桂　　　　厚朴【制各半两】
　　右剉每服三钱姜枣煎服
　　茯苓白术汤治受湿身体痛重
　　茯苓　　　　干姜【炮】　　　甘草【炙】
　　白术　　　　辣桂　　　　苍术【炒等分】
　　右剉每三钱水煎服
　　肾着汤治肾虚受湿小便自利腰冷而痛重
　　干姜【炮】　　　茯苓【各二两】　　甘草【炙】
　　白术【各一两】
　　右剉每二钱半水煎服加桂亦得
　　黄耆建中汤治伤湿鼻塞身痛
　　黄耆【微炙】　　　辣桂【各三两】　　甘草【炙二两】
　　白芍药【六两】
　　右麄散每服三钱姜四片枣一枚煎食前服
　　不换金正气散治湿益脾顺气加茯苓生姜【方见寒类】神术圆治湿消饮【六见痰涎类】可用正气散送下
　　生附除湿汤治寒湿交攻身体冷痛
　　附子【生一两】　　苍术【制一两半】　　白术
　　厚朴【制半两】　　宣木　　　甘草【炙各三钱半】
　　右剉每服四钱水二盏姜十厚片煎一盏食前微温服
　　桂枝附子汤治风湿相汗出气短身体烦疼微肿恶风不欲去衣
　　辣桂【二两】　　　白术　　　附子【熟各一两半】
　　甘草【炙一两】
　　右剉散每服二钱半水盏半姜七片枣二枚煎一盏食前微温服小便不利悸气加茯苓痹加防己腹痛加芍药
　　甘草附子汤治中湿小便不利大便自利
　　附子【熟一个七钱净者】白术　　　　甘草【炙各一两】
　　辣桂【二两】
　　右剉每服三钱姜七片煎食前微温服汗出加防风悸气加茯苓
　　术附汤治伤湿大小便皆自利
　　白术【二两】　　　甘草【炒一两】　　附子【熟七钱半】
　　右剉细每服三钱姜七片水盏半煎一盏食前微温服
　　五苓散治湿证小便不利经云治湿之法不利小便非其治也【方见水饮类】
　　茵蔯汤治湿气瘀热发黄小便秘澁渴引水浆
　　茵蔯蒿【一两半】　大黄【半两】　　　小红栀子【十枚】
　　右剉每服三钱水煎服五苓散亦治发黄二药夹煎尤稳
　　湿泻身痛方五苓散加苍术煎随意
　　附诸贤论
　　贾真孙曰湿为土气火热能生湿土故夏热则万物湿润秋凉则万物干燥湿病本不自生因热而怫郁不能宣行水道故停滞而生湿也况脾土脆弱之人易为感冒岂必水不流而后为湿哉人只知风寒之威严不知暑湿之炎暄感人于防防之中也病式云诸痉彊直积饮等证皆属于湿或胕肿体寒而有水气里必小便赤少不通或渴是蓄热入里极深非病寒也大扺治法宜理脾清热利小便为上故治湿不利小便非其治也宜桂苓甘露木香葶木通治之守真师曰葶木香散下神芎丸此药下水湿消肿胀利小便理脾胃无出乎此也腹胀脚肿甚者舟车丸下之湿热内深发黄茵陈汤下之或佐以防己黄芪一身尽肿痛或无汗是湿流闗节邪气在表宜五苓散加官桂苍术微汗之不可大汗若自汗出多热燥津液内水不利切勿利之重损津液也宜防风白术甘草汤主之其湿证有二湿热证多湿寒证少当以脉证明辨之如脉滑数小便赤澁引饮为湿热证若小便自利清白大便泻利身疼自汗为寒湿证治之宜五苓散加生附苍术木主之
　　附诸方
　　防己黄茋汤【金匮方】治风湿脉浮身重汗出恶风或痛少力
　　防己【一两】　　　甘草【炙半两】　　白术【七钱半】
　　黄芪【一两】
　　右防咀每服一两入姜枣煎喘者加麻黄胃气不和加芍药气上冲加桂枝下有寒加细辛
　　按湿胜身重阳微中风则汗出恶风故用黄茋甘草实表防己白术胜温也足三阴例药
　　五积散【和济方】治外感风寒冒寒湿身体重痛【见寒类】按海藏云麻黄桂芍甘草即麻黄桂枝各半汤也苍术甘草陈皮厚朴即平胃散也枳殻桔梗陈皮茯苓半夏即桔梗半夏等汤也又川芎当归治血兼干姜厚朴散气此数药相令为解表温中泄湿之剂去痰消痞调经之方虽为内寒外感表里之分之所制实非仲景表里麻黄桂枝姜附之的方也至于积冷呕泄时疫项背拘皁如葱白豆防厥逆加吴茱萸寒热欬逆加枣妇人之产加醋始知用之非一途也惟知活法者其择之
　　渗湿汤【和剂方】治寒湿所伤身重腰冷如坐水中小便或澁大便溏泄皆坐卧湿地或阴所袭之也
　　苍术　　　　白术　　　　甘草【各一两】
　　干姜　　　　茯苓【各二两】　　陈皮
　　丁香【各二钱半】
　　右防咀每服四钱入枣煎
　　按此足阳明太阴药也温中胜湿之剂
</div>
    <div class="pagination">
<a href="仁斋直指_page8.html">上一页</a><span>...</span><a href="仁斋直指_page4.html">4</a><a href="仁斋直指_page5.html">5</a><a href="仁斋直指_page6.html">6</a><a href="仁斋直指_page7.html">7</a><a href="仁斋直指_page8.html">8</a><span class="current-page">9</span><a href="仁斋直指_page10.html">10</a><a href="仁斋直指_page11.html">11</a><a href="仁斋直指_page12.html">12</a><a href="仁斋直指_page13.html">13</a><a href="仁斋直指_page14.html">14</a><span>...</span><a href="仁斋直指_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
