<!DOCTYPE html>
<html>
<head>
    <meta charset="UTF-8">
    <title>医学纲目 - 第 127 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 127 页/共 379 页</h1>
    <div class="content">　　天仙子五灵脂上为末，水糊丸桐子大。三十丸，白汤临卧服。（本草云：天仙子一名莨菪子，性甘寒，有毒，服者审之。）〔《本》〕治盗汗。

　　威灵仙甘草（各半钱）水煎服。

　　脏腑盗汗皆属肾。经云：肾病者，盗汗出，憎风是也。

　　运气盗汗皆属寒水。经云：岁水太过，寒气流行，甚则劳汗出，憎风。又云：太阳所至，为寝汗是也。

　　〔世〕治盗汗。桑叶为末，茶服之，诸药不应者，累验。（出《医说》）〔孟〕豆豉能治久盗汗患者，以一升微炒令香，清酒二升渍两三日，取汁，任人服之。不瘥，更作三两剂即止。

　　〔《衍》〕牡蛎过，麻黄根等分，同研极细粉，治盗汗及阴汗。

　　〔世〕盗汗：阴都、五里、间使。

　　〔扁〕盗汗：中极、气海。虚损盗汗劳热：百劳（三分，泻三吸）、肺俞（四分，补三呼。）。

　　〔成〕盗汗者，谓睡而汗出者也，不睡则不能汗出，方其睡也，溱溱然出，觉则止而不复出矣。

　　卷之十七心小肠部

　　卒中暴厥

　　卒中者，卒然不省人事，全如死尸，但气不绝，脉动如故，或脉无伦序，或乍大乍小，或微细不绝，而心胸暖者是也。

　　〔仲〕尸蹶，脉动而无气，气闭不通，故静而死也。菖蒲屑纳鼻孔中吹之，令人以桂屑着舌下。

　　又方，剔取左角发方寸烧末，酒和灌之立起。（此即《内经》法也。详见后。）〔《素》〕邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也，其状若尸，或曰尸厥，刺其足大指内侧爪甲上去端如韭叶，后刺足心，后刺足中指爪甲上各一，后刺手大指内侧去端如韭叶，后刺手心主、少阴锐骨之端各一，立已。不已，以竹管吹其两耳，其左角之发方一寸燔，饮以美酒一杯，不能饮者灌之，立已。

　　（全文见缪刺论，音易。）〔《玉》〕气昏晕：夺命（在曲泽上针入三分，先补，候气回后泻，不可离手，忌灸，如不苏取济中。）脐中（灸七壮，忌针。此二穴能起死回生。）〔《摘》〕尸：玉泉（八分，补十呼，得气即泻。）隐白（三分，先补后泻，补生泻成，更于两胁频频熨之。）鬼击支沟（二分，先补后泻，补生泻成。）三里（补十呼，泻五呼。

　　此二穴刺之气不至，无问其数。刺之气至，去之勿复刺。）中恶：人中中脘气海〔仲〕少阴脉不止，肾气微。少精血，奔气促迫，上入胸膈，宗气反聚，血结心下，阳气退下，热归阴股，与阴相动，令人不仁，此为尸蹶。当刺期门、巨阙。恍惚尸蹶烦痛，中极及仆参主之。

　　〔《甲》〕尸蹶，死不知人，脉动如故，隐白及大敦主之。尸蹶暴死，金门主之。

　　〔孙〕仁宗最宠贵妃，一日食次，忽仆倒，遍身卒冷。急奏帝，上乃急召孙、杜。即至，奏曰：不妨，此乃气厥尔，少顷，吐即复苏也。御坐良久，果吐而苏。上问因何而得？二人并奏曰：此贵妃方食，因忧怨气上，遂与食相并，故如此者，吐即气透，故复苏也。上问妃，有何事如此。

　　妃对曰：陛下无嗣，臣外家不能为陛下生皇嗣，所以自怨，气忽上逆，而至惊动圣驾。上叹曰：朕亦自责，乃劳汝致病耶。因嘉奖孙、杜之能，良久曰：医道如此，岂非良医也耶。

　　上暴厥不知人，不治自愈。经云：帝曰，厥或令入腹满，或令人暴不知人，或至半日，远至一日，乃知人者，何也？岐伯曰：阴气盛于上则下虚，下虚则腹胀满。阳气盛于上，则下气重上而邪气逆，逆则阳气乱，阳气乱则不知人也。又云：血之与气，并走于上则为大厥。厥则暴死，气复反则生，不反则死者是也。

　　〔丹〕尝治一人，阴先亏而阳暴绝者。浦江郑兄，年近六十，豢养受用之人也。仲夏久患滞下，而又犯房劳，忽一晚登厕间，两手疏散，两眼开而无光，尿自出，汗如雨，喉如锯，呼吸甚微，其脉大而无伦次，无部位，可畏之甚。予适在彼，急令煎人参膏，且先与灸气海穴壮如小指大，至八十壮，右手能动。又三壮，唇微动。参膏亦成，遂与一盏，至半夜后，尽三盏，眼能动。

　　尽二斤，方能言而索粥。五斤而痢止。至数十斤而安。

　　〔仲〕救卒死而四肢不收失便者方。

　　马屎一升，水三斗，煮取二斗以洗之，又取牛洞（稀粪也）一升，温酒灌口中，灸心下一寸，脐上三寸，脐下四寸，各一壮瘥。

　　救卒死而张口反折者方。

　　灸手足两爪后十四壮，饮以五毒诸膏散。（方未考。）救小儿卒死而吐利，不知是何病方。

　　狗屎一丸，绞取汁以灌之。无湿着，水煮干者取汁。

　　救卒死，客忤死，

　　还魂汤

　　主之。

　　麻黄（去节，三两）杏仁（去皮尖，七十个）炙甘草（一钱）《千金》有桂（二两）上三味，以水八升，煮取三升去渣，分令咽之，通治诸感忤。《千金方》云：主卒忤鬼击飞尸，诸奄忽气绝无复觉，或已无脉，口噤拗不开，去齿下汤。汤下口不下者，分病患发左右提肩引之，药下复增服一升，须臾立苏。

　　〔《局》〕

　　苏合香丸

　　治卒中恶忤疰。

　　苏合香油（入安息香膏内）薰陆香（另研）龙脑（研，各一两）青木香白术白檀香丁香朱砂（研，水飞）沉香香附（炒，去毛）犀角（锯屑）荜茇安息香（另为末，调无灰酒一升，熬膏）麝香（研）诃梨勒（煨取皮。各二两）上为细末，入研药匀，用安息香膏，并炼白蜜和剂，每丸桐子大。清晨新汲水温冷，任意化服四丸。老人小儿一丸，温酒化服亦得。用蜡纸裹一丸，如弹子大．缝袋带之。陈无择云：病自内作，不晓其名者，服之皆效。最治气厥气不和，吐利关格，甚有神效。

　　〔《肘》〕扁鹊：中恶与卒死鬼击，亦相类为治，皆宜相参用之。已死。捣菖蒲生根，绞汁灌之立瘥。

　　〔仲〕救卒死而目闭者，捣韭汁灌耳中，吹皂荚末鼻中效。

　　〔无〕治魇卒死，诸暴绝症，用半夏不拘多少，汤泡七次为末，每用少许，吹入鼻中，心头温者可治。仓卒无方，急于人中穴及两脚大拇指离甲一韭叶许，各灸三五壮即活。

　　〔和〕一夫病痰厥不知人，牙关紧急，诸药不能下，候死而已。戴人见之，问侍病者，口中曾有涎否？曰：有。戴人先以防风、藜芦煎汤，调瓜蒂末灌之，口中不能下，乃取长蛤甲磨去刃，以纸裹其尖，灌于右鼻窍中，然下咽有声，复灌其左窍亦然。戴人曰：可治矣。良久涎不出，遂以砒石一钱，又投之鼻中，忽偃然仰面，似觉有痛，斯须吐秽及胶涎数升顿苏。砒亦寻常勿用，以其病大，非此莫能动。

　　然无瓜蒂亦不可使用，宜消息之。

　　凡卒中、尸厥、郁冒、中风、中暑之类，皆当发表也。仲景云：郁冒欲解，必是大汗出。

　　还魂汤用麻黄、桂枝，清魂汤用荆芥，及诸卒中用皂角、半夏搐鼻取嚏，用藜芦、砒霜折齿取痰，皆所以开发上焦，使表邪流通也。中暑忌冷水闭表，亦此意。

　　〔《本》〕解毒雄黄丸治卒中仆地，不知人事。（方见喉痹。）〔仲〕

　　三物备急丸

　　大黄干姜巴豆（各一两，去皮尖心外，熬研如脂）上药各须精新，先捣大黄、干姜为末，研巴豆内中，合捣千杵，蜜和丸，器中贮之。主心腹诸卒暴百病。若中恶客忤，心腹胀满，卒痛如锥刺，气急口噤，停尸卒死者，以热苦酒服大豆许三四丸。或不下，捧头起灌令下咽，须臾当瘥。如未瘥，更与三丸，当腹中鸣，即吐下便瘥。

　　若口噤，亦须折齿灌之。

　　〔无〕中暑闷倒，急扶在阴凉处，切不可与冷水，当以布中衣物等蘸热汤，熨脐中及气海，续以汤淋布上，令彻脐腹暖，即渐醒。如仓卒无汤处，掬道上热土于脐，以多为佳，冷即易之。

　　古法，道涂无汤，即掬热土于脐上，仍拨开作窝子，令人更溺于中以代汤。续与白虎、竹叶石膏汤。凡觉中暑，急嚼生姜一大块，冷水送下。如已迷乱闷，嚼大蒜一大瓣，冷水送下。如不能嚼，即用水研灌之醒。路中仓卒无水，渴甚，急嚼生葱二寸许，津同咽，可抵饮水二升。（中暑之病即《内经》热至则瞀郁是也。）

　　大黄龙丸

　　治中暑眩晕，昏不知人，或身热恶寒，头痛，状如伤寒，或往来寒热，渴甚，呕吐泄泻。常服去暑毒，分阴阳。

</div>
    <div class="pagination">
<a href="医学纲目_page126.html">上一页</a><span>...</span><a href="医学纲目_page122.html">122</a><a href="医学纲目_page123.html">123</a><a href="医学纲目_page124.html">124</a><a href="医学纲目_page125.html">125</a><a href="医学纲目_page126.html">126</a><span class="current-page">127</span><a href="医学纲目_page128.html">128</a><a href="医学纲目_page129.html">129</a><a href="医学纲目_page130.html">130</a><a href="医学纲目_page131.html">131</a><a href="医学纲目_page132.html">132</a><span>...</span><a href="医学纲目_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
