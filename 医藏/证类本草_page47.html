<!DOCTYPE html>
<html>
<head>
    <meta charset="UTF-8">
    <title>证类本草 - 第 47 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 47 页/共 244 页</h1>
    <div class="content">　　矾石

　　矾石　味酸，寒，无毒。主寒热，泄痢，白沃，阴蚀，恶疮，目痛，坚骨齿，除固热在骨髓，去鼻中息肉。炼饵服之，轻身、不老、增年。歧伯云：久服伤人骨。能使铁为铜。一名羽涅，一名羽泽。生河西山谷及陇西武都、石门。采无时。（甘草为之使，恶牡蛎。）

　　陶隐居云：今出益州北部西川，从河西来。色青白，生者名马齿矾。已炼成绝白，蜀人又以当硝石名白矾。其黄黑者名鸡屎矾，不入药，唯堪镀作以合熟铜，投苦酒中，涂铁皆作铜色。外虽铜色，内质不变。

　　《仙经》单饵之，丹方亦用。

　　俗中合药，皆先火熬，令沸燥。以疗齿痛，多即坏齿，是伤骨之证，而云坚骨齿，诚为疑也。

　　唐本注云：矾石有五种：青矾、白矾、黄矾、黑矾、绛矾，然白矾多入药用。青、黑二矾，疗疳及诸疮；黄矾亦疗疮生肉，兼染皮用之；其绛矾本来绿色，新出窟未见风者，正如琉璃，陶及今人谓之石胆，烧之赤色，故名绛矾矣。出瓜洲。今注陶云蜀人用白矾当硝石，误也。臣禹锡等谨按药性论云：矾石，使一名理石。畏麻黄，有小毒。能治鼠漏、瘰 ，疗鼻衄，治 鼻，生含咽津，治急喉痹。日华子云：白矾，性凉。除风去劳，消痰止渴，暖水脏，治中风失音，疥癣。和桃仁、葱汤浴，可出汗也。

　　图经曰：矾石，生河西山谷及陇西武都、石门，今白矾则晋州、慈州、无为军，绿矾则隰州温泉县、池州铜陵县，并煎矾处出焉。初生皆石也，采得碎之，煎炼乃成矾。凡有五种，其黄矾、黑矾、绛矾也。白矾则入药，及染人所用者。绿矾亦入咽喉、口齿药及染色。黄矾丹灶家所须，时亦入药。黑矾唯出西戎，赤谓之皂矾，染须鬓药或用之。绛矾本来绿色，亦谓之石胆，烧之赤色，故有绛名，今亦稀见。又有矾精、矾蝴蝶，皆炼白矾时，候其极沸，盘心有溅溢者，如物飞出，以铁匕接之，作虫形者，矾蝴蝶也。但成块光莹如水晶者，矾精也。此二种入药，力紧于常矾也。又有一种柳絮矾，亦出矾处有之，煎炼而成。轻虚如绵絮，故以名之。今医家佳。刘禹锡《传信方》治气痢巴石丸，取白矾一大斤，以炭火净地烧令汁尽，则其色如雪，谓之巴石。取一大两细研，治以熟猪肝作丸，空腹饮下，丸数随气力加减，水牛肝更佳。如素食人，蒸饼丸之亦通。或云白矾中青黑者，名巴石。

　　又治蛇咬蝎力者数十人。正元十三年，有两僧流向南到邓州，俱为蛇啮，令用此法救之，敷药了便瘥，更无他苦。

　　又崔氏方：治甲疽，或因割甲伤肌，或因甲长侵肉，遂成疮肿痛，复缘窄靴研损四边肿，黄水出，浸淫相染，五指俱烂，渐渐引上脚趺泡浆四边起，如火烧疮，日夜倍增，医方所不能疗者。绿矾石五两，形色似朴硝而绿色。取此一物置于铁板上，聚炭封之，囊袋吹令火炽，其矾即沸，流出色赤如融金汁者，是真也。看沸定汁尽，去火待冷，取出挪为末，色似黄丹，收之。先以盐汤洗疮，拭干，用散敷疮上，唯多为佳，着药讫，以软帛缓裹，当日即汁断疮干。若患痛急，即涂少酥，令润。每日一遍，盐汤洗濯有脓处，常洗使净，其痂干处不须近。每洗讫，敷药如初。但急痛即涂酥，五日即觉上痂，渐剥起，亦根据前洗敷药，十日即疮渐渐剥尽痂落，软处或更生白脓胞，即擦破敷药，自然总瘥。刑部张侍郎亲婴此病，卧经六十日，困顿不复可言，京众医并经造问，皆随意处方，无效验。唯此法得效如神，故录之，以贻好事者。又有皂荚矾，亦入药。或云即绿矾也。《传信方》：治喉痹用之，取皂荚矾入好米醋，或常用酽醋亦通，二物同研，咽之立瘥，如若喉中偏一旁痛，即侧卧，就痛处含之勿咽，云此法出于李谟，甚奇。黄矾入药，见崔元亮《海上方》灭瘢膏，以黄矾石烧令汁出，胡粉炒令黄，各八分，唯须细研，以腊月猪脂和，更研如泥，先取生布揩令痛，即用药涂五度。又取鹰粪、白燕窠中草，烧作灰等分，和人乳涂之，其瘢自灭，肉平如故。

　　雷公云：凡使，须以瓷瓶盛，于火中 令内外通赤，用钳揭起盖，旋安石蜂窠于赤瓶子中，烧蜂窠尽为度，将钳夹出放冷，敲碎入钵中研如粉后，于屋下掘一坑，可深五寸，却以纸裹留坑中一宿，取出再研。每修事十两，用石蜂窠六两，尽为度。又云：凡使，要光明如水精，酸、咸、涩味全者，研如粉。于瓷瓶中盛，其瓶盛得三升以来，以六一泥，泥于火畔，炙矾于中，下火逼令药汁干，用盖子盖瓶口，更以泥泥上下，用火一百斤 ，从巳至未，去火，取白矾瓶出，放冷敲破，取白矾，若经大火一 ，色如银，自然伏火，铢累不失，捣细研如轻粉，方用之。圣惠方：治小儿脐中汁出不止并赤肿，用矾烧灰，细研敷之。外台秘要：疗胸中多痰瘀癖。矾石一两，以水二升，煮取一升，纳蜜半合，顿服，须臾未吐，当饮少热汤。又方主目翳及肉。用矾石最白者，内一黍米大于翳上及 肉上，即令泪出，绵拭之，令恶汁尽，其疾日日减，翳自消薄便瘥。矾石须真白好者方可使用。千金方：治小儿舌上疮，饮乳不得。以白矾和鸡子置醋中，涂儿足底，二七即愈。又方：治鼻中息肉。以矾石末，面脂和，绵裹塞鼻中，数日息肉自随其药出。又方治齿龈间津液血出不止。

　　以矾石一两，烧水三升，煮取一升，先拭齿，乃含之。《千金翼》治阴痒脱方：烧矾石一味，研为末，每日空心酒调方寸匕气冲心。白矾二两，以水一斗五升，煎三、五沸，浸洗脚良。肘后方：救卒死而壮热者。矾石半斤，水一斗半煮消，以浸脚及踝，即得苏也。又方：目中风肿，赤眼方：矾石二钱熬，和枣丸如弹丸，以摩上下，食顷止，日三度。又方：足大指角忽为甲所入肉，便刺作疮不可着履靴，用矾石一物烧汁尽，取末着疮中，食恶肉，生好肉。细细割去甲角，旬日即瘥。此方神效。又方：疗 犬咬人。掺矾石末内疮中，裹之止痛，其疮速愈。又方：疗耳卒以笔管吹耳内，日三、四度，或以绵裹塞耳中，立瘥。又方：疗人阴生疮，脓出作臼。取高昌白矾一两，研作末，用猪脂相和成膏，槐白皮作汤，洗疮，拭令干即涂历齿，积久碎坏欲尽，常以绵裹矾石含嚼之，吐汁也。经验方：治大小便不通。用白矾细研末，令患人仰卧，置矾末于脐中满，以新汲水滴之，候患人觉冷透，腹内即自然通，如为曾灸无脐孔，即于元灸盘上，用纸作环子笼灸盘，高一指半以来，着矾末在内，仍根据前法用水滴之。孙真人食忌：主蝎螫。以矾石一两，醋半升煎之，投矾末于醋中，浸螫处。

　　王氏博济：治驴涎、马汗毒所伤，神效。白矾飞过，黄丹炒令紫色，各等分，相衮合，调贴患处。灵苑：治折伤，先用止痛汤法，捣白矾为末，每用一匙匕，沸汤一碗冲了，以手帕蘸，乘热熨伤处，少时痛止，然后排整筋骨，贴药。孙用和：治悬痈垂长，咽中妨闷。

　　白矾一两，烧灰，盐花一两，上二味，细研为散，以箸头点药在上，瘥。子母秘录治小儿风疹不止，白矾十二分，暖热酒投化，用马尾 酒涂之。姚和众：治小儿目睛上白膜。白矾一分，以水四合，熟铜器中煎取半合，下少白蜜调之，以绵滤过，每日三度，点一芥子大。又方：初生小儿产下，有皮膜如榴，中膜裹舌，或遍舌根。可以指甲刺破令血出，烧矾灰细研敷之半绿豆许。若不摘去，儿必哑。

　　御药院：治脚膝风湿，虚汗，少力，多疼痛及阴汗。烧矾作灰细研末，一匙头，沸汤投之，淋洗痛处。丹房镜源：紫矾石可制汞。异苑：魏武北征蹋顿升岭，眺瞩见山岗不生百草。王粲曰：是古冢，此人在世服矾石，而石生热蒸出故卉木焦灭，即令发看，果得大墓，内有矾石满茔。太平广记：壁镜毒人必死，用白矾治之。

　　简要济众：治牙齿肿痛。白矾一两烧灰，大露蜂房一两微炙，为散。每用二钱，水一中盏，煎十余沸，热炸牙令吐之。

　　衍义曰：矾石，今坊州矾，务以其火烧过石，取以煎矾，色唯白，不逮晋州者。皆不可多服。

　　用此意尔。火枯为粉，贴嵌甲。

　　牙缝中血出如衄者，贴之亦愈。

　　卷第三

　　硝石

　　硝石　味苦、辛，寒、大寒，无毒。主五脏积热，胃胀闭，涤去蓄结饮食，推陈致新，除邪气，疗五脏十二经脉中百二十疾，暴伤寒、腹中大热，止烦懑、消渴，利小便及 蚀疮。炼之如膏。久服轻身。天地至神之物，能化成十二种石。一名芒硝。生益州山谷及武都、陇西、西羌。采无时。（火为之使，恶苦参、苦菜，畏女苑。）

　　陶隐居云：疗病亦与朴硝相似，《仙经》多用此消化诸石，今无正识别此者。顷来寻访，犹名硝石朴也，如此则非一种物。先时有人得一种物，其色理与朴硝在大同小异， 如握盐雪不冰，强烧之，紫青烟起，仍成灰，不停沸如朴硝，云是真硝石也。

　　此又云一名芒硝，今芒硝乃是炼朴硝作之。与后皇甫说同，并未得核研其验，须试效，当更证记尔。化硝石法，在三十六水方中。陇西蜀秦州，在长安西羌中。今宕昌以北诸山有咸土处皆有之。唐本注云：此即芒硝是也。朴硝一名硝石朴，今炼粗恶朴硝，淋取汁煎，炼作芒硝，即是硝石。《本经》一名芒硝，后人更出芒硝条，谬矣。今注此即地霜也。

　　所在山泽，冬月地上有霜，扫取以水淋汁后，乃煎炼而成，盖以能消化诸石，故名硝石。非与朴硝、芒硝同类，而有硝名也。一名芒硝者。以其初煎炼时有细芒，而状若硝，故有芒硝之号，与后条芒硝全别。旧经陶注引证多端，盖不的识之故也。今不取焉。臣禹锡等谨按蜀本云：大黄为使。按：今硝石是炼朴硝，或地霜为之，状如钗脚，好者长五分能化七十二种石为水，故名硝石。吴氏云：硝石，君，恶曾青，畏粥。味咸，有小毒。主项下瘰 ，泻，得根出破血。一名芒硝。烧之即成硝石矣。主破积，散坚结。一作苦硝。甚治腹胀。其硝石、芒硝，多川原人制作，问之详其理。日华子云：硝石畏杏仁、竹叶。含之治喉闭，真者火上伏法，用柳枝汤煎三周时，如汤减少即入热者，伏火即止也。

　　图经文具朴硝条下。

　　雷公云：凡使，先研如粉，以磁瓶子于五斤火中， 令通赤，用鸡肠菜、柏子仁和作一处瓶子赤时投硝石于瓶子内，其硝石自然伏火，每四两硝石，用鸡肠菜、柏子仁共十五个帝珠子，尽为度。圣惠方：治眼赤痛。用硝石研令极细，每夜临卧，以铜箸取如黍米大，点目 头，至明旦，以盐浆水洗之。

　　外台秘要：疗恶寒啬啬，似欲发背，或已可似赤处方圆，湿布拓之，热即换，频易，立瘥。灵苑方：治五种淋疾，劳淋、血淋、热淋、气淋、石至甚者。透格散：用硝石一两，不夹泥土雪白者，生研为细末。每服二钱，诸淋各根据汤使如后。劳淋，劳倦虚损，小便不出，小腹急痛，葵子末煎汤下，通后，便须服补虚丸散。血淋，小便不出时，下血、疼痛、满急；热淋，小便热，赤色，淋沥不快，脐下急痛，并用冷水调下。气淋，小腹满急，尿后常有余沥，木通煎汤下。石淋，茎内痛，尿不能出，内引小腹膨胀急痛，尿下砂石，令人闷绝，将药末先入铫子内，隔纸炒至纸焦为度，再研令细，用温水调下。小便不通，小麦汤下。卒患诸淋，并只以冷水调下。并空心，先调使药消散如水，即服之，更以汤送下。服诸药未效者，服此立愈。陈藏器拾遗序：头疼欲死，鼻内吹消末愈。兵部手集服丹石人有热疮，疼不可忍方；用纸环围肿处，中心填硝石令满，匙抄水淋之。觉甚不热疼，即止。宝藏论：硝石，若草伏而斤两不折，软切金、银、铜、铁硬物，立软。《史记·淳于意》：甾川王美人怀子而不乳，来召意，意往。饮以莨菪药一撮，以酒饮之，旋乳。意复诊其脉而脉躁，躁者有余病，即饮以硝石一剂，出血如豆，比五、六枚。

　　衍义曰：硝石，是再煎炼时已取讫芒硝，凝结在下如石者。精英既去，但余滓而已。故功力亦缓，唯能发烟火。《唐本》注：盖以能消化诸石，故曰硝石。煎柳枝汤煮三周时即伏火，汤耗，即又添柳枝汤。

　　卷第三

　　芒硝

　　芒硝　味辛、苦，大寒。主五脏积聚，久热、胃闭，除邪气，破留血，腹中痰实结搏，通经脉，利大小便及月水，破五淋，推陈致新。生于朴硝。（石韦为之使，恶麦句姜。）

　　陶隐居云：按《神农本经》无芒硝，只有硝石，名芒硝尔。后名医别载此说，其疗与硝石正同，疑此即是硝石。旧出宁州，黄白粒大，味极辛、苦，顷来宁州道断都绝。今医家多用煮炼作者，色全白，粒细，而味不甚烈。此云生于朴硝，则作者亦好。又皇甫士安解散硝石大凡说云：无朴硝可用硝石，生山之阴，盐之胆也。

　　取石脾与硝石，以水煮之，一斛得三斗，正白如雪，以水投中即消，故名硝石。其味苦，无毒。主消渴热中，止烦闷。

　　三月采于赤山。朴硝者，亦生山之阴，有盐咸苦水，则朴硝生于其阳。其味苦无毒，其色黄白，主疗热，腹中饱胀，养胃消谷，去邪气，亦得水而消，其疗与硝石小异。按如此说，是取芒硝合煮，更成为真硝石，但不知石脾复是何物？本草乃有石脾、石肺，人无识者，皇甫既是安定人，又明医药，或当详。炼之以朴硝作芒硝者，但以暖汤淋朴硝，取汁清澄煮之减半，出着木盆中，经宿即成，状如白石英，皆六道也。作之忌杂人临视。今益州人复炼矾石作硝石，绝柔白而味犹是矾石尔。孔氏解散方又云：熬炼硝石令沸定汁尽。如此，硝石犹是有汁也。今仙家须之，能化他石，乃用于理第一。唐本注云：晋宋古方，多用硝石，少用芒硝，近代诸医但用芒硝，鲜言硝石，岂古人昧于芒硝也。《本经》云：生于朴硝，朴硝一名硝石朴，硝石一名芒硝，理既明白，不合重出之。今注：此即出于朴硝，以暖水淋朴硝，取汁炼之，令减半，投于盆中，经宿乃有细芒生，故谓之芒硝也。又有英硝者，其状若白石英，作四、五棱，白色，莹澈可爱。主疗与芒硝颇同，亦出于朴硝，其煎炼自别有法，亦呼为马牙硝。唐注以此为硝石同类，深为谬矣。臣禹锡等谨按蜀本又一说：人若常炼石而服者，至殁冢中生悬石，云不合重有芒硝条也。夫朴硝，一名硝石朴，即炼朴硝成硝石，明矣，故有硝石条焉。又硝石，一名亦是炼朴硝而成也。凡药虽为一体，盖同出而异名，修炼之法既殊。主治之功遂别矣。药性论云：芒硝，使。味咸，有小毒。能通女子月闭，症瘕，下瘰 ，黄胆病。主堕胎，患漆疮，汁敷之。主时疾壅热，能散恶血。陈藏器云：石脾、芒硝、硝石并出于西戎卤地，咸水结成，所主亦以类相次。

　　图经云文具朴硝条下。

　　雷公云：凡使，先以水飞过，用五重纸滴过去脚，于铛中干之，方入乳钵研如粉任用。

　　芒硝是朴硝中炼出形似麦芒者，号曰芒硝。圣惠方治伐指，用芒硝煎汤淋渍之。千金方：疗漆疮方：用汤渍芒硝令浓，涂之，干即易之。梅师方：治火丹毒，水调芒硝涂之。又方：治一切疹，以水煮芒硝涂之。又方治伤寒发豌豆疮。未成脓，研芒硝，用猪胆相和，涂疮上，立效。子母秘录：小儿赤游，行于体上，下至心即死，以芒硝纳汤中，取浓汁以拭丹上。百一方：疗关膈大小便不通，胀满欲死，两、三日则杀人。芒硝三两，纸裹三、四重，炭火烧之，令内一升汤中尽服，当先饮汤一升已吐出，乃服之。孙真人食忌：主眼有翳，取芒硝一大两，置铜器中急火上炼之，放冷后，以生绢细罗，点眼角中。每夜欲卧时一度点，妙。丹房镜源：芒硝伏雌黄。

　　衍义曰：芒硝，《经》云：生于朴硝。乃是朴硝以水淋汁，澄清，再经熬炼减半，倾木盆中，经宿，遂结芒有廉棱者。

　　故其性和缓，古今多用以治伤寒。

　　卷第三

　　朴硝

　　朴硝　味苦、辛，寒、大寒，无毒。主百病，除寒热邪气，逐六府积聚，结固留癖，胃中食饮热结，破留血、闭绝，停痰痞满，推陈致新，能化七十二种石。炼饵服之，轻身、神仙。炼之白如银，能寒能热，能滑能涩，能辛能苦，能咸能酸，入地千岁不变。色青白者佳，黄采无时。（畏麦句姜。）

　　陶隐居云：今出益州北部故汶山郡、西川、蚕陵二县界。生山崖上，色多青白，亦杂黑斑。

　　俗人择取白软者，以当硝石用之，当烧令汁沸出，状如矾石也。《仙经》唯云：硝石能化他石。今此亦云能化石，疑必相似，可试之。唐本注云：此物有二种，有纵理、缦理，用之无别。白软者，朴硝苗也，虚软少力，炼为硝石，所得不多，以当硝石，功力大劣也。今注：今出益州，彼人采之，以水淋取汁，煎炼而成朴硝也。一名硝石朴者。硝即是本体之名；石者，乃坚白之号；朴者，即未化之义也。以其芒硝、英硝皆从此出，故为硝石朴也。其英硝，即今俗间谓之马牙硝者，是也。臣禹锡等谨按药性论云：朴硝，君，味苦，咸，有小毒。能治腹胀，大小便不通，女子月候不通。日华子云：主通泄五脏百病及症结，治天行热疾，消肿毒及头痛，排脓，润毛发。凡入饮药，先安于盏内，搅热药浇服。

　　图经曰：朴硝，生益州山谷有咸水之阳。硝石，生益州山谷及武都陇西西羌。芒硝，生于朴硝，今南北皆有之，而以西川者为佳。旧说三物同种，初采得其苗，以水淋取汁，煎炼而成，乃朴硝也，一名硝石朴。以硝石出于其中。又炼朴硝或地霜而成，坚白如石者，乃硝石也，一名芒硝。又取朴硝，以暖水淋汁，炼之减半，投于盆中，经宿而有细芒生，乃芒硝也。虽一体异名，而修炼之法既殊，则主治之功别矣。然《本经》各载所出，疑是二种。而今医方家所用，亦不复能究其所来，但以未炼成块，微青色者，为朴硝。炼成盆中上有芒者，为芒硝，亦谓之盆硝，其芒硝底澄凝者，为硝石。朴硝力紧，芒硝次之，硝石更缓，未知孰为真者。又按：苏恭谓晋宋古方，多用硝石，少用芒硝。近代诸医但用芒硝，鲜言硝石，是不然也。张仲景《伤寒方》：承气汤、陷胸丸之类，皆用芒硝。葛洪《肘后方》伤寒、时气、温病亦多用芒硝，唯治食脍胸膈中不化，方用朴硝。云无朴硝者，以芒硝代皆可用也。是晋宋以前，通用朴硝、芒硝矣。又《胡洽方》十枣汤用芒硝，大五饮丸用硝石。亦云无硝石用芒硝。是梁、隋间通用芒硝、硝石矣。以此言之，朴硝、硝石为精，芒硝为粗。故陶隐居引皇甫士安炼硝石法云：乃是取芒硝与石脾合煮，成为真硝石，然石脾无复识者。又注矾石云：生者名马齿矾，青白色，已炼成绝白，蜀人以当硝石，是硝石当时已为难得其真矣。故方书罕用，通以相代，若然今所用者，虽非真识，而其功效既相近，亦可通用无疑矣。其《本经》所以各载所出州土者，乃方俗治炼之法有精粗，故须分别耳。至如芎 之与蘼芜，大戟之与泽漆，俱是一物，《本经》亦各着州土者，盖根与苗，土地各有所宜，非别是一物。则朴硝、硝石，别着所出，亦其义也。他同此比，又有英硝者，亦出于朴硝，其状若白石英，作四、五棱，白色莹澈可爱，功用与芒硝颇同，但不能下利，力差小耳，亦谓之马牙硝，盖以类得名，近世用之最多。又金石凌法，用马牙硝、芒硝、朴硝、硝石四种相参次第下之。详此法出于唐世，不知当时如何分别也。又下有生硝条云：生茂州西山岩石间，其形块大小不常，色青白，鲜见用者。而今医家又用一种甜消，弥更精好，或疑是此，乃云出于英硝。炼治之法未闻。又南方医人论消或小异。有着说云：本草有朴硝、硝石、芒硝，而无马牙硝，诸家所注本草三种，竟无坚决，或言芒硝、硝石本是一物，不合重出。又言煎炼朴硝，投于盆中经宿乃有细芒，既如是，自当为马牙硝。又云马牙硝亦名英硝，自是一物，既以芒硝为朴硝，所出不应更有英硝。今诸硝之体各异，理亦易明，而至若此之惑也。朴硝味苦而微咸，《本经》言苦，《名医别录》以为辛，盖误谓硝石也。出蜀部者，莹白如冰雪，内地者小黑，皆苏脆易碎，风吹之则结霜，泯泯如粉，熬之烊沸，亦可熔铸。以水合甘草、猪胆煮之减半，投大盆中，又下凝水石屑同渍一宿，则凝结如白石英者，芒硝也。扫地霜煎炼而成如解盐，而味辛苦，烧之成焰都尽，则硝石也。能化金石，又性畏火而能制诸石使拒火，亦天地之神物也。牙消则芒硝是也。又有生硝不因煮炼而成，亦出蜀道，类朴硝而小坚也。其论虽辩，然与古人所说殊别，亦未可全信也。张仲景《伤寒论》疗膀胱急，小腹满，身尽黄，额上黑及足下热，因作黑瘅，大便必黑，腹胪胀满如水状，大便溏者，女劳得之，非水也。腹满者难疗，硝石矾石散主之。硝石熬黄，矾石烧令汁尽，二物等之，合夹绢筛，大麦粥汁和服方寸匕，日三，重衣覆取微汗，病随大小便去，小便正黄，大便正黑也。大麦用无皮者。《千金方》硝石用二分，矾石用一分。刘禹锡《传信方》，着石 山人甘露饭：疗热壅、凉膈上，呕积滞。蜀朴硝成末，每一大斤用蜜，冬用十三两，春、夏、秋用十二两，先捣筛朴硝成末后，以白蜜和令匀，便入新青竹筒，随小大者一节，着药得半筒以上即止，不得令满。却入炊甑中，令有药处在饭内，其虚处出其上，不妨甑箪即得，候饭熟取出，承热绵滤入一瓷钵中，竹蓖搅勿停手，令至凝即药成，收入合中。如热月即于冷水中浸钵，然后搅，每食后或欲卧时，含一匙、半匙，渐渐咽之。如要通转亦得。

　　圣惠方：治时气头痛不止。用朴硝二两，捣罗为散，用生油调，涂于顶上。又方：治乳石发动烦闷及诸风热。用朴硝炼成者半两，细研如粉，每服以蜜水调下一钱匕。日三、四服。外台秘要：疗喉痹神验。朴硝一两，细细含咽汁，顷刻立瘥。孙真人食忌：主口疮，取朴硝含之。

　　简要济众：治小便不通，膀胱热。白花散：朴硝不以多少，研为末，每服二钱匕，温茴香酒调下，无时服。

　　衍义曰：朴硝，是初采扫得，一煎而成者，未经再炼治，故曰朴硝。其味酷涩，所以力坚急不和，可以熟生牛、马皮，及治金银有伪。葛洪治食脍不化，取此以荡逐之。腊月中以新瓦罐，满注热水，用朴硝二升，投汤中，搅散，挂北檐下，俟硝渗出罐外，羽收之。以人乳汁调半钱，扫一切风热毒瓦斯攻注目睑外，及发于头面、四肢肿痛，应手神验。

　　卷第三

　　玄明粉

</div>
    <div class="pagination">
<a href="证类本草_page46.html">上一页</a><span>...</span><a href="证类本草_page42.html">42</a><a href="证类本草_page43.html">43</a><a href="证类本草_page44.html">44</a><a href="证类本草_page45.html">45</a><a href="证类本草_page46.html">46</a><span class="current-page">47</span><a href="证类本草_page48.html">48</a><a href="证类本草_page49.html">49</a><a href="证类本草_page50.html">50</a><a href="证类本草_page51.html">51</a><a href="证类本草_page52.html">52</a><span>...</span><a href="证类本草_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
