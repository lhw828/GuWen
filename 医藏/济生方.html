<!DOCTYPE html>
<html>
<head>
    <meta charset="UTF-8">
    <title>济生方 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济生方 - 第 1 页/共 10 页</h1>
    <div class="content">　　钦定四库全书　　　　子部五
　　提要
　　济生方八卷　　　　　医家类
　　【臣】等谨案济生方八卷宋严用和撰用和始末未详考吴澄集有易简归一方序称严子礼剽陈氏三因方之论而附以经騐之药以其名推之子礼似即用和字其人盖在陈言后矣澄又有古今通变仁夀方序曰世之医师不一惟有所传授得之尝试者多騐予最喜严氏济生方之药不泛不繁用之輙有功盖严师扵刘其方乃平日所尝试而騐者也则澄盖甚重此书矣其书分门别类条例甚备皆立论于前而以所处诸方次列于后自序称论治凡八十制方凡四百总为十卷用之十五年收效甚多因锓梓以传是当时尝板行扵世后经亡佚医家但辗转援引如归脾汤至今尚冠以济生之名盖其遗法今检永乐大典中所采尚多以类裒辑得论五十六方二百四十余厘为八卷虽不能及原书之数然其所阙亦仅十之三四而已书中议论平正条分缕析往往深中肯綮如论补益云药惟平补柔而不僣专而不杂间有药用羣队必使刚柔相济佐使合宜又云用药在乎穏重论欬云今人治喜用伤脾之剂服之未见其效谷气先有所损论吐衂云寒凉之剂不宜过进诸方备列参而用之盖其用药主扵小心畏慎虽不善学之亦可以摸棱贻悮然用意谨严固可与张从正刘完素诸家互相调剂云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　原序
　　余夙嗜名书蚤印师授以医道行世五十余年此因暇日论治凡八十制方凡四百总为十卷号济生方出而用之十有五年收效甚多用锓诸梓以广其传或谓古者处剂不过数种针炙不过数处君之方奚以多为余应之曰医者意也生意在天地间一息不可间断续此方所以续此意续此意所以续此生请勿以多议余严用和序








　　钦定四库全书
　　济生方卷一　　　　　　宋　严用和　编制方
　　论曰一隂一阳之谓道偏隂偏阳之谓疾夫人一身不外乎隂阳气血相与流通焉耳如隂阳得其平则疾不生隂阳偏胜则为痼冷积热之患矣所谓痼冷者隂毒沈痼而不解也积热者阳毒蕴积而不散也故隂偏胜则偏而为痼冷阳偏胜则偏而为积热古贤云偏胜则有偏害偏害则为偏絶不可不察也大扺真阳既弱胃气不温复啖生冷氷雪以益其寒隂沍于内阳不能胜遂致呕吐涎沫畏冷憎寒手足厥逆饮食不化大腑洞泄小便频数此皆隂偏胜而为痼冷之证也其或隂血既衰三焦已燥复饵酒炙丹石以助其热阳炽于内隂不能制遂致口苦咽干涎稠目澁膈热口疮心烦喜冷大便闭结小便赤淋此皆阳偏胜而为积热之证也施治之法冷者热之热者冷之痼者解之积者散之使隂阳各得其平则二者无偏胜之患矣
　　补益
　　论曰夫人禀中和之气以生常能保守真元何患乎有病焉不善卫生者思虑役其智嗜欲乱其真荣卫一虚因兹积防成损积损成衰及其病也既不能御气以全身又不能饵药以延夀圣人有言曰治未病不治已病治未乱不治已乱夫病已成而后药乱已成而后治不亦晚乎凡人有虚损之病及早为之补益庶有延龄之望后方所载药性平补柔而不僭専而不杂间有药用羣队必使刚柔相济佐使合宜可以取效前贤之书有单服附子之戒者正虑其肾恶燥也既欲用一刚剂专而易效须当用一柔剂以制其刚庶几刚柔相济不特取效之速亦可使无后患后方所载参附沈附茸附耆附是矣若阳虚隂极之证当用姜附三建诸丹之类或升或沈为之佐使欲其刚多于柔不致太僭庶免炎上之患用药在乎稳重故也
　　补真丸　凡不进饮食以脾胃之药治之多不效者亦有谓焉人之有生不善摄养房劳过度真阳衰虚坎火不温不能上蒸脾土冲和失布中州不运是致饮食不进胸膈痞塞或不食而胀满或已食而不消大腑溏泄此皆真火衰虚不能蒸蕴脾土而然古人云补肾不如补脾余谓补脾不如补肾肾气若壮丹田火经上蒸脾土脾土温和中焦自治膈开能食矣
　　葫芦巴【炒】附子【炮去皮脐】阳起石【煅】川乌【炮去皮】兔丝子【淘浄酒蒸】沈香【不见火别研】肉豆【麪裹煨】肉苁蓉【酒浸焙】五味子【各半两】鹿茸【去毛酒蒸焙】钟乳粉【各一两】
　　右为细末用羊腰子两对治如食法葱椒酒煮烂入少酒杵和为丸如桐子大每服七十丸空心食前米饮盐汤任下
　　胃丹　硃砂禀太隂之精不经火煅以丁附等脾药隂炼成丹平补不僣善治真阳衰虚心火怯弱不养脾土冲和失布中州虚寒饮食不进胸膈痞塞或不食而胀满或已食而不消痰逆恶心翻胃吐食臓气虚寒米糓不化心腹绞痛泄利不止一切脾胃诸疾不问男子妇人皆可服之
　　硃砂【大块不夹石者五十两】新罗人参　肉豆【麪裹煨】缩砂仁　荜澄茄　白豆仁　红豆　高良姜【剉炒】附子【炮去皮脐】白术　厚朴【姜汁炒】丁香【不见火】藿香叶　五味子　干姜【炮去土】胡椒　益智仁　麦门冬【去心】草菓仁　橘红【各四两】
　　右将人参等二十味各如法修制剉如豆大用白沙蜜五斤将药一半同蜜拌匀入银锅内以夹生绢袋盛贮硃砂悬宕锅内以桑柴火重汤煮四日四夜换蜜五斤又入前药一半和匀再煮三日三夜取沙淘浄焙干入乳鉢用玉槌研直十分细米粽为丸如菉豆大隂干每服十粒加至十五粒空心食前用人参汤下汤亦得如或呕吐用淡姜汤下忌食猪羊血
　　生胃丹　治脾胃不足痰多呕逆不思饮食此药以南星粟米黄土为主葢南星醒脾粟米养胃黄土取其以土养土性味和平为进食化痰之要剂真良方也
　　虚损
　　论曰医经所説诸虚百损难经所有五损不过因虚而致损也素问云恬淡虚无真气从之精神内守病安从来人能法道清浄精神内持疴疾不起乃知固养之道也
　　黄耆饮子　治诸虚劳气四肢倦怠骨节痠疼潮热乏力自汗怔忡日渐黄瘦胷膈痞塞不思饮食欬痰多甚则唾血
　　黄耆【蜜炙一两半】当归【去芦酒浸】紫菀【洗去须】石斛【去根】地骨皮【去木】人参　桑白皮　附子【炮去皮脐】鹿茸【酒蒸】款冬花【各一两】半夏【汤泡七次】甘草【炙各半两】
　　右防咀毎服四钱水一盏半生姜七片一枚煎至七分去滓温服不拘时此药温补荣卫枯燥者不宜进唾血不止者加阿胶蒲黄各半两
　　玉兰丸　治诸虚不足膀胱肾经痼败隂阳不交致生多病水欲升而沃心火欲降而温肾如是则坎离既济隂阳协和火不炎而神自清水不渗而精自固久服闭精补益永无膏淋白浊遗精之患神效非一难以具述辰砂【一两】鹿茸【二两作片酥炙】当归【酒浸焙】附子【七钱重者四个生去皮脐各切下顶剜空心中安辰砂在内以前顶子葢定用线扎】木瓜【大者二个去皮瓤切顶入辰砂附子四个在内以木原顶子葢之线扎定蒸烂讫取出附子切作片焙干为末辰砂细研水飞木研如膏宣为妙】栢子仁【炒别研】沈香【别研】巴防【去心】黄茋【去芦蜜炙】肉苁容【酒浸】茯神【去木】川牛膝【去芦酒浸】石斛【去根酒浸各一两】杜仲【去粗皮酒浸】兔丝子【水淘浄酒浸焙别研】五味子【各一两半】逺志【去心炒二两】
　　右为细末用木瓜膏杵和入少酒糊为丸如桐子大毎服七十丸空心米饮温酒盐汤任下
　　黄犬肉丸　治真精衰惫脐腹冷痛小便频数头晕耳鸣足胫酸冷歩履无力腰背拘痛水谷不消饮食无味肌肉瘦悴遗泄失精
　　磁石【三两煅水飞】川乌【炮去皮尖】附子【炮去皮脐】桑寄生　鹿茸【燎去毛酒蒸】麋茸【同上制】仙茅【酒浸】肉苁蓉【酒浸切焙】川巴防【去心】胡芦巴【炒各二两】沈香【别研】青盐【别研】阳起石【煅研极细】龙骨【生用】虎胫骨【酥炙】覆盆子【酒浸各一两】
　　右为细末用黄犬肉二斤以酒葱茴香煮烂杵和为丸如桐子大每服七十丸空心盐酒盐汤任下
　　大建中汤　治诸虚不足小腹急痛脇肋防胀骨肉痠痛短气喘咄痰多欬嗽潮热多汗心下惊悸腰背强痛多卧少气
　　黄茋【去芦】附子【炮去皮脐】鹿茸【酒蒸】地骨皮【去木】续断　石斛【去根】人参　川芎　当归【去芦酒浸】白芍药　小草【各一两】甘草【炙半两】
　　右防咀每服四钱水一盏半生姜五片煎至七分去滓温服不拘时欬嗽者加款冬花欬血者加阿胶便精遗泄者加龙骨怔忡者加茯神
　　芡实丸　治思虑伤心疲劳伤肾心肾不交精元不固面少颜色惊悸健忘梦寐不安小便赤涩遗精白浊足胫痠疼耳聋目昏口干脚弱
　　芡实【蒸去殻】莲花须【各二两】茯神【去木】山茱萸【取肉】龙骨五味子　枸杞子　熟地黄【酒蒸焙】韭子【炒】肉苁蓉【酒浸】川牛膝【去芦酒浸焙】紫石英【煅七次各一两】
　　右为细末酒煮山药糊为丸如桐子大毎服七十丸空心盐酒盐汤任下
　　白丸　治元气虚寒精滑不禁大腑溏泄手足厥冷
　　阳起石【煅研令极细】钟乳粉【各等分】
　　右为细末酒煮附子末糊为丸如桐子大每服五十丸空心米饮下
　　黒丸　治精血耗竭面色黧黒耳聋目昏口干多渴腰痛脚弱小便白浊上燥下寒不受峻补
　　鹿茸【酒蒸】当归【去芦酒浸】
　　右等分为细末煮乌梅膏为丸如桐子大毎服五十丸空心米饮下
　　阳起石丸　治肾藏虚损阳气全乏
　　阳起石【煅】韭子【炒】肉苁蓉【酒浸】青盐【别研】鹿茸【酒蒸】钟乳粉　兔丝子【水淘浄酒蒸焙别研】沈香【别研不见火】原蚕蛾【酒浸】山茱萸【取肉各半两】桑螵蛸【酒浸】山药【剉炒各半两】
　　右为细末酒糊为丸如桐子大每服七十丸空心盐酒盐汤任下
　　十补丸　治肾臓虚弱面色黧黒足冷足肿耳鸣耳聋肢体羸瘦足膝软弱小便不利腰脊疼痛但是肾虚之证皆可服之
　　附子【炮去皮脐】五味子【各二两】山茱萸【取肉】山药【剉炒】牡丹皮【去木】鹿茸【去毛酒蒸】熟地黄【酒蒸】肉桂【去皮不见火】白茯苓【去皮】泽泻【各一两】
　　右为细末炼蜜为丸如桐子大毎服七十丸空心盐酒盐汤任下
　　鹿茸丸　治肾虚少气腹胀腰痛小腹急痛手足逆冷饮食减少面色黧黒百节疼痛日渐无力
　　川牛膝【去芦酒浸】鹿茸【去毛酒蒸】五味子【各二两】石斛【去根】兔丝子【淘浄酒浸】棘刺　杜仲【去皮剉炒】川巴防【去心】山药【剉炒】阳起石【煅】附子【炮去皮脐各一两】沈香【别研半两】川练子【取肉炒】磁石【煅】官桂【不见火】泽泻【各一两】
　　右为细末酒糊为丸如桐子大毎服七十丸空心盐酒盐汤任下
　　助阳丹　治肾气虚损四肢少力面色痿黄脐腹冷痛
　　牡蛎【烧】川小椒【炒各二两】硫黄【一两】
　　右为细末酒糊丸如桐子大每服十五丸食前好酒下久服明目暖五臓健阳事去冷病
　　沈香丸　治脾胃虚弱食久不化胷膈痞满腹脇膨胀噫醋吞酸恶心呕逆四肢倦怠心腹疼痛饮食减少泄泻无度大能补养脾胃助气消谷若禀受怯弱饮食易伤最宜服之
　　沈香　木香　青橘皮【去白】草豆仁　缩砂仁川椒【炒出汗】肉桂【去粗皮】白豆仁【各一两】白术　陈橘皮【去白】干姜【炮】高良姜【切炒】香附子【炒】小麦糵【炒】半夏【姜制各二两】京三棱【炮香熟切】蓬莪茂【炮香熟切】厚朴【去皮生姜汁炒】呉茱萸【汤洗各四两】
　　右为细末用神麴末一斤生姜汁作糊为丸如桐子大毎服五十丸生姜汤下不拘时
　　荜澄茄丸　治脾胃虚弱胷膈不快不进饮食
　　荜澄茄【不拘多少】
　　右为细末姜汁打神麴末煮糊为丸如桐子大每服七十丸食后淡姜汤下
　　茯神汤　治胆气虚冷头痛目心神恐畏不能独处胷中满闷
　　茯神【去木】酸仁【炒去殻】黄耆【去芦】白芍药　五味子栢子仁【炒各一两】桂心【不见火】熟地黄【洗】人参　甘草【炙各半两】
　　右防咀每服四钱水一盏半姜五片煎至七分去滓温服不拘时
　　酸仁丸　治胆气实热不得睡神思不安
　　茯神【去木】酸枣仁【炒去殻】逺志仁【去心炒】栢子仁【炒别研】防风【去芦各一两】生地黄【洗】枳殻【去瓤各半两】青竹茹【二钱半】
　　右为细末炼蜜为丸如桐子大毎服七十丸不拘时熟水下
　　五劳六极
　　论曰医经载五劳六极之证非传尸骨蒸之比多由不能卫生始于过用逆于隂阳伤于荣卫遂成五劳六极之病焉盖劳力谋虑成肝劳应乎筋极曲运神机成心劳应乎脉极意外过思成脾劳应乎肉极预事而忧成肺劳应乎气极矜持志节成肾劳应乎骨极此五劳应乎五极者也然精极者五臓六腑之气衰形体皆极眼视无明齿焦髪落体重耳聋行履不正邪气逆于六腑厥于五臓故成精极大抵劳极之脉多治疗之法随其虚实冷热而调之精极者当补其精也素问所谓形不足者温之以气精不足者补之以味各分门类大畧如此临病之际又当详审
　　黄芩汤　治心劳实热口疮心烦腹满小便不利泽泻　栀子仁　黄芩　麦门冬【去心】木通　生干地黄　黄连【去须】甘草【炙各等分】
　　右防咀每服四钱水一盏半姜五片煎至八分去滓温服不拘时
　　逺志饮子　治心劳虚寒惊悸恍惚多忘不安梦寐惊魇
　　逺志【去心甘草煮干】茯神【去木】桂心【不见火】人参　酸仁【炒去殻】黄耆【去芦】当归【去芦酒浸各一两】甘草【炙半两】
　　右防咀毎服四钱水一盏半姜五片煎至七分去滓温服不拘时
　　小甘露饮　治脾劳实热身体眼目悉黄舌干咽喉痛黄芩　升麻　茵蔯　栀子仁　桔梗【去芦剉炒】生地黄【洗】石斛【去根】甘草【炙各等分】
　　右防咀毎服四钱水一盏半姜五片煎至八分去滓温服不拘时
　　白术饮　治脾劳虚寒呕吐不食腹痛泄泻胷满喜噫多卧少起情思不乐肠鸣体倦
　　白术　人参　草菓仁　干姜【炮】厚朴【姜制炒】肉豆【麪裹煨】橘皮【去白】木香【不见火】麦糵【炒各一两】甘草【炙半两】
　　右防咀每服四钱水一盏半姜五片一枚煎至七分去滓食前温服
　　鳖甲地黄汤　治热劳手足烦心怔悸妇人血室有干血身体羸瘠饮食不为肌肉
　　柴胡【去芦】当归【去芦酒浸】麦门冬【去心】鳖甲【醋炙】石斛【去根】白术熟地黄【酒浸焙】茯苓【去皮】秦芁【去芦各一两】人参　肉桂【不见火】甘草【炙各半两】
　　右防咀毎服四钱水一盏半生姜五片乌梅少许煎至七分去滓温服不拘时此药専治热劳其性差寒脾胃强者方可服饵虚甚而多汗者不宜服
　　羊肾丸　治肾劳虚寒面肿垢黒腰脊痛不能久立屈伸不利梦寐惊悸上气小腹急痛引腰脊四肢苦寒小便白浊
　　熟地黄【酒蒸焙】杜仲【去皮剉炒断丝】石斛【去根】兎丝子【淘浄酒浸焙干别研】黄老耆【去芦】川续断【酒浸】桂心【不见火】磁石【煅醋淬】川牛膝【去芦酒浸】沈香【别研】五加皮【洗】山药【剉炒各一两】
　　右为细末雄羊肾两对以葱椒酒煮烂再入少酒和药为丸如桐子大毎服七十丸空心盐汤下
　　羊肾汤　治肾劳虚损面黒耳聋腰脚疼痛小便滑数磁石【一两碎水淘去赤汗】肉苁蓉【一两酒浸刮去皱皮炙干】白茯苓【半两】桂心【半两】石菖蒲【半两】五味子【半两】附子【半两炮去皮脐】当归【半两】芎防【半两】石斛【半两去根剉】桑螵蛸【半两微炒】杜仲【半两去皮炙令微黄剉】熟干地黄【一两】
　　右筛为散毎服用羊肾一对切去脂膜以水一大盏半煎至一盏去肾下药末半两入生姜半分煎至五分去滓空心温服晩食前再服
　　茯苓散　治肾劳虚损羸乏欬逆气短四肢烦疼耳鸣骨间热小便赤色腰脊疼痛无力
　　白茯苓【一两】人参【一两去芦头】白芍药【一两半】甘草【一两炙防赤剉】羚羊角屑【半两】防风【一两去芦】黄耆【一两剉】桂心【半两】芎防【一两】麦门冬【一两去心】地骨皮【三分】磁石【一两半捣碎水淘去赤汗】当归【一两】牛膝【一两去苗】五味子【一两】
　　右筛为散每服四钱以水一中盏煎至六分去滓空心及晚食前温服
　　羊肾汤　治肾劳虚寒面肿垢黒腰脊痛不能久立屈伸不利梦魂惊悸上气小腹里急痛引腰脊四肢苦寒小便或白浊
　　人参【一两去芦】白芍药【一两】麦门冬【一两半去心】熟干地黄【一两】当归【一两】芎防【一两】杜仲【一两去皮炙令黄剉】逺志【一两去心】白茯苓【一两】石斛【一两去根剉】五味子【一两】黄耆【半两剉】桂心【一两】续断【一两】磁石【三两碎水淘去赤汗】
　　右为散毎服用羊肾一对去脂膜以水一大盏半煎至一盏去肾下药末五钱入生姜半分三枚煎至五分去滓空心及晚食前服
</div>
    <div class="pagination">
<span class="current-page">1</span><a href="济生方_page2.html">2</a><a href="济生方_page3.html">3</a><a href="济生方_page4.html">4</a><a href="济生方_page5.html">5</a><a href="济生方_page6.html">6</a><a href="济生方_page7.html">7</a><a href="济生方_page8.html">8</a><a href="济生方_page9.html">9</a><a href="济生方_page10.html">10</a><a href="济生方_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
