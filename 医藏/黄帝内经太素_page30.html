<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 30 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 30 页/共 37 页
  </h1>
  <div class="content">
   平按：《灵枢》二作三，注云：一作二。）黄帝曰：愿闻胀舍。岐伯曰：夫胀者，皆在于腑脏之外，排脏腑而郭胸胁、胀皮肤，故命曰胀。（以下言其胀舍，取之脏腑之外胸胁及皮肤之间，气在其中，郭而排之，故命曰胀。）黄帝曰：脏腑之在胸胁腹裹之内也，若匣匮之藏禁器也，各有次舍，异名而同处，一城之中，其气各异，愿闻其故。（以下脏腑居处也。禁器，比脏腑也。胸胁腹裹，比之匣匮也。次舍者，五脏六腑各有居处也。

　　脏腑之名虽异，同在一郭之中，然脏腑俱别，请闻同异所由。平按：《甲乙》无胸胁腹裹之五字，城作域，《灵枢》同，其故下有“黄帝曰：未解其意，再问”九字。）岐伯曰：夫胸腹者，脏腑之城郭也。（城郭，脏腑所处也。平按：《灵枢》无城字。）膻中者，主之官也。（膻中有心肺之气，故是脏腑之官也。平按：《灵枢》主之官作心主之宫城，《甲乙》作心主之中宫。）胃者，大仓也。（胃贮水谷以供，故为脏腑大仓也。）

　　咽喉小肠者，传道也。（咽传水谷而入，小肠传之而出，喉传气之出入，故为传道也。平按：《灵枢》道作送。）胃之五窍者，闾里门户也。（咽、胃、大肠、小肠、膀胱等窍，皆属于胃，故是脏腑闾里门户也。）

　　廉泉玉英者，津液之道也。故五脏六腑，各有畔界，其病各有形状。（廉泉乃是涎唾之道，玉英复为溲便之路，故名津液道也。此则脏腑畔界，故脏腑病形各异。平按：《甲乙》道下有路字。）营气循脉为脉胀，卫气并脉循分为肤胀。三里而泻，近者一下，远者三下，毋问虚实，工在疾泻。（以下谓营卫二气为胀。营气循脉周于腹郭为胀，名为脉胀。

　　卫气在于脉外，旁脉循于分肉之间，聚气排于分肉为肿，称为肤胀。三里以为胀之要穴，故不问虚实，皆须泻之。其病日近者，可以针一泻；其日远者，可三泻之。下者，胀消也。终须疾泻，可不致疑矣。平按：《灵枢》营气循脉下有卫气逆三字。卫气并脉循分《甲乙》作卫气并血脉循分肉。三里而泻，《甲乙》作取三里泻之。一下，下字《甲乙》注云：一本作分，下同。）黄帝曰：愿闻胀形。（愿闻五脏六腑胀形也。）岐伯曰：夫心胀者，烦心短气，卧不安。（平按：《甲乙》安上有得字。）肺胀者，虚满而喘咳。

　　肝胀者，胁下满而痛引少腹。脾胀者，喜哕四肢急，体重不能衣。肾胀者，腹满引背怏然，腰髀痛。（气在脏腑之外，排脏腑，郭胸胁，胀皮肤，时烦心短气卧不安者，以为心胀。知此，五脏六腑胀皆放此，各从其脏腑所由胀状有异耳。怏，不畅也。平按：《灵枢》少腹作小腹，喜哕作善哕，《甲乙》作苦哕。四肢急《灵枢》作四肢烦 ，《甲乙》作四肢闷。《灵枢》衣上有胜字。怏然《灵枢》作央央然。）六腑胀者：胃胀，腹满胃管痛，鼻闻焦臭，妨于食，大便难。大肠胀者，肠鸣而痛濯濯，（肠中水声也。平按：《灵枢》、《甲乙》胃管作胃脘。）冬日重感于寒则泄，食不化。小肠胀者，少腹 胀，引腰而痛。膀胱胀者，少腹满而气癃。三焦胀者，气满于皮肤中， 然而不坚。胆胀者，胁下痛胀，口中苦，好太息。（香为脾臭，焦为心臭，今脾胃之病闻焦臭者，以其子病，思闻母气故也。壳，口角反。 ，□□貌。今 ，似实而不坚也。平按：泄食《灵枢》作飧泄，《甲乙》作泄飧。少腹满《灵枢》、《甲乙》作小腹满。 《灵枢》作轻轻，好太息作善太息。）凡此诸胀，其道在一，明知逆顺，针数不失。（一者，唯知补泻也。补虚泻实得中，故不失也。）泻虚补实，神去其室，致邪失正，真不可定，粗之所败，谓之夭命。（神室，心脏也。补实泻虚伤神，故神去心室。神去心室，得于邪气，失其四时正气，致使真伪莫定也。）补虚泻实，神归其室，久塞其空，谓之良工。（神安其脏，故曰归室。神得归脏，自斯已去，长闭腠理，不令邪入，谓上工也。）黄帝曰：胀者焉生，何因而有名？（平按：《灵枢》无名字。）岐伯曰：卫气之在身也，常并脉循分，行有逆顺，阴阳相随，乃得天和，（卫气并脉循于分肉，有逆有顺，从目循足三阳下为顺，从目循手三阳下为逆，以卫行有逆顺，故阴阳气得和而顺也。平按：《灵枢》常下有然字。《甲乙》分下有肉字，《灵枢》同。）五脏更治，四时有序，五谷乃化。然后厥气在下，营卫留止，寒气逆上，真邪相攻，两气相薄，乃合为胀。（五脏属于五行，故五脏更王，四时寒暑次序得所，五谷入腹得有变化也。有寒厥之气，留于营卫之间，营卫不行，寒气逆上，与正气相薄，交争愤起，谓之为胀。平按：更治《灵枢》作更始，《甲乙》作皆治。有序《灵枢》作循叙，《甲乙》作皆叙。薄《灵枢》作搏。《甲乙》乃合为胀作乃舍为胀。）黄帝曰：善。何以解惑？岐伯曰：合之于真，三合而得。黄帝曰：善。（行补泻时，近者一取合于真气，即得病愈，远者三取合于真气，称曰解惑之也。）

　　黄帝问岐伯曰：《胀论》言曰：毋问虚实，工在疾泻，近者一下，远者三下。今有其三而不下，其过焉在？（前言泻虚补实，神去其室；今言无问虚实，工在疾泻，其故何也？所谓初病未是大虚，复取三里，故工在疾泻。若虚已成，又取余穴，虚者不可也。

　　今至三取不消，请言过之所由也。）岐伯曰：此言陷于肉肓而中气穴者也。（肉肓者，皮下肉上之膜也，量与肌肤同类。气穴，谓是发胀脉气所发穴也。）不中气穴，则气内闭；（针其余处，不中胀之气穴，则胀不泄也。平按：注针袁刻误作计。）针不陷肓，则气不行；（不陷肓膜，则气不行分肉间也。）不越中肉，则卫气相乱，阴阳相遂。其于胀也，当泻不泻，气故不下，三而不下，必更其道，气下乃止，不下复始，可以万全，恶有殆者乎？（针入其皮，起而不下其肉，则卫气行而失次，阴阳之气并也。遂，并也。

　　由于当泻不泻，故三取不下也。必须更取余穴，以行补泻，以胀消为工，故得万全，必无危生之祸也。平按：不越《灵枢》、《甲乙》作上越。相遂《灵枢》作相逐，《甲乙》作相逆。）其于胀也，必审其诊，当泻则泻，当补则补，如鼓之应桴，恶有不下者乎？（言诊审者，如鼓应桴，何有不当者也。平按：诊《灵枢》作HT ，注：音轸。）

　　黄帝问于岐伯曰：水与肤胀、鼓胀、肠覃、石瘕、石水，何以别？（此之六病，有难分者，故请别之也。平按：《甲乙》无石水二字。《灵枢》、《甲乙》别下有之字。）

　　岐伯曰：水始起也，目果上微 ，如卧新起之状，颈脉动，时咳、阴股间寒，足 ，腹乃大，其水已成也。以手按其腹，随手而起，如裹水之状，此其候也。（水病之状，候有六别：一者，目果微肿；二者，足阳明人迎之脉， 见其动，不待按之；三者，胀气循足少阴脉上冲于肺，故时有咳；四者，阴下阴股间冷；五者，脚 肿起；六者，腹如囊盛水状，按之不坚，去手即起。此之六种，水病候也。平按：《灵枢》、《甲乙》目果作目窠，微 作微肿。足 《灵枢》作足胫 ，《甲乙》作足胫肿。注 袁刻作眼。）黄帝曰：肤胀何以候之？岐伯曰：肤胀者，寒气客于皮肤之间， 然不坚，腹大身尽肿，皮浓，按其腹， 而不起，腹色不变，此其候也。（次解肤胀，凡有五别：一者，寒气循于卫气，客于皮肤之间；二者，为肿不坚；三者，腹大身肿；四者，皮浓，按之不起（ ，焉了反，深也）；五者，腹色不变。肤胀所由与候，有斯五别也。平按：然《灵枢》作 然。 《甲乙》作腹陷二字。）鼓胀何如？岐伯曰：腹身皆大，大与肤胀等也，色苍黄，腹脉起，此其候也。（次解鼓胀，凡有六别：所由及候，四种同于肤胀，五者腹色青黄，六者腹上脉络见出，鼓胀之候，有此六别也。平按：腹身皆大《灵枢》作腹胀身皆大，《甲乙》作腹身皆肿。《灵枢》、《甲乙》仓作苍，脉起作筋起，《甲乙》注云：一本作脉。）肠覃何如？岐伯曰：寒气客于肠外，与卫气相薄，气不得营，因其所系，瘕而内着，恶气乃起，息肉乃生。其始也，大如鸡卵，稍以益大，至其成也，如怀子之状，久者离岁，按之则坚，推之则移，月事以时，此其候也。（次解肠覃，水停聚也。肠覃凡有六别：一者，得之所由，谓寒客于肠外，与卫气合，瘕而为内；二者，所生形之大小；三者，成病久近，（离，历也）久者或可历于年岁；四者，按之坚硬；五者，推之可移；六者，月经时下。肠覃所由与状，有斯六种也。平按：《灵枢》、《甲乙》相薄作相搏。气不得营《甲乙》作正气不得营。《灵枢》营作荣，瘕作癖，息肉作 肉。《甲乙》离岁作离岁月。）石瘕何如？岐伯曰：石瘕生于胞中，寒气客于子门，子门闭塞，气不通，恶血当泻不泻， 以留止，日以益大，状如怀子，月事不以时下，（次解石瘕，凡有四别：一者，瘕住所在；二者，得之所由，谓寒气客子门之中，恶血凝聚不泻所致；三者，石瘕大小形；四者，月经不以时下。石瘕所由与状，有斯四种。石水一种，缺而不解也。平按：气不通《灵枢》作气不得通。）皆生于女子，可导而下。黄帝曰：肤胀、鼓胀可刺耶？岐伯曰：先刺其腹之血络，后调其经，亦刺去其血脉。黄帝曰：善。（肠覃、石瘕二病，皆妇人病也。水病刺而去之，肠覃、石瘕可以针刺导而下之，未知肤鼓二胀可刺已不？先泻其血络以去恶血，后调其经，亦去血络也。平按：《灵枢》腹之血络作胀之血络，去其血脉作去其血络。）

　　黄帝问于岐伯曰：有病心腹满，旦食则不能暮食，此为何病？岐伯曰：名为鼓胀。

　　曰：治之奈何？曰：治之以鸡醴，一齐知，二齐而已。黄帝曰：其时有复发者何也？岐伯曰：此饮食不节，故时痛，虽然其病且已，时当痛，气聚于腹。（气满心腹，故旦食暮不能也，是名鼓胀。可取鸡粪作丸，熬令烟盛，以清酒一斗半沃之，承取汁，名曰鸡醴，饮取汗，一齐不愈，至于二齐，非直独疗鼓胀，肤胀亦愈。有复发者，以不慎节饮食故也。平按：鼓胀，《素问》新校正云：“《太素》鼓作谷。”兹本仍作鼓，注同。《素问》、《甲乙》鸡醴作鸡矢醴，齐作剂，故时痛作故时有病也。时当痛《素问》作时故当病，《甲乙》作因当风。注取汗袁刻作取汁。）

　　卷第二十九（卷首缺）·气论

　　风水论

　　平按：此篇自篇首至故月事不来黄帝曰善哉，见《素问》卷九第三十三《评热病论》篇。自黄帝问于岐伯曰有病庞然至末，见《素问》卷十三第四十七《奇病论》篇。又自篇首至末，见《甲乙经》卷八第五。

　　黄帝曰：有病肾风者，面 庞然壅，害于言，可刺不？（ ，扶付反，义当腐也。

　　庞，普江反。肾气损腐，令面庞然起壅也，而言无声，故曰害言。此为肾风之状，可刺以不也？平按：庞《素问》、《甲乙》作 。《甲乙》壅上有肿字，注云：“《素问》无肿字。”不《甲乙》作否。）岐伯曰：虚虚不当刺，而刺，后五日其气必至。（如此状者，肾风之状。肾之重虚之风，不可刺也。刺之，至其水数满日，其病气当至也。除刺之日，后取五日，合有六日，水成数也。平按：《素问》、《甲乙》“虚虚不当刺而刺”作“虚不当刺，不当刺而刺”。）问曰：何如？（平按：《素问》、《甲乙》作其至何如。）答曰：至必少气，时热，从胸背上至头汗，手热，口干，苦渴，不能正偃，正偃则咳，病名曰风水。（肾风病气至者，凡有八候：一者少气，二时热，三从胸至头汗出，四手热，五口热，六苦渴，七不能正偃谓不能仰卧，仰卧即咳。有此八候，候是肾风水病也。平按：《素问》时热下重时热二字。《甲乙》时下无热字。汗下《素问》、《甲乙》有出字。苦渴下《素问》有“小便黄，目下肿，腹中鸣，身重难以行，月事不来，烦而不能食”二十三字，《甲乙》同，惟行上少以字，食下重食字。袁刻补入正经，据本注不应补入，仍从原抄为是。）黄帝曰：愿闻其说。岐伯曰：邪之所凑，其气必虚，阴虚者阳必凑之，故小便黄者，中有热。（邪凑虚，肾气虚也。肾气既虚，则阳气并之，故中有热小便黄也。平按：小便黄者中有热《素问》作“少气时热而汗出也。

　　小便黄者，少腹中有热也”，《甲乙》作“少气时热而汗出小便黄。小便黄者，少腹气热也”。）不能正偃者，胃中不和也。正偃则咳甚，上迫肺也。（肾有虚风，即胃中不和。仰卧气上迫肺，故咳也。）诸有水气者，其征见于目下。何以言？曰：水者阴也，目下亦阴也，腹者至阴之所居也，故水在腹者，必使目下肿。（水与目下及腹皆阴，故水在腹，即目下肿也。平按：《素问》、《甲乙》其征作微肿。何以上《素问》有帝曰二字，《甲乙》有曰字。）真气上逆，口苦舌干者，故不得正偃，正偃则咳清水。（以水在腹，故真气上逆，口苦舌干，正偃则咳，咳则吐清水也。平按：《素问》、《甲乙》逆下有故字，干下无者故二字，有卧字，咳下有出字。）诸水病者，故不得卧，卧则惊，惊则咳甚。（又诸水病仰卧，惊则咳甚，复为候也。平按：注复袁刻误作腹。）腹中鸣者，月事不来，病本于胃也，薄肝则烦不能食，食不下者，胃管隔。（月事不来之病，由于胃气不和，故气薄于肝，烦不能食，致使胃管隔塞，腹中无食，故腹鸣也。平按：《素问》、《甲乙》无月事不来四字。

　　《甲乙》病作脾。《素问》、《甲乙》薄肝作薄脾，胃管作胃脘。）身重难以行者，胃脉在足也。（胃脉足阳明在足，今胃气不和，气下于足，遂令身重，足不能行也。）月事不来者，胞脉闭，肺属心而溢于胞中，令气上迫肺，心脏不得下通，故月事不来。黄帝曰：善哉。（胞者，任冲之脉，起于胞中，为经络海，故曰胞脉也。膀胱之胞与女子子门之间，起此冲脉，上至咽喉，先过心肺。但肺与心共相系属。今胞脉虚邪闭塞，下则溢于胞气，上则迫于肺气，不得下，故月事不来也。平按：肺属心而溢于胞中《素问》、《甲乙》作胞脉者属心而络于胞中，令作今，心脏作心气。）

　　黄帝问于岐伯曰：有病庞然如有水气状，切其脉大紧，身无痛者，形不瘦，不能食，食少，名为何病？岐伯曰：病生在肾，名为肾风。肾风而不能食，喜惊，惊以心痿者死。

　　黄帝曰：善哉。（庞然者，面皮起之貌。肾风之状，凡有六别：一，面庞起；二，脉大紧；三，身无痛；四，形不瘦；五，食少；六，喜惊。人有此六状，名曰肾风。心不痿者可疗得生，痿者死矣。平按：如有水气状，《素问》无气字。生《甲乙》作主。喜《素问》、《甲乙》作善。惊以《素问》作惊已，《甲乙》作不已。心痿《素问》、《甲乙》作心气痿。袁刻痿作委。）

　　卷第二十九（卷首缺）·气论

　　咳论

　　平按：此篇自篇首至末，见《素问》卷十第三十八《咳论》篇，又见《甲乙经》卷九第三。

　　黄帝问于岐伯曰：肺之令人咳何也？岐伯曰：五脏六腑皆令人咳，非独肺也。（五脏六腑皆以肺传与之，称咳为肺咳，然脏腑皆有咳也。）黄帝曰：愿闻其状。岐伯曰：皮毛者肺之合也，毛先受邪，气从其合；其寒饮食，饮食入胃，顺肺脉上注于肺，肺寒，外内合邪因而客之，□为肺咳。（肺合皮毛，故皮毛受于寒邪，内合于肺。人肺脉手太阴，起胃中焦，下络大肠，还循胃口上膈□肺。寒饮寒食入胃，寒气循肺脉上入肺中，内外寒邪相合，肺以恶寒，遂发肺咳之病也。平按：《素问》、《甲乙》“毛先受邪气从其合”作“皮毛先受邪气，邪气以从其合”，饮食二字不重，顺肺脉作从肺脉，上注于肺作上至于肺，“肺寒，外内合”作“则肺寒，肺寒则外内合”。为上缺一字，《素问》、《甲乙》作则，袁刻作发。注膈下缺一字，袁刻作故，不合，平拟据经文作注字，与肺字属上读。）五脏各以其时受病，非其时，各传以与之。（五脏各以王时伤寒，肺先受之，传为五脏之咳。非其时者，又因他脏受寒，传来与之。故肺咳之病，传与余脏，称五脏咳也。）人与天地相参，故脏各治时，感于寒则受病，微则为咳，甚则为泄为痛。

　　（各以时者，五脏各以王时也。感于寒者，感伤寒也。感伤寒病有轻有重，轻者为咳，重者以为泄及痛痹也。平按：故脏各治时《素问》、《甲乙》作故五脏各以治时。）黄帝曰：五脏之咳奈何？岐伯曰：五脏之久咳，乃移于腑。（以下言肺咳相传为脏腑咳也。

　　五脏之咳，近者未虚，久者传为六腑咳也。平按：《素问》、《甲乙》无此一段，五脏之久咳二句，在后脾咳不已上。）肺先受邪，乘春则肝先受之，乘夏则心受之，乘至阴则脾受之，乘冬则肾受之。（肺以恶寒，肺先受寒，乘春肝王时，肝受即为肝咳。若肺先受寒，乘于至阴，即为脾咳。若肺先受寒，乘冬即为肾咳。平按：《素问》肺先受邪上有乘秋则三字，新校正云：“按全元起本及《太素》无乘秋则三字，疑此文误多也。”）黄帝曰：何以异之？（以下言问答五脏咳状也。）岐伯曰：肺咳之状，咳而喘息有音，甚则唾血。（言肺咳状也。）心咳之状，咳则心痛，喉仲介介如哽状，甚则咽喉肿。（介介，喉中气如哽也。平按：《甲乙》介介作喝喝。哽《素问》、《甲乙》作梗。咽喉肿《素问》、《甲乙》作咽肿喉痹。）肝咳之状，咳则两 下痛，甚则不可以转，两 下以满。脾咳之状，咳则在右胁下痛引肩背，甚则不可以动，动则咳。（ ，有本作胁也。平按：两下痛《甲乙》作 痛，《素问》作两胁下痛。两 下以满《素问》作转则两 下满，《甲乙》 作胁。引肩上《素问》、《甲乙》有阴阴二字。则咳下《素问》有剧字。）

　　肾咳之状，咳则腰背相引而痛，甚则咳演。（音涎，肾液也。谓咳涎出之也。平按：演《素问》、《甲乙》作涎。）黄帝曰：六腑之咳奈何？安所受病？岐伯曰：脾咳不已，则胃受之，胃咳之状，咳而欧，欧甚则长虫出。（以下问答，言六腑咳状。六腑之咳，皆脏咳日久，移入于腑，以为腑咳。腑不为咳移入脏者，以皮肤受寒，内至于肺，肺中外寒两邪为咳，移于五脏，然后外至于腑，故不从腑移入于脏。所以脾咳日久，移为胃咳。长虫， 虫也。平按：《素问》、《甲乙》脾咳不已上有“五脏之久咳，乃移于六腑”二句。）肝咳不已，则胆受之，胆咳之状，欧欧胆汁。（欧胆汁者，咳引于胆，故欧胆口苦也。平按：欧欧胆汁《素问》、《甲乙》作咳呕胆汁。）

　　肺咳不已，则大肠受之，大肠咳之状，咳而遗矢。（遗矢者，咳引大肠，故遗矢也。平按：矢《素问》作失，新校正云：《甲乙》遗失作遗矢。）心咳不已，则小肠受之，小肠咳之状，咳而气，气者与咳俱出。（小肠在上，咳引小肠，故气与咳俱发者也。平按：“咳而气，气者与咳俱出”《素问》、《甲乙》作“咳而失气，气与咳俱失”。）肾咳不已，则膀胱受之，膀胱咳之状，咳而遗溺。（咳动膀胱，故尿出也。平按：《甲乙》遗溺作遗尿。）久咳不已，三焦受之，三焦咳之状，咳腹满，不欲食饮。（三焦无别属脏与膀胱合，故膀胱之咳，久而不已，腹病满，不欲食也。）此皆聚于胃管，关于肺，使人多涕唾而面浮肿气逆。（此六腑咳，皆以气聚胃中，上关于肺，致使面壅浮肿气逆为咳也。平按：《素问》、《甲乙》胃下无管字。）黄帝曰：治之奈何？岐伯曰：治脏者治其输，治腑者治其合，浮肿者治其经。黄帝曰：善。（疗五脏咳，宜疗脏经第三输也。疗六腑咳者，宜疗脏经第六合也。有浮肿者，不可治络，宜疗经穴也。平按：输《素问》、《甲乙》作俞。）

　　卷第三十·杂病

　　平按：此卷卷首目录五十四行，袁刻及日本别抄本全佚，平从杨惺吾氏所获仁和寺十三纸中补入。目录末有二行。一行重身病三字，高一格写；一行上缺三字，下有于岐伯曰四字，是上缺三字，应系黄帝问三字。曰下缺一字，又下为“有重”二字，又下缺五字，又下有“此为”二字，又下缺一字。据《素问·奇病论》及《甲乙经·妇人杂病》篇，曰下所缺一字应作人，重下所缺五字应作身九月而喑五字，为下所缺一字应作何，则此一行应作“黄帝问于岐伯曰：人有重身，九月而喑，此为何”，正与本书下文病字相接。

　　卷第三十·杂病

　　重身病

　　平按：此篇自篇首至末，见《素问》卷十三第四十七《奇病论》篇，又见《甲乙经》卷十二第十。

　　黄帝问于岐伯曰：人有重身，九月而喑，此为何（从《太素》残卷补入。）病？岐伯曰：胞之络脉绝。问曰：何以言之？答曰：胞络系于肾，少阴脉贯肾系舌本，故不能言。曰：治之奈何？曰：无治也，当十月复。（妇人怀子，又名曰重身□□□□□□属膀□，不言女子□，今云胞络系于肾少阴上系舌本者，以是女子胞络亦系于肾，故任身九月有胞络绝者，喑不能言，至十月胎生，还复旧也。平按：注重身下原缺六字，宜空六格，袁刻作胞络脉三字，不合。膀下原缺一字，宜空一格，应是胱字，袁刻作胱肾腑三字，不合。女子下原缺一字，袁刻作肾。十月上袁刻脱至字。

　　复下袁刻脱旧也二字。）《刺法》曰：无损不足益有余以成疹。（平按：益《甲乙》作溢。以成疹《素问》作以成其疹。《甲乙》疹作辜，注云：“《素问》作疹。”《素问》疹下有“然后调之”四字，新校正云：“《甲乙》及《太素》无此四字，本全元起注文，误书于此，当删去之。”）所谓不足者，身羸瘦，无用 石也。益有余者，腹中有形而泄之，泄之则精出而病独擅中也，故曰疹成。（身之羸瘦，更用 石，此为损不足也。

　　腹中有形，此为有余，益之以成其病，斯乃损于有余为病也。益有余为病□知，□实为病难□，故须言之。平按：疹成《甲乙》作成辜。）

　　卷第三十·杂病

　　温暑病

　　平按：此篇自篇首至勿止，见《素问》卷九第三十一《热论》篇。篇末一句，见《素问》卷十六第六十一《水热穴论》，又见《甲乙经》卷七第一。

　　凡病伤寒而成温者，先夏至日者为病温，后夏至日者为病暑，病者当与汗皆出，勿止。

　　所谓玄府者，汗空。（冬伤于寒轻者，夏至以前发于病温。冬伤于寒甚者，夏至以后发于病暑。暑病热气与汗俱出者，此为热去，勿止。汗之空名玄府者，谓腠理也。平按：《素问》、《甲乙》病者当与汗作暑当与汗。《甲乙》汗空作汗孔也。又《素问》新校正引杨注，发于，两于字均作为。）

　　卷第三十·杂病

　　四时之变

　　平按：此篇自篇首至末，见《灵枢》卷十一第七十四《论疾诊尺》篇。又自冬伤于寒至咳嗽，见《素问》卷二第五《阴阳应象大论》篇，又见《甲乙》卷十一第五。

　　四时之变，寒暑之胜，重阴必阳，重阳必阴，故阴主寒，阳主热，故寒甚则热，热甚则寒，（日中阳陇，必降为阴；夜半阴极，必升为阳。）故曰：寒生热，热生寒，此阴阳之变也。（十一月极寒，一阳爻生，即寒生热也。五月一阴爻生，即热生寒也。）

　　故曰：冬伤于寒，春生瘅热；（寒，冬之气也。伤，过多也。人之冬月，受寒过多，至春必属瘅热之病，此为寒生热也。）春伤于风，夏生飧泄肠 ；（风，春之气也。受风过多，极为飧泄肠 ，此为风生泄也。）夏伤于暑，秋生 疟；（暑，夏之气也。受暑过多，极为 疟，此为暑生疟也。）秋伤于湿，冬生咳嗽。是谓四时之序。（湿，秋之气也。受湿过多，极为咳嗽，此为湿生咳也。此是四时必□□□不可易。平按：注四时下原抄有必字，必下缺三字，最下一字下半作文。袁刻四时下无必字，作之序支三字，不合。兹于必字下，仍空三格。）

　　卷第三十·杂病

　　息积病
  </div>
  <div class="pagination">
   <a href="黄帝内经太素_page29.html">
    上一页
   </a>
   <span>
    ...
   </span>
   <a href="黄帝内经太素_page25.html">
    25
   </a>
   <a href="黄帝内经太素_page26.html">
    26
   </a>
   <a href="黄帝内经太素_page27.html">
    27
   </a>
   <a href="黄帝内经太素_page28.html">
    28
   </a>
   <a href="黄帝内经太素_page29.html">
    29
   </a>
   <span class="current-page">
    30
   </span>
   <a href="黄帝内经太素_page31.html">
    31
   </a>
   <a href="黄帝内经太素_page32.html">
    32
   </a>
   <a href="黄帝内经太素_page33.html">
    33
   </a>
   <a href="黄帝内经太素_page34.html">
    34
   </a>
   <a href="黄帝内经太素_page35.html">
    35
   </a>
   <span>
    ...
   </span>
   <a href="黄帝内经太素_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
