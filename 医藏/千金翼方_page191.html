<!DOCTYPE html>
<html>
<head>
    <meta charset="UTF-8">
    <title>千金翼方 - 第 191 页/共 233 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>千金翼方 - 第 191 页/共 233 页</h1>
    <div class="content">　　上二味等分末，以醋和敷上。

　　麻游肿方：以生布一片 油中，布入油出，以火燃之，持照病上。咒曰：日出游游不知羞，脂火燎你头，七遍，瘥。

　　白游肿方：熟捣生羊脾涂之。

　　青白赤游手近微痛者方：大黄 蒲黄 伏龙肝（各二两）

　　上三味，以水和如薄粥涂之。

　　治赤游方：以鹰矢水和，涂之二三瘥。

　　又方：胡燕巢灰醋和敷之，日二三。

　　又方：冷水射注之。

　　又方：大黄（一两） 紫檀（一两） 豉（一合两）

　　上三味，捣，细筛为末，大醋和敷之。

　　又方：捣慎火草如泥涂之，此最大效。

　　火游肿方：大黄、慎火草和为末，涂之。

　　又方：胡粉一两，和醋一合煎涂之。

　　火游肿流遍身赤色者入腹即死方：以生猪肉敷上，其肉虫鸟不食，臭恶故也。

　　卷第二十四·疮痈下

　　甘湿第六

　　论二首 方三十八首

　　论曰：夫甘湿之为病也，或热或寒如病虎状，或时下痢，或痢则断，或常痢不止，无有时节，或时睡眠，有时思食，而气力渐弱，日日羸瘦，腹背挛急，头项无力，嗜卧食少，试法先指琢其脊上两边，若逐指即起如粟者，即是疳病，若不起者，非是疳也。若起者可渐向上琢之，若起至颈骨两边者，即是虫已入脑矣，病难愈矣。疗十得二，终须多灸，若未入脑，医先以绳拘项向心压头，令当齐骨下尖处，即插着转绳向背，背上当脊骨插头，横量病患口两吻头，作定于捉绳头，脊骨上点两处，灸，必须细意点处齐平即灸，初旦灸二壮，满一七日至第二七日，灸二七壮，第三七日旦暮灸七壮，第四七日目只三壮，第五七日日二壮。

　　看初灸二三日，若灸疮发脓者易瘥，五六日乃发者难瘥。唯得食白饭苜蓿苦苣蔓荆菜香浆少许烧盐，瘥后百日，乃可得依常食。又须灌药三遍，相去五日一灌。

　　葱白（一握） 豉（二升） 蜀椒（三合） 盐（二合）

　　上四味，又水一斗，煮取七升，去滓，暖灌之，取一升乃灌也。

　　疗疳湿食口齿及下部方：飞廉蒿（蜀名）

　　上一味，烧作灰，捣筛，以两钱匕着病处，甚痛，忍之。若不痛，则非疳也。特忌油腻、蜜、鱼。有人患疳，食口刺痛，穿着此得瘥，着下部中虫如马尾大，相续出无数，十日后瘥。二十日平复。

　　又方：取五叶紫花草末和杏仁苇花相和，吹下部中瘥。

　　疳湿方：捣五叶紫花草熟，先病上拭干，纳着病上，瘥为限。所中疳者绞取汁五合服之，日三夜一。

　　下部痒如虫行方：真朱砂（一铢） 矾石（二分，烧） 芎 （一分）

　　上三味，捣末绵裹，纳下部中。

　　又方：取虾蟆末、兔矢末，用之如上法。

　　又方：以纸裹莨菪根 火烧熟，以蜜涂纳下部中，一切虫痔皆愈。

　　又方：黄连（二两） 蛇床子（半两） 黄柏 栀子（各一两）

　　上四味，捣筛为散，以腊月猪脂和，涂纳下部中，日再。

　　又方：大黄 黄芩 黄 玄参（各一两） 丹参（三分） 芍药（半两） 吴茱萸（五分，炒）

　　上七味，捣筛为散，酒服方寸匕，日三。

　　治疳湿，久下痢赤白，百疗不瘥方：兔头（炙） 狐骨（皆腊日采，炙） 葶苈子（熬） 百草（五月五日收） 蛇头（炙），虾蟆（炙） 蜣螂（皆五月五日采，炙） 石黛 晚蚕蛾（熬） 青矾（熬） 黄矾（熬） 丁香 麝香菥（灰） 故绯（灰） 苦参 柏皮干姜 角蒿（灰） 丹砂 芒硝 铁衣 印成盐救月木 蝎虫矢桂心 床中桄木上二十七味，等分，细研如粉，以筒子吹下部，日三，良。（《千金》有倒挂草。）

　　疳湿下虫方（《千金》云：下黑：）

　　熏黄 朱砂 石黛 石盐 麝香 丁香 矾石（熬） 栀子 铁衣 莨菪子（熬） 细辛（熬） 土瓜（熬） 干姜（熬） 蜀椒（汗） 葶苈子（熬） 菖蒲（熬） 虾蟆干者（熬）

　　故靴底（炙）

　　上一十九味，等分，捣筛为散，以筒子吹药杏仁大下部中。

　　所有患疳疮，悉敷之，其丁香麝香皆别细研，纳药中合之，一方有芥子，若病大重者，用灌法如下：丁香 麝香 甘草（各三分） 犀角（五分）

　　上四味，细末如粉，别以盐三合、蜀椒三合、豉二升，以水三升煮取一升，去滓纳诸药合和，分再灌之，旦一酉一。

　　月蚀恶疮息肉方：硫黄（一云雄黄） 茹 斑蝥（去足翅，熬，各一两）

　　上三味，捣筛为散，以粉疮上，干者以猪膏和涂，日三夜二。

　　治疳食人诸处凡是赤白痢久不瘥秘之方：五月五日虾蟆（一枚半，熬半生，作末） 金银土埚（五分） 麝香（一分） 人矢灰（五分）

　　上五味，细研如粉，敷病上即瘥，三七日慎食甜物，痢者吹下部中。

　　凡人口中生疮，久不瘥，下至咽喉、胸中，有三年不瘥者，此亦是疳食病，宜涂角蒿灰于病上，有汁咽之，不过一宿，瘥。

　　又方：蔷薇根浓煮汁含咽三宿，瘥。

　　又方：大麻子 胡麻（各一升半，并熬令焦赤）

　　上二味，以三升瓦瓶，泥裹上浓一寸，待干纳麻子等令满，以四五枚苇管插口中，密泥之，掘地作灶，立瓶灶口中，灶底着瓦器承之，密填灶孔与地平。聚瓶罐四面以系垒之。日没放火烧之，至明旦开取脂，适寒温灌下部中一合。寻觉咽有药气为佳，亦不得过多，多则伤人，隔日一灌，重者再三灌止。旦起灌，至日夕极觉体中之劳，勿怪也。非惟治疳湿，凡百异同疮疥癣。并洗涂之。无不瘥。一云口含一丸。

　　疳食下部生疮，及日月食方：麝香 干姜 蠹虫矢 葵茎灰 矾石（各三分，烧） 五月五日虾蟆（一枚，炙）

　　上六味，捣筛为粉，以竹管吹下部入纳三寸，日再。

</div>
    <div class="pagination">
<a href="千金翼方_page190.html">上一页</a><span>...</span><a href="千金翼方_page186.html">186</a><a href="千金翼方_page187.html">187</a><a href="千金翼方_page188.html">188</a><a href="千金翼方_page189.html">189</a><a href="千金翼方_page190.html">190</a><span class="current-page">191</span><a href="千金翼方_page192.html">192</a><a href="千金翼方_page193.html">193</a><a href="千金翼方_page194.html">194</a><a href="千金翼方_page195.html">195</a><a href="千金翼方_page196.html">196</a><span>...</span><a href="千金翼方_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
