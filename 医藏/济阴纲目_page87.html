<!DOCTYPE html>
<html>
<head>
    <meta charset="UTF-8">
    <title>济阴纲目 - 第 87 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 87 页/共 113 页</h1>
    <div class="content">　　荷叶（一两七钱半）玄胡索（二两）地黄汁（二合）上用水二升煮二味取六合，下玄胡索，分三服，空心服，忌肉食一日。

　　川芎散

　　疗产后余血不尽，奔上冲心，烦闷腹痛。（此方行气行血，不热不寒，较前方是一天霁色，令人心旷神怡）川芎生干地黄白芍枳壳（各等分）上为末，酒调方寸匕，日二服。

　　集验方

　　产后血气烦闷。（此方清新简切）生地黄汁清酒（各一升）上二味相和，煎一沸，分为两服。（以上四方，看一方有一方妙用，细玩之，真如山阴道上行，令人不忍舍去）

　　经效方

　　疗产后气虚，冷搏于血，血气结滞，上冲心腹，胀满。（读治症语，便知用药宜温，所谓寒者热之，留者行之也）当归川芎桂心吴茱萸陈皮生姜（各一两）白芍（二两）上咀，以水三升煮取一升，去滓，空心服。

　　没药丸

　　治产后心胸烦躁，恶血不快。（以烦躁二字，似不宜用热药，问到恶血不快，便是瘀血冲心，而如此温行破血之药必不可少者也，又乌论其烦而不用热药哉）没药蛮姜玄胡索当归干漆（炒）桂心牛膝牡丹皮干姜（各等分）上为细末，醋煮面糊，丸如桐子大，煎曲汤下十丸至十五丸。

　　治血气烦闷杂方

　　生藕汁饮二升，效，竹沥亦得。（连读数方，各呈妙相，如化工天巧，有难描画）

　　一方

　　陈白梅槌碎，煎汤饮。（此数方又有淡妆浓抹之致）

　　一方

　　蒲黄隔纸炒，每服一钱，东流水煎汤下。用失笑散亦佳。

　　一方

　　疗产后余血攻心，或下血不止，心闷面青，冷气欲绝，用羊血一盏顿服，若不定，更服立效。（藕汁、竹沥虽俱治烦，然清火则同，而破血消痰则异，宜别之。如陈白梅、蒲黄、失笑散，人皆能之，而羊血之用诚有夺天之力，造方者集方者均种德无涯矣）以上治余血奔心之剂。

　　人参当归汤

　　治产后去血过多，血虚则阴虚，阴虚生内热，以致心烦短气，自汗头痛。

　　人参当归熟地黄门冬（去心）肉桂（各二钱）白芍药（炒，二钱半）上用水二盅，粳米一合，竹叶十片，煎至一盅，食远服。（此方以四物去川芎，恶其散气也，用肉桂助其止汗也，但与众药等分，亦须斟酌，而以粳米竹叶加之，治心烦短气之良法矣，血热加生地尤佳，如肉桂所当去也）血热甚者，加生地黄二钱。

　　竹叶汤

　　治产后短气欲绝，心口烦闷。

　　竹叶（切细）麦门冬（去心）小麦（各一升）甘草（一两）生姜（二两）大枣（十二枚）上切，以水一斗煮竹叶、小麦至八升，去渣，纳余药煮取三升，去渣，温服（此方以小麦补心，麦门竹叶除烦，甘草大枣益气，安其子并培其母，亦良法也，生姜佐之，更有赞襄之力，而曰虚悸加参，多多益善，糯米用之，为少力之助，又养阴也）。虚悸，加人参二两；少气力，加糯米五合。

　　甘竹茄汤

　　治产后内虚，烦热短气。

　　甘竹茹（一升）人参麦门冬（去心）茯苓甘草（各一两）黄芩（三两）上咀，以水六升煮取二升，去渣，分三服，日三。（此治虚烦短气神方，虽品味数少，而药力精专，可法可法。如黄芩又可去取者也）

　　薤白汤

　　治产后胸中烦热逆气，（此治胸痹法之变也，原方出自仲景，薤白、半夏所以治逆气，栝蒌根、麦门所以治烦热，人参、甘草补虚，知母石膏之加，非热甚不用，盖为血虚所忌故也）薤白半夏人参甘草（各一两）栝蒌根（二两）麦门冬（半斤）热甚，加知母、石膏。

　　上咀，以水一斗三升煮取四升，去滓，分五服，日三夜二。

　　芍药栀豉汤

　　治产后虚烦不得眠。

　　白芍当归栀子（各五钱）香豉（半合）上用水二盅半先煮前三味，得二盅，纳香豉煮取一盅半，去滓，分二服，温服。（此虽云岐法，不若仲景酸枣汤稳当。仲景治伤寒虚烦不眠，有栀子豉汤，而此加白芍、当归者，乃云岐变伤寒法，以治产后也。人常谓伤寒方可通于杂症，有是哉）以上治血气虚烦之剂。

　　仲景二物黄芩汤

　　妇人在草蓐，自发露得风，四肢苦烦热，头痛者，与小柴胡汤，头不痛，但烦者，此汤主之（要在风字上看，以头痛不痛为法）。

　　黄芩（一两）苦参（二两）（此大苦寒之剂，与产后非宜，意者热病成烦欤，要以但烦二字上体贴）干地黄（四两）上三味，以水八升煮取二升，温服一升，多吐下虫。

　　竹皮大丸

　　治妇人产后中虚，烦乱呕逆，安中益气。

　　生竹茹石膏（各二分）桂枝白薇（各一分）甘草上五味为末，枣肉和，丸如弹子大，以饮服一丸，日三夜二服（中虚症不可用石膏，烦乱不可用桂枝，而此方以甘草七分发众药六分，又以枣而为丸，仍以一丸饮下，可想见其立方之微，用药之难，审虚实之不易也，仍饮服者，尤虑夫虚虚之祸耳，用是方者亦当深省）。有热倍白薇，烦喘加柏实一分。

　　以上治中风烦热之剂。

　　经验方

　　治产后烦躁，此重可去怯之义。

　　禹余粮一枚，状如酸馅者，入地埋一半，四面紧筑，用炭一秤，发顶火一斤，去火三分耗二为度，用湿土罨一宿，方取出，打去外面一层，只用里内细研，水淘澄五七度，将纸衬干，再研数千遍，用甘草汤调二钱匕，只一服，立效。

　　[卷之十三　产后门下] 发渴

　　熊氏

　　曰：产后心烦发渴，宜清心莲子饮。

　　薛氏

　　曰：前证若出血过多，虚火上炎，用童子小便，或四物白术、麦门、丹皮。若胃气虚而有热，用竹叶归汤。若血虚发热，用八珍加麦门、五味。若血脱发热烦躁，用当归补血汤。若胃气虚弱，用补中益气汤，或七味白术散。（若谓去血过多，而用童便以治虚火是矣，而以四物治虚，则川芎之物能不升散乎。以胃气虚而渴，用白术宜矣，而以血虚用白术，亦难信也。必血虚胃气弱者，乃可审证用药，幸毋执一）一产妇患前证，朝寒暮热，肚腹作痛，以手按之不痛。余以为血气俱虚，用八珍之类治之，彼反行逐血，更加发热烦躁，余用当归补血汤，热躁渐止，用八珍麦门、五味，气血渐复。

　　李氏

　　曰：产后烦渴气虚者，生脉散；血虚者，四物汤加天花粉、麦门冬；气血俱虚作渴，头眩脚弱，饮食无味者，用人参二钱，麦门冬一钱半，熟地黄七分，天花粉三钱，甘草五分，糯米姜枣煎服。（此方分两有法，读者不可轻放过）

　　千金竹叶汤

</div>
    <div class="pagination">
<a href="济阴纲目_page86.html">上一页</a><span>...</span><a href="济阴纲目_page82.html">82</a><a href="济阴纲目_page83.html">83</a><a href="济阴纲目_page84.html">84</a><a href="济阴纲目_page85.html">85</a><a href="济阴纲目_page86.html">86</a><span class="current-page">87</span><a href="济阴纲目_page88.html">88</a><a href="济阴纲目_page89.html">89</a><a href="济阴纲目_page90.html">90</a><a href="济阴纲目_page91.html">91</a><a href="济阴纲目_page92.html">92</a><span>...</span><a href="济阴纲目_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
