<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 77 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 77 页/共 424 页</h1>
    <div class="content">　　师持脉，病人欠者，无病也。脉之呻者，病也。言迟者，风也。摇头言者，里痛也。

　　行迟者，表强也。坐而伏者，短气也。坐而下一脚者，腰痛也。里实护腹，如怀卵物者，心痛也。

　　【注】

　　阴阳相引故欠，欠者先引气入而后呵之，故谓之呵欠。阴阳不相引则病，相引则和故曰：欠者无病也。诊脉时，有呻吟病苦之声，故曰：呻者病也。言迟者，语言蹇涩故曰：言迟者，风也。摇头言者，痛极艰于发声，摇头以意示缓，故曰：摇头言者里痛也。行迟者，风病筋络不利，故曰：行迟者，表强也。坐而伏者，气不能接故曰：坐而伏者短气也。凡腰痛者，皆不能坐，即略坐非伸足根据倚不可，故曰：坐而下一脚者，腰痛也。凡心痛者，皆伛偻护其痛处，故曰：里实护腹，如怀卵物者，心痛也。

　　【集注】

　　方有执曰：舌强则言迟，经络牵急则舌强。筋挛则经络拘急，肝属木，其合筋，其主风。头属阳，里属阴，头摇者，阴不与阳和也。短气者，里不足也。此条八者，皆望而知之之事也。

　　张志聪曰：师持脉者，犹言师但持脉而不问也。八条皆察人之神情，得人之病机，所谓望而知之者。

　　问曰：人恐怖者，其脉何状？师曰：脉形如循丝累累然，其面白脱色也。

　　【注】

　　人病恐怖者，阳神不足也，阳不足则恐，神不足则怖，恐则血随气下，故面白脱色不润泽也；怖则气随神乱，故脉形如循丝累累然而乱也。

　　【集注】

　　方有执曰：恐怖，惶惧也。循，理治也。丝，言细也。累累，联系貌。脱色，犹言失色也。盖内气馁者，则外色夺，所以有卒然之变也。

　　程应旄曰：此示人察色合脉之法，恐则气下神被夺矣，故脉细而且不定，面色白而且脱也。

　　问曰：人不饮，其脉何类？师曰：脉自涩，唇口干燥也。

　　【注】

　　津液少则脉涩，唇口因以干燥，此因不饮而然，非由此而不饮也。

　　【集注】

　　程应旄曰：不饮如与人别气，至二、三日汤水不沾唇之类。肺失游溢精气，故脉涩而唇口干燥也。

　　问曰：人愧者，其脉何类？师曰：脉浮，而面色乍白、乍赤。

　　【注】

　　愧者羞也，羞则神色荡而不定，故脉浮，而面色乍白、乍赤也。此皆察色合脉，以意消息而知之之类也。

　　【集注】

　　程应旄曰：以上数条，不论有病无病，凡人有所负于中，辄复形之色与脉也。于此推之，以意消息，则诸病之情，无不可即外以征内矣。

　　问曰：脉有灾怪，何谓也？师曰：假令人病，脉得太阳，与形证相应，因为作汤，比还送汤如食顷，病人乃大吐，若下利，腹中痛。师曰：我前来不见此证，今乃变异是名灾怪。又问曰：何缘作此吐利？答曰：或有旧时服药，今乃发作，故名灾怪耳。

　　【注】

　　脉有灾怪，谓因药而变灾怪也。假令人病太阳病，得太阳脉，脉证相应，因为作太阳病汤药与服之；比还，如食顷，病人乃大吐下利，腹中痛，师问曰：我先来不见此证今乃灾变怪异，缘何作此吐利？病者答曰：或有旧时服药，今乃发作，故为此灾怪耳！望、问固医家之事，亦须病人毫无隐讳，方能尽医所长，仲景为病家服药未告于医，医失问先服何药，故出此条以示戒耳！

　　【集注】

　　成无己曰：医以脉证与药相对，而反变异为其灾可怪，故名灾怪。

　　张志聪曰：脉得太阳与形证相应者，如太阳病，脉浮头顶强痛而恶寒，此脉与形证相应也。或有旧时服药，今乃发作者，言送汤如食顷，所投之药未周于经，必旧时服药之故也。

　　卷二

　　辨脉法篇

　　辨者，别也。辨脉者，辨别诸脉之名也。法者，诸脉部位至数，形状相类相反，别之各有其法也。脉名者，如浮、沉、迟、数、滑、涩诸脉之名是也。部位者，如浮、中、沉、上、下之部位是也。至数者，如迟三至，数六至之至数是也。形状者，如滑流、涩滞之形状是也。相类者，如弦与紧，滑与动之类是也。相反者，如浮与沉，虚与实之反是也。皮肤取而得之，谓之浮；筋骨取而得之，谓之沉，此以脉之上下部位而得名也，是则凡脉因部位而得名，皆统乎浮沉矣。如浮而无力谓之濡，沉而无力谓之弱；浮而极有力谓之革，沉而极有力谓之牢；浮中沉俱有力，按之且大谓之实，浮中沉俱无力，按之且大谓之虚；浮中沉极无力，按之且小，似有似无，谓之微，浮中沉极无力，按之且大涣散不收，谓之散；浮沉有力，中取无力，谓之芤，按之至骨，推寻始得，谓之伏，此皆以部位兼形状相反，而得名者也。一息三至，谓之迟；一息六至，谓之数，此以脉之至数而得名者也，是则凡脉因至数而得名者，皆统乎迟数矣。

　　如一息四至谓之缓，一息七至谓之疾，数时一止谓之促，缓时一止谓之结，至数不乖动而中止，不能自还，须臾复动，谓之代，此皆以至数兼相类而得名者也。流利如珠，谓之滑；进退艰难滞涩，谓之涩，此以脉之形状而得名也，是则凡脉因形状而得名者，皆统乎滑涩矣。如脉形粗大，谓之大；脉形细小，谓之小；来去迢迢，谓之长；来去缩缩，谓之短；来盛去衰，谓之洪；其形如豆，动摇不移，谓之动；状类弓弦按之端直且劲，谓之弦；较弦则粗，按之左右弹指，谓之紧，此皆以形状兼相类相反而得名者也。此辨脉之大概也。诊者于此能详审而扩充之，则进乎法矣。今以浮、沉、迟、数、滑、涩，六脉别之以为纲；以大、小、虚、实，诸脉辨之以为目，务使阴阳标本，虚实寒热，心中有据，指下无差，庶心手相得，而辨证处方，自无错谬矣问曰：脉有阴阳，何谓也？答曰：凡脉大、浮、数、动、滑，此名阳也；脉沉、涩、弱、弦、微，此名阴也。凡阴病见阳脉者生，阳病见阴脉者死。

　　【注】

　　此以脉之阴阳，辨病之阴阳生死法也。浮、大、数、动、滑，五者，比之诸脉为有余阳道有余，故曰阳也。沉、涩、弱、弦、微，五者，比之诸脉为不及，阴道不及故曰阴也。阴病，谓阴寒病也。见阳脉，谓见阳热脉也，阳热脉，即浮、大、数、动、滑类也。以阴病得阴脉证脉相应，死难必也。阴病若得阳脉，犹冬尽春生，万物虽未即生，然日进生机，故曰生也。阳病，谓阳热病也。见阴脉、谓见阴寒脉也。阴寒脉即沉、涩、弱、弦、微类也。以阳病得阳脉，证脉相应，生可卜也；阳病若得阴脉如暑去秋来，万物虽未即死，然日趋死候，故曰死也。盖天人无二理，春夏为阳秋冬为阴，阳主生，阴主杀故也。

　　【集注】

　　方有执曰：阴阳者，通藏府血气表里虚实，风寒寒热而总言之也。

　　程知曰：阴病见阳脉而主生者，邪气自里之表，欲汗而解也。阳病见阴脉而主死者邪气自表入里，正虚邪盛也。故正气实者，多见阳脉，正气虚者，多见阴脉。

　　脉来缓，时一止复来者，名曰结；脉来数，时一止复来者，名曰促，阳盛则促，阴盛则结，此皆病脉。

　　【注】

　　缓，四至脉也，缓时一止复来者，名曰结脉。数，六至脉也，数时一止复来者，名曰促脉。阳盛则促，阴盛则结，阴阳偏胜则病，故曰：此皆病脉也。

　　脉按之来缓，时一止复来者，名曰结，又脉来动而中止，更来小数，中有还者反动名曰结阴也；脉来动而中止，不能自还，因而复动者，名曰代阴也，得此脉者必难治

　　【按】

　　脉按之来缓，时一止至，名曰结阴也数语，文义不顺，且前论促结之脉已明，当是衍文。

　　【注】

　　脉来至数不乖而中止，不能自还，因而复动，名曰代，乃一藏无气，求他藏以代续之故也。凡病得此代脉者，必为难治，盖以促结之止，如急行而蹶，虽然中止，即能自还，非代脉之止可比也。

　　阴阳相搏，名曰动，阳动则汗出，阴动则发热，形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。

　　【按】

　　『素问』曰：阳加于阴谓之汗，阳加于阳，岂有汗出之理？阳动则「汗出」二字当是「发热」二字；阴动则「发热」二字当是「汗出」二字。

　　【注】

</div>
    <div class="pagination">
<a href="医宗金鉴_page76.html">上一页</a><span>...</span><a href="医宗金鉴_page72.html">72</a><a href="医宗金鉴_page73.html">73</a><a href="医宗金鉴_page74.html">74</a><a href="医宗金鉴_page75.html">75</a><a href="医宗金鉴_page76.html">76</a><span class="current-page">77</span><a href="医宗金鉴_page78.html">78</a><a href="医宗金鉴_page79.html">79</a><a href="医宗金鉴_page80.html">80</a><a href="医宗金鉴_page81.html">81</a><a href="医宗金鉴_page82.html">82</a><span>...</span><a href="医宗金鉴_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
