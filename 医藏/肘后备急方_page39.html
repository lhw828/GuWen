<!DOCTYPE html>
<html>
<head>
    <meta charset="UTF-8">
    <title>肘后备急方 - 第 39 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>肘后备急方 - 第 39 页/共 63 页</h1>
    <div class="content">　　《梅师方》，治一切疹。

　　以水煮枳壳为煎，涂之。干即又涂之。

　　又方，以水煮芒硝涂之。

　　又治风瘾疹方。

　　以水煮蜂房，取二升，入芒硝，敷上。日五度，即瘥。

　　《圣惠方》，治风瘙瘾疹。遍身痒成疮。

　　用蚕砂一升，水二斗，煮取一斗二升，去滓。温热得所，以洗之，宜避风。

　　《千金翼》，疗丹瘾疹方。

　　酪和盐热煮，以摩之手下消。

　　又主大人小儿风疹。

　　茱萸一升，酒五升，煮取一升，帛染拭之。

　　初虞世，治皮肤风热，遍身生瘾疹。

　　牛蒡子，浮萍等分。以薄荷汤调下二钱。日二服。

　　《经验后方》，治肺毒疮如大风疾绿云散。

　　以桑叶好者，净洗过。熟蒸一宿后，日干为末，水调二钱匕，服。

　　肘后方，治卒得浸淫疮转有汁多起，心早治之，续身周匝则杀人。

　　以鸡冠血敷之，瘥。

　　又方，疗大人小儿，卒得月蚀方。

　　于月望夕取兔屎，及纳虾蟆腹中，合烧为灰末，以敷疮上，瘥。

　　《集验方》，疗月蚀疮。

　　虎头骨二两，捣碎，同猪脂一升，熬成膏，黄，取涂疮上。

　　《圣惠方》，治反花疮。

　　用马齿苋一斤，烧作灰细研，猪脂调敷之。

　　又方，治诸疮 肉，如蚁出数寸。

　　用硫黄一两，细研， 肉上薄涂之，即便缩。

　　《鬼遗方》，治一切疮肉出。

　　以乌梅烧为灰，研末，敷上，恶肉立尽，极妙。

　　《简要济众》方，敷疮药。

　　黄药子四两为末，以冷水调敷疮上，干即旋敷之。

　　《兵部手集》，治服丹石人，有热疮，疼不可忍方，用纸环围肿处，中心填硝石令满匙，抄水淋之。觉其不热，疼即止。

　　治头疮，及诸热疮。

　　先用醋少许，和水净洗去痂，再用温水洗 干。百草霜，细研，入腻粉少许，生油调涂，立愈。

　　治恶疮。

　　唐人记其事云，江左尝有商人，左膊上有疮如人面，亦无它苦。商人戏滴酒口中，其面亦赤色，以物食之。亦能食，食多则宽。膊内肉胀起，或不食之。则一臂痹，有善医者。教其历试诸药，金石草木之类。悉试之无苦，至贝母，其疮乃聚眉闭口，商人喜曰，此药可治也。因以小笔筒毁其口，灌之，数日成痂，遂愈。然不知何疾也，谨按本经主金疮，此岂金疮之类欤。

　　卷五

　　治卒得癞皮毛变黑方第四十

　　癞病方。

　　初觉皮肤不仁，或淫淫苦痒，如虫行，或眼前见物如垂丝，或瘾疹赤黑。此即急疗。

　　蛮夷酒，佳善。

　　疗白癞。

　　苦参五斤，酒三斗，渍，饮勿绝。并取皮根，末，服，效验。

　　又方，艾千茎，浓煮，以汁渍曲作酒，常饮使醺醺，姚同。

　　姚方，大蝮蛇一枚，切勿令伤，以酒渍之。大者一斗，小者五升。以糠火温，令下寻取蛇一寸许，以腊月猪膏和，敷疮，瘥。

　　亦疗鼠 ，诸恶疮。

　　苦参二斤，露蜂房二两，曲二斤，水三斗，渍药二宿，去滓。黍米二升，酿熟，稍饮。日三，一方加 皮，更佳。

　　附方《圣惠方》，治大风，癞疾，骨肉疽败，百节疼酸，眉鬓堕落，身体习习痒痛。

　　以马先蒿，细锉，炒为末，每空心及晚食前。温酒调下二钱匕。

　　又方，治大风疾，令眉鬓再生。

　　用侧柏叶，九蒸九曝，捣，罗为末，炼蜜和，丸如梧桐子大。日三服，夜一服。熟水下五丸，十丸，百日即生。

　　又方，治大风，头面髭发脱落。

</div>
    <div class="pagination">
<a href="肘后备急方_page38.html">上一页</a><span>...</span><a href="肘后备急方_page34.html">34</a><a href="肘后备急方_page35.html">35</a><a href="肘后备急方_page36.html">36</a><a href="肘后备急方_page37.html">37</a><a href="肘后备急方_page38.html">38</a><span class="current-page">39</span><a href="肘后备急方_page40.html">40</a><a href="肘后备急方_page41.html">41</a><a href="肘后备急方_page42.html">42</a><a href="肘后备急方_page43.html">43</a><a href="肘后备急方_page44.html">44</a><span>...</span><a href="肘后备急方_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
