<!DOCTYPE html>
<html>
<head>
    <meta charset="UTF-8">
    <title>古今医鉴 - 第 1 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 1 页/共 102 页</h1>
    <div class="content">古今医鉴 龚信

　　序

　　余备员台省，历事三朝，佐理庶政。以天下之民不无病于饥寒困穷颠连而无告者，思所以生养安全之，广圣天子好生之德，跻之仁寿之域焉。盖尝殚厥心矣。顷以衰病，乞休林下，蒙诏赐归，佩恩隆渥，罔所事事，日惟掩扉检阅方书，以求所谓调摄之宜，戒忌之法，以延修龄，以求至眷。然篇章浩瀚，论议繁冗。欲文约而事详，辞简而义当者，艰弗能获。一日，金溪世医龚生持《古今医鉴》谒余曰：“是书乃家君暨廷贤所编辑，欲付诸梓，幸得名言于弁首。余观之，见其说祖之岐黄，宗诸仓、越，下及刘、张、李历代名家。

　　凡论辩之精详，脉方之神妙者，悉采而集之。先之以脉息，次之以病症，终之以治方。立为纪纲，列为十六卷。且游两畿。历诸省，循许昌而抵于扶。凡缙绅家珍藏秘录，靡不搜萃其精，逾二十载而书始就。是诚远稽先圣之遗言，以绍其正传；近取诸儒之确论，以示之成法。余前所谓文约而事详，辞简而义当者，舍是书其奚以也。以《医鉴》名，信哉不诬。龚生不自私而与天下后世共之，则夫业医者得而宗之，将可以考古证今，察脉治病。如执鉴以照物，以起天下之昏扎。天下之民皆为太平考终之人，功岂浅浅哉。抑尝闻开诸古曰：上医医国，次医医人。又曰：达则为良相，不达则为良医。龚生以是道举而措之天下，咸跻于仁寿之域。

　　圣天子好生之德广矣。又何间于穷与达，次与上哉？遂书之以着其用心之仁。龚生名廷贤，字子才，别号云林，江西金溪人氏。其父西园，讳信，字瑞之。父子并以医大行于世。

　　 扶沟三周刘自强撰。

　　弁首

　　余幼业儒，读张子西铭：天下疲癃生理残障，皆吾兄弟。韩子原道：为之医药，以济其夭死。深叹二公之言，民胞物之心也。然膺HT 任，惟宰相上佐天子，调燮阴阳，节宣元气，庶足起疲癃而寿国脉。余诵之，直欲于身亲见之，殊庸劣鲁钝，为时所厄，会家君医学揭来燕豫，附应中原，医之正传，已有所得。余因省焉，遂弃儒就学，绍岐黄仓越之心传，阐刘张朱李之秘诀，于当时云游高士有裨医教者，尤竭诚晋谒，与之上下其议论。远宗先哲，近取名公，殚精竭神，磨光刮垢，与家君相为渊源，盖有年矣。每视疾则公诊以脉息，次察其病原。而攻治之法，方药之制，又酌其脉病而投之。

　　执是以往，影响不殊。既而以脉病治方，分门别类，以古今之确论为枢要，间亦窃附已意，参互考订，遗者补之，略者详之，纂辑成帙。医有十三科，此其初备，厘为八卷，名以《古今医鉴》。夫医，意也。何取于鉴？鉴惟空而后无遗照，医必明而后无遗疾。是书上考诸古，古之明验者取之；下质诸今，今之明验者取之。虽隐伏沉痼，罔不洞察，与鉴之照物，妍媸不爽，有相类者，此之谓医鉴。此余命名意也。 甫成，不敢自秘，爱付诸梓，以公诸天下后世，俾医有小补，病有救援。视医国良相，故小大不同，而疲癃可起，夭死可苏，亦菀乎张、韩二公之用心。余不佞言之无文，聊述成书之概于篇端，其订讹正误，尚有俟于后之君子。

　　 时万历己丑仲冬之吉金溪后学龚廷贤书于恒我斋。

　　序

　　夫鉴以照物，妍媸见焉，其形可执也。医，意也，宜不执于形。而谓之医鉴者何？以意为医，而以其精蕴形之记载，俾观者因形会意，诸所疾症脉方，于焉悉达，亦如鉴之照物，妍媸毕见焉。古谓医为鉴也。

　　鉴，一也，医犹夫鉴，亦一也。而谓之《古今医鉴》者何？鉴有古今，医仿诸家要诀，以为卷帙，亦有古今，故不徒曰医鉴，而必以古今冠也。拟医于鉴，其察症照物，诚均毫发不爽也。而为之序者何？医鉴既成，将梓而行世，是不容无序也。其鉴此古今医者何？金溪云林龚子也。龚子少为儒，已以单子弃去，惟雅好医病，世俗末学执偏见而源本昧也。乃只其父西园君意，取黄帝《素问》、《灵枢》读之，刻意研精，辄识真要。

　　凡运气之标本，阴阳之升降变化，生死之由兆，既分焉晰矣。复发为论著，以释群疑，而医遂 然名吴楚间。

　　乃龚子以名吴楚为未足，由是游大梁，历许昌，遂北如燕而售具术于公孙之前。如大学士中玄高公，大司寇三川刘公，咸雅重龚子，授之衔以示褒嘉。而龚子之名，复盛称于燕、于梁许无休已时。久之并集周汉和、缓、淳于，下至金元刘，张，本朝朱、戴辈。诸方奇验者， 括成帙，名曰《古今医鉴》。以古今医术尽于此，如悬鉴故也。先之论说以阐其理，既之门类以悉其端，终之旁行以广其见。厘为八卷，要诀悉备，按法取用，厥验如神。盖真不刊书云：凡医家者流，究论说则其理名，观门类则其端显，窥旁引则其见周，文简意博，一览无遗。辟如既型之鉴，粉之玄锡，摩之白HT ，而其体明也。譬玉荣石精，尘垢莫蚀，而须眉鬓毛，可得而察也。故谓医为鉴可也。谓古今之医为古今之鉴亦可也。而岂形迹之足拘哉。嗟龚子之心之仁，成是书而公于天下，又有大过人者。昔者长桑君以禁方传越人，而戒以无泄，徒为越人传，不欲为天下公，狭小之见，是反鉴索照者类也，而非所以语龚子也。庄子曰：至人之用心也着镜，不将不迎，应而不藏。殆龚子公是书之谓乎。其父西园君，负才玄览，为世儒医，嘉靖末受先少保公异知，尝欲修此书，而其子云林竟成之。盖世医云：余以知西园，故因知其子。于其请也，遂为之序。

　　 鄢陵水山刘巡书。

　　凡例

　　一医家门路，须要指下明，而后病源悉，药性熟而后证治投。

　　是书脉诀、病机、药性、运气、掇拾其词简义当者，置之前列，正以启后学之进趋云。

　　一脉诀，诸儒论载详明，兹采其切要者录之，凡诊得某脉当得某病，脉之生克，病之轻重，一指掌即见。学人须得手应心，神而明之，斯为善学。

　　一病发根于脏腑，至为难识，必先知某经亏损，而后知病在某经，必调理某经而后某经病愈。

　　是书凡内外伤外感之类，条分缕析，论究详明，使后学知所自来，则攻治投剂，方能箭中鸿鹄。

　　一治病必先识虚实寒热，苟补泻温凉不得其宜，则将如柄凿不入。兹以经年历试治法，详附于各病之下，或补或泻，或温或凉之间，自有斟酌，执此以治，自然病根悉拔。

　　一方有古方，有今方。皆历代医师所制，予试其百发百中者始纂之，其未试者，虽工不录。此盖人所共知，故不以姓氏再赘。今方皆太医院传自秘阁，及诸缙绅家藏。当代名医与愚父子所制得效者，于各方下每系以姓号官衔，示不忘本也。又有所谓秘方者，乃上方异人所授，不能悉纪其名，惟着以秘方二字。

　　潜心经二十载，就正阅千万人，罄南北之奇良，括古今之秘验，方药之制，有自来矣。

　　一制方有全虚全实者，有半虚半实者，有中正和平者，有攻击杀伐者，有全表全里者，有半表半里者，各明注方下，使后者知合宜之用。

　　卷之一　脉诀

　　脉学大要

　　凡诊脉之法，先要定得三部，位分明白；又要晓得十二经络、五脏六腑，及五脏配合五行、四时生克之理；又要知得脉之息数，分别浮、沉、迟、数、滑、涩，及诸脉阴阳主病之原也。何谓三部？谓人两手俱有寸、关、尺也。凡诊脉，先以中指揣摩掌后，有小高骨，就是关脉。然后下前后二指，关前至鱼际，得同身之一寸，故名为寸口，为阳；关后至尺泽，得同身之一寸，故名为尺部，为阴。又寸脉六分，关脉六分，其上三分，入于寸内，是阳得寸内九分，阳数九也：尺内七分，关下三分，入于尺内，是阴得尺内一寸，阴数十也。终始一寸九分此也。又长人脉长，当疏排指；短人脉短，当密排指。人瘦小，则轻取之；人肥大，则重取之。性急人脉急，性缓人脉缓。又有反关脉，在三部之后或臂侧。若过寸口上鱼际者，名曰鱼际脉。有左大右小者，有左小右大者，有贵人两手清微而无脉者，有两手俱洪大者。须用心诊视。凡诊脉，先须调平自己气息，男左女右，初轻按消息之，次中按消息之，再重按消息之。推而上消息之，上即关之前也；推而下消息之，下即关之后也；推而内消息之，内即脏之脉也；推而外消息之，外即腑之脉也。然后自寸、关、尺，逐步寻究。一呼一吸之间，要以脉行四至为率。闰以太息脉五至，是为平脉也。其有太过不及，则为病脉也。凡人十二经动脉，循环一昼夜五十周，朝于寸口，会于平旦。《内经》凡诊平人之脉，常以平旦。至诊病脉，则不以昼夜拘也。《难经》独取寸口者，即手太阴之经也。上古诊法有三：其一，各于十二经动脉见处，分为三部，天、地、人以候各脏腑；其二，寸口、人迎参之，以验引绳四时之大小以决病；其三，独取寸口，以内外分脏腑，以高下定身形，斯叔和所取以为寸口脏腑之位也。

　　何谓五脏六腑？盖五脏者，心、肝、脾、肺、肾也；六腑者，胆、胃、大肠、小肠、膀胱、三焦也。左手关前一分为人迎，右手关前一分为气口。左手寸口，心与小肠之脉所出，君火也；左手关部，肝与胆之脉所出，风木也；左手尺部，肾与膀胱之脉所出，寒水也；右手寸口，肺与大肠之脉所出，燥金也；右手关部，脾与胃之脉所出，湿土也；右手尺部，命门与三焦之脉所出，相火也。盖五脏者，藏精气而不泻，满而不能实；六腑者，传化物而不藏，实而不能满。故脉始于中焦，饮食入口，藏胃，精微之化，注于手太阴肺、手阳明大肠、足阳明胃、足太阴脾、手太阴心、手太阳小肠、足太阳膀胱、足少阴肾、手厥阴心胞、手少阳三焦、足少阳胆、足厥阴肝、复还注于手太阴肺，循环灌溉，朝于寸口，人迎，以处百病而决死生也。

　　然以对待之位言之，则左寸火克右寸金，左关木克右关土，左尺水克右尺火。左刚右柔，有夫妇之别也。

　　然左手属阳，右手属阴。左寸君火以尊而在上，右尺相火以卑而在下，有君臣之道也。又以循环之序言之，盖以右寸金生左尺水，水又生左关木，木又生左寸火，火复通右尺相火，相火又生右关土，土又生右寸金，而金复生水，此五行更相生养，循环无端，有子母之亲也。盖子能令母实，母能令子虚是也。治法云：虚则补其母，实则泻其子。如水生木，是水为母，木为子；木复生火，是木受窃气，故水怒而克火。所谓子逢窃气，母乃力争。火又生土，是火为母，土为子，土见火被水克，故怒而克水。所谓母被鬼伤，子来力救。假如肝木有余，是肺金不足，金不能克木，故木无所畏，其气有余，反搏激肺金而乘其脾土也。故曰搏所不胜而乘所胜也。此五脏之气，内相淫并为疾也。又如肝木气少不及，则不能以制土。土无所畏，而遂妄行，乃凌其肾水矣，故曰所胜妄行，而所生者受病也。肝木之气不平，则肺金之气自搏，故曰所不胜搏之也。

　　盖木气不平，土金交搏，相迫为疾，故曰气迫也。相生、相克、相胜展转无穷，举一以例其余也。

　　何谓五脏配合五行、四时、五音？盖五行者，金、木、水、火、土也；四时者，春、夏、秋、冬也；五音者，宫、商、角、征、羽也。肝主筋，其华在爪，其藏魂，其声呼，其液泣，应角音，调而直，属木，应乎春令，其色青，其味酸；心主血脉，其荣在色，其藏神，其养血，其候音，其声言，其液汗，应征音，和而长，属火，应乎夏令，其色赤，其味苦；肺主皮毛，其华在毛，其藏魄，其声器，其液涕，应商音，轻而劲，属金，应乎秋令，其色白，其味辛；肾主骨，其华在发，其充在骨，其藏精与志，其候耳，其声呻，其液唾，应羽音，沉而深，属水，应乎冬令，其色黑，其味咸；脾主肌肉，其华在唇四白，其充在肌，其藏意与志，其声歌，其液涎，应宫音，大而和，属土，应乎四季月，其色黄，其味甘，是五脏配合五行、四时、五音也。何谓四季之脉？谓春弦、夏钩、秋毛、冬石。然春脉弦者，谓正月寅，二月卯，木旺，春日脉浮，如鱼游在波，虽出犹未全浮，故其脉弦而长，以应东方肝木之气也；夏脉钩者，谓四月巳，五月午，火上炎，夏日在肤，阳气太盛，故其脉来有力，浮大而数，以应南方心火之气也；秋脉毛者，谓七月申，八月酉，金旺，而金性轻浮，秋日下肤，随阳气渐降，将欲藏去，故其脉来浮涩而短，以应西方肺金之气也；冬脉石者，谓十月玄，十一月子，水旺，而水性下流，冬日在骨，阳气伏藏，故其脉沉濡软滑，以应北方肾水之气也；辰戌丑未四季月，脉迟缓者，谓土性浓重，其脉来和缓而大，以应中央脾土之气也。四时之脉，虽有弦、钩、毛、石之分，然春三月，六部中俱带弦；夏三月，俱带洪；秋三月，俱带浮；冬三月，俱带沉。六部内按之，又兼和缓为有胃气，此无病之脉也。若乃见弦、钩、毛、石而无和缓，此是真脏之脉，人不病而死也。大抵脉者，气血之先也，气血盛则脉盛，气血衰则脉衰，气血热则脉数，气血寒则脉迟，气血壮则脉大，气血微则脉小，气血和则脉平。试以脉之大纲言之，初持脉，轻手候之，脉见于皮肤之间者，阳也，腑也，心脉之应也。盖心肺在上，故其脉皆浮，若浮大而散者，心也；浮涩而短者，肺也。重手按之，脉附于肌肉之下者，阴也，脏也，肝肾之应也。盖肝肾在下，故其脉皆沉，若弦而长者，肝也；沉而软滑者，肾也。不轻不重，中而取之，脉应于肌肉之间，阴阳相适，中和之应，脾胃之候也。盖脾居中州，故脉缓而大，此五脏不病之平脉也。诊视者必熟知平脉，然后可以辨病脉也。若短小而见于皮肤之间者，阴乘阳也；洪大而见于肌肉之下者，阳乘阴也。寸尺皆然。

　　又以脉之十二经细分之，脉有浮沉，诊有轻重也。左寸先以轻手得之，是小肠属表；后以重手如六菽之重得之，是心属里。心在肺下，主血脉。心脉循血脉而行，按至血脉而得为浮；稍加力，脉道粗大为大；又稍加力，脉道润软而散，此乃浮大而散，不病之脉也。若出于血脉之上，见于皮肤之间，是其浮也；入于血脉之下，见于筋骨之分，是其沉也。左关先以轻手得之，是胆属表；后以重手如十二菽之重取之，是肝属里。

　　肝在脾下，主筋。肝脉循筋而行。按至筋平，脉道如筝弦者为弦，次稍加力，脉道迢迢为长，此弦、长为不病之脉也。若出于筋上，见于皮肤血脉之间，是其浮也；入于筋下，见于骨上，是其沉也。左尺先以轻手得之，是膀胱属表；后以重手取之，度如十五菽之重而得之，是肾属里。肾在肝下，主骨。肾脉循骨而行，按至骨上得之为沉；又重手按之，脉道无力者为濡；举指来疾流利者为滑，此乃沉濡而滑，不病之脉也。若出于骨上，见于皮肤血脉筋肉之间，是其浮也；入而至骨，是其沉也。右寸先以轻手得之，是大肠属表；后以重手取之，如三菽之重得之，是肺属里。肺居最高，主皮毛。肺脉循皮毛而行，按至皮毛而得者为浮；稍加力，脉道不利为涩；又稍加力，脉道缩入关中，上半指不动；下半指微动者为短，此浮涩而短，不病之脉也。若出于皮毛之上，见于皮肤之表，是其浮也；入于血脉筋肉之分，是其沉也。右关先以轻手得之，是胃属表；后以重手取之，如九菽之重得之，是脾属里。脾在心下，主肌肉。脾脉循肌肉而行，按至肌肉，脉道如微风杨柳梢之状为缓；又稍加力，脉道敦实者为大，此为缓大，不病之脉也。若出于肌肉之上，见于皮毛之间者，是其浮也；入于肌肉之下，见于筋骨之分者，是其沉也。右尺先以轻手得之，是三焦为表；后以重手得之，是命门属里，为相火，气与肾通也。

　　又有三部九候之诀。三部者，寸、关、尺也；九候者，浮、中、沉也。凡三部，每部各有浮、中、沉三候，三而三之，为九候也。浮主皮肤，候表及腑；中主肌肉，以候胃气；沉主筋骨，候里及脏也。寸为阳，为上部，法天，为心肺，以应上焦，主心胸以上至头之有疾也；关为阴阳之中，为中部，法人，为肝脾，以应中焦，主膈以下至脐之有疾也；尺为阴，为下部，法地，为肾命，以应下焦，主脐以下至足之有疾也。此三部诊候之大法也。

　　又脉有上下、来去、至止，此六字不明，则阴阳虚实不别也。上者、来者、至者为阳；下者、去者、止者为阴。上者、自尺部上于寸口，阳生于阴也；下者，自寸口下于尺部，阴生于阳也。来者，自骨肉之分，而出于皮肤之际，气之升也。去者自皮肤之际，而还于骨肉之分，气之降也。应曰至，息曰止也。

　　何谓生克之理？谓五行有相克、相生也。相生者，谓金生水、水生木、木生火、火生土、土生金是也；相克者，谓金克木、木克土、土克水、水克火、火克金是也。凡脉遇相生者吉，相克者凶，何也？盖心若见沉细，肝见短涩，肾见迟缓，肺见洪大，脾见弦长，皆遇克也，为鬼贼相侵，危证也。又心若见缓，肝见洪，肺见沉之类，是子扶养于母，遇我之脉生也，虽病易瘥。至而肾病传肝，肝病传心之类，此母来抑子，病虽不死，亦延绵日久矣。又我克者为妻，假如春属木，脉见脾土，是夫得妻脉也。妻来乘夫，虽非正克，然春中独见脾脉，土乘木衰，土乘之，则生金来克木耳。若肝脉弦缓，而本体尚存，脾土虽乘之，为微邪，不足虑也；若本脉全无，而独见脾缓之脉，为害必矣。《脉赋》云：假令春得肺脉为鬼，得心脉则为肝儿，肾为其母，脾则为妻。故春得脾而莫疗，冬见心而不治，夏得肺而难瘥，秋得肝亦何疑。此即四时休旺，以例生克之义也。然人脉之息数，出气为呼，入气为吸。一呼一吸，为之一息。一息之间。脉来四至或五至，为平和，不大不小，和缓舒畅，此无病之脉也。至于三迟二败，冷而危也；六数七极，热之甚也；八脱九死，极于十一二至，与夫奄奄两息一至，则又散而为变也。如六数七极，热也，脉中有力，为有神矣，当泄其热；三迟二败，寒也，脉中有力，为有神矣，当去其寒；若数极迟败中，不复有力，为无神也，将何所悖耶？可与之决死期矣。

　　然脉理大要，元人又谓不出于浮、沉、迟、数、滑、涩六脉也。浮脉轻手取之；沉脉重手取之；迟、数之脉，以己之呼吸而取之；滑、涩之脉，则又察乎往来之形也。浮者，阳也，脉在肉上行也，轻手乃得。而芤、洪、散、大、长、濡、弦，皆轻手而得之类也。沉者，阴也。脉在肉下行也，重手乃得。

　　而伏、石，短、细、牢、实，皆重手而得之类也。迟者，脉不急也，一息二、三至。而濡、缓皆迟之类也。

　　数者，脉来速也，一息六、七至。而疾、促皆数之类也。至于滑、涩之脉，则以往来察其形状也。浮为阳，在表，为风、为虚；沉为阴，在里，为湿、为实；数则在腑，为热、为阳、为燥；迟则在脏，为寒、为冷、为阴；滑为血多气少；涩为气多血少；滑为血有余；涩为气独滞。是浮、沉、迟、数、滑、涩六脉，此诊家之要法也。

　　男子左手脉常大于右手者，为顺；女子右手脉常大于左手者，为顺。男脉在关上，女脉在关下。男子尺脉常弱，寸脉常盛；女子尺脉常盛，寸脉常弱，是其常也。反者，男得女脉为不足，女得男脉为太过。是以男子不可久泻，女子不可久吐。上部有脉，下部无脉，其人当吐，不吐不死；上部无脉，下部有脉，病虽重，不死，何也？盖人有迟脉，谓有元气，犹树之有根也。凡人左手属阳，右手属阴；汗多亡阳，下多亡阴。诸阴为寒，诸阳为热。

　　至于疾病为证，又有阴阳表里之辨。盖六淫之邪，袭于经络，而未入于胃腑，如左手人迎脉紧盛，大于气口一倍，为外感风寒，皆属于表，为阳也，腑也。七情之气，郁于心腹之内，不能越散。

　　饮食五味之伤，留于肠胃之间，不能通泄。如右手气口脉大人迎一倍，脉紧盛，为内伤饮食，皆属于里，为阴也，脏也。若人迎、气口俱紧盛，此为夹食伤寒，为内伤外感俱见也。又阳经取决于人迎，阴经取决于气口。左脉不和，为病在表，为阳，主四肢；右脉不和，为病在里，为阴，主腹脏。

　　至于诸脉，又有表里、阴阳主病之异，何也？盖谓脉有七表、八里、九道，凡二十四种是也。自六朝以前，诊视固无此说，然此起于高阳生之议论，义虽未得其统要，然智者缘此而进，亦足以察病之原委焉。七表者何？谓浮、芤、滑、实、弦、紧、洪也。歌曰：浮按不足举有余，芤脉中空两畔居。滑体如珠中有力，实形逼逼与长俱。弦如始按弓弦状，紧若牵绳转索状，洪举按之皆极大。此名七表不同途。

　　其见于病曰：浮为中风芤失血，滑吐实下分明别，弦为拘急紧为疼，洪大从来偏主热。八里如何？微、沉、缓、涩、迟、伏、濡、弱也。歌曰：微来如有又如无，沉举全无按有余，迟缓息间三度至，濡来散止细仍虚，伏须切骨沉相类，弱脉沉微指下图，涩脉如刀轻刮竹，分明入里坦如途。其见于病曰：迟寒缓结微为痞，涩因血少沉气滞，伏为积聚濡不足，弱则筋痿少精气。九道者何？长、短、促、结、虚、细、代、牢、动也。歌曰：长脉流利通三部，短脉本部不及些，虚脉迟大无力软，促脉来数急促欤，结脉时止而迟缓，代脉不还真可吁，牢脉如弦沉更实，动脉鼓动无定居，细脉虽有但如线，九道之形乃自殊。

　　其见于病曰：长为阳毒三焦热，短气壅郁未得倡，促阳气拘时兼滞，虚为血少热生惊，代主气耗细气少，牢气满急时主疼，结主积气闷兼痛，动是虚劳血痢崩。然七表属阳、八里属阴，九道有阴有阳，各随寸、关、尺及脏腑诊之。若在寸口，膈以上病；在关中，胃以下病；在尺内，脐以下病。

　　大抵元气之来，力和而缓；邪气之至，力强而峻。凡尺脉上不至关为阴绝，寸脉下不至关为阳绝。阴阳相绝，人何以根据，脉之大概，如斯而已。

　　卷之一　脉诀

</div>
    <div class="pagination">
<span class="current-page">1</span><a href="古今医鉴_page2.html">2</a><a href="古今医鉴_page3.html">3</a><a href="古今医鉴_page4.html">4</a><a href="古今医鉴_page5.html">5</a><a href="古今医鉴_page6.html">6</a><span>...</span><a href="古今医鉴_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
