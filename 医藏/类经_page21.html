<!DOCTYPE html>
<html>
<head>
    <meta charset="UTF-8">
    <title>类经 - 第 21 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 21 页/共 96 页</h1>
    <div class="content">　　黄帝曰：愿闻身形应九野奈何？（九野，即八卦九宫之位也。）岐伯曰：请言身形之应九野也，左足应立春，其日戊寅己丑。（此左足应艮宫，东北方也。立春后，东北节气也。寅丑二日，东北日辰也。故其气皆应于艮宫。然乾坤艮巽，四隅之宫也。震兑坎离，四正之宫也。土王于四季，故四隅之宫皆应戊己，而四正之宫各有所王。后仿此。）左胁应春分，其日乙卯。（此左胁应震宫也。左胁，正东方也。春分后，正东节气也。乙卯日，东方之正也。故其气皆相应。）左手应立夏，其日戊辰己巳。（此左手应巽宫，东南方也。立夏后，东南节气也。戊辰己巳，东南日辰也。故其气皆相应。）膺喉首头应夏至，其日丙午。（胸前曰膺。膺喉首头应离宫，正南方也。夏至后，正南节气也。丙午日，南方之正也。故其气皆相应。）右手应立秋，其日戊申己未。（此右手应坤宫，西南方也。立秋后，西南节气也。戊申己酉，西南日辰也。

　　故其气皆相应。）右胁应秋分，其日辛酉。（此右胁应兑宫，正西方也。秋分后，正西节气也。辛酉日，西方之正也。故其气皆相应。）右足应立冬，其日戊戌己亥。（此右足应干宫，西北方也。立冬后，西北节气也。戊戌己亥，西北日辰也。

　　故其气皆相应。）腰尻下窍应冬至，其日壬子。（此腰尻下窍应坎宫，正北方也。冬至后，正北节气也。壬子日，北方之正也。故其气皆相应。）六腑、膈下三脏应中州，其大禁，大禁太一所在之日及诸戊己。（此膈下应中宫也。膈下，腹中也。三脏，肝脾肾也。六腑三脏，俱在膈下腹中，故应中州。其大禁者，在太一所在之日及诸戊己日。盖戊己属土，虽寄王于四季，而实为中宫之辰，故其气应亦如太一。按：太一义出九宫八风篇，详运气类三十五，如冬至居叶蛰宫四十六日、立春居天留宫四十六日之类是也。但彼止言八宫而不及中宫，此节乃言中宫太一所在之日，意者于八宫太一数中，凡值四季土王用事之日，即中宫太一之期也，惟博者正之。）凡此九者，善候八正所在之处，（九，九宫也。正，正风也。

　　八正，即八方王气之所在，太一之谓也。九宫定则八正之气可候矣。）所主左右上下体体有痈肿者，欲治之，无以其所直之日溃治之，是谓天忌日也。（天地八正之方，即人身气王之所，故所主左右上下，凡身体有痈肿之处，勿以所直之日溃治之，恐其走泄元气，以犯天忌不吉也。此当与九宫八风及贼风邪气乘虚伤人二章参阅，详运气类三十五、六，仍有图在图翼二卷。）

　　十卷　标本类

　　一、六气标本所从不同

　　（素问至真要大论）

　　帝曰：六气标本，所从不同奈何？（六气者，风寒暑湿火燥，天之令也。标，末也。本，原也。犹树木之有根枝也。

　　分言之则根枝异形，合言之则标出乎本。此篇当与六微旨大论，少阳之上，火气治之，中见厥阴之义参看，详运气类第六。）岐伯曰：气有从本者，有从标本者，有不从标本者也。帝曰：愿卒闻之。（不从标本者，从中气也。）岐伯曰：少阳太阴，从本；（六气少阳为相火，是少阳从火而化，故火为本，少阳为标。太阴为湿土，是太阴从湿而化，故湿为本，太阴为标。二气之标本同，故经病之化皆从乎本。）少阴太阳，从本从标；（少阴为君火，从热而化，故热为本，少阴为标，是阴从乎阳也。太阳为寒水，从寒而化，故寒为本，太阳为标，是阳从乎阴也。二气之标本异，故经病之化，或从乎标，或从乎本。）阳明厥阴，不从标本，从乎中也。（阳明为燥金，从燥而化，故燥为本，阳明为标。厥阴为风木，从风而化，故风为本，厥阴为标。但阳明与太阴为表里，故以太阴为中气，而金从湿土之化。厥阴与少阳为表里，故以少阳为中气，而木从相火之化。是皆从乎中也。详义见图翼三卷，上中下本标中气图解。）故从本者，化生于本；从标本者，有标本之化；从中者，以中气为化也。（六气之太过不及皆能为病，病之化生必有所因，故或从乎本，或从乎标，或从乎中气，知其所从，则治无失矣。）帝曰：脉从而病反者，其诊何如？（谓脉之阴阳必从乎病，其有脉病不应而相反者，诊当何如也。）

　　岐伯曰：脉至而从，按之不鼓，诸阳皆然。（阳病见阳脉，脉至而从也。若浮洪滑大之类，本皆阳脉，但按之不鼓，指下无力，便非真阳之候，不可误认为阳。凡诸阳证得此者，似阳非阳皆然也。故有为假热、有为格阳等证，此脉病之为反也。）帝曰：诸阴之反，其脉何如？岐伯曰：脉至而从，按之鼓甚而盛也。（阴病见阴脉，脉至而从矣。若虽细小而按之鼓甚有力者，此则似阴非阴也。凡诸阴病而得此，有为假寒，有为格阴，表里异形，所以为反。凡此相反者，皆标本不同也。如阴脉而阳证，本阴标阳也。阳脉而阴证，本阳标阴也。故治病当必求其本。）

　　十卷　标本类

　　二、病有标本取有逆顺

　　（素问至真要大论 随前篇）

　　是故百病之起，有生于本者，有生于标者，有生于中气者；有取本而得者，有取标而得者，有取中气而得者，有取标本而得者；有逆取而得者，有从取而得者。（百病之生于本标中气者，义见前篇。中气，中见之气也，如少阳厥阴互为中气，阳明太阴互为中气，太阳少阴互为中气，以其相为表里，故其气互通也。取，求也。病生于本者，必求其本而治之。病生于标者，必求其标而治之。病生于中气者，必求中气而治之。或生于标、或生于本者，必或标或本而治之。取有标本，治有逆从。以寒治热，治真热也。以热治寒，治真寒也，是为逆取。以热治热，治假热也，以寒治寒，治假寒也，是为从取。逆从义，详论治类第四。）逆，正顺也。若顺，逆也。（病热而治以寒，病寒而治以热，于病似逆，于治为顺，故曰逆，正顺也。病热而治以热，病寒而治以寒，于病若顺，于治为反，故曰若顺，逆也。本论曰：逆者正治，从者反治。是亦此意。）故曰：知标与本，用之不殆，明知逆顺，正行无问。此之谓也。不知是者，不足以言诊，足以乱经。（用，运用也。殆，危也。正行，执中而行，不偏不倚也。无问，无所疑问以资惑乱也。不有真见，乌能及此？错乱经常，在不知其本耳。）故大要曰：粗工嘻嘻，以为可知，言热未已，寒病复始，同气异形，迷诊乱经。此之谓也。（粗工，浅辈也。嘻嘻，自得貌。妄谓道之易知，故见标之阳，辄从火治，假热未除，真寒复起。虽阴阳之气若同，而变见之形则异。即如甲乙同为木化，而甲阳乙阴；一六同为水数，而一阳六阴，何非同气异形者？粗工昧此，未有不迷乱者矣。）夫标本之道，要而博，小而大，可以言一而知百病之害，言标与本，易而勿损，察本与标，气可令调，明知胜复，为万民式，天之道毕矣。（要而博、小而大者，谓天地之运气，人身之疾病，变化无穷，无不有标本在也。如三阴三阳，皆由六气所化，故六气为本，三阴三阳为标。知标本胜复之化，则气可令调，而天之道毕矣。然疾病之或生于本，或生于标，或生于中气，凡病所从生，即皆本也。夫本者，一而已矣。故知其要则一言而终，不知其要则流散无穷也。）

　　十卷　标本类

　　三、病反其本中标之病治反其本中标之方

　　（素问至真要大论）

　　帝曰：病生于本，余知之矣；生于标者，治之奈何？（病之先受者为本，病之后变者为标。生于本者，言受病之原根。生于标者，言目前之多变也。）岐伯曰：病反其本，中标之病；治反其本，中标之方。（谓病有标本，但反求其所致之本，则见在之标病，可得其阴阳表里之的矣。治有本末，但反求其拔本之道，则治标之运用，可得其七方十剂之妙矣。

　　此无他，亦必求于本之意。）

　　十卷　标本类

　　四、病有标本刺有逆从

　　（素问标本病传论）

　　黄帝问曰：病有标本，刺有逆从奈何？（逆者，谓病在本而刺其标，病在标而刺其本。从者，病在本而刺其本，病在标而刺其标也。）岐伯对曰：凡刺之方，必别阴阳，（阴阳二字，所包者广，如经络时令气血疾病，无所不在。）前后相应，逆从得施，标本相移。（取其前则后应，取其后则前应，故或逆或从，得施其法，而在标在本，可相移易矣。）故曰有其在标而求之于标，有其在本而求之于本；（当从取者若此。）有其在本而求之于标，有其在标而求之于本。（当逆取者若此。）故治有取标而得者，有取本而得者，有逆取而得者，有从取而得者。（各有所宜也。）故知逆与从，正行无问，知标本者，万举万当，不知标本，是谓妄行。（既知标本逆从之道，尚何疑问，又何不当，此甚言标本之不可不知也。当，去声。）

　　十卷　标本类

　　五、标本逆从治有先后

　　（素问标本病传论 灵枢病本篇与此篇同者不重载）

　　夫阴阳逆从标本之为道也，小而大，言一而知百病之害，少而多，浅而博，可以言一而知百也。（一者本也，百者标也。）以浅而知深，察近而知远，言标与本，易而勿及。（此标本逆从阴阳之道，似乎浅近，言之虽易，而实无能及者。）

　　治反为逆，治得为从。（此释逆从为治之义。得，相得也，犹言顺也。）先病而后逆者治其本，先逆而后病者治其本，先寒而后生病者治其本，先病而后生寒者治其本，先热而后生病者治其本，（有因病而致血气之逆者，有因逆而致变生之病者，有因寒热而生为病者，有因病而生为寒热者，但治其所因之本原，则后生之标病，可不治而自愈矣。）先热而后生中满者治其标，先病而后泄者治其本，先泄而后生他病者治其本，必且调之，乃治其他病，先病而后生中满者治其标，先中满而后烦心者治其本。（诸病皆先治本，而惟中满者先治其标，盖以中满为病，其邪在胃，胃者脏腑之本也，胃满则药食之气不能行，而脏腑皆失其所禀，故先治此者，亦所以治本也。）人有客气，有同气。（客气者，流行之运气也，往来不常，故曰客气。同气者，四时之主气也，岁岁相同，故曰同气。气有不和，则客气同气皆令人病矣。）小大不利治其标，小大利治其本。（无论客气同气之为病，即先有他病，而后为小大不利者，亦先治其标。诸皆治本，此独治标，盖二便不通，乃危急之候，虽为标病，必先治之，此所谓急则治其标也。凡诸病而小大利者，皆当治本无疑矣。愚按：此篇标本之义，凡治本者十之八九，治标者惟中满及小大不利二者而已。盖此二者，亦不过因其急而不得不先之也。又如阴阳应象大论曰：治病必求于本。观此必字，即中满及小大不利二证，亦有急与不急之分而先后乎其间者，此则圣人治本治标大义，可洞悉矣。奈何今之医家，多不知求本求标、孰缓孰急之道，以故治标者常八九，治本者无二三，且动称急则治其标，缓则治其本，尚不知孰为可缓，孰为最急，颠倒错认，举手误人，是未明此篇标本之真义耳。）病发而有余，本而标之，先治其本，后治其标。病发而不足，标而本之，先治其标，后治其本。（此以病气强弱而言标本也。如病发之气有余，则必侮及他脏他气，而因本以传标，故必先治其本。病发之气不足，则必受他脏他气之侮，而因标以传本，故必先治其标。盖亦治所从生也。）谨察间甚，以意调之，间者并行，甚者独行。（间者言病之浅，甚者言病之重也。病浅者可以兼治，故曰并行。病甚者难容杂乱，故曰独行。盖治不精专，为法之大忌，故当加意以调之也。一曰病轻者，邪气与元气互为出入，故曰并行。病甚者，邪专王而肆虐，故曰独行。于义亦通。间，去声。）先小大不利而后生病者治其本。

　　（二便不利，皆为急证，故无论标本，即当先治。此一句当在前小大不利之后，必古文脱简误入于此。愚按：二便之治，小便尤难，但知气化则能出矣之意，则大肠之血燥者，不在硝黄，而膀胱之气闭者，又岂在五苓之类？）

　　十一卷　气味类

　　一、天食人以五气地食人以五味

　　（素问六节藏象论 附：草根树皮说）

　　帝曰：余闻气合而有形，因变以正名，天地之运，阴阳之化，其于万物，孰少孰多，可得闻乎？（因气之合而有万物之形，因形之变而有万物之名，皆天地之运，阴阳之化也。然万物之广，孰少孰多，无不有数，欲详知之，故以为问。）

　　岐伯曰：悉哉问也，天至广，不可度，地至大，不可量，大神灵问，请陈其方。（天地广大，不可度量，万物众多，亦难尽悉，请陈其方，谓举其要者言之耳。）草生五色，五色之变，不可胜视。草生五味，五味之美，不可胜极。（此以草言者，木亦在其中矣。青黄赤白黑，五色之正也，然色有浅深间杂之异，故五色之变不可胜视。酸辛甘苦咸，五味之正也，然味有浓薄优劣之殊，故五味之美，不可胜极。即此五色五味之变，已不可穷，而天地万物之化，又乌得而量哉？）嗜欲不同，各有所通。（物性不齐，各有嗜欲，声色臭味，各有相宜，故各有所通也。）天食人以五气，地食人以五味。（天以五气食人者，臊气入肝，焦气入心，香气入脾，腥气入肺，腐气入肾也。地以五味食人者，酸先入肝，苦先入心，甘先入脾，辛先入肺，咸先入肾也。清阳化气出乎天，浊阴成味出乎地，故天食人以气，地食人以味，此即天地之运，阳阴之化，而人形之所以成也。）五气入鼻，藏于心肺，上使五色修明，音声能彰。（五气入鼻，由喉而藏于心肺，以达五脏。心气充则五色修明，肺气充则声音彰着。盖心主血，故华于面。肺主气，故发于声。）五味入口，藏于肠胃，味有所藏，以养五气，气和而生，津液相成，神乃自生。（五味入口，由咽而藏于肠胃，胃藏五味，以养五脏之气，而化生津液以成精。精气充而神自生，人生之道，止于是耳。而其所以成之者，则在于天之气，地之味。气味之切于用者，则在乎药食之间而已。愚按：本篇帝以天地阴阳之化为问，而伯独以草为对，因发明五气五味之理。观者但谓其言草，而不知人生所赖者惟此，故特明其义，诚切重之也。余居京邸，尝治一荐绅之疾，愈已七八，势在将安。忽其契者，荐一伪诞庸流，以导引栽接称长技，极口眇医，冀要其功。且云：彼医药者，虽为古法，然但可除轻浅之疾，疗不死之病耳。至于存真接气，固本回天，岂果草根树皮之力所能及哉？病者忻服，信为神仙。自后凡见相侯者，辄云近得神仙之术，幸脱沉 ，今赖为主，而以药副之。余闻是言，殊为不平。然窃计之，则又安忍以先圣之道，为人之副。由是谢绝，不为加意。居无何，旧疾大作，遣人相延者再四且急。余不得已，勉效冯妇之举，既至，察其药缺已久，更剧于前，复为殚竭心力，仅获保全。乃相问曰：向闻得导引之功，今则何以至此？彼赧颜答曰：此固一说，然亦无可凭据，及病作而用之，则无济于事，以今观之，似不可与斯道争先也。余因告之曰：医祖三皇，其来尚矣，岂易言者哉？虽轩岐之教，初未尝废恬 虚无、呼吸精气之说，然而缓急之宜，各有所用。若于无事之时，因其固有而存之养之，亦足为却病延年之助，此于修养之道，而有能及其妙者，固不可不知也。至于疾病既成，营卫既乱，欲舍医药，而望其邪可除，元可复，则无是理也。亦犹乱世之甲兵，饥馁之粮饷，所必不容己者，即此药也。孰谓草根树皮，果可轻视之哉？然余犹有说焉，按史氏曰：人生于寅。朱子曰：寅为人统。夫寅属三阳，木王之乡也，而人生应之，其为属木可知矣。至察养生之用，则琼浆玉粒，何所生也？肥鲜甘脆，何所成也？高堂广厦安其居，何所建也？布帛衣裘温其体，何所制也？然则草木之于人也，服食居处，皆不可以顷刻无也，无则无生矣。而人之属木也，果信然否？第以谷食之气味，得草木之正；药饵之气味，得草木之偏。得其正者，每有所亏；钟其偏者，常有所胜。以所胜而治所亏，则致其中和而万物育矣。此药饵之功用，正所以应同声，求同气，又孰有更切于是而谓其可忽者哉？是以至圣如神农，不惮其毒，而遍尝以救蒸民者，即此草根树皮也。何物狂生，敢妄肆口吻，以眇圣人之道乎！病者闻之曰：至哉言也，谨奉教矣。言者闻之，乃缩颈流汗而不敢面者许久焉。余观本篇之言，知岐伯之意正亦在此，因并附之，用以彰其义云。）

　　十一卷　气味类

　　二、五谷五味其走其宜其禁

　　（灵枢五味 全）

　　黄帝曰：愿闻谷气有五味，其入五脏，分别奈何？伯高曰：胃者，五脏六腑之海也，（玉版篇曰：胃者，水谷气血之海也。）水谷皆入于胃，五脏六腑皆禀气于胃。（气味之正者莫如水谷，水谷入胃以养五脏，故脏腑者皆禀气于胃，而胃为五脏六腑之本。）五味各走其所喜，谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。（五脏嗜欲不同，各有所喜，故五味之走，亦各有先。然既有所先，必有所后，而生克佐使，五脏皆有相涉矣。

　　至真要大论言五味各有先入，义与此同，见论治类第七。）谷气津液已行，营卫大通，乃化糟粕，以次传下。（人受气于谷，故谷气入于营卫，其糟粕之质，降为便溺，以次下传，而出于大肠膀胱之窍。）黄帝曰：营卫之行奈何？伯高曰：谷始入于胃，其精微者，先出于胃，之两焦，以溉五脏，别出两行营卫之道。（谷之精气，先出于胃，即中焦也。而后至上下两焦，以溉五脏。之，至也。溉，灌注也。两行，言清者入营，营行脉中，浊者入卫，卫行脉外，故营主血而濡于内，卫主气而布于外，以分营卫之道。）其大气之搏而不行者，积于胸中，命曰气海，出于肺，循喉咽，故呼则出，吸则入。

　　（大气，宗气也。搏，聚也。循，由也。气海，即上气海，一名膻中，居于膈上。盖人有三气，营气出于中焦，卫气出于下焦，宗气积于上焦，出于肺，由喉咙而为呼吸出入，故曰气海。搏音团。咽音烟。循音巡。）天地之精气，其大数常出三入一，故谷不入，半日则气衰，一日则气少矣。（人之呼吸，通天地之精气，以为吾身之真气。故真气者，所受于天，与谷气并而充身也。然天地之气，从吸而入；谷食之气，从呼而出。总计出入大数，则出者三分，入止一分。惟其出多入少，故半日不食，则谷化之气衰；一日不食，则谷化之气少矣。知气为吾身之宝，而得养气之玄者，可以语道矣。）黄帝曰：谷之五味，可得闻乎？伯高曰：请尽言之。五谷： 米甘，麻酸，大豆咸，麦苦，黄黍辛。（ ，俗作粳。麻，芝麻也。大豆，黄黑青白等豆均称大豆。黍，糯小米也，可以酿酒，北人呼为黄米，又曰黍子。此五谷之味合五行者。

　　音庚。）五果：枣甘，李酸，栗咸，杏苦，桃辛。（此五果之味合五行者。）五畜：牛甘，犬酸，猪咸，羊苦，鸡辛。（此五畜之味合五行者。）五菜：葵甘，韭酸，藿咸，薤苦，葱辛。（藿，大豆叶也。薤，野蒜也。尔雅翼曰：薤似韭而无实。

　　此五菜之味合五行者。薤音械。）五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜，五宜所言五色者。（此五色之合于五味者。）

　　脾病者，宜食 米饭牛肉枣葵。（此下言脏病所宜之味也。脾属土，甘入脾，故宜用此甘物。）心病者，宜食麦羊肉杏薤。（心属火，苦入心，故宜用此苦物。）肾病者，宜食大豆黄卷猪肉栗藿。（大豆黄卷，大豆芽也。肾属水，咸入肾，故宜用此咸物。）肝病者，宜食麻犬肉李韭。（肝属木，酸入肝，故宜用此酸物。）肺病者，宜食黄黍鸡肉桃葱。（肺属金，辛入肺，故宜用此辛物。此上五节，与五脏生成论之五合、宣明五气篇之五入者意同，皆用本脏之味以治本脏之病也。）

　　五禁：肝病禁辛，（辛味属金，能克肝木。此下五节，当与宣明五气篇辛走气、气病无多食辛等义参看。）心病禁咸，（咸味属水，能克心火。）脾病禁酸，（酸味属木，能克脾土。）肾病禁甘，（甘味属土，能克肾水。）肺病禁苦。（苦味属火，能克肺金。）

　　肝色青，宜食甘， 米饭牛肉枣葵皆甘。（此下言脏气所宜之味也。藏气法时论曰：肝苦急，急食甘以缓之。即此意也。此下五节，仍与藏气法时论后文相同，见疾病类二十四。）心色赤，宜食酸，犬肉麻李韭皆酸。（藏气法时论曰：心苦缓，急食酸以收之。）脾色黄，宜食咸，大豆豕肉栗藿皆咸。（启玄子云：究斯宜食，乃调利机关之义也。肾为胃关，脾与胃合，故假咸柔 以利其关，关利而胃气乃行，胃行而脾气方化。故脾之宜味，与他脏不同。藏气法时论曰：脾苦湿，急食苦以燥之。）肺色白，宜食苦，麦羊肉杏薤皆苦。（藏气法时论曰：肺苦气上逆，急食苦以泄之。）肾色黑，宜食辛，黄黍鸡肉桃葱皆辛。（藏气法时论曰：肾苦燥，急食辛以润之，开腠理，致津液，通气也。）

　　十一卷　气味类

　　三、五味之走各有所病

　　（灵枢五味论 全）

　　黄帝问于少俞曰：五味入于口也，各有所走，各有所病。酸走筋，多食之令人窿；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人 心。余知其然也，不知其何由，愿闻其故。（癃，良中切。 ，美本切。）少俞答曰：酸入于胃，其气涩以收，上之两焦弗能出入也。（谓上中二焦涩结不舒也。）不出即留于胃中，胃中和温则下注膀胱，膀胱之胞薄以懦，得酸则缩，绻约而不通，水道不行，故窿。（绻，不分也。约，束也。癃，小水不利也。味过于酸，则上之两焦弗能出入，若留于胃中，则为吞酸等疾。若胃中温和不留，则下注膀胱，膀胱得酸则缩，故为癃也。愚按：阴阳别论有云女子胞者，气厥论有云胞移热于膀胱者，五音五味篇有云冲脉任脉皆起于胞中者，凡此胞字皆音包，乃以子宫为言也。此节云膀胱之胞者，其音抛，以溲脬为言也。盖胞音有二，而字则相同，恐人难辨，故在本篇特加膀胱二字，以明此非子宫，正欲辨其疑似耳。奈何后人不解其意，俱读为包，反因经语，遂认膀胱与胞为二物。故在类纂则曰膀胱者胞之室，王安道则曰膀胱为津液之府，又有胞居膀胱之室之说，甚属不经。夫脬即膀胱，膀胱即脬也，焉得复有一物耶？致资后学之疑，莫知所辨，皆见之不真耳，知者当详察之。）阴者，积筋之所终也，故酸入而走筋矣。（阴者，阴器也。积筋者，宗筋之所聚也。肝主筋，其味酸，故内为膀胱之癃，而外走肝经之筋也。又宣明五气篇曰：酸走筋，筋病无多食酸。）

　　黄帝曰：咸走血，多食之令人渴何也？少俞曰：咸入于胃，其气上走中焦，注于脉则血气走之，血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。（血为水化，咸亦属水，咸与血相得，故走注血脉。若味过于咸，则血凝而结，水液注之，则津竭而渴。然血脉必化于中焦，故咸入中焦而走血。又宣明五气篇曰：咸走血，血病无多食咸。）

</div>
    <div class="pagination">
<a href="类经_page20.html">上一页</a><span>...</span><a href="类经_page16.html">16</a><a href="类经_page17.html">17</a><a href="类经_page18.html">18</a><a href="类经_page19.html">19</a><a href="类经_page20.html">20</a><span class="current-page">21</span><a href="类经_page22.html">22</a><a href="类经_page23.html">23</a><a href="类经_page24.html">24</a><a href="类经_page25.html">25</a><a href="类经_page26.html">26</a><span>...</span><a href="类经_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
