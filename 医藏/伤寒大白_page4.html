<!DOCTYPE html>
<html>
<head>
    <meta charset="UTF-8">
    <title>伤寒大白 - 第 4 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 4 页/共 36 页</h1>
    <div class="content">　　升麻干葛汤升麻 干葛 白芍药 甘草 生姜 枣肉前方葛根解肌汤，治阳明发热无汗恶寒者。此方治阳明有汗发热恶寒者，盖汗出而热不减，不重在发汗。此方妙在但散邪不发汗者。

　　防葛石膏汤防风 葛根 石膏 知母 广皮 甘草葛根解肌汤，治阳明无汗发热恶寒。升麻干葛汤，治阳明有汗发热恶寒。若口渴消水，表里俱见，立此方和解。

　　小柴胡汤柴胡 黄芩 广皮 人参 半夏 甘草太阳恶寒，阳明恶寒，前已分别各条治法。今少阳寒热，通以小柴胡汤加减，以应变化。

　　恶寒无汗，加防风；头痛身痛，加川芎、羌活；目痛额痛，加干葛、白芷；恶寒足冷，腰痛脚痛，加独活；恶寒发热，胁肋痛，加青皮、山栀、枳壳、木通、苏梗；有汗，加白芍药，助柴胡，同止寒热；血不足而恶寒，倍加当归、白芍药；胸前饱闷，去人参加枳朴；大便闭结，小腹胀痛，加大黄；小便不利，加木通；喘咳，加枳、桔、杏仁；里有积热，加栀、连；呕吐，倍半夏，加竹茹、浓朴；口燥痰多，去半夏易栝蒌霜、贝母；口渴唇焦，加石膏、知母、竹叶。小柴胡汤，有人参，无大黄，治中气虚邪，在半表半里者。大柴胡汤，有大黄，无人参，治肠胃实热，大便秘结者。柴胡饮子，有人参，有大黄，治中气虚，大便结热，有潮热者。

　　柴胡桂枝汤 见发热。

　　少阳症，又见太阳恶寒，以柴胡汤加羌、独，散太阳表邪。无汗恶寒，加羌活、防风。见阳明症，加葛根。

　　黄 建中汤黄 桂枝 白芍药 甘草 大枣中气虚寒而恶寒，以建中汤加入黄 ，实营卫；胸前凝滞，加砂仁、广皮；元气虚，加参、术；血虚，加当归；真阳虚，加桂、附，去桂枝。

　　玉屏散黄 防风 甘草中气虚，则用黄 建中汤；表气虚而恶寒，则用玉屏散。本草云：黄 得防风，其功愈大，非言补气之功，言固表之功。元气虚，加参术；阴血虚，加归芍。

　　吴茱萸汤吴茱萸 生姜 人参 大枣以下皆阴症恶寒之方。厥阴干呕，吐涎沫，恶寒，故以此方主治。痰多，加半夏；气逆，加广皮、藿香、砂仁。

　　通脉四逆汤干姜 熟附子 甘草 葱白不发热而手足厥冷，三阴经阴症寒厥恶寒也，仲景以此方治之。家秘加广皮和中州，助葱白以行阳气；加黄 协姜、附而达表。方书用黄 同防风，助黄 实腠理。此以用姜、附加黄 ，助姜、附外固皮毛。

　　当归四逆汤当归 白芍药 桂枝 通草 细辛 大枣 甘草此方治血虚伤寒发表者也。伤寒气血充足，略一恶寒，即发热作汗。若气血虚，不能发热作汗，故恶寒厥冷，脉细欲绝，宛似阴症。仲景以当归、芍药，与桂枝、细辛同用，全在养血散表，实非阴症温经治法。家秘加川芎、葱白，助其通阳和阴，作汗外解。

　　芍药甘草附子汤白芍药 甘草 附子未发汗而发热恶寒，宜发汗。既发汗而表症仍在者，尚宜再汗。今因发汗后反恶寒，此因汗而亡阳恶寒也。然亡气中之阳，用四逆汤；亡血中之阳，用芍药甘草附子汤。

　　附子汤附子 白术 白芍药 人参 茯苓此方即真武汤加人参，仲景治少阴背恶寒，口中和者。因此悟得仲景用八味肾气丸，补水中之火，补天一生水。用真武汤，补土中之火，补地二成之也。

　　卷一

　　发热

　　发热有翕翕发热，蒸蒸发热。翕翕发热者，身热无汗，恶寒拘紧，如鸟羽之合而不发舒，此邪伤于表，郁于肌肤，表热而里未热，治宜发散表邪。蒸蒸发热者，手足遍身 多汗，热而润泽，此表邪已散，热郁于里，蒸汗时时外出也，治宜清热。若便结腹胀，有下症者，下之。此以表热里热分两大法也。若发热无汗，脉浮紧，此太阳伤营之表症也。冬月西北人，用麻黄汤。余三时用羌活冲和汤、羌活败毒散。若发热有汗，脉浮缓，此太阳风伤卫之表症也。冬月西北人，用桂枝汤。余三时用加减防风汤。若脉浮，外发热，内烦躁，作渴饮水，小便不利者，此太阳热结膀胱之里症也，仲景以五苓散。清利膀胱。余今广推羌活木通汤，双解太阳表里。若头痛额痛，目痛，鼻干，发汗无汗，微恶寒，脉浮而长，此阳明表症也，治以干葛解肌汤。若发热有汗，口渴引饮，六脉洪数，不恶寒反恶热，此阳明经症也，白虎汤加葛根。若发热烦躁，口渴唇焦，小便闭结，手足时时汗出，六脉沉数，此阳明里症也，宜三黄巨胜汤、导赤各半汤、凉膈散。若口干舌刺，小腹硬满，欲大便而不得便，脉沉数者，此阳明之下症，宜承气汤下之。若时寒时热，头侧作痛，两耳常聋，呕而口苦，此少阳经症也，脉弦而紧无汗者，柴胡防风汤散表；脉弦而数有汗者，小柴胡汤和解。若身虽寒热，大便闭结，腹痛胀满，脉见沉数，时时汗出者，此少阳里热下症也，宜大柴胡汤下之。

　　按三阳发热之症，要分别有汗无汗，汗多汗少。夫无汗发热，为表热，易知者也。亦有汗出未多，而发热不减，人多误为里热矣。汗出未多而热不减，犹易知其表热也；至汗出多而发热不减，尚是表邪，则难分别矣。例如太阳中风症，自汗出而热不愈，此表热症也。若但以汗多妄用清里，则碍表邪矣。又如风温症，自汗出而热不退，此三阳经表热症也。若误以中风症，用桂枝汤解肌，是犯辛温误治风温矣。若以汗多身热，阳明里热治之，是犯失散在表之风温矣。夫太阳自汗出发热之中风，极似风温症。不知太阳中风恶风寒，风温症则不恶风寒；太阳症口不渴，风温症口多渴；太阳症鼻不塞，风温症鼻塞多眠睡，此症之各别者也。

　　太阳症脉浮缓，风温症脉浮数，此脉之各别者也。夫阳明里热，自汗出热不退之症，又与太阳中风、三时风温症亦相似。然中风风温症，必带恶寒恶风、身痛头痛之表症；若阳明里热，自汗出热不退，则无恶寒身痛之表症，反有恶热口渴里热之症，此症之分别者也。中风、风温之症，脉必浮数；若阳明里热之症，脉必洪大沉数。夫发热而分无汗脉浮以别表热，有汗脉沉以别里热，此经之常、理之正也。然亦有有汗发热脉沉而见表症，但坐以汗出不彻，仍用发汗退热者。夫无汗发热脉浮，人人知其表热，然有火闭无汗之症，其脉亦浮数，连服发表之药，汗不出，后服清里之药，汗出热减而愈者。又如三阳经有表复有里之症，先服散表之药，汗不出热不退，复服和解药，而汗出热退者。总之，发热无汗，表散不得外泄者，宜发汗解表。发热有汗，里热蒸汗自出者，宜清里退热。又汗出身热，微恶风寒，脉见浮大者，此汗出邪不出，尚宜发表。又发热无汗，时或汗出，则热暂退，少顷汗干，或停一日半日，又复发热，仲景但坐以汗出不彻，宜再发汗。更有发热无汗，不恶风寒，脉见沉数者，此里热火闭，不能作汗外解，清其里热，则汗出身凉。另有痰饮积热，郁结肠胃，外冒表邪而发热，用散表之药，汗出而发热不减，用清里而里热不除，此热而有滞之症，又宜消痰化滞，疏散肠胃郁热，则胃气宣扬敷布，里热从上而汗解。

　　太阳病，有发热恶寒者，发于阳也；无热恶寒者，发于阴也。

　　详注前章。

　　太阳病，头痛发热，汗出恶风，脉浮缓者，名中风，桂枝汤主之。

　　此条明风伤卫，汗出恶风，脉浮缓者，用桂枝汤也。

　　桂枝本为解肌，若人脉浮紧，发热汗不出者，不可与也。当须识此，勿令误也。

　　此申桂枝汤，治不得寒伤营、脉浮紧、汗不出症。

　　太阳病，发热汗出者，此为营弱卫强，故使汗出。欲救邪风者，宜桂枝汤主之。

　　此申发热汗出之症，营血无邪而弱，卫气有邪而强，故宜用桂枝汤。

　　病患脏无他病，时发热自汗出而不愈者，此为卫气不和也，先其时发汗则愈。宜桂枝汤主之。

　　按发热自汗有三症：有太阳风伤卫之症，用桂枝汤以解肌；有阳明发热自汗之里热症，用白虎汤以清里；有春三月发热自汗之风温症，用防风石膏汤以和解。前章无时发热之句，此章有时发热之症，故立先其未发热之时，服桂枝汤以发其汗。推而广之，则时寒时热之柴胡症，发作有准之似疟症，皆宜先其时而服药者。

　　中风发热，六七日，不解而烦，有表里症，渴欲饮水，水入即吐者，名曰水逆，五苓散主之，多服暖水，汗出则愈。

　　言中风发热至六七日，有表里症，饮水不得消水，而水逆上吐，此膀胱热结，不通调水道下行，以五苓散散太阳表邪，利膀胱结热，多服暖水，上润皮毛助汗出，下润膀胱宣水道。

　　太阳病，头痛发热，身疼腰痛，骨节疼痛，恶风无汗而喘，麻黄汤主之。

　　此条辨太阳病如此症象，乃寒伤营，宜麻黄汤者。

　　伤寒五六日，呕而发热者，柴胡症具，而以他药下之。柴胡症仍在者，复与柴胡汤，此虽已下之不为逆，必蒸蒸而振，却发热汗出而解。若心下满而硬痛者，此为结胸，大陷胸汤主之。但满而不痛者，此为痞，柴胡汤不中与之，宜泻心汤。详注结胸门。

　　伤寒六七日，发热微恶寒，肢节烦疼，微呕，心下支结，外症未去者，柴胡桂枝汤主之。

　　发热恶寒，肢节烦疼，宜麻黄桂枝汤，今因微呕，心下交结，又兼少阳症，故用柴胡桂枝汤。

　　伤寒身黄发热者，栀子柏皮汤。

　　身黄发热，有从表发散之治。今里热蒸黄，故用此方。

　　太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之则厥逆，筋惕肉 ，此为逆也，以真武汤救之。

　　太阳中风，又恶寒身痛，汗不出而烦躁，名营卫两伤。脉浮紧，用大青龙汤。若脉微而弱，汗出恶风寒，不可服大青龙汤。若误用，则手足厥冷，筋惕肉 ，故以真武汤救之。

　　太阳病，得之八九日，如疟疾状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒此阴阳俱虚，不可更发汗更下更吐也。面色反有热色者，邪未解也，以其不能得小汗出，身必痒，宜桂枝麻黄各半汤。

　　详注似疟。

　　太阳病，发热恶寒，热多寒少，脉微弱者，此无阳也，不可更汗，宜桂枝二越婢一汤。

　　发热恶寒，理宜发汗。然脉微者，阳津不足，故不可发汗。

　　太阳病，发热头痛，脉反沉，若不瘥，身体疼痛，当救其里，宜四逆汤。

　　此太阳症，脉似少阴之条。太阳症，故发热。正气衰微，故脉沉。今以四逆汤温里逐邪，以代麻黄汤，非阴症温经也。

　　伤寒发热，啬啬恶寒，大渴饮水，其腹必满，自汗出，小便利，其病欲解，此肝乘肺也，名曰横，刺期门。

　　伤寒发热，本非肺病，今洒洒恶寒，大渴饮水，此肺热不能通调水道，其腹必满。若自汗出，小便利，则肺病得解。设汗不出，小便不利，此肝胆热邪，乘侮肺金，急刺期门。

　　太阳病，发热汗出，身仍灼热，脉浮汗出，身重多眠鼻鼾者，风温也。

　　太阳病，发热汗出，身仍灼热，脉浮汗多，绝似桂枝汤症；但无恶寒头痛，而有多眠鼻鼾，此风温也，切不可用桂枝汤。

　　发热汗出，解半日许，复烦躁，脉浮大者，可更发汗。

</div>
    <div class="pagination">
<a href="伤寒大白_page3.html">上一页</a><a href="伤寒大白.html">1</a><a href="伤寒大白_page2.html">2</a><a href="伤寒大白_page3.html">3</a><span class="current-page">4</span><a href="伤寒大白_page5.html">5</a><a href="伤寒大白_page6.html">6</a><a href="伤寒大白_page7.html">7</a><a href="伤寒大白_page8.html">8</a><a href="伤寒大白_page9.html">9</a><span>...</span><a href="伤寒大白_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
