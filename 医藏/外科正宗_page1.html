<!DOCTYPE html>
<html>
<head>
    <meta charset="UTF-8">
    <title>外科正宗 - 第 1 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科正宗 - 第 1 页/共 30 页</h1>
    <div class="content">外科正宗 明 陈实功
　　
　　
　　自序
　　历下李沧溟先生尝谓：医之别内外也，治外较难于治内何者？内之症或不及其外，外之症则必根于其内也。此而不得其方，肤俞之疾亦膏肓之莫救矣。乃今古治外者岂少良法神术哉！或缘禁忌而秘于传，或又蹈袭久而传之讹，即无所讹，而其法术未该其全，百千万症，局于数方，以之疗常症，且不免束手，设以异症当之，则病者其何冀焉。余少日即研精此业，内主以活人心，而外悉诸刀圭之法，历四十余年，心习方，目习症，或常或异，辄应手而愈。虽徼及岐黄之灵，肉骨而生死，不无小补于人间，自叩之灵台，则其思虑垂竭矣。既念余不过方技中一人耳，此业终吾之身，施亦有限，人之好善，谁不如我，可不一广其传，而仅韬之肘后乎？于是贾其余力，合外科诸症，分门逐类，统以论，系以歌，淆以法，则微至疥癣，亦所不遗。而论之下从以注，见阴阳虚实之元委也；方之下括以四语，见君臣佐使之调停也；图形之后，又缀以疮名十律，见病不可猜、药石之不可乱投也。他若针灸、若炮炼、若五戒十要、造孽报病之说，不啻详哉其言之也，余心其益 矣。集既成，付之梓，名曰：《外科正宗》。既而揽镜自照，须鬓已白，历下所云治外较难于治内，庶几识余之苦心哉。
　　里中顾比部诸君似亦嘉余之有裨于世，各褒以言，而弁其端。余则惶悚逊谢曰：韩伯休名根未 耶？第诸君且褒余，余敢不益广诸君意，谨唯命，而以是公之养生家前。
　　
　　万历丁巳之秋，七月既望，东海陈实功谨识。
　　卷之一　痈疽门
　　痈疽原委论第一
　　
　　痈疽发背为何生，好好身驱出此形。
　　凡人处世而无疾病者，水升火降精秘血盈也。养生篇曰：毋摇尔精，毋劳尔形，皈心静默，可以长生，此皆远世俗、忘名利、无贪嗔、却疾病，此惟修身保命之士所能，今人岂能及哉！盖谓静则生水，动则生火；又水能生万物，火能克万物，故百病由火而生。火既生，七情六欲皆随应而入之；既入之后，百病发焉。发于内者，为风劳、蛊膈、痰喘、内伤；发于外者，成痈疽、发背、对口、疔疮，此皆言其大略也。故成痈者壅也，为阳，属六腑毒腾于外，其发暴而所患浮浅，因病原禀于阳分中。盖阳气轻清浮而高起，故易肿、易脓、易腐、易敛，诚为不伤筋骨易治之症也。疽者沮也，为阴，属五脏毒攻于内，其发缓而所患深沉，因病原禀于阴分中。
　　盖阴血重浊性质多沉，故为伤筋蚀骨难治之症也。凡年壮气血胜毒则顺，年老毒胜气血则险。治法载于第二论中，宜详观之。
　　
　　内被七情干脏腑，忧愁思虑总关心。
　　七情六欲者，盗人元气之贼也。人能疏于此者，无不多安多寿，人若亲于此者，无不有损有伤，但人能味之者鲜矣。盖情欲之动作，无所不好，无所不为，故喜伤心，怒伤肝，忧伤肺，思伤脾，悲伤于魂魄，恐伤肾，惊伤胆。此等七情，皆耗人一身元气之萌孽也。至于六欲者，耳听声音，眼观物色，鼻闻香气，舌贪滋味，心帷大地，意幄万方，此等六欲，皆损人三世钟灵之真性也。又所以为苦、为疾、为夭、为疼，以及休废衰败，诸病诸疮，尽皆出于此等之情欲也。医者患者亦宜慎察之。
　　
　　外又六淫伤气血，风寒暑湿火相临。
　　六淫者，风、寒、暑、湿、燥、火是也。风为四时不正浩荡肃杀之气，发而最能中人；寒乃节候不调、疾风豪雨、冰雪严寒所伤，或口贪生冷之物；暑因亢阳酷日、烁火流金、湿热熏蒸而中，湿从坐卧久阴卑湿之地，或身骤临风雨潮气所侵；燥为阴虚内热，消烁津液，不能滋润脏腑，以致皮肤枯槁、便干为燥；火生于心绪烦扰、醇酒膏粱、房欲不闲所动。此六淫者，皆从外而入之，体实之人遇而不中者有，体弱之人感而随发者多。
　　又有感之不发，邪气客于脏腑、经络、关节之内，积袭日久，或待内伤，或因外感，邪气触而发之，既发之后，当参寒热温凉、邪正胜负而治之。
　　
　　膏粱浓味多无忌，劳伤房欲致亏阴。
　　膏粱者，醇酒肥鲜炙爆之物也。时人多以火炭烘熏，或以油酥燥煮，其味香燥甘甜，其性咸酸辛辣，又至于涂藏浓料，顿煮重汤，以取其爽口快心，罔顾其消阴烁脏。又得于宠外家满前，精神飞旷，温床浓被，炉火围匡，每至于未饥先食，未冷先绵，快意从心，色力太过，稍有不及，便去兴阳，惟取快意于一时，不觉阴消于平日。况所生是疾者，不起于藜藿，尽属于膏粱，谁识膏粱味短不及藜藿味长，凡知命者，当远之避之，择而用之可也。
　　
　　故将五脏多乖变，自然六腑不调匀。
　　五脏属五行，金、木、水、火、土是也。常欲相顺相生，所得木生火，火生土，土生金，金生水，水生木。
　　此五脏相合相生，理禀太和之气，其疾何以生焉。是为疾者，五脏必相反相克，所被木克土，土克水，水克火，火克金，金克木。此五脏相刑相克，理返互变之机，其疾再无不作者，所谓相生者昌，相克者亡。此诚为万物生克一定之理，岂止于疾病言哉！又谓五脏不和则六腑不通，六腑不通则九窍疲癃，九窍疲癃则留结为痈。盖痈疽必出于脏腑乖变，开窍不得宣通而发也。治当寒邪而痛者，以温热散之；湿肿强痛者，渗而导之；燥搐挛痛者，滋而润之；泄而痛者温之，塞而痛者通之，虚而痛者补之，实而痛者泻之，阴阳不和者调燮之，经络秘涩者冲和之，脓胀而痛者开之，恶肉侵蚀者去之，劳而痛者逸之，损而痛者续之，此等皆为活法，惟在用者详之。
　　
　　发于心上多危险，五脏相干事可明。
　　五脏者，心、肝、脾、肺四脏皆系于背，惟肾经一脏独居于下。虽居于下，其脏精华、津液、元气、元神尽行灌溉荣注于上，故四脏之火，皆赖一脏之水以济之，所谓五脏根本皆系于背，即此之意也，凡发痈疽者，未有不先伤五脏而后发之，况背乃太阳膀胱、督脉所主，太阳者，六经之首领也；督脉者，十二经络之统脉也。
　　所以疮生于背，毒犯于此，况心乃又属君主之位，岂容毒相犯之。凡发于此，故多成危险难治之症，医者不可不慎而察之。
　　
　　心之已下多成顺，六腑之因亦许评。
　　凡疮生于心之以下者，除肾俞一穴外皆为缓。六腑者，足阳明胃经、手太阳小肠经、足太阳膀胱经、手厥阴心包络经、手少阳三焦经、足少阳胆经，此六经，其名属腑，其形在下，其气主表，其病为痈。故疾发于五脏者为重，生于六腑者为轻，此为表里脏腑轻重之别也。
　　
　　脾家积毒生肩脊。
　　发生于肩下脊上者，乃因饮食膏粱积毒所致。发出高肿鲜明，根脚不过两肩者为顺。先宜解毒护心为主，次宜内托清心为要，间用蜡矾丸、护心散防毒攻心。如肿平坚硬，渐大渐开，攻注两肩胸项、肿而不定者危。
　　
　　心经火毒对心临
　　对心发者，乃心火妄动热极而发之也。况心为主宰，周身蕴热流会于此，其结为患，又称毒 。君位最易伤人，刑截督经，害非轻浅。况此穴背脊多坑，固难起发，疮形落陷，肿不高尖，治当大降心火，急疏蕴热，顶用针通，随行拔法，务使毒瓦斯内外疏通，各从门出，庶不内攻，方为成守。保至十五日后，内无变症，得脓为解。如是期变症渐生，坚硬渐大不作脓者，死在二十二朝先后。但此症贵在乎早治，十中可保其三、四也。
　　
　　两肩左右双生发，肺肝积受不虚名。
　　左搭属肝，右搭属肺，俱生于左、右肩骨移动之处为可治。古云：左搭串右，右搭串左，俱为难治。今治不然。余每医左、右相串者，未尝见其死，惟在治法得宜。有此症者，先用万灵丹发汗疏通内外，次以清肝解郁汤、柴胡清肝汤；气用四君子汤，血用四物汤，溃后八珍汤，俱兼六郁汤参而调治，诚为妥当。但此症原起于痰凝、气滞、火郁，气血不调所生。正谓郁者开之，滞者行之，如误用疮科解毒泄气、误补误攻之药，必致多危。
　　
　　莲子蜂窠防毒陷
　　蜂窠、莲子二发，多生于背，与心相近，与脊中平，轻者形长高肿，或偏半背；重者形斜平塌，两胁俱伤，孔似蜂窠，突如莲子，疮形虽畏，常能多险。多生老弱不堪，反取常安常稳。大规只怕不纯阳，治法何妨疮势恶。护心护膜，丸丹须要调停；执药执方，活法在乎医意。机参总论，法决存亡。
　　
　　腰间肾俞发难生。
　　肾俞发者，生于两腰内肾陷肉之间，或正中亦发，凡生于此者，最为险候。盖内肾乃为性命根本，藏精、藏气、藏神，又谓受命先天，育女、育男、育寿，此等皆出于肾脏之一窍也。是为疾者，房劳过度，气竭精伤，欲火消阴，外阳煽惑，以致真水真阴从此而耗散，既散之后，其脏必虚，所以诸火诸邪乘虚而入，既入之后，浑结为疮。如本脏稍有真阴制火，疮形自可红活高肿为脓，治以人参养荣汤加山萸、五味子、黄柏、知母及加减八味丸以救其源也；若疮形色紫黑干枯、坚硬不作脓者，为真阴内败，再无可生之理，必死在十五日前后为期也。
　　
　　督脉经虚从项发，俗名对口故相称。
　　对口者，生于项后而对前口者是也，但有偏正之不同。发于正者，属督脉所主；发于偏者，乃太阳膀胱所司。二者皆起于湿热上攻凝结而成也。督脉者，发疮虽正而反为易治，因督脉起于下，而贯脊行于上，故毒气得之，反能冲突高肿，使邪毒不致下流低陷，乃为外发，故多易治。膀胱者，发疮虽偏，而每为难治，盖膀胱之脉起于巅顶，贯项两旁、顺下而行，乃与疮毒交会下流，故疮多平塌；又太阳膀胱主司寒水，其质多冷多沉，故疮于此多难起发，形色多难红活，坚硬难溃，又易流注，两肩、胸、项作肿，十五日外无脓者，必然变黑归阴，故多不治。俗呼以正为重，以偏为轻，此皆庸说，不得其消息故也，治以黄连消毒饮主之，余皆降火、化痰、解毒、清心、托里为要也。
　　
　　何期耳后多生发，夭疽锐毒不非轻。
　　发生于耳后一寸三分致命之处，诚为险恶之候。又左为夭疽，右为锐毒，夭者妖变之物也，故属肝木；锐者锋利之器也，是属肺金。二者皆起于积想在心，谋虑不决，致火旺而又郁，郁而又旺以成此疾也。故形多坚硬，头多隐伏，未溃先黑，未脓先腐，臭秽易生，元气易败，常得此者，毒瓦斯多致不得外发，后必内攻而死。
　　但此症者，初生起于隐微，令人多不知觉，及其知觉，毒已入内矣，如红活高肿，易脓易腐者无妨。
　　
　　又有脱疽生手足，□□□□□□□。
　　脱疽之发，脱者，落也；疽者，黑腐也。此毒皆……多生手足。发在骨筋，初生如粟，色似枣形，渐开渐大，筋骨伶仃，乌乌黑黑，痛割伤心，残残败败，污气吞人，延至踝骨，性命将倾，此非天命，自丧其身，古人有法，截割可生，今人谁肯，割截为名，治法虽有，详在后文。
　　
　　慢肿难治 肿易，总论中间法可凭。
　　慢肿者，肉肿疮不肿是也； 肿者，疮肿肉不肿亦是也。此二者，发疮阴阳之大体，辨症顺逆之末节，由此观之，一决而定也，疮之初起，理当升发；溃脓之后，不可用内消，宜用托药。如不应者，乃毒胜气血，死在旬日。或已发出而不腐溃，根脚坚硬；或软而散大者，急投托药，大补脾胃，不应死在二旬。若已溃而色不变红活，亦不生肌收敛，疮口晕大，肿痛不减，胃气不回，急须峻补；不应者，乃脾崩，死在月余。
　　
　　诸疮另有分门说，岂许轻于紊此呈。
　　卷之一　痈疽门
　　痈疽治法总论第二
　　
　　痈疽发背怎生医，不论阴阳先灸之，不痛灸至痛，疼灸不疼时。
　　凡看痈疽脑项等发大疮，先要从容立定主意，以见标日期为始，到今几日，看疮形与日期可否相对，相应则多吉，不应则多险。次看受病之源，发于何脏腑，出于何部位，但身体有上下，部位有险否，形色辨顺逆，精神论有无。再看年纪老壮，气血盛衰，发阴发阳，毒深毒浅，以阳为易治者多生，以阴为难治者多死。方诊脉之虚实，可知顺险，以决其终。凡疮未溃前，脉要太过一、二至，已溃后，又宜不及二、三分，此为脉病相应，首尾自不变生；如其相反，恐防不测。但看法全在目力精巧，与心相应，一一参明，表里透彻，然后方定治法。凡疮七日以前，情势未成，元气未弱，不论阴阳、表里、寒热、虚实，俱先当灸，轻者使毒瓦斯随火而散，重者拔引郁毒，通彻内外。所得火引毒瓦斯混合为阳，方能发肿作痛，然后可汗可攻，或消或托，兼求标本参治，必以脉合药，以药合病，如此治之，自然无错矣。故药难执方，全在活法。大抵关节首尾，俱不可损伤元气、脾胃为要。
　　
　　内服蟾酥丸一服，外将神火照三枝。
　　凡疮初起，七日之前，或已灸之，后未服他药，宜用蟾酥丸一服得汗解为妙，或万灵丹发汗亦可。所谓毒气随汗而散，最为快捷方式。如二药服后，发汗不出，此乃表里闭密之故，毒亦不轻，当神妙拔根方施治，神灯照法甚效。亦不可用之太早，如疮四、五日之间，形未聚，毒未出，若用之早，恐留郁而内毒反致难出，用须在八、九日之后，疮势已定，毒瓦斯已聚，未成脓腐之时，用此照之，已成者自高，未成者自消，不溃者自溃，不脱者自脱，亦且解毒活血、消肿散瘀之良法也。
　　
　　用膏贴顶上，敷药四边围。
　　凡疮最忌风寒所袭，初起之时，或已灸之后，俱当用太乙膏盖贴顶上，功效在于拔毒、提顶、提脓、防御风寒不入；如 痛高肿，阳疮七日以后，疮头自有黄色稠脓相粘膏上，余肿红色，光亮鲜明，每日宜用葱汤洗净，换药贴之，其正脓定在十一日前后出也，此为易治易安之症。如七日之后，疮不大肿高，四边又不 痛，疮头亦无脓意相粘，此为阴阳相等之症，宜用化腐紫霞膏涂疮顶上，外以膏药盖之，换至十日外，疮顶渐腐，余肿渐高，似有脓意之象，其正脓只在十五日之后可出也，此为以险成顺之症。至于二十日以后无脓者，乃纯阴之症，纵治亦无效矣。又如疮之四边根脚余肿，其功又在敷药收束根本庶不开大，初起时，宜用金黄散敷于四边，乃拔毒、消肿、止痛；既溃后，当用铁桶膏箍之，庶疮根渐收渐紧。但诸疮原因气血凝滞而成，切不可纯用凉药，冰凝肌肉，多致难腐难敛，必当温暖散滞、行瘀、拔毒、活血药用之方为妥当也。
　　
　　气盛兮，顶自高而突起；血盛兮，根脚束而无疑。
　　气血者，人之所原禀，老者尚或有余，少者亦有不足，人之命脉，全赖于此。况百病生焉，失此岂能无变，独疮科尤关系不浅。但肿疡时若无正气冲托，则疮顶不能高肿，亦不能 痛；溃脓则无真阴相滋，则疮根不能收束，色亦不能红活收敛。凡视疮之顶高根活，不论老少，定知气血有余，故知老幼俱可无妨。又宜交会明白，交会者，疮根与好肉交界之处，高低自然；分别明白者，疮形与好形各无混杂，自然分明也。以此观之，了然明白矣。
　　
　　高肿起者，忌用攻利之药，以伤元气；平塌漫者，宜投补托之剂，以益其虚。
　　凡疮初发自然高起者，此疮原属阳症，而五内原无深毒，亦且毒发于表，便宜托里以速其脓，忌用内消攻伐之药，以伤脾气，脓反难成，多致不能溃敛。又疮初起，不高不赤，平塌漫者，此乃元气本虚，急宜投托里温中健脾之药，务要催托毒瓦斯在外，庶无变症矣。
　　
　　内热甚者，量加消毒清剂；便秘燥者，必须通利相宜；使脏腑得宣通，俾气血自流利。
　　肿疡时内热口干，脉实烦躁，便秘喜冷者，此为邪毒在里，急与寒凉攻利，宜内疏黄连汤、四顺清凉饮、内消沃雪汤俱可选用。又兼有表症者，防风通圣散去麻黄，或双解散加桔梗、天花粉。又或小便不利者，兼入天水散、五苓散俱可合用，务使二便通利以杜其源。又有元气素虚者，恐不胜前药，以托里消毒散加蜜炒大黄，或兼猪胆套法亦得，通利为度。首尾俱要闭而不结，通而不泄，得脏腑和平，表里透彻，方可使用托里、排脓、内补之药。又如溃疡时虽有口干便闭，脏腑不和，小水不利等症，此因溃后脓水出多，内亡津液，气血虚耗，不能荣润脏腑所致。其人必脉细而数，口和而干，饮食减少，好饮热汤，此乃虚阳之火为病，非前说有余所比，只宜养气血、滋津液，和脏腑、理脾胃。如此治之，则二便自和，亦无变症，常有误行攻利，多致不救者有矣。
　　
　　十日之间疮尚坚，必用披针，当头点破。
　　凡疮十日以后，自当腐溃为脓，如期不作脓腐，仍尚坚硬者，此属阴阳相半之症。疮根必多深固，若不将针当头点入寸许，开窍发泄，使毒瓦斯无从而出，必致内攻也。倘内有脓，又便易出，此为开户逐贼之意也。
　　亦有十日外，疮虽不腐溃，形尚红活， 热、肿痛，此虽脓迟，后必有出，此又不必针之，盖缘元气不能充足，或失用补托之药，又误用寒凉，或盖复未暖，多致脓迟，有此症者，宜用补中健脾、大托补药，以得脓为效。
　　又以十五日至二十一日为期，过此外者，纵有稀脓，但元气被毒相距日久，必致耗散，诚难归结也。
　　
　　半月之后脓亦少，须将药筒对顶拔提，有脓血之交粘，必腐肉之易脱。
　　如疮半月后仍不腐溃、不作脓者，毒必内陷，急用披针品字样当原顶寸许点开三孔，随疮之深浅一寸、二寸皆可入之，入针不痛，再深入不妨，随将药筒预先煮热，对孔窍合之良久，候温取下，如拔出之物，血要红而微紫，脓要黄而带鲜，此为血气营运活疮，其人必多活；又谓脓血交粘，用药可全，色鲜红活，腐肉易脱。
　　如拔出瘀血紫黑，色败气秽，稀水无脓者，此为气血内败死疮。所谓气败血衰，神仙叹哉！此等之疮难久，候其人必在月终亡。
　　
　　且如斯时内有脓而不得外发者，以针钩向正面钩
　　
　　起顽肉，用刀剪当原顶剪开寸余，使脓管得通流，庶疮头无闭塞。
　　已用药筒拔脓之后，外既有孔，内窍亦通，疮期又当大脓发泄之候，如尚脓少，亦非自然得出，故疮头必有瘀腐涂塞，内肉亦有顽膜阻隔，多致脓管不通，自难出也。须用针钩钩起疮顶顽肉，以披针、利剪随便取去寸余顽硬之肉，取之微痛，亦自血出，俱自不妨，随用两手轻重得宜，从疮根 处渐渐捺至中间，剪出脓管处，内有聚脓，自然涌出，以黄色稠浓为吉，其脓日渐多者为轻，反此为虑。此功务使涂塞者开之，令脓毒外发也。
　　
</div>
    <div class="pagination">
<span class="current-page">1</span><a href="外科正宗_page2.html">2</a><a href="外科正宗_page3.html">3</a><a href="外科正宗_page4.html">4</a><a href="外科正宗_page5.html">5</a><a href="外科正宗_page6.html">6</a><span>...</span><a href="外科正宗_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
