<!DOCTYPE html>
<html>
<head>
    <meta charset="UTF-8">
    <title>素问经注节解 - 第 27 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 27 页/共 37 页</h1>
    <div class="content">　　然相火虚实，尤多难辨，故曰畏火之气，无妄犯之，以明其当慎也。”）用温远温，用热远热，用凉远凉，用寒远寒，食宜同法。有假反常，此之道也，反是者病。（“义详前。”）

　　凡此定期之纪，胜复正化，皆有常数，不可不察。故知其要者，一言而终，不知其要，流散无穷，此之谓也。（“知其要四句凡三见，此后篇总结也，今并于此。”）

　　帝曰：善！夫子言可谓悉矣，然何以明其应乎？岐伯曰：昭乎哉问也！夫六气者，行有次，止有位，故常以正月朔日平旦视之，睹其位而知其所在矣。（“次，序也。位，方也。凡主客六气各有次序，亦各有方位。故欲明其应，当于正月朔日平旦视之，以察其阴阳明晦，寒温风气之位，而岁候可知。盖此为时日之首，故可以占一岁之兆。”）运有余，其至先，运不及，其至后，此天之道，气之常也。（“有余者，至先节候，不及者，至后节候，此天气之常也。”）运非有余，非不足，是谓正岁，其至当其时也。（“正岁者，和平之岁，时至气亦至也。”）帝曰：胜复之气，其常在也，灾眚时至，候也奈何？（“言胜复之气本有常也，而灾眚之至何以知之。”）岐伯曰：非正化者，是谓灾也。（按：非正化，即前金土木三气胜复，邪气化日是也。一胜一复，是即为灾。）

　　帝曰：天地之数，终始奈何？（“司天在泉，各有所主之数。”）岐伯曰：悉乎哉问也！是明道也。数之始，起于上而终于下，（“上即司天，下即在泉。”）岁半之前，天气主之，岁半之后，地气主之，（“岁半之前，始于大寒，终于小暑也。岁半之后，始于大暑，终于小寒也。至真要大论曰：初气终三气，天气主之。

　　四气尽终气，地气主之。”按：天气谓司天，地气谓在泉。）上下交互，气交主之，岁纪毕矣……。（“交互者，天气地气互合为用也。气交主之，即三气四气之际，乃天地气交之时。”按：岐伯所对，原就上下中分主之数而言。其实天地之气，无日不交互，则一岁之中，无日非气交也。然则欲治病者，当于司天在泉分主中，无忘气交乃可耳。）帝曰：余司其事，则而行之，不合其数，何也？（“不合其数，谓以上中下运气之数，推其岁候，有不相合也。”）岐伯曰：气用有多少，化洽有盛衰，衰盛多少，同其化也。（“洽，合也，言一岁之上下左右，主客运气必有所合。若以多合多，则盛者愈盛；以少合少，则衰者愈衰。故盛衰之化，各有所从，则各同其化也。洽，爻甲切。”）帝曰：愿闻同化何如？岐伯曰：风温春化同，热曛昏火夏化同，胜与复同，（“凡四时气化有见风温者，皆木气也，故与春化同。有见热曛昏火者，皆火气也，故与夏化同。胜与复同者，言初气终三气，胜之常也，四气尽终气，复之常也。凡此同化之气所遇皆然，而无分乎四时也。下文燥清烟露等化皆然。”）燥清烟露秋化同，（“皆金气之同化也。”）云雨昏瞑埃长夏化同，（“皆土气之同化也。”）寒气霜雪冰冬化同，（“皆水气之同化也。”）

　　此天地五运六气之化，更用盛衰之常也。（“运气更用则化有盛衰，盛衰有常变，故难合于数也。”）

　　帝曰：五营运同天化者，命曰天符，余知之矣。愿闻同地化者，何谓也？（“五运同天化，如上文以中运而同司天之化，故曰天符。此问同地化者，言中运之同在泉也。”）岐伯曰：太过而同天化者三，不及而同天化者亦三，太过而同地化者三，不及而同地化者亦三，此凡二十四岁也。（“同司天之化者，其太过不及各有三，同在泉之化者，其太过不及亦各有三也。太过谓阳年，甲丙戊庚壬也。不及谓阴年，乙丁己辛癸也。二十四岁，义如下文。”）帝曰：愿闻其所谓也。岐伯曰：甲辰甲戌太宫下加太阴，壬寅壬申太角下加厥阴，庚子庚午太商下加阳明，如是者三。“下加者，以上加下也，谓以中运而加于在泉也。太宫加太阴，皆土也。太角加厥阴，皆木也。太商加阳明，皆金也。此上文所谓太过而同地化者三也，共六年，是谓同天符。”癸巳癸亥少征下加少阳，辛丑辛未少羽下加太阳，癸卯癸酉少征下加少阴，如是者三。（“少征加少阳，皆火也。

　　少羽加太阳，皆水也。少征加少阴，皆火也。此上文所谓不及而同地化者亦三也。共六年，是为同岁会。”）

　　戊子戊午太征上临少阴，戊寅戊申太征上临少阳，丙辰丙戌太羽上临太阳，如是者三。（“上临者，以下临上也，谓以中运而临于司天也。太征临少阴、少阳，皆火也。太羽临太阳，皆水也。此上文所谓太过而同天化者三也。”）丁巳丁亥少角上临厥阴，乙卯乙酉少商上临阳明，己丑己未少宫上临太阴，如是者三。（“少角上临厥阴，皆木也。少商上临阳明，皆金也。少宫上临太阴，皆土也。此上文所谓不及而同天化者亦三也。此上二节，太过六年，不及六年，共十二年，皆重言天符也。而其中戊午乙酉，己丑己未，又为太乙天符。但戊午有余，而乙酉己丑己未为不及也。”）除此二十四岁，则不加不临也。（“谓六十年中，除此二十四岁之外，则无同气之加临矣。”）帝曰：加者何谓？岐伯曰：太过而加同天符，不及而加同岁会也。（此复明上文下加之义也。太过六年下加在泉者，谓之同天符。不及六年下加在泉者，谓之同岁会。）帝曰：临者何谓？岐伯曰：太过不及，皆曰天符，而变行有多少，病形有微甚，生死有早晏耳。（“此复明上文上临之义也。无论太过不及上临司天者，皆谓之天符，共十二年。其变行有多少，因其气之盛衰也，故病形死生，亦各有所不同耳。此及六微旨大论，四岁会，曰天符，曰太乙天符，曰同天符，曰同岁会，其目有五，皆上下符会，无所克侮，均为气之相得，故于天时民病，多见平和。然其气纯而一，亦恐亢则为害，故曰变行有多少，病形有微甚，生死有早晏耳。观经文二十四年之间，惟于岁会八年曰，所谓岁会，气之平也，则其他之不平可知。故曰制则生化，然则无制者乃为害矣。

　　所以有至而不至，未至而至之变，皆其气之偏耳。不可因其为和，便以为常而不之察也。”）

　　帝曰：夫子言用寒远寒，用热远热，余未知其然也，愿闻何谓远？岐伯曰：热无犯热，寒无犯寒，（“远，避忌之谓，即无犯也。凡用热者无犯司气之热，用寒者无犯司气之寒，是谓热无犯热，寒无犯寒。”）从者和，逆者病，不可不敬畏而远之，所谓时与六位也。（“时谓四时，即主气也。位谓六步，即客气也。主客之气皆当敬畏，不犯为从，犯则为逆矣。”）帝曰：温凉何如？（“谓温凉稍次于寒热，亦可犯否。”）岐伯曰：司气以热，用热无犯，司气以寒，用寒无犯，司气以凉，用凉无犯，司气以温，用温无犯，（按：司气者，司天地之气也。言寒热二者固不可犯，即温凉二者亦当避忌。盖岁气所系至重，苟少犯之，皆能为害也。）间气同其主无犯，异其主则小犯之，（“间气，左右四间之客气也。主，主气也。同者，同热同寒，其气甚，故不可犯。异者，主寒客热，主热客寒，其气分，其邪不一，故可因其势而小犯之。上节言司气，此节言间气。如至真要大论曰：主岁者纪岁，间气者纪步也。”）是谓四畏，必谨察之。

　　（“四畏即寒热温凉也。”）帝曰：善！其犯者何如？（“言有必不得已而犯之者，将何如也。”）岐伯曰：天气反时，则可根据时，（“天气即客气，时即主气，客不合主，是谓反时。反时者则当根据时，以主气之循环有常，客气之显微无定，故姑从乎主也。”）及胜其主则可犯，（“胜其主者，客气太过也。如夏而寒甚，客水胜也。冬而热甚，客火胜也。春凉秋温，其气皆然。故可以热犯热，以寒犯寒，以凉犯凉，以温犯温，而从其变，乃所谓从治也。”）以平为期而不可过。（……“过则伤正气而增病矣。”）故曰：无失天信，无逆气宜，无翼其胜，无赞其复，是谓至治。（“客主气运，至必应时，天之信也，不知时气，失天信矣。寒热温凉，用之各当，气之宜也，不识逆从，逆气宜矣。翼其胜，赞其复，皆助邪也。知而弗犯，是谓至治之妙。”）

　　帝曰：善！五运之气亦复岁乎？（“复，报复也。此问五运之气，亦如六气之胜复而岁见否。”）岐伯曰：郁极乃发，待时而作也。（五运被胜太甚，其郁必极，郁极必发，其发各有时也。

　　详如下文。）帝曰：请问其所谓也。岐伯曰：五常之气，太过不及，其发异也。帝曰：愿卒闻之。岐伯曰：太过者暴，不及者徐，暴者为病甚，徐者为病持。（“持者，进退缠绵，相持延久也。太过者其气暴，不及者其气徐，此理之当然也。然下文云太者之至徐而常，少者暴而亡，若与此节相反。而不知太者之暴，肆强也，少者之亡，受伤也，肆强者犹可制，受伤者不可支。故此二节互言，正以发明微甚之义耳。”）帝曰：太过不及，其数何如？岐伯曰：太过者其数成，不及者其数生，土常以生也。（“太过者其数成，成者气之盛也。不及者其数生，生者气之微也。土气长生于四季，故常以生数而不待于成也。此数有生成，其即气有国中之义欤？！凡六十年运气政令之数，如云寒化一、寒化六等义，即此之谓。”按：土常以生者，谓土位中宫，数止于五，如篇中凡言湿化雨化而皆云五者是也。详求其义，土无成数而止言五之生数者，土为万物之母，生生不息，随时递王，以生为常，如不及之运，气有可加，非若太过之运，盛而气极，不能生物之比也。）

　　帝曰：其发也何如？岐伯曰：土郁之发，岩谷震惊，（“木胜制土，土之郁也，郁极则怒，怒动则发。

　　岩谷者，土深之处。震惊者，土气之发也。”）雷殷气交，（“殷，盛也。气交者，升降之中，亦三气四气之间。盖火湿合气，发而为雷，故盛于火湿之令。”）埃昏黄黑，（“尘霾蔽日也。”）化为白气，（“湿蒸之气，岚之属也。”）飘骤高深，（“飘风骤注，冲决高深也。”）击石飞空，洪水乃从，（“岩崩石走，洪水从而出也。”）川流漫衍，田牧土驹，（“川流漫衍，湮没郊原也。田牧土驹，以洪水之后，惟余土石嵬然，若群驹之散牧于田野间也。”）化气乃敷，善为时雨，（“土湿之化，郁而伸也。”）始生始长，始化始成。

　　（“土气被郁，物化皆迟。然土郁之发，必在三气四气之间，故犹能生长化成，不失其时也。”）故民病心腹胀，肠鸣而为数后，甚则心痛胁 ，呕吐霍乱，饮发注下， 肿身重。（“此皆湿土为病。湿在上中二焦，故心腹胀。湿在下焦，故数后下利。心为湿乘，故心痛。肝为湿侮，故胁肋 胀也。有声为呕，有物为吐。霍乱者，吐利并行，而心目 乱也。饮，痰饮也。注下，大便暴泄也。湿气伤肉，则 肿身肿重。皆土发湿邪之证。”）云奔雨府，霞拥朝阳，山泽埃昏，其乃发也，以其四气。（“雨府，太阴湿聚之处也。霞拥朝阳，见于旦也。埃昏，土气之浊也。土主四之气，在大暑六月中后，凡六十日有奇，故土郁之发，以其四气。”）云横天山，浮游生灭，怫之先兆。（“浮游，蜉蝣也，朝生暮死，其出以阴。此言大者为云横天山，小者为蜉蝣生灭，二者之见，则土郁将发，先兆彰矣。怫，郁也，音佛。”）

　　金郁之发，天洁地明，气清气切，（“火胜制金，金之郁也。金气清明急切，故其发如此。”）大凉乃举，草树浮烟，（按：凉为金气，烟为火气，金王于秋，时方大凉，火退令而其气浮散于草树之间也。景岳以浮烟为金之敛气，误矣。）燥气以行， 雾数起，（“金气至则燥气行，阴气凝则 雾起。 ，浓雾也，音茂。”）

　　杀气来至，草木苍干，金乃有声。（按：秋气肃杀，故云杀气，非阴气也。草木至此凋零，气燥劲而音清切，是谓秋声，即金声也。）故民病咳逆，心胁满，引少腹，善暴痛不可反侧，嗌干，面陈色恶。（咳逆嗌干，肺病而燥也。心胁满引少腹，善暴痛不可反侧，金气胜而伤肝也。陈，晦也，金气肃杀，故面陈而恶也。）山泽焦枯，土凝霜卤，怫乃发也，其气五。（燥气行，故山泽焦枯，土面凝白，卤结为霜也。金王五之气，主秋分八月中后，凡六十日有奇，故其发也，在气之五。卤音鲁。）夜雪白露，林莽声凄，怫之兆也。（按：秋末有霜，先见白露。雪，犹泄也。林莽声凄，金风动也。是谓秋之先兆。）

　　水郁之发，阳气乃辟，（“土胜制水，水之郁也。水郁而发，寒化大行，故阳气乃辟。辟，避同。”）阴气暴举，大寒乃至，川泽严凝，寒 结为霜雪，（“寒 ，寒气之如雾者。”）甚则黄黑昏翳，流行气交，乃为霜杀，水乃见祥。（“黄，土色。黑，水色。水为土郁而发，故二色并见于气交。祥，灾异也，凡吉凶之兆皆曰祥。”）故民病寒客心痛，腰 痛，大关节不利，屈伸不便，善厥逆痞坚腹满。（“此皆寒水之气为病。

　　火畏水，故心痛。寒入肾，故腰 痛。寒则血气滞，筋脉急，故关节不利，屈伸不便。阴气胜，阳气不行，故厥逆痞坚腹满。”）阳光不治，空积沉阴，白埃昏瞑而乃发也，其气二火前后。（“二火前后，君火二之气，相火三之气，自春分二月中，而尽于小暑六月节，凡一百二十日，皆二火之所主。水本王于冬，其气郁，故发于火令之时，阴承阳也。王氏曰：阴精与水，皆上承火，在君相二火之前后。”）太虚深玄，气犹麻散，微见而隐，色黑微黄，怫之先兆也。（深玄，黑色也。麻散，如麻散乱可见，微见而隐也。大都占气之法，当于平旦候之，其色黑而微黄，黄为土色，黑为水色，微黄兼黑，水郁将发之先兆也。）

　　木郁之发，太虚埃昏，云物以扰，大风乃至，屋发折木，木有变。（“金胜制木，木之郁也。木郁之发，风气大行，故有埃昏云扰发屋折木等候，皆木之为变也。”）故民病胃脘当心而痛，上支两胁，膈咽不通，食饮不下，甚则耳鸣眩转，目不识人，善暴僵仆。（“此皆风木肝邪之为病。厥阴之脉，挟胃贯膈，故胃脘当心而痛，膈咽不通，食饮不下也。上支两胁，肝气自逆也。肝经循喉咙，入颃颡，连目系，上会于巅，故为耳鸣眩转，目不识人等证。风木坚强，最伤胃气，故令人善僵暴仆。”）太虚苍埃，天山一色，或为浊色，黄黑郁若，横云不起雨，而乃发也，其气无常。（“苍埃浊色，黄黑郁若，皆风尘也。风胜湿，故云虽横而不起雨。

　　风气之至，动变不定，故其发也，亦无常期。”）长川草偃，柔叶呈阴，松吟高山，虎啸岩岫，怫之先兆也。

　　（草偃，草尚之风必偃也。呈阴，凡柔叶皆垂，因风翻动而见叶底也。松吟，声在树间也。虎啸则风生，风从虎也。凡见此者，皆木郁将发之先兆。）

　　火郁之发，太虚肿翳，大明不彰，（“水胜制火，火之郁也。肿字误，当作曛，盖火郁而发，热化大行，故太虚曛翳昏昧，大明反不彰也。”）炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，湿化乃后。（“燔燎腾烟，炎热甚也。材木流津，汁溶流也。霜卤，水泉干涸而卤为霜也。止水，蓄积之水也。风行惑言，热极风生，风热交炽而人言惑乱也。湿化乃后，雨不至也。厦音夏。”）

　　故民病少气，疮痒痈肿，胁腹胸背面首四肢 愤，胪胀，疡 ，呕逆，螈 骨痛，节乃有动，注下温疟，腹中暴痛，血溢流注，精液乃少，目赤心热，甚则瞀闷懊 ，善暴死。（“此皆火盛之为病也。壮火食气，故少气。

　　火能腐物，故疮痈。阳邪有余，故为 塞愤闷胪腔胀满疡 疮毒等患。火气上冲，故呕逆。火伤筋，则螈 抽掣。火伤骨，则骨痛难支。火伏于节，则节动。火在肠胃，则注下。火在少阳，则温疟。火实于腹，则暴痛。

　　火入血分，则血溢流注。火烁阴分，则精液乃少。火入肝，则目赤。火入心，则心热。火炎上焦，则瞀闷。火郁膻中，则懊 。火性急速，败绝真阴，则暴死。胪，闾卢二音。懊音鏖。 ，乃包切。”）刻终大温，汗濡玄府，其乃发也，其气四。（“刻终者，百刻之终也。日之刻数，始于寅初，终于丑末，此阴极之时也。故一日之气，惟此最凉。刻终大温而汗濡玄府，他热可知矣。玄府，汗空也。火本王于夏，其气郁，故发于未申之四气。四气者，阳极之余也。”）动复则静，阳极反阴，湿令乃化乃成。（“上文言湿化乃后，至此则火王生土，故动复则静，阳极反阴，土气得行，湿令复至，故万物得以化成也。”）华发水凝，山川冰雪，焰阳午泽，怫之先兆也。（“群花之发，君火二气之候也。午泽，南面之泽也。于华发之时而凝冰雪，见火气之郁也。于面南之泽，而焰阳气见，则火郁将发之先兆也。”）有怫之应而后报也，皆观其极而乃发也。（“此以下总结上文郁发之义也。凡应有先兆，报必随之。盖物极则变，故郁极乃发。”）木发无时，水随火也。（“土金火之郁发，各有其时，惟风木善行数变，上文云其气无常，即木发无时也。水能胜火，上文云其气二火前后，即水随火也。”）

　　谨候其时，病可与期，失时反岁，五气不行，生化收藏，政无恒也。（“知时气，则病气可与期。失时气，则五气之行尚不能知，又安知生化收藏之常政哉。”）

　　帝曰：水发而雹雪，土发而飘骤，木发而毁折，金发而清明，火发而曛昧，何气使然？岐伯曰：气有多少，发有微甚，微者当其气，甚者兼其下，征其下气而见可知也。（“此发明承制之义也。气有多少，太过不及也。发有微甚，郁微则发微，郁甚则发甚也。微者当其气，本气之见也。甚者兼其下，承气兼见也，如水位之下，土气承之，土位之下，木气承之，木位之下，金气承之，金位之下，火气承之，火位之下，水气承之是也。故水发之微者为寒，甚者为雹雪，是兼乎土，雹雪如土故也。土发之微者为湿，甚者为飘骤，是兼乎木，风主飘骤故也。木发之微者为风，甚者为毁折，是兼乎金，金主杀伐故也。金发之微者为燥，甚者为清明，是兼乎火，火主光明故也。火发之微者为热，甚者为曛昧，是兼乎水，水主昏昧故也。征，证也，取证于下承之气，而郁发之微甚可知矣。”）

　　帝曰：善！五气之发，不当位者何也？（“不当位，谓有不应其时也。”）岐伯曰：命其差。（“气有盛衰，则至有先后，故曰命其差。差者，不当其位也。如至真要大论曰：‘胜复之作，动不当位，或后时而至。’但彼论胜复之至不当位，此论五气之发不当位，虽所论似异，而义则一也。”）帝曰：差有数乎？（“言日数也。”）岐伯曰：后皆三十度而有奇也。（……“后者，自始及终也。度，日也。三十度而有奇，一月之数也。奇，谓四十三刻七分半也。盖气有先至后至之差，不过三十度耳。即如气盈朔虚节序置闰之法，早至者先十五日有奇，迟至者后十五日有奇，或前或后，总不出一月有奇之数，正此义也。”按：此段问答，详味语气，是单论先后之差，未曾说到所以先后处。景岳谓气有盛衰，则至有先后，误矣。下文方是论所以先后。）

　　帝曰：善！气有非时而化者何也？岐伯曰：太过者当其时，不及者归其己胜也，（……按：己胜，谓已被胜也。己气不及，则力弱而权归于胜己者，故非其时而有其气，如注云春凉夏寒秋热冬雨之类是也。）

　　帝曰：愿闻其行何谓也？（按：谓气化营运之次序也。）岐伯曰：春气西行，夏气北行，秋气东行，冬气南行。（按：春主东，而其气常由东而西；秋主西，而其气常由西而东：夏主南，而其气常由南而北；冬主北，而其气常由北而南也。）故春气始于下，秋气始于上，夏气始于中，冬气始于标。（按：春主发散，而其气则本于秋冬之收藏，故云始于下。秋主收敛，而其气则本于春夏之长养，故云始于上。夏主长茂，而其气则本于中土之敦培，故云始于中。冬主归藏，而其气则本于岁半以前之所生所长所收而成，故云始于标。盖言气各有所自起也。）春气始于左，秋气始于右，冬气始于后，夏气始于前，此四时正化之常。（按：左，东也；右，西也；后，北也；前，南也。言四气之正位也。）故至高之地，冬气常在，至下之地，春气常在。（按：注云：“高山之巅，盛夏冰雪，污下川泽，严冬草生，常在之义足明矣。”又五常政大论云：“地有高下，气有温凉，高者气寒，下者气热。”皆言气各有所互藏也。）必谨察之。帝曰：善！黄帝曰：五运六气之应见，六化之正，六变之纪，何如？岐伯对曰：夫六气正纪，有化有变，有胜有复，有用有病，不同其候，帝欲何问乎？帝曰：愿尽闻之。岐伯曰：请遂言之。夫气之所至也，厥阴所至为和平，（初之气，木之化。）少阴所至为暄，（二之气，君火也。）太阴所至为埃溽，（四之气，土之化。）少阳所至为炎暑，（三之气，相火也。）阳明所至为清劲，（五之气，金之化。）太阳所至为寒 ，（终之气，水之化。）时化之常也。（“三阴三阳之次，厥阴，一阴也；少阴，二阴也；太阴，三阴也。少阳，一阳也；阳明，二阳也；太阳，三阳也。皆因次为序，下文十二化皆然，此客气之常也。”按：时化者，随时变化，乃客气也，非四时之正化。注作主气，误矣。）

　　厥阴所至为风府，为璺启；（“微裂未破曰璺，开拆曰启，皆风化之所致。”按：府，犹藏也，会聚也。璺音问。）少阴所至为大火府，为舒荣；（按：少阴，君火也，故云大火府。物得阳气，气渐舒而色渐荣。）太阴所至为雨府，为员盈；（“太阴化湿，故为雨府。物得土气而后充盈，故为员盈。员，周也。”）少阳所至为热府，为行出；（按：少阳相火，相火为用，其热更甚，故曰热府。阳盛之极，气尽外达，故又曰行出也。）

　　阳明所至为司杀府，为庚苍；（“庚，更也。苍，木化也。物得发生之化者，遇金气而更易也。”按：金主肃杀，故为司杀府。）太阳所至为寒府，为归藏。（按：寒盛之时，万物收敛而归藏。）司化之常也。（按司，主也。六气之化，各有专主，乃有六府之名也。）

　　厥阴所至为生，为风摇；（“木气升，故主生。风性动，故为摇。”）少阴所至为荣，为形见；（按：阳气渐盛，万物荣美而庶类之形毕见也。）太阴所至为化，为云雨；（“土能化生万物，云雨其气也。”）少阳所至为长，为蕃鲜；（按：阳气盛长，万物蕃茂而鲜妍。）阳明所至为收，为雾露；（按：秋时收敛，故气凝结而为雾露也。）太阳所至为藏，为周密。（按：藏者，敛之深。周密者，藏之固也。）气化之常也。（按：有气则有化，六者之常也。）

　　厥阴所至为风生，终为肃；（按：六微旨大论曰：“风位之下，金气承之。”故厥阴风生而终为整肃是也。）

　　少阴所至为热生，中为寒；（“六微旨大论曰：‘少阴之上，热气治之，中见太阳。’故少阴热生而终为寒也。

　　又云：‘君火之下，阴精承之。’亦为寒之义。”）太阴所至为湿生，终为注雨；（“土位之下，风气承之，故太阴湿生而终为注雨，即飘骤之谓。”）少阳所至为火生，终为蒸溽；（“相火之下，水气承之，故少阳火生而终为蒸溽也。”）阳明所至为燥生，终为凉；（“此燥凉二字，当互更之。盖金位之下，火气承之，故阳明凉生而终为燥也。”）太阳所至为寒生，中为温。（“太阳之上，寒气治之，中见少阴，故太阳寒生而中为温也。”按：上文六化厥阴太阴少阳阳明俱言终，惟少阴太阳言中者，何也？盖六气之道，阴阳而已；阴阳征兆，水火而已。少阴者，君火也；太阳者，寒水也。阳胜则阴复，故少阴所至为热生，中为寒，此离象之外阳内阴也。阴胜则阳复，故太阳所至为寒生，中为温，此坎象之外阴内阳也。故惟此二气言中者，乃阴阳互藏之妙；其他言终者，则皆下承之义耳。）德化之常也。（按：正化之下，承者继之，虽六气相制之自然，而实则天地相生之德也。）

　　厥阴所至为毛化，（按，毛属木化。）少阴所至为羽化，（有羽翼飞行之类也。按：羽属火化。）太阴所至为 化，（无毛羽鳞甲之类也。按： 属土化。）少阳所至为羽化，（薄明羽翼蜂蝉之类，非翎羽之羽也。）

　　阳明所至为介化，（按：甲属金化。）太阳所至为鳞化，（按：鳞属水化。）德化之常也。（按：动物之生，禀之以化，六气之德也。）

　　厥阴所至为生化，（按，万物之生，木所化也。）少阴所至为荣化，（按：万物荣美，火所化也。）太阴所至为濡化，（按：濡润万物，湿土所化。）少阳所至为茂化，（按：万物畅茂，相火之化。）阳明所至为坚化，（按：物敛而坚，金燥所化。）太阳所至为藏化，（按：万物收藏，寒水之化。）布政之常也，（“气布则物从其化，故谓之政。”）

　　厥阴所至为飘怒，大凉；（“飘怒，木亢之变；大凉，金之承制也。”）少阴所至为大暄，寒；（“大暄，火亢之变；寒，阴精之承制也。”）太阴所至为雷霆骤注，烈风，（“雷霆骤注，土亢之变；烈风，木之承制也。”）少阳所至为瓢风燔燎，霜凝；（“飘风燔燎，热亢之变；霜凝，水之承制之。”）阳明所至为散落，温；（“散落，金亢之变；温，火之承制也。”）太阳所至为寒雪冰雹，白埃；（“寒雪冰雹，水亢之变；白埃，土之承制也。”）气变之常也。（“变者，变乎常也。六气亢极，则承者制之，因胜而复，皆非和平正气，故谓之变。”）

　　厥阴所至为挠动，为迎随；（“挠动，风之性。迎随，木之性。”）少阴所至为高明焰，为曛；（按：焰者，火之光。高明焰者，火炽盛而其光四达也。）太阴所至为沉阴，为白埃，为晦暝，（按：埃，尘也。白埃者，土飞扬而色白也。晦暝者，尘埃蔽日而昏昧，皆土气之所化也。）少阳所至为光显，为彤云，为曛；（“光显，虹电火光之属也。彤云，赤云也。”按：曛者，火热之气，少阴少阳俱火，故并言曛也。彤音同。）阳明所至为烟埃，为霜，为劲切，为凄鸣；（按：烟埃者，秋寒气肃，如烟之袅空，如埃之蔽日也。）太阳所至为刚固，为坚芒，为立。（按：此皆冬寒水冱之象也。）令行之常也。（“气行而物无敢违，故谓之令。”）

　　厥阴所至为里急，（按：木主肝，病则气抑郁而里急。）少阴所主为疡胗身热，（按：疡，疮属。胗，类。是皆君火外达于肌肤而然也。）太阴所至为积饮痞隔，（湿土用事，则脾多湿滞，故为积饮痞隔。）少阳所至为嚏呕，为疮疡，（按：相火上炎，故为嚏呕。热留肌肉，故为疮疡。）阳明所至为浮虚，（“阳明用事而浮虚，皮毛为金之合也。”）太阳所至为屈伸不利，（按：寒水用事则病在肾，肾主骨，故令屈伸不利。）病之常也。

　　厥阴所至为支痛；（按：支，胁也。厥阴主肝而部在两胁，故病则胁支痛。）少阴所至为惊惑，恶寒战栗，谵妄；（“少阴主心，故为惊惑。热极反兼寒化，故恶寒战栗。阳亢伤阴，心神迷乱，故谵妄。”）太阴所至为满；（“太阴主脾，病在中焦，故 满。 音蓄。”）少阳所至为惊躁，瞀昧，暴病；（按：少阳相火，属三焦而以火为用，故病则惊躁。火外阳而内阴，故瞀昧。相火急疾，故为暴病。景岳以为主胆，盖误以手少阳为足少阳也。夫足少阳胆本属木，安得谓之相火。）阳明所至为鼽，尻阴股膝髀 足病；（按：阳明燥金，主大肠而合于肺，肺开窍于鼻，肺感寒则鼻鼽。鼽，鼻塞也。尻阴股足等，肾之病也。大肠之经而见肾病，义未通。景岳又以阳明为主胃，误矣。盖胃者，土也，足阳明也。六气之阳明，乃手阳明大肠经，大肠属庚主金，故谓之燥金也。）太阳所至为腰痛。（“太阳膀胱之脉，挟脊抵腰中，故为腰痛。”）病之常也。

　　厥阴所至为 戾；（按：风木为病，则筋 缩而乖戾。戾，不柔也。 音软。）少阴所至为悲妄，衄 ；（“火病于心而并于肺，故为悲妄。火逼血而妄行，故鼻血为衄，污血为 。 音灭。”）太阴所至为中满，霍乱，吐下；（按：此土湿伤脾而及胃也。）少阳所至为喉痹，耳鸣，呕涌；（“相火上炎也。”）阳明所至为胁痛皴揭；（“燥金用事，则肝木受伤，故胁痛。皮肤甲错而起，为皴揭，皆燥病也。皴，取钧切。”）太阳所至为寝汗，痉。（“寒水用事，故为寝汗，脉要精微论曰阴气有余为多汗身寒者是也。肢体强直、筋急反戾曰痉，阴寒凝滞而阳气不行也。痉音敬。”）病之常也。

　　厥阴所至为胁痛呕泄，（“木为自病，故胁痛。肝乘脾胃，故呕泄。”）少阴所至为语笑，（按：少阴主心与火，火盛则心不能静，故多言而善笑也。）太阴所至为重， 肿；（按：土过于湿则身重，肢体浮肿名曰肿也。）少阳所至为暴注， 螈，暴死；（“相火乘金，大肠受之，则为暴注而下。乘脾，则肌肉 动。

　　乘肝，则肢体筋脉抽螈。相火急暴，故为暴死。”）阳明所至为鼽嚏；（“金气寒肃而敛，故为鼽为嚏。”）

　　太阳所至为流泄禁止。（按：流泄兼津液便溺言，阴寒气闭，则津液收敛，汗不达空，二便难通，故曰流泄禁止也。）病之常也。

</div>
    <div class="pagination">
<a href="素问经注节解_page26.html">上一页</a><span>...</span><a href="素问经注节解_page22.html">22</a><a href="素问经注节解_page23.html">23</a><a href="素问经注节解_page24.html">24</a><a href="素问经注节解_page25.html">25</a><a href="素问经注节解_page26.html">26</a><span class="current-page">27</span><a href="素问经注节解_page28.html">28</a><a href="素问经注节解_page29.html">29</a><a href="素问经注节解_page30.html">30</a><a href="素问经注节解_page31.html">31</a><a href="素问经注节解_page32.html">32</a><span>...</span><a href="素问经注节解_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
