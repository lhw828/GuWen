<!DOCTYPE html>
<html>
<head>
    <meta charset="UTF-8">
    <title>本经逢原 - 第 8 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 8 页/共 86 页</h1>
    <div class="content">　　热淫于内，治以咸寒，坚者以咸软之，热者以寒消之，不出《本经》推陈致新之妙用。仲景大陷胸汤、大承气汤、调胃承气汤，皆用芒硝软坚去实，且带微辛，所以走而不守。若热结不至坚者，不可轻用。小儿赤游风，以消倾汤中取布蘸湿拭之。

　　卷一卤石部

　　玄明粉

　　《御药院方》名白龙粉辛甘微寒，无毒。

　　发明

　　玄明粉用芒硝 过多遍，佐以甘草缓其咸寒之性。用治膈上热痰，胃中实热，肠中宿垢，非若芒硝之力峻伤血也。然脾胃虚寒及阴虚火动者，慎勿轻用，以取虚虚之咎。

　　卷一卤石部

　　风化硝

　　甘咸寒，无毒。

　　发明

　　风化硝甘缓轻浮，故治上焦心肺痰热，而不致于泄利者宜之。并治经络之痰湿，但重着而非酸痛者用之有效。指迷茯苓丸治痰湿流于肩背之阳位，而隐隐作痛，最为合剂，然惟体肥气实者为宜。眼睑赤肿，和人乳点之。

　　卷一卤石部

　　硝石

　　即焰硝 辛苦咸温，有毒。溶化投甘草结定取用。

　　《本经》主百病，除寒热邪气，逐六腑积聚结固留癖，能化七十二种石。（诸家本草皆错简在朴硝条内，详化七十二种石，岂朴硝能之。）

　　发明

　　焰硝属火，其性上升，能破积散坚，治诸寒热交错之病；升散三焦火郁，调和脏腑虚寒，除寒热邪气，逐六腑积热，不出《本经》主治也。《别录》言天地至神之物，能化七十二种石。抱朴子亦云：能消柔五金，化七十二石。其错简可知。与硫黄同用，即配偶二气，均调阴阳，有升降水火之功，治冷热缓急之病。盖硫黄性暖而利，其性下行，硝石性暖而散，其性上行，一升一降，此制方之妙也。

　　卷一卤石部

　　砂

　　咸苦辛热，有毒。醋煮干，刮下用。番禺者良。畏酸浆水，忌羊血。中其毒者，生绿豆研汁恣饮解之。

　　发明

　　砂大热，乃卤液所结，秉阴毒之气，含阳毒之精，破积攻坚，无出其右。故能治噎膈反胃，积块肉症。其性能柔金银，故焊药用之。所言化人心为血者，甚言其迅利也。

　　外用治恶肉，除疣赘，去鼻中息肉最捷。但不可过用，用过急以甘草汤洗之。观金银有伪，投砂罐中，悉能消去，况人腹中有久积死胎，岂不腐溃。但其性毒烈，苟有生机，慎勿轻试。

　　卷一卤石部

　　蓬砂

　　一名鹏砂甘微咸，无毒。甘草汤煮化，微火炒松用。

　　发明

　　蓬砂味甘微咸，气温色白而质轻。能去胸膈上焦之实热。《素问》云：热淫于内，治以咸寒，以甘缓之是也。其性能柔五金而去垢腻。故主痰嗽喉痹。破症结治噎膈积聚，骨鲠结核恶肉，取其能柔物也。含化咽津，治喉中肿痛，膈上痰热，取其能散肿也。眼目障翳，口齿诸病用之，取其能涤垢也。昔人治骨鲠，百计不下，取含咽汁，脱然如央，此软坚之征也。

　　卷一卤石部

　　石硫黄

　　酸咸大热，有毒。以莱菔挖空，入硫黄蒸熟用，或入豆腐中煮七次用，或醋用，或猪脏中制用，各随本方。硫是矾之液，矾是铁之精，磁石是铁之母，故针砂磁石，制入硫黄，立成紫粉，硫能干汞，见五金而黑，得水银则赤也。

　　《本经》主妇人阴蚀疽痔恶血，坚筋骨，除头秃。

　　发明

　　硫黄禀纯阳之精，赋大热之性，助命门相火不足。寒郁火邪，胃脘结痛，脚冷疼弱者宜之。其性虽热，而能疏利大肠，与燥涩之性不同。但久服伤阴，大肠受伤，多致便血。伤寒阴毒爪甲纯青，火焰散屡奏神功。阴水腹胀，水道不通，金液丹服之即效。《本经》治阴蚀疽痔乃热因热用，以散阴中蕴积之垢热，但热邪亢盛者禁用。又言坚筋骨者，取以治下部之寒湿。若湿热痿痹，良非所宜。人身阴常不足，阳常有余，苟非真病虚寒，胡可服此毒热类。按；有久服硫黄，人渐缩小之例，石顽亲见李尧占服此数年，临毙缩小如七八岁童子状。正《内经》所谓热则骨消筋缓是也。

　　卷一卤石部

　　矾石

　　酸涩微寒，无毒。明如硼砂起横棂者，名马齿矾，最胜。生用、 用各随本方。

　　生者多食，破人心肺。

　　《本经》主寒热泄利，白沃阴蚀，恶疮，目痛，坚骨齿。

　　发明

　　白矾专收湿热，固虚脱，故《本经》主寒热泄利。盖指利久不止，虚脱滑泄，因发寒热而言。其治白沃阴蚀恶疮，专取涤垢之用。用以洗之则治目痛，漱之则坚骨齿。弘景曰：《经》云坚骨齿，诚为可疑，以其性专入骨，多用则损齿，少用则坚齿，齿乃骨之余也。为末，去鼻中息肉。其治气分之痰湿痈肿最捷。侯氏黑散用之，使药积腹中，以助悠久之功。故蜡矾丸以之为君，有人遍身生疮如蛇头，服此而愈。甄权生含咽津，治急喉痹，皆取以去秽之功也，若湿热方炽，积滞正多，误用收涩，为害不一。岐伯言久服伤人骨。凡阴虚咽痛，误认喉风，阴冷腹痛，误认臭毒，而用矾石必殆。

　　卷一卤石部

　　绿矾

　　一名皂矾酸寒，无毒。

　　发明

　　皂矾专除垢腻。同苍术酒曲醋丸，治心腹中满，或黄肿如土色甚效。盖矾色绿、味酸，烧之则赤，用以破血分之瘀积，其效最速。《金匮》治女劳黑瘅，硝石矾石丸，专取皂矾以破瘀积之血。缘其未经注明，尝有误用。白矾涩收，殊昧此理。又妇人白沃经水不利，子脏坚癖，中有干血白物，用矾红杏仁蜜丸，纳阴中，日一易之。

　　卷一山草部

　　甘草

　　一名国老 甘平，无毒。反海藻、大戟、甘遂、芫花。补中散表炙用，泻火解毒生用。中心黑者有毒，勿用。

　　《本经》主五脏六腑寒热邪气，坚筋骨，长肌肉，倍气力，解金疮肿毒。

</div>
    <div class="pagination">
<a href="本经逢原_page7.html">上一页</a><span>...</span><a href="本经逢原_page3.html">3</a><a href="本经逢原_page4.html">4</a><a href="本经逢原_page5.html">5</a><a href="本经逢原_page6.html">6</a><a href="本经逢原_page7.html">7</a><span class="current-page">8</span><a href="本经逢原_page9.html">9</a><a href="本经逢原_page10.html">10</a><a href="本经逢原_page11.html">11</a><a href="本经逢原_page12.html">12</a><a href="本经逢原_page13.html">13</a><span>...</span><a href="本经逢原_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
