<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 30 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 30 页/共 159 页</h1>
    <div class="content">　　总承上文而言，春夏秋冬四时之序，逆其所从，而有脉病之变异也，然四时之脉，止合四脏，而脾脉独何至？

　　岐伯曰：脾脉者，土也，孤脏以灌四旁者也。

　　土至四时，各十八日，脾脉属土，位居中央，不得独主于时，故为孤脏，以灌四旁者也。

　　帝曰：然则脾善恶，可得见之乎？岐伯曰：善者不可得见，恶者可见。

　　脾脉之善，在于各脏，故善者不可得见，脾脉不濡，则诸脏有太过不及，故恶者可见。

　　帝曰：恶者如何可见？岐伯曰：其来如水之流者，此谓太过，病在外；如鸟之喙者，此谓不及。病在中。

　　灌溉太过，脾气之来，如水之流者，则湿气浸淫，此谓土湿太过，病当在外；灌溉不及，脾气不舒，如鸟之喙者，则坚劲自止，此谓土气不及，病当在中，凡其皆可见也。

　　帝曰：夫子言脾为孤脏，中央土，以灌四旁。其太过与不及，其病皆何如？

　　上文岐伯云：脾脉者土也，孤脏以灌四旁，帝举其言，问太过不及之病，其病在脾者，皆何如？

　　岐伯曰：太过，则令人四肢不举；其不及，则令人九窍不通，名曰重强。

　　重，平声。强，去声。脾脉太过，湿气浸淫，流于四末，则令人四肢不举，脾脉不及，坚劲自止，不能灌溉，则令人九窍不通，脾脉不和，而四肢不举，脾脉不和而九窍不通，是脾病而上下四旁皆病，故名曰重强。强，不和也。

　　帝瞿然而起，再拜而稽首曰：善。吾得脉之大要，天下至数，五色脉变，揆度奇恒，道在于一，神

　　转不回，回则不转，乃失其机，至数之要，迫近以微，着之玉版、藏之脏腑，每旦读之，名曰玉机。

　　度，入声。上藏，如字。瞿然，惊顾貌。脏腑，密室也。帝闻岐伯之言，瞿然惊顾而起，再拜稽首，而善其说，谓吾今乃得脉之大要，因举《玉版论要》之言，以发明之，天下至数，道之广也，五色脉变，理之微也，揆度奇恒，治之善也。道在于一，神相守也。神机营运，左旋右起，是神转不回。

　　若右旋左起，是回则不转，不转乃失其营运不息之机，而有下文之病死也。然此至数，无容外求。故曰至数之要，迫近以微。迫近，色脉也；以微，神机也。史臣复记黄帝以脉之大要而着之玉版，藏之脏腑，每旦读之，名曰玉机。机，神机也；着之玉版，故曰玉机。此一节，言以脉之大要，着之玉版，所以名为玉机也。

　　黄帝曰：五脏受气于其所生，传之于其所胜。气舍于其所生，死于其所不胜，病之且死，必先传

　　行，至其所不胜，病乃死。此言气之逆行也，故死。

　　“黄帝曰”三字，旧本在五脏相通上，今改正于此。受当作授，下同。脉之大要，有正脉、病脉、死脉。五脏之气，有正气、病气、死气。故帝举五脏而复论之。五脏授气于其所生者，五脏正气，授于所生之子也，传之于其所胜者，五脏病气，传于己所胜之脏也。我生生我，皆为所生，气舍于其所生者，五脏正气，舍于所生之母也。死于其所不胜者，五脏死气，死于受克，乃己所不胜之脏也。凡此四者，下文复申详之，而病之且死，不遽死也。必先传行于诸脏，后至其所不胜之脏，则病乃死。又申明此之传行，乃言气之逆行也，故死。

　　肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。

　　脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾

　　受气于肝，传之于心，气舍于肺，至脾而死。此皆逆死也。一日一夜五分之。此所以占死生之早暮也。

　　此承上文而申言之。五脏授气于其所生者，如肝授气于心，是授气于我生之子也。传之于其所胜者，肝传之于脾，是传于己所胜之土也。气舍于其所生者，肝气舍于肾，舍于生我之母也。死于其所不胜者，肝至肺而死，死于己所受克之脏也。心授气于脾，授气于我生之子也，心传之于肺，传之于其所胜也，心气舍于肝，舍于生我之母也，心至肾而死，死于其所不胜也。脾授气于肺，授气于所生之子也，传之于肾，传之于其所胜也，气舍于心，舍于所生之母也，至肝而死，死于其所不胜也。肺授气于肾，授气于所生之子也，传之于肝，传之于其所胜也，气舍于脾，舍于所生之母也，至心而死，死于其所不胜也。肾授气于肝，授气于所生之子也，传之于心，传之于其所胜也，气舍于肺，舍于所生之母也，至脾而死，死于其所不胜也。上文云，此言气之逆行也，故死。故曰：此皆逆死也。一日一夜，气合四时，以五行而五分之，可以占死生之早暮也。五分者，寅卯主木，巳午主火，申酉主金，亥子主水，辰戌丑未主土。肝至肺而死，死于申酉；心至肾而死，死于亥子；脾至肝而死，死于寅卯；肺至心而死，死于巳午；肾至脾而死，死于辰戌丑未也。

　　五脏相通，移皆有次。五脏有病，则各传其所胜，不治，法三月，若六月，若三日，若六日，传

　　五脏而当死，是顺传所胜之次。

　　此亦申明上文之义，言顺传所胜，亦死也。上文五脏授气其所生，气舍于其所生者，乃五脏相通，而移皆有次也，肝心脾肺肾，以次相通，相通而授气之所在，即气舍之所在也。上文传之于其所胜者，乃五脏有病，则各传其所胜也。木土水火金，相胜而传，传之为所胜，则受传即为所不胜也。上文病之且死，必先传行，是当治之，若不治，则法三月，若六月，若三日，若六日，传五脏而当死。法三月者，病在于肝，越夏三月，至秋则金克木而死。若六月者，病在于肝，剧于孟春，越春夏六月，至秋，则金克木而死。五脏仿此，可以类推。若三日者，肝病土虚，剧于戊巳，从戊至庚，三日也，至辛则肺金克脾，故三日乃死，若六日者，肝病木虚，剧于甲乙，从甲至己，六日也，至庚则木受金刑，故六日乃死，五脏仿此，亦可类推。夫四时之五行，十干之五行，皆木火土金水，以次相生，此三月六月，三日六日，传五脏而死，是顺传而有所胜之次，不若上文气之逆行而死也。

　　故曰：别于阳者，知病从来，别于阴者，知死生之期，言知至其所困，乃死。

　　引《阴阳别论》之言，以明上文病死，言当知至其所困乃死。困，受克也。

　　是故风者，百病之长也。今风寒客于人，使人毫毛毕直，皮肤闭而为热，当是之时，可汗而发也。

　　病之从来，由外而内；是故风者，百病之长也。今风寒客于人，从毫毛而入于皮肤，故使人毫毛毕直，然后皮肤闭拒而为热，当是之时，知病从来，可汗而发散其风寒也。

　　或痹不仁，肿痛，当是之时，可汤熨，及火灸刺，而去之。

　　痹，痿痹。不仁，强急。肿，痛肿也。或痹不仁，邪入于经脉也。肿痛，邪伤其肌肉也。当是之时，知病从来，可汤熨，及火灸刺，而散去之。

　　弗治，病入舍于肺，名曰肺痹，发咳上气。

　　病腑弗治，则入于脏：故病入舍于肺，名曰肺痹。言邪入于肺，而为痹也。肺痹，则发咳上气。

　　弗治，肺即传而行之肝，病名曰肝痹。一名曰，厥胁痛，出食。当是之时，可按，若刺耳。

　　病肺弗治，肺即传所胜而行之肝，病名曰肝痹，肝脉布胁肋，肝气厥逆，故一名曰厥胁痛。食气入胃，散精于肝，肝气逆，故出食，当病肝之时，气血不和，则可按摩，若针刺耳。

　　弗治，肝传之脾，病名曰脾风、发瘅，腹中热，烦心，出黄，当此之时，可按、可药、可浴。

　　病肝弗治，肝即传所胜而行之脾，风木伤脾，火气乃生，故病名曰脾风发瘅。腹中热，热邪上蒸，则烦心，热邪下泄，则溺出黄。当病脾之时，脾络不通，可按摩以通之。脾气内虚，可甘药以补之。脾湿不行，可汤浴以散之。

　　弗治，脾传之肾，病名曰疝瘕。少腹冤热而痛，出白，一名曰蛊，当此之时，可按、可药。

　　病脾弗治，脾即传所胜而行之肾。水湿下凝，故病名曰疝瘕，疝瘕在少腹之处，故少腹冤热而痛。

　　冤热，热极无伸也。少腹热痛，内则虚寒，故溺出白，此疝瘕之病，外实，内虚。故一名曰蛊。当脾病传肾之时，亦可按而可药。

　　弗治，肾传之心，病筋脉相引而急，病名日 。当此之时，可灸、可药。弗治，满十日，法当死。

　　，音炽，余篇同。病肾弗治，肾即传所胜而行之心，心主血脉，血不荣筋，故病筋脉相引而急。

　　引急者，拘牵之意，故病名曰 。 ，搐搦也。当肾病传心之时，亦可灸、可药。若失而弗治，满十日，法当死。十日则十干尽，而五脏周，故死。

　　肾因传之心，心即复反感而行之肺，发寒热，法当三岁死，此病之次也。

　　心主神明多不受邪，故肾传之心，心即复反传而行之肺，肺病故发寒热。病从内发，故法当三岁死，三岁死者，此病传所胜之次也。肾因传心，水胜火也，心复传肺，火胜金也，一岁则金胜木，二岁则木胜土，三岁则土胜水，传五脏而当死。上文五脏相通，移皆有次者，相生之次也，此病之次，乃相胜之次也。

　　然其卒发者，不必治其传，或其传化有不以次，不以次入者，忧恐悲喜怒，令不得以其次，故令人

　　有大病矣。因而喜大，虚则肾气乘矣，怒则肝气乘矣，悲则肺气乘矣，恐则脾气乘矣，忧则心气

　　乘矣，此其道也。故病有五，五五二十五变，及其传化。传，乘之名也。

　　卒，音促。下同。肺病发寒热，然其寒热卒发者，乃外邪暴至，不必治其传，言不必以心脏传肺之法，而治之也。上文肾因传心，心复传肺，此病之次也。或其传化有不以次，所以不必次入者，乃忧恐悲喜怒，五志内伤，令不得以其次，故令人有大病矣。或因而喜大，心气内虚，则肾气乘心矣。或因而怒大，肝气内逆，则肝气乘脾矣。或因而悲大，肺气内郁，则肺气乘肝矣。或因而恐大，肾气内虚，则脾气乘肾矣。或因而忧大，肺气内虚，则心气乘肺矣。此五志内动，传化之道也。五志层五脏，故病有五，一脏有五脏之传，故五五二十五变，及其传化，所谓传者，即肾气乘，肝气乘，肺气乘，脾气乘，心气乘，故曰传，乘之名也。不言脾情也，脾土寄王于四脏也，悲言肺情者，言不但肝怒有余，本气乘于他脏，即肺悲不足，本气亦乘于他脏也。

　　大骨枯槁，大肉陷下，胸中气满，喘息不变，其气动形，期六月死，真脏脉见，乃予之期日。

</div>
    <div class="pagination">
<a href="黄帝素问直解_page29.html">上一页</a><span>...</span><a href="黄帝素问直解_page25.html">25</a><a href="黄帝素问直解_page26.html">26</a><a href="黄帝素问直解_page27.html">27</a><a href="黄帝素问直解_page28.html">28</a><a href="黄帝素问直解_page29.html">29</a><span class="current-page">30</span><a href="黄帝素问直解_page31.html">31</a><a href="黄帝素问直解_page32.html">32</a><a href="黄帝素问直解_page33.html">33</a><a href="黄帝素问直解_page34.html">34</a><a href="黄帝素问直解_page35.html">35</a><span>...</span><a href="黄帝素问直解_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
