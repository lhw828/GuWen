<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 44 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 44 页/共 44 页</h1>
    <div class="content">　　清魂散人参〔血脱补气，虚者议加。〕当归〔引诸药各归其所当归之经。〕泽兰〔独入血海，攻击稽留。〕荆芥〔古方一味，炒黑为末。童便白汤各一杯，调服三钱，产下即服，不患血晕。原方有川芎，嫌其辛散去之。〕童便〔产家圣药，一杯。〕此方治产后血晕，不省人事，虚者宜之。房中宜预置炭火，俟产下以醋泼之，使尝闻醋气，可免血晕。或烧旧漆器亦可。产妇房中，宜闭户牖，毋使冒风，设一犯之，其患最巨。宜本方去参，同海藏防风当归汤，参酌治之。若盛暑之时，当置大盆井水于房中，勿近帐帏，隆冬必置炭火，勿令受寒，受则难治。

　　参苏汤人参〔能固元气于垂亡。一两。〕真苏木〔少用和血，多用破血。二两。〕加童便〔一杯。〕顿服。一方加鹿角胶，〔益气补血。五分。生鹿角屑，逐瘀血，随宜采用。〕随症加减，难以尽述。

　　此攻补兼施之法也，施于恶露未行，元气将脱者甚当。若去血过多，气血两虚而昏晕者，是当以人参为君，鹿胶为臣，而以苏木、童便为佐使矣。虚人须预煎汤，俟产下即服，可兔血晕。左方加独参汤、参汤、参附汤之类，皆治虚脱之剂，宜参酌取用。

　　加味归脾汤 逍遥散 六味地黄丸 保阴煎 左归丸 人参固本丸 集灵散 天王补心丹〔俱见虚劳。〕接命丹〔俱见中风。〕竹茹汤 犀角地黄汤〔俱见伤寒。〕柏仁丸〔见调经。〕加味四物汤〔见头痛。〕调荣散 加味异功散〔俱见肿胀；〕此数方各随所宜，活法加减用之。产后应用诸方甚多，不能尽列，须临机应变，向各门中采取用之可也。

　　胞衣不下方益母草〔三两。一方单用益母草六两，酒煎入童便顿饮，治横生甚验。〕牛膝、当归〔各五分。〕芒硝〔二、三钱，或用元明粉代之。虚人勿用。〕酒煎入童便〔一杯。〕或合失笑散：浦黄、五灵脂同用。

　　此方责之血入衣中，胀大难下腹中胀痛，手不可近，甚至胸满喘急，速进此药，血散胀消，其衣自下，缓则不救，一方以产妇头发入口作呕，即出。亦有因气虚无力送出者，本方可合参苏汤，或因血少干涩不下者，本方可加麻油，生鸡子白各一杯顿服。

　　子肠不收方有用蓖麻子捣贴丹田，及涂头顶心者，如已收上，即宜洗去。有用半夏末吹鼻，取嚏而入者。有用鳖头灰，白芨、五倍子末、枯矾、羊脂等药，可加冰片敷托而入之者。亦可煎汤频洗。有用麻油煎热熏洗，即用鳖头灰汤调服者。若日久不能收上，宜大补气血为主，暂加升提，如补中益气汤之类。如恶露未尽，及喘咳呕恶等症，仍宜戒投。

　　玉门不敛方有用八珍汤加黄 、五味子等药者，责之气血大虚也。

　　有用加味逍遥散者，责之肝经虚热，其症必肿胀 痛，当兼用敷药汤洗，并随宜疗治。

　　加味涌泉散王不留行〔一钱五分。〕穿山甲〔炙研，七分。〕木通〔一钱五分。〕麦冬〔五钱。〕当归〔三钱。〕栝蒌仁〔一枚，捣。〕猪蹄煎浓汤煎药。

　　此治乳汁不下之方也。参、 随宜加用外，用木梳于乳房梳下。

　　免怀汤归尾 赤芍 红花 牛膝此摘乳之方，妇人之血，下则为月经。上则为乳，欲摘乳者，通其月事，则乳汁下行，免乳胀之苦矣。方曰免怀，子生三年，然后免于父母之杯也。

　　新产脉宜小缓，若数大发热为凶。

　　如胞衣未下，恶露未来，腹胀如鼓，呕吐黄水，多带腥臭，加喘者，必产后口鼻有黑气者〔胃绝肺败也。〕死。或血脱过多，或汗出不止而致痉〔乃为败症〕，不治。产后汗出，手拭不及者难治。产后虚喘，产后痢疾，产后蓐劳，皆难治。〔生产名曰坐草，蓐草蓐也。产中虚乏劳倦，寒热如疟，百节酸疼，肢体倦怠，咳嗽痰逆，名曰蓐劳。〕

　　卷十六·数集　产后

　　举例

　　一 一妇产后发狂，持刀杀人。仲淳曰：此阴血暴崩、肝虚火炎故也。令先饮童便〔一杯。〕少止，用大剂生地、当归、牛膝、泽兰、茯神、远志、枣仁、龙齿，仍加童便顿服而止。

　　二 一妇小产后，阴血暴崩，作晕恶心，牙齿浮肿，喉咙作痛，日夜叫号不绝。仲淳云：此症因失血过多，阴血暴亏，阳无所附，火故上炎，胸中烦热，所谓上盛下虚之候也。法当降气，气降则火自降，阳交于阴，诸病自己尔。药用生地、麦冬、枸杞、枣仁、续断，滋阴养血，白芍、五味敛火下降，牛膝、童便引火下行，兼能祛瘀，郁金降气，苏子、橘红、枇杷叶降气，青蒿、鳖甲除热，大剂饮之而愈。

　　三 一妇产后腿痛，不能行立，久之饮食不进，困惫之极。仲淳诊之曰：此脾阴不足之候。脾主四肢，阴不足故病下体。向所用药虽多，皆苦燥之剂，不能益阴。用白芍、枣仁、石斛、牛膝、木瓜为君，生地、枸杞、茯苓、黄柏为臣，甘草、车前为使，一剂即效，四剂而愈。

　　四 一产妇二便不通，诸药不应，发热危甚。立斋令饮牛乳，一日稍通，三日而痊。人乳尤善。

　　五 一妇产后惊悸闻声辄死，用力抱持，则虚烦欲死，如是累月。仲淳曰：此心脾肝俱虚也。用人参、麦冬、五味、茯神、远志、枣仁、石斛、芍药、甘草、辰砂为丸，龙眼肉汤送下，弥月而愈。

　　六 一妇产后气喘，仲淳投人参、苏子、麦冬各五钱，一剂即愈。三日后，忽自汗无间，昼夜闻响声及饮热汤即汗遍体。投以参、 各五钱，加归、地二剂不效。遍检方书，有云汗为心液，凡服固表药不效，法当补心。恍然曰：是已。此妇素禀有火，气非不足也。产后阴血暴亡，心主血，故心无所养而病汗。以枣仁一两为君，归、地、杞、芍、麦冬、圆肉、牛膝、杜仲、五味、牡蛎大剂与之，至三十二剂罔效。病家欲令更方。仲淳曰：吾前所以投参、不应，而遽止之者，以参、 为气分药，剂且大，其不应者，必与症不合也。兹得其情，复何惑乎？盖阴血难成易亏，不可责效旦夕，仍投前药。至四十二帖，汗渐收，忽得睡，睡至四日夜，一醒霍然，颜色逾常。血足则色华也。

　　七 一产妇恶露淋沥，体倦面黄，食少恶寒，昼夜不寐，惊悸汗出。此心脾虚热，用加味归脾汤而痊。

　　八 一产妇略闻音响，其汗如水而昏愦，诸药到口即呕。立斋以为脾气虚败，用参、附末为细丸，时含三、五丸，随液咽下，乃渐加之至钱许，却服参附汤而愈。

　　九 一妇产后五日，食冷物，复动怒伤脾，作泄，乃微嗽。又三日泄不止，手足冷，发喘，床亦动摇，神魂飞荡，以人参、附子各五钱投之如故。加参、附又不效。渐加至参三两，附子三钱，一剂而愈。

　　卷十六·数集

　　附仲淳治疔疽一切肿毒神方〔症轻者，制小其剂。〕

　　生甘菊〔连根打碎，一、二两。〕金银花〔五、六钱。〕紫花地丁 生地 茜草 甘草节〔各三、五钱。〕连翘 牛蒡 贝母 花粉〔各二、三钱。〕白芨 白芷〔各一、二钱。〕夏枯草〔五、六钱。〕煎汤煎药。如皂角刺、穿山甲、鲜首乌、赤芍、牛膝、地榆、犀角之属，皆可采用，溃后加黄 〔盐水炒。〕米仁〔五钱至一两。〕山药，白芍〔各三、五钱。〕麦冬〔五、六钱。〕五味子〔钱许。〕虚者加人参〔五钱至三两。〕此方凉血破瘀，除热解毒，散结消肿，余尝用此加减，治一切外科大小诸症，未溃者消，已溃者敛，大用大效小用小效。

　　跋

　　医镜者，小子元宰嗣父松园公竭三十余年探索之功，揣摹按验，审时用药，察症定方，恍乎有得，再四删削，务期醇正，不尚奇僻之见，以致学医人费之诮。我嗣父之成书，其用心有如此者。嗣父同气二人，小子宰、乃仲氏，西侯公所出，年甫十龄，嗣父艰于得子，又蒙重疾，根据次房嗣宰为子，蒙恩抚育，延师授室，无异所生。吾父壮年名噪黉序，两预棘闱。后因疾作，延医诊视，百无一效，逐废举子业，穷究医药之理，远达京邸，与试国学，就职医院，因而考订岐黄、灵素诸书者有年，又于辇下诸名家，讲求精理，始旷然有见。医家寄人生死，时下用药多误，诊脉不审，往往杀人。大抵胸无定见，多为成方所拘。如新室之袭尚书，金陵之泥周礼，偏见曲学，祸国祸民，医道亦然。古人云：上医医国，次则医人。要之出死入生，挽回性命，其功不减于医国。此我父所为攻苦二十年，寒檠雪案，手不停披，辄命小子宰昼夜钞辑，垂成辄复改窜，凡数十次。此种苦心，惟小子宰亲见而熟悉之。时嗣姊丈简中，壬午科，今授山东守府，字亦可者，与小子宰同受恩于松园翁，素佩服吾父之书，有功后世，同为参证。我两人窃相拟议，今之号为明医，大抵云积阴功居半，养身家居半。夫一心两用，其于医道，岂尽当乎。况彼所云阴功者，又未尝力学好古，从勤苦中得来也。小子宰谬列武庠，未免分功内外场事，不及授吾父伐毛洗髓之秘，然吾父生平辛勤，惟思救人济世，力挽庸医僻见，若绝不作身家计者，小子亦得于历年钞撮之余，深悉其用心之专且至也。亦可程公向服膺此书，数寓书于宰促其录成，邮致官廨，以待当代知心好义之流，共襄刊刻，于以救世，即以活人，医国医人，两有赖焉。庶不负松园公对后学之正鹄方向，对先圣之继往开来，其宏志伟愿，庶得借以申抒焉。宰手拙性鲁，不学无术，既不能开阐医道新学，复无以追述嗣父之遗志，即其热爱方术之之特长，小子宰亦不能序述，谨百拜而为之跋。

　　时康熙五十八年，腊月朔旦。

　　
</div>
    <div class="pagination">
<a href="顾松园医镜_page43.html">上一页</a><span>...</span><a href="顾松园医镜_page39.html">39</a><a href="顾松园医镜_page40.html">40</a><a href="顾松园医镜_page41.html">41</a><a href="顾松园医镜_page42.html">42</a><a href="顾松园医镜_page43.html">43</a><span class="current-page">44</span>
    </div>
    <div class="pagination"><a href="index.html">返回目录</a></div>
</body>
</html>
