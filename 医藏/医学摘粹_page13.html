<!DOCTYPE html>
<html>
<head>
    <meta charset="UTF-8">
    <title>医学摘粹 - 第 13 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学摘粹 - 第 13 页/共 64 页</h1>
    <div class="content">　　脉占动止

　　寸口动脉，五十一止，合于经常、不病之脉也。若四十动一止，一脏无气，主四岁死。三十动一止，二脏无气，主三岁死。二十动一止，三脏无气，主二岁死。十动一止，四脏无气，主一岁死。不满十动一止，五脏无气。若更乍数乍疏，止而不能即还，岁内必死也。

　　四诊要诀　切脉

　　五脏平脉

　　心脉浮大而散，肺脉浮涩而短，肝脉沉弦而长，肾脉沉滑而软，脾脉和平而缓。

　　四诊要诀　切脉

　　四时平脉

　　春脉弦，夏脉洪，秋脉浮，冬脉沉。

　　四诊要诀　切脉

　　脉象主病

　　浮脉（轻按乃得，重按不见）为阳，为表，主六气风邪外因之病。浮而有力表实也，浮而无力表虚也，浮迟表冷也，浮缓风湿也，浮濡伤暑也，浮散虚极也，浮洪阳盛也，浮大阳实也，浮细气少也，浮涩血虚也，浮数风热也，浮紧风寒也，浮弦风饮也，浮滑风痰也。

　　沉脉（轻按不见，重按乃得）为阴，为里，主七情气食，内因之病。沉大里实也，沉小里虚也，沉迟里冷也，沉缓里湿也，沉紧冷痛也，沉数热极也，沉涩痹气也，沉滑痰食也，沉伏闭郁也，沉弦饮疾也。

　　迟脉（一息三至或二至）为阴，为脏，主寒痛。有力为实寒，无力为虚寒。

　　数脉（一息五至或六至）为阳，为腑，主热病。有力为实热，无力为虚热，如数而兼细为伤阴。

　　滑脉（往来流利）主痰疾。见于左关为风痰，见于右关为痰食，见于寸为吐逆，见于尺为便脓血。

　　涩脉（往来艰涩）主湿痹。两尺见之，主伤精伤血。两寸见之，主汗多津伤。两关见之，主噎膈反胃，液亡结肠。

　　缓脉（从容不迫）和缓主正复，怠缓主中湿。

　　紧脉（牵转甚急）主寒痛。

　　长脉（迢迢而来）主气治。（按：正气之治，主于素强）

　　短脉（缩缩而去）主气伤。

　　虚脉（无力）主诸虚病。

　　实脉（有力）主诸实病。

　　大脉（粗大）主邪气进。

　　小脉（减小）主正气衰。

　　洪脉（阔大）主热实。

　　细脉（纤小）主寒虚。

　　弦脉（状类弓弦，细长而劲）主停饮。寸弦为阴乘阳，主头痛。尺弦为阴乘阴，主腹痛。

　　芤脉（状如葱管，浮大中空）主失血。

　　濡脉（浮而无力）主诸阳虚之病。

　　弱脉（沉而无力）主诸阴虚之病。

　　革脉（浮而极有力）主男子亡血伤精，妇人半产崩带。

　　牢脉（沉而极有力）主诸疝 瘕，心腹寒冷疼痛。

　　促脉（数而有止）主阳盛而郁。

　　结脉（缓而有止）主阴盛而凝。

　　散脉（浮大不收）主气泄而虚。

　　伏脉（沉闭不见）主气郁而闭。

　　动脉（动而不移）阴阳相搏，故主诸痛。阳动主发热惊狂，阴动主汗出血崩。

　　代脉（止而有定）主真气绝而不续，若不因跌打气闷，暴病气夺，痛疮气伤，女胎气阻，而无故见之，则必死矣。

　　四诊要诀　切脉

　　脉有宜忌

　　伤寒热病，脉喜浮洪，若见沉微涩小，证与脉反，必凶。汗后邪解，盒饭脉静身凉，若躁热，邪不为汗衰必难治矣。若阳证见阴脉，命必危殆。阴证见阳脉，病虽困亦无害也。疟证脉应得弦象，弦迟多寒，弦数多热，理本自然。若得代、散二脉，邪尚未解，正气已衰，命恐难保矣。中风脉宜浮迟，若坚大急疾为逆。劳倦伤脾，脉当虚弱为顺。若自汗出，而脉反躁疾则逆矣。泻痢里虚，见沉小滑弱之脉为顺。若反见实大浮数之脉，则身必发热而成恶候也。呕吐反胃，脾虚有痰，见浮滑脉为顺。若沉数细涩，则为气少液枯，遂致结肠而死矣。霍乱见阳脉为佳。若见代脉，因一时清浊混乱，脉不接续而致，非死候也。如脉伏不见，四肢厥逆，舌卷囊缩，为阴寒甚，危候也。嗽乃肺疾，脉浮为宜。如兼见濡者，病将退也。若沉伏与紧，则相反而病深矣。阳喘多实，属风与痰，脉以浮滑为顺。若脉见沉涩，四肢寒者，为阴喘属寒与虚也，为不治逆证。火热之证，洪数为宜。若见微弱，证脉相反，根本脱离，药不可施矣。骨蒸发热，脉数而虚。若涩小不可救矣。虚劳证，宜见虚脉。若两关脉弦，乃肝木乘脾。若见细数，乃阴虚火盛，上刑肺金，便不可治。失血诸证，脉必见芤。若缓小尚顺，而数大堪忧矣。蓄血为有形之实证，见牢大实脉，与证相宜。倘沉涩而微，是挟虚矣。既不能自行其血，又难施峻猛之剂，安望速愈哉。三消之证，燥热太过，惟脉见数大为吉。若细微短涩，死不可救也。小便淋闭，鼻色必黄，脉实大者，可用攻药。若逢涩小，为精气不化，死亡将及矣。癫狂证以浮洪为吉，若沉而急，病莫能救矣。痫证宜见浮缓之脉，若沉小急实，是病深也。或但弦，无胃肝之真脏脉见矣，安望其更生耶。心腹痛，脉宜迟细。如浮而大，是中虚邪盛，不能收捷功也。疝属肝病，脉必弦急。但牢急者生，而弱急者必死矣。黄疽湿热，洪数浮大为宜。一见微涩，虚衰已甚，无药可疗矣。肿胀脉，浮大洪实为宜，若沉细而微，证实脉虚，难言生矣。积聚见实强脉可生，若沉细为虚，真气败绝，不可为矣。中恶腹胀，紧细乃生，浮大则凶矣。鬼祟脉，左右不齐，乍大乍小，乍数乍迟。痈疽未溃，洪大脉宜。及其已溃，洪大脉反忌矣。肺痈已成，寸数而实。肺痿之证，数而无力。痈痿色白，脉宜短涩，若逢数大，气损血失。肠痈实热，滑数相宜，若沉细无根，其死可知矣。

　　四诊要诀　切脉

　　妇人脉象

　　妇人有子，其脉阴搏阳别。寸为阳，尺为阴，尺阴之脉搏指而动，寸阳之脉则不搏指，迥然分别，此为有子之诊。或手少阴心脉独动而甚者主有子。盖心主血，血主胎，故胎结而动甚。滑而且数，按之而散，三月之胎也。按之不散，五月之胎也。五六月后，孕妇之乳房有核，吮之有乳者，则主有子。左为阳，左疾为男胎；右为阴，右疾为女胎。男胎腹形状如釜，女胎腹形状如箕。如欲产，必见离经之脉。离经者，离乎经常之则也。盖胎动于中，脉乱于外，势所必然。如产后气血两虚，见小缓之虚脉为吉，若实大弦牢定主凶矣。

　　四诊要诀　切脉

　　脉象危候

　　心绝之脉，前曲后居，如掺带钩。前曲者，谓轻取则坚强而不柔，后居者谓重取则牢实而不动，如持革带之钩，全失中和之气。钩即洪脉也，但钩无胃，故曰心死。又如转豆，即经所谓如循薏苡子，累累然，状其短实坚强，真脏脉也，主一日死。

　　肝绝之脉，急如循刃。又劲如新张弓弦，主八日死。

　　脾绝之脉，如雀啄。又如屋漏。旧诀曰：雀啄连来四五啄，屋漏少刻一点落。又若杯覆，又若水流，主四日死。

　　肺绝之脉，如风吹毛，又如以毛羽中人肤，皆言其但浮而无胃气也，主三日死。

</div>
    <div class="pagination">
<a href="医学摘粹_page12.html">上一页</a><span>...</span><a href="医学摘粹_page8.html">8</a><a href="医学摘粹_page9.html">9</a><a href="医学摘粹_page10.html">10</a><a href="医学摘粹_page11.html">11</a><a href="医学摘粹_page12.html">12</a><span class="current-page">13</span><a href="医学摘粹_page14.html">14</a><a href="医学摘粹_page15.html">15</a><a href="医学摘粹_page16.html">16</a><a href="医学摘粹_page17.html">17</a><a href="医学摘粹_page18.html">18</a><span>...</span><a href="医学摘粹_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
