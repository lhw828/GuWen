<!DOCTYPE html>
<html>
<head>
    <meta charset="UTF-8">
    <title>普济方四库 - 第 257 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 257 页/共 1812 页</h1>
    <div class="content">


　　普济方卷七十
　　钦定四库全书
　　普济方卷七十一　　　明　周王朱橚　撰眼目门
　　总论
　　黄帝问曰余尝上清冷之台中陛而顾匍匐而前余私异之窃内怪之或独防视安心安气久而不解披发长跪俛而视复久之又不已卒然自止何气使然岐伯对曰五脏六腑之精气皆上注于目而为之睛睛之果者为眼骨之精为瞳子筋之精为黒眼血之精为其络果气之精为白眼肌肉之精为约束果气筋骨血气之精而与脉并为丝丝上属于脑后出于顶中故邪中于顶因逢身之虚其入深则随眼丝以入于脑入于脑则转转则引目丝急急则目以转矣邪中其睛则其睛所中者不相比不相比则睛散睛散则岐故见两物目者五脏六腑之所注也营衞魂魄之所营也神气之所生也故神劳则魂魄散志意乱是故瞳子黒眼法于阴白眼赤脉法于阳故阴阳端而精明矣目者心之使也心者神之舍也故神分精乱而不专卒然见非常之处精神魂魄各不相得故曰惑帝曰余疑何其然也余每之东菀未尝不惑去之则复余惟独为东菀劳神乎何其异也岐伯曰不然夫心有所喜神有所恶卒然相感则精乱视误故神惑神移乃复是故间者为迷甚者为惑○心脏神肝脏魂肾脏志肝为中将取决于胆防气于心而主于目目者五脏之精气也五脏有病皆形于目目色赤病在心目色白病在肺目色青病在肝目色黄病在脾目色黒病在肾不辨色者病在胸中阳气失则目瞑阴气絶则目盲肝气通于目肝气通和则辨五色肝有病则目夺精而肝中寒则目昏而瞳子痛邪伤肝则目青黒瞻视不明肝实热则目痛如刺肝虚寒则目谛视生花肝劳寒则目澁闭不开肝气不足则目昏暗风泪视物不明肝热冲睛目眦赤痛生瘜肉及目睛黄胆与肝合胆虚为隂邪所伤目中生花肝热则目中多赤痛泪出肝不利则目昏肝热中风则目欲脱而泪出目热则内外皆烂肝久热实则目赤而生淫肤瘜肉故目者五脏之精气所成也眼有五轮风轮血轮气轮水轮肉轮五轮应于五脏随气之主也肝者在脏为肝其色青其味酸属东方甲乙木也王于春肝气通于目左目属甲为阳右目属乙为阴肝生风眼有风轮也虽有其名形状难晓与水轮相辅也心者在脏为心其色赤其味苦属南方丙丁火也王于夏心生血眼有血轮也血轮与肉轮相连也赤黒色是也此轮忌针脾者在脏为脾其色黄其味甘属中央戊巳土也王于四季十八日脾生肉眼有肉轮也肉轮在外郁郁黄白色今俗为白睛也肺者在脏为肺其色白其味辛属西方庚辛金也王于秋肺生气眼有气轮也气轮在肉轮之下隐而不见也肾者在脏为肾其色黒其味醎属北方壬癸水也王于冬眼有水轮也水轮在四轮之内为四轮之母能射光明能视万物今呼为瞳人也肝脏病者应于风轮风轮病即望风泪出覩物烟生夜退昼増碜痛畏日或如青衣拂拂时似飞蝇联联此是肝脏之疾宜治肝也心脏病者应于血血轮病即飞花竞起散乱纵横努肉渐渐沾睛两眦泪淹赤烂此是心脏之疾宜治心也脾脏病者应于肉轮肉轮病即睑内肿疼眦头澁痛眼见飞丝缭乱又如毛髪纵横夜半甚于黄昏日没増于早起此是脾脏之疾宜治脾也肺脏病者应于气轮气轮病即忽如云飞遮日逡廵却渐分明或而雪影中花或似飞蝇相趂此是肺脏之病宜治肺也肾脏病者应于水轮水轮病即黒花簇簇雾气纷纷昏视一物如见两般覩太阳如同水底此是肾脏之疾宜治肾也夫眼目者法天地日月也天地清静日月光明天地晦暝日月昏暗经云眼应于肝王春三月作魂神宫眼为户牗所通万事无不视之好恶是非自然分别自少及长疾状多般皆是摄养有乖致使眼目生患凡人多餐热食或嗜五辛喜怒不时淫欲不节凌寒冒暑坐湿当风恣意呌呼任情号泣长夜不寐永日不眠极目视山登髙望远或久处烟火或博奕经时抄写多年雕镂綉画灯下看字月中读书用其眼力皆失光明也更有驰骋畋猎冒涉雪霜向日迎风昼夜不息皆是丧目之因也恣一时之快意为百疾之深源所以疾生眼目也诸凡养性之士必须慎焉若能终身保惜可使白首无患○目者肝之外也肝取木肾取水水能生木故肝肾之气充则精彩光明肝肾之气乏则昏防晕乌轮赤晕刺痛浮浆此肝热也胆生清泪枯黄绕睛此肝虚也瞳人开大淡白偏斜此肾虚也瞳人焦小或带防黄此肾热也一虚一实以此验之然人知肝肾之气相依而行孰知心者神之舍又所以为肝肾之副焉所谓一而二二而一者也何则心主血肝藏血血能生热凡热冲发于眼皆当清心凉肝又不可面执水生木之説大抵拘急牵飕瞳青胞白痒而清泪不赤不疼是之谓风眼乌轮突起胞硬肿红眵泪湿浆里热刺痛是之谓热眼眼昏而泪胞肿而软上壅防胧酸澁微赤是之谓气眼其或风与热并则痒而浮赤风与赤搏则痒澁昏沉血热交聚故生淫肤粟肉红缕偷针之类血气不至故有眇视胞垂雀眼盲障之形淡紫而隐红者为虚热鲜红而妬赤者为实热两眦呈露生努肉者此心热血旺白睛红膜如纸者此气滞血凝热证瞳人内涌白睛带湿色浮而赤者冷证瞳人青绿白睛枯槁气沉而浊者眼热经久复为风冷所乗则赤烂眼不赤但为痰饮所疰则作疼肝眼不顺而挟热所以羞明热气蓄聚而伤胞所以胞合又曰睛带赤或红筋者其热在肺上胞下胞或目唇间如疥防者其热在脾脾主味五味之秀养诸中则精华发见于其外肺主气水火升降营衞流转非气孰能使之眼之为患多生于热其间用药大抵以清心凉肝调血顺气为先有如肾家恶燥设遇虚证亦不过以当归地黄軰润养之轻用温药不可也肺能发燥肝亦好润古方率用杏仁柿干饴糖沙蜜为佐果非润益之意乎至于退瞖一节尤闗利害凡瞖起于肺家受热轻则朦胧重则生瞖真珠瞖状如碎米者易散梅花瞖状如梅花叶者难消虽瞖自热生然治法先退瞖而后退热者谓热极生瞖若先去热则血为之氷而瞖不能去其有赤眼与之凉药过多又且涤之以水不反掌而氷凝眼特一团水耳水性清澄尤不可规规于防洗谚曰眼不不瞎耳不斡不聋○风眼肿则软热眼肿则硬伤风冷则泪出虚烦则昏防劳力则眦赤白肿则脾家受毒生疮则风热侵肺黄乃酒伤于脾血灌瞳人及赤色俱是心家有热羞明见红花为肝冷黒花则肾虚青花胆有寒五色花为肾虚兼热不可一槩为治若虚不补而实不泻亦难收效然上虚乃肝虚下虚乃肾虚肝虚则头晕耳聋目肾虚眼生花耳作蝉鸣大宜补肝益肾其有热泪交流两睑赤痛乃肝之极热迎风有泪为肾虚客热凉肝泻肾必得其宜至于五脏各以类推虚则生寒实则生热至如暴赤一证多因泛热冲上或眠食失时饱食近火得之加以劳役失于调摄过食毒物变成恶证医者不原本始但知暴赤属阳或以散血之剂或以凉心之药纵使退散遂致脾经受寒饮食不进头目虚浮五脏既虚因成内障亦有见其不进饮食俾更服热药遂致三焦暴燥热气上攻昏澁眵泪或犯盛怒辛苦重劳遂生努肉心气不宁风热交并变为攀睛证状不一是为外障又若读书博奕等过度而致疾者名曰肝劳不可但投以治肝之剂及作他证治之卒于莫效惟须闭目珍防不极远视庶乎可瘳若夫患风疹者必多眼暗先攻其风则暗自去妇人胎前产后用药亦须避忌小儿所患切宜善治惟畧加淋洗披鎌针灸断不可施犹须戒其用手频揉或因兹睛破至于莫救○有人患眼渐膜膜状与青盲相似而眼中一无所有此名黒盲如瞳子大者名曰乌风如瞳子瞖緑者名曰緑瞖青盲皆是虚风所作急须治疗若眼自闇多时不复可疗此疾之源皆从内肝管缺少眼孔不通所致也亦宜须初欲觉时即须速疗之若已成病不复可疗若因时病后得眼生白障者此名为瞖也若因病后生肉者此为肤障也若眼赤痒泪出者为热虚风若见黒烟赤光瞳子黒大者为乌风劳水动故宜服车前空青丸以消息之若或尔赤痛者此是天行眼痛风热所作故应宜早急疗之不者当生于瞖后难疗若人眼痛当黒珠生白瞖并黒子等大如米凡如此者名为痛损眼此不可易疗○诊目痛赤脉上下者太阳病从上下者阳明病从外走内者少阳病○鼻洞者浊下不止传为鼽瞢瞑目故得之气厥足阳明有夹鼻入于面者名曰悬颅属口对入系目本视有过者取之损有余益不足反者益甚足太阳有通顶入于脑者正属目本名曰眼糸头目固痛取之在顶中两筋间入脑乃别隂蹻隂阳相交阳入隂出阳交于兑眦阳气盛则瞑目隂气絶则眠○凡人年四十五已后渐觉眼暗至六十已后还渐目明治之法五十以前可服泻肝汤五十已后不可泻肝目中有疾可傅石胆散药等无病不可輙傅散但补肝而已自肝中有风热令人眼目暗者当灸肝腧及服除风汤丸散数十剂当愈○眼之病在腑则为表当除风散热在脏则为里宜养血安神暴发者为表而易治久病者在里而难愈除风散热者泻青丸主之养血安神者定志丸主之妇人则熟地黄丸主之○凡眼药率多凉剂必于食后服之或者徒泥其説往往食未下咽药即入口是致食气与药气冲抟酿积于脾胃之上不惟药无其效且使脾家受冷旋至虚弱须当食歇片时胷膈稍寛然后随意服之尤贵冷热得所大热则非肝肺所宜大冷则脾胃停积不化宜自酌量之耳○凡防眼之药脑麝之类通入闗窍毛孔易至引惹风邪眼之时向密室端坐然后以铜筯防少许药放入眼内防毕以两手对挼鱼尾二穴次合眼良久血脉稍定渐渐放开若是夜卧用药则又不拘此法也或向当风去处或是罢即开则风邪乗入血脉凝滞难散疾势愈増切须致意



　　风轮病因喜怒不常作劳用心书凝视远物夜勤读细书眼力既劳风轮内损其后眦头尤澁睛内偏疼视物不明胞紧急宜去风药○血轮病因忧愁思虑悲喜烦劳内动于心外攻于目其赤筋纒眦白障侵睛胞肿难开昏暗多澁日久不治失明愈深宜洗眼凉血药○肉轮病因多餐热物好吃五辛远道奔驰驻睛骤骑食饱眈眼积风痰壅其胞赤肿暴赤昏眼泪常盈倒睫澁痛瘀血侵睛宜疎醒脾药○气轮病因凌寒冐暑爱饮寒浆肌体虚疎寒邪入内或痛或昏传在白睛筋多肿赤视日如隔雾观物似生烟日久不治变为白膜黒暗难开○水轮病因劳役不止嗜欲无厌大惊伤神大怒伤志加之多食酒麯好啖醎辛因动肾经通于黒水冷泪镇流于睑上飞蝇相趂于睛前积聚风虚或澁或痒结成瞖瘴多暗多昏宜补肾药



　　天廓病因云中射雁月下看书多食腥膻侵冐寒暑致天廓有内动视物生烟眦疼难开不能辨认○地廓病因湿渍头上冷灌睛眸致令有病眼紧急瘀血生疮○火廓病因心神恐怖赤脉侵眦血灌瞳人热泪如倾其证睑头红肺睛内偏疼热泪难开○水廓病因大劳努力争鬭击棒开弓骤骑强力致令生病常多暗昏睛泪多○风廓病因枕边牕穴有风不能遮闭坐卧当之脑中邪风攻于风廓以致黒睛多痒两睑常烂或昏暗多泪○雷廓病因失枕睡卧酒后行房血脉溢满精宣闭滞风虚内聚上攻故令眦头赤肿睑上生疮倒睫拳毛遮睛努肉○山廓病因撞刺磕损致令肉生两睑瞖闭双睛若不早治永沉昏暗瘀血侵睛○泽廓病因春不宣解冬聚阳毒多吃脂肥过飱热物致令脑脂凝聚血泪攻潮有如雾笼复见飞蜂缭绕黒花常满难于瞻视
　　肝虚眼【论】
　　夫肝虚眼其证不一有忽然发肿者有泪出不止者有睛生瞖晕者有视物漠漠不能远视者有精彩昏浊黒白不明而晕者葢肝开窍于目腑脏精华之所聚也血气既衰不足以荣养故证状之异如此○龙木论云肝虚积热外障眼初患之时忽然发动赤澁泪出痒痛摩隐瞳人黒睛渐生瞖障或退或散或聚初时即轻如经一二年间渐重于目不明此皆因肝间劳热所作毒风入脑眼中觉患切宜服药将息不得烧灸头面宜服泻肝汤青葙子丸及硃砂煎防之立效○歌曰用力劳心赤痛来睛疼怕日泪难开有时发动有时转怨鬼愁神作祸灾忽尔瞖生还自可须知肝膈热劳排急求汤药旋除去根株莫遣脏中埋一眼初时生作患招呼后眼不相违今年发动轻轻过后岁应多转转危药丸青葙须志服披鎌双睑血漼漼眼中宜防硃砂煎莫灸头中即易为
　　方
　　还睛补肝丸　治肝虚两目昏暗冲风泪下
　　白术　细辛【去苖叶】当归【切焙】决明子【防炒】芎防　羌活【去芦头】五味子　白茯苓【去黒皮】人参　防风【去叉】地骨皮　苦参　参　菊花　车前子【防炒】桂【去麤皮】黄芩【去黒心】青葙子　甘草【炙剉】
　　右等分为末炼蜜和丸如梧桐子大每服三十丸米饮下加至四十丸不拘时服
　　镇肝丸【龙木】　治肝经不足内受风热上攻眼目昏暗痒痛隐澁难开推眵多泪怕日羞明时发肿赤或生障瞖并宜服之【和剂方】
　　白茯苓【去皮一两】甘菊【半两】甘草【炙各半两】地骨皮【去土半两】蔓荆子【去白皮一两】人参【一两】茺蔚子【一两】远志【去心一两】地肤子【一两】车前子【半两】青葙子【炒半两】茈胡【去芦半两】山药【半两】决明子【一两】防风【去芦叉各一两】细辛【去苖一分】栢子仁【半两炒】参【半两】
　　右为末蜜水煑糊丸如梧桐子大每服二十丸米饮下食后日三服
　　栢子仁丸【圣济总録】　治肝虚视物漠漠不能远见睛轮昏暗澁痛瞖晕时聚时散【补肝丸】
　　栢子仁【研】薏苡仁　乌麻仁　车前子　枸杞子庵防子　兎丝子【酒浸别捣末各一两】牡荆子　青葙子五味子　蛇床子　桂【去麤皮】菊花　山芋【各半两】
　　熟干地黄【焙】肉苁蓉【酒浸切焙】白茯苓【去黒皮各一两】
　　右为末炼蜜和丸如梧桐子大每服二十丸空心温酒下
　　龙脑青葙子丸【出圣惠方】　治肝脏虚风时多冷泪眼目昏暗
　　龙脑【细研】牛黄【细研】曽青【烧细研各半两】青葙子　人参【去芦头】车前子　白茯苓　芎防　羌活　细辛　天麻防风【去芦头】黄耆【剉】石决明【细研水飞各一两】旋复花【三分】麝香【一分细研】
　　右为末研了药都拌令匀炼蜜和捣三二百杵丸如梧桐子大每于食后汤下十丸
　　子散【出千金方】　补肝治眼漠漠不明亦名十子散方冬子　青葙子　茺蔚子　枸杞子　牡荆子蒺藜子　兎丝子　芜菁子　决明子　地肤
　　子　蒺藜　栢子仁【各二合】牡桂　蘡薁根【各二两】仁【一合一云二两】车前【一两】细辛【半两一云一两半】
　　右治筛食后以酒服方寸匕日二神验
　　远志丸【出直指方】　治清益心肝明目退瞖
　　人参　茯神【去木】芦荟【研】琥珀　蔓荆子【各半两】生地黄　川芎　熟地黄【冼焙】茺蔚子【各半两】蝉殻【一两洗晒】全蝎【五枚】白蒺藜【去刺炒】细辛　车前子　远志【水浸去心干姜汁醮焙各七钱半】
　　右为细末炼蜜丸梧桐子大每服五十丸空心米粥饮下临卧食后菖蒲汤下
　　羌活散【龙木】　镇肝明目暴赤眼亦治赤眼一切内外障瞖【本事方】
　　羌活　川芎　旋复花　防风【各半两】甘草　楮叶苍术【泔浸不去皮自干不见火】桑叶【并八月采阴干秤已上各一两】楮实
　　甘菊花　蝉蜕　木贼【各一两】
　　右为末茶清调下二钱早晩食后临卧各一服合时不得焙及犯铁器此方取楮叶复取实者何也葢阴阳二物相配有实者阳也无实取叶者隂也所以咸得其宜忌湿面及酒诸药悉无效
　　青葙子丸【龙木】　治肝虚积热外障
　　青葙子【二两】车前子　细辛　干地黄　兎丝子防风　茺蔚子　五味子　人参　泽泻　茯苓【各一两】
　　右为末炼蜜为丸如梧桐子大空心茶下十丸
　　干地黄丸【圣济总録】　治肝虚泪出不止瞖晕侵睛视物不远或睛昏浊黒白不眀
　　熟干地黄【焙】五味子　防仁【去皮研】兎丝子【酒浸一宿别捣】车前子【各一两】细辛【去苗叶】甘草【炙剉】防风【去芦】栢子仁【研】白茯苓【去黒皮各半两】
　　右为末炼蜜和丸如梧桐子大每服二十丸空心温酒下
　　羊肝丸【龙木】　镇肝明目【本事方】
　　甘菊花　羌活　栢子仁　细辛　官桂　白术五味子【各半两】黄连【三分】羯羊肝【一具新瓦盆中干更焙之肝若大】
　　【止用一半】
　　右为细末炼蜜为丸如梧桐子大空心温水下三十四丸一方有地黄无栢子仁
　　地黄丸【一名菊花丸】　治用力劳心肝虚风热攻眼赤肿羞明渐生瞖膜兼肝肾风毒热气上冲目痛久视伤血血生肝故勤书则伤肝而目昏肝伤则目生风而热气上凑目昏益甚不宜专服补药常益血镇肝而目自明
　　黄连　决明子【各一两】没药　甘菊花　防风　羌活　桂心　光明硃砂【各半两】熟干地黄【一两半】
　　右为细末炼蜜为丸如梧桐子大每服三十丸熟水下食后日三服【晋范寗尝苦目痛就张湛之戏曰有方宋杨子少得其术以授鲁东门伯次授左丘明遂世世相传以及汉杜子夏晋左太冲凡此诸贤并有目得此方云用捐读书一减思虑二专内视三简外观四旦起晩五夜早眠六凡六物熬以神炼以气蕴于胷七日然后纳诸方寸修之一时近数目睫逺视天末长服不已洞见墙壁之外非但明目且可延年审如是而行之非可谓之嘲亦竒方也】
　　补肝汤　治肝虚两脇满痛筋脉拘急不得喘息两目昏暗面多青色
　　防风【去芦苗】细辛【去苖叶】栢子仁　白茯苓【去黒皮】桂【去粗皮】甘草【防炙剉】山茱萸　桃仁【汤浸去皮尖双仁炒】蔓荆实【去浮皮】
　　右等分麤捣筛每服五钱水一盏半大枣三枚劈破同煎至八分去滓温服不拘时日再服
　　甘草汤【圣济总録】　治肝气不足两脇拘急疼痛寒热目不明
　　甘草【炙剉】防风【去芦】桂【去粗皮】乌豆【一合】细辛【去苖叶各半两】防仁【去皮一两研烂】白茯苓【去黒皮二两】
　　右麤捣筛每服五钱水一盏半枣三枚劈破同煎至七分去滓食后卧时服
　　防榔汤【圣济总録】　治肝虚寒眼目昏暗脇下痛胀满气急防榔【剉生用】陈橘皮【汤浸去白】桔梗【各一两】白茯苓【去黒皮一两半】白术【二两】附子【炮制去皮脐】桂【去粗皮】吴茱萸【汤洗焙干炒各半两】
　　右麤捣筛每服五钱水一盏半入生姜一片大枣一枚劈碎同煎至八分去滓温服不拘时若气喘急加半夏半两姜汤洗去滑芎防甘草各一两
　　石决明丸　治肝虚血弱目久昏暗
　　石决明　五味子　兎丝子【酒浸一宿别捣末各一两】细辛【去苗叶】知母【焙】山芋　熟干地黄【焙各一两半】
　　右为末炼蜜和丸如梧桐子大每服三十丸空心米饮下
　　硃砂煎【龙木】　治肝虚积热外障
　　龙脑【一分】乳香【二分】硃砂【半两】细辛　白芷　黄连　秦皮【各一两】
　　右为末以水浸一伏时去滓用汁以蜜五两煎之眼
　　地黄丸【龙木】　治男子妇人肝脏积热肝虚目暗膜入水轮满睛眵泪眼见黒花视物不明混睛冷泪瞖膜遮障肾脏虚惫肝受虚热久近暴热赤眼风毒气眼干湿脚气清中消渴诸风气等疾由肾气虚败者但服此能补肝益肾驱邪明目甚效
　　生干地黄【洗焙】熟干地黄【洗焙各一斤】枳殻【去穰麸炒】石斛【去苗】防风【去苗各四两】杏仁【去皮尖麸炒黄去油二两】牛膝【酒浸二两】
　　右为末炼蜜为丸如梧桐子大空心温酒盐汤米饮任下三十丸忌动风物唐相李恭扈从在蜀患眼或澁或痛或生瞖膜或见黒花如豆大累累数十不断或如飞虫翅羽百方不效僧智深云相公此病缘受风毒葢五脏实则泻其子虚则补其母母能令子实子不能令母虚肾是肝母今肾受风毒故令肝虚则目视用药与上地黄丸同但为末不许犯铁器空心豆淋酒下五十丸○豆淋酒法用黒豆半升炒令烟出以酒三升沃之去豆用酒以此酒煑独活即时紫汤也一方无防风
　　流气饮【出和剂方】　治肝经不足内受风热上攻眼目昏暗视物不明常见黒花当风多泪怕日羞明推眵赤肿隐澁难开或生瞖障倒睫拳毛眼赤烂及妇人血风眼时行暴赤眼胞紫黒并宜服之【方见本门目风赤类】
　　菊花散【出危氏方】　治肝受风毒眼目昏朦渐生瞖膜蝉脱【去足】白蒺藜【炒焦去刺】羌活【各三两】甘菊【去蕚四两】木贼【去节童便内浸一宿晒干三两】荆芥穗　甘草【各二两】
　　右为末每服二钱食后茶清调下
　　汤泡散　治肝虚风热攻眼赤肿差明渐生瞖障当归尾　赤芍药　黄连【去须】杏仁【各五钱】铜青【二钱】防风【五钱】薄荷叶【三钱】
　　右剉散每用二钱极沸汤泡乗热先薫后洗冷则再暖用日两三次一方白盐入少许闭目沃洗盐亦散血
　　还睛丸　治肝脏虚血弱不能上助目力视物昏暗【方见本门内障眼类】
　　雷岩丸【宣明论】　治男子妇人肝经不足风邪内乗上攻眼目昏暗泪出羞明怕日多见黒花瞖膜遮睛睑生风粟或痒或痛隐澁难开兼久患偏正头疼牵引两目渐觉细小视物不明皆因肾水不能既济于肝木此药久服大补肾脏目力加添
　　肉苁蓉　巴防【浸一宿去皮心】牛膝【各一两】菊花　枸杞子【各二两】川椒【三两去目】黒附子【青盐二钱以泔水三升同煑干为度去皮脐一两】
　　右为末同浸药酒煑面糊为丸如梧桐子大每服十丸空心酒下世人服药多不知根源往往不效
　　五加皮汤【圣济总録】　治肝虚受风筋脉拘急手足瘅痹目视不明
　　五加皮【剉】参　独活【去芦头】桑白皮【剉各一两】茯神【去木】麦门冬【去心焙各一两】
　　右麤捣筛每服五钱水一盏半煎至八分去滓投荆沥半合再煎三两沸空心晩食前温服
　　升麻汤【圣济总録】　治肝虚中风头疼目昏暗胷中客热心烦闷
　　升麻　羚羊角【镑】葛根【剉】前胡【去芦头】酸枣仁　地骨皮【各一两】
　　右麤捣筛每服五钱水一盏半煎至七分去滓入竹沥半合食后临卧温服
　　泻肝汤【龙木】　治肝虚积热外障
　　黒参　大黄　黄芩　知母　芒硝【各一两】桔梗【二两】
　　右为末以水一盏散一钱煎至五分去滓食后温服
　　还睛丸　治肝虚眼目昏暗及一切眼病
　　恶实【炒半升】青盐【半两】蜀椒【去目及闭口者一两半】醋石榴【二个去皮已上四味用好酒二升于银石器内慢火煎酒干取出】木贼【半两】附子【炮制去皮脐一枚】
　　右为末醋煑面糊丸如梧桐子大每服十五丸至二十丸空心食后盐汤下
　　补肝丸　治肝气不足
　　甘草【炙】黄芩　人参　桂心【各二两】
　　右切用水六升煑取二升分三服忌海藻菘菜生葱
　　菊花散【圣济总録】　治肝虚风毒气眼多泪澁痛
　　菊花【半两】牛蒡子【半两炒】甘草【半两炙微赤剉】
　　右为末每服一钱七分温水调下
　　金莲子散【一名汤泡散】　治肝虚风热攻眼赤毒肿痛羞明渐形瞖膜等疾【方见本门一切眼疾杂治类】
</div>
    <div class="pagination">
<a href="普济方四库_page256.html">上一页</a><span>...</span><a href="普济方四库_page252.html">252</a><a href="普济方四库_page253.html">253</a><a href="普济方四库_page254.html">254</a><a href="普济方四库_page255.html">255</a><a href="普济方四库_page256.html">256</a><span class="current-page">257</span><a href="普济方四库_page258.html">258</a><a href="普济方四库_page259.html">259</a><a href="普济方四库_page260.html">260</a><a href="普济方四库_page261.html">261</a><a href="普济方四库_page262.html">262</a><span>...</span><a href="普济方四库_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
