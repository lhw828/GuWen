<!DOCTYPE html>
<html>
<head>
    <meta charset="UTF-8">
    <title>伤寒论纲目 - 第 52 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论纲目 - 第 52 页/共 98 页</h1>
    <div class="content">　　阳毒热深也。鼻孔冷滑而黑。阴毒冷极也。鼻息鼾睡者。风湿也。鼻塞浊涕者。风热也。鼻孔 张为肺风。肺绝而不可以治也。（此庞氏察鼻法）

　　【纲】仲景曰。阳明中风。口苦咽干。腹满微喘。发热恶寒。脉浮而紧。若下之。则腹满小便难也。

　　【目】鳌按。此为阳明初病。属在里之表也。口为胃窍。咽为胃门。故不兼少阳。而有口苦咽干之症。

　　【纲】仲景曰。伤寒无大热。口燥渴。心烦。背微恶寒者。白虎加人参汤主之。

　　【目】鳌按。此不言躁。但口渴心烦。阳邪将入里也。此虽有表里症。其实表轻里甚。故用白虎汤也。

　　【纲】仲景曰。伤寒若吐若下后。七八日不解。热结在里。表里俱热。时时恶风。大渴。舌上干燥而烦。欲饮水数升者。白虎加人参汤主之。阳明病。若渴欲饮水。口干舌燥者。白虎加人参汤主之。

　　【目】成无己曰。此条是热耗津液。而滑者已干也。若热聚于胃。则舌为之黄。是热已深也。

　　金匮曰。舌黄未下者。下之黄自去。若舌上色黄者。又为热之极也。黄帝针经曰。热病口干。舌黑者死。以心为君主。黑为肾水克心火。邪热已极。故知必死也。

　　张介宾曰。舌上黑苔生芒刺者。热极深也。宜凉膈散、承气汤、大柴胡之属。酌宜下之。若苔色虽黑。滑而不涩者。便非实邪。亦非火症。非惟不可下。且不可清也。

　　柯琴曰。烦躁舌干大渴。为阳明热结不散也。故当救里以滋津液。二条白虎所治。皆阳明燥症。

　　揭为阳明主方。信为有见。此为阳明自浅入深之症。前此口苦咽燥恶热。热虽在里。尚未犯心。

　　至愦愦怵惕懊 。虽入心。尚未及胃。今燥渴引饮。则邪已入胃。然尚未燥硬。用本汤泻胃火而扶元气。全不涉吐汗下三法矣。

　　【纲】仲景曰。少阴病得之二三日。不大便。口燥咽干者。急下之。宜大承气汤。

　　【目】柯琴曰。热淫于内。胃火上炎。故口燥咽干也。急下之。火归于坎。津液自升也。

　　【纲】仲景曰。阳明病。脉浮而紧。咽燥口苦。腹满而喘。发热汗出。不恶寒反恶热。身重。

　　栀子豉汤主之。

　　【目】陶华曰。邪热聚于胃腑。消耗津液。故口干燥热而渴也。盖阳明气血俱多。经中热甚。

　　有迫血妄行而作鼻衄。漱水不欲咽者。犀角地黄汤。无衄血表症。加之胸腹满而如狂。则为蓄血在内。桃仁承气汤。少阳口燥咽干。小柴胡汤调之。

　　【纲】仲景曰。少阴病。自利清水。色纯青。心下必痛。口干舌燥者。急下之。宜大承气汤。

　　【目】柯琴曰。自利清水。疑其为寒矣。而利清水时。必心下痛。必口燥舌干。是土燥火炎。

　　脾气不濡。胃气反浓。水去而谷不去。故纯青也。

　　卷九

　　舌苔

　　【纲】仲景曰。阳明病。胁下硬满。不大便而呕。舌上白苔者。可与小柴胡汤。上焦得通。津液得下。胃气因和。身 然而汗出。解也。

　　【目】成无己曰。此条舌苔。是邪气在半表半里者也。

　　舌者心之苗。本红而泽。伤寒三四日。舌上有膜。白滑如苔。甚者或燥或涩。或黄或黑。是数者热气浅深之谓也。邪气在表者。舌上即无苔。邪传里。津液抟结。则舌上生苔也。

　　张云岐曰。舌上白苔。邪未入肝。属半表半里。以小柴胡和解之。若舌生黄。热已入胃。调胃承气汤。舌上黑苔。或生芒刺。是肾水克心火。急以大承气下之。此热已极也。

　　【纲】仲景曰。舌上如苔者。以丹田有热。胸中有寒也。

　　【目】成无己曰。此条是邪气初传入里者也。

　　王履曰。胸中有寒者。谓寒气初传入里也。舌乃心苗。应南方。色本红。邪在表。舌无苔。邪在里。津液抟结。舌生苔而滑。

　　热渐深。舌苔燥而涩。热聚胃。舌苔黄。承气汤下之。热极深。病极笃。舌苔黑。经曰。热病口干。

　　舌黑者死。水刑火也。

　　张介宾曰。邪在表。则无苔。及传里。则津液干燥而舌苔生。若邪犹未深。在半表里间。或邪客胸中者。其苔不黑不涩。止宜小柴胡和之。若阳邪传里。胃中有热。则舌苔涩。宜栀子豉汤清之。

　　若烦躁欲饮水数升者。白虎加人参汤。大都舌上黄苔而焦色者。胃腑有邪热也。或清之。或微下之。然必大便燥实。脉沉有力。而大渴者。方可下。若微渴而脉不实。便不坚。苔不干燥芒刺者。

　　不可下也。

　　【纲】仲景曰。阳明病。若下之。则胃中空虚。客气动膈。心中懊 。舌上苔者。栀子豉汤主之。

　　【目】成无己曰。此条是邪气客于胸中者也。

　　魏荔彤曰。此症既汗之不可。烧针之不可。若以为里症而当下。然热未积深。胃未成实。若下之。胃中正气空虚于中脘。客邪动冲于上焦。心中懊 。阳为阴寒所陷。舌上生苔。热为阴寒所迫。

　　此误治阳明之变。又其一也。盖本条汗针下三者皆误。惟其不明涌越之一法也。今其人虽表邪尚在。而咽燥口苦腹满而喘。纯是表邪变热。壅逆上焦之象。邪在上。自应从上达之。以栀子豉汤主之。仍是太阳香豉治表。栀子泄热之法。而阳明一治于五苓。再治于栀子豉。可见非拘拘专治阳明者。可愈阳明病也。

　　【纲】仲景曰。脏结。无阳症。不往来寒热。其人反静。舌上苔滑者。不可攻也。

　　【目】成无己曰。此条是邪未全成热。犹带表寒者也。及其邪传为热。则舌上之苔。不滑而涩也。

　　鳌按。脏结者。渐积凝结而为阴。五脏之阳尽已竭绝也。然舌苔虽滑。犹不至黄黑芒刺。故尚未可攻。

　　卷九　舌苔

　　附录相舌秘法

　　陈士铎曰。伤寒病。凡见舌系白苔者。邪火未甚也。小柴胡解之。黄色者。心热也。用黄连、山栀。黄而带灰色者。胃热也。石膏、知母。黄而带红者。小肠膀胱热也。用山栀。若红而白者。

　　肺热也。黄芩、苏叶。黑而带红者。肾虚挟邪也。生地、元参。又入柴胡。红而有黑星者。胃热极也。元参、葛根。红而有白点者。心中有邪也。柴胡、黄连。心肝同治也。红而有大红点者。胃热带湿也。茵陈五苓散。盖水湿必归膀胱以散邪。非肉桂不能引入膀胱。但只可一二分。不可多入。白而带黑点。亦胃热也。宜石膏。黄而有黑者。肝经实热也。山栀、柴胡。白而黄者。邪将入里也。

　　山栀、柴胡解之。不使入里。柴胡乃半表半里。不可不用之药也。舌中白而外黄者。邪入大肠也。

　　五苓散以分水。水分则泄止矣。舌中黄而外白者。邪在内而非外。在上而非下。只可加柴胡、枳壳。

　　不可轻用大黄。舌根黄而光白。亦胃热带湿也。石膏为君。少加猪苓、泽泻。舌黄而隔一瓣一瓣者。邪热深入大肠。急用大黄、茵陈。不可用抵当十枣。若下已迟。则不得不用之。然亦须辨水与血。下水十枣。下血抵当也。舌有红中如虫蚀者。水未升而火来乘也。黄连、柴胡和解。红而裂如人字者。邪初入心也。石膏、黄连。舌根黑而尖带红者。肾中有邪未散也。柴胡、山栀。舌根黑而尖白者。胃火乘肾也。石膏、元参、知母。不必问其渴与不渴及下利也。舌根黑而尖黄者。邪将入肾也。其腹痛拒按。急用大黄。否亦只用山栀、柴胡。舌纯红独尖黑者。肾虚邪火来乘也。元参或一二两。多有生者。忌石膏。中心红晕。四围边旁纯黑者。君相二火炎腾也。急用大黄。加生地两许。十可救五六。中央灰色。四边微红者。邪结大肠也。下之则愈。不应则死。以肾水枯槁。不可竟用熟地补肾。盖邪未散。补则愈加胀急。必邪下而后以生地滋之。然亦不可多用也。纯灰色中间独两晕黑者。亦邪将入肾也。急用元参两许。少加柴胡。外红而内黑者。火极似水也。急用柴胡、山栀、大黄、枳实。若更见刺。则火亢之极矣。尤须多用前药。总之。内黑而外白。内黑而外黄。皆前症也。与上同治。十中亦可生四五。惟舌中淡黑。而外或淡红。外或淡白。内或淡黄。较前少轻。俱可以前法治之。十可生七八。舌纯红而露黑纹数条者。此水来乘火。乃阴症也。其舌苔必滑。必恶寒恶水。水下喉必吐。倘见纯黑之舌。乃必死也。

　　不必治。水极似火。火极似水。一带纯黑。俱不可治。伤寒知验舌之法。便有把握。庶不致临症差误耳。

</div>
    <div class="pagination">
<a href="伤寒论纲目_page51.html">上一页</a><span>...</span><a href="伤寒论纲目_page47.html">47</a><a href="伤寒论纲目_page48.html">48</a><a href="伤寒论纲目_page49.html">49</a><a href="伤寒论纲目_page50.html">50</a><a href="伤寒论纲目_page51.html">51</a><span class="current-page">52</span><a href="伤寒论纲目_page53.html">53</a><a href="伤寒论纲目_page54.html">54</a><a href="伤寒论纲目_page55.html">55</a><a href="伤寒论纲目_page56.html">56</a><a href="伤寒论纲目_page57.html">57</a><span>...</span><a href="伤寒论纲目_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
