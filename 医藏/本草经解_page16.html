<!DOCTYPE html>
<html>
<head>
    <meta charset="UTF-8">
    <title>本草经解 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经解 - 第 16 页/共 27 页</h1>
    <div class="content">　　【琥珀】

　　气平。味甘。无毒。主安五脏。定魂魄。杀精魅邪气。消瘀血。通五淋。

　　琥珀气平。禀天秋平之金气。入手太阴肺经。味甘无毒。得地中正之土味。入足太阴脾经。

　　气味降多于升。阴也。色赤专入血分。五脏藏阴者也。血有所凝。则五脏为之不安。琥珀甘平和血。故安五脏也。随神往来者谓之魂。并精出入者谓之魄。魄阴而魂阳也。琥珀气平入肺。肺主气。味甘入脾。脾统血。质坚有镇定之功。所以入肺脾而定魂魄也。魂魄定则神气内守。而精魅邪鬼不得犯之。所以云能杀鬼魅也。气平则通利。味甘则缓中。所以能消瘀血也。气平入肺。肺通水道。所以治五淋。

　　制方：琥珀同乳香、没药、延胡索、干漆、鳖甲为末。治产后血晕。同丹砂、滑石、竹叶、木通、麦冬。治心火小便闭。

　　卷三　木部

　　【猪苓】

　　气平。味甘。无毒。主疟。解毒蛊疰不祥。利水道。久服轻身耐老。

　　猪苓气平。禀天秋凉之金气。入手太阴肺经。味甘无毒。得地中正之土味。入足太阴脾经。

　　气味降多于升。阴也。其主疟者。盖主太阴呕吐之湿疟也。猪苓入脾肺以化气。则湿行而疟止也。蛊疰不祥。皆湿热之毒。甘平渗利。所以主之。肺主气。气平益肺。肺气化及州都。则水道利。所以利水。久服则味甘益脾。脾统血。血旺故耐老。气平益肺。肺主气。气和故身轻也。

　　制方：猪苓同白茯、泽泻、滑石、阿胶。名猪苓汤。治伤寒口渴。及呕而思水。

　　卷三　木部

　　【枳实】

　　气寒。味苦。无毒。主大风在皮肤中如麻豆苦痒。除寒热结。止痢。长肌肉。利五脏。益气轻身。（麸炒）

　　枳实气寒。禀天冬寒之水气。入手太阳寒水膀胱经、手太阳寒水小肠经。味苦无毒。得地南方之火味。入手少阳相火三焦。气味俱降。阴也。太阳主表。经行身表。为外藩者也。大风在皮肤中如麻豆苦痒者。皮毛患大麻风也。其主之者。枳实入太阳。苦寒清湿热也。小肠为寒水之经。丙火之腑。寒热结者。寒热之邪结于小肠也。其主之者。苦以泄结也。小肠为受盛之腑。化物出焉。受物不化。则滞而成痢。枳实苦寒下泄。所以止痢。太阴脾主肌肉。乃湿土之脏也。土湿则脾困。而肌肉不生。枳实入小肠膀胱。苦寒湿热。所以脾土燥而肌肉长也。三焦人身一大腔子也。苦寒清三焦之相火。火息则阴足。而五脏皆安也。益气者。枳实泄滞气。而正气受益也。轻身者。邪去积消。则正气流通而身轻也。

　　制方：枳实同白术。名枳术汤。治心下坚。水饮痞满。同白芍。治产后腹大满痛。同川芎、甘草。

　　治左胁痛胀。

　　卷三　木部

　　【枳壳】

　　气微寒。味苦酸。无毒。主风痒麻痹。通利关节。劳气咳嗽。背膊闷倦。散留结胸膈痰滞。逐水消胀满。大肠风。安胃止风痛。（麸炒）

　　枳壳气微寒。禀天初冬寒水之气。入足太阳寒水膀胱经、手太阳寒水小肠经。味苦酸无毒。

　　得地东南木火之味。入足少阳相火胆经、手厥阴风木心包络经。气味俱降。阴也。太阳经行身表。附皮毛而为卫者也。太阳为寒水。风入寒水。则风湿相搏。风痒麻痹矣。其主之者。

　　酸可治风。苦可燥湿也。关节皆筋束之。太阳主筋所生病。苦寒清湿热。故利关节也。劳则伤少阳之气。于是相火刑金而咳嗽矣。枳壳味酸。可以平少阳。味苦可以泻相火。火息木平而咳止矣。背膊。太阳经行之地。火热郁于太阳。则背膊闷倦。苦寒下泄。可以泻火热也。手厥阴经起于胸中。厥阴为相火。火炎胸中。则痰涎滞结。枳壳寒可清火。苦可以泄胸膈之痰也。入小肠膀胱而性苦寒。故可以逐水消胀满。风为阳邪。入大肠阳经。两阳相烁。则血热下行。而为肠风。心包乃风木之经。代君行事而主血。枳壳清心包之火。可以平风木而治肠风。胃为燥金。味苦能燥。所以安胃。经云。胃过于苦。胃气乃浓。益以苦能泄也。风入太阳。气壅而痛。枳壳味苦能泄。所以止痛也。

　　制方：枳壳同人参、麦冬。治气虚大便不快。同川芎、归身、生地、白芍、秦艽。治肠风下血。

　　卷三　木部

　　【槟榔】

　　气温。味苦辛涩。无毒。主消谷。逐水。除痰癖。杀三虫伏尸。疗寸白。

　　槟榔气温。禀天春升之木气。入足厥阴肝经。味苦辛涩无毒。得地南火西金之燥味。入手少阴心经、足阳明燥金胃经、手阳明燥金大肠经。气味降多于升。阴也。足阳明为水谷之海。

　　气温则行。味辛则散。故主消谷逐水。手阳明为传导之官。消化不尽。则水谷留滞。变成痰癖。槟榔温辛。具消谷之才。苦泄有下降之德。所以主之也。三虫伏尸寸白。皆湿热所化之虫也。辛则散。涩则燥。苦则杀虫。故主以上诸虫也。

　　制方：槟榔同川莲、扁豆、莲肉、橘红、红曲、白芍、乌梅、葛根、枳壳。治痢下后重。同雷丸、使君子、白芜荑、芦荟、肉蔻、胡黄连。治小儿疳蛔。同楝根、鹤虱、锡灰、苡仁根、贯仲、乌梅。治一切寸白虫。同茅术、草果、青皮、甘草。治瘴疟。

　　卷三　木部

　　【浓朴】

　　气温。味苦。无毒。主中风伤寒头痛。寒热惊悸。血痹死肌。去三虫。（姜汁炒）

　　浓朴气温。禀天春升之木气。入足厥阴肝经。味苦无毒。得地南方之火味。入手少阴心经。

　　气味升多于降。阳也。难经云。伤寒有五。中风伤寒湿温热病温病是也。中风伤寒者。中风症也。风气通肝。肝脉与督脉会于巅。风为阳邪而伤上。所以头痛。其主之者。浓朴入肝温散也。寒热惊悸者。病寒热而惊悸也。心虚则悸。肝虚则惊。浓朴气温可以达肝。味苦可以清心也。肝藏血。心主血。血凝泣则成痹。苦可以泄。温可以行。故主血痹。死肌者。亦血泣而皮毛不仁麻木也。苦泄温行。故亦主之。三虫湿所化也。味苦燥湿。可以杀虫。所以去虫也。

　　制方：浓朴同槟榔、木香、川莲、滑石、陈皮、甘草。治痢初起。同白术、人参、白茯、白芍。

　　治腹胀。同生姜、陈皮、藿香、砂仁、半夏。治胃寒呕逆。

　　卷三　竹部

　　【竹叶】

　　气大寒。味甘平。无毒。主胸中痰热。咳逆上气。

　　淡竹叶气大寒。禀天冬寒之水气。入足少阴肾经。味甘平无毒。得地中央燥土之味。入足阳明燥金胃土。气味俱降。阴也。足少阴之脉。其支者注胸。少阴肾。主五液。水泛成痰。痰滞胸中则热。其主之者。寒可清也。阳明胃气本下行。气逆而上。则熏肺而咳。竹叶寒可清胃。甘平可以下气也。

　　制方：竹叶同陈皮。治上气发热。同石膏、知母、甘草、麦冬。名竹叶石膏汤。治壮热口渴。

　　卷三　竹部

　　【竹茹】

　　气微寒。味甘。无毒。主呕温气寒热。吐血崩中。

　　竹茹气微寒。禀天初冬寒水之气。入足太阳寒水膀胱经。味甘无毒。得地中正之土味。

　　入足太阴脾经。气味降多于升。阴也。太阳者寒水经也。冬日燥热。则太阳阴精不藏。感天燥热之气。至春木令则为病温。火性炎上。故多呕。病在太阳。故发寒热。竹茹气寒。可以祛温火。味甘可以缓火炎。所以主之也。脾统血。血热妄行。非吐即崩。其主之者。甘寒可以清热也。

　　制方：竹茹同麦冬、半夏、甘草、生姜。治呕哕。同木瓜、陈皮、麦冬、枇杷叶、人参、芦根汁、石斛。治胃热呕。同花粉。治病后大热搐。

　　卷三　竹部

　　【竹沥】

</div>
    <div class="pagination">
<a href="本草经解_page15.html">上一页</a><span>...</span><a href="本草经解_page11.html">11</a><a href="本草经解_page12.html">12</a><a href="本草经解_page13.html">13</a><a href="本草经解_page14.html">14</a><a href="本草经解_page15.html">15</a><span class="current-page">16</span><a href="本草经解_page17.html">17</a><a href="本草经解_page18.html">18</a><a href="本草经解_page19.html">19</a><a href="本草经解_page20.html">20</a><a href="本草经解_page21.html">21</a><span>...</span><a href="本草经解_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
