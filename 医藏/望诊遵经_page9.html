<!DOCTYPE html>
<html>
<head>
    <meta charset="UTF-8">
    <title>望诊遵经 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>望诊遵经 - 第 9 页/共 13 页</h1>
    <div class="content">　　骨先死。少阴绝也。骨枯肉软。齿长而垢。发无泽者。骨先死。足少阴气绝也。面黑齿长而垢。腹胀闭。上下不通者。少阴终也。肾中风者。其人踞坐而腰痛。视胁下左右。未有黄色如饼粢大者。尚可治。若齿黄赤。鬓发直。面土色者。不可治也。小儿齿落久不生者。肾气亏也。病患齿黄枯落者。骨绝也。牙黄落者骨绝。十日死也。牙床腐烂。牙齿脱落者。牙疳之凶候也。龈肉赤烂疼痛。口臭血出。牙枯脱落。穿腮蚀唇者。牙疳也。牙疳穿腮齿落者。难治也。齿如黄豆者。肾气绝也。齿如熟小豆。其脉躁者。阴阳俱竭也。齿垢黄。面目爪甲上黄者。黄胆也。唇肿齿黑者。死证也。唇肿唇黑齿焦者。肿胀之死证也。病患齿忽变黑者。十三日死也。目无精光。齿龈黑者。心肝绝也。色黑而齿槁者。肾热也。热病唇焦齿燥者。津液耗也。虚极之病。唇枯齿干者。死候也。齿为暴枯。面为正黑。目中黄。腰欲折。自汗出如流水者。四日死。一曰人中平。八日死。肾绝也。病无所在。

　　汗注不休。齿本槁痛者。骨寒热也。骨寒热。病无所安。汗注不休。齿未槁者可治。齿已槁者不可治。骨厥亦然也。齿黑腰痛。足逆冷者。骨蒸也。至若黄发儿齿者。寿考之征也。唇亡齿寒者。衰惫之兆也。牙床红肿者。

　　阳明之病也。牙床溃烂者。肠胃之证也。重龈病齿。龈肿如水泡者。热蓄于胃也。小儿面色黧黑。齿龈出血。

　　口中气臭。足冷如冰。腹痛泄泻。啼哭不已者。肾疳也。齿龈间津津出血不止者。阳明之经病也。牙肉色白者。非久病血少。即失血过多也。牙肉之际。有蓝迹一线者。沾染铅毒也。若服水银轻粉。亦令牙床壅肿也。

　　此皆诊齿之目也。

　　卷下

　　诊鼻望法提纲

　　天地氤氲。万物化醇。男女媾精。万物化生。五官先生鼻。五脏先成精。精乃一身之本。头为五体之尊。是以雷公问道。黄帝传经。五色独决于明堂。四诊先观其天牝。盖鼻者。形之始也。气之门户也。呼吸之间。通乎天地。贯乎经络。五脏六腑。无不毕达。四体百骸。无不周遍者也。分其部位。则脏腑六部之提纲是已。辨其气色。则阴阳十法之提纲是已。其相乘之理。合之部位可推也。其相应之理。合之气色可推也。肝青、心赤、脾黄、肺白、肾黑。与夫声音臭味情志脉病。亦无有不可推者。凡诸望法。皆当比例以相参也。金匮要略云。

　　鼻头色青腹中痛。若冷者死。鼻头色微黑者。有水气。色黄者。胸上有寒。色白者。亡血也。设微赤非时者死。

　　是宜以四时参之。以十法辨之矣。第色虽当辨。形亦宜分。望之之法。又有提纲焉。盖鼻者。肺之合也。鼻大者。脏气有余。鼻小者。脏气不足。肿起者。邪气盛。陷下者。正气衰。鼻煽张者肺虚。鼻仰息者肺实。鼻枯槁者。

　　寒热之证。鼻蚀烂者。疳疮之形。鼻窍干燥者。阳明之经病。鼻柱崩坏者。疠风之败症。鼻下红肿如疮者。腹中有虫之疳病。鼻流浊涕者。外受风热。鼻流清涕者。外感风寒。鼻渊者。脑中热。故涕下渗。鼻衄者。阳络伤。

　　故血外溢。鼻生 肉谓之 。鼻生粉刺谓之 。此皆鼻形之望法也。析而言之。合而观之。察五官。参四诊。

　　变在其中矣。至于骨部起者寿。骨部陷者夭。故鼻准贵乎丰隆焉。他如气之粗细。息之疾徐。嚏之有无。窍之通塞。当详各门。容后续述。

　　卷下

　　诊鼻形容条目

　　诊鼻条目。气色已述明堂之中。形容当集提纲之下。灵枢云。五色之见。各出其色部。部骨陷者。必不免于病。其色部乘袭者。虽病甚不死。是亦察色分部之要也。至其形容诸书。以为喘息鼻张者。肺病也。初病鼻煽者。邪风壅塞肺窍也。引息鼻张。呼吸急促。惕惕闷闷无痰声者。忧思气郁也。鼻煽喘汗者。肺绝也。鼻煽张者。肺绝也。口鼻虚张短气者。肺绝。三日死也。喘喝胸盈仰息者。肺实也。鼻槁腊不得汗。毛发焦。皮不可近席者。皮寒热也。鼻孔忽仰者。死证也。鼻烂者。疳疮也。身热目痛身干。不得卧者。伤寒阳明经之证也。伤寒鼻干燥者。阳明病将衄血也。阳明病。脉浮发热。口干鼻燥。能食者。衄证也。伤寒脉浮。鼻中燥者。必衄血也。鼻孔燥黑如烟煤者。阳毒热深也。鼻口干燥。大小便不利者。痫候也。酒瘅无热。靖言了了。腹满欲吐。鼻燥者。脉浮先吐之。弦先下之也。鼻干喘促气逆者。气蒸也。鼻孔干者。肺枯也。鼻干黑燥者。火克金也。鼻孔黑燥无涕者。肺绝也。鼻柱坏而色败。皮肤溃而有疡者。风寒客于脉而不去。发为疠风也。疠风鼻柱坏者。

　　骨先死也。疠风鼻梁崩塌。眼弦断烈。唇翻声哑者。骨死也。疠风鼻柱崩倒。鼻中生 肉者。虫食其肺也。鼻塞涕浊者。风热也。人之鼻洞涕出不收者。颃颡开分气泄也。中寒家喜欠。其人清涕出。发热色和者。善嚏也。欲嚏不能者。此人肚中寒也。鼻塞流清涕者。邪未解也。鼻塞流清涕。发热咳嗽。自汗恶风者。伤风也。痰清涕清者。寒未去也。少腹膀胱按之内痛。若沃以汤。涩于小便。上为清涕者。胞痹也。鼻流清涕。呵欠烦闷咳嗽喷嚏。面肿腮赤者。疹也。浊涕下不止者。胆移热于脑。则辛 鼻渊也。口鼻出血不止者。脑衄也。鼻衄发热。身无汗。口干鼻燥者。邪气实也。鼻衄面黄白。身无热。血出多而不止者。正气虚也。衄而不止。脉大者。

　　逆证也。血外溢而衄者。阳络伤也。鼻 肉者。热滞于阳明之经络也。鼻 者。寒气之所薄也。小儿频揉耳鼻者。疳证也。鼻塞赤痒疼痛。浸淫溃烂。下连唇际成疮。咳嗽气促。毛发焦枯者。鼻疳也。千金云。肺前病。

　　鼻则为之孔开焦枯。肺先死。鼻则为之梁折。孔闭青黑色。若天中等分墓色应之。必死不治。此皆诊鼻之条目也。

　　卷下

　　诊耳望法提纲

　　既察其鼻。当观其耳。耳也者。肾之官也。故察耳之好恶。可知肾之强弱也。何则。黑色小理者。肾小。粗理者。

　　肾大。耳高者肾高。耳后陷者肾下。耳坚者。肾坚。耳薄不坚者。肾脆。耳好前居牙车者。肾端正。耳偏高者。肾偏倾。此察耳形之常也。以色言之。有左右之殊。有上下之辨。左为左。右为右。上应乎上。下应乎下也。肾之候也。肾主骨。故耳起五色者。病在骨也。黄赤者。多热气。青白者。少热气。黑色者。多血少气。黄赤为风。青黑为痛。白为寒。属分五行。亦应乎五脏也。气色之变。可以十法推之。生克之理。可以五行推之。其余望法。有可比例者。宜察其病。辨其证。而合参之也。若夫耳形之诊。当以浓而大者为形盛。薄而小者为形亏。肿起者。邪气实。消减者。正气虚。润泽则吉。枯槁则凶。合之于色。亦可辨其寒热虚实焉。他如下消则耳叶焦干。

　　肠痈则耳叶甲错。肾前病。耳则为之焦枯。肾前死。耳则为之KT 黑焦癖。若天中等分墓色应之。必死不治。

　　是皆主病之目也。痘科尚有观耳后络脉之诗。因续四句于其后。其诗曰。耳后红筋痘必轻。紫筋起处重沉沉。兼青带黑尤难治。十个难求三五生。予续之曰。冷暖阴晴色更改。须将痘证辨分明。望闻问切能参悟。不看红筋彻底清。

　　卷下

　　眼眉望法提纲

　　盖闻精之荣以须。气之荣以眉。眉也者。禀木气而侧生者也。以经络言之。则属乎手足太阳阳明矣。其有多少疏密粗细长短之殊者。亦由气血有多少。赋禀有清浊耳。相家知其常。固可察人之贤否。医家辨其变。亦能测病之死生。道虽不同。其揆一也。今求其法。盖有六焉。眉系倾者。胆将绝。眉冲起者。命将亡。眉睫堕落者。疠风之证。眉毛频蹙者。疼痛之容。润泽者。血气足。枯槁者。血气衰也。至若眉中之色。前人亦有言者。其诗曰。黄色入目一年期。黑色从眉绕目悲。若然白色连眉目。知是皮肤肺疾微。眉中若见青赤黑。远候还须半年期。近看三五七日内。忽然暴死更无疑。然以余望之。当察泽夭以分成败。观清浊以辨阴阳。

　　视微甚以知虚实。四诊合参。其庶几乎。

　　卷下

　　髭须望法提纲

　　闻之发属心。禀火气而上生。须属肾。禀水气而下生。故男子肾气外行而有须。女子宦人无须。而眉发不异也。然分部位而言。则唇上曰髭。属手阳明。颏下曰须。属足少阴阳明。两颊曰髯。属足少阳。其经血气盛。

　　则美而长。气多血少。则美而短。气少血多。则少而恶。气血俱少。则其处不生。气血俱热。则黄而赤。气血俱衰。则白而落。察其经络之部位。可知其经络之血气矣。然部位虽殊。要皆属于肾。通于经而生于冲任焉。

　　经曰。冲脉任脉。皆起于胞中。上循背里。为经脉之海。其浮而外者。循腹右上行。会于咽喉。别而络唇口。血气盛则充肤热肉。血独盛则渗灌皮肤生毫毛。妇人有余于气。不足于血。以其数脱血也。冲任之脉不荣口唇。故须不生。宦者去其宗筋。伤其冲脉。血泻不复。皮肤内结。唇口不荣。故须亦不生。天宦未尝被伤。不脱于血。而冲任不盛。宗筋不成。有气无血。唇口不荣。故须亦不生。此皆须之常也。如因病而观之。惟疠风有须眉堕落者。然余谓血气未衰。须色当润泽。血气已竭。须色当枯槁。其由黑而白。由白而黄者。乃壮老之常。盛衰之变也。至若气有滑涩。血有清浊。而其须不同者。皆可以经络部位推测而知也。

　　卷下

　　发望法提纲

　　窃闻肾之华在发。血之荣以发。盖发者血之余。血者水之类也。经言女子七岁发长。丈夫八岁发长。五八发堕。八八发去者。盖肾主脑。脑者髓之海。发者脑之华。肾盛则发长。肾衰则发堕。脑减则发素也。其或年少而发白。年老而发黑者。赋禀不同也。以部位分之。头上曰发。耳前曰鬓。中行属督脉。二行属太阳。三行属少阳。头维额角。足阳明也。曲鬓悬颅。足少阳也。其经血气盛。则美而长。气多血少。则美而短。气少血多。

　　则少而恶。气血俱少。则其处不生。气血俱热。则黄而赤。气血俱衰。则白而落。察其经络之部位。可知其血气之盛衰。其因病而变者。察之又有六法焉。曰逆上。曰冲起。曰直。曰落。曰润泽。曰枯槁。盖逆上者。死证也。

　　冲起者。绝候也。因疳积而发乱 者。可疗。因气竭而发直干枯者。不治。病久而发落者。精血虚。病风而发落者。血液燥。润泽者。血气未竭。故生。枯槁者。血气已竭。故死。善诊者。察其发。观其证。可以知其逆从矣。

　　若夫发直如麻者。小肠绝。发结如穗者。小儿疳。面无血色。头发堕落者。血极之证。面色不变。头发逆上者。

　　痫病之征。汗出发润。喘不休者。肺先绝。齿长骨枯。发无泽者。骨先死。此皆诊发之目也。

　　卷下

　　诊头望法提纲

　　头为五体之尊。百骸之长。自囟至心。如丝相贯不绝。是谓诸阳之会。精神之府。望之之法。可不深求其理哉。按内经阳明之脉行于前。太阳之脉行于后。少阳之脉行于侧。厥阴之脉会于巅。督则自背中行而上头至鼻。任则自腹中行而上颐循面。此皆经络之行。即部位之分也。由是以形言之。则骨部皆大者多寿。

　　骨部皆小者多夭。皮肉肿起者为实。皮肉陷下者为虚。囟陷者。脑髓不足而难治。囟肿者。脏腑不调而难疗。骨缝不合者。赋禀弱。头项皆软者。血气亏。此察头形之纲领也。以容言之。则仰首者。其病在阳。俯首者。

　　其病在阴。蹙其额者。头痛。皱其眉者。心忧。头项强直者。邪气实。头垂倾欹者。正气虚。头独动摇者。风也。更有心绝之证。头难回顾者。寒也。亦属阳明之经。此察头容之纲领也。夫如是。视上下以辨其经络。审左右以究其逆从。合之五官。参之四诊。而形容之变。病症之殊。皆可识常通变矣。至于妊娠四月。欲知男女。遣妊娠面南行。还复呼之。左回首者是男。右回首者是女。亦想当然耳。

　　卷下

　　面形分属五脏

　　尝思诊面之法。非特明堂五色。面貌五官。可分五脏也。其面形亦有可分者二。一则因形层以分之。如肝合筋。心合脉。脾合肉。肺合皮。肾合骨。筋者肝之部。脉者心之部。肉者脾之部。皮者肺之部。骨者肾之部。推而论之。皮有浓薄泽夭。肉有肥瘦消长。脉有小大迟数。筋有粗细缓急。骨有大小坚脆。太过者为有余。不及者为不足。皆可辨其盛衰虚实焉。此形层之分也。一则因经络以分之。如督脉自背中行而上头至鼻。

　　任脉自腹中行而上颐循面。冲脉荣于唇口。跷脉会于睛明。听宫颧 之分。手太阳也。眉冲五处之分。足太阳也。迎香禾 之分。手阳明也。颊车巨 之分。足阳明也。耳门和 之分。手少阳也。前关听会之分。足少阳也。推而论之。肿起者为实。陷下者为虚。肿起为太过。其病在外。陷下为不及。其病在内。此经络之分也。由是触类旁通。即一指之小。四体之大。其形层经络。无不皆然。至若因证言病。如诸书所谓大头瘟。两目鼻面肿者。阳明。耳前后并额角肿者。少阳。脑后项下肿起者。太阳。面肿曰风。面目肿大。时热。脉沉滑。中有水气。曰风水。面浮肿。气逆多涕唾。曰咳上气。面浮肿。息肩。脉浮大。曰不治。短气面肿。鼻不闻香。咳嗽唾痰。两胁胀痛。喘息不定。曰肺劳。面目浮肿。曰阳虚胃冷。面目浮肿至项。曰阳虚气结。病患营卫竭绝。面浮肿。曰死。面肿色苍黑。曰死。咳嗽羸瘦。脉坚大。曰死。咳嗽脱形发热。脉小坚急。曰死。肌瘦下脱。形热不去。曰死。两腮消瘦缩入。曰胃虚肉绝。外此而痘疹、痈疽、疠风、时疫。其病在头面者。皆可按部位。分经络。合之面容。参之面色。以辨其同异。而判其吉凶也。然其中肿起为实。浮肿为虚。何也。盖形之聚散不同。色之泽夭亦异。实者邪气实。虚者正气虚。肿而属虚者。邪气实而正气虚也。推之于痘疹痈疽。其义一也。

</div>
    <div class="pagination">
<a href="望诊遵经_page8.html">上一页</a><span>...</span><a href="望诊遵经_page4.html">4</a><a href="望诊遵经_page5.html">5</a><a href="望诊遵经_page6.html">6</a><a href="望诊遵经_page7.html">7</a><a href="望诊遵经_page8.html">8</a><span class="current-page">9</span><a href="望诊遵经_page10.html">10</a><a href="望诊遵经_page11.html">11</a><a href="望诊遵经_page12.html">12</a><a href="望诊遵经_page13.html">13</a><a href="望诊遵经_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
