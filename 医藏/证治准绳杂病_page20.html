<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 20 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 20 页/共 41 页</h1>
    <div class="content">　　【诊】内外俱虚，身体冷而汗出，微呕而烦扰，手足厥逆，体不得安静者死。热病七八日，其脉微细，小便不利，加暴口燥，脉代，舌焦干黑者死。

　　第五册　神志门

　　虚烦

　　《活人》云：虚烦似伤寒非伤寒也。成无己云：伤寒有虚烦，有心中烦，有胸中烦。二说不同，考之于书，成无己之言，实出仲景，活人无据，然往往有非因伤寒而虚烦者，今故两存之。陈无择云：虚烦身不觉热，头目昏疼，口干嗌燥不渴，清清不寐，皆虚烦也。《保命集》云：起卧不安，睡不稳，谓之烦。宜栀子豉汤、竹叶石膏汤。《活人》云：但独热者，虚烦也。诸虚烦热与伤寒相似，但不恶寒，身不疼痛，故知非伤寒也，不可发汗。头不痛，脉不紧数，故知非里实也，不可下。病此者，内外皆不可攻，攻之必遂烦渴，当与竹叶汤。若呕者，与陈皮汤一剂，不愈再与之。

　　《三因》淡竹茹汤，东垣朱砂安神丸。仲景云：下利后更烦，按之心下濡者，为虚烦也。栀子豉汤主之。《素问》，帝曰：有病身热，汗出烦满，烦满不为汗解，此为何病？岐伯曰：汗出而身热者，风也；汗出而烦满不解者，厥也；病名曰风厥。帝曰：愿卒闻之。岐伯曰：巨阳主气，故先受邪，少阴与其为表里，得热则上从之，从之则厥也。帝曰：治之奈何？岐伯曰：表里刺之，饮之服汤。（表谓太阳，里谓少阴，剌以治风汤，以止逆上之肾气，如仲景止逆下气，麦门汤之类。）丹溪治一女子，年二十余岁，在室素强健，六月间发烦闷，困惫不食，发时欲入井，六脉皆沉细而弱数，两日后微渴，众以为病暑，治不效，四五日加呕而人瘦，手心极热，喜在阴处，渐成伏脉，时妄语，乃急制《局方》妙香丸如桐子大，以井水下一丸，半日许大便药已出，病无退减，遂以麝香水洗药，以针穿三窍，次日以凉水送下，半日许大便下稠痰数升，是夜得睡，困顿伏枕，旬日而愈。因记《金匮》云，昔肥而今瘦者，痰也。遂作此药治之。温胆汤，治大病后虚烦不得眠。（审知有饮者用之，无饮者勿用。）《金匮》酸枣汤，治虚劳虚烦不得眠。上九法治热烦，前五法烦热怔忡，知热在心肺也，故用竹叶、石膏、朱砂镇坠其热，使下行也。第六法烦而下利，知热在上也，故用栀豉汤吐之。第七法烦而汗出不解，知表里有邪也，故用表里饮汤。第八法脉沉口渴手心热，知热不在表也，故用妙香丸下之。第九法温胆、酸枣，治不得眠也。凡心虚则烦心，肝肾脾虚亦烦心。经云：夏脉者心也，其不及者，令人烦心。又云：肝虚、肾虚、脾虚，皆令人体重烦冤，是知烦多生于虚也。大法津液去多，五内枯燥而烦者，八珍汤加竹叶、酸枣仁、麦门冬。荣血不足，阳胜阴微而烦者，人参、生地黄、麦门冬、地骨皮、白芍药、竹茹之属，或人参养荣汤下朱砂安神丸。肾水下竭，心火上炎而烦者，竹叶石膏汤下滋肾丸。病后虚烦，有饮温胆汤，无饮远志汤。产、痘、滞下后虚烦，为血液耗散，心神不守，危矣！宜猛进独参汤。烦而小便不利，五苓散。心中蕴热而烦，清心莲子饮。烦而呕，不喜食，陈皮汤。

　　运气烦有五：一曰热助心实而烦。经云：少阴司天，热淫所胜，病胸中烦热，嗌干。又云：少阳司天，火淫所胜，病烦心，胸中热。又云：少阳之胜，烦心心痛，治以咸寒是也。二曰心从水制而烦。

　　经云：太阳司天，寒气下临，心气上从，寒清时举，火气高明，心热烦是也。三曰金攻肝虚而烦。经云：岁金太过，燥气流行，肝木受邪，民病体重烦冤是也。四曰土攻肾虚而烦。经云：岁土太过，雨湿流行，肾水受邪，民病体重烦冤。又云：岁水不及，湿乃大行，民病烦冤足痿是也。五曰木攻脾虚而烦。经云：岁木太过，风气流行，脾土受邪，民病体重烦冤。盖肝虚、肾虚，皆令人体重烦冤。故金太过则肝虚，土太过则肾虚，木太过则脾虚，凡此三太过之岁，则肝、肾、脾受邪而虚，皆病体重烦冤也。

　　灸刺烦心有四：其一取心俞。经云：心主手厥阴心包络之脉，所生病者，烦心心痛，掌中热，详盛、虚、寒、热、陷下取之。又云：气乱于心则烦心密默，俯首静伏，取之手少阴心主之 是也。其二取肾、膀胱俞。经云：肾足少阴之脉，所生病者，烦心心痛，痿厥，足下热痛，视盛、虚、热、寒、陷下取之。又云：舌纵涎下，烦 ，取足少阴。又云：足少阴之别，名曰大钟，当踝后绕跟，别走太阳，其病气逆则烦闷，取之所别也。又汗出烦满不解，表里取之，巨阳、少阴也。其三取肺俞。经云：手太阴之脉，所生病者，烦心胸满，视盛、虚、热、寒、陷下取之。又云：振寒洒洒，鼓颔，不得汗出，腹胀烦冤，取手太阴是也。其四取脾俞。经云：脾足太阴之脉，所生病者，烦心，心下急痛，溏瘕泄，水闭，视盛、虚、热、寒、陷下取之是也。

　　【胎前烦】妊娠烦闷，名曰子烦。以四月受少阴君火以养精，六月受少阳相火以养气，若母心惊胆寒，多有是证。《产宝》云：是心肺虚热，或痰积于胸。若三月而烦者，但热而已。若痰饮而烦者，吐涎恶食。内热者，竹叶汤、竹茹汤、益母丸。气滞者，紫苏饮。痰滞者，二陈、白术、黄芩、枳壳。

　　气郁者，分气饮加川芎。脾胃虚弱者，六君、紫苏、山栀。

　　【产后烦】《金匮》云：妇人在草蓐，自发露得风，四肢苦烦热，头痛者，与小柴胡汤；头不痛但烦者，三物黄芩汤主之。又云：妇人产中虚，烦乱呕逆，安中益气，竹皮大丸主之。产后余血不尽，奔心烦闷，生藕汁饮二升，竹沥亦得。产后余血攻心，或下血不止，心闷，面青冷，气欲绝，羊血一盏顿服，如不定更服。产后血虚气烦，生地黄汁、清酒各一盏相和，煎一沸，分二服。蒲黄方寸匕，以东流水和服良。产后去血过多，血虚则阴虚，阴虚生内热，心胸烦满短气，头疼闷乱，晡时辄甚，与大病后虚烦相类，宜《和剂》人参当归散。产后短气欲绝，心中烦闷，竹叶汤、甘竹汤。产后虚烦不得眠，芍药栀豉汤、酸枣汤。经验方治产后烦躁，禹余粮一枚，状如酸馅者入地埋一半，四面紧筑，用炭一秤发顶火一斤， 去火三分耗二为度，用湿砂土奄一宿，方取出，打去外面一重，只使里面，细研，水淘澄五七度，将纸衬干，再研数千遍，用甘草煎汤，调二钱匕。

　　第五册　神志门

　　躁

　　经云：诸躁狂越，皆属于火。又曰：阴盛发躁，名曰阴躁，欲坐井中，宜以热药治之何也？成无己曰：虽躁欲坐井中，但欲水不得入口是也。东垣云：阴躁之极，欲坐井中，阳已先亡，医犹不悟，复指为热，重以寒药投之，其死也何疑焉。况寒凉之剂入腹，周身之火得水则升走矣。宜霹雳煎、理中汤、四逆汤之类治之。

　　第五册　神志门

　　谵妄

　　丹溪，虚病、痰病有似鬼祟论：血气者，身之神也。神既衰乏，邪因而入，理或有之。若夫血气两亏，痰客中焦，妨碍升降，不得运用，以致十二官各失其职，视听言动皆有虚妄，以邪治之，其人必死，吁哉冤乎，谁执其咎。宪幕之子傅兄年十七八，时暑月因大劳而渴，欲饮梅浆，又连得大惊三四次，妄言妄见，病似鬼邪，诊其脉两手皆虚弦而带沉数。予曰：数为有热，虚弦是大惊，又梅浆之酸，郁于中脘，补虚清热，导去痰滞，病乃可安。遂与人参、白术、陈皮、茯苓、芩、连等药浓煎汤，入竹沥、姜汁，与旬日未效，众皆尤药之不对，予脉之，知其虚之未完，与痰之未导也。仍与前方入荆沥，又旬日而安。外弟戚一日醉饱后，乱言妄见，询之系伊芳亡兄附体，言出前事甚的，乃叔在边叱之曰非邪，乃食鱼生与酒太过，痰所为耳。灌盐汤一大碗，吐痰一二升，汗因大作，历一宵而安。金氏妇壮年暑月赴筵归，乃姑询其坐次失序，遂赧然自愧，因此成疾，言语失伦，其中多间一句，曰奴奴不是，脉大率皆数而弦。予曰：此非邪，乃病也。但与补脾清热导痰，数日当自安。其家不信，邀数巫者，喷水而 之，旬余而死。或曰病非邪而以邪治之，何遽至于死。予曰：暑月赴宴，外境蒸热，辛辣适口，内境郁热，而况旧有积痰，加之愧闷，其痰与热，何可胜言，今乃惊以法尺，是惊其神而血不宁也。喷以法水，是沈其体、密其肤、使汗不得泄，汗不出则蒸热内燔，血不宁则阴消而阳不能独立也，不死何为。或曰《外台秘要》有禁 一科，庸可废乎。予曰：移精变气，乃小术耳，可治小病。若内有虚邪，当用正大之法，自有成式，昭然可考。然符水惟膈上热病，一呷冷凉，胃热得之，岂不暂快，亦可取安。若内伤而虚，与冬令严寒，符水下咽，必冰胃而致害，彼郁热在上，热邪在表，须以汗解，卒得清冷，肤腠固密，热何由解，必致内攻，阴阳离散，血气乖争，去死为近，又何讶焉。仲景云：邪哭使魂魄不安者，血气少也。血气少者属于心，心气虚者其人多畏，合目欲眠梦远行，则精神离散，魂魄妄行。阴气衰者为颠，阳气衰者为狂。运气谵妄有二：一曰火邪助心。经云：岁火太过，上临少阴、少阳，病反谵妄狂越。又云：火太过曰赫曦，其动炎灼妄扰。又云：少阴所至为谵妄。又云：少阴之复，振栗谵妄。又云：少阳之胜，心痛烦心，善惊谵妄，治以咸寒是也。二曰寒邪伤心。经云：岁水太过，寒气流行，邪害心火，病身热烦心，躁悸阴厥，上下中寒，谵妄心痛，上临太阳，渴而妄冒。又云：阳明司天之政，四之气，寒雨降，振栗谵妄，治以甘热是也。

　　【中风】或歌哭，或笑语，无所不至，加减续命汤。

　　【中恶】卒心腹胀满，吐利不行，如干霍乱状，由人精神不全，心志多恐，遂为邪鬼所击或附着，沉沉默默，妄言谵语，诽谤骂詈，讦露人事，不避讥嫌，口中好言未然祸福，及至其时毫发未失，人有起心已知其故，登高陟险如履平地，或悲泣呻吟不欲见人，如醉如狂，其状万端，但随方俗考验治之。

　　【尸疰等证】飞尸者，发无由渐，忽然而至，其状心腹刺痛，气息喘急胀满。遁尸者，停遁在人肌肉血脉之间，触即发动，亦令人心腹胀满刺痛，喘急，攻胁冲心，瘥后复发。沉尸者，发时亦心腹绞痛，胀满喘急，虽歇之后，犹沉痼在人腑脏，令人无处不恶。风尸者，在人四肢，循环经络，其状淫跃去来，沉沉默默，不知痛处，冲风则发。

　　伏尸者其病隐伏五脏，积年不除，未发身体都如无患，发则心腹刺痛，胀满喘急。又有诸尸疰候者，则是五尸内之尸疰，而挟外鬼邪之气，流注身体，令人寒热淋沥，或腹痛胀满喘急，或垒块踊起，或挛引腰脊，或举身沉重，精神杂错，恒觉昏谬，每节气改变，辄致大恶，积年累月，渐至顿滞，以至于死，死后复易旁人，乃至灭门，故为尸疰。皆用忍冬藤叶，锉数斛，煮令浓，取汁煎服日三瘥。

　　太乙神精丹、苏合香丸，治此疾第一。因丧惊忧悲哀烦恼，感尸气成诸证变动不已，似冷似热，风气触则发，用雄朱散。顷在徽城，日常修合神精丹一料。庚申予家一妇人，梦中见二苍头，一前一后，手中持一物，前者云到也未，后应云到也，击下爆然有声，遂魇，觉后心一点痛不可忍，昏闷一时许。

　　予忽忆神精丹有此一证，取三粒令服之，少顷已无病矣。云服药觉痛止神醒，今如常矣。日后相识稍有邪气，与一二服无不应验，方在《千金》中，治中风之要药。但近世少得曾青、磁石，为难合耳。

　　【产后谵妄】陈氏云：产后狂言谵语，乃心血虚也。用朱砂末酒调，下龙虎丹参丸、琥珀地黄丸。

　　薛新甫云：前证当固胃气为主，而佐以见证之药为善。若一于攻痰则误矣。郭氏论产后乍见鬼神者何？答曰：心主身之血脉，因产耗伤血脉，心气虚则败血得积，上干于心，心不受触，遂致心中烦躁，起卧不安，乍见鬼神，言语颠倒，俗人不识，呼为风邪，如此但服调经散，每服加龙胆一捻，得睡即安。产后发热，狂言奔走，脉虚大者，四物汤加柴胡，不愈加甘草、柴胡、生地黄等分煎服，亦可。

　　第五册　神志门

　　循衣摸床

　　循衣撮空摸床，多是大虚之候，不问杂病伤寒，以大补之剂投之，多有得生者。东垣云：循衣撮空，许学士说作肝热，风淫末疾，故手为之循衣撮空，此论虽然，莫若断之为肺热，似为愈矣。其人必谵语妄言。经云：肺入火为谵语，兼上焦有疾，肺必主之，手经者，上焦也，二者皆当，其理果如何哉？天地互为体用，此肺之体肝之用。肝主诸血，血者阴物也，此静体何以自动？盖肺主诸气，为气所鼓舞，故静得动。一者说肝之用，一者说肺之体，此天地互为体用，二者俱为当矣。是知肝脏血，自寅至申行阳二十五度，诸阳用事，气为肝所使。肺主气，自申至寅行阴二十五度，诸阴用事，血为肺所用。海藏云：妇人血风证，因大脱血崩漏，或前后失血，因而枯燥，其热不除，循衣撮空摸床，闭目不醒，扬手掷足，摇动不宁，错语失神，脉弦浮而虚，内躁热之极也。

　　气粗鼻干不润，上下通燥，此为难治，宜生地黄黄连汤主之。大承气汤气药也，自外而之内者用之。

　　生地黄黄连汤血药也，自内而之外者用之。气血合病，循衣撮空证同，自气而之血，血而复之气，大承气汤下之。自血而之气，气而复之血，地黄黄连汤主之。二者俱不大便。

　　【诊】病患循衣缝谵语者，不可治。病患阴阳俱绝，掣衣撮空妄言者死。

　　第五册　神志门

　　喜笑不休

　　喜笑皆属心火。经曰：心脏神，神有余则笑不休。又云：在脏为心，在声为笑，在志为喜。又云：精气并于心则喜。又云：火太过为赫曦，赫曦之纪，其病笑狂妄。又云：少阴所至，为喜笑者是也。

　　河间云：笑，蕃茂鲜淑，舒荣彰显，火之化也，故喜为心火之志也。喜极而笑者，犹燔烁太甚而鸣笑之象也。故病笑者，心火之盛也。一妇病喜笑不休，已半年矣，众人皆无术，求治于戴人，戴人曰此易治也。以沧盐成块者二两余，用火烧令通赤，放冷研细，以河水一大碗，同煎至三五沸，放温，分三次啜之，以钗探于喉中，吐出热痰五升。次服降火剂，火主苦，黄连解毒是也。不数日而笑定矣。《内经》曰：神有余者，笑不休也。所谓神者，心火是也。火得风而焰，故笑之象也。五行之中惟火有笑，常治一老男子笑不休，口流涎，黄连解毒汤加半夏、竹叶、竹沥、姜汁而笑止矣。刺灸喜笑，独取心主一经。经云：心主手厥阴之脉，是动则病面赤目黄，喜笑不休，详盛、虚、热、寒、陷下取之。

　　第五册　神志门

　　怒

　　怒在阴阳，为阴闭遏其阳，而阳不得伸也。经云：阴出之阳则怒。又云：血并于上，气并于下，心烦冤善怒。东垣云：多怒者，风热陷下于地是也。怒属肝胆。经云：在脏为肝，在志为怒。又云：肝脏血，血有余则怒。又云：胆为怒是也。丹溪治怒方，香附末（六两）、甘草末（一两），上和匀，白汤调服五钱。运气怒，皆属木太过。经云：木太过曰发生，发生之纪，其病怒。又云：岁木太过，风气流行，甚则善怒。

　　又云：岁土不及，风反大行，民病善怒是也。怒在禁忌多生厥逆。经云：阳气者，大怒则形气绝，而血菀于上，使人薄厥。又云：暴怒伤阳。又云：怒则气逆，甚则呕血及餐泄是也。大法以悲胜之，或用药益肺金以平肝木。

　　第五册　神志门

　　善太息

　　运气善太息，皆属燥邪伤胆。经云：阳明在泉，燥淫所胜，病善太息。又云：阳明之胜，太息呕苦。又云：少阴司天，地乃燥清，凄怆数至，胁痛，善太息是也。《内经》灸刺善太息，皆取心胆二经。经云：黄帝曰人之太息者，何气使然？岐伯曰：思忧则心系急，心系急则气道约，约则不利，故太息以出之，补手少阴心主，足少阳留之也。又曰：胆病者，善太息，口苦，呕宿汁，视足少阳脉之陷下者灸之。又云：胆足少阳之脉，是动则病口苦，善太息，视盛、虚、实、寒、热、陷下取之是也。

　　第五册　神志门

　　悲

　　悲属肺。经云：在脏为肺，在志为悲。又云：精气并于肺则悲。仲景云：妇人脏躁，喜悲伤欲哭，象如神灵所作，数欠伸，甘麦大枣汤主之。甘草三两，小麦一升，大枣十枚。水六升，煮三升，温分三服。运气悲，皆属寒水攻心。经云：火不及曰伏明，伏明之纪，其病昏惑悲忘，从水化也。又云：太阳司天，寒气下临，心气上从，喜悲数欠。又云：太阳司天，寒淫所胜，善悲，时眩仆。又云：太阳之复，甚则入心，善忘善悲，治以诸热是也。针灸悲有二：其一取心。经云：邪在心则病心痛善悲，时眩仆，视有余不足而调其输也。其二取厥阴。经云：厥阴根于大敦，结于玉英，络于膻中，厥阴为阖，阖折即气绝而喜悲，悲者取之厥阴，视有余不足，虚、实、寒、热、陷下而取之也。

　　第五册　神志门

　　惊悸恐总论

　　或问惊悸怔忡恐怖之别，曰悸即怔忡也。怔忡者，本无所惊，自心动而不宁。惊者，因外有所触而卒动。张子和云：惊者为自不知故也，恐者为自知也。盖惊者闻响即惊，恐者自知，如人将捕之状，及不能独自坐卧，必须人为伴侣，方不恐惧，或夜必用灯照，无灯烛亦恐惧者是也。《内经》无有称惊怖者，始于《金匮要略》奔豚条云有惊怖，继之云惊恐，由是而见，惊怖即惊恐。怖、惧也，恐、亦惧也，于义且同。凡连称其名以为提纲者，多是一阴一阳对待而言。如喜怒并称者，喜出于心，心居于阳；怒出于肝，肝居于阴。

　　志意并称者，志是静而不移，意是动而不定，静则阴也，动则阳也。惊恐并称者，惊因触于外事内动其心，心动则神摇；恐因惑于外事，内歉其志，志歉则精却。是故《内经》谓惊则心无所根据，神无所归，虑无所定，故气乱矣。恐则精却，却则上焦闭，闭则无气还，无气还则下焦胀，故气不行矣。又谓尝贵后贱，尝富后贫，悲忧内结，至于脱营失精，病深无气，则洒然而惊，此类皆是病从外事所动内之心神者也。若夫在身之阴阳盛衰而致惊恐者，惊是火热烁动其心，心动则神乱，神用无方，故惊之变态亦不一状，随其所之，与五神相应而动，肝脏魂，魂不安则为惊骇，为惊妄。肺脏魄，魄不安则惊躁。脾脏意，意不专则惊惑。肾脏志，志慊则惊恐，心惕惕然。胃虽无神，然为五脏之海，诸热归之则发惊狂，若闻木音亦惕然心欲动也。恐者则是热伤其肾，肾伤则精虚，精虚则志不足，志本一定而不移，故恐亦无他状。《内经》于惊之病邪，有火热二淫，司天在泉胜复之气，有各经热病所致，有三阳积并，有气并于阳，皆为诸惊等病，故病机统而言曰，诸病惊骇皆属于火也。于恐病之邪者，有精气并于肾则恐，有血不足则恐，有阴少阳入，阴阳相搏则恐，有胃气热肾气微弱则恐，肾是动病者恐。然于肝之惊恐互相作者，以其脏气属阳居阴，纳血脏魂，魂不安则神动，神动则惊。血不足则志歉，志歉则恐。故二者肝脏兼而有之。似此之类，于火热二淫属感邪之外，余者之惊恐，皆因人气之阴阳所动而内生者也。虽然亦非独火热二淫而已，于阳明脉急，则亦为惊矣。曰惊恐二病，与内外所因，其治法同乎？异乎？曰惊则安其神，恐则定其志，治当分阴阳之别，何得而同也。夫易之为卦，乾坤交坎离列，坎离交而后为既济，而人以五脏应之，心为离火，内阴而外阳，肾为坎水，内阳而外阴，内者是主，外者是用。又主内者五神，外用者五气。是故心以神为主，阳为用，肾以志为主，阴为用。阳则气也、火也，阴则精也、水也。

　　及乎水火既济，全在阴精上奉以安其神，阳气下脏以定其志。不然则神摇不安于内，阳气散于外，志感于中，阴精走于下。既有二脏水火之分，治法安得无少异。所以惊者，必先安其神，然后散乱之气可敛，气敛则阳道行矣。恐者必先定其志，然后走失之精可固，精固则阴气用矣。于药而有二脏君臣佐使之殊用，内外所感者，亦少异焉。为外事惊者，虽子和氏谓惊者平之，平、常也，使病者时时闻之习熟，自然不惊，固是良法，不若使其平心易气以先之，而后药之也。吾谓内气动其神者，则不可用张氏之法，唯当以药平其阴阳之盛衰，而后神可安，志可定矣。人之所主者心，心之所养者血，心血一虚，神气失守，失守则舍空，舍空而痰入客之，此惊悸之所由发也。或耳闻大声，目击异物，遇险临危，触事丧志，心为之忤，使人有惕惕之状，是则为惊。心虚而停水，则胸中渗漉，虚气流动，水既上乘，心火恶之，心不自安，使人有怏怏之状，或筑筑然动，是则为悸。惊者与之豁痰定惊之剂。悸者与之逐水消饮之剂。所谓扶虚，调养心血，和平心气而已。若一切以刚燥从事，或者心火自炎，又有热生风之证。

</div>
    <div class="pagination">
<a href="证治准绳杂病_page19.html">上一页</a><span>...</span><a href="证治准绳杂病_page15.html">15</a><a href="证治准绳杂病_page16.html">16</a><a href="证治准绳杂病_page17.html">17</a><a href="证治准绳杂病_page18.html">18</a><a href="证治准绳杂病_page19.html">19</a><span class="current-page">20</span><a href="证治准绳杂病_page21.html">21</a><a href="证治准绳杂病_page22.html">22</a><a href="证治准绳杂病_page23.html">23</a><a href="证治准绳杂病_page24.html">24</a><a href="证治准绳杂病_page25.html">25</a><span>...</span><a href="证治准绳杂病_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
