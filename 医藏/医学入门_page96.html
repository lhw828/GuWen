<!DOCTYPE html>
<html>
<head>
    <meta charset="UTF-8">
    <title>医学入门 - 第 96 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 96 页/共 202 页</h1>
    <div class="content">　　心胸与大腹满者，皆外邪传入。惟小腹胀满者，非血瘀，便是溺涩。血结膀胱者，小便自利；热结膀胱者，小便自涩。又有冷结膀胱，小便亦涩，但手足厥而胸不满为异。宜外灸关元穴，内服玄武汤。

　　妄施三法动积气，奔豚上冲尤甚；其人先有五积在脐中，或脐上下左右，复因伤寒邪气冲动，新邪与旧积相搏而痛。或医人不识病者原有痞积，妄施汗吐下，发动其积气，筑筑然跳动，名曰动气。动右肺气，则咽干鼻燥衄渴，饮即吐水；动左肝气，则筋惕肉 ，身热欲蜷；动上心气，则掌热作渴，气上冲心；动下肾气，则心烦骨痛，食则呕吐，或下利清谷。大概虚者，通用理中汤去白术加肉桂。头眩惕 ，汗多者，防术牡蛎汤、小建中汤；腹满身微热，欲蜷者，甘草干姜汤；心烦骨痛，吐食者，大橘皮汤。热者，通用柴胡桂枝汤。烦渴者，竹叶石膏汤；衄血烦渴者，五苓散；心痞下利清谷者，甘草泻心汤；气上冲心者，李根汤。五积惟脐下奔豚冲心最甚，多因汗下心虚而肾气乘虚上冲，有若江豚拜浪然，桂枝汤加桂一倍。若不上冲者，不可妄与。脐下动甚，头眩身振者，茯苓桂甘大枣汤，吐后去枣加白术。盖白术闭气，止可暂用，惟桂泻奔豚，苓伐肾邪，奔豚妙药也。

　　邪犯三焦成霍乱，吐利不发则殂。

　　三焦，水谷道路。邪在上焦，吐而不利；邪在下焦，利而不吐；邪在中焦，上吐下利。病因饮食不节，清浊相干，阴阳乖隔。轻者止曰吐利，重者， HT 扰乱，乃曰霍乱。外证必发热恶寒，头疼身痛，本伤寒病也，因邪入脾胃，故发为吐利。然中焦为寒热之半，邪偏高居阳分者，则多热而渴，五苓散分利之；邪偏下居阴分者，则多寒不渴，理中汤分利之。风寒湿胜者，藿香正气散、除湿汤、五积散。穿合暑胜大渴者，二香黄连散、益元散、柴苓汤选用。伤食甚者，平胃散、治中汤主之。转筋者，气不和也，俱加木瓜，或单用鸡屎白，略炒为末，温汤化下方寸匕。凡霍乱多责于热，故夏秋为盛，或热伏于内，手足如冰，六脉沉伏，食即呃逆，此火气上奔而然，不可误为阴证。必吐利，小便亦自利而大汗出，下利清谷，寒热，四肢拘急厥逆，脉微欲绝，乃为阴证，四逆汤或加吴萸、生姜救之。少阴吐利，烦躁欲死者，三味参萸汤。吐利止，自汗厥逆不渴，脉微欲绝者，通脉四逆汤加猪胆汁；吐利止，身痛不休者，桂枝加参汤；吐利止，发热者，随证微汗之；吐利止，亡津而渴者，竹叶石膏汤、白虎加参汤。吐利不止者，灵砂丹，木香、干姜煎汤下。凡霍乱不可遽与米饮粥饭等食以助邪气，必所伤物尽，然后淡食少少养之。伤寒心痞，发热吐利者，大柴胡证也，不可误为霍乱。干霍乱者，气痞于中，欲吐不得吐，欲泄不得泄，所伤之物壅闭正气，关格阴阳，烦躁喘胀者必死，急以盐汤一盏入童便、姜汁顿服，探吐令透，未吐再服。外用盐炒吴萸熨脐下。即以理中汤加陈皮调之，或藿香正气散加官桂倍枳壳、茯苓、木瓜，吞苏合香丸。如发热头腹痛者，桂枝加大黄汤。

　　大便闭本里热，而带表属阴未可攻下；论云：阳结能食，不大便者，即里热证，言阳气固结于肠胃。盖病邪在表则大便如常，邪传入肠胃之里，谓之正阳明病。潮汗闭涩，满渴狂谵，尺脉实者，诸承气汤选用。如脉浮带呕，舌上白苔者，知邪未全入腑，犹属半里，所谓呕家虽有阳明证，不可攻，舌上白苔未可攻者是也，宜与小柴胡汤，和其荣卫，通其津液，得微汗而自解。然有数日不大便而烦闷甚者，虽尚有些表证，亦当与大柴胡汤，或小承气汤微润之。又阳明证汗多，小便利而大便硬，或发汗利小便多而大便硬者，皆津液内竭，宜蜜导之。大便硬小便数者，乃为脾约，宜麻子仁丸。大便坚小便少者，未可攻，津液未充，候其小便自如，乃可攻也。当问病患一日小便几行，若如常，当知气已下行，大便不久自出。要知古人审用转药，若欲行大承气汤，当先一日用小承气汤，候其腹中转矢气。

　　转气者，腹中响而放屁，知其有燥粪，臭者有宿食，宜攻之。若不转矢气者，必先硬后溏，勿攻之。《金匮》云：六七日无所苦，不可攻。下之早，热气乘虚入胃，重者必死。又便闭屡下不通者，须吐以提之。阴结脉沉迟，不渴不食，身重如石且冷，大便硬而艰难，非燥粪也，乃阴寒固结于胃，血气凝滞而闭塞也，宜四物汤、附子汤，或金液丹、古半硫丸、五积散。如久不大便而脉反微涩者，里虚甚也，急以黄 建中汤救之。又有食滞脾及血燥而不大便者，当于杂病伤食及燥门求之。

　　小便闭本下热，而亡津属阴难以渗疏。

　　伤寒邪在表则小便利，入里下焦有热，引饮过多，小腹胀硬，小便闭者，脉浮，五苓散；脉沉，猪苓汤。

　　大便乍难乍易而小便不利者，内有燥屎，大承气汤。若阳明汗多，或发汗，胃中津干不利者，切忌疏渗，待其津液还而自通可也。汗下后，发热项强，头顶心痛，无汗，小便不利者，三白姜枣汤。半表证，小柴胡汤去芩加茯苓。谵语身重者，柴胡龙骨牡蛎汤。少阴脉沉，小便不利者，玄武汤，或四逆汤加茯苓。少阴腹满痛，便脓血，小便不利者，桃花散。又阴毒下利，小便不利，囊缩小腹痛欲死者，急与返阴丹暖药服之。若用寒凉之药，阴气伏蓄小腹有至死者。或见小便不利，以炒盐熨脐下，阴气不散，被热物熨之，冷气冲心，亦有致死者。

　　凡小便闭而厥逆，头汗出者，阳脱关格，不治。水证、黄证、风温小便不利，见前。

　　水难阴虚，而阳邪凑袭；小便难者，出不快也。经曰：阳入阴分，则膀胱热而小便难。惟阴分虚而阳热乘之，不可强利，必小便黄赤者，乃可万全，木通汤利之。如太阳汗不止者，桂枝汤加附子。阳明伤风，嗜卧身黄者，小柴胡汤加茯苓。

　　水利偏前，而后便干枯。

　　伤寒内热则小便闭，今反利者，膀胱主津液，而偏渗于前，宜乎后便干枯。有瘀血证，小腹硬满，其人如狂者，抵当汤。有少阴证，厥逆脉沉者，四逆汤，或玄武汤去茯苓。有阳明证，自汗小便利而大便虽硬者，不可攻，宜蜜导法，或猪胆汁灌之。有停水心悸者，茯苓桂甘汤。

　　膀胱移热，小便虽浊而不痛；里和则小便清，里热则小便浊。膀胱移热于小肠则尿血，与赤浊相似，导赤散，或玄胡索散、朴硝二味等分水煎服，或加川芎渗利之剂尤妙。此亦瘀血中之一证也。

　　肾虚协热，小便虽数而无余。

　　惟虚则小便频数，唯热则小便涩滞而不快。有宜温者，太阳自汗小便数者，虽有表证。不可桂枝重亡津液。

　　误服厥者，阳不足也，甘草干姜汤；心烦脚蜷者，血不足也，芍药甘草汤。有宜下者，谵语自汗小便数者，调胃承气汤少与之。汗吐下后，小便数大便硬者，大柴胡汤。阳明汗多，小便数大便硬者，胃强脾约，乃约束津液不行，宜脾约丸。余沥遗溺，见后危证。

　　协热自利而渴曰肠垢（肠间津汁垢腻），热甚纯下清泉；协寒自利不渴曰鸭溏（清白如鸭屎状），湿毒有如豆汁。

　　阳证自利，溏泄身热，脐下亦热，作渴尿赤，后重泄下黄赤，故曰肠垢。阴证自利，太阴手足温，少阴、厥阴手足厥冷，脐下亦冷，不渴，利下清白，故曰鸭溏。热因表邪入里，挟风则所下必暴；寒乃直中阴经。大法热宜和解，或攻泄，或利小便；寒宜温中，或固下焦，俱不宜发汗，令胃气虚而胀满作。但自利旧分阳证、阴证，又分协热、协寒，而治法相同。然阳证自利，亦必里气虚而表热乘之，乃能自利，虽太阳初证下利亦然，与表邪传里协热下利无异。至于阴即协寒，其证尤显。所以云阳证下利误温，则发黄、斑出而死。此等支离去处，每为详辨，庶不惑人。大概里气协热，下利黄赤者，黄芩汤最妙。带表口渴下利者，柴苓汤。少阴热证，渴而下利者，白虎汤。少阴热证，咳而呕渴，心烦不得眠而下利者，猪苓汤。热甚口燥心痛，下利纯清水者，大承气汤。潮热谵语脉滑，有宿食者，大柴胡汤，或陶氏黄龙汤。下利脉和者，内实；下利脉滑，或浮大按之反涩，不欲食者，有宿食，并宜下之。又太阳初伤风，下利不恶寒，头痛干呕，心痞腹痛者，桂枝汤加芫花，或十枣汤。胃不和，肠鸣下利者，生姜泻心汤。小便涩大便利者，赤石脂丸。下利频而溺如常者自止，橘皮竹茹汤调之。合病自利及心痞下利，见各条。里气协寒，下利清白，太阴不渴者，理中汤、四逆汤。寒毒入胃者，四逆汤加韭白。少阴自利，虚渴脉微者，白通汤。厥逆无脉者，白通加猪胆汁汤、通脉四逆汤。少阴下利，咽痛者，甘桔汤。厥阴下利，先厥而后发热者，下利必自止，若再厥者，必复利也，小建中汤、当归四逆汤。

　　利不止者，赤石脂禹余粮汤。又下利身痛者，先以四逆汤救里，利止但身痛者，急服桂枝汤救表。凡下利、谵语、直视及厥躁不得眠、汗不止、无脉及自利不禁、身热脉实者皆死。湿毒下利脓血，腹满肠内刮痛，如鱼脑烂桃，或如黑豆汁者，除湿汤、猪苓汤、地榆散。湿挟热者，败毒散、黄芩汤、白头翁汤。如无湿但热毒，日晡壮热，腹痛便下脓血稠粘者，黄连阿胶汤。湿挟风者，胃风汤加木香；湿挟寒者，不换金正气散加干姜、木香。又阳证便脓血者，亦名协热肠垢，当清其肠，犀角地黄汤。阳明热入血室下血者，小柴胡汤加生地、枳壳、山栀。少阴下利脓血者，亦谓之协寒鸭溏，当固下焦，桃花散、赤石脂丸。

　　壮而热，止其利，断下之生也不长；少壮人，实热下利，不宜止涩，止之则加热闷而死，名曰壮热断下。

　　厥而利，反能食，除中之死也可立。

　　邪在表则能食，邪在里则不能食，表里之间者，欲食而不能食，今伤寒厥深下利，脉迟，当不能食而反能食者，名曰除中。中之胃气既除，岂可再复！风漏手足挛搐，阳亏四肢拘急。

　　四肢诸阳之本，腰背太阳之络。因发汗腠理空疏，盖覆不周，将息未久，以致风邪复入筋骨之间，挛搐有妨行持，牛蒡根汤主之。如脚挛啮齿者，风热也，承气汤下之。拘急者，手足不能自如，屈伸不便，蜷卧恶风之貌，发汗亡阳而有此证。汗多小便难者，桂枝汤加附子。吐下后，厥逆拘急者，四逆汤；心烦足挛属血虚者，芍药甘草汤。阴阳易病，亦有手足搐搦如风状者，古瓜竹汤。

　　太阳腰痛顶连尻，阳明不（可回）顾少（阳）如（针）刺；太阳证分有汗、无汗。伤寒，人参顺气散；伤风，败毒散，或通气防风汤。粗人，刺委中血甚妙。太阳合阳明，葛根汤；少阳，柴胡桂枝汤。与头痛参看。

　　少阴腰痛背及脊，太阴遗溺（腰下如横木甚则遗溺）厥（阴）张弓。

　　厥阴风热，故腰强急如弓。三阴通用五积散加杜仲、附子，或加于黄 建中汤、当归四逆汤中，尚当与杂病腰痛参看。

　　阳气虚而筋惕肉 。

　　阳气者，精则养神，柔则养筋。汗下后，津液耗竭，阳气大虚，肉筋失养，故惕然而跳， 然而动，久则成痿。治宜温经养荣益胃，玄武汤是也。羸甚去芍药，热者却附子，或陶氏温经益元汤亦好。汗下后，头眩身摇者，茯苓桂术甘草汤。心下痞满者，暂与枳梗汤加茯苓。汗下后，表里俱虚及素虚之人，微发其汗，肤肉战，喘促汗出如油者，死。动气在左，发汗有此证者亦危。

　　风热极而螈短 长。

　　俗云搐也。螈则筋脉急而缩短， 则筋脉缓而弛长，急缓之间，筋脉牵引伸缩不定，状如风痫可畏。多因汗下脾土受伤，木旺风热炽盛，故手足动摇搐搦。必平木降火，以柴胡、山栀涤热，防风、羌活祛风，兼佐和血化痰之药治之，与 大同，如圣饼子、引风汤、陶氏如圣饮选用。结胸失下有此证者，大承气汤。风温被火螈，葳蕤汤、火邪汤。经曰：太阳终者，戴眼反折螈 ，汗出不流者死。

　　邪气胜则心寒而栗也，属阴；正气胜则身振而战也，属阳。

　　战者，身振而动；栗者，心战而惕。邪气外与正争，正气胜则战；邪气内与正争，邪气胜则栗。战则病欲愈，栗则病欲甚。战属阳，故一战摇之间而真阳鼓动，大汗以解，不必药也。栗属阴，阴无胜阳之理，故恐惧不战而承乎阳，于是阳反为阴所制，心寒足蜷，鼓颔厥冷，便溺妄出，不知人事，纯乎阴而阳败，遂成寒证。

　　宜理中、四逆，甚则养正丹，并灸关元穴。若复躁极而不得卧者，不治。若原系传经热证，口燥切牙，虽厥冷有时温和，脉大而数，表证栗者，羌活冲和汤；里证栗者，大柴胡汤。

　　蛔厥却缘多饥，虫攻咽及攻胃；即蛔也。谓之厥者，病属厥阴，又手足厥逆义也。其人素有食蛔，或因病过饥，虫逆上咽膈而出。妄发其汗，以致胃冷，长虫上攻咽膈，胃气困乏，虽饥不能食，食即吐蛔者，虫闻食臭气而出也。外证乍静乍烦者，虫或上或止也。又或下利脏寒，则蛔亦上入于膈。然上焦热而中下焦寒，故虽烦热消渴便硬，不可遽投凉药，当先以乌梅丸、理中汤安蛔，然后随证调之。或烦热不退者，小柴胡汤。或热甚昏 ，腹胀便闭，或蛔不得安，从大便而出者，大柴胡汤。

　　狐惑盖缘失汗，虫食脏及食肛。

　　此亦虫证也，如狐听冰，犹豫不决之义。初起状如伤寒，或因伤寒变成。其候四肢沉重，欲食恶闻食气，欲眠目不能闭，舌白齿晦，面目色变无常。虫食下部为狐，下唇有疮，其咽干；虫食其喉为惑，上唇有疮，其声哑。杀人甚急，皆因汗下失宜，邪热入腹，以致饮食少而肠胃虚，虚甚则三虫举而食人五脏。食上部者，三黄泻心汤主之；食下部者，单苦参煎汤淹洗之；食肛门外者，用生艾汁调雄黄末，烧烟熏之，通用黄连犀角汤。

　　治，桃仁汤、金液丹、雄黄锐散。又湿 虫证，与狐惑证同，但专食其脏为异耳。

　　阴阳发斑总是火，谁知温毒时毒？伤寒阳证发斑，谓之阳毒；春温发斑，谓之温毒；夏热发斑，谓之热毒；时行与暴温发斑，谓之时毒。名虽不同，同归于热。或因当汗不汗，及已汗而热气不散，表虚里实而发者；或因当下不下，热蓄于胃而发者；或因下早热邪乘虚入胃，伤血不散而发者；或因误服温药，胃热焦烂而发者。然皆心火入肺，故见红点于皮毛之间。轻如疹子蚊迹，只在手足，先红后黄；重如锦纹，发在胸腹，先红后赤，切忌发汗，重令开泄；甚则皮肤斑烂，阳毒具而红润稀疏，起发五六日即愈。若阴脉见而黑斑稠密成片，身凉，六七日死。先红后黯，如果实者亦死。阳毒舌焦鼻煤，发斑者，阳毒升麻汤、白虎加参汤；热甚者，三黄石膏汤、三黄泻心汤、陶氏消斑青黛饮选用。有斑疮如豌豆者，黄连一物汤，水煎浓汁服，或青黛一物汤。热病发斑与阳毒同。温毒因冬暖感温气，至春风气相搏，发为瘾疹多痒，初起升麻葛根汤加玄参，或败毒散加紫草、赤芍。日久发渴，腹满便硬者，调胃承气汤加黄连、赤芍、生地、牡丹皮。

　　已经汗下而毒不解者，黑膏主之。热病发斑，时行发斑，身如火色者。大青四物汤、猪胆鸡子汤。发斑杂证，咽痛，玄参升麻汤，或紫雪咽之；呃逆下利者，黄连橘皮汤；心烦呕吐者，葛根橘皮汤；血热内结者，小柴胡汤、犀角地黄汤；斑盛破烂者，芒硝、猪胆汁法。凡汗下不解，足冷耳聋，烦闷咳呕，便是发斑之候，宜化斑消斑之药以防之。诸斑药皆通用，惟温毒挟风稍殊耳。阴证亦有发斑者，乃相火乘肺，故但出于胸背，手足稀少，脉沉，身无大热为异，宜理中汤，或加附子、玄参。

　　血溺如狂有是证，争似发狂凶狂。

　　有阴盛发躁，欲坐井地如狂者，有火邪惊惕不安如狂者，然血溺如狂有三证与阳毒如狂相似，故举言之。如狂属瘀血者，脉沉实，多漱水不咽，有无表证，但血蓄下焦，小便自利如狂者；有无表里证，脉数善饥，不大便如狂者；有太阳初证，热结下焦如狂者，血自下者即愈。如外未解者，桂枝汤、陶氏桂苓饮。外已解．但小腹急结者，桃仁承气汤；挟血传心脾者，当归活血汤。有太阴身黄溺涩如狂者，五苓散。此皆如狂，但睡中忽欲起行，错言妄语，犹知谏阻，尚可制御，非若发狂势凶莫能御上。发狂者，热毒在胃，并入于心，遂使神昏不定，言动急速，妄辨妄笑，甚则登高而歌，弃衣而走，逾垣上屋，不饥不卧。皆因汗下失宜，阳气亢极，阴气暴虚，非大吐下不止。伤寒四五日，身热烦躁，不得汗发狂者，表里俱热，三黄石膏汤、双解散。伤寒六七日，壮热胸满便闭，脉实数发狂者，大承气汤加黄连。阳毒暴盛发狂，多干呕，面赤，发斑咽痛，下利黄赤，壮热而不得汗者，葶苈苦酒汤。咽痛吐脓血者，阳毒升麻汤。潮热甚者，栀子仁汤。潮热大便闭者，升麻葛根汤加大黄，或三黄汤。发斑不可下者，草龙胆一味，水煎服。狂走者，瓜蒂散吐痰。时行热毒发狂者，黑奴丸。通用水渍法、火劫法、王氏玄明粉。凡发狂见阳证阳脉者顺，见阴证阴脉及舌卷囊缩者即死。

　　多眠阴盛，而昼寝不厌；伤寒邪传阴则多眠，昏昏闭目者，阴主阖也；默默不欲言者，阴主静也。有太阳证外已解而神将复者，设若胸满胁痛鼻干，得汗者，小柴胡汤；脉浮，羌活冲和汤；冬月，麻黄汤。有阳明热伏于里而嗜卧者，小柴胡汤。少阴脉沉细，自利欲吐而渴多眠者，四逆汤加人参、茯苓以益阴回阳。或热病得汗后，脉沉细，身冷，初觉安静，渐次昏沉，喜卧不省，亦急与四逆汤，令四肢温，不尔，有熟睡而死者。合病目合则汗出，风温常不了了，狐惑精神恍惚，治见各条。惟汗下后酣睡者，为正气已复，不必药也。

　　不眠阳盛，而夜卧不遑。

　　或终夜烦扰，或昼夜惺惺不眠。未经汗下而不眠，属阳明初证者，葛根解肌汤；在里属心神不清者，大承气汤。已经汗下不眠，津液干，热盛阴虚，胃不和也。太阳发汗过多，躁不得眠，欲饮水者即愈。若脉浮而渴，小便难者，五苓散。汗吐下后，懊 不眠者，栀豉汤。昼夜不眠者，酸枣仁汤。错语干呕不眠者，解毒汤。谵语，小便淋涩，烦躁少睡者，白虎汤加山栀。挟瘀血者，犀角地黄汤。

　　少阴下利而渴，或因下后不得眠者，猪苓汤。少阴二三日，心烦不眠者，黄连鸡子汤。下后阳虚，脉沉无表证，夜静昼烦不得眠者，宜古姜附汤，或四逆汤加茯苓。汗多者，小建中汤。伤寒瘥后不眠者，阴气未复也，栀子乌梅汤，或温胆汤加竹茹；虚者，十味温胆汤。精神恍惚者，朱雀丸，古法不眠者，单熟酸枣散；多眠者，单生酸枣散亦好。

　　常病常法易知，变病变法难详。

　　上一段论伤寒杂证，从面至足及眠，逐一详审，以便问证云。

　　外集·卷三　（病机）外感

　　伤寒

</div>
    <div class="pagination">
<a href="医学入门_page95.html">上一页</a><span>...</span><a href="医学入门_page91.html">91</a><a href="医学入门_page92.html">92</a><a href="医学入门_page93.html">93</a><a href="医学入门_page94.html">94</a><a href="医学入门_page95.html">95</a><span class="current-page">96</span><a href="医学入门_page97.html">97</a><a href="医学入门_page98.html">98</a><a href="医学入门_page99.html">99</a><a href="医学入门_page100.html">100</a><a href="医学入门_page101.html">101</a><span>...</span><a href="医学入门_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
