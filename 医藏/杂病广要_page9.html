<!DOCTYPE html>
<html>
<head>
    <meta charset="UTF-8">
    <title>杂病广要 - 第 9 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 9 页/共 33 页</h1>
    <div class="content">　　治当兼用气药
　　治疝必先治气，故病名亦曰疝气，非无谓也。盖寒有寒气，热有热气，湿有湿气，逆有逆气，气在阳分，则有气中之气，气在阴分，则有血中之气。凡气实者必须破气，气虚者必须补气，故治疝者，必于诸证之中，俱当兼用气药。（《景岳》）
　　温散方法
　　（兼滋补）温法有二：外入之寒，温必兼散；内生之寒，温必以补。子和论疝，多从劳内得之，然并不立补法。愚谓寒从外入者，其病多实；寒从内生者，其病多虚。设不能辨而概与散法，难免虚虚之咎矣。余采当归羊肉等方，以补子和之未备，且遵仲景之旧法也。（《金匮翼》）疝因阴邪凑肾，寒气上攻，小腹结块，下坠睾丸，坚紧如石，得暖渐消，得寒愈胀，其气并入前后腰脐各道筋中，上攻入胃，则大呕大吐，战栗畏寒，此下焦地气上冲，宜以参、附、姜、桂大剂，非寻常郁热比也。（《汇补》）《短剧》解急蜀椒汤，主寒疝气，心痛如刺，绕脐腹中尽痛，白汗出，欲绝方。蜀椒（二百枚汗）附子（一枚炮）粳米（半升）干姜（半两）半夏（十二枚洗）大枣（二十枚）甘草（一两炙）上七味切，以水七升，煮取三升，澄清热服一升。不瘥，更服一升。数用疗心腹痛，困急欲死，解结逐寒，上下痛良。忌猪羊肉、饧、海藻、菘菜。《肘后》、《古今录验》、《范汪方》无甘草，余同。（《外台》）《圣惠》本方加桂心、生姜。疝气发作，当再于附子建中汤煎时，加蜜一箸头许，名蜜附子汤。（《易简》）（按：上文曰：建中汤，加附子三分，名附子建中汤。）治寒疝来去，每发绞痛方。牡蛎、甘草、桂各二两，水五升，煮取一升半，再服。（《肘后》）半夏汤，治心脾痛，及小肠奔豚等痛患。吴茱萸（去枝并目）半夏（汤洗切片）肉桂（去皮等分）上咀三钱重，水一大盏半，生姜十片，同煎八分，去滓热服。（《事证方后集》）吴茱萸加附子汤。吴茱萸生姜（各三钱）人参（一钱）大枣（二枚）附子（二钱）水煎凉服。寒疝腰痛，牵引睾丸，屈而不伸，尺内脉来沉迟者，此方主之。（《医方考》）生料五积散，膀胱小肠气痛，加茱萸半钱，盐少许。（《易简》）（《得效》更加茴香。）治醉饱后色欲不节，触伤小腹，致成疝气，其疝自小腹痛连腰胯下，心头吊痛，额上汗出，根据本方加玄胡索。（《济世全书》）羌活附子汤，治感寒表证悉具而寒厥疝痛者，宜与此表里兼调。（《医级》）（系羌活、附子、木香、茴香、干姜加盐煎，详见《哕》门，宜考。）沉香散，治寒疝，小腹坚满，攻作不定，时发疼痛，肾虚受邪肿胀，及脏寒气弱，脐常痛。沉香附子（各一两）川楝子（一两半）上为细末，每服一钱半，水一盏半，生姜三片，枣一个，盐少许，煎至七分，空心服。（《鸡峰》）玄附汤，治七疝，心腹冷痛，肠鸣气走，身寒自汗，大腑滑泄。玄胡索（炒去皮）附子（炮去皮脐各一两）木香（不见火半两）上咀，每服四钱，水一盏半，生姜七片，煎至七分，去滓温服，不拘时候。（《济生》）神应散，治诸疝，心腹绞痛不可忍。玄胡索胡椒（等分）上为末，每服二大钱，酒半盏，水半盏，煎七分，食前温服。（《三因》）当归四逆汤，治脐腹冷痛，相引腰胯而痛。（按：治验曰：先灸中庭穴。）当归尾（七分）附子（炮）官桂茴香（炒）柴胡（各五分）芍药（四分）茯苓玄胡索川楝子（各三分酒煮）泽泻（二分）上十味咀，作一服，水二盏半，煎至一盏，去滓温服，空心食前，数服而愈。（《宝鉴》按：方后曰：泽泻咸平，茯苓甘平，去膀胱中留垢。）沉香桂附丸，退阴助阳，除脏腑积冷，心腹疼痛，及疗七疝，痛引小腹不可忍，腰屈不能伸，喜热熨稍缓方。（节录）沉香附子（炮去皮脐）川乌（炮去皮脐切作小块）干姜（炮）良姜（炒）茴香（炒）官桂吴茱萸（各一两汤浸去苦）上为末，醋糊丸，如梧桐子大，每服五十丸至七八十丸，热米饮汤送下，温酒吞下亦得，空心食前，日二服。忌冷物。（《宝鉴》）治疝气神方，其病甚至气上冲，如有物筑塞心脏欲死，手足冷者，二三服除根。硫黄（不拘多少铫中熔化即投水中出毒研细）荔枝核（为末炒焦黄色）陈皮上三味各等分为末，饭丸如梧桐子大，每服四五丸，酒下，其痛立止。自已觉疼甚不能支持，略用六丸，再不可多也。（《医学集成》）（参《正传》录）《医统》名硫黄丸。《皆效方》名玉环笑来丹。（《本草纲目》引。）奔豚丸。川楝子（煨去肉一两）茯苓橘核（盐酒炒各一两五钱）肉桂（三钱）附子（炮）吴茱萸（汤泡七次各五钱）荔枝子（煨八钱）小茴香木香（各七钱）熬砂糖为丸，每服二钱，淡盐汤下。若有热者，去附桂。（《心悟》）（按：此本《众妙方》回春丸，今去白术、山楂、枳实，加川楝、桂、附、木香，以砂糖代炼蜜。又据彼方，每服二钱，服字恐丸字讹。）暖肝煎，治肝肾阴寒，小腹疼痛，疝气等证。当归（二三钱）枸杞（三钱）茯苓（二钱）小茴香（二钱）肉桂（一二钱）乌药（二钱）沉香（一钱或木香亦可）水一钟半，加生姜三五片，煎七分，食远温服。如寒甚者，加吴茱萸、干姜。再甚者，加附子。（《景岳》）八味丸，治劳疝，房劳伤精，损气气陷，但天寒时举作多而且甚，天暖举作少而且轻，本方加川楝肉、巴戟天，以鹿角胶为丸。（《医经会元》）胡桃散，治小肠气。胡桃肉（汤浸去皮）破故纸（炒）大枣（煮去皮核）上件各等分，为细末，每服二钱，温酒调下，食前。（《杨氏》）养正丹，治奔豚气痛，呕吐身冷，调气散下。（《直指》）
　　通气方法
　　气聚则塞，气散则通，是痛之休作，由气之聚散也，故曰治疝必先治气。（《金匮翼》）治育肠气，小腹连阴疼痛，香散方。香子（一两）苦楝子（一两炒微黄）槟榔（一两）木香（半两）青橘皮（半两汤浸去白瓤焙）上件药捣，细罗为散，每服二钱，以水一中盏，入生姜半分，煎至五分，和滓不计时候热服。（《圣惠》）《杨氏》茴香散，于本方去槟榔，加京三棱、蓬莪术、甘草、当归。治育肠气疼痛，宜服沉香散方。沉香（半两）胡芦巴（半两）肉豆蔻（半两去壳）槟榔（三分）木香（三分）桂心（半两）香子（半两）上件药捣，细罗为散，每服不计时候，以温酒调下二钱。（《圣惠》）聚香饮子，治七情所伤，遂成七疝，心腹胀痛，引腰胁连背，不可仰。檀香木香乳香沉香丁香（并不见火）藿香叶（各一两）玄胡索（炒去皮）片子姜黄（洗）川乌（炮去皮尖）桔梗（去芦锉炒）桂心（不见火）甘草（炙各半两）上咀，每服四钱，水一盏半，生姜七片，枣一枚，煎至七分，去滓温服，不拘时候。（《济生》）（按：此《和剂》匀气散变方。）金铃散，治疝气腹痛，投诸药后，愈而复作。金铃子肉（六钱）三棱（炮锉）莪术（醋煮锉）青皮（去白）陈皮（去白各二钱半）赤茯苓（去皮）茴香（各半两）南木香（二钱）甘草（四钱炙）槟榔枳壳钩藤（和钩各三钱）上除木香、槟榔不过火，余十味锉焙，仍同木香、槟榔为末，每服半钱至一钱，仍用炒茴香煎无灰酒，空心调服。不饮酒者，煎炒茴香汤调下。（《活幼心书》）立效散，食积者用。青皮（一钱二分醋炒）小茴香（盐水炒一钱）山楂（一钱五分醋炒）枳实（麸炒）苍术（米泔浸一宿炒）香附吴茱萸山栀（炒黑）川楝肉（各一钱）水二钟，姜三片，煎八分，食前服。（《统旨》）又川楝散，治诸疝定痛如神，于本方去枳实，加橘核、玄胡索。乌苓通气汤，治一切疝气，无问远近、寒热、风湿、寒气。乌药当归芍药糖球香附陈皮（各一钱）茯苓白术槟榔玄胡泽泻（各五分）木香甘草（各三分）上剂，姜三片，水煎服。如恶寒脉沉细，加吴茱萸。（《回春》）（按：此方本出《入门》，名乌附通气汤，有猪苓，无槟榔、玄胡，曰痛甚，加槟榔、玄胡索。）
　　和血诸方
　　治小肠气，断弓弦方。五灵脂蒲黄（等分）上二物，先用酽醋一合，熬药成膏，以水一小盏，煎至六七分，热呷，此又名失笑散，疗妇人血气尤验。（《苏沈》）《直指》加玄胡索，各等分。牡丹丸，治寒疝，心腹刺痛，休作无时，及治妇人月病，血刺疼痛。川乌头（炮令焦黑去皮尖）牡丹皮（四两）桂心（五两）桃仁（炒去皮尖五两别研）上末，炼蜜丸，梧子大，每服五十丸，温酒下，妇人醋汤下。（《三因》）（按：此牡丹五等散变方，彼见《病》中。）桃仁当归汤，瘀血者。桃仁（去皮尖二钱）当归尾（酒洗）玄胡索（各一钱半）川芎生地黄赤芍药（炒）吴茱萸青皮（醋炒各一钱）牡丹皮（八分）水二钟，姜三片，煎八分，食前服。（《统旨》）
　　寒热兼行方法
　　疝气有寒束于外，郁热在内，攻刺急痛者，法必寒热兼行，如仓卒散之类，丹溪云用之无有不效，盖川乌头治外束之寒，山栀仁治内郁之热也。（《金匮翼》）（按：丹溪说出《格致余论》。）柴胡桂枝汤，治肾气冷热不调证。（《直指》）治小肠气，仓卒散。山栀子（四十九枚烧半过）附子（一枚炮）上每服二钱，酒一小盏，煎至七分（馆本八分），入盐一捻，温服。脾肾气挛急，极痛不可屈伸，腹中冷，重如石，痛不可忍，白汗如泻，手足冰冷，久不瘥，卧欲死者，服此药一剂，忽如失去，甚者两服瘥。予自得效，亦屡以治人皆验。（苏沈）（按：又治胸痹，栀子汤，亦此二味，宜参。）《宣明论》蒺藜汤，治阴疝，牵引小腹痛，诸厥疝即阴疝也，嗜欲劳痛，不可忍之，于本方加蒺藜，水煎服。玄胡索苦楝汤，治脐下冷撮痛，阴冷大寒。肉桂（三分）附子（三分）熟地黄（一钱）甘草梢（炙半钱）苦楝子玄胡索（各二分）黄柏（一分为引用）上都作一服，水四盏，煎至一盏，稍热服，食前。（《试效方》）（按：此本出《妇人》门，今从《纲目》拈于斯。）十味苍柏散，治疝作痛。苍术（盐炒）香附（盐炒）黄柏（酒炒为君）青皮玄胡索益智桃仁（为臣）茴香（佐）附子（盐炒）甘草（为使）上为末，作汤，服后一痛过，更不再作矣。（《丹溪》）（按原无方名，今从《入门》标之。）
　　荡实急治方法
　　文仲疗卒得诸疝，少腹及阴中相引绞痛，白汗出欲死。（原此有沙参捣筛酒服方，不录。）若不瘥，服诸利丸下之，走马汤亦佳。此名寒疝，亦名阴疝。（《外台》）赤岸朱同道，年四十岁，八月望，雨后得凉，半夜后腹痛甚，汗如雨，两脚蹈破壁，痛在少腹，手不可近，六脉弦而细实，重取如循刀刃责责然。问之，云六月大热时，于深潭浴水，病或起于此。与大承气汤，大便微利，痛遂顿止。至次日酉时，其痛复作，痛在小腹，坚硬手不可近。又与大承气加桂两服，研桃仁同煎，大便下紫黑血升余而痛顿止。至次日酉时，痛复作如初，脉虽稍减，而责责然犹在。与大承气汤加附子两帖，研桃仁同煎，下大便五行，得黑紫血如破絮者二升许，痛遂顿止，一夜得睡。次日酉时，痛复如初，询知小腹和软，痛在脐腹间下，脉亦和，似若无病，但呻吟如旧。询知乃食萝卜菜苗羹两顿，与小建中汤一帖而愈。（《纲目》引《丹溪》）（按：汪石山有小承气汤加桃仁按，其意相似，仍不录。）愚谓子和七疝之治，虽各有不同，然无非用下，则不能无偏。故刘宗浓徐用诚，皆疑而议之，亦谓其太过耳，非谓尽不可用也。再观丹溪之法，则曰治疝大不宜下，是又相左之甚矣。余因考子和治案，如治蔡参军，因坐湿地，疝痛不堪，用导水丸下之而愈。又治一人，因疟渴过饮浆水，病疝，医进姜附，为燥热所壅，以致阴囊重坠，大如升斗，乃先以导水丸，后用猪肤散，大下之而愈。又治一人病卒疝，赤肿大痛，数日不止，诸药如石投水，遂以导水丸，次以通经散，大下之而愈。若此类者，岂皆不可下乎。故但宜酌其虚实缓急，如或为邪热所闭，或以少年暴疾，或以肿硬赤痛之极者，则如导水丸、三花神丸、禹功散之类，皆所当用。盖邪盛而急，势不可当，又非行气利水等剂所能及者，则不得不攻。此子和之法，亦自有必不可废者，是不可不察也。（《景岳》）导水丸。大黄（二两）黄芩（二两）滑石（四两）黑牵牛（四两另取头末用）上为细末，滴水丸梧桐子大，每服五十丸，或加至百丸，临卧温水下。（《三法六门》）禹功散。黑牵牛头末（四两）茴香（一两炒）或加木香（一两）上为细末，以生姜自然汁调一二钱，临卧服。（同上）通经散。陈皮（去白）当归（各一两）甘遂（以面包，不令透水，煮百余翻）取出，用冷水浸过，去面焙干。上为细末，每服三钱，温汤调下，临卧服。（同上）
　　荡实缓治诸方
　　治小肠气，下元闭塞不通，川楝散。川楝子（一两和皮破为四片）巴豆（一两并壳捣令碎）上同和匀，入铫内炒令紫色，取出去巴豆，只取川楝子净刷为末，每服一钱，先炒茴香令香，秤一钱，用酒一盏冲，更煎三五沸去滓，调川楝子末，连进二服，得下泄立瘥。此方同治远年内外疮方，于建安军人吴美得之。（苏沈）（宜考前“治不可以虚骤补”条。）《经验方》治丈夫本脏气伤，膀胱连小肠等气，金铃子一百个，温汤浸过，去皮，巴豆二百个，捶微破，麸二升。同于铜铛内炒，金铃子赤熟为度，放冷取出，去核为末，每服三钱，非时热酒、醋汤调并得。其麸、巴豆不用也。（《本草》）（《本事续集》名金莲散，曰：古今一切名方，无如此方奇特有效。）《圣济》治小肠受邪，控睾上而不下，疼痛，楝实散，于本方加甘草、青盐。《幼幼》赵氏家传，治大人小儿诸疝偏气方，于本方加丁香、青橘皮。《直指》金铃散，治膀胱小肠气，外肾肿痛，于本方加木香（用舶上茴香）、连根葱白煎。《叶氏》金铃子丸，治膀胱小肠肾经疝气攻作，脐腹撮痛不可忍者，于本方加破故纸、胡卢巴为末，面糊丸，如梧子大，每服三十丸，细嚼炒胡桃仁三个，热葱盐酒送下。《示儿仙方》借性丸，于本方去茴香，金铃子末为丸，每服十丸，服以得利下不妨。（金铃子巴豆各四十九个）天台乌药散，治小肠疝气，牵引脐腹疼痛。乌药木香茴香（炒）良姜（炒）青皮（去白五钱）槟榔（锉二个）川楝（十个）巴豆（十四个，微打破，同川楝实用麸炒，候麸黑色，去麸、巴不用，只用川楝。）上为末，每服一钱，温酒调下。痛甚者，炒生姜热酒调下亦得。（《宝鉴》）（《按：此方系《圣惠》香散，合《本事》金莲散，加乌药、良姜者。）麝香丸，治心腹冷疼，男子小肠气。麝香（一钱别研）胡椒（一两）木香巴豆（四钱去皮心研）全蝎（四钱去毒微炒）上件为细末，汤浸蒸饼丸，如绿豆大，每服三丸。心腹痛，煨姜汤下。小肠气，腹胁攻痛，茴香汤下。（《杨氏》）《尊生书》曰：此方无麝香，即神保丸，凡膀胱气、胁下痛最难治，此药主之。（神保丸见《胁痛》）金铃丸，治小肠气，一服立愈。牵牛子（炒）青皮（去白）良姜（各等分）川楝子舶上茴香（各半两）玄胡索（四两）上为细末，生姜自然汁煮面糊丸，如梧桐子大，朱砂为衣，每服三十丸，烧绵为灰浸酒下，不计时候。（别本《中藏经》）《神效名方》荡疝丹，于本方去良姜、玄胡索，加破故纸、陈皮、广术、木香，用好酒打面糊为丸。《本事续集》立效散，于本方去良姜、玄胡素，加川芎、桃仁为细末，每服二钱，无灰酒一盏，煎至八分盏，温服。《杨氏》橘核散，治寒湿腰痛，小肠气，壮筋骨，暖下元，于本方去青皮、良姜，加五灵脂、破故纸、庵草、橘核、棠球子，为细末，每服二钱，热酒调下，不拘时候。气宝丸，治一切气滞，心胸痞满，及酒食所伤，脾胃积滞，膀胱疝气，攻注腰脚。茴香（炒秤二两）陈橘红（一两）木香（一分）黑牵牛（四两，以吴茱萸二两慢火同炒，候茱萸焦取出，不用茱萸，只用牵牛头末一两。）上件为细末拌匀，炼蜜为丸，如梧桐子大，每服二十丸至三十丸，生姜汤下，更看虚实加减，食前服。小肠气痛，盐汤下。（《杨氏》）复元通气散，治小肠气，肾痈便毒，腰疼气刺，腿膝生疮。玄胡索（擦去皮）陈皮（去白）白牵牛（炒取末）甘草（炙各一两）南木香（不见火一两半）茴香（舶上者炒）穿山甲（锉蛤粉炒去粉各二两）上为细末，每服一大钱，热酒调，病在上食后服，病在下食前服。不饮酒人，煎南木香汤调下。（《和剂》）治育肠气发歇，疼痛不可忍方。砂（二两，研为末，以醋煎调，涂于多年铜杓子面上，用新盆盖七日，刮取绿细研。）槟榔（一两）木香（一两）没药（半两）香子（一两）上件药捣，细罗为末，入砂研令匀，以糯米饭和丸，如绿豆大，每服不计时候，以热生姜酒下七丸。（《圣惠》）又方阿魏（一两）砂（一两用酒一大盏与阿魏同熬如膏）木香（三分）苦楝子（一两炒微黄）附子（一两炮裂去皮脐）上件药捣罗为末，入砂膏和丸，如梧桐子大，每服不计时候，以热生姜酒下十丸。（同上）森立夫治阴痛不可忍，于本方去阿魏、木香。（《万安方》引）
　　利水方法
　　水湿同气也，然水汪洋而湿淹濡，故水可逐而湿宜渗，水成形而湿化气，故水无阳而湿有热，子和水疝、疝所由分也，学人辨诸。（《金匮翼》）五苓散，治撮聚疝气，连根葱白二寸，灯心十茎，盐炒茴香一撮，川楝子三个去核，煎汤调下，大效。（《得效》）（宜参前证治诸说及“治不可以虚骤补”条。）加减柴苓汤，治诸疝，此和肝肾顺气消疝治湿之剂。柴胡半夏茯苓甘草白术泽泻猪苓山楂山栀（炒）荔枝核（各等分）上咀片，水二钟，姜三片，煎至八分，空心服。（《准绳》）夺命丹，治远年近日小肠疝气，偏坠搐疼，脐下撮痛，以致闷乱，及外肾肿硬，日渐滋长，阴间湿痒，抓成疮，悉治之。吴茱萸（一斤，去枝梗，四两酒浸，四两酢浸，四两汤浸，四两童子小便浸，各一宿，同焙干。）泽泻（二两去灰土）上为细末，酒煮面糊丸，如梧桐子大，每服五十丸，空心食前盐汤或酒下，神妙不可具述。冯仲柔云：顷年某仓使家传，因令局中合卖。绍熙壬子冬，余亲曾得效，时苦奔豚，寒气攻冲，小腹引痛四日，只一服，脏腑微动，痛若失去遂安。一方名星斗丸，汤浸者用盐水浸，泽泻用四两，切作粗片，酒浸一宿。（《是斋》）
　　外治诸方
　　《集验》疗肾冷及疼，疝气滞，后灌方。盐花（一大合）浆水（半大升）上二味和暖，灌下部，少间即下脓，日一度，再灌之即止。（《外台》）疝气，以吴茱萸为末，每用一钱匕，酽醋调，纸花子摊贴脐下，三日一换。（《琐碎录》）寒疝引急，痛连小腹，及睾丸偏缩者，以胡椒十余粒为细末，渗黑膏上烘热，贴阴囊，片时其痛即止。若睾丸偏缩者，贴偏小半边，盖缩即寒而坠则热也。（《医通》）
　　灸法
　　项关一男子，病卒疝暴痛不任，倒于街衢，人莫能动，呼予救之。予引经证之，邪气客于足厥阴之络，令人卒疝，故病阴丸痛也。予急泻大敦二穴，大痛立已。夫大敦穴者，乃足厥阴之二穴也。（《儒门事亲》）（治疝针灸，其说颇繁，今不具录。）
　　调摄法
　　患疝之人，每浴时，忍小便不去，入汤揉令腹中和畅，出浴就去小便，使所郁寒湿，乘热发泄。又有疝气入汤致逼升上者，此是证挟奔豚，是以畏也。（《原病集》）
　　内因类
　　〔附〕病
　　按：，《玉篇》徒回切，下肿也。盖即之从者，颓与音义相同，非有差异。
　　源由
　　病之状，阴核肿大，有时小歇，歇时终大于常，劳冷阴雨便发，发则胀大，使人腰脊挛急，身体恶寒，骨节沉重，此病由于损肾也。足少阴之经，肾之脉也，其气下通于阴。阴，宗脉之所聚，积阴之气也。劳伤举重，伤于少阴之经，其气不冲于阴，气胀不通，故成也。（《病源论》）（按：字《医心方》引并作颓。又不冲《医心方》作下冲，是。通行本作不卫，亦通。）
　　虚劳阴疝肿缩候
　　疝者气痛也，众筋会于阴器，邪客于厥阴、少阴之经，与冷气相搏，则阴痛肿而挛缩。（同上）（按：《外台》引无肿字。）
　　虚劳阴痛候
　　肾气虚损，为风邪所侵，气流入于肾经，与阴气相击，真邪交争，故令阴痛。但冷者惟痛，挟热则肿。（同上）心火下降，则肾水不患其不温，真阳下行，则肾气不患其不和，温温其和，安有所谓木强者哉。惟夫嗜欲内戕，肾家虚惫，故阴阳不相交，水火不相济，而沉寒痼冷凝滞其间，胀大作疼，顽痹结硬，势所必至矣。（《直指》）《黄帝针经》曰：足厥阴之脉，环阴器，抵少腹，是动则病丈夫疝。即阴疝也。嗜欲劳伤，肾水涸竭，无以滋荣肝气，故留滞内结，发为阴疝之病。世俗论阴疝者为肾余气，殊不知邪实又本于肝经也。治法宜泻邪气之实，补肝经之虚。（《圣济》），湿多。（《丹溪》）
　　囊缩之理
　　伤寒家囊卵缩，大热在内，宜承气汤急下之。与《经筋》说囊卵缩，大寒在外，亦是热在内，与伤寒家同。故再引平康之人以证之，冬天阳气在内，阴气在外，人亦应之，故寒在外则皮急，皮急则囊缩。夏月阴气在内，阳气在外，人亦应之，故热在外则皮缓，皮缓则囊垂，此疝之象也。（《微义》）
　　脉候
　　疝之病，尺脉紧而动，按之即虚。（《史载之方》）
　　有四种
　　《短剧方》云：男颓有肠颓、卵胀、水颓、气、四种。肠颓、卵胀，难瘥；气颓、水颓，针灸则易瘥也。（《医心》）（《千金》同）疝者痛也，邪气聚于阴，致阴器肿大而痛者，阴疝也，一名疝，其类有四，即肠、卵胀、气、水是也。世俗云疝气，亦云小肠气，或曰膀胱气。原其病本，缘肾气通于阴，与膀胱为表里，胞囊者膀胱之候，此二经不足，下焦受寒，皆能致阴卵肿大，或发疝痛，故通称曰阴疝。若寒湿之气有连于小肠者，即少腹控睾而痛，阴丸上下，谓之肠。寒气客于经筋，足厥阴脉受邪，脉胀不通，邪结于睾卵，谓之卵胀。肾虚之人，因饮食不节，喜怒不时，津液内溢，下流于睾，寒气结聚不散，谓之气。水气盛则津液内结，谓之水。水、气，病生于标，故针灸可治，其病易愈。肠、卵胀，病生于本，邪气入深，其治难瘥。（《圣济》）夫阴，属肝系宗筋（按：此以为阴囊之名，深误），胃阳明养之。世多不识，谓之外肾，非特名义差错，亦使五内不分，其可不辨。古方虽出四证，但曰肠、气、水、卵胀，殊不别其所因。如肠则因房室过度，元脏虚冷，肠边HT系不收，坠入中，上下无定，谓之肠，属不内外因。病者久蓄忧思，恐怒兼并，随脏气下坠阴，肿胀急痛，名曰气，属内所因。病者久坐冷湿，湿气下袭，致阴肿胀，名曰水，属外所因。病者劳役无度，及跨马坐车，致卵核肿胀，或偏有大小，上下无常，名曰卵胀，亦属不内外因。有小儿生来便如此者，乃宿疾也。卵胀、肠皆难治，气、水治之易愈。又寒疝下注，入于中，名为狐疝，亦属病。世人因此并以病为疝气，不审之甚。妇人阴门挺出，亦称病，名义不分，有如此者。（《三因》）凡病，惟肠无问贵贱多有之。有睡卧系延入胁下者，有坠入囊中者，或遇疲劳及天色变动，逼上囊根，肿急胀痛，过于寒疝，得暖则下。其如卵胀，有作热生脓为痈溃烂者，比比有之。（同上）阴之证，其种有四。究其所因，皆是肾经虚寒，或为劳役所伤，或为风湿之气所侵，结而不散，久则肾虚惫而成此证。外肾肿胀者，偏有小大，或坚硬如石，或脐腹绞痛，甚则肤囊肿胀成疮，时出黄水，病而至此，未易治也。肠亦然。惟气、水，关元灸之可。（《大成》）
　　七疝
　　寒疝，其状囊冷，结硬如石，阴茎不举，或控睾丸而痛。得于坐卧湿地，或寒月涉水，或冒雨雪，或卧坐砖石，或风冷处使内过劳，宜以温剂下之，久而无子。水疝，其状肾囊肿痛，阴汗时出，或囊肿而状如水晶，或囊痒而搔出黄水，或少腹中按之作水声。得于饮水醉酒，使内过劳，汗出而遇风，寒湿之气聚于囊中，故水多，令人为卒疝。宜以逐水之剂下之，有漏针去水者，人多不得其法。筋疝，其状阴茎肿胀，或溃或脓，或痛而里急筋缩，或茎中痛，痛极则痒，或挺纵不收，或白物如精，随溲而下。得于房室劳伤，及邪术所使，宜以降心之剂下之。血疝，其状如黄瓜。在少腹两旁，横骨两端约中，俗云便痈。得于重感春夏大燠，劳于使内，气血流溢，渗入脬囊，留而不去，结成痈肿，脓少血多，宜以和血之剂下之。（《治法杂论》曰：治以导水丸、桃仁承气汤或抵当汤投之，同瘀血法。聚而不散，可以大作剂料，大泻一二十行，次以玉烛散和血通经之类是也。）气疝，其状上连肾区，下及阴囊，或因号哭忿怒，则气郁之而胀，怒哭号罢则气散者是也。有一治法，以针出气而愈者，然针有得失，宜以散气之药下之。或小儿亦有此疾，俗曰偏气，得于父已年老，或年少多病，阴痿精怯，强力入房，因而有子，胎中病也，此疝不治，惟筑宾一穴针之。狐疝，其状如瓦，卧则入小腹，行立则出小腹入囊中，狐则昼出穴而溺，夜则入穴而不溺，此病出入上下往来，正与狐相类也，亦与气疝大同小异，今人带钩钤是也，宜以逐气流经之药下之。疝，其状阴囊肿缒，如升如斗，不痒不痛者是也。得之地气卑湿所生，故江淮之间，湫塘之处，多感此疾，宜以去湿之药下之。女子阴户突出，虽亦此类，乃热则不禁固也，不可便谓虚寒，而涩之燥之补之，本名曰瘕，宜以苦下之，以苦坚之。王冰云：阳气下坠，阴气上争，上争则寒多，下坠则筋缓，故睾垂纵缓，因作疝也。以上七疝，下去其病之后，可调则调，可补则补，各量病势，勿拘俗法，经所谓阴盛而腹胀不通者，癃疝也，不可不下。（《儒门事亲》）（《纲目》曰：在《疝图》虽七，然寒疝即疝之总名，水疝即疝之属，气疝即狐疝之属，血疝即痈疖之属，惟筋疝罕见之，盖下疳疮之属也。《金匮翼》曰：此皆痛在睾丸之疝也。按：二说俱是，盖此寒疝犹是之类，故并列于此。）一种水疝，皮色光亮，无热。无红肿痛，有时内有聚水，宜用针从便处，引去水气则安。（《外科正宗》）
　　证治诸说
　　制剂之法，不可纯用燥热，当温散温利以逐其邪，邪气内消，荣卫流转，盎盎如寒谷回春，盖有不疾而速，不行而至者矣。外此又有一种升高坠下，外肾跌伤，惊气与败血交攻，亦有木强胀痛之证，治法大要则同，于中更为之消瘀。（《直指》）胡新恩云：曾于夏间，阴囊肿大，妨碍起居，医药未及，偶仆者持汤一杯至，谩饮之，似觉疾宽，呼问之，乃曰香薷汤也，遂再啜一盏，疾顿减。及夫医至，亦只用五苓散、青木香丸奏效。乃知夏月此疾作者，多由中虚及坐卧暑气而致也。（《澹寮》）一核偏坠，或俱肿胀，或一核缩入小腹，痛不可忍，用手按捺，方得还旧，是为气，宜蟠葱散，吞下茱萸内消丸。若痛入腹，逆上攻心，至成呕逆，先用盐酒下养正丹，次用生料五积散，加吴茱萸、香、桃仁、延胡索各炒入半钱。有因登高颠伤外核，以致肿疼，或小便出血，或小便不通，宜五苓散和复元通气散服。有阴大如斗，诸药不能效者，宜当归四逆汤加生姜、茱萸，效。（《要诀》）疝者，少腹控卵，肿急绞痛，《灵枢•刺节篇》所谓去爪是也，睾囊肿大，如斗如栲栳，甚者与身齐等，而不作痛，中藏秽液甚多，此湿邪也，最为难治，但觉微痛者可治，桂苓丸（系桂、苓二味）加苍术、浓朴、黄柏、川乌。水疝（证与《事亲》同），五苓散，换苍术，加楝实、柏皮。木肾，则阴丸肿大作痛，顽痹结硬，皆嗜欲内戕，肾经虚惫，湿热凝滞其间，故顽痹结硬，肿大作痛，二妙散（系黄柏、苍术为散，姜汁调，温酒服）加肉桂、吴茱萸、半夏、枳实、生姜。荆芥穗一两，朴硝、萝卜各二两，葱七茎，煎汤淋洗。偏坠初起，香橘散（系茴香、香、橘核、山楂肉）加穿山甲，或穿山甲、茴香二味为末，酒调下，干物压之。患久，药之不效，或一核缩入小腹，痛不可忍，用手按捺，方得还旧者，木香楝子散。外用牡蛎灰、良姜等分为末，唾津调涂肿大一边，须臾如火热，痛即安。（《医通》）
　　死证
　　卵，玉茎肿硬，引脐绞痛，甚则阴缩肢冷，囊上生疮成痈，二症出水不止者死。（《入门》）
　　类证
　　凡疝为患，小腹作疼，牵引肾子，多寒少热，好饮热汤。此症乃恼怒伤肝，阴虚湿热为患，其囊红肿发热，小便赤涩，内热口干，坠重作痛，此为囊痈之候。（《外科正宗》）
　　通气诸方
　　橘核丸，治四种病，卵核肿胀，偏有大小，或坚硬如石，或引脐腹绞痛，甚则肤囊肿胀，或成疮毒，轻则时出黄水，甚则成痈溃烂。橘核（炒）海藻（洗）昆布（洗）海带（洗）川楝子（取肉炒）桃仁（麸炒各一两）浓朴（去皮姜汁制炒）木通枳实（麸炒）玄胡索（炒去皮）桂心（不见火）木香（不见火各半两）上为细末，酒糊为丸，如梧桐子大，每服七十丸，空心温酒、盐汤任下。虚寒甚者，加炮川乌一两。坚胀久不消者，加砂二钱，醋煮旋入。（《济生》）香附散，治胀。香附子（不拘多少）上为末，每用酒一盏，煎海藻一钱重，至半盏，先捞海藻嚼细，用所煎酒调香附末二钱服。（《三因》）外肾赤肿，以金橘核，舶上茴香，等分炒香，碾为细末，空心酒调下，须多饮则药力易至。患处却以木鳖肉，研如泥，涂之立效。久患者，频用之。（《琐碎录》）荔核散，治肾大如斗，不过二剂除根。舶上茴香青皮（全者）荔枝核上等分锉散炒，出火毒为末，酒下二钱，日三服。（《得效》）木香楝子散，治小肠疝气，膀胱偏坠，久患药不效者，服此药其效如神。（燕同知秘传）川楝子（二十个为末，未碾前先用巴豆二十粒，同楝子炒黄赤色，去巴豆不用。）萆（半两）石菖蒲（一两炒）青木香（一两炒）荔枝核（二十个炒）上为细末，每服二钱重，入麝香少许，空心炒茴香盐酒下。（《瑞竹》）行气香苏散，治偏坠气，初起疼痛，憎寒壮热。根据本方（按：此系香苏散加柴胡、乌药、川芎、羌活、枳壳、苍术、麻黄）加小茴香、木香、三棱、莪术、木通。（《医鉴》）
　　溃结诸方
　　《古今录验》牡丹五等散，疗疝，阴卵偏大，有气上下胀大，行走肿大，服此良验方。牡丹皮防风黄柏（炙）桂心（各一分）桃仁（二分去皮尖研）上五味捣为散，以酒服一刀圭，二十日愈。少小疝最良，小儿以乳汁和，如一大豆与之。（《外台》）《医心》：《短剧方》牡丹五痔散（主治同），于本方去桃仁，加豉熬。兼金丸，治热入膀胱，脐腹上下兼胁肋疼痛，便燥，欲饮水，按之痛者。大黄（湿纸裹煨八钱）硝石桂心甘草（炙各四两）桃仁（四十个去皮尖）上为末，蜜丸梧子大，米饮下五七丸至十丸。（《三因》）吉氏家传胜金丸，治小儿疝气偏坠方。川楝子（去复选肉）续随子肉（七十个去皮）轻粉（一钱）上为末，稀面糊为丸，每服七丸至十丸，葱白薄荷汤吞下。（《幼幼》）三白散，治膀胱蕴热，风湿相乘，阴肿胀。大小便不利。白牵牛（略炒二两）白术（半两）桑白皮陈皮木通（各半两）上为末，每服二钱，姜汤调下，空心服。初进一服未觉，再进。此药不损脏气，只导利留滞。疝方大率多用热药，此方惟壅热证宜服之。（《三因》）解钳丸，治小肠气，及膀胱气，横弦竖弦，木肾偏坠，下部诸疝气痛。木鳖子（二两净去油）茴香（二两）黑丑（二两）半夏（二两）补骨脂（二两）酒糊丸，梧子大，空心服三十丸，炒姜盐灯心酒下，午后临睡各一服。（《赤水》）（按：此方修制颇繁，今省不录。）应痛丸，治败精恶物不去，结在阴囊成疝，疼痛不可忍。阿魏（二两，醋和，用荞麦面作饼，浓三指，裹阿魏，慢火煨熟。）槟榔（大者二个，刮作瓮子，满盛滴乳香，将刮下末，用荞麦面拌作饼子，慢火煨熟。）上同研为末，入砂末一钱，赤芍药末一两，同为面糊搜和，丸如梧子大，温酒、盐汤下十丸至二十丸，空心。（《三因》）
　　散痛诸方
　　治阴疝，撮痛不可忍者，应痛丸方。韭子（炒）芎上二味等分为末，炼蜜丸如梧桐子大，每服三十丸，空心温酒下。（《圣济》）治小儿阴，日夜疼痛方。皮（一个烧存性）上一味研细，临卧热酒调下一钱匕。（同上）
　　外治诸方
　　（互见前）有人阴冷，渐渐冷气入阴囊，肿满恐死，日夜疼闷不得眠方。取生椒择之令净，以布帛裹着丸囊，令浓半寸，须臾热气通，日再易之，取消瘥止。（《千金》）治久坐卑湿，忽阴囊虚肿，气上筑，黑豆熨方。上以米醋炒黑豆，青布袋盛，熨心腹，更以椒葱汤淋渫腰胯，浓衣盖下部，然后服诸方。（《圣济》）
　　淋洗法
　　治外肾偏硬如石，停留不散，及下部诸疾。贯众枳壳本杜仲藿香蛇床子吴茱萸官桂（各等分）上为粗末，水三五碗，药末二两许，用绢裹煎十余沸，乘热随手淋洗，以药包洗小腹毕，以衣被裹片时，不得见风，甚妙。（《魏氏》）
　　调摄法
　　有人请问下部气不通之方，彼时实许之矣，细思若非痛断浓味与房事，不可用药，惟促其寿。（《丹溪》）
　　内因类
　　奔豚气
　　仲景所谓奔豚气，与《难经》肾积，其证不同，而如巢元方犹不免牵混，后世或以为疝气之名，要在学人分别之焉。盖其扩充仲景者，则寥寥罕闻尔。
　　源候
　　夫奔豚气者，肾之积气，起于惊恐忧思所生。若惊恐则伤神，心藏神也。忧思则伤志，肾藏志也。神志伤动，气积于肾，而气下上游走，如豚之奔，故曰奔豚。其气乘心，若心中踊踊，如车所惊，如人所恐，五脏不定，食饮辄呕，气满胸中，狂痴不定，妄言妄见，此惊恐奔豚之状。若气满支心，心下闷乱，不欲闻人声，休作有时，乍瘥乍极，吸吸短气，手足厥逆，内烦结痛，温温欲呕，此忧思奔豚之状。诊其脉来触祝触祝者，病奔豚也。（《病源论》）（按：若心中踊踊以下，《外台》引《短剧文》有少异，又车字作事字是，盖此段义不无疑，姑存之。）
　　治方
　　《肘后》疗卒厥逆上气，气支两胁，心下痛满，淹淹欲，绝此谓奔豚，病从卒惊怖忧迫得之，气从下上，上冲心胸，脐间筑筑发动有时，不疗杀人方。甘草（二两炙）人参（二两）吴茱萸（一升）生姜（一斤）半夏（一升）桂心（三两）上六味切，以水一斗，煮取三升，分三服。此药须预蓄，得病便急合服之。（《千金方》桂五两，甘草三两。张文仲同。）（《外台》）《千金》名奔气汤。（今本甘草二两）（按：此系吴茱萸汤加减方。）《广济》奔豚气在心，吸吸短气，不欲闻人语声，心下烦乱不安，发作有时，四肢烦疼，手足逆冷方。李根白皮（八两）半夏（七两洗）干姜（四两）茯苓（三两）人参（二两）甘草（二两炙）附子（一两炮）桂心（四两）上八味切，以水一斗，煮取三升，绞去滓，分三服，别相去如人行六七里。（《外台》）《圣惠》治奔豚气，脐腹胀痛，翕翕短气，发作有时，四肢疼闷，甘李根散，于本方去茯苓、甘草，加吴茱萸、当归、槟榔。《短剧》疗卒伤损，食下则觉胸中偏痛栗栗然，水浆下亦尔，问病与相应，急作此方。生李根（一斤细锉之）麦门冬（一斤去心）人参（二两）桂心（二两）甘草（一两炙）上五味咀，以水一斗，煮取三升，分三服。范汪同。（《外台》）《短剧》牡蛎奔豚汤，疗奔豚气，从少腹起憧胸，手足逆冷方。牡蛎（三两熬）桂心（八两）李根白皮（一斤切）甘草（三两炙）上四味切，以水一斗七升，煮取李根白皮得七升，去滓内余药，再煮取三升，分服五合，日三夜再。（同上）治奔豚气，上下冲走，闷乱面青，宜服此方。甘李根皮（三两锉）生姜（二两炒干）吴茱萸（一两）上件药捣，细罗为散，每服一钱，水一中盏，煎至六分，去滓热服。（《圣惠》）又方。槟榔（三枚捣罗为末）生姜汁（半合）上件药，以童子小便一大盏微过。入前药二味，搅令匀，分为三服，如人行五六里，进一服，须臾下利为效。（同上）（先教谕曰：此《外台》治香港脚冲心方。又《千金》治胸腹背闭满，上气喘息，下气汤方，大腹槟榔二七枚，杏仁四七枚，咀，以童子小便三升，煎取一升半，分再服。）《医林方》备急压气散，于本方加紫苏穗，水煎（不用童便）。代赭石汤，治逆气上冲，奔遍息道，滞塞不通。代赭石（打碎二两）陈皮桃仁（炒）桂吴茱萸（盐炒各半两）上各锉碎，每服秤二两，水三大盏，生姜三分切，同煎至一盏，其下去滓，食前温服，一日一服。（《御药院方》）牵牛丸（当作散），治气筑奔冲不可忍。黑牵牛（半两纸箱内或银石器中炒黄色）槟榔（一分锉）上为末，每服一大钱，浓煎紫苏、生姜汤调下。（《卫生家宝》）（按：此不必奔豚，姑附于兹。）
　　内因类
　　黄瘅
　　瘅之为言热也，或作疸，黄病必由热而成，故名黄胆。《肘后》以来，以黄胆、谷疸、酒疸、女劳疸、黄汗，称为五疸。然黄胆实其总名，非有别证，黄汗仲景隶之水气，而后世无有发明，是以今并不取也。盖伤寒发黄，既摘其要，此编所举，多系内因病，而表湿证亦及之云。
　　病必因湿热
　　湿与热郁蒸于脾，面目肢体为之发黄，此即疸也。痘之名有五云云，五者虽不同，其为黄则一，自本自根，未有非热非湿而能致病者也。湿也热也，又岂无轻重之别乎。湿气胜，则如熏黄而晦；热气胜，则如橘黄而明。盖脾主肌肉，土色尚黄，湿热内蒸，或重或轻，不容于外矣。（《直指》）疸不用分其五，同是湿热，如曲相似。（《丹溪》）疸者，虽有酒、谷、黄汗、大饥、女劳五治之分，而《病源》所论不过湿热二字。古人云：菽粟水火，不可一日而去焉。盖水火即人身腐熟水谷之气也，得其平谓之水火，失其宜谓之湿热。凡为之病，或因脾胃受伤，而中焦清气落陷，故使浊气浑然，以致湿热滋蔓，或饥中饮酒，或大渴饮泉，或汗出入水，或大醉当风，或劳伤汗出衣里冷，或因雨湿而闭塞，或过食油面湿热之物，或内热而房劳，或病后失于调理，湿热游于经络，气不荣行，渐积皮肤，身体面目俱黄，尿汗黄如柏。譬如造曲，用水拌面之，不令气泄，黯成黄色。故人黄胆，亦是因湿热而成者也。（《诸证辨疑》）黄胆之证，皆湿热所成。湿气不能发泄，则郁蒸而生热，热气不能宣畅，则固结而生湿，湿得热而益深，热因湿而愈炽，二者相助而相成，愈久而愈甚者也。然求其湿热之所由生，未有不由于大醉大饱，及醉饱后贪睡久卧，与努力行房而得者。或醉饱后入水洗浴，寒气敛束，密其腠理，汗不得出，以致湿热相感而成此病焉。外不得汗，内不得泻，熏熏濡染，流入皮肤，上达面目，下至足趺，中及手臂，前腹后背皆如涂金，小便赤如姜黄，犹之罨盐罨酱，因湿热而变其色也。（《丹台玉案》）夫脾为胃行其津液者也，津液行则小便利，何黄之有。惟湿生乎热，热滋乎湿，湿热相生，遂成滞满。由是胃气潜衰，脾气孱弱，不能为胃行其津液，致上焦不行，故身不得汗，下脘不通，故复无小便，熏蒸日久，热气成黄。（《苍生司命》）黄胆一证，古人多言为湿热，及有五疸之分者，皆未足以尽之。而不知黄之大要有四：曰阳黄，曰阴黄，曰表邪发黄，曰胆黄也。知此四者，则黄胆之证无余义矣。丹溪曰：疸不必分五种，同是湿热，如曲相似。岂果皆如曲，悉可谓之湿热耶，弗足凭也。（《景岳》）（按：此说失当。盖黄胆或有不因湿热者，然其正证则必自湿热，《金匮》首条可征。至其别证，则有如寒湿发黄，有如女劳疸。今景岳以四证概之，而所谓阴黄，盖是虚黄，既非寒湿，又非女劳。更举胆黄者，是希有之证，而列为其一。然则其说，亦未足以尽之，仍姑拈于此，以辨其谬云。）
　　病由邪郁
　　巢氏黄病一论，未为该通，而诸家《伤寒论》中多从之。夫致黄之由非一，或误下，或火熏，皆能成黄，非止寒热谷气而已。大抵寒邪中人，久不能去，变为热毒。假春风发动，表为可出之时，既动则不可复回，而腠理不开，无由作汗而出，郁而在里，终不能散，淫邪泮衍，血脉传流。其毒之重者，遇血相搏不能胜，为之变结，或如豚肝，或如墨色，此为邪气所败之血也，无以泄其邪，则血枯而人死。其轻者鼓血而上，随衄可出，涩者因促滑气而下，随溺可去。既不能与血相搏，又不能开腠理而生汗，上不可出，下不可去，乃散于毛窍之际，已失所舍而无可定止，进退不能，郁为至黄之色，以待汗与溺而后通，此毒非不欲出也，犹人之行及门而无路也。医者疏通其道而指示之，不为汗则为溺，未有不去之理。然毒在腠理之内，与正气争持，正邪相窒，毛孔亦不可开，是以不能作汗，必从开窍利小便而出。此所以毒瓦斯在里不能出者，必成黄血二证，虽轻重上下不同，其理一也。有可汗而出者乎？曰：脉浮甚者，其表必疏，可汗而出之也。（《伤寒补亡论》）五疸之外，有时行瘴疟风寒暑湿等证疸不同。（《三因》）
　　脉候
　　（互见次条及瘀血发黄、生死诀等。）湿热相郁而疸即成，脉洪而大，不弦，却带软而长，宜利其小府。（《史载之方》）疸脉缓大，顺；弦急而坚，逆。（《直指》）五疸实热，脉必洪数，其或微涩，证属虚弱。（《崔氏脉诀》）
　　表里证总说
　　黄病者，一身尽疼，发热面色洞黄，七八日后，壮热在里有血，当下之，法如肝状。其人少腹内急，若其人眼睛涩疼，鼻骨疼，两膊及项强，腰背急，即是患黄。多大便涩，但令得小便快，即不虑死，不用大便多，多即心腹胀（《圣惠》作不用大便多涩，涩即心腹胀）不存（存《外台》作好，《圣惠》作安）。此由寒湿在表（《活人书》作在里），则热蓄于脾胃，腠理不开，瘀热与宿谷相搏，烦郁不得消，则大小便不通，故身体面目，皆变黄色。（《病源论》）黄胆之病，此由酒食过度，腑脏不和，水谷相并，积于脾胃，复为风湿所搏，瘀结不散，热气郁蒸，故食已如饥，令身体面目及爪甲小便尽黄而欲安卧。若身体多赤黑多青皆见者，必寒热身疼，面色微黄，齿垢黄，爪甲上黄，黄胆也。（同上）（按：面色微黄以下，本出《脉经》。）
　　风黄候
　　凡人先患风湿，复遇冷气相搏，则举身疼痛，发热而体黄也。（同上）阳气伏，阴气盛，热毒加之，故但身面色黄，头痛而不发热，名为阴黄。（同上）（按：此犹里热之证，仍列于此。）色如熏黄，乃湿病也，一身尽痛。色如橘子黄，乃黄病也，一身不痛。干黄，燥也，小便自利，四肢不沉重，渴而引饮者，栀子柏皮汤。湿黄，脾也，小便不利，四肢沉重，似渴不欲饮者，大茵陈汤。若大便自利而黄者，茵陈栀子黄连三物汤。往来寒热，一身尽黄者，小柴胡加栀子。（《微义》引《难知》）其为症有三：一者栀子柏皮汤，二者麻黄连翘赤小豆汤，皆治身黄，小便利而身不疼者，海藏所谓干黄是也。三者桂枝附子汤去桂加白术汤，皆治身黄小便利而一身尽痛者，《活人》所谓中湿是也。（《纲目》）（按：此说欠确，姑存之。）表邪发黄，即伤寒证也，凡伤寒汗不能透而风湿在表者，有黄证。或表邪不解，自表传里而湿热郁于阳明者，亦有黄证。表邪未解者，必发热身痛，脉浮少汗，宜从汗散。湿热内郁者，必烦热脉缓滑多汗，宜从分消清利。若阳明实邪内郁而痞结胀满者，宜先下之，然后清其余热，则自无不愈。（《景岳》）阳黄证，因湿多成热，热则生黄，此即所谓湿热证也。然其证必有身热，有烦渴，或躁扰不宁，或消谷善饥，或小水热痛赤涩，或大便秘结，其脉必洪滑有力。此证不拘表里，或风湿外感，或酒食内伤，皆能致之。但察其元气尚强，脾胃无损，而湿热果盛者，直宜清火邪，利小便，湿热去而黄自退，治此者本无难也。（同上）
　　辨色
　　若面色微黄，身体或青赤黑色皆见者，与纯热之证不同，当于湿家求之。（《圣济》）黄如橘而明者，热多脉必数，解热为主；黄如熏黄而暗，湿多脉必沉缓，渗湿为主。（《六要》）（按：此说本于《直指》，既见上。）淡黄易愈，深黄者难愈，焦黄者不治。（《订补明医指掌》）湿盛则但黄而不亮，热盛则鲜明如橘子，干黄则枯槁不润。盖色润者属水，色光者属火。若色如烟熏，黄黑晦滞，枯槁无光，为危证。旧说湿胜如熏黄黑晦，存参。按：黑晦即不亮也，然未必枯；若并不润，则是瘀败之死水，难治矣。（《医碥》）（按：《千金》茵陈栀子等七味汤方后有曰桃皮色，出后疏里方中，宜参。）
　　谷疸
　　谷疸者，食毕头旋，心怫郁不安而发黄，由失饥大食，胃气冲熏所致。（《肘后》）谷疸，头眩心忡，怫郁不安，以小柴胡汤加谷芽、枳实、白术、山栀仁主之。（《原病集》）
　　酒疸
　　酒疸黄色，心下结热而烦。（《脉经》）酒疸者，心懊痛，足胫满，小便黄，饮酒发赤斑黄黑，由大醉当风入水所致。（《肘后》）五疸唯酒疸变证最多，盖酒之为物，随人性量不同，有盈石而不醉者，有濡吻而辄乱者，以酝酿而成，有大热毒渗入百脉为病，则不特发黄，溢于皮肤，为黑为肿，流于清气道中，则眼黄鼻雍种种不同。故方论中，酒疸外有肉疸黑疸癖疸劳役乃至令人恍惚失常等数证不同。（《三因》）酒疸脉若浮滑，腹满欲呕吐者，必先吐之；脉若沉滑，腹满大便秘者，必先下之。（《奇效》）酒疸，心中懊，足胫满，尿黄面赤，酒过胃热，醉卧当风，水湿得之，以小柴胡汤加茵陈、白术、豆豉、葛根、黄连、泽泻主之。（《原病集》）酒疸，因饮酒过伤而黄，俗名为酒黄，宜干葛煎汤或栀子仁煎汤调五苓散，或生料五苓散加干葛一钱。有酒疸后变成腹胀，渐至面足俱肿，或肿及遍身，宜藿香脾饮（按：用浓朴、甘草、陈皮、半夏、藿香）加木香三钱，或木香、麦柏各半钱。（《要诀》）
　　女劳疸
　　女劳疸者，身目皆黄，发热恶寒，小腹满急，小便难，由大劳大热交接，交接后入水所致。（《肘后》）夫交接输泻，必动三焦。上焦属心，中焦属脾，下焦属肾。动则热，热则欲火炽，因入水中。中焦热郁，故能发黄。上焦气胜，故额黑。下焦走血，随瘀热行，大便溏黑。贵胜人有男女同室而浴者，多成此病，摄生之人，不可不知。（《三因》）女劳疸，乃是肾虚而成大不足之症，不可作湿热有余治之，必也四物知、柏以壮水之主，人参、白术以培气之原，随症以加行湿热之剂，则标本同冶，或可以收全功矣。（《苍生司命》）
　　黑疸
　　夫黄胆、酒疸、女劳疸，久久多变为黑疸。（《病源论》）酒瘅下之，久久为黑瘅者，栀子大黄汤去大黄，加犀角、地黄。（《医通》）黄瘅证中，惟黑瘅最剧，良由酒后不禁，酒湿流入髓脏所致，土败水崩之兆。始病神未槁者，尚有湿热可攻，为祛瘅之向导，若病久肌肉消烁，此真元告匮，不能回荣于竭泽也。中翰汪先于病瘅，服茵陈五苓不应，八月间邀石顽诊之，弦大而芤，肾伤挟瘀，结积不散所致，急乘元气尚可攻击时，用金匮消石矾石散兼桂苓丸之制以洗涤之，迟则难为力矣。汪氏有业医者，以为药力太峻，不便轻用。旋值公郎乡荐，继以公车，未免萦心，不及调冶。迨至新正二日，复邀石顽相商，脉转弦劲而革，真元竭尽无余，半月以来，日服人参数钱，如水投石，延至正月下，遣内使窃问。予谓之曰：挨至今日，小主人场事，可无碍矣。其后安公联捷，不及殿试而返，信予言之不谬也。同时有伶人黑瘅，投以消石矾石散作丸，晨夕各进五丸，服至四日，少腹攻绞，小便先下瘀水，大便继下溏黑，至十一日瘀尽，次与桂、苓、归、芍之类，调理半月而安。（同上）
　　急黄
　　脾胃有热，谷气郁蒸，因为热毒所加，故卒然发黄，心满气喘，命在顷刻，故云急黄也。有得病即身体面目发黄者，有初不知是黄，死后乃身面黄者。其候，得病但发热心战者，是急黄也。（《病源论》）许仁则疗急黄病。此病始得。与前天行病不多异。五六日但加身体黄。甚者泪汗唾小便如柏色。眼白睛正黄。其更重状。与天行病候最重者无别。（《外台》）（按：《金鉴》曰：天行疫疠发黄，名曰瘟黄，死人最暴也。盖是急黄耳。又瘟黄之称，本出《明医杂着》。）
　　寒湿发黄
　　（宜参后温中诸方）阴瘅一证，仲景之方论已亡，千古之下，惟罗谦甫茵陈附子干姜甘草汤一方，治用寒凉药过当，阳瘅变阴之证，有合往辙，此外无有也。今人但云阳瘅色明，阴瘅色晦，此不过气血之分，辨之不清，转足误人。如酒瘅变黑，女劳瘅额上黑，岂以其黑遂谓阴瘅，可用附子干姜乎。夫女劳瘅者，真阳为血所壅闭，尚未大损，瘀血一行，阳气即通矣。阴瘅则真阳衰微不振，一任湿热与浊气败血团结不散，必复其阳，锢结始开，傥非离照当空，幽隐胡繇毕达耶。（《法律》）（按：阴黄之称，本出《巢源》，而其证自异，如寒湿发黄，名以阴黄者，盖于韩祗和。）阴瘅无热恶寒，小便自利，脉迟而微，误开鬼门，则肌肤冷硬，自汗不止，误洁净府，则膀胱不约，小便如奔，死期且在旦暮，况于吐下之大谬乎。即以平善之药迁延，亦为待毙之术耳。在半阴半阳之证，其始必先退阴复阳，阴退乃从阳治。若以附子黄连合用，必且有害，奈何纯阴无阳辄用苦寒耶。（同上）
　　诸虚发黄
　　（面黄）（宜参“治有二端”条。）诸疸，口淡怔忡，耳鸣脚软，当作虚治（按，此《三因》养荣汤主治中文，宜参后补虚诸方，《明医指掌》名虚黄），宜四君子汤吞八味丸，五味子、附子者皆可用。不可过用凉剂，强通小便，恐肾水枯竭，久而面黑黄色不治。诸失血后，多令面黄。盖血为荣，面色红润者，血荣之也，血去则面见黄色。譬之草木，春夏叶绿，遇秋叶黄，润与燥之别也。宜养荣汤、枳归汤（方阙）、十全大补汤。妨食者，四君子汤加黄、扁豆各一钱，即黄四君子汤；加陈皮，名异功散；加此二味亦得。亦有遍身黄者，但黄不及耳目。（《要诀》）阴黄证，则全非湿热，而总由血气之败。盖气不生血，所以血败，血不华色，所以色败。凡病黄胆而绝无阳证阳脉者，便是阴黄。阴黄之病何以致然？盖必以七情伤脏，或劳倦伤形，因致中气大伤，脾不化血，故脾土之色，自见于外。其为病也，必喜静而恶动，喜暗而畏明。凡神思昏倦，言语轻微，或怔忡眩晕，畏寒少食，四肢无力，或大便不实，小水如膏，及脉息无力等证，悉皆阳虚之候。此与湿热发黄者，反如冰炭。使非速救元气，大补脾肾，则终无复元之理。且此证最多，若或但见色黄，不察脉证，遂云黄胆同是湿热，而治以茵陈、栀子、泻火、利水等剂，则无有不随药而毙者。（《景岳》）（按：此即虚黄，与寒湿不同。）阴黄，小便清白，大便不实，喜静能卧，脉迟弱无力，身冷自汗，当以虚寒治之，仲景所谓男子黄小便自利，与小建中汤，王海藏谓中州寒生黄，用大小建中，不必茵陈，皆气虚之阴黄也（气虚则脾不运，久瘀于里，则脾败而色外见故黄，其黄色必淡）。戴复庵谓失血后多面黄，或遍身黄（但不及耳目），血不荣也，如竹木春夏叶润则绿，至秋则干黄，宜养荣汤、十全大补汤，妨食者四君子加黄、扁豆，此血虚之阴黄也（此为干黄，小便利，四肢不沉重也）。（《医碥》）
　　瘀血发黄
　　发黄与瘀血，外证及脉俱相似，但小便不利为黄，小便自利为瘀血。要之，发黄之人，心脾蕴积，发热引饮，脉必浮滑而紧数；若瘀血证，即如狂，大便必黑，此为异耳。（《活人书》）自其湿热瘀而伤血，此又为血证发黄。何以明之？疸证之黄，小便不利；血证之黄，则小便自利耳。（《直指》）
　　暑毒成疸
　　外有暑毒伤脾，小便不利，亦能成疸，煎茅花汤调五苓散。（《要诀》）孙竹野归浙，途次受暑，又为酒面所伤，因而作吐，胸膈痞闷。时师以消导之剂燥动脾火，口渴嘈杂，躁乱不宁，目珠如金，一身尽黄，已成疸症，诊独右寸脉滑大有力。先以温胆汤，倍加香薷、滑石、葛根，解暑止吐为君，黄连、麦门冬，清热止渴为臣，使湿热散而黄自瘳也。连与三帖，吐止食进，黄亦定矣。再与五苓散加青蒿、葛根、滑石、黄连、枳实，八剂而黄释然。（《赤水》）
　　疟后黄
　　病疟后多黄，盖疟谓之脾寒，脾受病故色见于面，宜理脾为先，异功散加黄、扁豆各半钱，诸病后黄者亦宜。（《要诀》）
　　癖黄
</div>
    <div class="pagination">
<a href="杂病广要_page8.html">上一页</a><span>...</span><a href="杂病广要_page4.html">4</a><a href="杂病广要_page5.html">5</a><a href="杂病广要_page6.html">6</a><a href="杂病广要_page7.html">7</a><a href="杂病广要_page8.html">8</a><span class="current-page">9</span><a href="杂病广要_page10.html">10</a><a href="杂病广要_page11.html">11</a><a href="杂病广要_page12.html">12</a><a href="杂病广要_page13.html">13</a><a href="杂病广要_page14.html">14</a><span>...</span><a href="杂病广要_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
