<!DOCTYPE html>
<html>
<head>
    <meta charset="UTF-8">
    <title>古今医鉴 - 第 4 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 4 页/共 102 页</h1>
    <div class="content">　　辰砂通血脉，杀鬼魅，养气安神。白矾消痰，疗泻痢、恶疮、喉痹。琥珀消血，主安心，利水通淋。赤石脂止泻除崩，法当醋炒。花蕊石金疮崩产， 用泥封。东壁土主脱肛、泄痢、霍乱。伏龙肝治遗精、崩漏、吐血。大枣养胃和脾，遇中满而勿与。胡桃入夏禁食，虽肥肌而动风。藕实补中益气。柿蒂止哕神功。葱白解表除风。善治阳明头痛。瓜蒂吐痰宣食，消浮退瘅皆通。干姜生发表，炒和中，定疼止痛。生姜除头痛，平呕哕，痰嗽还同，大蒜虽化食而耗气伤脾，终成目疾。韭汁利胸膈而下痰清火，子乃涩精。胡荽酒煎，喷痘自然红润。萝卜子炒，研入药，下气宽胀。胡椒燥食宽胸，肺胃真气自耗。川椒温中去冷，目中云气能空。缩砂定胎痛，主食伤泄泻。神曲温胃脘，导食积攻冲。麦性温，行上焦滞血，宿食肠鸣宜用。麸皮性凉，消大肠停积，壅留陈 堪投。红曲健脾，活血消食，诸痢得效。浮麦养心，煎同大枣，盗汗能收。麻仁血闭肠枯，入汤或粥。扁豆转筋霍乱，单服能廖。

　　绿豆主霍乱、反胃，解一切丹毒。赤豆涂痈疽 热，消水肿虚浮。粳米和胃温中，陈仓为上。粟米补血除热，肾病须求。豆豉治伤寒，胸中懊 。石蜜安五脏，益气蠲疼。饴糖敛汗补虚，消痰止嗽。

　　米醋清咽退肿，功效如神。盐消痰癖， 疮疡，食多损肺。酒通血脉，浓肠胃痛饮伤生。乳汁已目赤睛昏，却老还童功不浅。童便益虚劳寒热，损伤产后并宜行。血余灰乃乱头发，淋闭鼻红有准。人中白即溺桶垢，肺痈唾衄须凭。此特摘集偏长之功用，譬诸高远，将自卑而升。

　　卷之二　运气

　　五运主病

　　诸风掉眩，皆属肝木。诸痛痒疮疡，皆属心火。诸湿肿满。

　　皆属脾土。诸气HT 郁病痿，皆属肺金。诸寒收引，皆属肾水。

　　卷之二　运气

　　六气主病

　　诸暴强直，支痛 戾，里紧筋缩，皆属于风。厥阴风木，乃肝胆之气也。

　　卷之二　运气

　　六气主病

　　诸病喘呕，吐酸，暴注下迫，转筋，小便混浊，腹胀大，鼓之如鼓，痈疽疡疹，瘤气结核，吐下霍乱，瞀郁肿胀，鼻鼽衄，血溢，血泄，淋闭，身热，恶寒，战栗，惊惑，悲笑谵妄，衄蔑血污，皆属于热，少阴君火之热，乃真心小肠之气也。

　　卷之二　运气

　　六气主病

　　诸痉强直，积饮痞膈中满，霍乱吐下，体重 肿，肉如泥，按之不起，皆属于湿，太阴湿土，乃脾胃之气也。

　　卷之二　运气

　　六气主病

　　诸热瞀 ，暴喑冒昧，躁扰狂越，骂詈惊骇， 肿酸疼，气逆上冲，禁栗如丧神守，嚏呕，疮疡，喉哑，耳鸣及聋，呕涌溢，食不下，目 不明，暴注 ，暴病暴死，皆属于火，少阳相火之热，乃心胞络、三焦之气也。

　　卷之二　运气

　　六气主病

　　诸涩枯涸，干劲皴揭，皆属于燥。阳明燥金，乃肺与大肠之气也。

　　卷之二　运气

　　六气主病

　　诸病上下所出水液，澄彻清冷， 瘕 疝，坚痞腹满紧痛，下利清白，食已不饥，吐利腥秽，屈伸不便，厥逆禁固，皆属于寒，太阳寒水，乃肾与膀胱之气也。

　　卷之二

　　中风

　　 脉风邪中人，六脉多沉伏，亦有脉随气奔，指下洪盛者。挟寒则脉带浮迟，挟暑则脉虚，挟湿则脉浮涩。《脉经》曰：脉微而数，中风使然。寸口沉大而滑，沉则为实，滑则为气，气实相搏，入于腑则愈。此为卒厥不知人，唇青身冷为入脏，死。身温和，汗自出，为入腑，而复自愈。脉阳浮而滑，阴濡而弱者，宜吐。或浮而滑，或沉而滑，或微而虚者，皆虚与痰也。大法宜浮迟，不宜强大数。若脾脉缓而无力者，最为难治。盖风喜归肝；肝木克脾土，则大便洞泄，故不治也。

　　 证夫风中于人也，曰卒中，曰暴仆，曰暴喑，曰蒙昧，曰 僻，曰瘫痪，曰不省人事，曰语言謇涩，曰痰涎壅盛，或死，或不死，皆以为中风之候也。《内经》曰：风者，百病之长也。至为变化，乃为他病，无常方。又曰：风者，善行而数变。又曰，风之伤人也，或为寒热，或为热中，或为寒中，或为厉风，或为偏枯。《千金》云：岐伯所谓中风，大法有四：一曰偏枯，谓半身不遂也；二曰风痱，谓身无疼痛，四肢不收也；三曰风懿，谓奄忽不知人也；四曰风痹，谓诸痹类风状也。《金匮要略》曰：寸口脉浮而紧，紧则为寒，寒虚相搏，邪在皮肤；浮者血虚。络脉空虚，贼邪不泻，或左或右，邪气反缓，正气即急，正气引邪， 僻不遂。邪在于络，肌肤不仁；邪在于经，即克不胜；邪入于腑，即不识人；邪入于脏，舌即难言、口吐痰沫。是以古之明医，皆以外中风邪立方处治。及近代刘河间、李东垣、朱丹溪三子者出，始与古人异矣。河间曰：中风瘫痪者，非谓肝木之风实甚而卒中之，亦非外中于风，良由将息失宜，心火暴甚，肾水虚衰，不能制之，则阴虚阳实，而热气怫郁；心神昏冒不用，而卒倒无所知也，多因喜、怒、思、悲、恐五志有所过极，而卒中者。夫五志过极，皆为热甚故也。俗云：风者，言末而忘其本也。东垣云：中风非外来风邪，乃本气自病也。凡人年逾四旬，气衰之际，或因忧、喜、忿、怒伤其气者，多有此证。壮岁之时无有也，若肥者，则间而有之，亦是形盛气衰，故如此耳。丹溪曰：有气虚，有血虚，有痰盛。又曰：西北气寒，为风所中，诚有之矣；东南气温，而地多湿，有风者，非风也，皆是湿生痰，痰生热，热生风也。三子之论，河间主乎火，东垣主乎气，丹溪主乎湿，反以风为虚象。若以三子为是，古人为非，则三子未出之前，固有从古人而治愈者；若以古人为是，三子为非，则三子已出之后，亦有从三子而治愈者，大抵古人与三子之论，皆不可偏废。盖古人之论，言其证也；三子之论，言其因也，因则为本，证则为标，其所谓外中风邪者，未必不由元精虚弱，荣卫失调，而后感之也，其所谓因火，因气，因湿者，亦未必绝无外邪侵侮而作也。

　　 治治风之法，全在活变，若重于外感者，先驱外邪，而后补中气，重于内伤者，先补中气，而后驱外邪。

　　或以散风药为君，而以补损药为臣使；或以滋补药为君，而以散邪药为臣使，量重轻而处之也。《内经》曰：有取本而得者，有取标而得者；有本而标之者，有标而本之者。又曰：急则治其标，缓则治其本。若夫初病暴仆，昏闷不省人事，或痰涎壅盛，舌强不语，两寸口脉浮大而实者，急宜瓜蒂，藜芦等药吐之，以遏其势；或人迎脉紧盛，或六脉俱浮弦者，急用小续命汤表之。盖风气太盛，心火暴甚，而痰涎壅遏于经络之中，于斯时也。岂寻常药饵而能通达于上下哉？或本方加附子，以其禀雄壮之资，而有斩关夺将之势，能引人参辈并行于十二经，以追复其失散之元阳，又能引麻黄、杏仁辈发表开腠理，以祛散其在表之风寒；引芎、归、芍药辈入血分，行血养血，以滋养其亏损之真阴。或加石膏、知母以降胃火；或加黄芩以清肺金，看所挟见证，与夫时月寒温，加减施治。病势稍退，精神稍复，辄当改用丹溪之法，而以补气补血消痰之剂，以调其本气而安，此急则治其标，与夫标而本之治也。凡人手足渐觉不随，或臂膊及髀股、指节麻痹不仁，或口眼 斜、语言謇涩，或胃膈迷闷，吐痰相续，或六脉浮滑而虚软无力，虽未至于倒仆，其为中风晕厥之候，可指日而定矣。早当从丹溪之法调治，其左手脉不足，及左半身不遂者，以四物汤补血之剂为主治；右手脉不足及右半身不遂者，以四君子汤补气之剂为主治；痰盛者，二陈、导痰等汤兼用；气血两虚而挟痰者，八物汤加南星、半夏、枳实、竹沥、姜汁之类。若夫真元渐复，痰饮渐消，或觉有风邪未退者，仍以羌活愈风汤、防风通圣散之类出入加减，调治而安，此缓则治其本，与夫本而标之之治也。抑考先哲有云：其证有中脏、中腑之分，证各不同。中腑者多着四肢，故面加五色，脉浮而恶风寒，四肢拘急不仁，或中身之前，或中身之侧，皆曰中腑也，其治多易。中脏者，多滞九窍，唇缓失音，鼻塞耳聋，目瞀，大小便闭结，皆曰中脏，其治多难。大法中腑者，小续命以发其表；中脏者，三化等汤以通其里；脏腑兼见者，又不可拘泥，或一气之微汗，或一旬之通利。又曰：治须少汗，亦须少下。多汗则虚其卫，多下则损其荣，斯又不可不谨。或外无六经之形证，内无便溺之阻隔，但手足不随，语言謇涩者，此邪中于经，又当从乎中治，而不可以标本论也。是以养血通气，大秦艽汤、羌活愈风之类治之。外有痿痹气厥，脾虚伤食，及乎土太过，令人四肢不举之候，皆似中风，又当体察明白，各从其类以治之。

　　 不治证凡中风，但见发直、摇头、吐沫，上窜、面赤如妆、汗缀如珠，或头面青黑、痰声如拽锯者，皆不治。若目闭，手散、鼻鼾、口张、遗尿不知，此五者为五脏绝，死候。但见其一，犹当施治。若心肾绝，尤难治也。若动止筋痛，是无血养筋，故痛，白筋枯。不治。

　　一切国中风、中气，昏倒不知人事、牙关紧急、涎潮壅塞、口眼 斜、半身不遂、精神恍惚，仓卒之际，急以手大指掐刻人中，即醒。或急令人将病者两手两足，从上而下，频频赶出四肢，痰气即散，免致攻心，即醒。或急以三棱针刺手中指甲角、十井穴，将去恶血，就以气针刺合谷二穴、人中一穴，皆是良法。如或未效，用通关散通鼻，即提起头顶法，候有嚏可治，无嚏不可治。如口噤不开，破棺散擦之，口即开，即多灌香油，或少加麝香一二分，或用姜汁亦可，或太白散、化风丹、摄生饮之类，当随证选而用之。

　　如风痰顽结，诸药不效者，夺命散一服即愈。

　　一痰涎壅盛者，口眼 斜者，不能言语者，皆当用吐法，宜独圣散吐之。或口噤，用藜芦末少加麝香，灌入鼻内吐之。一吐不已，再吐之，亦有气血虚而不可用吐法者。

　　肥人多有中风，以其形盛于外，而气歉于内也。肺为气出入之道。人胖者气必急，气急则肺邪盛。肺金克木，胆为肝之腑，故痰涎壅盛，所以治之，必先理气为急，中后气未尽顺，痰未尽除，调理之剂，惟当以藿香正气散加南星、木香、防风、当归，此药非特治中风之证，而中恶、中气尤宜。

　　一气虚卒倒，参 补之。挟痰，则浓煎人参汤，加竹沥、姜汁。血虚四物汤补之。挟痰者，四物汤以姜汁炒过，更加竹沥、姜汁。

　　一左瘫右瘫者、因气血虚而痰火流注也。血虚则痰火流注于左，而为左瘫，宜四物汤加白芥子、竹沥、姜汁；兼有死血，加桃仁、红花。气虚则痰火流注于右，而为右瘫，宜四君子汤合二陈汤，加白芥子、竹沥、姜汁，能食者去竹沥，加荆沥尤妙。肥人多湿，少加附子行经。瘫痪初起，急治则可，久则痰火郁结而难治也。

　　一中风饮食坐卧如常，但失音不语，俗呼为哑风，小续命去附子，加石菖蒲一钱，或诃子清音汤亦可。

　　然不语岂止一端？有舌强不语，有神昏不语，有口噤不语，有舌纵语涩，有舌麻语涩，其间治痰、治风、安神、养气血，各从活法，又难拘续命、诃子而已。

　　一中气亦似中风，但风中口中多痰涎，气中则无。又风中身温，气中身冷。风中脉浮洪，气中脉沉伏。

　　此七情内伤，气逆为病，治当顺气，用乌药顺气散、八味顺气散主之，或藿香正气散亦可。

　　经云：无故而喑，脉不至，不治自已，谓气暴逆也，气复则已，审如是，虽不服药，亦自可。

　　一中风、中气，口眼 斜，语言謇涩，或口噤牙关紧急，筋脉挛缩，骨节酸疼，行步艰辛，一应风气疼痛，太乙紫金丹用酒磨服。（方见通治）

　　一中风不语，瘫痪初起，宜导痰小胃丹，用姜汤送三五十丸，少时即能言语如故。（方见痰饮）

　　一中风头痛如破，语言謇涩，小续命汤加羌活。

　　一中风口眼 斜，头疼发热，恶风初作者，羌活冲和汤加独活、 本。（方见伤寒）

　　一中风一身俱麻，乌药顺气散加人参、白术、川芎、当归、麦门冬。

　　一中风面目十指俱麻，乃气虚也，补中益气汤加木香、附子、羌活、防风、乌药。（方见内伤）

　　一中风满身刺痛，四物汤加荆芥、防风、蔓荆子、蝉蜕、麦门冬。（方见补益）

</div>
    <div class="pagination">
<a href="古今医鉴_page3.html">上一页</a><a href="古今医鉴.html">1</a><a href="古今医鉴_page2.html">2</a><a href="古今医鉴_page3.html">3</a><span class="current-page">4</span><a href="古今医鉴_page5.html">5</a><a href="古今医鉴_page6.html">6</a><a href="古今医鉴_page7.html">7</a><a href="古今医鉴_page8.html">8</a><a href="古今医鉴_page9.html">9</a><span>...</span><a href="古今医鉴_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
