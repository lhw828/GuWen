<!DOCTYPE html>
<html>
<head>
    <meta charset="UTF-8">
    <title>类证活人书 - 第 5 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证活人书 - 第 5 页/共 32 页</h1>
    <div class="content">　　○若阴毒已深。疾势困重。六脉附骨。取之方有。按之即无。一息八至以上。或不可数至。此则药耳难为攻矣。但于脐中用葱熨法（杂十五）、或灼艾三五百以来。手足不温者。不可治也。如得手足温。更服前热药以助之。若阴气散。阳气来。即渐减热药而调治之。（阳气乍复。往往却烦躁。慎不可投凉药。烦躁甚者。再与返阴丹即定。常须识此。勿令误也）

　　（二十一）问发躁狂走。妄言面赤。咽痛。身斑。斑若锦文。或下利赤黄。而脉洪实。

　　此名阳毒也。伤寒病。若阳气独盛。阴气暴绝。必发躁狂走。妄言面赤。咽痛身斑。斑若锦文。

　　或下利赤黄。脉洪实。或滑促。宜用酸苦之药。令阴气复而大汗解矣。葶苈苦酒汤（杂十六）、阳毒升麻汤（杂十七）、大黄散（杂十八）、栀子仁汤（杂十九）、黑奴丸（杂二十）、可选而用之。○近人治伤寒脉洪大。内外结热。舌卷焦黑。

　　鼻中如烟煤。则宜以水渍布薄之。叠布数重。新水渍之。稍捩去水。搭于胸上。须臾蒸热。又渍令冷如前薄之。仍数换新水。日数十易。热甚者。置病患于水中。热势才退则已。亦良法也。

　　（二十二）问病患潮热独语。如见鬼状。发则不识人。寻衣撮空。直视微喘。

　　仲景云。伤寒若吐若下后不解。不大便。五六日。上至十余日。日晡所发潮热。不恶寒独语。

　　如见鬼状。若剧者发则不识人。循衣摸床。惕而不安。微喘直视。但发热谵语者。大承气汤主之（正四一）。

　　若一服利则止后服。脉弦者生。涩者死。（弦者阳也。涩者阴也。阳证见阴脉者死。病患有阳证而脉涩者。慎不可下）

　　（二十三）问胸膈不快。 满闭塞。唇青手足冷。脉沉细。少情绪。或腹痛。

　　此名太阴也。近人多不识阴证。才见胸膈不快。便投食药。非其治也。大抵阴证者。由冷物伤脾胃。阴经受之也。主胸膈 满。面色及唇皆无色泽。手足冷。脉沉细。少情绪。亦不因嗜欲。但内伤冷物。或损动胃气。遂成阴证。复投巴豆之类。胸膈愈不快。或吐而利。经一二日遂致不救。

　　盖不知寒中太阴也。太阴者。脾之经也。○又问万一饮食不节、胸膈不快、寒中阴经、何法以治之。

　　答云。急作理中汤、加青橘陈橘锉如麻豆大。

　　服一二剂。胸膈即快。枳实理中丸（杂八一）、五积散、（杂二十一）尤良。

　　（二十四）问脉微细。欲吐不吐。心烦。但欲寐。五六日自利而渴。

　　此名少阴也。少阴之为病。欲吐不吐。心烦但欲寐。五六日自利而渴者虚。故引水自救。若小便色白者。少阴病形悉具。小便白者。以下焦虚有寒。不能制水。故令色白也。四逆汤主之（正七五）。○少阴病。若口燥舌干而渴者。须急下之。不可缓也。大承气汤主之。（正四一）若脉沉而迟者。须温之。四逆汤主之。盖以口燥而渴者。知其热。脉沉而迟者。别其寒也。少阴属肾。古人谓之肾伤寒也。肾伤寒。

　　口燥舌干而渴。固当急下。大抵肾伤寒。亦多表里无热。但苦烦愦。默默而极。不欲见光明。有时腹痛。其脉沉细。旧用四顺汤。古人恨其热不堪用云。肾病而体犹有热者。可服仲景四逆散（正七六）。若已十余日。下利不止。手足彻冷。乃无热候。可增损四顺汤。（杂百十九）○少阴病若恶寒而 。时时自烦。不欲浓衣者。用去大黄大柴胡汤（正三十）。○少阴病始得之。反发热。脉沉者。麻黄细辛附子汤（正二十三）微汗之。○少阴病得之二三日。常见少阴无阳证者。亦须微发汗。宜麻黄附子甘草汤（正二十二）。此学人不可不知也。

　　（二十五）问身微热烦躁。面赤脉沉而微。

　　此名阴证似阳也。阴发躁热发厥。物极则反也。大率以脉为主。诸数为热。诸迟为寒。无如此最验也。假令身体微热。烦躁面赤。其脉沉而微者。皆阴证也。身微热者。里寒故也。烦躁者。阴盛故也。面戴阳者。下虚故也。若医者不看脉。以虚阳上膈躁。误以为实热。反与凉药。则气消成大病矣。外台秘要云。阴盛发躁。名曰阴躁。欲坐井中。宜以热药治之。仲景少阴证面赤者。四逆加葱白主之。

　　（二十六）问手足逆冷。而大便秘。小便赤。或大便黑色。脉沉而滑。

　　此名阳证似阴也。重阳必阴。重阴必阳。寒暑之变也。假令手足逆冷而大便秘。小便赤。或大便黑色。其脉沉而滑者。皆阳证也。轻者白虎汤（正六四）。甚者承气汤（正四二）。伤寒失下。血气不通。令四肢逆冷。

　　此是伏热深。故厥亦深。速用大承气（正四一）加分剂下之。汗出立瘥。（仲景所谓厥应下之者此也）○兼热厥与阴厥自不同。热厥者。微厥即发热。若阴厥即不发热。四肢逆冷。恶寒脉沉而细。大小便滑泄矣。

　　（二十七）问身冷脉细沉疾。烦躁而不饮水。

　　此名阴盛隔阳也。伤寒阴盛隔阳者。病患身冷。脉细沉疾。烦躁而不饮水者是也。若欲引饮者非也。不欲饮水者。宜服霹雳散（杂二十二）。须臾躁止。得睡汗出即瘥。此药通散寒气。然后热气上行。汗出乃愈。火焰散（杂二十二）、丹砂丸（杂二十四）、并主之。

　　（二十八）问手足逆冷此名厥也。厥者。逆也。阴阳不相顺接。手足逆冷也。阳气衰。阴气盛。阴胜于阳。故阳脉为之逆。不通于手足。所以逆冷也。伤寒热多厥少者。其病当愈。厥多热少者。其病为进。○然有冷厥。

　　有热厥。当仔细辩认。○冷厥者。初得病日。便四肢逆冷。脉沉微而不数。足多挛卧而恶寒。或自引衣覆盖。不饮水。或下利清谷。或清便自调。（清便自调。即是大便如常）或小便数。外证多惺惺而静。脉虽沉实。按之迟而弱者。知其冷厥也。四逆汤（正七五）理中汤（正七四）。通脉四逆汤。（正八一）当归四逆汤。（正七八）当归四逆加茱萸生姜汤（正八十）。白通加猪胆汤（正九八）。皆可选用也。○热厥者。国中病。必身热头痛外。别有阳证。

　　至二三日乃至四五日。方发厥兼热厥者。厥至半日却身热。盖热气深。则方能发厥。须在二三日后也。

　　若微厥即发热者。热微故也。其脉虽沉伏。按之而滑。为里有热。其人或畏热。或饮水。或扬手掷足。

　　烦躁不得眠。大便秘。小便赤。外证多昏愦者。知其热厥也。白虎汤（正六四）。承气汤（正四二）。随证用之。仲景云。伤寒一二日至四五日厥者。必发热。前热者后必厥。厥深者热亦深。厥微者热亦微。厥应下之而反发汗者。必口伤烂赤。（热厥当下。故云厥应下之者。若反发汗。必口伤烂赤也）又有下证悉具而见四逆者。是失下后。血气不通。四肢便厥。医人不识。却疑是阴厥。复进热药祸如反掌。大抵热厥须脉沉伏而滑。头上有汗。其手虽冷。时复指爪温。须便用承气汤下之。不可拘忌也。（诸手足逆冷。皆属厥阴。不可下。不可汗。然有须下、有须汗证者。谓手足虽逆冷。时有温时。手足掌心必暖。非正厥逆也。当消息之）○若病患寒热而厥。面色不泽。冒昧而两手忽无脉。或一手无脉者。必是有正汗也。多用绵衣包手足令温暖。急服五味子汤（杂二十五）。或兼与麻黄细辛甘草汤之类。服之时。必大汗而解矣。○或伤寒厥逆而心下怔忪者。宜先治水。当服茯苓甘草汤（正五三）。却治厥。不尔。水渍入胃必下利也。○又有病患手足厥冷。脉乍结者。邪气结在胸也。心下满而烦。饥不能食者。病在胸中。当吐之。宜瓜蒂散（正百十一）。盖病在胸中。亦能令人手足厥。但认脉乍结者是也。（阴虚则结。脉来缓时一止复来曰结。主胸满烦躁）○若伤寒发厥至七八日。肤冷而躁。无时暂安者。为脏厥。此为难治。○又问仲景少阴四逆汤。又有四逆散。何也。答曰。大抵少阴病不可便用热药。且如少阴病亦有表热者。仲景谓之晚发热。用麻黄细辛之类以发汗。终不成少阴证。便不得发汗耶。今少阴病四肢冷。亦有内热者。仲景用四逆散。（正七六）是也。四逆汤用附子干姜。而四逆散主四逆。而其人或咳或悸。或小便不利。或腹中痛。或泄利下重。以上病皆热证耳。

　　（二十九）问吐长虫此名蛔厥也。蛔厥者。脏寒蛔上入膈。其人吐蛔也。此是厥阴证。或病患有寒。复发其汗。胃中冷。及因发汗后身热。重发其汗。胃中虚冷。故长虫逆上。先服理中丸（正七四）次用乌梅丸（正百六）。

　　（三十）问身体重少气。阴肿入里。腹内绞痛。热上冲胸。头重不欲举。眼中生花。妇人则里急。腰胯连腹内痛。

　　此名阴阳易也。伤寒病新瘥。阴阳气未和。因合房室。则令人阴肿入腹绞痛。妇人则里急。腰胯连腹内痛。名为阴阳易也。其男子病新瘥未平复。而妇人与之交接得病。名曰阳易其妇人病新瘥未平复。男子与之交接得病。名曰阴易。所以呼为易者。阴阳相感动。其毒疫着于人。如换易然。其病状身体重。热上冲胸。头重不能举。眼中生花。四肢拘急。小腹绞痛。手足拳。则皆死。其亦有不即死者。病苦小腹里急。热上冲胸。头重不欲举。百节解离。经脉缓弱。血气虚。骨髓枯竭。便恍恍翕翕。

　　气力转小。着床而不能摇动。起止仰人。或引岁月方死。烧 散（正百十三） （音加）。鼠粪汤（杂二十六）、竹皮汤、干姜汤、青竹茹汤、当归白术汤（并杂二十七）、可选用之。

　　卷第五

　　此一卷论治法。古人治伤寒有法。非杂病之比。五种不同。六经各异。阴阳传受。日数浅深。

　　药剂温凉。用有先后。差之毫厘。轻者危殆。况不识法者乎。伤寒唯两感不治。其余证候。虽感异气。能消息之。无不愈者。其有差失。仲景所谓医杀之耳。知其法者。若网在纲。如此而汗。如此而吐。如此而下。桂枝承气。瓜蒂四逆。用之无不瘥。唯其应汗而下。为痞为结胸。为懊 。应下而汗。为亡阳。为谵语。为下厥上竭。又有当温反吐。疗热以温。变证百出。无复纪律。扰扰万绪起矣。大抵伤于寒为病热。孙真人云。服承气汤。得利瘥。慎不中补也。热气得补复成。王叔和云。

　　虚热不可大攻之。热去则寒起。二人之论。疑若相戾。然热气有实有虚。非深得仲景之意。岂能至此耶。

　　（三十一）问冬谓之伤寒。春谓之温病。夏谓之热病。

　　素问云。冬三月。是谓闭藏。水冰地坼。无扰乎阳。又云。彼春之暖。为夏之暑。彼秋之忿。

　　为冬之怒。是以严寒冬令。为杀厉之气。君子善摄生。当严寒之时。行住坐卧。护身周密。故不犯寒毒。彼奔驰荷重。劳房之人。皆辛苦之徒也。当阳闭藏而反扰动之。则郁发腠理。津液强渍。为寒所薄。肤腠致密。寒毒与营卫相浑。当是之时。壮者气行则已。怯者、则着而成病矣。其实时而病者。头痛身疼。肌肤热而恶寒。名曰伤寒。其不实时而病者。寒毒藏于肌肤之间。至春夏阳气发生。则寒毒与阳气相搏于营卫之间。其病与冬时即病。无异。

　　但因春温气而变。名曰温病。因夏热气而变。名曰热病。温热二名。直以热之多少为义。阳热未盛。

　　为寒所制。病名为温。阳热已盛。寒不能制。病名为热。故大医均谓之伤寒也。

　　（三十二）问三日以前当汗。三日以后当下。

　　古人云。未满三日者。可汗而已。其满三日者。可泄而已。此大略之言耳。病患有虚有实。邪气传受。迟速不等。岂可拘以日数。仲景云。日数虽多。但有表证而脉浮者。由宜发汗。日数虽少。

　　若有里证而脉沉者。即宜下之。正应随脉以汗下之。（伤寒固有始得病便变阳盛之证。须便下之。又有腠理寒。一二日便成少阴病者。须急温之）又况六气之邪。乘虚入经。自背得之则入太阳。或入少阴。（缘少阴有伏脉在背）自面感之。则入阳明之类。不必皆始于太阳。兼寒邪有首尾止在一经。或间传一二经。不可以一理推。但据脉与外证治之。此活法也。假令有人脉浮头项强痛。发热而恶寒。每日如此。不以日数多少。只是太阳经受之。其余经络皆仿此。大抵伤寒凭脉与外证以汗下之。若过日多。脉尚大浮数。按之不足者。尚责太阳也。可发汗而愈。若按之实者。汗之必死。

　　须下之而愈也。若始得病脉细沉数。外证或腹满咽干。或口燥舌干而渴。为正责属里。可下之而愈。

　　若无此证。但发热脉沉者。误下必死。须行麻黄附子甘草汤（正二十二）、麻黄细辛附子汤（正二十三）、小发汗。此皆仲景之确论也。

　　（三十三）问阳虚阴盛。汗之则愈。下之则死。阳盛阴虚。汗之则死。下之则愈。

　　素问云。阳虚则外寒。阴虚则内热。阳盛则内热。阴盛则外寒。故治伤寒者。阳虚阴盛。汗之则愈。下之则死。阳盛阴虚。汗之则死。下之则愈也。阴阳虚盛。非谓分脉尺寸也。表、阳也。里、阴也。外台云。表病里和。汗之则愈。表和里病。下之则愈。亦只是论表里阴阳以汗下之。（难经云阴阳虚实者。说脉也。素问云阴阳虚盛者。说表里也。仲景论伤寒汗下。故引素问表里之义。与外台所论合矣）○大抵营卫为表属阳。胃腑为里属阴。寒毒争于营卫之中。必发热而恶寒。尺寸俱浮大。内必不躁。设有微烦。其人饮食欲温而恶冷。为阳虚阴盛也。汗之则愈。误下则死。○若寒毒相搏于营卫之内。而阳胜阴衰。极阴变阳。寒盛生热。而阳热之气盛而入里。热毒居胃。水液干涸。燥粪结聚。其人外不恶寒。必蒸蒸发热而躁。甚则谵语。其脉浮滑而数。或洪实。为阳盛阴虚也。下之则愈。误汗则死。

　　谨按黄帝素问调经论云。阳虚则外寒。阴虚则内热。阳盛则外热。阴盛则内寒。盖阳主外而阴主内。又曰。阳虚阴盛。汗出而愈。下之则死。阳盛阴虚。汗出而死。下之则愈。今三十三问误写作阳盛则内热。阴盛则外寒。窃详内外寒热不同。则汗下差误。便分死生。又按将作监簿王宗正难经疏义有阴阳盛虚汗下图。与素问合。以理考之。此是三十三问误写。合行刊正。勿误后人。

</div>
    <div class="pagination">
<a href="类证活人书_page4.html">上一页</a><a href="类证活人书.html">1</a><a href="类证活人书_page2.html">2</a><a href="类证活人书_page3.html">3</a><a href="类证活人书_page4.html">4</a><span class="current-page">5</span><a href="类证活人书_page6.html">6</a><a href="类证活人书_page7.html">7</a><a href="类证活人书_page8.html">8</a><a href="类证活人书_page9.html">9</a><a href="类证活人书_page10.html">10</a><span>...</span><a href="类证活人书_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
