<!DOCTYPE html>
<html>
<head>
    <meta charset="UTF-8">
    <title>辨证录 - 第 20 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 20 页/共 92 页</h1>
    <div class="content">　　沙参（三钱） 荆芥（炒黑，一钱） 水煎服。一剂而血丝少，再剂而血丝断矣。

　　此方肺、肾、心三经并治，加之去痰退火之剂，消弭于无形，故能成功之速，倘不用补剂，而唯事于去痰退火，吾恐痰愈多而血愈结也。惟是既愈之后，不可仍服此方，宜服益阴地黄丸。方用：熟地（一斤） 山药（八两） 麦冬（十两） 北五味（三两） 山茱萸（八两） 丹皮（六两） 茯苓（六两）

　　地骨皮（十两） 泽泻（四两） 蜜为丸。服一年，永不再发。

　　此症用还源汤亦佳。

　　熟地（一两） 山茱萸（五钱） 炒黑荆芥（三钱） 地骨皮（五钱） 麦冬（三钱） 天门冬（二钱）

　　甘草 贝母（各三分） 桔梗（五分） 水煎服。三十剂愈。

　　人有久吐血，百计止之而不效者，盖血犯浊道也。夫火不盛与气不逆，则血俱不吐，当知气逆由于火盛，欲治气逆，必须降火。然而火盛既久，则火不能盛，气逆既久，则气更加逆，似乎泻火易而降气难，不知火泻则气亦随之而降矣。但火久则变为虚火，虚火宜引，而引火之药，多是辛热之味，恐反有助逆之虑，不若壮水以镇阳火之为得也。方用壮水汤：熟地（二两） 生地（一两） 荆芥（炒黑，二钱） 三七根末（三钱） 水煎调服。一剂而血即止，再剂而血即断，不再发也。

　　熟地与生地同用，补精之中，即寓止血之妙，荆芥引血而归于经络，三七根即随之而断其路径，使其入而不再出也。火得水而消，气得水而降，此中自有至理也。

　　此症单用三七根末三钱，加入童便一碗，调服即止。

　　人有大怒吐血，色紫气逆，两胁胀满作痛，此怒气伤血，不能藏而吐也。肝本藏血，逢怒则肝叶开张，血即不能藏矣。肝气本急，怒则更急，急则血自难留，故一涌而出，往往有倾盆而吐者。

　　况肝中原有龙雷之火，因怒而击动其火，于是劈木焚林，而血乃上越矣。血既上涌，肝无血养，自然两胁作痛，轻则胀满矣。治法急宜平其肝气，而少加清凉之品，则怒气一平，而龙雷之火自收，血症可愈。倘一味用止血之药，反足以拂其火热之性也。方用平肝止血散：白芍（二两） 当归（一两） 荆芥（炒黑，三钱） 炒栀子（二钱） 甘草（一钱） 丹皮（二钱）

　　水煎服。

　　一剂而肝气平，二剂而吐血止，三剂气不逆，而胀痛尽除也。

　　芍药平肝，而又能益肝中之气血，同当归用之，则生血活血，实有神功。丹皮、栀子不过少凉其血，以清其火，以便荆芥之引经，甘草之缓急也。

　　此症用断红饮亦神效。

　　白芍 当归（各一两） 荆芥（炒黑，三钱） 三七根末（三钱） 水煎调服。一剂即止血。

　　人有咯血者，血不骤出，必先咳嗽不已，觉喉下气不能止，必咯出其血而后快，人以为肺气之逆也，谁知是肾气之逆乎。肾气者，肾中之虚火也。虚火之盛，出于真水之衰，不能制火，致火逆冲而上，血遂宜大吐矣，又何必咳而后出，盖肺气阻之也。夫肺为肾之母，肾水者肺之顺子，肾火者肺之骄子也。肺本生肾水，而不生肾火，恶骄子之凌犯也，其骄子因肺母之偏于肾水，乃上犯劫夺肺金之血，而肺又不肯遽予，故两相牵掣而咯血也。方用六味地黄汤：熟地（一两） 山茱萸（三钱） 山药（三钱） 麦冬（一两） 五味子（一钱）

　　茯苓 泽泻 丹皮（各二钱）

　　水煎服。连服四剂，血必不咯矣，服一月全愈。

　　用六味汤以大资其肾水，用麦冬、五味以大益其肺金，自足以制火之有余，何至于血之再咯而出哉。此治水所以不须泻火也。

　　此症用生熟二地汤亦妙。

　　生地 熟地（各二两） 水煎服。十剂即愈。

　　人有嗽血者，因咳嗽而出血也。其症多因劳伤而成，耗损肾水，水不能分给于各脏，而又不慎于女色，则水益涸矣。水涸而肺金必来相生，以泄肺金之气，而无如肾水日日之取给也，则子贫而母亦贫矣。夫贫子盗母之资，则母有剥肤之痛，欲求救于胃，而胃又受肝火之凌，则胃不敢生肺，肝木生火，则心火必旺，心火一旺，必来乘肺，肺受外侮，必呼子以相援，而肾子水衰，不能制火，火欺水之无用，凌肺愈甚，肺欲避之子宫，而肾子之家，又窘迫干枯，无藏身之地，势不得不仍返于本宫，而咳嗽吐血矣。治法自宜救肺，然而徒救肺，而肾之涸如故，则肺之液仍去顾肾而肺仍伤也。故治肺仍须补肾，肾水足而肝木平，心火息，不必治肺而肺已安矣。方用救涸汤：麦冬（二两） 熟地（二两） 地骨皮（一两） 丹皮（一两） 白芥子（三钱）

　　水煎服。一剂而嗽轻，二剂而咳轻，连服十剂，咳嗽除而血亦自愈。

　　麦冬与熟地同用，乃肺肾两治之法也，加入地骨、丹皮者，实有微义。盖嗽血必损其阴，阴虚则火旺，然此火旺者，仍是阴火，而非阳火也。我用地骨、丹皮以解骨髓中之内热，则肾中无煎熬之苦，自然不索于肺金，而肺中滋润，自然清肃之气下济于肾内，子母相安，则肾水渐濡，可以养肝木，可以制心火，外侮不侵，家庭乐豫，何至有损耗之失哉。至于白芥子，不过消膜膈之痰，无他深意，以阴虚咳嗽者，吐必有痰，故取其不耗真阴之气也。

　　此症用麦冬熟地汤亦佳。

　　熟地（二两） 麦冬（一两） 水煎服。十剂全愈。

　　人有鼻中流血，经年经月而不止者，或愈或不愈，此虽较口中吐血者少轻，然而听其流血而不治，与治不得其法，皆能杀人。盖吐血犯胃，衄血犯肺，胃为浊道，肺为清道也。犯浊道，则五脏尽皆反复，犯清道，则止肺经一脏之逆也。气逆则变症多端，故皆能杀人。治法宜调其肺气之逆，但肺逆成于肺经之火。夫肺属金，本无火也，肺经之火，仍是肾水之火，肺因心火之侵，肾水救母而致干涸，以肾火来助，乃火与火斗，而血遂妄行，从鼻而上越矣。然则调气之法，舍调肾无他法也，而调肾在于补水以制火。方用止衄汤：生地（一两） 麦冬（三两） 玄参（二两） 水煎服。一服即止。

　　麦冬直治其肺金之匮乏，生地、玄参以解其肾中遏抑之火。火退而气自顺，血自归经矣。倘畏此方之重而减轻，则火势炎炎，未易止遏，不能取效也。

　　此症用麦冬三七汤亦神。

　　麦冬（三两） 二七根末（三钱） 水煎调服。二剂即止。

　　人有耳中出血者，涓涓不绝，流三日不止而人死矣。此病世不尝有，然而实有其症也。耳者，肾之窍也，耳中流血，自是肾虚之病，然而肾虚，血不走胃，不从口出，而偏从耳出者，正有其故。盖心包火引之也，心包之火，与命门之火原自相通，二火沸腾，则血不走胃而走耳矣。盖胃为心包之子，胃恐肾火之害心，而兼害胃，故引其火而上走于耳，诸经所过之地，尽卷土而行，故血乃随之而出也。虽耳窍甚细，不比胃口之大，无冲决之虞，而涓涓不绝，岂能久乎？故必须急止之。方用填窍止氛汤：麦冬（一两） 熟地（二两） 菖蒲（一钱） 水煎服。一剂而效如响。

　　用熟地以填补肾经之水，麦冬以息心包之焰，二经之火息，而耳窍不闭，则有孔可钻，虽暂止血，未必不仍然越出也。故用菖蒲，引二味直透于耳中，又引耳中之火，而仍返于心包，火归而耳之窍闭矣。如此用药之神，真有不可思议之妙。

　　此症用截流汤亦神效。

　　熟地（二两） 生地 麦冬（各一两） 三七根末（三钱） 菖蒲（一钱） 水煎服。一剂即止血。

　　人有舌上出血不止者，舌必红烂，其裂纹之中，有红痕发现，血从痕中流出，虽不能一时杀人，然而日加顿困，久亦不可救援也。此症乃心火太炎，而肾中之水不来相济。夫心必得水以相养，邪水犯心则死，真水养心则生，故心肾似乎相克，而其实相生也。今肾水不交于心，则欲求肾之养而不可得，乃借资于舌下之廉泉，终日取给其津液，未免舌为之敝而干涸矣。夫廉泉有水能灌注五脏，然而肾水足，而廉泉之水亦足，肾水枯而廉泉之水亦枯，譬如江河之水旺，而井水亦满也。今肾水既不济于心之中，何能越心而上升于唇口之上，此廉泉欲自养方寸之舌而不能，何能济心之炎热乎。故泉脉断而井 裂，亦无济于心而并烂其舌，舌即烂矣，清泉泥泞必流红水而成血也。治法必大补其心肾，使心肾交济，而舌血不断而自止也。

　　方用护舌丹：丹皮（三钱） 麦冬（三钱） 桔梗（三钱） 甘草（一钱） 玄参（五钱） 人参（一钱） 熟地（一两）

　　五味子（一钱） 黄连（三分） 肉桂（一分） 水煎服。一剂而舌之血即止，连服四剂，而舌之烂亦愈。

　　此方全不治舌，而但交其心肾，心肾交，而心之气下通于肾，宁再求济于舌乎。舌不耗津于心，则舌得自养，此不治舌正胜于治舌，不止血而正胜于止血耳。

　　此症用清心救命丹亦神效。

　　玄参 麦冬（各一两） 甘草（一钱） 菖蒲（三分） 茯神 人参 三七根末（各三钱） 五味子（三粒）

　　水煎调服。一剂即止血。

　　人有齿缝出血者，其血之来，如一线之标，此乃肾火之沸腾也。夫齿属肾，肾热而齿亦热，肾虚而齿亦虚，肾欲出血而齿即出血矣。虽然齿若坚固，则肾即欲出血，无隙可乘，似乎必须治齿，然而徒治齿无益，仍须治肾，盖肾为本，而齿为末也。夫肾火乃龙雷之火，直奔于咽喉，血宜从口而出，何以入于齿耶？盖肾火走任、督之路而上趋于唇齿，无可出之路，乘齿缝有隙而出之。龙雷之火，其性最急，而齿缝之隙细小，不足以畅其所出，故激而标出如线也。方用六味地黄汤加麦冬、五味、骨碎补治之。

　　熟地（一两） 山药（四钱） 山茱萸（四钱） 丹皮（五钱） 泽泻（三钱） 茯苓（三钱）

　　麦冬（五钱） 五味子（一钱） 骨碎补（一钱） 水煎服。一剂而血即止也。连服四剂，永不再发。

　　六味地黄汤大补肾中之真水，水足而火自降，火降而血不妄行矣。又虑徒补肾水，而水不易生，用麦冬、五味子以补其肺，从肾之化源而补之也。补肺而水尤易生，加入骨碎补透骨以补其漏，则血欲不止而不可得矣。

　　此症亦可用阖缝丹：猴姜 人参 北五味 三七根末（各一钱） 甘草（三分） 各为细末，擦牙，含漱即止血。

　　止后用六味丸则不再发。

　　人有脐中流血者，其血不十分多，夹水流出，人亦不十分野狼狈。然脐通气海、关元、命门，乌可泄气乎？虽流血非泄气之比，而日日流血，则气亦随之而泄矣。

　　治法自应闭塞脐门，然而不清其源，而徒闭其门，亦徒然也。夫脐之所以出血者，乃大小肠之火也，二火齐旺，必两相争斗于肠中，小肠之火欲趋出于大肠，而大肠之火欲升腾于小肠，两不相受，而火乃无根据，上下皆不可泄，因脐有隙，乃直攻其隙而出。火出于脐，而血亦随之矣。然则治脐之出血，可不急安其大小肠之火乎。

</div>
    <div class="pagination">
<a href="辨证录_page19.html">上一页</a><span>...</span><a href="辨证录_page15.html">15</a><a href="辨证录_page16.html">16</a><a href="辨证录_page17.html">17</a><a href="辨证录_page18.html">18</a><a href="辨证录_page19.html">19</a><span class="current-page">20</span><a href="辨证录_page21.html">21</a><a href="辨证录_page22.html">22</a><a href="辨证录_page23.html">23</a><a href="辨证录_page24.html">24</a><a href="辨证录_page25.html">25</a><span>...</span><a href="辨证录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
