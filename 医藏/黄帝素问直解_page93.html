<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 93 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 93 页/共 159 页</h1>
    <div class="content">　　其户，针与气俱出，精气不伤，邪气乃下，外门不闭，以出其疾，

　　摇大其道，如利其路，是谓大泻，必切而出，大气乃屈。

　　相并为实，相失为虚。泻实者，泻其血气之并，故气盛乃内针，气盛内针，所以泻实也，针与气俱内，针道相并之气而深之也，以开其门，泻之也，如利其户，大泻也，既开既利，则针与气俱出，谓针出而相并之气亦出也，泻其外邪，不伤正气，故精气不伤，而邪气乃下，所谓开其门者，外门不闭，以出其疾也，所谓利其户者，摇大其道，如利其路也，夫开门出疾，是谓泻之，如利其路，是谓大泻，切，按也，必切而出，谓右手持针，左手必切其穴，而使之外出，然后大气乃屈。大气，即相并之盛气也。

　　帝曰：补虚奈何？岐伯曰：持针勿置，以定其意，候呼内针，

　　气出针入，针空四塞，精无从去，方实而疾出针，气入针出，热不

　　得还，闭塞其门，邪气布散，精气乃得存，动气候时，近气不失，远气乃来，是谓追之。

　　空，作孔。补者，补其血气相失，故当持针勿置，以定其补之之意。吸则气入，呼则气出，候呼内针，乃气出而针入也。内针，则当针孔四塞，使精无从去、其出针也，候气聚方实，则当疾出其针，使气入而针则出，针出则热不得还，气入则闭塞其门，热不得还，则邪气布散，闭塞其门，则精气乃得存，夫持针勿置，以定其意者，乃动气候时，谓穴俞动气，必候其时，候时则近气不失，远气乃来，是谓追之，追之所以补之，此补虚之法为然也。

　　帝曰：夫子言虚实者有十，生于五脏，五脏五脉耳，夫十二经

　　脉，皆生其病，今夫子独言五脏，夫十二经脉者，皆络三百六十五

　　节，节有病，必被经脉，经脉之病，皆有虚实，何以合之？

　　上文岐伯云：有余有五，不足亦有五，皆生于五脏，帝谓五脏止五脉，五脉虚实何以合十二经脉，及三百六十五节，故举而复问之。

　　岐伯曰：五脏者，故得六腑与为表里，经络支节，各生虚实，其病所居，随而调之。

　　人身五脏，属于五行，五行合六气，故五脏得六腑与为表里，五脏六腑，十二经络也，十二经络，周身肢节也，故经络肢节，各生虚实之病，随其病之所居而调治之。

　　病在脉调之血，病在血调之络，病在气调之卫，病在肉调之分

　　肉，病在筋调之筋，病在骨调之骨。

　　五行之中有二火，以合六气，故举包络所主之脉，心主之血，肺主之气，脾主之肉，肝主之筋，肾主之骨，以明五脏六腑，为十二经脉也。包络主脉，心主血，血脉无分，故病在脉，调之血，病在血，调之络，络，犹脉也。肺主气而卫外，故病在气，调之卫。其余则随其病之所在而调之。

　　燔针劫刺其下，及与急者，病在骨、淬针药熨，病不知所痛、两跷为上，身形有痛，

　　九候莫病，则缪刺之。痛在于左而右脉病者，巨刺之。必谨察其九候，针道备矣。

　　此举经脉肢节之痹痛，在于形身上下左右，合三部九候，以为调经之法也。燔针劫刺其下者，治痹证也。《灵枢·经筋》篇有十二筋痹证，皆治以燔针劫刺。痹发于阴，故刺其下也，及与急者，谓筋痹也。经筋篇云：腹筋急，引缺盆，及颊、卒口僻。颊筋有寒，则急引颊，移口，以马膏膏，白酒和桂以涂。

　　病在骨者，骨痹也，痹在骨，则淬针。病在筋，则药熨也。痹病在五脏之外合者，必痛。若痹病不知所痛，则从奇经之脉而上，故曰两跷为上。两跷，足之阳跷阴跷也。为上，从跷脉而上行也。阳跷脉病，阴缓阳急。阴跷脉病，阳缓阴急。故虽病而不知所痛。若痹病在于肌肉，则身形有痛，无关经脉，故九候莫病，则为缪刺之法以治之。《缪刺论》云：凡痹在分肉间痛而刺之，左刺右，右刺左者是也。若痛在左而右脉病者，邪客经脉也，则为巨刺之法以治之。巨刺者，长针深刺，所以取深邪远痹也。凡此痹痛之证，在于形身上下左右，故必谨察其九候。九候者，上中下三部，一部三候，三部九候，合于经脉，候其形神，谨察于此，针道备矣。

　　卷之五

　　缪刺论第六十三篇

　　缪，平声，篇内同。

　　左右交刺，谓之缪刺。病在经脉，则经刺之，刺其俞穴也。病在络脉，则缪刺之，刺其皮络也。邪客于手足三阳三阴之络，有经刺缪次之法。邪客于五脏之络，亦有经刺缪刺之法。知经脉络脉孙络脉之浅深，而缪刺之理明矣。

　　黄帝问曰：余闻缪刺，未得其意，何谓缪刺？

　　缪刺，左右交刺，刺极浅也。篇名缪刺，帝直举以问也。

　　岐伯对曰：夫邪之客于形也，必先舍于皮毛，留而不去，入舍于孙络，留而不去，入舍

　　于络脉，留而不去，入舍于经脉，内连五脏，散于肠胃，阴阳俱感，五脏乃伤，此邪之从

　　皮毛，而入极于五脏之次也，如此，则治其经焉。

　　人身形体，外而皮毛，内而五脏，由浅入深，阴阳相应，故夫邪之客于形身也，必先舍于皮毛，留而不去，则入舍于孙脉，留而不去，则入舍于络脉，留而不去，则入舍于经脉，皮毛孙脉络脉经脉，皆内连五脏，六经为川，肠胃为海，故散于肠胃，三阳三阴，表里相应，若阴阳俱感，则五脏乃伤，此邪始从皮毛之表阳，而入极于五脏之次也，如此，则治其经焉，言当刺其经俞，不缪刺也。

　　今邪客于皮毛，入舍于孙络，留而不去，闭塞不通，不得入于

　　经，流溢于大络，而生奇病也。

　　承上文之意，而言今邪客于皮毛，入舍于孙络，留于孙络而不去，致孙络闭塞不通，不得入于经，但流溢于大络，而生左右相注之奇病也。流溢，传注也。《气穴论》云：孙络之脉别经者，并注于络，传注十四络脉者是也。

　　夫邪客大络者，左注右，右注左，上下左右，与经相干，而布

　　于四末，其气无常处，不入于经俞，命曰缪刺。

　　处，去声，下同。承流溢于大络之意，而言夫邪客大络者，但传注于左右，故左注右，左注右，身半以上，身半以下，皆有传注，故上下左右，与经相干。经、经隧也，经隧者，五脏六腑之大络也，故与经相干，而输布于手足之四末，其气左右流行，无有常处，经隧相干，故不入于经俞，不入经俞，刺其络脉，故命曰缪刺。

　　帝曰：愿闻缪刺，以左取右，以右取左奈何？其与巨刺何以别之？

　　别，音通。《灵枢·官针》篇，八曰巨刺，左取右，右取左。缪刺亦左取右，右取左，故问缪刺巨刺何以别之？

　　岐伯曰：邪客于经，左盛则右病，右盛则左病，亦有移易者，

　　左痛未已，而右脉先病，如此者，必巨刺之，必中其经，非络脉

　　也，故络病者，其痛与经脉缪处，故命曰缪刺。

　　中，去声。上缪作谬，下缪平声。此言邪客于经，左右移易，则当巨刺，邪客于络，左右纰缪，则当缪刺也，邪客于经，客于经脉也，经脉流行，贵得其平，若左之经脉有余而盛、则右病；右之经脉有余而盛，则左病。夫左盛右病，右盛左病，不相移易者也。亦有移易者，如左痛未已，而右脉先病，左移于右，则右亦可移于左，如此，邪客于经而移易者，必巨刺之，申言巨刺必中其经，非中络脉也，《灵枢·脉度》论云：经脉为里，支而横者为络，故络病者，其痛与经脉缪处。缪处，异处也。

　　谓经脉之痛，深而在里，络脉之痛，支而横居，病在于络，左右纰缪，故命曰缪刺。

　　帝曰：愿闻缪刺奈何？取之何如？

　　缪刺之法，无有常处，故问取之何如？

　　岐伯曰：邪客于足少阴之络，令人卒心痛，暴胀，胸胁支满，

　　无积者，刺然谷之前，出血如食顷而已，不已，左取右，右取左，病新发者，取五日已。

　　卒，音促，下同。谷，旧本讹骨，今改，下二然谷之谷仿此。凡邪客于络，内并于经，则正刺之，邪客于络，不并于经，则缪刺之，经脉论云：足少阴之别，并经上走于心包下，故邪客于足少阴之络，令人卒心痛。又云：其病气逆，则烦闷，故暴胀，胸胁支满，胀满有积，当刺其胸胁，若无积者，病少阴之络，上走心包，故当刺足少阴然谷之前，而出其血。本俞论云：然谷，然骨之下者也，今曰然谷之前，即然骨也。刺如食顷，而痛胀支满可已，如不已，则病在络脉，不并于经，故当左取右，右取左，而为缪刺以治之，病新发者，邪气方盛，取刺五日，其病始已。

　　邪客于手少阳之络，令人喉痹舌卷，口干，心烦，臂外廉痛，

　　手不及头，刺手中指次指爪甲上，去端如韭叶，各一 ，壮者立

</div>
    <div class="pagination">
<a href="黄帝素问直解_page92.html">上一页</a><span>...</span><a href="黄帝素问直解_page88.html">88</a><a href="黄帝素问直解_page89.html">89</a><a href="黄帝素问直解_page90.html">90</a><a href="黄帝素问直解_page91.html">91</a><a href="黄帝素问直解_page92.html">92</a><span class="current-page">93</span><a href="黄帝素问直解_page94.html">94</a><a href="黄帝素问直解_page95.html">95</a><a href="黄帝素问直解_page96.html">96</a><a href="黄帝素问直解_page97.html">97</a><a href="黄帝素问直解_page98.html">98</a><span>...</span><a href="黄帝素问直解_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
