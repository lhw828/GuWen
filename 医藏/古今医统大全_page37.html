<!DOCTYPE html>
<html>
<head>
    <meta charset="UTF-8">
    <title>古今医统大全 - 第 37 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 37 页/共 402 页</h1>
    <div class="content">　　卷之四　内经脉候
　　脉明表里虚实
　　表里虚实四字，脉之纲也。表，阳也，腑也，凡六淫之邪袭于经络而未入于胃腑及脏者，皆属于表也。里，阴也，脏也，凡七情之气郁于心肺之间不能越散，饮食五味之伤留于脏腑之间不能消泄，皆属于里也。虚者元气之自虚，精神耗散，气力衰竭也。实者邪贼之气实，由正气之本虚，邪得乘之，非元气之自实也。故虚者补正气，实者泻邪气，《内经》所谓邪气盛则实，精气夺则虚，此大法也。
　　
　　卷之四　内经脉候
　　神门命门人迎辨
　　经脉别论篇曰：食入于胃，浊气归心，淫精于脉。脉气流经，经气归于肺，肺朝百脉，输精于皮毛。毛脉合精，行气于腑。府精神明，留于四脏，气归于权衡。权衡以平，气口成寸，以决死生。又曰：气口者，亦太阴也，是以五脏六腑之气味，皆出于胃，变见于气口，盖以气口包括五脏六腑之总名也。此气口之所为寸口，而人迎命门神门之脉，又各有其经也。气口成寸之位乌可以容三脉之紊？而三脉自有本位，岂可以容牵合也哉？脉要精微论篇有尺而附上，上附上之分，自是三部寸关尺之议本于此也。《脉经》谓左手关前一分为人迎，误也。愚尝考之《内经》人迎诊候，乃是阳明胃脉，位在结喉两傍动脉是也。《灵枢　五色篇》曰：人迎盛坚者，伤于寒；气口盛坚者，伤于食。《纲目》释谓：气口脉在两手掌后，手太阴之脉也，人迎脉在结喉两傍，足阳明之脉也。盖谓胃为六腑之源，故与气口配诊以知疾病之端。庞安常论之详矣，兹不复赘。考之神门脉，《内经》有曰：神门绝，死不治。神门为手少阴心经之动脉，穴在掌后侧寸之分，与太渊相对。《脉经》谓两手尺前为神门，误也。又以右尺为命门，抑常考之，命门在督脉十四椎下陷中，两肾之间与脐相对，固为真元之根本，性命之所关。肾虽属水，而实有相火寓于其中，太极所谓动者静之基，则是静而生水者本也，动而挟火者标也。虞天民谓：命门象门中枨 ，司开阖之象，惟其静而阖，涵养乎一阴之真水；动而开，鼓舞乎龙雷之相火，水为常而火为变也。可谓深得命门相火之旨者矣。王氏牵合以配三焦之过，而遂失其大经，弊延后世，无复觉焉。予自业医问师，心谷汪先生首以此语。初尚未知深契，深潜于兹二十余年，方有定见。渊乎！至哉！经义昭然，但学人不加察耳，传弊日久，乖讹弗觉，今骤语之而不入也，故着《脉诀辨妄》以救之，惟其厘革故习，以沐新盘，端有仗于同志君子。
　　
　　卷之四　内经脉候
　　人迎神门脉图
　　　r人迎神门脉图　ps127a4.bmp　r
　　卷之四　内经脉候
　　命门脉图
　　　r命门脉图　ps127a5.bmp　r
　　卷之四　内经脉候
　　四时脉候
　　玉机真藏篇曰：脉从四时，谓之可治。脉弱以滑，是有胃气，命曰易治，取之以时。
　　春脉者肝也，东方木也，万物之所以始生也。故其气来，软弱轻虚而滑，端直以长曰弦，反此者病。其气来实而强，此谓太过，病在外；其气来不实而微，此谓不及，病在中。太过则令人善怒，忽忽眩冒而巅疾，不及则令人胸痛引背，下则两 满。春以胃气为本，春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病。
　　夏脉者心也，南方火也，万物之所以盛长也。故其气来盛去衰曰钩，反此者病。其气来盛去亦盛，此谓太过，病在外；其气来不盛去反盛，此谓不及，病在中。太过则令人身热肤痛为浸淫，不及则令人烦心，上见咳唾，下为气泄。
　　夏以胃气为本，夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。
　　秋脉者肺也，西方金也，万物之所以收成也。其气来轻虚以浮、来急去散曰毛，反此者病。
　　其气来毛而中央坚两傍虚，此谓太过，病在外；其气来毛而微，此谓不及，病在中。太过则令人逆气而背痛，不及则令人喘、呼吸少气而咳，上气出血、下闻病音。
　　秋以胃气为本，秋胃微毛曰平，毛多胃少曰肺病，但毛无胃曰死。胃而有弦曰春病，弦甚曰今病。
　　冬脉者肾也，北方水也，万物之所以合藏也，其气来沉而搏曰石，反此者病。其气来如弹石，此谓太过，病在外；其去如数，此谓不及，病在中。太过则令人解 ，脊痛而少气，不欲言，不及则令人心悬如病饥， 中清，脊中痛，少腹满，小便变。
　　冬以胃气为本，冬胃微石曰平，石多胃少曰肾病，但石无胃曰死。石而有钩曰夏病，钩甚曰今病。
　　脾脉者土也，孤藏以灌四傍者也。平脾脉来，如鸡践地，和柔相离。其来如水之流，此谓太过，病在外；如鸟之啄，此谓不及，病在中。太过则令人四肢不举，不及则令人九窍不通。
　　长夏以胃气为本，胃惟软弱曰平，弱多胃少曰脾病，但代无胃曰死，软弱有石曰冬病，石甚曰今病。
　　脉逆四时为不可治，必察四难而明告之。所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时。未有脏形，于春夏而脉沉涩，秋冬而脉洪大名曰逆四时也。
　　凡脉顺四时者，谓春弦夏洪秋毛冬石，中有和气，软滑而长，乃是不病之人也，得病则易为治疗，盖从和气而生也，用法万痊。如气反脉逆，形气相失，名曰不可治，是形盛气虚、形虚气盛，故不可治也。凡人形气俱虚，安谷者过期而死，不安谷者不过期而死。安谷谓饮食且进，期是八节之气候也。（《鸡峰方》）
　　卷之四　内经脉候
　　二十六脉主病
　　浮脉主表证，为风为虚为暑。浮而散者心也，浮而短涩者肺也，浮而数者热也。浮数之脉，应发热反恶寒者，疮疽也。左寸浮，伤风发热，头痛目眩。左关浮腹胀。左尺浮膀胱风热，小便赤涩。右寸浮伤风喘咳清涕。右关浮脾虚中满。右尺浮风燥下焦，大肠秘结。
　　沉脉主里证，邪气在脏也。沉细为少气，沉滑为宿食，沉而迟者为痼冷，为寒气痛也。寸沉胸中停冷冻饮料。关沉胁痛。尺沉腰寒足痛。疮疽得沉脉，为邪气深也，难治，溃后稍可治。
　　迟脉主气血不足之证，为寒为虚。新病得之则正气虚甚，久病得之可治。寸迟为气短。关迟为脾胃虚寒不食。尺迟男子为肾虚便浊，女子不月，总为脏寒泻泄，小腹痛，腰足重。
　　数主热，为火，为疮疽，为烦渴，为燥结。浮数为表热。沉数为里热。数而有力为实热。数而无力为燥。数脉见于无病之时主有疮毒。寸数头目之火。关数为脾热口臭，胃火呕逆，目热，肝火所致。尺数小便黄大便秘。
　　滑脉主痰气痰呕痰逆之证。妇人太阴脉滑主有胎孕呕吐。平人脉滑以弱是有胃气，无病。
　　涩脉主不足之证，为虚，为伤精，为败血，为耗气。寸涩为阳虚头痛。关涩为腹痛，脾气不营运而饮食不化。尺涩为脚痹，腰膝沉困无力以行。女子脉涩，无孕主血少，有孕主胎痛。
　　虚为不足之脉，血气俱弱，为饮食少，为四肢倦，为自汗盗汗。寸虚为惊怖恍惚之证，关虚为脾胃不食，尺虚为肾水不足精滑之病。
　　实为有余之脉，实脉主气壅食积内痛，伏阳在内，燥粪狂言。平人脉大实主有痢疾来，宜先下之。平人脉实者不病，病患脉实为邪气盛，经曰：邪气盛则实。久病脉实者凶。
　　疮疽人脉实者急下之，以邪气在里故也。
　　洪脉主血实积热之证，为疮疡，为燥热，为火盛，为口干渴，大小便难。平人脉洪大为病至，宜先清利之。
　　细脉为不足之证，为元气虚，为濡泻，为脱精，为骨痿寒湿。痰火病患脉细数者凶。
　　长脉主气有余，为内实，为身热有汗。伤寒得长脉欲汗而自解也。长而缓者百病皆愈。
　　短脉主气血不足，为内虚，为气短不足以息，为宿食壅滞，为胃气弱。短则气病，诸病脉短皆难治，为真气不足故也。
　　紧脉主邪气盛，为诸痛。浮紧身痛可汗之，沉紧腹痛可下之。紧亦主癖积。凡紧多是痛与积。
　　缓脉为胃气之脉，主安和无病。浮缓为风邪，皮肤不仁。中缓为胃气平和。凡病见缓脉为不治自愈。诸病脉缓者将愈，为胃气回也。
　　促脉为阳独盛而阴不能相和也，为火炽，为痰塞，为怫郁，为血气不疏通。不已为疮疡发斑疹。促为阳盛故也，退者佳，不退者危。
　　结脉为阴盛而阳不能入也，为思虑过多，为脾气不充，为宿食积滞，为四肢不快，为气所妨，阴凝则结。
　　代脉为一脏之气绝不能动，每至本脏一歇，而余脏代动，此为元气绝，为必死之人也。妊娠亦有代脉者，此必二月余之胎也。痛甚之脉得之者不可准也。
　　牢脉沉而有力，动而不移之名，牢为元气将绝者凶。为气喘息促，为皮肤着肿，为七情六极。
　　牢而疾为发热，牢而迟为发寒，迟疾不常寒热往来。见牢脉者危。
　　弦脉为邪盛。弦缓者平脉也，弦紧者痛也。弦脉主疟主积。寸弦为头痛，关弦为胁痛腹痛，尺弦为疝痛。
　　革脉为不足，沉伏实大如鼓皮曰革。革易常度也，为阴阳不交之否，为崩为陷，有妊为坠，为胀满为下脱，为中风感湿之疾。
　　芤脉为不足为失血。寸芤主吐衄血病。关芤呕血。尺芤下血。
　　微脉为气血不足。久病患脉微易治。平人脉微为虚，微脉见者可补益。寸微心虚少气恶寒。
　　关微脾胃虚，食少四肢乏力。尺微为泻泄少精崩漏。
　　弱脉为气血不足，犹愈于微脉。弱脉见者亦宜补。形气盛而脉弱者危，不尔为殃。二脉皆不足也，为虚之甚。
　　动脉为神气不安，主惊恐悸怖，为脱血虚劳。
　　伏脉为积癖气不通畅，为宿食痞气，女人为 瘕，为真气不行，邪气积伏。
　　濡脉为血气不足之证，为表虚多汗，气怯力乏，濡泻为伤湿。寸濡惊悸。关濡少食。尺濡为泄下，元气虚惫。
　　
　　卷之四　内经脉候
　　统属诊法候病
　　候病所在，逐部诊视。合位应时，软滑者吉。（合位，如肺应皮毛，心应血脉，脾应肌肉，肝筋肾骨之类是也。应时，如春弦夏钩秋毛冬石四季软滑是也。软滑如经云：脉弱以滑，是有胃气也。）病脉反之，大小独异，上下之至异同，候分统属为式。六部脉属五脏，应乎五行之气。
　　气同则合上达，惟水不趋，气异俱有阴阳升降之义。（如左寸主心属火，气同则合上炎，气异则分阴阳。右寸主肺属金，气同则合上光，气异则分明暗。左关主肝属木，气同则合上达，气异则分春秋。右关主脾属土，气同则合上升，气异则分寒温。两尺主肾属水，气同则合下流，气异则分溢覆。）故脉前后状同，统候兼主其一，寸关病在前候，两尺病在后取。（如左寸前以候心，后候膻中，右寸前以候肺，后候胸中。左关前候肝胆，后以候膈。右关前以候胃，后候脾宫。两尺前以候肾，后候腹中之类是也。）前后之状异者，属候歧之为二，上至病在前候，下至病在后位，前后互见和乖，乖病和平，前后同中有异，异者病拟。（如上下之至俱弦或弦兼涩，则取兼涩之候为病。）前后强弱相同，尤者之候病，及前阳后阴候病，阴降阳升。前溢后覆出部，升降仿此。洪细长短，濡芤滑涩，统中未详，属相出入，统属兼审。浮沉虚实，浮表经脉，皮毛腠理，四肢百节，头面背膂。沉里口舌，咽喉骨髓，五脏六腑，大便小水。两傍外内，亦分表里，侵外身热，侵内积滞。（经云：推而内之，外而不内，身有热也。推而外之，内而不外，有心腹积也。
　　是已。）虚为不足，痒麻泻痿。实为有余，胀壅痛秘。统常属变，法稽经旨，附以管窥，条陈大意。（汪氏诊候。）
　　卷之四　内经脉候
　　统属诊法候病
　　浮以候表，诸阳之位。浮实为邪，浮虚少气。浮盛按衰，里虚表实。浮有按无，无根之喻。
　　平人寿夭，患者不起。心肺浮盛，风寒外郁。左关脉浮，腹胀溲涩。右关脉浮，胃虚停食。肝肾并浮，则为风水。（其脉自沉，外证腹满不喘曰石水。）沉以候里，诸阴之位。沉实为积，沉虚少气。寸沉气郁，尺沉本位。喘嗽肺浮，转陷不吉。
　　肝肾并沉，则为石水。（寸口脉沉滑者，中有水气。面目肿大有热或身体反肿而或恶风，一身悉肿，脉浮不渴，续自汗出而无大热者，皆曰风水。）迟为阴盛，气血凝泣。迟实为疼，迟虚寒滞。消中夏月，沉迟俱忌。寸迟少气，尺血不给。
　　数为阳盛，气血燔灼。数实为热，数虚为躁。浮数有力，寒伤经络。浮数无力，伤风痰嗽。
　　浮数振寒，或脉时数，身有痛处，皆主痈作。沉数有力，实火内烁。沉数无力，虚劳为恶。杂病初逢，多宜补药。病退数存，未足为乐。数退证危，真元以脱。数按不鼓，虚寒相搏。微数禁灸，洪数为火。乍数乍疏，魂归岱岳。细数而虚，虚劳阴弱。兼沉骨蒸，兼浮喘作。加之嗽汗，喉疼俱恶。数候多凶，匀健犹可。惟宜小儿，伤寒孕疟。左寸数兮，恶吐头疼，数紧头痛，数虚口疮，数止肿毒，数健为狂，短数心痛，洪数心烦。右寸数兮，肺金火烁，数紧喉痛，数滑喘嗽。沉滑骨蒸，夏逢难保。左关数紧胁痛，数止多因怒过，数长浑身壮热，数弦则是肝火。右关数兮口臭，浮数易饥易饱。左尺数而或止，俱主赤尿淋浊，数虚下部生疮。右尺数临粪燥。
　　滑为血聚，为妊为痰，宿食水饮，积热食溢。洪滑热痰，咳喘眩运。一二部逢，女妊可决，但滑而散，三月之胎。短滑酒伤，或为水逆。脉弱以滑，是有胃气。滑杂大小，霍乱吐泻。秋逢浮滑，儿扶易瘥。沉滑反时，逢冬永决。滑数痰多，肌消死例。左寸短滑尺涩，女人血崩。右尺和滑为妊，间滑阻月。
　　涩为血少，败血恶寒，滞下遗精，泻利汗泄。浮涩而短，肺之本体。浮涩恶寒，沉涩腹疼，紧涩为痹，弦涩少血。涩甚痰多，最难扶济。数更细涩，虚劳永决。寸涩尺弦，腹痛可决。寸脉浮数尺涩，下利血清。沉弦细涩，腹疼阴证之例。
　　实为气壅，胀痛呕吐。脉实而满，四逆头热。春夏为顺，秋冬为逆。左寸逢实，心热咽干。
　　右寸逢实，气壅痰厥。左关腹胀胁疼，右关食难化克。左尺小便涩难，右尺热凝粪结。
　　虚为虚候，气血耗散，惊悸恍惚，倦痿汗出。虚大阳虚，病属内伤。夏虚伤暑，身热汗泄。
　　轻按见虚，随位而别。左寸昏运，右寸下血。左关眼花，右关倦泄。左尺阴痿，右尺泻作。尺虚寸搏，血崩可决。肝肾并虚，则死不治。虚候宜补，右气左血，浮阳沉阴，尺寸仿例。
　　洪为热候，随宜而制。浮洪无力，虚火宜益。沉洪有力，实火宜泻。洪紧痈疽，洪长壮热。
　　洪涩而弦，谓之三克。加以浮沉，随位而决。浮洪沉小，表强里怯。浮细沉洪反推，洪转细兮病退。砒伤洪数暴吐，气弱暮洪朝细。服药有效脉形，今昨细洪互变。老人六脉浮洪，两寸洪盛俱逆。一部独洪病推，少壮逢洪可济。心微而肺洪盛，左胁一点之疼。心肝浮弦沉洪，肩背痛因提挈。肺脾浮洪沉涩，食少腹膨，浮细沉洪，睡中汗出。
　　细为少气不足之候。前细后大气短，前大后细脱血。六脉匀细，男平而女怀胎。洪细不调，病忌泻兼厥逆。浮沉细为气虚不足，偏宜虚怯。
　　紧为疼候，寒邪搏击。浮紧或涩兼之，俱属伤寒之始，无汗寒热鼻干，头背俱疼强直。左寸浮紧伤寒，沉紧则为心气。右寸浮紧头疼，兼大痰鸣喘急，沉紧滑为咳痰，沉洪紧为喉痹。左关浮紧筋疼，沉紧胁疼寒郁。右关浮紧腹膨，沉紧腹疼吐食。尺逢浮紧 痛，按涩则为耳闭，沉紧溲涩腹疼，细紧小肠疝气。
　　缓为风热，肤顽痿痹。洪缓湿热，细缓寒湿。小儿风热，缓生急死。浮缓伤风，兼大同议，自汗寒热而鼽，头背俱疼而急。寸逢浮缓，左右俱主伤风，左逢沉缓健忘，右为短气左关浮缓风运，沉缓气虚。右关浮缓腹膨，沉缓少食。从容和缓为平。尺逢浮缓足痿。左尺沉缓，溲频月水多来；右尺沉缓，泄泻肠风入胃。
　　长为气治，兼诸濡滑为平。心长神全，尺长期颐可卜。老逢长濡寿悠，急为胃气不足。浮洪而长，颠狂热深。伤寒热长，阳明热伏。沉细而长为积，高下须分。左寸胸膈虚胀，右寸痰郁。
　　左关肝气胁疼，右关则属脾胃。兼洪伤于肉荤，兼滑伤于酒冰，兼涩鸡腐所伤，兼弦菜果之滞，兼濡酒伤则泻，兼急腹疼。左尺经水愆期，右尺疝气。
　　短为气虚，胀疼虚吐。上短下长，痛在头顼；下短上充，清在腰足。
　　促为阳盛，为狂为怒。五积于中，脉因而阻。渐退则生，渐进不救。病后得之，幽期甚速。
　　结为阴盛，阳无所附。浮结四肢浮肿，沉结大便下红，一结一升，再结二升。浮沉结而侵内，多阴少阳为蛊。伤寒结代，心悸虚故。
　　代为气衰，其死可卜。宜于风家，痛极妊妇。
　　牢为里实，胃气不足。胁痛疲痨，胀满气促。
　　革为虚寒，半产崩漏，虚泻失血，精气不固。暴病可生，久病命殂。
　　弦为气敛，痨疟拘急，积饮寒热，阴虚冷痹。浮弦无力，外伤风邪。弦紧为寒，弦缓为湿，弦滑为痰，弦细少气。春病无弦，失主非宜。秋深弦盛，金虚木实。弦状多同，土逢木抑。弦急而散，杂病不吉。大抵十人九弦，兼之濡滑为胃。兼急则为疼痛，兼洪则为火炽。弦多胃少曰病，但弦无胃曰死。左浮弦涩，夏与秋逢为疟。按之即滑，热多寒少奚疑。弦兼洪盛，先宜解邪散热。
　　左关虚弱，邪轻补剂方施。左浮弦濡，气虚脊痛。浮沉弦涩，痰盛荣亏。沉小弦涩，虚汗无分盗自。右洪弦急，阴虚火旺难医。左寸浮弦沉大，心气之痛。浮弦而大按涩，痫发如痴。右寸浮弦沉大，病因痰火所为。浮大虚为鼻窒，兼弦头痛有时。左关逢弦，须审浮沉之异，浮阳沉阴，内寒外热之持，浮阴沉阳，寒热及之。右关浮弦，胸膨噫气。浮弦按涩，易饱易饥。弦细倦眠，浮弦急为砂发。弦细而急，肝之真臧形脾。尺浮弦急，下部为痛。沉弦细涩，阴证寒羁。双弦为饮，并出而细。左寸稀涎上溢，关尺胁痛而推。
　　动为体疼，劳惊崩泻，在阳出汗，在阴发热。
　　散为血耗，表强里怯。浮洪兼散，夏月本体。伤寒逢散，证忌咳逆。寻常散多非宜，产后解索宜益。
　　伏因有积，脉藏不出。伏细少气，伏数热厥。左寸脉伏，神不守舍。右寸逢伏，毒发寅午戌年。关尺伏逢，为积或因痛极。
　　芤为失血之候，审位高低而出，在上吐衄痰红，在下崩漏下血。
　　濡为气虚之候，表虚少气为原。左寸心惊噫气。左关体弱目昏。左尺伤精阴痿，小水频数血崩。右寸虚汗，或为痔漏下血。右关食积，右尺虚泻未宁。
　　微为血少之候，不能冲灌其经。六脉俱微产绝，肝肾俱微同评。左寸微盗汗，右寸微恶寒。
</div>
    <div class="pagination">
<a href="古今医统大全_page36.html">上一页</a><span>...</span><a href="古今医统大全_page32.html">32</a><a href="古今医统大全_page33.html">33</a><a href="古今医统大全_page34.html">34</a><a href="古今医统大全_page35.html">35</a><a href="古今医统大全_page36.html">36</a><span class="current-page">37</span><a href="古今医统大全_page38.html">38</a><a href="古今医统大全_page39.html">39</a><a href="古今医统大全_page40.html">40</a><a href="古今医统大全_page41.html">41</a><a href="古今医统大全_page42.html">42</a><span>...</span><a href="古今医统大全_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
