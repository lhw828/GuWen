<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 15 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 15 页/共 40 页</h1>
    <div class="content">　　[肾病门]阳痿不举

　　阳痿而不振者，乃平日过于琢削，日泄其肾中之水，而肾中之火，亦日消也。盖水去而火亦去，必然之理。

　　如一家人口，厨下无水，何以为炊？必有水而后取柴炭以煮饭，不则空铛也。方用：熟地（一两）山萸（四钱）远志（一钱）巴戟（一钱）肉苁蓉（一钱）杜仲（一钱）肉桂（二钱）茯神（二钱）人参（三钱）枸杞（三钱）白术（五钱）水煎服。

　　〔一剂起，二剂强，三剂妙。此方用熟地于补水之中则火起，而不愁炎烧之祸，自然煮汤可饮，煮米可食，断不致焦釜沸干，或虞爆碎也。〕

　　[肾病门]疝气

　　此症方用去铃丸：生姜一斤，将姜汁入茴香内浸一宿，入青盐二两，和匀，同炒研为米，酒糊为丸，每服三十丸，温酒或米饮送下。

　　[肾病门]肾子痛

　　肾子大痛，方用：泽泻（一钱）陈皮（一钱）赤茯苓（一钱）丹皮（五分）小茴香（五分）枳壳（五分）苍术（五分）山楂（四分）苏梗（四分）姜、水煎服。

　　又方

　　酒炒大茴香、酒炒小茴香、赤石脂（）、广木香，各等分，研末和匀，乌梅肉捣烂为丸，如梧子大，空心每服十五丸，葱、酒汤送下，立效。

　　[肾病门]偏坠

　　此症方用：小茴香、猪苓等分，微炒为末，空心盐水冲服（原缺分量）。

　　又热盐熨，甚神效。

　　[杂方]统治诸疮

　　方用：天花粉（五钱）生甘草（二两）金银花（四两）蒲公英（二两）当归（二两）水煎服。

　　二剂痊愈。此方消毒，大有奇功，诸痈诸疽，不论部位，皆治之。〔金银花能内消疮毒，然非多用，则力轻难以成功。生甘草一味，已足解毒，况又用之于金银花内，益足以散邪而益正，蒲公英阳明经药也，且能散结逐邪；天花粉消痰圣药；当归活血，是其专功，今血活而痈自愈。此方之所以奇而肆也。〕

　　[杂方]疮毒

　　〔治小疮毒，如神，方用：〕金银花（一两）当归（一两）蒲公英（一两）荆芥（一钱）连翘（一钱）甘草（三钱）水煎服。

　　〔一剂轻，二剂消，三剂愈。此明治之妙法，人亦宜知之，不可忽也。头上疮最不可用升药，切忌切忌！下病宜升，而上病不宜升也。头上疮最宜用降火之药。〕

　　[杂方]头面上疮

　　治头面上疮，方用：金银花（二两）当归（一两）川芎（五钱）桔梗（三钱）蒲公英（三钱）黄芩（一钱）甘草（五钱）水煎服。

　　二剂全消。治头面上疮，不可用升提之药，最宜用降火之药，切记之。

　　[杂方]黄水疮

　　〔凡毒水流入何处，即生大水泡疮，名为黄水疮，手少动之即破，此热毒郁于皮毛也，当以汤洗之即愈。方用：〕雄黄（五钱）防风（五钱）〔二味用水十碗，煎数沸，去滓取汁，洗疮上即愈。〕

　　[杂方]身上手足疮疽

　　身上手足之疮疽，方用：金银花（三钱）当归（一两）蒲公英（三钱）天花粉（五钱）甘草（三钱）芙蓉叶（七片，如无叶，用根三钱）水煎服。

　　[杂方]腿上湿疮

　　治腿上湿疮方：榆条（一两）椿条（一两）桑条（一两）槐条（一两）荆芥（一两）当归（一两）葱胡（一摄）蒜瓣（一摄）川椒（一撮）水十碗，煎五碗洗。洗后，敷以银杏散：银朱（一两）杏仁（五钱）京粉（五钱）研细末。

　　[杂方]疥疮

　　〔皮毛治法者，感轻之症，病未深入营卫，从皮毛上治之也。如疥疮、黄水疮、痱疮，此等之症，不必用汤药。疥疮用：〕大枫子（三钱）人言（一钱）核桃仁（三钱）水银（一钱）研为细末，捣为六丸，晚间于心窝上，用一丸以手旋转之，一夜一丸。病轻者用三、四丸即愈，病重者再配一料可愈。

　　[杂方]阴虚双蛾

　　阴虚双蛾，方用：附子（一钱），盐水炒，每用一片，含口中，后以六味地黄汤，大剂饮之。

　　外治法：引火下行，用附子一个为末，醋调，贴涌泉穴。或吴茱萸一两、白面五钱，水调，贴涌泉穴。急针刺少高，则咽喉有一线之路矣。

　　[杂方]洗眼仙方

　　防风（五分）硼砂（一厘）胆矾（二厘半）同煎水洗之立愈。

　　[杂方]洗眼奇方

　　方出《道藏》，不论瞽目、犯土、云雾、风眼、火眼、昏花，久洗自明。〔方〕用：皮硝（六钱）桑白皮（一两）水煎。

　　每遇日期，热洗数十次。正月初五、二月初二、三月初三、四月初九、五月初五、六月初四、七月初三、八月初十、九月十二、十月十二，十一月初四、十二月初四。

　　以上吉星日子，乃通光明也。其方千金不易，屡用屡效。

　　[杂方]明目补肾方

　　小红枣（十二枚，冷水洗净去核）甘枸杞（三钱）马料豆（四钱）水二碗，煎一碗，早晨空心连汤共食之。

　　[杂方]饮砒毒

　　用生甘草三两，（水煎汤），加羊血半碗，和匀饮之，立吐而愈。若饮之不吐，速用：大黄（二两）甘草（五钱）白矾（一两）当归（三两）水煎汤数碗饮之，立时大吐即生。

　　[杂方]破伤风

　　破伤风，方用：蝉退（蜕）去净头足，为末五钱，用好酒一碗，煎滚，入末调匀，服之立效。

　　[杂方]喉闭

　　治喉闭方：用梧桐子一、二十粒，研细，少加醋，服下痰去自愈。

　　[杂方]疯狗咬伤

　　方用：手指甲焙黄为末，黄酒冲服，发汗即愈。忌房事百日。

　　[杂方]时行瘟病

</div>
    <div class="pagination">
<a href="傅青主男科重编考释_page14.html">上一页</a><span>...</span><a href="傅青主男科重编考释_page10.html">10</a><a href="傅青主男科重编考释_page11.html">11</a><a href="傅青主男科重编考释_page12.html">12</a><a href="傅青主男科重编考释_page13.html">13</a><a href="傅青主男科重编考释_page14.html">14</a><span class="current-page">15</span><a href="傅青主男科重编考释_page16.html">16</a><a href="傅青主男科重编考释_page17.html">17</a><a href="傅青主男科重编考释_page18.html">18</a><a href="傅青主男科重编考释_page19.html">19</a><a href="傅青主男科重编考释_page20.html">20</a><span>...</span><a href="傅青主男科重编考释_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
