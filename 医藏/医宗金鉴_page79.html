<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 79 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 79 页/共 424 页</h1>
    <div class="content">　　脉浮而数，浮为风，数为虚，风为热，虚为寒，风虚相搏，则洒淅恶寒也。

　　【按】

　　数为虚之「虚」字，当是「热」字。「风为热，虚为寒」二句当是衍文。风虚相搏之「虚」字，亦当是「热」字。

　　【注】

　　风寒在表则脉浮紧，风热在表则脉浮数，表受风邪，故洒淅恶寒也。

　　诸脉浮数，当发热而洒淅恶寒，若有痛处，饮食如常者，蓄积有脓也。

　　【注】

　　诸脉浮数，谓寸、关、尺六脉俱浮数也。浮则为风，数则为热，风热遏郁于表，则当发热而洒淅恶寒也。若有隐痛之处，饮食如常者，非表邪之诊，乃内痈蓄积有脓之诊于此知浮数之脉，不可概为风热也。

　　【集注】

　　王肯堂曰：人身有焮肿痛楚处，未有不自觉者，此条所言，必是内痈，故曰：蓄积有脓也。如胃脘痈，肺痈，肠痈，皆各有辨，而胃痈之脉，人迎反盛，未有不误以为伤寒者，故宜察之。

　　程应旄曰：脉证似伤寒，若不于若有痛处，饮食如常之证参酌，而误以辛温发散，助其阳热，否则误以寒凉彻热，遏住邪气，滋害深矣。

　　张璐曰：若为焮肿，为热壅经络；若无肿处，必邪留藏府，随内外而发痈脓也。

　　脉浮而大，浮为风虚，大为气强，风气相搏，必成瘾疹，身体为痒，痒者名泄风，久久为痂癞。

　　【注】

　　六脉俱浮而大，浮为风虚，大为气强，强者热也，风热相搏，必成瘾疹也。身体为痒痒者肌虚，热气外薄故也，名为泄风，若久不愈，则成痂癞。痂癞，疥，癣、疠、癞之类是也。

　　【集注】

　　成无己曰：痂癞者，疠风也，眉少发稀，身有干疮而腥臭，经云：脉风成疠是也。

　　朱震亨曰：经云：诸痒为虚，血燥不荣肌腠，所以痒也。

　　方有执曰：经云：外在腠理，则为泄风。

　　寸口诸微亡阳，诸濡亡血，诸弱发热，诸紧为寒，诸乘寒者则为厥，郁冒不仁，以胃无谷气，脾涩不通，口急不能言，战而栗也。

　　【按】

　　濡，浮而无力，候阳虚也，岂有亡血之理？弱，沉而无力，候阴虚也，岂止发热而已？诸濡亡血，当是诸濡卫虚；诸弱发热，当是诸弱荣虚。

　　【注】

　　寸口者，指寸、关、尺三部而言也。诸微，谓凡病见微脉，皆亡阳也。诸濡，谓凡病见濡脉，皆卫虚也。诸弱，谓凡病见弱脉，皆荣虚也。诸紧，谓凡病见紧脉，皆为寒也。诸乘寒者，谓诸微濡弱脉，亡阳荣卫不足之人，一病即见残贼。紧脉则为寒乘病厥也。厥于中者，郁冒昏迷，不知痛痒；厥于经者，战栗口噤不能言语，以平日胃虚损谷，脾虚不运，中虚不胜外邪也。

　　【集注】

　　程知曰：诸乘寒者，则以阳极虚，而阴寒直乘之也，故为厥逆。其所以昏冒不知人强直而无觉者，则以胃无谷气，脾不流通，故使口噤不能言，外战内栗而厥也。

　　问曰：曾为人所难，紧脉从何而来？师曰：假令亡汗若吐，以肺里寒，故令脉紧也；假令欬者，坐饮冷水，故令脉紧也；假令下利，以胃中虚冷，故令脉紧也。

　　【注】

　　此详申上条，诸亡阳荣卫不足之人，而见紧脉之义也。曾为人所难，问紧脉为寒实之诊，虚冷亦见紧脉，是从何而来也？师曰：假令其亡汗表虚，若吐胸虚，下利里虚寒邪乘虚为病，或外感寒邪，或内饮冷水，或中寒阴化，皆令脉紧也。若与浮同见无汗，则为伤寒实邪；有汗，则为亡阳虚邪。与沉同见，腹痛不便，则为中寒实邪腹痛下利，则为中寒虚邪。由此推之，凡诸实脉从虚化者，即未可谓之实矣。

　　【集注】

　　程应旄曰：紧则为寒，称曰乘脉，今复列之残贼何义？曰：虚则为人乘，实则乘人凡脉皆然，不独紧也。

　　寸口脉微，尺脉紧，其人虚损多汗，知阴常在，绝不见阳也。

　　【注】

　　上条以浮沉见微紧，此条以寸尺见微紧，皆阴盛阳亡之诊，故曰：知阴常在，绝不见阳也。祗曰：虚损多汗者，略言之也。

　　【集注】

　　程知曰：言寸微、尺紧为虚损多汗之证也。寸微弱为亡阳，尺紧疾为阴胜，阴胜于内阳绝于外，故为虚损多汗。

　　师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着复衣，冬月盛寒，欲裸其身，所以然者阳微则恶寒，阴弱则发热，此医发其汗，使阳气微，又大下之，令阴气弱，五月之时阳气在表，胃中虚冷，以阳气内微，不能胜冷，故欲着复衣。十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知血亡也。

　　【按】

　　「又阴脉迟涩，故知血亡也」二句，与上文义不属，非有阙文，即是衍文。

　　【注】

　　病人脉微而涩，询之为医大发其汗，又数大下之，所以致此病也。其人亡血，略辞也谓亡其血气也。气亡则阳微，阳微则恶寒；血亡则阴弱，阴弱则发热；阳微阴弱故病当恶寒后乃发热也。轻者邪不留连，遇所不胜时则愈；重者无休止时，即遇所不胜尤甚也。然恶寒虽遇夏月盛热，欲着复衣，所以然者，五月之时，阳气在外，胃中虚冷，大发其汗，令阳气微，故不胜寒也。发热虽遇冬月盛寒，欲裸其身，所以然者十一月之时，阳气在内，胃中烦热，又数下之，令阴气弱，故不能胜热也。此即论中所谓热在骨髓，寒在皮肤；寒在骨髓，热在皮肤，沉痼寒热之病也。

　　【集注】

　　王肯堂曰：非必遇夏乃寒，遇冬乃热也，此但立其例，论其理耳。

　　寸口脉微而缓，微者卫气□，疏则其肤空，缓则胃气实，实则谷消而水化也，谷入于胃，脉道乃行，水入于经，其血乃成。荣盛则其肤必□，三焦绝经，名曰血崩。

　　【注】

　　寸口脉微而缓，微者卫气□，□则其表空虚也；缓者胃气实，实则消化水谷也。壳入于胃，脉道之气乃行；水入于经，脉络之血乃成。今荣愈而盛卫愈□，血愈多而气愈少，气血失其经常之道，故曰：三焦绝经。气不能制血，血不能归经，故血妄行而崩也。

　　【集注】

　　成无己曰：卫气者，温分肉，肥腠理，卫气既□，皮肤不得温，肥则空虚也。经曰：缓者胃气有余，有余为实，故云：缓者胃气实。『内经』曰：食入于胃，淫精于脉是谷入于胃，脉道乃行也。『针经』曰：饮而液渗于络，合和于血，是水入于经，其血乃成也。经，常也。三焦者气之道路，卫气□则气不循常度，故三焦绝其常度也。

　　方有执曰：□言不能固护，实犹言强也。谷入于胃，至其血乃成，乃承上文谷消而水化也。阴血大下，而曰崩者，言其不能止静，如山坏之势也。

　　寸口脉微而涩，微者卫气不行，涩者荣气不逮，荣卫不能相将，三焦无所仰，身体痹不仁，荣气不足，则烦疼口难言，卫气虚，则恶寒数欠，三焦不归其部，上焦不归者噫而酢吞；中焦不归者，不能消谷引食；下焦不归者，则遗溲。

</div>
    <div class="pagination">
<a href="医宗金鉴_page78.html">上一页</a><span>...</span><a href="医宗金鉴_page74.html">74</a><a href="医宗金鉴_page75.html">75</a><a href="医宗金鉴_page76.html">76</a><a href="医宗金鉴_page77.html">77</a><a href="医宗金鉴_page78.html">78</a><span class="current-page">79</span><a href="医宗金鉴_page80.html">80</a><a href="医宗金鉴_page81.html">81</a><a href="医宗金鉴_page82.html">82</a><a href="医宗金鉴_page83.html">83</a><a href="医宗金鉴_page84.html">84</a><span>...</span><a href="医宗金鉴_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
