<!DOCTYPE html>
<html>
<head>
    <meta charset="UTF-8">
    <title>证治汇补 - 第 13 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治汇补 - 第 13 页/共 73 页</h1>
    <div class="content">　　捣为丸。鸡子大。每服一丸。水煎服。

　　生地黄饮子 治虚热血症。

　　生地 熟地 黄芩 地骨皮 天门冬 白芍药 甘草 银柴胡 麦门冬 黄 （各等分）

　　水煎。

　　理中汤 治血症久不止。属中焦脾胃虚寒不能统血者。（方见中寒）

　　建中汤（仲景） 治脾虚肝旺。中气衰馁而失血。症属虚寒者。

　　肉桂 甘草（炙各一钱半） 芍药（三钱） 大枣（二枚） 胶饴（半合） 生姜（一钱半）

　　水煎服。 加当归、白术人参。以治血家虚寒症。

　　逍遥散 治肝虚内热血症。（方见火症）

　　麦冬饮子 治肺虚内热血症。

　　麦冬 黄 当归 生地 人参 五味子 阿胶 挟痰。加贝母。

　　水煎服。

　　地黄汤 治肾家阴虚血症。

　　归脾汤 治劳心过度血症。（二方俱见中风）

　　异功散 治脾虚血症。食少泻多者。

　　人参 白术 茯苓（各一钱半） 甘草 陈皮（各七分） 姜（三片） 枣（二枚）

　　即六君子汤减去半夏。以血家忌用半夏也。

　　生脉散 能养脾保肺。随所见症。或与地黄汤同用。或与异功散合用。（方见暑症）

　　补中益气汤 治失血久而元气下陷者。

　　人参养荣汤 治血症心肝脾三经荣卫两虚者。（二方俱见中风）

　　清宁膏 治血家脾肺肾三经俱虚。不可寒凉又不可温燥者。

　　葳蕤 橘红 百合 贝母 甘草 桔梗 龙眼 薏苡仁 麦门冬 石斛 生地 白术河水煎膏。空心。滚汤化下五匙。此方亦可作煎剂服。如病患胸膈不宽。食少作胀者。减去生地。如咳痰不清。嗽甚见血者。减去白术。

　　八味丸 治血病上热下寒。两足清冷。尺脉微细者。（方见中风）

　　卷之二　内因门

　　痰症

　　大意痰属湿。津液所化。（杂着）行则为液。聚则为痰。流则为津。止则为涎。（绳墨）百病中多有兼痰者。（丹溪）

　　内因人之气道。贵乎清顺。则津液流通。何痰之有。若外为风暑燥湿之侵。内为惊怒忧思之扰。饮食劳倦。酒色无节。荣卫不清。气血浊败。熏蒸津液。痰乃生焉。（汇补）

　　外候痰之为物。随气升降。无处不到。为喘为嗽。为呕为泻。为眩晕心嘈。为怔忡惊悸。为寒热肿痛。为痞满膈塞。

　　或胸胁辘辘如雷鸣。或浑身习习如虫行。或身中结核。不红不肿。或颈项成块。似 非 。或塞于咽喉。状若梅核。或出于咯吐。形若桃胶。或胸臆间如有二气交纽。或背心中常作一点冰冷。或皮间赤肿如火。或心下寒痛如冰。或一肢肿硬麻木。或胁梢癖积成形。或骨节刺痛无常。或腰腿酸刺无形。或吐冷涎绿水黑汁。或梦烟火剑戟丛生。或大小便脓。或关格不通。或走马喉痹。或齿痛耳鸣。以至劳瘵癫痫。失音瘫痪。

　　妇人经闭带下。小儿惊风搐搦。甚或无端见鬼。似祟非祟。悉属痰候。（王隐君）

　　痰分五脏生于脾。多腹痛膨胀。或二便不通。名曰清痰。或四肢倦怠。或久泻积垢。或淋浊带淫。名曰湿痰。若挟食积痰血。内成窠囊癖块。外为痞满坚硬。又名食痰。留于胃脘。多吞酸嘈杂。呕吐少食。噎膈嗳气。名曰郁痰。或上冲头面烘热。或眉棱鼻 作痛。名曰火痰。若因饮酒。干呕嗳气。腹痛作泻。名曰酒痰。升于肺。则塞窍鼾睡。喘息有声。名曰中痰。若略有感冒。便发哮嗽。呀呷有声。名曰伏痰。若咽干鼻燥。咳嗽喉痛。名曰燥痰。久之凝结胸臆。稠粘难咯。名曰老痰。七情过多。痰滞咽喉。咯之不出。咽之不下。胸胁痞满。名曰气痰。迷于心为心痛惊悸。怔忡恍惚。梦寐奇怪。妄言见祟。癫狂痫喑。名曰惊痰。动于肝。多眩晕头风。眼目 动。耳叶搔痒。左瘫右痪。麻木蜷跛。名曰风痰。停于膈上。一臂不遂。时复转移一臂。蓄于胁下。胁痛干呕。寒热往来。名曰痰饮。聚于肾。多胫膝酸软。腰背强痛。骨节冷痹。牵连隐痛。名曰寒痰。又名虚痰。（入门）

　　痰病分辨痰症初起。停留中焦。头痛寒热。类外感表症。久则停于脾肺。潮咳夜重。类内伤阴火。又痰饮流注。肢节疼痛。类风家痹症。但痰病胸满食减。肌色如故。脉滑或细为异。（入门）

　　痰症察色昔肥今瘦者。痰也。眼胞目下。如烟熏黑者。痰也。目睛微定。临时转动者。亦痰也。眼黑而行步呻吟。举动艰难。遍身疼痛者。痰入骨也。眼黑而面带土色。四肢痿痹。屈伸不便者。风湿痰也。（汇补）

　　痰分形色新而轻者。形色清白稀薄。咯之易出。气味亦淡。久而重者。黄浊稠粘。咯之难出。渐成恶味。（入门）但伤风者。

　　痰必清薄而上有浮沫小泡。伤热者。痰必浓浓而难化。内虚者。痰亦清薄而易于化水。又味甜者属脾热。

　　味腥者属肺热。味咸者属肾虚。味苦者属胆热。色青者属肝风。色黑者属肾水。大抵黑色为肾虚水泛。气不归元。色红为火盛凌金。血不及变。所以红痰必劳损病症居多。最宜慎重。（汇补）

　　痰症脉法左右关上滑大者。膈上有痰。又关脉洪者。痰随火动。关脉伏者。痰因气滞。若痰症得涩脉者。卒难得开。必费调理。有病患一臂不遂。时复转移一臂。其脉沉细者。非风也。必有痰饮在上焦。

　　痰似杂症痰饮变生诸症。形似种种杂病。不当为诸杂病牵掣作名。且以治痰为先。痰饮消则诸症愈。如头风眉棱角痛。累用风剂不效。投痰药收功。如赤眼羞明涩痛。与以凉药弗瘳。畀痰剂获效。凡此之类。不一而足。散在各症。不能繁引。智者悟之。（三锡）

　　痰症总治热痰则清之。湿痰则燥之。风痰则散之。郁痰则开之。顽痰则软之。食痰则消之。在胸臆者吐之。在肠胃者下之。（节斋）此为实人立法也。若肺虚有痰者。宜保肺以滋其津液。脾虚有痰者。宜培脾以化其痰涎。肾虚有痰者。宜补肾以引其归藏。（汇补）

　　痰兼火治有因热而生痰者。有因痰而生热者。故痰即有形之火。火即无形之痰。（绳山）然究而论之。痰之未病。即身中真阴也。火之未病。即身中真阳也。苟不能平调。六欲七情。交相为害。偏胜浮越。痰得火而沸腾。火得痰而煽炽。或升于心肺。或留于脾胃。或渗于经络。或散于四肢。或滞于皮肤。或溢于咽喉。种种不同。治者欲清痰之标。必先顾其本。欲辨火微甚。须明气盛衰。盖元气盛者火必实。元气虚者火必虚。能调元气之盛衰。而痰火相安于无事矣。（汇补）

　　痰兼气治痰之在内者。为涎为饮。为癖为积。攻冲胀痛。皆属气滞。（时珍）然有二种之分。痰随气升者。导痰先须顺气。

　　（严氏）积痰阻气者。顺气须先逐痰。（玉机）可见逐痰理气。各审先后。有理气而痰自顺者。治其微也。有逐痰而气方畅者。治其甚也。（徐春甫）

　　痰分燥湿痰之外出者。为咳为咯。皆属于肺。为嗽为吐。皆属于脾。亦有二者之分。从嗽吐来者为湿痰。因脾为湿土。

　　喜温燥而恶寒湿。故二陈、二术为要药。从咳咯来者为燥痰。因肺为燥金。喜清润而恶温燥。故二母、二冬、桔梗为要药。二者易治。鲜不危殆。（汇补）

　　痰兼脾肺脾肺二家。往往病则俱病者。因脾为生痰之源。肺为贮痰之器。脏气恒相通也。故外症既现咳嗽稠痰。喉干鼻燥之肺病。又现心嘈倒饱。食少泻多之脾虚。此时若以燥药补脾。则碍肺。以润药利肺。则碍脾。当斟酌于二者之中。拣去苦寒香燥。务以平调为主。泽及脾胃。而肺痰自平。不必专用清肺化痰诸药。盖脾有生肺之功。肺无扶脾之力也。（汇补）宜异功散。加苡仁、麦冬、石斛、桔梗、山药、扁豆、莲心之属。

　　虚痰补脾痰之动。出于脾。（丹溪）凡衰弱之人。脾虚不运。清浊停留。津液凝滞。变为痰饮者。其痰清晨愈多。其色稀白。

　　其味亦淡。宜实脾养胃。使脾胃调和。饮食运化。而痰自不生。故治痰不知理脾。失其治也。（汇补）

　　虚痰补肾痰之源。出于肾。故劳损之人。肾中火衰。不能收摄邪水。冷痰上泛者。宜益火之原。或肾热阴虚。不能配制阳火。咸痰上溢者。宜壮水之主。（汇补）

　　虚痰忌吐痰之在身。如木之津。如鱼之涎。遍身上下。无处不到。（节斋）故虚痰上溢者。宜补气行痰。若过用吐药。则无以滋养经络。变为肾枯骨痿。（仲景）

　　虚痰忌下虚弱之人。中焦有痰而生病者。胃气亦赖所养。卒不可攻。攻尽则愈虚。（丹溪）所以治痰用利药过多。中气受伤。而痰反易生。（汇补）

</div>
    <div class="pagination">
<a href="证治汇补_page12.html">上一页</a><span>...</span><a href="证治汇补_page8.html">8</a><a href="证治汇补_page9.html">9</a><a href="证治汇补_page10.html">10</a><a href="证治汇补_page11.html">11</a><a href="证治汇补_page12.html">12</a><span class="current-page">13</span><a href="证治汇补_page14.html">14</a><a href="证治汇补_page15.html">15</a><a href="证治汇补_page16.html">16</a><a href="证治汇补_page17.html">17</a><a href="证治汇补_page18.html">18</a><span>...</span><a href="证治汇补_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
