<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 18 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 18 页/共 44 页</h1>
    <div class="content">　　温热

　　温热病者，乃感冒时令之温邪热邪为病，发于三、四五、六月者是也。世俗不知，概以春夏秋三时感冒，俱称为伤寒，辄用仲景节庵诸书，发表温里之法，误杀苍生，不得不辨。今将四时感冒症脉病名，逐一详明，庶不误治。夫伤寒者，乃大雪以后为终之气，足太阳寒水司令，冰冻严寒，触冒寒邪，即头疼发热恶寒，身疼腰痛，脊强无汗，脉浮而紧，此寒邪伤于太阳营分，故谓伤寒，麻黄汤主之。若头疼发热恶风，自汗脉浮而缓，此风邪伤于太阳卫分，即为伤风，桂枝汤主之。若头疼发热恶寒，身疼腰疼脊强，无汗烦躁，脉浮而紧，此风寒两伤营卫，大青龙汤主之。三证总为伤寒，此则宜遵二氏之书治法，喻嘉言之《尚论篇》，陶节庵之《家秘的本》，《杀车槌法》所并宜深玩也。立春以后为初之气，厥阴风木司令，或初春寒气应去而未去，如见上项太阳诸症，仍为伤寒，宜以前汤小剂发表，或用九味羌活汤加减治之。若值天气温暄，微温之风，人感即病，谓之风温症。显往来寒热，头痛恶风，口苦咽干，目眩耳聋，胸胁肋髀俱痛，不能转侧，或恶心呕吐，胃脘当心而痛，自汗脉弦，邪在足少阳也，当以辛凉轻散，小柴胡汤加减治之，内以甘寒和解，与冬伤于风，感不即病，至春温令伏风内发而为风温迥异。须知初春时令，或寒或温或热不一，当细辨明，随症施治。清明以后，为二之气，少阴君火司令，感冒温风，则手厥阴心包代心君为病，以心为君主，义不受邪故也。其症头痛，或不痛，但身热，始起微恶寒无汗，心中澹澹大动，或烦躁发疹，左手脉洪而盛，此受时令温邪为病，名曰温病，与冬伤于寒，伏匿至春，而发为温病不同。宜柴胡丹皮汤，煎服探吐，以取微汗解表，经谓火郁发之之意也。芒种以后，为三之气，手少阳相火司令，感冒热邪，则三焦经络受病，其症头痛发热，恶风自汗，目锐 连耳后痛，耳鸣耳聋，眩晕咽痛，肩 肘臂外廉皆痛，或烦躁发斑，右手脉洪而盛，此受时令热邪为病，名曰热病，宜柴胡丹皮汤，探吐解表。盖温热感冒，皆入手经，不在足经受病，如遇传变，则当随其所传，或手经或足经之现症治法处方，此治温热之大纲也。然在大暑小暑之时，又有中暑一症。

　　即《金匮》云：太阳中热者喝是也。汗出恶寒，身热而渴，其脉必虚，当用人参白虎汤〔详在暑门。〕立秋以后，为四之气，太阴湿士司令，然湿土寄旺于四季之末，长夏湿病最多，若一身尽痛发热，身色如熏黄，此即《金匮》云：湿家之为病也。治宜羌活四苓散，加茵陈、山栀之属。〔当从湿门参治。〕寒露以后，为五之气，阳明燥金司令，若身热微头痛，洒淅恶寒，即秋时感凉，谓之燥病，治宜羌防香苏散，表散其邪为主。若嘉言云：诸气愤郁，诸痰喘呕，咳不止而出白血死者，谓之燥病，乃伤于内者为言，故制清燥救肺汤，皆滋阴清凉之品，施于火热刑金，肺气受伤者宜之，设以治外感清凉时气之燥，则以凉投凉，病必增剧，可不辨欤！经曰：治病必求其本，必先岁气，盖有其时，必有其气，有其气，必有其经络脏腑受邪，故曰：乘春则肝先受之，乘夏则心先受之，乘季夏则脾先受之，乘秋则肺先受之，乘冬则肾先受之，以故温热之邪，是应心主包络三焦受之而无疑也。夫春温风木，夏热君相暑火，长夏湿土，秋凉燥金，冬寒寒水，谓之六淫，正气感之而病，各随其气，而命其名，施其治，已明于前。若春应温而反寒，夏应热而反凉，秋应凉而反热，冬应寒而反温，即风火暑湿燥寒之客气流行，如临于春夏秋冬六位主气之上，故与时令有异。如太阳寒水，加于盛夏则寒，即为感寒，君相加于隆冬则暖，即为冬温。

　　但客气为病，沿家合巷，长幼相似，乃天地流行之气感人所致，第当取其风火暑湿燥寒之客气一邪而为主治，世混称非时感冒，概作伤寒治之，误矣！又谓瘟疫，更出不经，若伏邪内发之温病，经曰：冬伤于寒，春必温病。又曰：冬不藏精者，春必病温。此言致温病之由也。其温病之症，仲景曰：太阳病发热而渴，不恶寒者为温病。盖冬伤于寒，足太阳先受之，若冬不藏精之人。寒直入肾，多从太阳始者，受于阴而发于阳也。春令阳气发越，邪亦从之内出，故发热；津液为伏邪煎熬所伤，故渴；表无邪，故不恶寒。又曰：风温为病，脉阴阳俱浮。盖肾与膀胱，一脏一腑，同时病发，所以其脉阴阳俱浮，自汗出，身重多眠，鼻必鼾，语言难出，一一尽显少阴本症。此言冬伤于风，至春发为风温之病，必兼上言太阳病，发热而渴，不恶寒之症，不可汗，又不可下，若误汗误下，是促其亡也。故遇春令始病即见口渴，舌苔干燥，心烦小便黄赤，咳喘气急等症，外显身热不恶寒，即是冬伤于寒，春必病温之症。因寒邪伏匿，郁久壅热，暗耗肾水，至春发出。其病最重，百中难救六、七。若始病即见口渴，舌苔干燥等症，外又头痛发热恶寒者。乃兼感时令之邪，外内合发，与一脏一腑〔如肾与膀胱，脾与胃，肝与胆俱伤。〕两感伤寒相似，不治之症。但两感乃邪从外入，而合发则内外两邪相合为病，不可不辨。大法治伏邪而发为温病、风温之症，当用辛凉，微汗透表，兼以养阴，顾其津液，清热调胃。便实者，仅用疏利，不可大下，恐伤阴气，致变坏症。然又当推《难经》云：温病之脉，行在诸经，不知何经而动，各随其经所在而取之。夫邪之所在，其气必虚，所以伏邪内发，乃随脏腑虚处而发，如水之流行，洼先受之，必审邪发何经，则随经施治。如见头项痛，腰脊强，则从太阳治；如见目痛鼻干不得卧，自汗谵语，大渴心烦，则从阳明治之；如见胸胁痛，耳聋，寒热往来，呕而口苦，则从少阳治；如见腹满咽干，吐而食不下，自利而腹疼，则从太阴治；如见口燥舌干而渴，心烦但欲寐，则从少阴治；如见烦满、囊缩、消渴，气上冲心，心中热痛，饥不欲食，食则吐蛔，下之利不止者，则从厥阴治之。当推伤寒表里之法用药，所以仲景于此不出方，而实有对症之方存焉，即当各随其所得而攻之也。余论温热症治，而因叙四时六气感人之病，以及客气流行，伏邪内发，为温病风温之症，使学人因时以辨症定名，因症以察脉用药，勿徒以伤寒概六气之病。又当推经言有者求之，无者求之，但见何经的症，即用何经治法，不可固执拘板不移，始可无误。要知温热之病，解表则与伤寒用麻、桂甘热不同，如遇传变阳明少阳三阴诸经，及手经诸症，或清热，或攻里，或救虚，总不外伤寒治法，一言以蔽之曰：存津液。此治温病之大要也。

　　卷六·射集　温热

　　伤寒温病附方

　　麻黄汤 治冬月正伤寒，太阳经营分受邪〔寒则伤营。〕头痛发热恶寒，〔膀胱经脉，上额入络脑，还出别下项，故太阳头痛自额至巅顶脑后。痛连风府，寒邪外束，则玄府闭，阳气不得散越，乃郁而为热，寒邪在表，不得复任寒，故恶寒，〕身疼腰痛脊强，〔膀胱经脉循肩 内挟脊抵腰中，贯臀入 。寒伤营血不利，故经脉所过皆痛。〕无汗，〔寒主闭藏，故令无汗。〕脉浮而紧，〔寒气刚劲，故令脉紧。〕体重，呕逆喘满，皆伤寒之的症。〔阴凝血滞故体重，寒气客胃故呕逆，肺气壅逆故喘满。〕麻黄〔辛热，开腠发汗。〕 桂枝〔入营驱寒，各五分至一钱。〕 杏仁〔泄肺利气。〕 甘草〔扶中散邪。〕羌活香苏散，可代此方。〔热服用浓被复首取汗，待汗干，轻轻揭去，中病即止，不得多服，多则反致别病。服之汗差者，需再煎服，服至三剂，汗不出者己成坏病，宜随症治之。〕按此汤虽太阳经发汗重剂，实兼发散肺经之邪。夫邪必从皮毛而入，皮毛为肺之合，肺主卫气，包罗一身，是症虽属太阳，而肺实受邪气，故轻则时兼面赤拂郁，咳嗽有痰胸满。重则为喘，皆肺气愤郁也。

　　凡用发汗药，宜审病患有无宿疾，不可轻汗。如咽喉干燥者，〔津液素亏也。〕不可发汗，淋家不可发汗，〔膀胱为热所闭，气化不行也。〕发汗则便血。〔膀胱愈扰，而血从小便出矣，〕疮家〔肌表素虚，营血暗亏。〕虽伤寒头痛身痛，不可发汗，汗出则痉。〔外风袭虚，内血不盈也。〕亡血家不可发汗，发汗则寒栗而振。〔以阴亡则阳孤无偶，汗则阳从外越，阴阳两竭也。〕素多汗家重发汗，必恍惚心乱，〔再汗则血少。〕小便已阴疼，〔小肠之血亦伤。〕尺中脉微者，〔里阴素虚也。〕不可发汗。尺中脉迟者，〔元阳素薄，营血衰少。〕不可发汗。脉沉者〔即邪在里者。〕不可发汗。诸虚者，〔如劳倦阴虚，经行经断，胎漏新产等症。〕不可发汗。总是相人津液之奥旨。然表有邪，不汗何从而出？但不可用麻桂重剂大发其汗，只宜轻剂则微汗，如羌防香苏散，九味羌活汤之属，或加建中气之药，或加生津液之品，活法对症，加减治之。其用下之法，亦然。发动气汗者死。〔动气者，藏气不调，不拘脐之或上或下，或左或右，按之不移，或痛，筑筑跳动者是也。〕或发少阴汗，则动血死，〔或从口鼻出，或从目出，谓之下厥上竭。〕误用麻黄，令人汗多亡阳，将发披入水盆中，足露出外，用炒糯米半升，龙骨、牡蛎、麻黄根各一两，研末，周身扑之，温经益元汤加减救之。亦有不可用桂、附者，须活泼泼地运用。

　　桂枝汤 治冬月正伤风，太阳经卫分受邪，〔风则伤卫。〕头痛发热恶风，〔风在表，表实，故发热恶风未有不兼恶寒者。〕脊强自汗，〔卫伤则无以周卫津液，故令自汗。〕脉浮而缓，〔卫气不能鼓也。〕鼻鸣干呕，亦伤风之的症。〔鼻鸣者，阳邪上壅也，干呕者，阳邪上逆也。〕桂枝〔辛甘发散为阳，故用以治风。〕 芍药〔营未受邪，恐桂走泄阴气，故用白芍酸以收之。〕 炙甘草〔扶中气以散邪。〕 生姜〔辛热发散。〕 大枣〔同姜行脾中之津液而和其营卫。〕羌防香苏散，去苏叶加白芍可代。〔温服，须臾吸稀粥，以助药力，复被令遍身微似有汗，不可令如水流，病必不除，若不汗，仍根据前法服。〕按，桂枝汤一方，专和营卫。但桂枝气味俱薄，其力易尽，助以热粥，补胃气而益气血之源，使胃气旺而营卫充，则药力行而风邪散，不传于内。盖三时感冒，皆是风邪为病，皆可效用此法。要知药入于胃，全赖胃气转运，所以邪在太阳及虚人感冒，皆不当禁其饮食，若传胃府，则粒米不可妄投，恐助胃中实邪，经所谓勿盛盛也。及传少阳，须少食以助胃气，以御少阳之邪。至传三阴，亦以胃气为主。今人一遇感冒，辄禁其饮食，病者亦甘忍饥饿，更且发表剂中，杂投消导，致胃虚邪陷，病剧至死，是惧食复之故也。帝问：病热当何禁之，岐伯曰：病热少愈，食肉则复，多食则遗。因胃中余热未除，食气与病气相并，则两热相合，致流连不解，故名曰遗，原为食肉多食所致，未尝禁其不食也。故凡病患能食者，即可少少与之，不能食者，莫之强与，此要法也。

　　此汤本为解肌，但取微汗，不使太过，太过则邪未入而先扰其营，甚则汗不止而亡阳，不及则邪欲出而尚闭其门，必至病不除而生变。若其人脉浮紧，发热汗不出者，不可与也。伤寒误用白芍，则寒邪无出路，当须识此，勿令误也。凡服桂枝汤吐者，以湿热素盛，其后必吐脓血也。吐逆则热愈淫溢于上焦，蒸为败浊。又酒客病，不可与桂枝汤，因平索湿热搏结胸中，得汤则呕，以酒客不喜甘故也。宜用辛凉，以彻其热，辛苦以消其湿。

　　大青龙汤〔即麻黄桂枝二汤合用，去芍药加石膏。〕治冬月风寒两伤营卫，头疼发热恶寒，身疼腰痛脊强，无汗烦躁，〔皆伤寒之症，而兼烦躁则风之征矣，风因寒纠缠，不能自汗外泄，气郁热蒸，故发烦躁。〕脉浮而紧。

　　麻黄〔去节〕 桂枝〔去皮〕 杏仁〔去皮尖研。〕 甘草〔炙〕 石膏〔生研〕生姜 大枣〔切碎〕 羌防香苏散加石膏可代。〔温服取微汗。〕此汤主发汗以解烦躁，麻桂二汤合用而去芍者，恐助寒邪沉滞之性也。凡病之因寒者，热易郁，加石膏祛其郁热，气虽寒而味则辛，辛则散也。经曰：阳之汗似天地之雨，名曰大青龙者，言其声势之张，而兴云致雨之骤也。若脉微弱，汗出恶风而烦躁，则是少阴亡阳之症，脉浮弱，汗出恶风而不烦躁，即风伤卫症，皆不可服，服之则汗多亡阳而厥逆，津液枯少，筋血失养而跳动，以真武汤救之。

　　温经益元汤〔即十全大补汤，去川芎：加附子、陈皮。仲景只用姜、附、术、苓、芍，名真武汤，方中已备。〕治发汗太过，卫虚亡阳，汗出不止，或汗后大虚，心下悸。〔心亡津液，肾气凌心。〕头眩，〔阴气上逆，阳虚无主也。〕身 动振振欲 地。〔汗多气血皆虚，不能荣养筋骨，其身不能主持，故为脉振摇也。 者辟也避也，心神恍惚，似乎全无外廓，欲擗地而避也，处其内即避虚就实之意也。〕人参 黄 白术 甘草 附子 肉桂 熟地 生地 当归 白芍 陈皮 加姜枣糯米如内热去附、桂。

　　此方总以大补气血为主，果系汗多亡阳，见上诸症，方服之。以上四方，皆治冬月正伤寒，当师其法，不必泥用其药。

　　羌活冲和汤〔即九味羌活汤。〕治春夏秋三时感冒，暴寒头痛，发热恶寒，身疼痛腰脊强，无汗，脉浮而紧。此足太阳经受邪，宜此发散，不与冬时正伤寒同治法。

　　羌活〔太阳解表之主药，二、三钱。〕 防风〔卑贱之卒，随所引而至，一、二钱。〕 川芎〔头痛，用钱许。〕 白芷〔阳明引经之药，钱许。〕 细辛〔手足少阴引经之药，三、四分。不可多用，二味随症去留。〕 苍术〔用五分，伤风自汗去之〕 炙甘草〔调和诸药，五、七分。〕生地〔甘寒养阴，二、三、四钱。〕 黄芩〔苦寒清热，钱许。二味里有热者用之〕。加姜枣。

　　〔调和荣卫。〕按此解表而兼清里之剂，节庵治三时感冒风寒，每用此方，代麻黄、桂枝、青龙等汤。气薄则发泄，故以羌、防、芎、芷、辛、苍之气薄者，散其寒邪：胜热，故用地之甘寒养阴，芩之苦寒清热，以升散诸药，而臣以寒凉，则升者不峻；以寒凉之药，而君以升散，则寒者不滞，甘、枣益其脾胃，而建中营之帜。陶氏极称其神，然未可全用，活法对症加减。自神效也。愚按：此方加减，外以辛凉透表，内以清热养阴，用治冬伤于寒之春温症，极为合法，陶氏之治两感伤寒，头痛发热恶寒，〔少阳症也，〕口燥舌干者，〔少阴症也。〕本方去苍术、白芷，加麦冬、知母、石羔，大剂救之。表症多者，表药为君，里症急者，里药为主，有下症者，可微下之。〔经言：两感必不免于死，此方亦万死一生之兵也。〕香苏散 治感冒风寒，头痛身热恶寒。

　　生香附〔疏表利气，二、三钱〕 紫苏〔辛温散寒，三钱，有汗去之。〕 橘红〔下气消痰，钱许。〕 甘草〔和中辅正，五、七分。〕愚加羌、防、芎、豉，名羌防香苏散，每代前方，引用姜、枣。痰嗽加前胡、杏仁，伤风自汗不止，加白芍，甚者再加生黄 。〔邪在表，须从表解，故以本方散邪， 、芍实表，并而行之。凡治感冒大法，有汗要使无汗，无汗要使有汗，病即易解。〕虚弱者加人参，〔三、五分，即参苏饮法。〕胸胁满闷，加枳壳、桔梗，〔枳壳汤治痞症。〕呕恶加姜汁、半夏，〔血家渴家汗家勿用。〕渴加麦冬、花粉、知母等，甚者再加石膏，腹痛加木香、砂仁，泻者无汗加苍术，有汗加白术。若先伤饮食，内有嗳腐吞酸，痞胀腹满，复感风寒，必左右手俱有力，此为夹食感冒，方可加神曲，麦芽，肉食加山楂。〔解表而消滞食，否则惟宜解表。盖风寒伤表，表里营卫，气郁不行，以致未病所食之物，停滞而不传化，但行解表散邪，使大气一转，食自消化。况方中香、苏、豉、橘，皆利气之品，原有裨于传化之助也。〕此辛温发表之剂，感冒轻浅，而无六经之症可求者，总以疏表利气之药为主，随兼症而加减之，四时通用。

　　小柴胡汤 治足少阳胆经受邪，〔或感春令温风之邪，或受伤寒温邪病传经之邪皆是。〕往来寒热，〔少阳之半表半里之间，邪入而并于阴则寒，出而并于阳则热。〕头角微痛，〔脾土上抵头角故也。〕口苦咽干，〔胆者，咽为之使，邪偏于里，热聚于胆，故口苦咽干。〕目眩耳聋，〔木盛生风故眩晕，胆脉入于耳中，风热上壅，故耳聋，甚者目赤，或耳中上下两边肿痛。〕胸胁苦满，默默不欲饮食，〔抑郁胃气不伸，则水谷亦不消，故默默不欲食。〕心烦喜呕，〔邪乘心则烦，邪乘胃则呕。〕但见一症便是，往来寒热是也。〕不必悉具，此汤主之。

　　柴胡〔味苦微寒，为少阳之表药，二、三钱。〕 黄芩〔邪入内则热，故用之。〕 半夏〔有饮而呕，故同姜用之，各一、二钱。〕 人参〔三、五、七分，中气不虚者去之。〕 甘草〔五、七分。〕 大枣〔二枚。〕 生姜〔二片。〕胸中满，加枳壳，未效再加黄连、栝蒌实。〔合半夏即小陷胸汤。〕胸中烦而不呕，去人参、半夏加栝篓实。〔消胸膈之痰，以除其烦。〕渴者〔邪吸胃津故也。〕去半夏，〔以其滑润利窍，恐重竭其津液也。〕加麦冬、花粉、知母，〔生津止渴。〕甚者则加石膏。〔清热止渴。〕腹中痛，〔邪乘脾也。〕加炒芍药。〔以泻土中之木也，〕胁下痞硬，〔外邪挟痰，搏结少阳之本位。〕去大枣，〔恐其甘能滞气。〕加牡蛎。〔咸寒以软坚痰。〕胁痛，〔少阳本症也。〕加青皮。〔疏通滞气。〕心下悸小便不利者，〔邪郁于中，水饮不输，反挟肾水凌心。〕加茯苓。〔导水以泻肾邪。〕咳嗽〔邪反侮金。〕去人参、大枣，〔恐壅肺气。〕加前胡、杏仁。〔散肺经之邪气。〕大便不实，〔邪乘脾也，〕加白芍、茯苓。如协热下利，口渴甚者，再加黄连、〔清脾中之郁热。〕黄柏。〔坚北方之元阴。〕如兼见目痛鼻干不得卧，〔即少阳阳明症。〕不呕无汗，去半夏加葛根。〔即柴葛解肌之法。〕喜凉恶热，自汗烦躁，口渴饮冷者，合白虎汤加麦冬、竹叶。妇人经水适来适断，热邪乘虚陷入血室，其血必结，寒热如疟，发作有时，〔邪血搏击，正邪纷争，阴阳之胜，势如疟状，故为有时。〕昼日明了，暮则如见鬼，〔肝开窍于目，热血链接，魂不归舍，而反影于目。〕胸胁下满，如结胸状，〔邪聚血结故也。〕谵语者，〔血室之邪冲也。〕加生地、丹参、〔凉血去瘀。〕羚羊角。〔清肝热，祛恶血，胸满胁满，并疗肌热，伏热并除。〕按此治少阳经半表半里之症，乃和解药也。然柴胡欲出表，黄芩欲入里，半夏欲驱痰，动而不和，故仲景去渣复煎，使药性合一，又非和于表，亦非和于里，乃和于中。盖欲解表里之邪，全借胃气敷布，所以方中用人参、甘草、大枣，助胃气以为干旋，使药表里分消，所谓大力者负之而去耳。大抵太阳禁下，阳明禁发汗，利小便，少阳有三禁，不可汗吐下，只此一方和解，随症加减，并无别方。

　　柴胡丹皮汤 治清明以后，少阴君火司令，感冒温风，厥阴心包代心君为病，头痛或不痛，〔脉不循头，故不痛者多。〕但身热，〔风热之邪在表也。〕始起微恶寒无汗，〔少阴所至，为恶寒战栗，邪感心包，热收于内，邪正相搏，郁遏经气，不达于外，所以恶寒，甚者战栗，少顷气达于表，身即发汗。〕心中澹澹大动，〔包络邪盛，故跳动不安。〕或烦躁发疹，〔扰乱为烦，愤怒为躁，心热则烦，骨热则躁。〕左手脉洪大盛。

　　柴胡〔肝胆主药，又为心包、三焦引经之药，故以为君。三钱。〕 丹皮〔清热，心包引经报使之药，故以为臣。一钱。〕 独活〔七分。〕 防风〔一钱。〕 川芎〔七分。〕 淡豉〔三钱。〕 生香附〔皆疏表之药，君以柴胡，臣以丹皮，则能同入心包而散风热之邪。二钱。〕 苏叶〔固无汗，用以开腠。一钱。〕 炙甘草〔和中五分。〕引用姜枣。〔温服，服后取吐，微汗出愈。若未吐而不愈，服之三。四剂自效。〕心中动甚而烦躁者，加生地、麦冬、丹参、玄参。发疹加葛根、薄荷、荆芥、牛蒡子。

　　按此方治三、四、五月感冒时令温邪，疏表之剂。表症未解，而复见里症者，皆当以本方柴胡、丹皮为主，余任去留，另加对症之药治之。治热病之法亦如是，但以柴胡、丹皮为主。

　　柴胡骨皮汤 治芒种以后，手少阳相火司令，感冒热邪，三焦经络受病，头痛发热恶风。〔邪气壅逆故头痛。手经发热，不似足经，惟显忽热忽不热，即是温热之病。邪风在于表，故恶风。〕自汗，〔风火侵入，扰乱阴气故也。〕目锐 连耳后痛，耳鸣耳聋，晕眩咽痛，〔三焦脉从耳后入耳中，却出至目锐 。因热气为之拂郁，故为痛为鸣，为聋为眩。火气搏结，故咽痛。〕肩 肘臂外廉皆痛。〔经脉所过，皆为不利。〕或烦躁发斑。〔三焦脉络心包，故发烦躁。〕右手脉洪而盛。

　　柴胡〔三焦药也。三钱，〕 骨皮〔清热，三焦引经报使之药。一钱五分。〕 防风〔一钱。〕 川芎〔七分。〕 淡豆豉〔三钱。〕 生香附〔君以柴胡，臣以丹皮，亦遂同入三焦，解散热邪，二钱。〕 甘草〔五分，炙。服后以指探取吐，春夏阳气在上，因其高而越之也，如未愈，连服二、三剂。〕汗多，去生香附，加白芍，不止，再加生黄 。〔如兼烦躁发斑等症，则大忌之。〕耳聋，加连翘。〔直入三焦清热。〕眩晕，加天麻。咽痛，加元参、薄荷、桔梗，甚者，再加山豆根。

　　烦躁、加知母、花粉、元参，更甚者，再加犀角。烦闷咳呕足冷，是热邪传于肺胃，发斑之候。若欲出而未出者，加葛根、薄荷、荆芥、牛蒡。〔以升发之，已见斑者，不宜再发。〕若里热炽盛，再加犀角、石膏。胸中满痞闷，〔邪与痰合，壅塞气道故也。凡外邪传里，必先胸次胁，而入胃矣，〕加枳、桔，未效，合小陷胸汤治之。呕吐，〔火邪挟木乘胃，气逆故也。〕宜以竹茹、枇杷叶，甚者，再加芦根汁。如挟痰饮而呕吐者、则加半夏、黄连、竹茹。腹痛，加枳实、橘红。自利，去淡豆豉，合天水散，加芩、连、葛根之属。或热甚渴甚，加寒水石。〔仲景云，此症往往夏末秋初，沿门阁境，患者头痛发热，烦躁口渴 下利溺涩，甚者昼夜百行，或兼发斑疹。世人妄称漏底，殊不知此肠脾胃素蕴湿热，复与时令热邪相合所致，法宜清热解毒表散，切忌下行破气收涩，犯者不救。〕按此方治夏至前后各一月，感冒时令热邪，需散表之剂。以上所列症，因表邪未解，故于疏表方中，加以对症之药，如表解而见某症，即用某症之药治之。又如温病时令，而见热症，热病时令，而见温症，有温热症并见者，或应热反凉，感冒风寒，而见风寒症者，或天阴久雨，外感湿气，而见湿症者，或酷暑横流，触冒暑邪，而见暑症者，必审察明白，即随所见之症，用药施治。全在活法，不可固执。

　　葛根汤〔自制〕治正阳明经病，头痛额痛，〔胃脉循发际至额颅。〕壮热，〔胃主肌肉，故身热尤甚。〕目痛鼻干，〔胃脉挟鼻络于目故也。〕不得卧，〔胃不和则卧不安。〕无汗。〔津液燔灼，故汗难于达外。〕 葛根〔甘平，阳明解表之主药。二、三钱。不呕无汗可用，呕则邪火上逆，不宜升散也。〕 淡豆豉〔三、五钱。〕 薄荷〔豉之苦甘，荷之辛凉，皆能解肌发汗。钱许。〕 麦冬〔三、五钱。〕 知母〔生津，二、三钱。〕 黄芩〔清热。佐以三味，庶葛根无大开肌肉之患。

　　三钱。〕 甘草〔八分。〕此方辛凉解表之剂，乃养汗以开玄府，与开玄府以出汗之法，迥乎不同。盖邪入皮毛，即玄府闭，内气不得泄而生热，非风寒能变热也。但风寒初客，热未久而经中津液未伤，宣其皮毛则玄府开而邪随汗散。若表不解，入客肌肉经络之中，是谓邪在中，壅热日久，经中津液燔灼，汗难达外，昧者徒用风热之药发表，益助热耗阴，而不得汗。仲景解肌和解之法，只用辛凉清解热邪，津液充而汗自涌出肌表。况阳明禁汗，若大开其肌肉，津液尽从外泄，则胃气愈燥而阴立亡矣。

　　竹叶石膏汤〔即白虎汤加竹叶、麦冬。〕治足阳明胃腑受病，喜凉恶热，自汗烦躁，〔邪入于内，故不恶寒而反恶热，热蒸腾达，故自汗。热盛于表，则手足躁扰；热盛于里，则神志烦躁。〕口渴饮冷，〔胃热炽盛，津液耗竭故也。〕咽燥唇裂，〔胃中热极所致。〕舌苔芒刺，〔舌为心苗，胃热冲心，心热则舌上津液结而苔。〕谵语潮热，〔热极神昏，故发谚语。潮热者，以潮水之有信，独于申酉戌为阳明旺时发热也，〕甚则发呃，〔热气壅郁，气不得通而成。〕发厥，〔厥谓手足逆冷也。阳厥必小便短赤，口渴饮冷。〕发斑发狂，脉洪大者。大便不硬，或虽硬而腹无所苦，此汤主之。〔解热止渴生津而退胃热。若兼上症而不大便六、七日，绕脐痛，或腹满痛，手不可按，转矢气者，此胃家实之的据，有燥粪也，当以承气汤下之。〕石膏〔最清脾胃之火，欲借其大寒之性，行西方金神白虎清肃之令，而除其炎热。一两至四两。〕 知母〔除烦躁，止消渴。三钱至一两五钱。〕 甘草〔缓其速下。八分至三钱。〕 粳米〔培其胃气，恐大寒则伤胃气也。〕 麦冬〔生其津液，热极必伤津液也。五钱至二两。〕 竹叶〔涤除烦热，五十片至二百片。〕人虚脉弱者，可加人参。〔助胃中天真之气。〕心下硬满，〔邪未入腹不可攻之。〕加桔梗、枳壳、黄连、蒌实。烦躁谵语，加犀角。

　　甚者再加黄连。舌苔亦如之。发呃加竹茹。呕者，加竹茹、枇粑叶，芦根汁。

　　此甘寒清热之剂。仲景以白虎汤加人参，治服表药大汗出后，大烦渴不解，脉洪大者。大汗出则津液外亡，大烦渴，内热极。又治渴欲次水，无表症者，谓无头痛发热恶寒身疼无汗等症也。又治伤寒无大热，口燥渴心烦，背微恶寒者，无大热，表热已少；燥渴心烦，是里热偏多；背微恶寒，是表邪将罢，比通身恶寒不同。里热炽盛，急当清解。又治伤寒吐下后七、八日不解，热结在里，表里俱热，时时恶风，大渴，舌上干燥而烦，欲饮水数升者。里热炽盛，不急清解，则津液立竭，所以在表微风，不必拘泥；况表风原不禁白虎汤也。但此汤必渴欲饮冷者方服之。饮冷之法，不可不与，亦不可过与。〔梨汁、藕汁、蔗浆、西瓜皆可与之〕。不大渴者，里热尚微，不能消水，不可服也。若失血家发热微汗，口渴心烦，甚至目赤面红，六脉豁大空虚，谓之血虚发热，当以六味地黄汤加减治之，误服白虎者死。仲淳云：伤寒温热，时疫诸病，三阳症中，往往多带阳明者，以手阳明大肠与肺为表里，同开窍于鼻，足阳明胃与脾为表里，同开窍于口，凡邪气必从口鼻而入，故兼阳明症者独多，不可不知。此方投之得当，其效如神。按：吴又可言阴症为罕有之病，阳症似阴者，比比皆是。盖伤寒温热瘟疫诸病，传入胃家，阳气内郁，不能外布，即便四逆。若肥盛之体，尤易壅闭；亢阳已极，遂通身如冰；因热极气道壅闭，遂脉微欲绝，所谓阳厥也。仲景云：热深者厥亦深，热微者厥亦微。故微者但手足冷，深者冷过肘膝，脉沉而微。更剧则通身冰冷，甚或指甲青黑，肌肤血凝，青紫成片，六脉无力，或微或绝。以上脉症，悉似真阴，审其内症，必气喷如火，咽干口臭，舌苔芒刺，渴欲冷饮，谵语太息，喜凉恶热，心腹胀满，按之痛甚，大便燥结，或协热下利，或热结傍流，必臭秽殊常，小便赤涩作痛，若误引节庵冷过肘膝，便是阴症，及脉有力为阳，无力为阴之说，而竟投附子理中四逆等汤，下咽必毙。夫温热瘟疫，热病也，从无感寒，阴自何来？即传经伤寒，亦系阴病，与直中阴经不同，何得一见厥冷，便疑为冷症耶？竹叶石膏汤加竹茹、芦根。治胃中热气壅郁，气逆发呃，或再加枳实、栝蒌。

　　此方以清胃热降逆气为主。按发呃一症，有因热因寒，因痰因食，因瘀血，因大虚之不同，须以别症相参施治。如因胃中痰饮所阻，气逆而呃者，二陈汤加旋复代赭石治之。若因胃中饮食所阻，气逆而呃者，沉、砂、枳、橘、青皮、槟榔之属。若因胃中实热，失下而呃，大便不通，脉来有力者，当用承气汤下之。若因胃中热，瘀血而呃者，犀角地黄汤加降香、玉金、桃仁、羚羊角之属。如阴伤胃而呃，或冷气逆上者，丁香、柿蒂、沉、砂、吴茱萸之属，甚者，加桂，附，挟虚者再加人参。若因吐下后，及久病产后，老人虚人，阴气大亏，阳气暴逆，自脐下直冲至胸嗌间而呃者，最凶之兆。在热病中，大概属热实者居多，或清或下，随宜用药，凡呃声重者可治，呃声轻者不治。经曰：病深者其声哕是也。

　　竹叶石膏化斑汤 治发疹发斑。疹属少阴，小红点行于皮肤之中，或不出者，或出而随没，又随出者。班属少阳，大红点显于皮肤之上，势甚者，发热一、二日即出，六、七日乃退；势缓者，发热四、五日方出，一、二日即退。有随出随退者，有发过再发者。有稀疏几点者为轻，有稠密如麸者为重。实时令热邪，传于肺胃，而发为斑疹。盖斑重而疹轻也。斑疹已见者，通用此治之。

　　竹叶石膏汤〔清解肺胃之邪热。〕 加犀角〔散邪清热，凉血解毒。〕 元参〔壮水制火。〕斑盛加青黛，热毒内盛，合黄连解毒汤。〔量症轻重制剂大小，中病即止，勿使太过。〕咳嗽加贝母花粉，〔自初发以至发后，总以清热消痰为治。〕喘者〔热邪壅肺故也。〕加桑皮、茅根、栝蒌实。

　　按斑疹及小儿痧痘，皆属肺胃火热，不必根据症施治，惟宜治本，解二经之邪热，则诸症自退，斑之方萌，与蚊迹相似，发斑多见于胸腹，蚊迹多见于四肢。病患昏 ，先红后赤者斑也；病患安静，先红后黄者，蚊迹也。须看斑色鲜红者吉，紫赤者险，淡白者危，黑色者死。斑既发出，须得脉洪数有力，身温足温易治；若脉沉小足冷，元气虚弱者难医。滑伯仁曰：脉者血气之波澜，发斑则血散于肌肤，故脉小或绝无。凡斑欲出未出之时，治宜清凉辛散为主，最忌酸收，误施温补，祸不旋踵。药用葛根散阳明之郁火，薄荷解太阴之风热，荆芥散风热，治疮毒，牛蒡开毛窍，除热毒。总以透斑为主。如里热炽盛，可加犀角，寒而不滞，其性走散故也。或合白虎汤，俟斑透，即以化斑汤加减治之。若人虚脉弱者少加人参，参本肺热所忌，不得已而用之，以扶元气，而兼化斑。斑症慎勿发汗，汗则斑烂。又不可下，下则斑毒内陷，症反变剧。若大便燥结，以元明粉润之，或用猪胆汁导之。凡发斑吐泻者多吉；以阳明之热得解，即表里分消之义也。治泻慎勿止泻，惟用黄连、茯、甘、升、葛之属，则泻自止。如便脓血，是热邪下陷也，大忌止涩，宜芩连以清热毒，茯、甘以调脾胃，升、葛以散热邪，加滑石末调服，取其行积滞，逐凝血也。

　　竹叶石膏汤加犀角、金汁 治热邪传胃冲心，神乱发狂，妄言骂詈，不避亲疏。〔神明昏乱故也。〕甚则弃衣而走，〔热盛于身也。〕登高而歌，逾垣上屋，〔阳邪刚盛，故履步失常，〕目赤唇焦，舌干齿燥，大渴饮水，小便短赤，〔皆里热炽盛之所致，〕大便不结者，〔肠胃热盛，而传化失常也。〕急以此汤大剂频频灌之。

　　竹叶〔一百五十片。〕 石膏〔四两。〕 知母〔一两五钱。〕 甘草〔五钱。〕 麦冬〔二两。〕 犀角尖〔凉心清热，一两。〕 金汁〔治阳毒发狂，陈久者一大杯。〕此方治足阳明胃实发狂，便不结者用之。如大便不通，当用承气汤急下之。凡发狂难制，以醋泼火炭上，烟冲入鼻即安。一切热病热邪传里，亢极无解，用黄连一两，或芒硝煎水，井中顿冷，浸新青布搭胸上，热即换之，热势稍退即除去，床前宜置冰水。行此法者，水可以灭火，寒可以除热，外可以安内。经曰：水行渍之，和其中和，可使毕已。此之谓也。

　　三黄石膏汤 治热病壮热，无汗烦躁，〔壮热无汗，表未解也。兼见烦躁渴炊等症，是表里热盛，故津耗无汗。〕鼻干面红，〔阳明火邪，上行燎面。经云：面热者胃病也。〕目赤唇焦，舌干齿燥〔胃脉入上齿中故也。〕大渴饮水，狂叫欲走，脉洪而数。

　　黄连 黄芩 黄柏 黑山栀〔各二、三钱。〕 石膏〔三、四两。〕 知母〔两许。〕甘草〔三钱。即黄连解毒汤合白虎汤，清里热以救津液。〕 薄荷〔三钱。〕 淡豉〔解肌透汗，微汗则解，一两。〕此方因表里俱热，故内外分消其势，兵之分击者也。若无壮热俱表症，惟大便燥结不通，及舌卷囊缩难治者，本方去薄荷、淡豉，加大黄、芒硝，名三黄巨胜汤，权用劫之，间有可生者。

　　黄连解毒汤 治三焦大热，烦躁，舌苔错语，〔上焦热也。错语者，杂之谓。谵语者，数数更端之谓，其声高。郑声者，只将一事一语，郑重谆复，其声低。乃精气夺之候也。故曰实则谵语，虚则郑声。〕呻吟，〔下焦热也，肾在声为呻，气郁则呻吟。〕干呕不眠，〔中焦热也。〕脉数。宜用黄连〔泻中焦之火。〕 黄芩〔泻上焦之火。〕 黄柏〔泻下焦之火。〕 栀子〔泻三焦火，屈曲下行。各一钱至三钱。〕如狂言躁乱，〔温热之邪传入心包，乃似狂非狂，非胃实发狂可下之比，〕或喜笑不休，〔心包本病。以心在声为笑。〕加生地、麦冬、犀角，心悸亦如之。渴加麦冬、花粉。大渴合白虎汤。干呕合竹茹汤。烦躁加犀角、生地。脉热小便不利者，加麦冬、知母。

　　小便数，〔是热邪传入中焦，逼迫下行，火性急速故也，〕倍黄柏，加知母。此苦寒清热之剂，通上中下三焦而治之。按舌苔之症，邪热在表，则不生苔；在半表半里，则生白苔；传里则生黄苔，热甚则芒刺干燥。若见黑苔芒刺，刮去即生者难治。夏令时火邪火，内外合烧，故易生黑苔芒刺，尚有可生，冬令见之必死。又有舌苔如黑漆之光者，舌为心苗，应南方火，譬如火之自焚，初则红，过则薪为炭而色黑，热之极矣。亦有舌上无苔，而赤紫干光者，皆因邪热灼干肾水，不能上溉于心，火无制，自焚而死。

　　治舌苔之法，如见少阳症，即用小柴胡汤去人参、半夏，加知母、花粉。如自汗烦躁，大渴饮水者，用竹叶石膏汤合本方加减，黄连泻心火，为必用之药，有下症者，用承气汤。自利者本方加减治之。一切苔状，湿滑者吉，燥涩者凶。白苔亦有干硬如沙皮者，因津液干燥，邪虽入胃，不能变黄也。凡见舌苔，俱用井水浸青布拭净，以薄荷末同蜜不时擦之。熬氏云：见红色，热蓄于内也，随症清之。又有舌裂舌硬舌短舌长舌卷，皆邪热胜，真气危，或清或下，随病制宜。热病多舌出，有病愈而不能入者，冰片少许，涂舌即入。有舌肿满口，蒲黄为末渗上，即愈。

　　小陷胸汤 治误下，热邪乘虚陷入，与痰饮搏结胸间，谓之结胸病。〔误下，心下满而硬痛者为结胸，但满而不痛者为痞。〕小结胸病心下硬满，按之则痛，〔与大结胸之从心上至少腹硬满而痛不可近者较轻〕。脉浮滑者。〔外邪陷入原微，与大结胸之寸脉浮关脉沉紧者，亦不同。〕黄连〔清解热邪，一、二钱。〕 栝蒌实〔能洗涤胸膈中垢腻郁热。一，二枚捣。〕 半夏〔善消痰饮。一、二钱。渴易花粉。〕 可加尖槟榔〔性能散结，破滞降气，下行最速。一、二钱。〕如挟热下利，心下痞者，去半夏，调服益元散。

　　此方清热开结化痰，虽治误下结胸之主方，然未经误下，而外邪传入胸中，与痰相合，壅塞气道，胸中心下满闷，或痛或不痛者，亦可借用。如有兼症，另加对症之药治之。

　　泻心汤 治心下痞结。

　　大黄〔攻痞。〕 黄连 黄芩〔清热。〕此苦寒清热攻下之剂。宜小剂微下，恐陷邪未入腹，不可攻也，戒之戒之。

　　竹茹汤 食谷欲呕者属阳明，非少阳也。胸中烦热者，此方主之。

　　竹茹〔善疏气逆，一、二、三钱。〕 枇杷叶〔长于降气。三、五大片，姜汁炙。〕 芦根〔独入阳明，清热下降。三、四两，或汁一大杯服更妙。〕 麦冬〔清胃止呕。三、五钱。〕 吐蛔〔胃热如沸，蛔不自安，下既不通，必出自上。〕合白虎汤，〔清胃热则蛔安。〕去甘草，〔盖蛔得甘则动于上也。〕或合解毒汤，〔蛔见苦则安。〕俱加乌梅。〔蛔得酸则静。此症勿认胃寒误用姜、桂。〕此治挟热呕吐之良方也。如过用寒凉，阳明虚寒，口不渴，小便白，方可暂用吴茱萸汤，以下逆气，人参、姜、枣以培胃气，停痰积饮而呕吐者，用芩连二陈汤，虚者用六君子汤，俱加竹茹、姜汁。如病后虚羸少气，气逆而吐者，仲景竹叶石膏汤主之。竹叶、石膏以清余热，参、甘、粳米以补不足，半夏以散逆气。又竹叶能除新久风邪之烦热，能止喘促气盛之上冲，合参、麦等用之，治热而无损其真，导逆而不伤其气。若生姜可以宣偶郁之火，而不能散久凝之热，枳、朴可以下客气有余，而不能降热伤之逆，故皆不用。石膏大寒，病后反用之者，以外感之邪，皆属阳经，阳经之邪，非苦寒之药所能胜，其余邪上逆，何独不然，故必用之以清邪之原也。今人不忌芩连，而但畏石膏，总不知辨症耳。

　　栀子豉汤 治邪在胸膈，心中结痛懊 ，〔懊者烦恼， 者郁闷，邪郁胸中，心不安。〕宜此探吐之。

　　栀子〔苦以涌之。〕 淡豉〔解烦躁，除满闷。〕阳明病无汗，小便不利，心中懊 者，当发黄，加麦冬；如已见黄，加茵陈为君。

</div>
    <div class="pagination">
<a href="顾松园医镜_page17.html">上一页</a><span>...</span><a href="顾松园医镜_page13.html">13</a><a href="顾松园医镜_page14.html">14</a><a href="顾松园医镜_page15.html">15</a><a href="顾松园医镜_page16.html">16</a><a href="顾松园医镜_page17.html">17</a><span class="current-page">18</span><a href="顾松园医镜_page19.html">19</a><a href="顾松园医镜_page20.html">20</a><a href="顾松园医镜_page21.html">21</a><a href="顾松园医镜_page22.html">22</a><a href="顾松园医镜_page23.html">23</a><span>...</span><a href="顾松园医镜_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
