<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 30 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 30 页/共 48 页</h1>
    <div class="content">　　集简方治大小便血刘寄奴为末茶调空心服二钱即止　千金方治折伤瘀血在腹内者刘寄奴骨碎补延胡索各一两水二升煎七合入酒及童子小便各一合顿温服　本事方治汤火灼伤刘寄奴捣末先以糯米浆鸡翎扫上后乃掺末竝不痛亦无痕大验此方凡汤火伤先以盐末掺之防肉不坏后乃掺药为妙　圣惠方治风入疮口肿痛刘寄奴为末掺之即止
　　简误
　　刘寄奴草通行走散之性专入血分病人气血虚脾胃弱易作泄者勿服
　　骨碎补味苦温无毒主破血止血补折伤
　　疏○骨碎补得金气兼得石气石者水之母也味苦气温亦应有辛好生隂处故得隂气为多宜其入足少隂而主骨开耳入血行伤也开元命名其义可思矣甄权用以主骨中毒气风血疼痛五劳六极手足不收上热下冷雷公用以治耳鸣戴元礼用以治痢风足痿软皆入肾强骨之验也
　　主治叅互
　　骨碎补得青盐槐角炒研细擦牙能固齿　灵苑方治虚气攻牙齿痛血出或时痒痛骨碎补二两铜刀细剉瓦锅慢火炒黑为末如常揩齿良久吐之咽下亦可刘松石云此方不独治牙痛极能坚骨固牙益精髓去骨中毒气疼痛牙动将落者数擦立住再不复动经用有神　圣济总录治风虫牙痛骨碎补乳香等分为末糊丸塞孔中名金针丸　苏氏图经治耳鸣耳闭骨碎补削作细条火炮乗热塞之　又方病后发落胡孙姜野蔷薇嫰枝煎汁刷之　仁存方治肠风失血胡孙姜烧存性五钱或酒或米饮服时珍云骨碎补足少隂药也故能入骨治牙及久泄痢昔魏刺史子久泄诸医不效垂殆用此药末入猪肾中煨熟与食顿住盖肾主大小便久泄属肾虚不可专责脾胃也雷公用治耳鸣耳亦肾之窍也戴元礼治痢后下虚不善调养或逺行或房劳或外感致两足痿软或痛或痹遂成痢风宜用独活寄生汤吞虎骨四斤丸仍以骨碎补三分之一同研取汁酒和服之外用杜牛膝杉木节萆薢白芷南星煎汤频频熏洗此亦从肾虚骨痿而治也　雷公云凡采得铜刀刮去黄赤毛细切蜜拌蒸曝用
　　简误
　　不宜与风燥药同用
　　连翘味苦平无毒主寒热鼠瘘瘰疬痈肿恶疮瘿癅结热蛊毒去白虫
　　疏○连翘感清凉之气得金水之性本经虽云味苦平无毒平应作辛乃为得之洁古谓其性凉味苦气味俱薄轻清而浮升也阳也海藏以为隂中阳也入手足少阳手阳明经亦入手少隂心经其主寒热鼠瘘瘰疬瘿癅结热者以上来诸证皆从足少阳胆经气郁有热而成此药正清胆经之热其轻芬芳之气又足以解足少阳之郁气清其热散其郁靡不瘳矣痈肿恶疮无非荣气壅遏卫气郁滞而成清凉以除瘀热芬芳轻以散郁结则荣卫通和而疮肿消矣蛊毒非热非辛则不成热解则蛊自消湿热盛则生虫清其热而苦能泄虫得苦即伏故去白虫甄权用以通利五淋小便不通除心家客热日华子用以通小肠排脓治疮疖止痛通月经东垣用以散诸经血结气聚消肿丹溪用以泻心火除脾胃湿热及治中部血证以为使海藏用以治气秘火炎之耳聋一皆清热散结下气燥湿之功也
　　主治叅互
　　得贝母白芷甘草金银花参薄荷夏枯草白及能消瘰疬加牡鼠粪人爪山豆根蒲公英消乳痈乳岩简便方治瘰疬结核连翘脂麻等分为末时时食
　　之　洁古治项边马刀属少阳经连翘二斤瞿麦一斤大黄三两甘草半两每用一两煎食后热服十余日后炙临泣穴二七壮六十日决效　集验方治痔疮肿痛连翘煎汤熏洗后以刀上飞过绿矾入麝香贴之
　　简误
　　连翘清而无补之药也痈疽已溃勿服火热由于虚者勿服脾胃薄弱易于作泄者勿服
　　续随子味辛温有毒主妇人血结月闭症瘕痃癖瘀血蛊毒鬼疰心腹痛冷气胀满利大小肠除痰饮积聚下恶滞物茎中白汁剥人面皮去防苗如大防一名拒冬一名千金子
　　疏○续随子味辛气温而其性有毒实攻击尅伐之药也长于解蛊毒鬼疰以致腹痛胀满攻积聚下恶滞物及散痰饮至于妇人月闭症瘕痃癖瘀血大小肠不利诸病则各有成病之由当求其本而治不宜槩施盖此药之为用乃以毒攻毒之功也
　　主治叅互
　　圣济录治小便不通脐腹胀痛不可忍用续随子一两铅丹半两同少蜜捣作团瓶盛埋隂处腊月至春末取出研蜜丸梧子大每服二三十丸木通汤下又方治涎积症块续随子三十枚腻粉二钱青黛炒一钱研匀糯米饭丸芡子大每服一丸打碎以大枣一枚烧熟去皮核同嚼冷茶送下半夜后取下积聚恶物为效　崔元亮海上方治蛇咬肿闷欲死用重台六分续随仁七粒捣筛为散酒服方寸匕兼唾和少许涂咬处立效　普济方治黑子疣赘续随子于熟时涂之自落
　　简误
　　病人元气虚脾胃弱大便不固者禁用
　　山豆根味甘寒无毒主解诸药毒止痛消疮肿毒人及马急黄发热欬嗽杀小虫生劎南山谷蔓如豆
　　疏○山豆根得土之冲气而兼感冬寒之令以生故其味甘苦其气寒其性无毒甘所以和毒寒所以除热凡毒必热必辛得清寒之味甘苦之味则诸毒自解譬大人盛徳与物无竞即隂毒忮害遇之不起矣故为解毒清热之上药凡痛必因于热毒解热散则痛自止疮肿自消人马急黄乃血热极所发故必发热热气上熏则发欬嗽诸虫亦湿热所化故悉主之而多获竒效也
　　主治叅互
　　山豆根入散乳毒药中能消乳岩　备急方解中蛊毒密取山豆根水研服少许未定再服已禁声者亦愈　又方治五般急黄山豆根末水服二钱若带蛊气以酒下　又方治赤白滞下山豆根末蜜丸梧子大每服二十丸空腹白汤下三服当自止　又方治头风热痛山豆根末油调涂两太阳　又方治牙龈肿痛山豆根一片含于痛所　永类方治喉痈山豆根磨醋噙之追涎即愈势重不能言者频以鸡翎扫入喉中即引涎出立能言语　经验方治麮豆诸疮烦热甚者水研山豆根汁服少许　备急方治疥癣山豆根末腊猪脂调涂　杨清叟外科治喉风急证牙闗闭水谷不入山豆根白药子等分水煎噙之咽下二三口即愈
　　简误
　　病人虚寒者勿服
　　白附子主心痛血痹面上百病行药势
　　疏○白附子感阳气而生故其味应辛防甘气大温有小毒性燥而升风药中之阳草也东垣谓其纯阳引药势上行是己其主心痛血痹者风寒之邪触心以致痰壅心经则作痛寒湿邪伤血分则成血痹风能胜湿辛温散寒故主之也风性升腾辛温善散故能主面上百病而行药势也日华子用以治中风失音一切冷风气面皯瘢疵李珣用以治诸风冷气足弱无力疥癣风疮隂下湿痒头面斑痕入面脂用丹溪用以治风痰皆袪风燥湿散结之功也
　　主治叅互
　　白附子得南星半夏能豁风痰暴壅而有寒邪者为要药　同胆星全蝎白僵蚕钓藤天竺黄白檀香牛黄能治小儿急惊　济生方治痰厥头痛同天麻半夏南星等分生姜汁浸蒸饼丸菉豆大每服四十丸食后姜汤下　简便方治赤白汗斑白附子硫黄等分为末姜汁调稀茄蔕蘸擦日数次　卫生易简方治面上皯白附子为末卧时浆水洗面以白蜜和涂纸上贴之久久自落
　　简误
　　白附子燥药也似中风证虽痰壅禁用小儿慢惊不宜服
　　鹿藿味苦平无毒主蛊毒女子腰腹痛不乐肠痈瘰疬疡气
　　疏○鹿藿禀地中之隂气以生故其味苦气平无毒入足阳明太隂厥隂经解毒凉血之药也惟其解毒故主蛊毒惟其凉血故主肠痈瘰疬疡气女人以血为主血虚有热则腰腹痛不乐得苦凉之气则热退而血得所养故主女人腰腹痛不乐也方药不复用人亦罕识故不着叅互及简误
　　预知子味苦寒无毒杀虫疗蛊治诸毒传云取二枚缀衣领上遇蛊毒物则闻其有声当便知之有皮殻其实如皂荚子去皮研服之有效
　　疏○预知子感隂寒之气以生故其味苦其气寒其性无毒凡蛊毒多辛热之物所造故宜苦寒以泄其热毒热毒既解则蛊不灵矣凡虫皆湿热所生虫得苦则伏故杀虫之药多苦多寒也此草中之有灵性者故其命名如此又名仙诏子圣知子圣先子蜀人贵重云亦难得采无时其根味苦性极冷其效愈于子山民目为圣无忧冬月采隂干石曰内捣末筛细凡中蛊毒则水煎三钱匕温服立巳日华子又云盍合子温治一切风补五劳七伤其功不可备述并治痃癖气块天行温疾消宿食止烦闷利小便催生解毒药中恶失音发落傅一切蛇虫蚕咬
　　主治叅互
　　和剂局方预知子丸治心气不足精神恍忽言语错妄忪悸烦郁忧愁惨慽善怒多恐健忘少睡夜多异梦寤即惊魇或发狂暴不知人竝宜服此预知子去皮白茯苓枸杞子石菖蒲茯神栢实人参地骨皮逺志山药黄精丹砂等分为末炼蜜丸芡实大每嚼一丸人参汤下　圣惠方治耳卒聋八月取石橊开一孔畱盖入米醋满中盖定麫裹火中煨熟取出入仙诏子黑李子末取水滴耳中脑痛勿惊如此二夜又点一耳
　　简误
　　预知子苦寒能利凡病人脾虚作泄泻者勿服
　　木贼味甘防苦无毒主目疾退翳膜又消积块益肝胆明目疗肠风止痢及妇人月水不断得牛角防麝香治休息痢歴久不差得禹余粮当归芎防疗崩中赤白得槐鹅桑耳肠风下血服之效又与槐子枳实相宜主痔疾出血
　　疏○木贼草感春升之气故应味甘防苦而性则无毒入足厥隂少阳二经血分故首主目疾及退翳膜益肝胆而明目也又疗肠风止痢及妇人月水不断则消之中又有止之义矣其主积块疗肠风止痢及妇人月水不断崩中赤白痔疾出血者皆入血益肝胆之功肝藏血故也
　　主治叅互
　　木贼得谷精草决明子白蒺藜蝉蜕生地黄甘菊花蜜花治目疾久不愈消翳障有竒功　得槐角子桑耳煅存性地榆茜草根治肠痔下血多效　广利方治泻血不止木贼十二分切以水二升煎取八合去滓空心温二分服如人行五里再服　衍义云治小肠膀胱气木贼细剉防焙捣为末沸汤点二钱食前服必效
　　简误
　　目疾由于怒气及暑热伤血暴赤肿痛者非其所任
　　蒲公草味甘平无毒主妇人乳痈肿水煮汁饮之又封之立消
　　疏○蒲公草得水之冲气故其味甘平其性无毒当是入肝入胃解热凉血之要药乳痈属肝经妇人经行后肝经主事故主妇人乳痈肿乳毒竝宜生噉之良
　　主治叅互
　　蒲公草得夏枯草贝母连翘白芷栝楼根橘叶甘草头垢牡鼠粪山豆根山慈菰治一切乳痈毒肿痛及治乳岩为上药　图经治恶刺及狐尿刺摘取根茎白汗涂之惟多涂立差此方出孙思邈千金方其序云余以贞观五年七月十五日夜以左手中指背触着庭木至晓遂患痛不可忍经十日痛日深疮日高大色如熟小豆色尝闻长者之论有此方遂依治之手下即愈痛亦除疮亦即瘥未十日而平复如故杨炎南行方亦着其效云　梅师方治产后不自乳儿畜积乳汁结作痈取蒲公草捣傅肿上日三四度易之　此草单治乳痈及肿毒性既甘平无毒又乏他用故无简误
　　谷精草味辛温无毒主疗喉痹齿风痛及诸疮疥饲马主虫颡毛焦等病
　　疏○谷精草得金气故味辛所言气温者应曰防温故其性无毒入足厥隂经又入足阳明经补肝气之要药也辛能散结防温能通气喉痹者手少隂心火与足少阳相火相扇上壅而成散二经之火则气通而无所结滞矣齿风痛者阳明胃家风火热盛上冲之所致也热则生风风火相搏故发齿风痛也诸疮疥之生皆由于血热诸痛痒疮疡皆属心火药宜辛散故悉主之其用以饲马主虫颡毛焦等病者以马性多热又为风热所伤故主之也以其入肝补益肝气故为治目散翳之上药而本经不载是谓阙文主治叅互
　　谷精草得决明子木贼草甘菊花蜜花生地黄专除目病障翳　集验方治偏正头痛用谷精草一两为末以白麫糊调摊油纸上贴痛处干换　圣惠方治鼻衂不止谷精草为末熟麫汤服二钱　明目方治目中翳膜谷精草防风等分为末米饮服之甚验邵真人济急方治痘后目翳隠涩泪出久而不退
　　用谷精草为末以肺或猪肝片蘸食一方加蛤粉等分同入猪肝内煮熟日食之　卫生家宝方治小儿雀盲至晚或不见物用羯羊肝一具不用水洗竹刀剖开入谷精草一撮瓦礶煮熟日食之屡效忌铁器如不肯食炙熟捣作丸菉豆大每服三十丸茶下保幼大全治小儿中暑吐泻烦渇谷精草烧存性用器覆之放冷为末每冷米饮服半钱　此药味淡性无毒喉痹齿痛目翳之外无他用故不着简误
　　夏枯草味苦辛寒无毒主寒热瘰疬鼠瘘头疮破症散瘿结气脚肿湿痹轻身【土为之使】
　　疏○夏枯草得金水之气故其味苦辛而性寒无毒为治瘰疬鼠瘘之要药入足厥隂少阳经丹溪谓其补厥隂肝家之血又辛能散结苦寒能下泄除热故治一切寒热及消瘰疬鼠瘘破症散瘿结气头疮皆由于热脚肿湿痹无非湿热所成热消结散湿去则三证自除而身亦轻矣
　　主治叅互
　　夏枯草得连翘忍冬藤贝母参薄荷栝楼根紫背天葵蓖麻子仁甘草治一切瘰疬有效　得蒲公草治一切乳痈乳岩方具蒲公草条下　单取数两水煮浓汁入生甘菊紫花地丁忍冬藤连翘白及白敛甘草生地黄白芷半枝莲消一切痈疽肿毒止痛有神此复方也　简要济众方治肝虚目睛疼冷泪不止血脉痛羞明怕日夏枯草半两香附子一两为末每服一钱茶调下　衍义云古方用以烧灰合洁面药初生嫰时作菜食之须浸洗淘去苦水　此草无毒除治瘰疬鼠瘘及散瘿结气消痈肿乳毒之外无别用故不着简误
　　山慈菰根有小毒主痈肿疮瘘瘰疬结核等醋磨傅之亦剥人面皮除皯防
　　疏○山慈菰味辛气寒善散热消结故主痈肿疮瘘瘰疬结核等昔人用醋磨傅今人亦入服药中产处州邃昌县实非金灯花与鹿蹄草叶似车前
　　主治叅互
　　入玉枢丹紫金锭大内观音救苦锭磨傅并服消一切疔肿痈疽解一切蛇虫毒有神方中有大防用此不得服甘草误则杀人　亦入乳岩乳毒方用相宜因无别用故不着简误
　　灯心草味甘寒无毒根及苗主五淋生煮服之败席煮服更良【入药宜用生草】
　　疏○灯心草气味甘寒则无毒可知入心小肠药也其质轻通其性寒味甘淡故能通利小肠热气下行从小便出小肠为心之腑故亦除心经热也
　　主治叅互
　　灯心草以咸卤浸透入鸡子殻中封固煅存性研细加梁上倒挂尘及青鱼胆明矾铜青点咽喉生乳蛾有神效　经验方治小儿夜啼用灯心烧灰涂乳上与吃　胜金方治破伤多用灯心草烂嚼和唾贴之用帛裹血立止　又方治小虫蚁入耳挑不出者以灯心浸油钓出虫
　　简误
　　性专通利虚脱人不宜用
　　马勃味辛平无毒主恶疮马疥一名马庀
　　疏○马勃感土金之气而生故味辛气平而无毒宜其主恶疮马疥及止冻疮也衍义曰去膜以蜜揉拌少以水调呷治喉痹痛则辛散之功也
　　主治叅互
　　经验良方治走马喉痹马屁勃即灰菰熖硝各一两为末每吹一字吐涎血即愈　普济方治久嗽不止马勃为末蜜丸梧子大每服二十丸白汤下即愈斑疮入眼马屁勃蛇皮各五钱皂角子十四个为末入礶内盐泥固济煅存性研每温酒服一钱此阎孝忠集效方也　因无别用故不着简误
　　水蓼主蛇毒捣傅之绞汁服止蛇毒入内心闷煮渍捋脚消气肿
　　疏○水蓼感金水之气而兼有土故味辛性冷而无毒隂中防阳冷而辛所以能解蛇毒入内心闷及水煮渍捋脚消气肿也
　　主治叅互
　　集验方治脚痛成疮先剉水蓼煮汤令温热得所频频淋洗疮干自安　衍义治瘰疬水红子不拘多少微炒一半生用一半同为末好酒调二钱日三服食后夜卧各一服破者亦治
　　海金沙主通利小肠得栀子马牙硝蓬砂共疗伤寒热狂
　　疏○海金沙味甘淡气寒性无毒甘寒淡渗之药故主通利小肠得牙硝栀子皆咸寒苦寒之极又得蓬砂之辛所以能治伤寒热狂大热当利小便此釡底抽薪之义也淡能利窍故治热淋血淋膏淋等病乃手太阳小肠经药也
　　主治叅互
　　夷坚志治热淋急痛海金沙草日中曝之令小干纸衬以杖击之有细沙落纸上旋收之且曝且击以沙尽为度研细煎生甘草汤调服二钱　图经本草治小便不通脐下满闷海金沙一两腊南茶半两捣碎每服三钱生姜甘草煎汤下日二服　仁存方治膏淋如油海金沙滑石各一两甘草梢二钱半为末每服二钱麦门冬煎汤服日二次　普济方治血淋痛涩但利水道则清浊自分海金沙末新汲水或沙糖水服一钱　兰台秘藏治脾湿肿满腹胀如鼓喘不得卧海金沙散用海金沙三钱白术四两甘草半两牵牛子一两半为末每服一钱煎倒流水调下得利为妙元气虚人禁服此方
　　简误
　　海金沙性淡渗而无补益小便不利及诸淋由于肾水真隂不足者勿服
　　草三棱根味甘平温无毒疗产后恶血通月水血结堕胎破积聚症瘕止痛利气一名鸡爪三棱
　　疏○草三棱即鸡爪三棱与京三棱其实一类但以所产之地与形质不同为别耳破散尅削之性一同乎京三棱故叅互简误亦同兹不复赘
　　鹿药味甘温无毒主风血去诸冷益老起阳浸酒服之生姑臧巴西根苗竝似黄精根鹿好食【俗呼鹿跑草又名延寿果】疏○鹿药得土中阳和之气以生故其味甘其气温其性无毒甘能益血甘能入脾甘温益阳气故能主风血去诸冷而益老起阳也当与黄精萎防枸杞之类同科气味和平性本无毒补益之外无别治疗故不着主治简误
　　草石蚕生髙山石上根如箸上有毛节如蚕叶似卷柏山人取浸酒除风破血主溪毒煮食之
　　疏○按草石蚕本经无气味予见明州好事者以水渍羊肚石种之盘生石上俨类蚕形得水石之气性必清寒故能解毒予少时见一老医治毒痢下血久不愈方中有之后予按其法试用良验
　　主治叅互
　　草石蚕同川黄连白芍药各酒浸炒肉豆蔲糯粉裹煨莲肉白藊豆俱炒橘皮炙甘草升麻山查和为末蜜汤调服治久痢不止往往获效当是凉血破瘀血消积滞之功也无别用故不着简误
　　漆姑草气辛烈主漆疮挼研傅之热更易亦主溪毒疮疏○漆姑草藏器云气辛烈然观其多生石间及堦墀隂处必是辛苦寒之药辛能散苦能泄故主漆疮溪毒疮及大人小儿丹毒总之其气味辛凉治一切血热为病之要药也





　　神农本草经疏卷十一
<子部,医家类,神农本草经疏>
　　钦定四库全书
</div>
    <div class="pagination">
<a href="神农本草经疏_page29.html">上一页</a><span>...</span><a href="神农本草经疏_page25.html">25</a><a href="神农本草经疏_page26.html">26</a><a href="神农本草经疏_page27.html">27</a><a href="神农本草经疏_page28.html">28</a><a href="神农本草经疏_page29.html">29</a><span class="current-page">30</span><a href="神农本草经疏_page31.html">31</a><a href="神农本草经疏_page32.html">32</a><a href="神农本草经疏_page33.html">33</a><a href="神农本草经疏_page34.html">34</a><a href="神农本草经疏_page35.html">35</a><span>...</span><a href="神农本草经疏_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
