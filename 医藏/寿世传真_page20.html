<!DOCTYPE html>
<html>
<head>
    <meta charset="UTF-8">
    <title>寿世传真 - 第 20 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世传真 - 第 20 页/共 22 页</h1>
    <div class="content">　　〔宜〕 入大肠。（解毒）切细和酱及猪油炒作菜料，治各痔疮神效。

　　〔忌〕 生食多食，致齿痛唇肿。

　　烟草 性热。

　　〔宜〕 散食胀、风寒湿痹，消滞气停痰，解山岚瘴气。

　　〔忌〕 多食，火气熏灼，耗精损神。

　　此烟草自明·万历年间始出于闽广。其相习食烟之始，以征滇之役，师入瘴地，无不染病，独有一营无恙，因众皆食烟故也。

　　性属纯阳，其气强猛，故下咽即醉。虽散瘴邪，亦耗正气，凡火盛气虚之人，决不可用。

　　食烟醉闷者，噙冷水可解。或红白砂糖亦解。

　　戒烟语：汪三侬曰：近日尚吃烟。予每语人曰：为何以火烧五脏？请看吃烟之管，其中垢腻积满，人之腹内亦必如此，其何以堪。有人闻予言，忽猛醒，誓戒不用。初甚决绝，少焉忆及，便开戒矣。予曰：病酒而禁酒之夫，破戒不待终朝；难产而畏产之妇，好合何须盈月。嗜烟之癖，甚于酒色，惑溺殊可怪也。

　　斋戒语：人能斋戒，本是好念，何可尽非，然须问其发念果属何为。若只为畜类惜生，为福利求佑，为媚悦佞佛，此三者皆可不必也。何也？如谓物与己同类，不宜宰食，则六畜原为人用，圣王立政，令畜五鸡二彘者为何也。且卿大夫食肉，祠先者血食，奉亲者有酒肉，岂皆不仁不慈之事也。如谓福利于己由此可求，世间善食甚多，积善必有余庆。其他善事可以不为，而独借持斋，冀必获福，有是理乎？至谓以慈佞佛，媚而悦之，夫慈本仁德，仁者人也，当以爱人为先。论爱人泛而同类，近而亲友，至切而家庭，皆在当爱。今人于一体人类，漠不相关，独区区惜此畜类，何慈之有。而谓为佛者不论真慈假慈，惟佑持斋之人以为媚己，恐无是佛矣。夫所谓斋者，在明洁其心，内外兼持。一为虔修祀事。当奉祭祖先神明，斋明盛服，饮食必改常。以昭敬也。一为抑制嗜欲。口之于味，为嗜欲之首，人所最难餍足者。而昏志气，生疾病，皆原于此，所谓祸从口出，病从口入者是也。能斋，则滋味淡泊，气血不强悍，主宰清明，肉躯皆得其职矣。一为扶助德行。凡人，见善不能决从，见恶不能决去。一念坚持其斋，捐所甚爱，就所不爱，以此洁诚，增长善念，愈积善功。此皆奉斋者之所为，不缘畜类，不缘福利，不缘媚悦，内外兼持，克己正志。人能克己，方许持斋，不然，徒成痴妄之人而已矣。

　　修养宜堤防疾病第七

　　夫人果能顺六气之和，平七情之戾，使 疾不作，岂不甚善。然疾者，至圣之所慎，惟明哲之人不治已病治未病，既病而需医药，犹临渴而掘井泉，鲜有能济者。况良医难逢，真药莫辨，尝见死于病者十之三，死于医者十之七。盖医之一道，须上知天文，下知地理，中知人事，三者俱明，然后可以语人之疾病。不然，则如无目夜游，无足昼蹑，动致颠仆，而欲愈人之疾者，未之有也。至药之为用，或道地不真，美恶迥别，或市肆多伪，气味全乖，非惟不能中病，反致病增。用者不察，尝试漫施，则下咽不返，死生立判，顾不大可惧耶。所以有服药者之多毙，不药者之反存。岁庚寅，予补选都门。适同宗前辈某，亦候补郡守，侨寓悯忠寺，抱 二年，坚忍不服药，惟调息饮食起居。病无减退，亦未加剧。会密友某至京，诣悯忠寺视疾，力荐良医一人，极称其治病如神。前辈某因怂恿难却，强就延医。密友代为购药，意倍殷勤，且决其旦夕奏效。前辈佯诺之。

　　药虽煎，未沾唇也。越日密友亦病，并非沉 ，即所荐之良医药之。前辈日使家仆问讯，盖答其前意之殷勤也。甫数日，仆忽返告曰：密友某死矣。前辈惋叹不已。未几已病全愈，得补官出都矣。又，族叔陶村公宰来阳，长子婴风寒疾，诸医治莫效。访求一良医，进药数剂，病转甚，势危笃。医来，病者坚拒之。医大言嚷曰：药力不胜病，如再服无效，予甘罪罚。族叔且疑且信，强其子下咽。无何痰起，而气旋绝矣。急索良医，已逃窜无踪。噫，可畏哉。举书籍所传，庸医杀人，不可殚述，此则予所耳而目之者。

　　或者曰：然则医药固可废乎？曰：何可废也，慎之已尔。慎医药莫如慎疾病，慎疾病尤宜知疾病。今为就一身五脏受病之因、辨病之误、免病之诀，分类指示。据病之种类数百，止就所常见而易构者摘录之。俾于未病之先，知所谨惧，庶几不借神楼而普登春台也。

　　按东垣《格致余论·序》谓：故方新病，安有能相值者，泥之且杀人。此编中载病不载方，即此意也。

　　修养宜堤防疾病第七

　　心脏

　　形如未开莲蕊，中有七孔三毛。位居背脊第五椎。各脏皆有系附于心。

　　属火，旺于夏四、五月，色主赤。苦味入心。外通窍于舌。出汁液为汗。在七情主忧乐，在身主血与脉。所藏者神，所恶者热。

　　面色赤者，心热也。好食苦者，心不足也，怔忡善忘者，心虚也。

　　心有病，舌焦苦、喉干、不知五味，无故烦躁，口生疮、作臭，手心足心热。

　　修养宜堤防疾病第七

　　肝脏

　　形如悬瓠，有七叶，左三右四。位居背脊第九椎，乃背中间脊骨第九节也。

　　属木，旺于春正、二月，色主青，酸味入肝。外通窍于目。出汁液为泪。在七情主怒，在身主筋与爪。所统者血，所藏者魂，所恶者风。

　　肝有病，眼生蒙翳，两眼角赤痒，流冷泪，眼下青，转筋，昏睡，善恐，如人将捕之。

　　面色青者，肝盛也。好食酸者，肝不足也。多怯者，肝虚也。多怒者，肝实也。

　　修养宜堤防疾病第七

　　脾脏

　　形如镰刀。附于胃。运动磨消胃内之水谷。

　　属土，旺于四季月，色主黄。甘味入脾。外通窍于口。出汁液为涎。在七情主思虑，在身主肌肉。

　　所藏者志，所恶者湿。

　　面色黄者，脾弱也。好食甜者，脾不足也。

　　脾有病，口淡，不思食，多涎，肌肉消瘦。

　　修养宜堤防疾病第七

　　肺脏

　　形如悬磬，六叶两耳，共八叶。上有气管通至喉间。位居极上，附背脊第三椎，为五脏之华盖。

　　属金，旺于秋七、八月，色主白。辛味入肺。外通窍于鼻。出汁液为涕。在七情主喜，在身主皮毛。所统者气，所藏者魄，所恶者寒。

　　面色淡白无血色者，肺枯也。右颊赤者，肺热也。气短者，肺虚也。背心畏寒者，肺有邪也。

　　肺有病，咳嗽气逆，鼻塞不知香臭，多流清涕，皮肤燥痒。

　　修养宜堤防疾病第七

　　肾脏

　　形如刀豆，有两枚，一左一右。右为命门，乃男子藏精、女子系胞处也。位居下，背脊第十四椎，对脐，附腰。

　　属水，旺于冬十、十一月，色主黑。咸味入肾。外通窍于耳。出汁液为津唾。在七情主欲，在身主骨与齿。所藏者精，所恶者燥。

　　面色黑悴者，肾竭也，齿动而疼者，肾炎也。耳闭耳鸣者，肾虚也。目睛内瞳子昏者，肾亏也。阳事痿而不举者，肾弱也。

　　肾有病，腰中痛，膝冷脚疼或痹，蹲起发昏，体重骨酸，脐下动风牵动，腰低屈难伸。

　　修养宜堤防疾病第七

　　养生以保脾胃为主

　　人以水谷为生，故脾胃为养生之本。故东垣《脾胃论》曰：历观《内经》诸篇而参考之，则元气之充足，皆由胃气无所伤，而后能滋养元气，一有所伤，而元气亦不能充，此诸病之所由生也。即如脏腑脉候，无不皆有胃气，胃气若失，便是凶候。如凡气短气夺而声哑喘急者，此肺脏之胃气败也。神魂失守，昏昧日甚，而畏寒异常者，此心脏之胃气败也。躁扰烦剧，囊缩茎强，而恐惧无已者，此肝胆之胃气败也。胀满不能运，饮食不能入，肉脱，痰壅，而服药不应者，此脾脏之胃气败也。关门不能禁，水泉不能化，热蒸不能退，骨痛之极不能解者，此肾脏之胃气败也。胃强则皆强，胃弱则皆弱。有胃气则生，无胃气则死。所以察病者，必须先察胃气，凡治病者，必须常顾胃气，胃气无损，诸可无虑。

　　缪仲淳《经疏》曰：脾为土脏，胃为之腑，乃后天元气之所自出。胃主纳，脾主消，脾亏则不能消，胃弱则不能纳。饮食少，则后天元气无自而生，精血坐是不足也。《经》曰：损其脾者，调其饮食，节其起居，适其寒温。此至论也。然其要，一在戒暴怒，使肝无不平之气，肝木和，则不贼脾土矣。一在养真火。命门者，火脏也，乃先天元气之所寄，即道家所谓祖气，医家所谓真阳气、真相火也。此真阳真火，每当子后一阳生。生即上升，过中焦、经脾胃则能腐熟水谷，蒸糟粕而化精微，脾气散精，上输于肺，通调水道，由膀胱气化而出，是谓清升浊降，此无病之常也。常人之壮者有三：一者禀赋原浓；二者保啬精神，不妄丧失：三者志气无所拂郁，则年虽迈而犹壮也。苟不慎摄生之道，多欲以伤肾，子后一阳不以时生，不能上升腐化水谷，是火不生土，而脾胃因之日弱也。

</div>
    <div class="pagination">
<a href="寿世传真_page19.html">上一页</a><span>...</span><a href="寿世传真_page15.html">15</a><a href="寿世传真_page16.html">16</a><a href="寿世传真_page17.html">17</a><a href="寿世传真_page18.html">18</a><a href="寿世传真_page19.html">19</a><span class="current-page">20</span><a href="寿世传真_page21.html">21</a><a href="寿世传真_page22.html">22</a><a href="寿世传真_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
