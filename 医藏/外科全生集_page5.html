<!DOCTYPE html>
<html>
<head>
    <meta charset="UTF-8">
    <title>外科全生集 - 第 5 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科全生集 - 第 5 页/共 27 页</h1>
    <div class="content">　　
　　
　　卷一　阳症门
　　蛀发癣
　　取生木鳖片浸数日，入锅煮透，取汤洗，洗后取蜈蚣油搽头，至愈方止。或取草乌切片，炙脆研粉，醋调，日涂三次，数日愈。
　　马曰：先令剃头，汤洗。
　　
　　
　　卷一　阳症门
　　阴顽恶癣
　　以鲜角膏加醋，煎至稠腻，瓷瓶贮之。遇此症，先行剃之，剃后以膏涂之，日剃日敷。
　　俟毒水流尽，再敷数次痊愈。
　　
　　
　　卷一　阳症门
　　痔漏
　　痔漏即肠癖。凡人九窍中有小息肉突起，即如大泽中有小山突出也。不独于肛门一处言痔，故有鼻、眼、牙痔等名。痔分五种，状亦不一，曰牡，曰牝，曰脉，曰肠，曰气。未破谓之痔，已破谓之漏。
　　─肛门边生出数疮，肿而突出，脓溃即散者，牝痔。
　　─肛门边露肉如珠，状如鼠奶，沥血流脓者，牡痔。
　　─肠口颗颗发 ，且痛且痒，血出淋漓者，脉痔。
　　─肛门内结核有血，发寒热，登溷即脱肛者，肠痔。
　　─肛门肿痛，遇怒即发，怒息即安者，气痔。
　　─酒醉即肿痛流血者，酒痔。色痔相同。
　　─每大便有血注不止者，血痔。
　　
　　
　　卷一　阳症门
　　外痔
　　以槐梅膏涂之，痛息，日涂两次，至愈乃止。内服杜痔丸，每早晚各服五钱。
　　
　　
　　卷一　阳症门
　　内痔
　　候登厕翻出肛外，用温水洗净侧卧，其痔尽出，勿使收入。亦有痔自翻出，大如茶杯，形如一菌，粪从菌心而出，痛极难忍，上面如盆，四边高，中心陷下，如菌根。粪后用杜枸杞根捣烂，煎汁热熏温洗，洗净以洞天膏摊如菜碗大，中剪一孔，以一边剪开通孔，烘熔圈于菌根，贴于四边，围护好肉，诚恐上药药汁漓于好肉耳。每取枯痔药一二分，入杯津调，笔蘸拂菌之外面四旁，日夜各拂一次。菌之中心，通连肛门，大忌拂药，倘有流入，大痛难当。
　　拂一两日，毒水流出，菌形渐缩而软。再拂一两日，渐硬而黑，菌边日有脱下。用药一钱，内再增朱砂一分，仍用津调，日夜照拂。俟菌缩小黑硬，再拂，拂至菌根自落痊愈。
　　
　　
　　卷一　阳症门
　　痔漏成管
　　以退管散五钱，黑糖拌，空心陈酒送下，管自退出乃止。或用双鳖丸亦可。
　　
　　
　　卷一　阳症门
　　石疖
　　夏秋头面生红疖，初起取洞天膏贴，周时全消。溃者贴之亦愈。用清暑散煎，俟温，服即无热毒之患。
　　
　　
　　卷一　阳症门
　　大痈溃后议
　　凡大痈溃后，世人每投炙 、炙草，或用半炙半生，殊不知托里散内用人参者，并非以参补虚，不过以参助 ，添其托毒之力，却无补毒之害，而炙 只补气，不能托毒；炙草只补中，不能解毒。倘毒瓦斯未尽，误投炙 、炙草，或用保元、十全等汤，致毒反得补助，毒攻内腑。余之治法，凡遇初溃大痈，止其痛，痛息则毒散，其肿亦退。色转红活，即可无须用参、补托，如须 、草，亦皆用生，不用炙也。惟体虚年老者，投参而 、草则皆炙也。如体旺家贫者，无参亦易收功。
　　马曰：此论极是。何世之疡科，于溃脓以后，每用参、 、炙草以为托里，补住火邪，致疮难愈，甚则毒攻内腑，危殆不救。能取此为法，必无贻误。
　　
　　
　　卷一　有阴有阳症门
　　肺痈肺疽
　　诸患易识，独肺中患毒难觉。有两脚骨疼痛者，有脚骨不痛而舌下生一粒如细豆者，再心口之上，内作微痛，及咳嗽、口干、咽燥，此皆肺中生毒之证也。即用甘、桔各三钱煎服。服下如觉稍安，肺之患毒无疑矣。以犀黄丸十服，服完痊愈。此是预识预治，百无一死之法。
　　世人但知脚痛医脚，咳嗽医嗽，舌下一粒，便以刀刺。且此一粒，患未成脓，定然色淡，患愈亦消，患笃其色紫黑，如用刀刺立害。诸书皆载云：口吐臭痰，胸中发腥作痛者，肺痈也。又称症有三不治：时吐臭痰，久如粳米饭者不治；呕脓不止者不治；白面变赤者不治。惟呕而脓自出者易治。治之之药，惟地黄、保生、归脾等汤轮服而已，并无预知早治之法。直至吐臭痰发腥，始知肺痈，犹小舟飘入大洋也。此等立论，安可为后学津梁？余每见此症吐脓，其色皆白，故称肺痈。用犀黄丸，治无不效。有赤贫者患之，以陈芥菜卤，每晨取半杯，滚豆腐浆冲服。服则胸中一块，塞上塞下，塞至数次，方能吐出，连吐恶脓，日服至愈。
　　凡患此症者，终身戒食鸭蛋、白鲞、红萝卜、石首鱼、着甲鱼，食则复发难生。
　　马曰：肺疽、肺痈，均由咳嗽而起，或外感风寒，郁久化热，或心肝之火上炎，肺叶胀举而成痈脓，故胸痛咳嗽，吐脓吐血。火刑金之候，岂可以乳、没辛苦温之品，助其热，伤其肺？麝香走窜，盗泄真气，《本草》均称诸疮痈疽，溃后勿服，何况娇脏受病乎？
　　
　　卷一　有阴有阳症门
　　发背
　　此乃痈疽中大患，缘其患位，对心对肺对脐耳。偏曰搭手，因手可搭而名。红肿痛甚者，应称背痈。治法详于阳症门痈疖内。如色白肿痛者，当以流注法治。如平塌不痛者，当以阴疽法治。此皆阴发背也。如误服寒剂，误敷凉药，误贴凉膏，定然毒攻内腑不救。
　　马曰：平塌不痛之症颇多，不得均谓之阴疽。凡疽初起，必有头。
　　
　　
　　卷一　有阴有阳症门
　　脱骨疽
　　凡手足之无名指，患色白而痛甚者，脱骨疽是也。诸书载云：急剪去指，可保其命，迟则肿延手足之背，救无术矣。殊不知此疽也，大人以阳和汤，小孩以小金丹，最狠者以犀黄丸，皆可以消之。色红者，以热疖、蛇头等法治之。
　　马曰：此症无论手足，皆是火毒湿热结成。又有温疫病中，邪陷下焦而成者。阳和汤断不可投。
　　又曰：脱疽无色白者，必现红紫之象，或痛或不痛，或麻木而冷，十指各有主经。何经受毒，发于何指。亦有漫延四指者。然多生足指，少毒手指，均是火毒内蕴所致。小金亦非所宜。
　　陶曰：脱骨疽发于脚趾，渐上至膝，色黑，痛不可忍，逐节脱落而死。亦有发于手者。
　　方用土蜂窠研细，醋调，应手而愈。真神方也。
　　
　　
　　卷一　有阴有阳症门
　　天蛇头
　　患生指上，形似蛇头，故名。红肿者，取白萝卜一段，挖孔入雄黄三分，蒸半熟套指。
　　或取乌梅仁，嚼烂涂指，及嫩膏涂之皆消。如患色白，小金丹服愈。
　　马曰：天蛇头即是疔疮，非服小金丹之症。如色白者，是僵节蛀，方可服小金丹，不可不审也。
　　
　　
　　卷一　有阴有阳症门
　　耳后锐毒
　　患发耳后，又名耳后发，宜别阳实阴虚，治无一错。患色白者，以阳和丸与二陈汤同煎服，或以小金丹服消。如色红者，醒消丸服消。诸书不拘红白，概以元参、牛蒡、连翘、蚕尾、赤芍、银花等七味以治，即色红者尚服不消，况色白者，能不遭其害乎？马曰：耳后锐毒，初有必有红根白头。肝肺二经邪火蕴结，又属少阳三焦部位。是经多气少血，阳和断不可服。若至溃后，气血两虚，邪从内陷，参、 、肉桂又当少少用之，托里补虚。
　　又曰：初起以疏风化痰为宜。盖锐毒即耳后发，与脑疽同。
　　
　　
　　卷一　有阴有阳症门
　　驴眼
　　患生脚骨，俗呼夹棍疽。未溃色白以疽治，红肿以痈治。如溃烂日久，形如驴眼者，莫以疮治。当问初起红白，以疽痈别治。
　　马曰：是症当以痈治为正。
　　
　　
　　卷一　有阴有阳症门
　　牛程蹇
　　脚底皮内生一泡，痛难步履。略去老皮，以生草乌酒磨涂上，速愈。如患生脚底之心，名涌泉疽，当别红白色治。
　　马曰：当作湿热治。色红者热甚，色白者湿重。
　　
　　
</div>
    <div class="pagination">
<a href="外科全生集_page4.html">上一页</a><a href="外科全生集.html">1</a><a href="外科全生集_page2.html">2</a><a href="外科全生集_page3.html">3</a><a href="外科全生集_page4.html">4</a><span class="current-page">5</span><a href="外科全生集_page6.html">6</a><a href="外科全生集_page7.html">7</a><a href="外科全生集_page8.html">8</a><a href="外科全生集_page9.html">9</a><a href="外科全生集_page10.html">10</a><span>...</span><a href="外科全生集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
