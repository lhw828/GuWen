<!DOCTYPE html>
<html>
<head>
    <meta charset="UTF-8">
    <title>冷庐医话 - 第 11 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐医话 - 第 11 页/共 14 页</h1>
    <div class="content">　　方书言肝胃气痛，用玫瑰花阴干冲汤代茶服。汤芷卿入龙眼肉成膏，愈吴洛生大令之母脘痛，一则入脾和血，一则入肝行血，补泄均宜，所以获效。

　　《保寿堂经验方》三卷，明·刘天和撰，方皆精当。其治泄泻少进饮食方，尤为简妙。

　　米一升，水浸一宿，沥干燥，漫火炒令极热，磨细罗过如飞面，将怀庆山药一两，碾末入米粉内，每日清晨用半盏，再入沙糖一茶匙，胡椒末少许，将极滚汤调食，其味极佳，且不厌人，大有资补，久服之。精寒不能成孕者亦孕，盖有山药在内故也，此是一秘方，勿轻视之。

　　余家工人吴法才患大脚风，余母周太孺人传有单方，用海桐皮、防己、片姜黄、原蚕砂各三钱，苍术二钱，煎汤熏洗，日三四次获愈。（此方治愈者已多。）愈后因行路过多，两脚腐烂，诸药不痊，周太孺人令以古墓锻石细末掺之即愈，后以治烂腿，无不愈者。

　　古厌胜法有用以治病获效者，《百一选方》云：密以净纸书本郡太守姓名，灯上烧灰汤即产。沈从先曰：余尝见书正人君子姓名，烧灰调下治产难，用净帕珍重束男左女右臂，治鬼疟最灵。又闽人迄今皆书龙江林先生姓名，诸怪症皆治，即选方遗意也。吴江徐娱亭传一治疟法亦效，以云片糕一片，书“黄帝颛顼之神位”七字，更以一片合之，勿使见字，令于发疟前二时食之。

　　卷五

　　质正

　　《宋史·庞安常传》、《明史·凌云传》皆载治产妇胎不下，隔腹针儿手而得生。《扬州府志》之记殷矩，《嘉兴府志》之记孙浦，则产妇皆已死，见其血而令启棺，隔腹针之而复生，此于情理未合，不足深信。

　　《曲礼》云：医不三世，不服其药。郑氏注云：慎物齐也。孔氏疏云：凡人病疾，盖以筋血不调，故服药以治之，其药不慎于物，必无其征，故宜戒之。择其父子相承至三世也，是慎物调齐也。又说云：三世者，一曰《黄帝针灸》，二曰《神农本草》，三曰《素女脉诀》。

　　又云：《夫子脉诀》。若不习此三世之书，不得服食其药。然郑云慎物齐也，则非为《本草》、《针灸》、《脉诀》，于理不当，其义非也。按：此则所谓三世者，注疏因主父子相承之说也，近世有专主通于三世之书，而以三世相承为俗解之误，殆未读注疏耳，且经书文义虽古，而辞无不达，既谓通于三世之书，何以不明言之，而日医不三世？故作此不了语，以炫惑后世乎？王朴庄谓古方一两者，今之七分六厘，一升者，今之六杓七杪。《东医宝鉴》谓古方一，今之三钱二分五厘，一升者，今之二合五杓。如仲景炙甘草汤，药料最多，共曰十六两，用酒七升，水八升。准于王说，为今之三两四钱九分六厘，今之七合有零，则酒水太少，如《东医宝鉴》之说，为今之十四两九钱五分，今之三升七合五杓，则药料太多，似当从王之两数，《东医宝鉴》之升数，乃为得之。

　　湖州费星甫野语云：儒医张梦庐之舅氏沈翁，以外科着，有女大腹隆起，中有结块，俨若私胎，迁延日久，腹益膨 ，梦庐诊其脉曰：此乃肠痈，无术以治之，危矣。沈遂悟，扶女足板凳之两头，出其不意，将女腹重踢，倒地昏晕，其痈内破，脓从大小便出数斗，遂按法疗治获痊。余谓肠痈脓已成者，《金匮》、《千金》皆有成法可遵，何必出奇行险以治之？且《经》云：肠痈为病不可惊，惊则肠断而死。此女患痈日久，又加之以重踢，其肠有不断乎？此传讹之辞，未可信也。

　　《夷坚志》谓台州狱囚遭讯拷，肺伤呕血，用白芨为末，米饮日服，后其囚凌迟，刽者剖其胸，见肺间窍穴数十处，皆白芨填补，色犹不变。此说李东璧采入《本草纲目》，医家皆信之，独进贤舒驰远昭《伤寒集注》谓：隔诸脊骨，不得伤肺，何肺拷坏而骨不坏耶？且白芨由食管入胃，不得由气管入肺，其诳显然云云。因思古方催生用鼠肾丸、兔脑丸云，其药从儿手中出，由舒氏之说推之，则胎在肠外，药入胃中，何以得入儿手乎？然观《徐灵胎医案》横泾钱氏女腿痈成管，管中有饭粒流出，长兴周氏子臂疽经年，所食米粒有从疽中出者，又《槐西杂志》治折伤接骨，用开元通宝钱烧而醋淬，研细为末，以酒调下，铜末自结而为圈，周束折处，曾以折足鸡试之果然。此皆理之不可解者，是则昔人之说，未可竟斥为非矣张 《朝野佥载》云：洛州有士人患应声，语即喉中应之，良医张文仲令取《本草》读之皆应，至其所畏者即无声，乃录取药合和为丸服之，应时而止。其后《遁斋间览》载杨 腹中应声，读《本草》至雷丸不应，服数粒而愈。《泊宅编》载毛景喉中有物应声，诵《本草》至蓝不应，饮汁吐虫而愈。其说皆为方书所征引，窃意虫之应声，乖气所感，非有知觉之灵，岂能闻所畏之物而遂不作声乎？殆皆小说家附会之辞。

　　《灵枢经》谓人呼吸定息，气行六寸，一日夜行八百一十丈，计一万三千万百息。河西池以为伪说，人一日夜岂止一万三千五百息。余尝静坐数息，以时辰表验之，每刻约二百四十息，一日夜百刻，当有二万四千息，虽人之息长短不同，而相去不甚远，必不止一万三千五百息，然则何氏之说为不虚，而《经》所云未足据矣。尽信书不如无书，此之谓也。

　　哕嗳之说，诸家各异，王氏《准绳》援据《内经》，正李东垣、王海藏（以哕为干呕）、陈无择（以哕为咳逆）之误，而从成无己、许叔微之说，以哕为呃逆，以嗳为噫气，此可为定论。

　　徐灵胎批《临证指南》噫嗳篇云：噫，即呃逆，病者最忌；嗳，为饱食气，非病也。何可并为一证？王孟英《潜斋医话》訾之，谓噫不读为如字，乃于介切，饱食息也。以噫、嗳各篇，于义实赘，徐氏误作二种，殊失考，况噫有不因饱食而作者，亦病也。仲景立旋复代赭汤，治病后噫气，徐氏误噫为哕，谓即呃逆，盖此汤原可推展而用，凡呕吐呃逆之属，中虚寒饮为病者皆可治。余尝以治噫气频年者数人，投之辄愈，益见徐氏之仅泥为饱食气未当也，是盖宗王氏之说，而其义更融澈矣。

　　跋

　　余于癸巳秋，得桐乡陆定圃先生《冷庐杂识》书板，既已补其残损，订正以行世矣。先生精于医，识中所采岐黄家言，正复不少，窃以先生于医学必有所心得，爰益购求先生之遗书，于乙未春，得《再续名医类案》若干卷，继又得《冷庐医话》若干卷，俱手抄本未付梓者，《医案》采摭繁富，足补江魏二书之未备，《医话》则专以辨证为主，凡述一证，必推究其虚实源委，而指摘医家利弊，言多精凿，自序谓摭拾闻见，以自达其意之所欲云。噫！岂易言欤！余以《医话》之尤有裨于世也，亟付手民，寿诸梨枣，仿古香斋袖珍本，以便取携。暇日拟再订正《医案》，续以行世。

　　时光绪二十三年太岁在强圉作噩季冬之月，乌程庞

　　补编

　　弁言

　　陆定圃，桐乡积学士，兼擅医术，识见超人，凡研究学识，必穷理索奥，务达其旨，于是随笔记述，分门别类，成《冷庐医话》五卷。光绪二十三年，乌程庞元 为之刊行，早已脍炙人口。先生于咸丰五年时，曾着《冷庐杂识》八卷，其 中采摭岐黄家言，正复不少，俱心得实录，精凿可珍，爰为别类摘辑，间加附注发明，名曰《冷庐医话补编》，附刊其后，俾益臻美备。近辑《中国医学大成》，将正补全书，列入医话丛刊，以广其传，而于吾道尤不无小补焉。丙子三月炳章志。

　　补编　医范

　　医宗四大家

　　新安罗养斋（浩）《医经余论》云：医宗四大家之说，起于明代，谓张、刘、李、朱也。

　　材辈，指张为仲景，不知仲景乃医中之圣，非后贤所及，况时代不同，安得平列？所谓张者，盖指子和也。观丹溪《脉因症治》，遇一症必首列河间、戴人、东垣之说，余无所及，其断症立方，亦皆不外是，知丹溪意中，专以三家为重。《格致余论》着补阴之理，正发三家所未发，由是攻邪则刘、张堪宗，培养则李、朱已尽，皆能不根据傍前人，各舒己见，且同系金元间人，四大家之称，由是而得耳。此说足以正数百年相传之讹。

　　（炳章）按：金元四大家，以刘河间、张子和、李东垣、朱丹溪为是。仲景乃创始方剂疗病之祖，为医中之圣；四大家继起发明，亦不愧为医贤。且仲景学说，得中正之道，无偏寒偏热

　　补编　医范

　　何书田

　　青浦何书田茂才其伟，居北竿山下，工诗，家世能医，书田益精其业，名满大江南北。

　　林文忠公则徐抚苏时，得软脚病，何治之获痊，赠以联云：菊井活人真寿客，竿山编集老诗豪。由是投分甚密，而何介节自特，未尝干以私，人皆重之。

　　（炳章）按：何公法从叶派，善能变化，着有《医药妙谛》三卷。其自着方，皆从经验发明，叙病源病状，亦据实际，治虚痨各法，颇得叶氏心法，言简意赅，切合实用。（炳）拟刊入《续编医学大成》中。

　　补编　医范

　　张梦庐

　　同邑张梦庐学博千里，医名隆赫。道光间，应闽浙总督无锡孙文靖公之聘，至闽时，公患水胀已剧，犹笃信草泽医，服攻水之药，自谓可痊。张乃详论病情，反复数千言，劝其止药。

　　私谓其僚属曰：元气已竭，难延至旬日矣。越七日果卒。其论大略云：专科以草药为醴，峻剂逐水，或从两足滂溢，或从大肠直泻，所用之药，虽秘不肯泄 ，然投剂少而见效速，其猛利可知。夫用药犹用兵，攻守之法，参伍错综，必主于有利而无弊，从未有病经两年，发已数次，不辨病之浅深，体之虚实，只以峻下一法，为可屡投而屡效者。盖此症之起，初因饮啖兼人，胃强脾弱，继则忧劳过度，气竭肝伤，流之壅，由乎源之塞，若再守饮食之厉禁，进暴突之劫剂，不帝剿寇用兵而无节制，则兵反为寇；济师无饷而专驱迫，则民尽为仇。公何忍以千金之躯 ，轻供孤注之掷耶？彼草泽无知，守一己之师传，图侥幸于万一，以治藜藿劳形之法，概施诸君民倚赖之身，效则国之福，不效则虽食其肉，犹可追乎？此余之所痛心疾首，而进停药之说也。语殊切直，特录之以告世之溺惑于庸医者。张有谒孙宫保句云：身思报国仔肩重，病为忧民措手难。见所刊《闽游草》中。

　　（炳章）按：梦庐医号千里，桐乡人，家居后珠村，少工诗文，长精医术，就诊之舟，日所百计，不事置产，聚书万卷，着有医案多种传世。

　　补编　医范

　　《赤水玄珠》

　　孙文垣《赤水玄珠》，阐发医理，有裨后学。惟载制红铅之法，为白圭之玷。又推重石钟乳，以《本草》有久服延年益寿之说，遂讥朱丹溪不可过服之言为非。不知《本草》称延年之药，如蒲黄、石龙刍、云母、空青、五石脂、菖蒲、泽泻、冬葵子等味，未必皆可久服。《本草》又称水银久服，神仙不死，而服之者，鲜不受其害，是岂可过泥其辞乎？善乎缪氏仲淳之言曰：自唐迄今，因服石乳而发病者，不可胜纪，服之而获效者，当今十无二三。《经》曰：石药之性悍。真良言也。尊生之士，无惑方士有长年益寿之说，而擅服之，自取其咎也。大抵服食之品，宜取中和，方免偏胜之害。

　　（炳章）按：孙公文垣，论病理则发明处甚多，如辨三焦命门，亦多阐发深义奥理，惟论药，确有过泥古人夸奖之处，是其阙点耳。

　　补编　医范

　　《难经经释》

　　徐灵胎《难经经释》，辨正误谬，有功医学，其释“分寸为尺，分尺为寸”云：关上分去一寸，则余者为尺，关下行去一尺，则余者为寸。诠解明晰，可谓要言不烦。

　　（炳章）按：徐灵胎，雍干时人，笃信汉唐以前方书。《难经经释》，以经解经，参以实验发明，有功医林之作，乃雍正五年所注。

　　补编　医范

　　《医学源流论》

　　徐灵胎《医学源流论》云：有病固当服药，乃不能知医之高下，药之当否，不敢以身尝试，莫若择至易轻浅，有益无损之方，以备酌用。如偶感风寒，则用葱白苏叶汤取微汗；偶伤饮食，则用山楂麦芽汤消食；偶感暑气，则用六一散，广藿汤清暑；偶伤风热，则用灯心竹叶汤清火；偶患腹泻，则用陈茶佛手汤和肠胃。如此之类，不一而足，即使少误，必无大害。

　　又有药似平常，而竟有大误者。如腹痛呕逆之症，寒亦有之，热亦有之，暑气触秽亦有之，或见此症，而饮生姜汤，如果属热，不散寒而用生姜热性之药，与寒气相斗，已非正治，然犹有得效之理，其余三症饮之必危。曾见有人中暑，而服浓姜汤一碗，覆杯即死，若服紫苏汤，寒即立散，暑热亦无害，盖紫苏性发散，不拘何症，皆能散也。按：此论惩药误而发，微病用之，最为稳善，养生家不可不知。

　　（炳章）按：《源流论》二卷，乃乾隆十九年时作，针砭陋俗，辨证谬误，可为医俗医之

　　补编　选案

</div>
    <div class="pagination">
<a href="冷庐医话_page10.html">上一页</a><span>...</span><a href="冷庐医话_page6.html">6</a><a href="冷庐医话_page7.html">7</a><a href="冷庐医话_page8.html">8</a><a href="冷庐医话_page9.html">9</a><a href="冷庐医话_page10.html">10</a><span class="current-page">11</span><a href="冷庐医话_page12.html">12</a><a href="冷庐医话_page13.html">13</a><a href="冷庐医话_page14.html">14</a><a href="冷庐医话_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
