<!DOCTYPE html>
<html>
<head>
    <meta charset="UTF-8">
    <title>伤科汇纂 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤科汇纂 - 第 6 页/共 11 页</h1>
    <div class="content">　　陈文治曰：四季伤损，脉浮紧，发热恶寒体痛，属有外邪，宜发散以祛邪，春用五积散苏饮；夏用香薷饮、五苓散；秋用藿香正气散；冬用双解散。若寒热者，加柴胡、前胡、黄；头痛加川芎、白芷，脚气加白芷、槟榔、木香；有痰加半夏、陈皮，等分，葱白煎服。

　　《可法良规》云：凡伤损之症，出血太多，或溃烂之际，收敛之后，如有寒热头痛，或盗汗，烦躁作渴，或遍身疼痛，肢体倦怠，牙关紧急，痰涎上壅等证，是血气虚而作变症也，当峻补元气为主。大凡伤损症，有外邪乃乘虚而入，犹当补助，作外邪治之，祸不旋踵。

　　耀山云：伤损之证，内瘀居多，间有外感挟邪。陈氏之论，详及四季，发明上下加减，虽为稳当，又宜参阅发热门，择方疗治，更为稳妥，学人须细玩之。

　　昏愦

　　《正体类要》曰：伤重昏愦者，急灌以独参汤。虽内有瘀血，切不可下，急用花蕊石散之，盖恐下之，因泻而亡阴也。若元气虚甚者，尤不可下，亦用前散以化之。凡瘀血在内，大小便不通，用大黄、朴硝；血凝而不下者，急用木香、肉桂末三、二钱，以热酒调灌服，血下乃生。如怯弱之人用硝黄，须加肉桂、木香，假其热以行其寒也。

　　《选粹》云：颠仆迷闷者，酒调苏合香丸灌之。颠扑损伤者，宜逐其恶血，用酒煎苏木调苏合香丸或鸡鸣散；或活血和气饮加大黄，入醋少许煎；或童便或苏木煎酒调黑神散，乌药顺气散亦可。

　　陈远公曰：人从高坠下，昏死不苏，人以为恶血奔心，谁知乃气为血壅乎。夫跌仆之伤是瘀血攻心，然跌仆出其不意，未必心动也。惟从高坠下，失足时心必惊悸，自知必死。是先挟一必死之心，不比一蹶而伤者，心不及动也。故气血错乱，每每昏绝不救。治法逐其瘀血，佐以醒脾之品，则血易散而气易开。倘徒攻瘀血，则气闭不宣，究何益乎。用苏气汤，一剂气疏，三剂血活全愈。

　　谷兰云：未跌仆之时，心原不动；当跌扑之时，体先振动，心能不动乎。况心主血者也，心既不动，即跌扑亦无伤瘀之症矣。此说存参。

　　《可法良规》云：凡伤损之症，若皮肤已破，出血过多而昏愦者，气血虚极也，大补；如不应，急加附子。若坠仆太重，皮肤不破，血未出而昏愦者，瘀血在内也，行散为主；如不应，速加酒炒大黄。若下后而有变症者，皆气血虚极也，用十全大补汤。若因痛甚而自汗昏愦者，风木炽盛也，用清肝凉血之剂，则痛自定，汗自止；苟作外因风邪治之，促其危又云：若伤损在头脑并致命处所，昏愦良久，将至不起者，急用葱白切细、杵烂、炒熟，罨患处，稍冷更以热者罨之，多自醒矣。

　　《选粹》云：亦有血迷心窍，而致昏沉不知人事者，宜花蕊石散，童便调服。有神魂散一时不知人事者，唯在临时斟酌。大抵跌仆之病，全在补气行血。若自然铜之类，虽有接骨之功，而燥散之害，甚于刀剑，丹溪备言之矣。

　　谷兰云：跌仆则肝必受伤，瘀血未去，而行补气补血药，恐血瘀未能散除，转致不可救药为患；惟虚弱者受跌扑之患，于逐瘀中兼补益，似为两得。

　　《急救方》：治仆打猝死去，但须心头温暖，虽经日亦可救。先将死人盘屈在地上，如坐状，令一人将死人头发控放抵，用生半夏末，以竹筒或纸筒吹在鼻内；如活即以生姜自然汁灌之，可解半夏毒。

　　耀山云：按人尿性味咸寒无毒，又名轮回酒、还元汤，扑损瘀血在内运绝，加酒饮之，伤推陈致新，其功甚大。又《千金方》饮人尿治金疮出血，杖疮肿毒，火烧闷绝等症。又刺在肉中，人咬手指，金疮中风，蛇犬咬伤，蜂虿螫伤，浸洗得解，乃伤科中之仙药也。周赧王四十五年，秦相范雎在魏时，触杵魏齐，令狱卒自辰至未扑打，遍体皆伤，齿折胁断，身无完肤，气绝不动，尸卷苇薄之中。魏齐复令宾客便溺其上，勿容为清净之鬼。至晚，范雎死而复苏，竟相秦国。又明季一官，贪墨诬害平人，解缓时，被受害人之子夺路报复父仇，攒殴已毙，又恨其贪污，灌之以尿，后竟不死。观此两节，人尿实为久传效验之方，今多因秽恶而忽之，惜哉！但人命至重，生死在于呼吸之间，有此极便极贱、极效验之药，何不乘其昏绝不知而灌之；如灌之不入，急令人溺其头面，使其入于七窍，未有不苏者也。

　　《急救方》小注云：凡跌打缢溺至死，而心头热者，急用活鸡冠血，滴入喉鼻之内，男右，男用公鸡，女用母鸡，刻下即苏。又跌打气绝，用仙人柴（即九里香叶）捣自然汁一杯，灌下即苏。但心口有微热，能受此药，无有不活，名曰救名丹。

　　眩晕

　　耀山云：血虚则阴虚，阴虚则发热而渴，腹胀呕吐必兼中气太虚，故用补治如此。若仆时晕倒在地，此气逆血晕也。按《急救方》补注：用血管鹅毛 存性一钱，老酒调服即醒。

　　又有真元不足，不能摄气归元而晕者，仍用补剂可也。如失血过多而晕者，用芎归汤亦可。

　　烦躁

　　东垣云：发热恶寒，大渴不止，其脉大而无力，非白虎汤症，此血虚发躁也，宜用当归汤治。裴先生云：肌热烦躁，目赤面红，其脉洪大而虚，此血虚也，若误服白虎汤，轻则危

　　发喘

　　耀山云：发喘之因，果多在肺，然按《内经》曰：有所堕恐，喘出于肝，度水跌仆，喘出于肾与骨。是当分别论治。

　　作呕

　　耀山云：按薛氏以药伤胃而呕者，脉必微细而迟，乃凉药克伐而呕也，急用六君子汤加芍、附子。又有胃火作呕者，症必口渴唇褐，系素有积热，复饮辛热药，则火必更盛矣，以清胃散加山栀、黄芩、甘草治之顿止。如溃后作呕，仍按出血过多方法调治。若投药稍错，非徒无益，而又害之。

　　口渴

　　东垣云：发热恶寒，大渴不止，其脉大而无力者，非白虎汤症，此血虚发躁而渴也，宜用当归补血汤。

　　不食

　　钟峻云：江西一盗，肋断呻吟不食，用生精猪肉四两，糯米饭一碗，白糖四两拌食，越愈，骨亦完好，想亦秘方也。愚按血闭嗜卧不食，虚者用巴戟汤，即四物加巴戟、大黄，补而行之；实者承气、抵当攻之，如气滞不食，必须枳、术、香、砂以开之。

　　秘结

　　耀山云：按《正体类要》若胸腹胀痛，大便不通，喘咳吐血者，瘀血停滞也，用当归导通之。肚腹作痛，大便不通，按之痛甚者，瘀血在内也，用加味承气汤下之。凡腹停瘀血，用大黄等药，其血不下，反加胸膈胀痛，喘促短气，用肉桂、木香末各二钱，热酒调服，即下恶血。此因寒药凝滞不行，得辛温而血自行耳，专用苦寒诸剂者察之！

　　《可法良规》云：凡伤损之症，小便不利，若因出血，或平素阴虚火燥，而渗泄之令不，宜滋膀胱之阴。若因疼痛，或平素肺经气虚，不能生化肾水，而小便短小者，当补脾肺之气，滋其化源，则小便自生。若误用分利之剂，复损其阴，祸在反掌。经云：气化则小便出焉。又云：无阳则阴无以生，无阴则阳无以化。亦有汗出不止而小便短小者，汗止便自利，尤忌分利渗泄之剂。

　　瘀滞

　　《可法良规》云：凡伤损之症，若棍仆重者，患处虽不破，其肉则死矣。盖内肉糜烂，血相和，如皮囊盛糊然。其轻者，瘀血必深蓄于内，急宜砭刺，即投大补之剂。否则大热烦躁，头目胀痛，牙关紧急，殊类破伤风症，此瘀秽内作而然也，急刺之，诸症悉退。

　　又云：若不砭刺发泄，为患匪轻，是不知伤重而内有瘀秽者也，须急去之，即服补益之以固根本，庶保无虞。古人谓瘀秽恶于野狼虎，毒于蛇虿，去之稍缓，则戕性命，非虚言也，医者三复之！

　　耀山云：按《薛氏医案》伤损肿痛不消，有瘀血在内，急宜砭之；否则瘥后数年，但遇天阴，仍作痛也，血属阴，从其类也。

　　血虚

　　《可法良规》云：凡伤损筋糜肉烂，脓血大泻，阳亦随阴而走，元气丧败，理势必然，气血不虚者鲜矣。智者审之！

　　又云：凡伤损之症，遍身作痒，或搔破如疮疥，此血不营于肌腠，当作血虚治之；不应补其气。亦有愈后身起白屑，落而又起，或有如布帛一层，隔于肌肤，乃气血俱虚，不能营于腠理，宜大补气血为主；若作风邪治之，误矣。

　　又云：凡伤损之症，肢体麻木，若口眼如常，腰背如故，而肢体麻木者，气虚也。盖血气虚，故血虚之人，肢体多麻木，此是阴虚火动而变症，实非风也，当用升阳滋阴之剂；若作风治，凶在反掌。

　　又云：凡伤损之症，贵乎大补气血，则腐肉易于溃烂，疮口易于生肌。每见治者，不知亏损，往往多用十宣散，又以方内参、 、芎、归为补益之剂，嫌其中满，多用不过钱许；以浓朴、防己为清毒之药，因其行散，动辄倍加。此何益于气血，而欲责其速溃、速敛、速生肌乎。无怪其烦躁作渴，饮食益少，因之不起者众矣。

　　又云：凡伤损之症，不可轻服乌附等味，盖其性味辛热，恐助火以益其患。其平素有失血虚之人，虽在冬令，决不宜用，缘滞血得火而益伤，阴血得火而益耗，运血得火而妄行，患肉得火而益坏。若人平素虚寒，或因病而阳气脱陷者，则用之不在此例。

　　作痛

　　《正体类要》曰：肌肉间作痛者，营卫之气滞也，用复元通气散。筋骨作痛者，肝肾之也，用六味地黄丸。内伤下血作痛者，脾胃之气虚也，用补中益气汤。外伤出血作痛者，脾肺之气虚也，用八珍汤。大凡下血不止，脾胃之气脱也，吐泻不食，脾胃之气败也，苟预为调补脾胃，则无此患矣。

　　又云：伤处作痛，若痛至四、五日不减，或一、二日方痛，欲作脓也，用托里散。若以指按不复起者，脓已成也，刺去脓，痛自止也。

　　《可法良规》云：凡伤损之症，多有患处作痛。若出血过多而痛者，血虚火盛也，宜甘降虚火，甘温以养脾气。若汗出多而痛者，肝木火盛也，宜辛凉以清肝火；甘寒以生肝血。

　　若筋骨伤而作痛者，正而治之。肌肉伤而作痛者，调而补之。气血逆而作痛者，顺而补之。气血虚而作痛者，温而补之。热而痛者清之，寒而痛者温之，用补脾之剂。作脓而痛者托之，脓 而痛者开

　　筋挛

　　《可法良规》曰：凡伤损之症，脓血大溃，血出太多，兼之恶寒发热， 痛口干，肝血自然。宜圣愈汤加柴胡、木瓜、山栀、麦冬、五味子治之；如作风证治，筋愈燥而血愈涸，挛岂能伸乎。

　　耀山云：人生两肘、两腋、两髀、两 ，谓之八虚。《内经》云：凡此八虚者，皆机关，真气之所过，血络之所游，邪气恶血，固不得住留，住留则伤经络，骨节机关不得屈伸，故病挛也。倘有一处脱臼出 ，筋骨两伤，岂无恶血邪气乘虚而入耶。必须察其脏腑，利其节，调其气血，毋谓仅治其外，而忽其内也。又云：肺心有邪，其气留于两肘。考肺脉自胸行肘之侠白等穴，心脉自腋行肘之少海等穴。又云：肝有邪，其气流于两腋。考肝脉布胁肋，行腋下期门等穴。又云：脾有邪，其气留于两髀。髀者，髀枢也，考脾脉上循阴股，结于髀。又云：肾有邪，其气留于两 。 者，膝后曲处也，考肾脉上 ，出 内廉。此皆患生于里而达于表，如外伤既成，五内皆连，知此八虚者，用药有所指归矣。陈藏器曰：虚而劳者，其弊万端，宜应随病增减。如肺气不足，加天门冬、麦门冬、五味子；心气不足，加上党参、茯神、菖蒲；肝气不足，加天麻、川芎；脾气不足，加白术、白芍、益智；肾气不足，加熟地黄、远志、牡丹皮。此又不可不知也。

　　按舒筋法，治破伤后，筋挛缩不能伸者，用大竹管长尺余，两头各钻一窍，系以绳，挂间，一坐即举足衮挫之，勿计工程，久当有效。《医说》载：有人坠马折胫，筋挛缩不能行步，遇一道人，教以此法，数日便愈如常。又《经验全书》云：有人四肢无故节脱，但有皮连，不能举动，名曰筋解，用黄柏酒浸一宿，焙为末，酒下三钱，多服方安。

　　骨痛

</div>
    <div class="pagination">
<a href="伤科汇纂_page5.html">上一页</a><a href="伤科汇纂.html">1</a><a href="伤科汇纂_page2.html">2</a><a href="伤科汇纂_page3.html">3</a><a href="伤科汇纂_page4.html">4</a><a href="伤科汇纂_page5.html">5</a><span class="current-page">6</span><a href="伤科汇纂_page7.html">7</a><a href="伤科汇纂_page8.html">8</a><a href="伤科汇纂_page9.html">9</a><a href="伤科汇纂_page10.html">10</a><a href="伤科汇纂_page11.html">11</a><a href="伤科汇纂_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
