<!DOCTYPE html>
<html>
<head>
    <meta charset="UTF-8">
    <title>本草纲目拾遗 - 第 93 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目拾遗 - 第 93 页/共 93 页</h1>
    <div class="content">　　久不收口烂疮，贴之即收口。

　　治刀伤出血 救生苦海：用山蚁窠，抽去内中筋及泥土，包裹伤处，再用布缚，即血止收口秃疮 周氏传方：山蚂蚁窠中土，盐卤调敷，数日即愈。

　　生皮结靥。 凡疮脓腐已尽，新肉已生，不肯收口，用山蚁窠搓去草泥等物，扯开贴之，即结靥生肉。 张圣来云：山蚁生深山穷谷中，头如虎，有牙钳甚 利，有翼能飞。凡虎食人过饱则醉，醉后即吐，蚁食其唾余，则形变虎头而生翼；即以其所吐涎啮树汁草浆，和山土酿如泥，缘树枝成窠。其窠重叠如蜂窝，内有台，外则黄白纹，大如斗，挂树枝上。山人见其窠，以烟熏去蚁，采之入药。

　　窠敷金刃伤，止血定痛，生肌收口。

　　窠中台，治发背、百鸟朝王毒。

　　窠上缘枝，治蛀脊。

　　卷十　虫部

　　山蚂蚁子

　　白如粞米，俗呼状元子，大力丸用之。然微有毒，食之作胀。纲目蚁下仅存其名，无主治。

　　近行伍中营医以此合壮药，颇效。

　　益气力，泽颜色。

　　敏按：蚁有各种，入药用窠，则取山蚁窠；盖山蚁形大，在草中或树根内作窠。其子粗如粒米，入药力太猛。用子以黄色细蚁所生子为佳，盖此蚁力最大，能举等身铁，故人食其子，亦力大也。 宦游笔记：广人美味有蚁子酱，于山间收蚁卵，淘净滓垢，卤以为酱。诧为珍品，则其子亦无毒矣。

　　卷十　虫部

　　蛆窠

　　王安采药录：大窖坑内有蛆虫窠，如白茧子样，挂在蓬 内者，取来净去泥灰，晒燥焙用。

　　治 疮疳蛀，一切虫蛀烂孔，外科收口药用。

　　疳疮蛀梗 柴氏独妙方：用粪坑内蛆虫窠，在蓬尘内者，形如白茧子而小，取来不拘多少，放在罐中，焙燥为细末，贮小口瓶内，瓶口以细 纱包扎覆转，轻轻敲弹少许药末于疮口内；如有小蛀眼，药末不能入，用麦草秆吹药入细孔内，每日三、五次。其蛀烂者，肉孔自能长平，神效无比。

　　卷十　虫部

　　死人蛀虫

　　人蚜

　　此检尸场中棺内死蛆也。唐怡士云：凡人死后魂魄散尽，其生气有未尽者，肉烂后悉腐而为蛆，攒啮筋骨，久之蛆亦随死；故强死者，棺中无不有黑蛆。凡有须问仵作于尸场收之。

　　治大麻疯癞疾 赤水元珠，治大麻疯癞疾方：用死人蛆虫，洗净，钢片上焙干为末，每用一、二钱，皂角刺煎浓汤调下；若肿而有疙瘩者，乃阳明经湿热壅盛，先以防风通圣散服二、三帖，然后再服此药，有补功。以皂针为引，故能达表。能久服之，极有神效，非泛常草木可比也。 医学指南有治大麻疯秘方：用人蛆一升，细布袋盛之，放在急水内流之，干净取起，以麻黄煎汤，将蛆连布袋浸之，良久取起，晒干，再用甘草煎汤浸晒干，又用苦参煎汤浸晒干，又用童便浸晒干，又用葱、姜煎汤，投蛆入内，不必取起，就放锅内煮干，焙为末，每一两加麝二钱、蟾酥三钱，共为一处，入瓷器内。每服一钱，石藓花煎汤下，花即山中石上生白藓如钱样；用苍耳草煎汤洗浴，然后服药。七日见效。体壮者一日一服，体弱者二日一服，即愈。

　　治劳痨，能驱尸虫，以贼攻贼之义；跌扑；绝邪疟、尸蛀、石疣。

　　驱痨虫 吴秀峰虚劳论云：痨有虫，为湿郁所化，在外为虱，在脏腑为虫。用死人身上蛆虫，制令洁净，焙干和药服之，则痨虫化为水下。

　　卷十　虫部

　　人蚜

　　陈所安今见录：近有一种不肖奸徒，辄于攒殡左右，勾贿寄户（寄户者，以产赁人厝棺，杭人呼为开寄场），每有七日内之出厝棺木，到场即被昏夜启棺，窃取人蚜，货与方术家及走医，为夹棍药，并治跌打，绝邪疟等用。予初不解人蚜为何物，后询唐博士与宜，博士家有老仆来升曾见之，云：凡人死七日外，遍身肌肉腐如浆，心气散漫，蒸为人蚜，形如九龙虫而小，色赤如血，光滑异常，男女皆有，入药男棺者佳，其取之法：用大钻于棺和头前钻一大孔，以香糟涂孔外，内虫闻糟气，皆从孔出，其虫虽有甲而不能飞，用手搦投入小瓶中，烧酒浸，阴阳瓦上焙干用。

　　按：人死血肉腐为虫，或为蛆，或为蚜，形各不一，或云二物并生，或云一物先后互化；又

　　卷十　虫部

　　虹虫

　　物理小识：虹为淫气。方士于东海见虹处掘地得虫，红色，得之入术用。

　　媚药，益帏箔，同紫稍花。功力更大。

　　本草纲目拾遗跋

　　本草纲目拾遗十卷，乾隆间吾杭赵恕轩先生所着利济十二种之一也；十二种者，医林集腋、养素园传信方、祝由录验、囊露集、本草话、串雅、花药小名录、升降秘要、摄生间览、药性元解、奇药备考及是编也。全目及总序，备载于是编卷首。鲍氏汇刻书目，亦载十二种之目。但有传钞本，皆未刻。至嘉庆末年，传钞本则只有是编与串雅二种，其十种已不传；且是编每药品下论列各条，颠倒错乱，眉目不晰。余因访知杭医连翁楚珍藏其稿本，假阅，乃先生手辑未缮清本者，初稿纸短，续补之条，皆粘于上方，粘条殆满，而未注所排序次，故传钞错乱耳。余乃按其体例，以稿本校正排比传钞本之误，然后各条朗若列眉，还其旧观。

　　原稿本仍归返连翁。迨庚申寇乱，翁家原稿本亡失，串雅亦佚，余编缮此本，幸携带仅存，得存先生遗着之一，亦足宝重矣。余又闻雍干间杭人汪君怀着有草药纲目一书，裒然大部，与濒湖纲目等，其稿未传钞，访诸其族人，皆未见，想已湮没失传，恨未得其书，与李氏、赵氏鼎峙，为本草之大全也，惜哉。同治甲子秋日，钱唐张应昌仲甫氏撰。

　　利济十二种总序

　　先君子昔艰于嗣，尝至京师，遇异人云，准君相无后，若行利济事，可得子。及总鹾下砂，时海溢，淹毙者不下数十万，先君悉为设法捞埋，秋疫疠继作，又为捐俸延医合药以疗疾，赖生者数万人，更详创筑塘；当事转题得奉俞旨允行。时各场皆被潮灾，攀辕借寇，自下砂石堰穿山鸣鹤龙头等凡七邑，皆一身董其事。塘成，名曰利济。是年秋潮骤至，迄无害。

　　后由永春可马宰尤溪，甫生余昆季二人，乳字之曰利济，退居之日，用以名其堂，此利济所由也。先君尝以一子业儒，一子业医，故楷弟自幼年读经书外，兼课以灵素、难经及伤寒论诸书，吓时复命默画铜人图以嬉戏，贮甲乙卷于养素园，区地一畦为栽药圃，予弟兄春秋辄寝食其中。今弟锐意岐黄，用承先志，虽未敢自信出以应世，然亲串间有请诊者，服其药无不应手愈。居恒喜着书，所纂有百草镜八卷，救生苦海百卷，皆言中肯綮，解洞玄微，诚有裨于斯道者不浅。予自愧谫庸，号涔勺水，曾当大雅之目者，乃欲为瓦釜鸣耶。忆自髫龄性好博览，凡星历医卜方技诸学，间亦涉历之，意有所得，即欣欣忘倦。钞撮成帙纳之箧，久而所积溢簏外，束庋阁上，累累几千卷。近亦稍自厌弃，间岁检阅其无用者焚之。此十二种内祝由、串雅二稿，己丑春已取投之焰，时因小辈攫去，乃姑存焉。自甲戌岁始成医林集腋，从邻人黄贩翁家阅所藏医书万余卷，参以旧存江闽秘本，集其屡验者，名之曰腑，见精选之匪易也。戚好中有以验方见示，及游箧所得，历年频增，为传信方。乙亥春，湖南汪子师僦予舍居，见其案头有祝由本，汪君用之素验，暇日因借录一通；后又得张氏本及儒门事亲万薛二家抄，采择试之，删其妄而存其效，且便于行者，以为山居一时不能备药石之助，作祝由录验。予素有书癖，日不给，焚膏继之，恐堂上呵禁，尝篝灯帷中，藏书夜观，煤积翠帐皆黑。丙子秋患目几废，息视不启者六月乃愈，因作囊露集，较瑶函、银海、龙木论、明镜笺，自谓过之。以囊露名者，盖取囊柏叶露可治目意。宗子柏云挟华扁术，行游名都，戊寅，航海从中山归，相阔已八载矣，投刺来竭。予时读礼家居，馆之三月，间与谈，有辟其谬处。柏云故虚怀士，颇以予言为然，慷慨出其历游方术顶串诸法，合予养素园简验方本汇编之，串而曰雅，知非江湖俗技之末也。镜水居士隐元上人皆擅点茆法，素与何竹里善。

　　庚辰，予读书西山寺回峰精舍，适竹里避暑至，与之结河朔饮，曾一面焉，因得闻制伏鼎火诸说，予用其法于诸科升降药中，体不耗而功倍捷，因集古来升降诸方，参以制法，为秘要一书，而以药性之奇制者为元解，以见本草之用为最广。昔高濂有珍异药品而搜其未全，濒湖着本草纲目而后出未补，悉为续之，一曰奇药备考，一曰纲目拾遗，均各有义例焉。天本草之成书，自神农本经、桐君药录而下，继作者不下数十家，固无乎不备矣，然后重者药性，则论性者多考其真伪若何，辨其地产各别，如地黄有三才之判，天冬有五岳之分，纵李氏已略言之，而究之风俗异宜，古今殊辙，百余年来未有不转易者。况乎婆奶公须，名随俗改，丹经媚帖，艺以途分，苟隐僻或谢未知，将名称亦云素昧乎，有不为所窃笑者几希，因作本草话、花药小名录。至于摄生间览，为导引却病之方，坎离栽接之说何取哉，嗟乎！学期适用，医可通元，殊惭袜线之才，敢诩金针之秘。用是述其缘起，赘于简端。他日倘能将灵素、脉经、伤寒有见解处，着为医论，续增十种，合吾弟所着二书并梓之，为利济后集，斯予之志也。夫庚寅春仲上浣六日，恕轩赵学敏序。

　　利济十二种全目：医林集腋十六卷 养素园传信方六卷祝由录验四卷 囊露集四卷本草话三十二卷 串雅八卷花药小名录四卷 升降秘要二卷摄生闲览四卷 药性元解四卷奇药备考六卷 本草纲目拾遗十卷通计一百卷。

　　
</div>
    <div class="pagination">
<a href="本草纲目拾遗_page92.html">上一页</a><span>...</span><a href="本草纲目拾遗_page88.html">88</a><a href="本草纲目拾遗_page89.html">89</a><a href="本草纲目拾遗_page90.html">90</a><a href="本草纲目拾遗_page91.html">91</a><a href="本草纲目拾遗_page92.html">92</a><span class="current-page">93</span>
    </div>
    <div class="pagination"><a href="index.html">返回目录</a></div>
</body>
</html>
