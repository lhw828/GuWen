<!DOCTYPE html>
<html>
<head>
    <meta charset="UTF-8">
    <title>医学心悟 - 第 1 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学心悟 - 第 1 页/共 63 页</h1>
    <div class="content">

　　医学心悟 清 程国彭

　　序

　　昔人云：不为良相，即为良医。诚以济人为急。相之良、则安天下，医之良、则自乡而国，罔不获济。虽隐与显有殊，而名闻于一时，眼前收效，是亦君子之所用心而不敢忽也。第操是术者，非探其奥窈，有以洞见肺腑，讵可轻为尝试！此予少时曾读《灵兰》，惊深渊浮云之喻，遽为却步望洋之叹，有不类河伯初时之溟 也哉！程君钟龄，原字山龄，资分高，搜讨富，攻举子业，有声庠序。乃以家贫善养为务，问取岐黄书，寻绎往复。又于张、刘、李、朱四大家，贯穿融会，一编入手，必有所折中，不从门面语掩饰时人之耳目。由是出而问世，踵门者无虚日，经年累月，每为远地作信宿客，凡有来者，多叩门而返。自憾无广长舌，化百千身，以应人之求也。爰着《医学心悟》一书，授之生徒。所言悉有根柢，而笔又足以达之，故四方从游者日益进。尝语门弟子曰：一壶冰，三斛火，只在用之适其宜耳。然而上工治未病，中工治已病。昔医缓兄弟三人，其二兄治病，治于未形，虽名不闻于诸侯，而所学益大。书中百误歌以及人参果等篇，是又在医方之外，弭忠于未萌，而兼为保生计，非迂谈也。一日所获之钱，多合膏散，任人取携，投之辄效。穷乡得此，有一服而两人分饮取验者。膏去风毒及百病，凡有患处，贴肤而消除者，啧啧有言。此岂虚声动人之听闻哉！频年以来，钱到即散，总为此事着力，视昔之崔世明、李庆嗣不少让。诊视之际，不论贫富贵贱，咸细心处治，审症必详，用药必当。眼光所到，四面流通，无非实地济人之心，所着方书，抄阅者众。君虞其不广及也，乃付之剞劂，以公同志。宁不与调和燮理者，均称其职，而无憾也乎！君曰：书成之后，一担稍释，我无复内顾矣。予犹以为不然，古之仁圣高贤，尽属救世，实地工夫，尽有着落。当前利益，非为空言，由亲及疏，由近及远，君有以自见矣，无事他适也。至其书之精意，愧非越人，难窥底里，亦不过从傍觇君之用心与观其所行而质言之，以俟世之识者，共相鉴赏而已。是为序。

　　时

　　雍正壬子上春 同学姻弟饶兆熊拜手书于天宁禅院

　　自序

　　古人有言：病卧于床，委之庸医，比于不慈不孝。是以为人父子者，不可以不知医。虽然，医岂易知乎哉！知其浅而不知其深，犹未知也；知其偏而不知其全，犹未知也。以卑鄙管窥之见，而自称神良，其差误殆有甚焉。予少多病，每HT 疾则缠绵难愈。因尔酷嗜医学潜心玩索者有年，而四方求治者日益繁，四方从游者日益众。然此衷常栗栗危惧，凡书理有未贯彻者，则昼夜追思；恍然有悟，即援笔而识之。历今三十载，殊觉此道精微。

　　思贵专一，不容浅尝者问津；学贵沉潜，不容浮躁者涉猎。盖以上奉君亲，中及HT 友，下逮卑幼，性命攸关。其操术不可不工，其处心不可不慈，其读书明理，不至于豁然大悟不止。

　　爰作是书，以教吾徒，而名之曰《医学心悟》。盖警之也。然心悟者，上达之机；言传者，下学之要。二三子读是书，而更加博览群言，沉思力索，以造诣于精微之域，则心如明镜，笔发春花，于以拯救苍生，而药无虚发，方必有功。仰体天帝好生之心，修证菩提普救之念俾闾阎昌炽，比户安和，永杜夭札之伤，咸登仁寿之域。岂非业医者所深快乎！况为父者知此可以言慈；为子者，知此可以言孝。以之保身而裕如，以之利人而各足，存之心则为仁术，见之事则为慈祥，尤吾道中所当景慕也。二三子识之，予日望之。

　　时

　　雍正十年孟春月吉旦 天都普明子程国彭钟龄自序

　　凡例

　　一、医道自《灵》、《素》、《难经》而下，首推仲景，以其为制方之祖也。然仲景论伤寒而温热、温疫之旨有未畅。河间论温热及温疫，而于内伤有未备。东垣详论内伤，发补中、枳术等论，卓识千古，而于阴虚之内伤，尚有缺焉。朱丹溪从而广之，发阳常有余、阴常不足之论，以补前贤所未及，而医道亦大全矣。夫复何言？不知四子之书，合之则见其全，分之即见其偏。兹集兼总四家，而会通其微意，以各适于用，则庶乎其不偏耳。

　　一、虚火、实火之别，相隔霄壤。虚火可补，实火可泻，若误治之，祸如反掌。兹以内出者为子火，外至者为贼火，分别虚实，以定补泻，似千古晦义，一旦昭然，而于对症用药之间，有画沙印泥之趣。

　　一、凡病，不外寒热、虚实、表里、阴阳。兹特着为辨论，约之则在指掌之中，推之可应无穷之变，学人宜究心焉。

　　一、医门论治，本有八法，而方书或言五法，或言六法，时医更执偏见，各用一二法，自以为是，遂至治不如法，轻病转重，重病转危，而终则至于无法，大可伤也。予故着为医门八法，反复详论，俾业医者，沉酣于八法之中，将以扶危定倾，庶几其有活法矣。

　　一、伤寒门，古称三百九十七法，一百一十三方，尚不能尽其变。遂谓仲景《伤寒论》非全书，而予独以四字论括之，何其简也？不思伤寒只此表、里、寒、热四字，由四字而敷为八句，伤寒实无余蕴。夫伤寒有表寒，有里寒，有表热，有里热，有表里皆热，有表里皆寒，有表寒里热，有表热里寒。精乎此，非惟三百九十七法，一百一十三方可坐而得，即千变万化亦皆范围于其中。予读仲景书十数年，颇有心得，因着伤寒四字论，以为后学津梁云析清楚，纲举目张，辩论详明，毫无蒙混，治伤寒者，取则乎此，可渐登仲景之堂而入其室一、中风寒热之别，实因乎人之脏腑为转移，从此勘破，则清凉温热之剂，各当其可，而古今之疑团以释。

　　一、风、寒、暑、湿、燥、火，天之六气也。六气相杂，互相为病，最宜细辨。若概指为伤寒，投以散剂，为害实甚，不可不慎于其初。

　　一、杂症各有内伤、外感之不同，须从此分别，则治法不至混淆，而取效神速。

　　一、女人之病，多于男子，因其有行经、胎、产等事也。且性情多郁，尤易生病，故治法另有变通。兹特详着于后，其与男子同病者不载，特载其不同者而已。非缺也。

　　卷一

　　医中百误歌

　　医中之误有百端，漫说肘后尽金丹，先将医误从头数，指点分明见一斑。医家误，辨证难，三因分症似三山（内因、外因、不内外因，此名三因），三山别出千条脉，病有根源仔细看（治病必求其本，须从起根处看明）。医家误，脉不真，浮、沉、迟、数不厘清，却到厘清浑又变（如热极脉涩细，寒极反鼓指之类），胸中了了指难明（扁鹊云：持脉之道，如临深渊而望浮云。胸中了了，指下难明）。医家误，失时宜，寒、热、温、凉要相时，时中消息团团转，惟在沉潜观化机（寒暑相推者，时之常；寒暑不齐者，时之变。务在静观而自得之，正非五运六气所能拘也）。医家误，不明经，十二经中好问因，经中不辩循环理，管教阳证入三阴（六淫之邪，善治三阳，则无传阴之患）。医家误，药不中，攻补寒温不对证，实实虚虚误非轻，举手须知严且慎（用药相反，厥祸最大）。医家误，伐无过（伐无过，谓攻伐无病处也），药有专司切莫错，引经报使本殊途，投剂差讹事辄复（药味虽不相反，而举用非其经犹为未合，如芩、连、知、柏，同一苦寒，姜、桂、椒、萸，同一辛热，用各有当，况其他乎）。医家误，药不称，重病药轻轻反重，轻重不均皆误人，此道微乎危亦甚（药虽对症而轻重之间，与病不相称，犹难骤效）。医家误，药过剂，疗寒未已热又至，疗热未已寒更生，劝君举笔须留意（药虽与病相称，而用之过当，则仍不称矣，可见医贵三折肱也）。医家误，失标本，缓急得宜方是稳，先病为本后为标，纤悉几微要中肯（病症错乱，当分标本相其缓急而施治法）。医家误，舍正路，治病不识求其属，壮水益火究根源，太仆之言须诵读（王太仆云：热之不热，是无火也；寒之不寒，是无水也。无水者，壮水之主以制阳光；无火者，益火之源以消阴翳。此谓求其属也）。医家误，昧阴阳，阴阳极处没抓拿，亢则害兮承乃制，灵兰秘旨最神良（亢则害其物，承乃制其极，此五行四时迭相为制之理）。医家误，昧寒热，显然寒热易分别，寒中有热热中寒，须得长沙真秘诀（长沙用药寒因热用，热因寒用，或先寒后热，或先热后寒，或寒热并举，精妙入神，良法具在，熟读精思，自然会通。然时移世易，读仲景书，按仲景法，不必拘泥仲景方，而通变用药，尤为得当）。医家误，昧虚实，显然虚实何难治，虚中有实实中虚，用药东垣有次第（《脾胃论》《内外伤辨》，补中、枳术等方，开万世无穷之利）。医家误，药姑息，症属外邪须克治，痞满燥实病坚牢，茶果汤丸何所济。医家误，药轻试，攻病不知顾元气，病若祛时元气伤，似此何劳君算计（轻剂误事，峻剂偾事，二者交讥）。医家误，不知几，脉动症变只几希，病在未形先着力，明察秋毫乃得之（病至思治，末也，见微知着，弥患于未萌，是为上工）。医家误，鲜定见，见理真时莫改变，恍似乘舟破浪涛，把舵良工却不眩（病轻药应易也，定见定守，历险阻而不移，起人于垂危之际，足征学识）。医家误，强识病，病不识时莫强认，谦躬退位让贤能，务俾他人全性命（不知为不知，亦良医也）。医家误，在刀针，针有时宜并浅深（脓熟不针，则内溃；未熟早针，则气泄不成脓。脓浅针深，则伤好肉；脓深针浅，则毒不出而内败），百毒总应先艾灸（隔蒜灸法，胜于刀针。《外科正宗》云：不痛灸至痛，痛灸不疼时）

　　头面之上用神灯（头面不宜灸，宜用神灯照法。《外科正宗》云：内服蟾蜍丸一服，外将神火照三枝。此法不止施于头面，而头面为更要）。医家误，薄愚蒙，先王矜恤是孤穷，病笃必施真救济，好生之念合苍穹（当尽心力，施良药以济之）。医家误，不克己，见人开口便不喜，岂知刍荛有一能，何况同人说道理。

　　医家误未已，病者误方兴，与君还细数，请君为我听。病家误，早失计，初时抱恙不介意，人日虚兮病日增，纵有良工也费气（病须早治）。病家误，不直说，讳疾试医工与拙，所伤所作只君知，纵有名家猜不出（大苏云：我有疾必尽告医者，然后诊脉，虽中医亦可治疗我但求愈疾耳，岂以困医为事哉）。病家误，性躁急，病有回机药须吃，药既相宜病自除朝夕更医也不必（既效不可屡更）。病家误，不相势，病势沉沉急变计，若再蹉跎时日深，恐怕回春无妙剂（不效则当速更）。病家误，在服药，服药之中有窍妙，或冷或热要分明，食后食前皆有道。病家误，最善怒，气逆冲胸仍不悟，岂知肝木克脾元，愿君养性须回护。病家误，苦忧思，忧思抑郁欲何之？常将不如己者比，知得雄来且守雌。病家误，好多言，多言伤气最难痊，劝君默口存神坐，好将真气养真元。病家误，染风寒，风寒散去又复还，譬如城郭未完固，那堪盗贼更摧残。病家误，不戒口，口腹伤人处处有，食饮相宜中气和，鼓腹舍哺天地久。病家误，不戒慎，闺房衽席不知命，命有颠危可若何，愿将好色人为镜。病家误，救绝气（病患昏眩时以手闭口而救之也），救气闭口莫闭鼻，若连鼻子一齐扪，譬如入井复下石（鼻主呼吸，闭紧则呼吸绝，世人多蹈此弊，故切言之）。两者有误误未歇，又恐旁人误重迭，还须屈指与君陈，好把旁人观一切。傍人误，代惊惶，不知理路乱忙忙，用药之时偏作主，平时可是学岐黄。旁人误，引邪路，妄把师巫当仙佛，有病之家易着魔，到底昏迷永不悟。

　　更有大误药中寻，与君细说好留神。药中误，药不真，药材真致力方深，有名无实何能效，徒使医家枉用心（郡邑大镇易于觅药，若荒僻处须加细辨）。药中误，失炮制，炮制不工非善剂，市中之药未蒸炒，劝君审度才堪试（洗、炙、蒸、煮，去心、皮、壳、油、尖，一一皆不可苟）。药中误，丑人参，或用粗枝枯小参，蒸过取汤兼灌锡，方中用下却无功（参以原枝干结为美，蒸过取汤则参无宝色，锡条可当人参否）。药中误，秤不均，贱药多兮贵药轻，君臣佐使交相失，偾事由来最恼人。仍有药中误，好向水中寻，劝君煎药务得人。煎药误，水不洁，油汤入药必呕哕（曰入声），呕哕之时病转增，任是名医审不决。煎药误，水频添，药炉沸起又加些，气轻力减何能效，枉怪医家主见偏。此系医中百种误，说与君家记得熟，记得熟时病易瘳，与君共享大春秋。

　　卷一

　　保生四要

　　一曰：节饮食。人身之贵，父母遗体，食饮非宜，疾病蜂起。外邪乘此，缠绵靡己，浸淫经络，凝塞腠理，变症百端，不可胜纪。唯有纵酒，厥祸尤烈，酒毒上攻，虚炎灼肺，变为阴虚，只缘酷醉。虚羸之体，全赖脾胃，莫嗜膏粱，淡食为最，口腹无讥，真真可贵。

　　二曰：慎风寒。人身之中，曰荣与卫。寒则伤荣，风则伤卫。百病之长，以风为最，七十二候，伤寒传变，贼风偏枯，歪斜痿痹，寒邪相乘，经络难明，初在三阳，次及三阴。更有中寒，肢冷如冰，急施温补，乃可回春。君子持躬，战战兢兢，方其汗浴，切莫当风，四时俱谨，尤慎三冬，非徒衣浓，惟在藏精。

　　三曰：惜精神。人之有生，惟精与神。精神不敝，四体长春。嗟彼昧者，不爱其身，多言损气，喜事劳心，或因名利，朝夕热中，神出于舍，舍则已空。两肾之中，名曰命门，阴阳相抱，互为其根，根本无亏，可以长生。午、未两月，金水俱伤，隔房独宿，体质轻强。

　　亥、子、丑月，阳气潜藏，君子固密，以养微阳，金石热药，切不可尝。积精全神，寿考弥四曰：戒嗔怒。东方木位，其名曰肝。肝气未平，虚火发焉，诸风内动，火性上炎。无恚无嗔，涵养心田，心田宁静，天君泰然。善动肝气，多至呕血，血积于中，渐次发咳。凡人举事，务期有得，偶尔失意，省躬自克。戒尔嗔怒，变化气质，和气迎人，其仪不忒。

　　卷一

　　治阴虚无上妙方

　　天一生水，命曰真阴。真阴亏，则不能制火，以致心火炎上而克肺金，于是发热、咳嗽、吐痰诸症生焉。盖发热者，阳烁阴也；咳嗽者，火刑金也；吐痰者，肾水虚泛而为痰，如锅中之水，热甚则腾沸也。当此时势，岂徒区区草木之功所能济哉！必须取华池之水，频频吞咽，以静治于无形。然后以汤丸佐之，庶几水升火降，而成天地交泰之象耳。主方在吞津液。华池之水，人身之金液也，敷布五脏，洒陈六腑，然后注之于肾而为精。肾中阴亏，则真水上泛而为痰，将并华池之水，一拥俱出。痰愈多而肌愈瘦，病诚可畏。今立一法，二六时中，常以舌抵上 ，令华池之水，充满口中，乃正体舒气，以意目力送至丹田，口复一口数十乃止。此所谓以真水补真阴，同气相求，必然之理也。每见今之治虚者，专主六味地黄等药，以为滋阴壮水之法，未为不善，而独不于本原之水，取其点滴以自相灌溉，是舍真求假，不得为保生十全之计，此予所以谆谆而为是言也。卫生君子，尚明听之哉！

　　卷一

　　人参果

　　昔者纯阳吕祖师，出卖人参果，一纹一枚，专治五劳七伤，诸虚百损。并能御外邪，消饮食，轻身不老，却病延年。真神丹妙药也。市人闻之，环聚争买者千余人。祖师大喝曰：此果人人皆有，但汝等不肯服食耳。众方醒悟。今之患虚者众矣，或归怨贫乏而无力服参，或归怨医家不早为用参，或归怨医家不应早用参，或归怨用参之太多，或归怨用参之太少，或归怨用参而不用桂、附以为佐，或归怨用参而不用 、术以为援，或归怨用参而不用二地、二冬以为制。议论风生，全不反躬自省，以致屡效屡复，难收全功。不佞身肩是任，宁敢造次，博稽古训，百法追寻，每见历代良医，治法不过若此。于是睁开目力，取来参果一车，普送虚人服食。凡病危而复安者，不论有参无参，皆其肯服参果者也。凡病愈而复发者，不论有参无参，皆其不服参果者也。世人请自思维，定知此中消息。惟愿患者各怀其宝必然服药有功，住世永年，无负我祖师垂救之至意，是恳是祷。

　　以上数篇，发明医中之误，细详调摄之方，盖弭患于未萌，治未病之意也。后此皆言治

　　卷一

　　医有彻始彻终之理

　　或问曰：医道至繁，何以得其要领，而执简以驭繁也？余曰：病不在人身之外，而在人身之中。子试静坐内观，从头面推想，自胸至足，从足跟推想，自背至头；从皮肉推想，内至筋骨脏腑，则全书之目录，在其中矣。凡病之来，不过内伤、外感，与不内外伤，三者而己。内伤者，气病、血病、伤食，以及喜、怒、忧、思、悲、恐、惊是也。外感者，风、寒、暑、湿、燥、火是也。不内外伤者，跌打损伤、五绝之类是也。病有三因，不外此矣。至于变症百端，不过寒、热、虚、实、表、里、阴、阳八字尽之，则变而不变矣。论治法，不过七方与十剂。七方者，大、小、缓、急、奇、偶、复，十剂者，宣、通、补、泻、轻、重、滑、涩、燥、湿也。精乎此，则投治得宜矣。又外感之邪，自外而入，宜泻不宜补。内伤之邪，自内而出，宜补不宜泻。然而泻之中有补，补之中有泻，此皆治法之权衡也。又有似症，如火似水，水似火，金似木，木似金，虚似实，实似虚，不可以不辨。明乎此，则病无遁情矣。学人读书之余，闭目凝神，时刻将此数语，细加领会，自应一旦豁然，融会贯通彻始彻终，了无疑义，以之司命奚愧焉。

　　卷一

　　内伤外感致病十九字

　　人身之病，不离乎内伤、外感，而内伤、外感中，只一十九字尽之矣。如风、寒、暑、湿、燥、火，外感也。喜、怒、忧、思、悲、恐、惊，与夫阳虚、阴虚、伤食，内伤也。总计之，共一十九字，而千变万化之病，于以出焉。然病即变化，而总不离乎一十九字，一十九字总之，一内伤、外感而已。所谓知其要者，一言而终，不知其要，流散无穷。此道中必须提纲挈领，然后拯救有方也。

　　卷一

　　火字解

　　从来火字，《内经》有壮火、少火之名，后人则曰：天火、人火、君火、相火、龙火、雷火，种种不一，而朱丹溪复以虚实二字括之，可谓善言火矣。乃人人宗其说，而于治火，卒无定见，何也？是殆辨之犹未确欤！予因易数字以解之，夫实火者，六淫之邪，饮食之伤，自外而入，势犹贼也。虚火者，七情色欲，劳役耗神，自内而发，势犹子也。贼至则驱之，如消散、清凉、攻伐等药，皆可按法取用，盖刀枪剑戟，原为驱贼设也。子逆则安之，如补气、滋水、理脾等药，皆可按法施治，盖饮食、器用，原为养子设也。夫子者，奉身之本也若以驱贼者驱其子，则无以为养身生命之本矣。人固不可认贼作子，更不可认子作贼。病机一十九条，言火者十之八，言寒者十之二。若不明辨精切，恐后学卒至模糊，余故反复详外火：风、寒、暑、湿、燥、火，及伤热饮食，贼火也。贼可驱而不可留。

　　内火：七情色欲，劳役耗神，子火也。子可养而不可害。

</div>
    <div class="pagination">
<span class="current-page">1</span><a href="医学心悟_page2.html">2</a><a href="医学心悟_page3.html">3</a><a href="医学心悟_page4.html">4</a><a href="医学心悟_page5.html">5</a><a href="医学心悟_page6.html">6</a><span>...</span><a href="医学心悟_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
