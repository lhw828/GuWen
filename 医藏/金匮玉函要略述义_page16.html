<!DOCTYPE html>
<html>
<head>
    <meta charset="UTF-8">
    <title>金匮玉函要略述义 - 第 16 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮玉函要略述义 - 第 16 页/共 26 页</h1>
    <div class="content">　　夫水病患。目下有卧蚕。

　　按灵枢。无目下微肿如蚕之文。赵氏错引。盖目下如卧蚕者。色黄晶肿。如新卧起者。眼胞上庞然虚浮。其证自异。方书中。或有曰有若卧蚕才起之状者。谬矣。

　　师曰。寸口脉沉而迟。

　　或曰。推他文例。趺阳脉伏一句。疑衍存考。

　　蒋示吉医宗说约曰。有血分症。妇人先经水断绝。而后四肢肿满。小便不通。此血瘀水道。以通经为主。宜小调经散。

　　问曰。病者苦水。面目身体四肢皆肿。（脉之上。脉经。有师字。是。）

　　〔赵〕此水病。脉之不言水。反言胸中痛等病。当时记其说者以为异。非异也。是从色脉言耳。

　　按脉之不言水。反言胸中痛。二言字。沈氏属之病者。（本于徐氏。）赵氏则属之医师。殊觉妥协。盖此病者洪肿。

　　如以常情。则当言其所苦。与治之所急。皆在水。而师反举胸中痛等证以为言。故人疑而设问也。脉经作师脉之不言水。

　　语意最明。太阳上编。问曰证象阳旦条。及脉经中。并有同语例。宜相参。又关元。即泛称下焦之名。亦见厥阴篇。及妇人杂病中。又医以为留饮。而大下之句。言医误认胁下急痛等证。以为悬饮支饮之属。错用十枣等汤。盖当时未至身肿。而程氏谓见标证面目身体四肢皆肿云云。而大下之者。殆未为当。又胃家虚烦之烦。即太阳下编。吐之内烦之烦。

　　又按脉经。引四时经云。土亡其子。其气衰微。水为洋溢。浸渍为池。走击皮肤。面目浮肿。归于四肢。愚医见水。

　　直往下之。虚脾空胃。水遂居之。肺为喘浮。注云。肺得水而浮。故言喘浮。又巢源伤寒咳嗽候曰。水停心下。则肺为之浮。肺主于咳。水气乘之。故咳嗽。又水肿候中曰。肺得水而浮。浮则上气而咳嗽也。盖得斯说。而浮咳之义始晰矣。

　　（何氏医碥曰。水气喘者。水气逆行。肺气得水而浮。观浴河者。水浸至胸则喘可见。）

　　风水。恶风一身悉肿。

　　按沈以为风多水少之证。恐拘。先兄曰。续。似续陆续之续。汗常出而不止。又前第四条曰。其人不渴。汗出即愈。

　　此为风水。存参。（评热病论。论风水。有口干苦渴证。）

　　越婢汤方按药有性有用。方之既成。或取其性。或取其用。如此方。则石膏得麻黄之温发。但存逐水之用。相借以驱水气。

　　（石膏逐水。本草不言。然仲景用之驱饮者。不一而足。）加术汤。则麻石之功。与前方同。而术与麻黄相藉。走外之力稍胜矣。（性用诸义。详开于拙着药治通义中。）

　　防己茯苓汤方按此方系于发表利水相兼之剂。防己。黄 。俱逐外水。义具于湿病防己黄 汤下。须互参。

　　越婢加术汤方按此方与次方。所主之证。盖在轻重剧易之别。不必拘有热无热矣。

　　甘草麻黄汤方千金翼。麻黄汤。主风湿水疾。身体面目肿。不仁而重方。（即本方。）重覆。日移二丈汗出。不出更合服之。慎护风寒。

　　皮水。用之良。

　　秘传经验方。走马通圣散。治诸风湿。及伤风伤寒头疼。并治疔疮一切肿毒。手足疼痛。风痹不仁。

　　即本方。炒微黄。碾为细末。每服三钱。用水钟半。锅内滚一大沸。凉温服。盖被暖不透风。汗出为度。仍要护慎风触。遂无重复。

　　水之为病。其脉沉小。属少阴。

　　按少阴。即与伤寒少阴病同义。系于表虚寒之谓。其用麻黄附子甘草汤。取之温发。沈氏说虽巧。犹未免牵凑。

　　厥而皮水者。

　　医心方。张仲景方。青龙汤。治四肢疼痛。面目 肿方。

　　麻黄（半斤去节去末） 细辛（二两） 干姜（二两） 半夏（洗）

　　凡四物。切。以水八升。煮得二升。一服止。

　　又。又云。治脾胃水。面目手足 肿。胃管坚大满气。不能动摇。桑根白皮汤方。

　　桑根白皮切（二升） 桂（一尺） 生姜（三颗） 人参（一两）

　　凡四物。切。以水三斗。煮取桑根。竭得一斗。绞去滓。内桂。人参。生姜。黄饴十两。煮之竭得七升。服一升。

　　消息更服。（今案本草。桂一尺。重半两为正。○按右出其第十卷治通身水肿方中。未知果是本经之遗否。姑附于此。）

　　〔余述〕按本篇。首叙四证。而篇中特举风水皮水。不及正水石水。其论治法。有云可下之。有云当利小便。有云当发汗。今考篇中。殊详于发表之方。而至攻下渗利之药。则缺而不出。岂皆是后人之所删难。抑仲景之引而不发者乎。

　　黄汗之病。

　　先兄曰。此条。当为五节读。首二句。概称黄汗之证也。而下曰历节。曰劳气。曰生恶疮者。以其与黄汗相类。而实不同。举以示之也。历节必兼寒邪。故周身发热。（尤氏所举第四条文。彼注属之皮水。与此 牾。然其属黄汗者。

　　为是。）

　　桂枝去芍药加麻黄细辛附子汤方（外台引深师。名附子汤。主证与本条同。甘草。炙。麻黄。去节。三两。细辛三两。附子。冠大字。大枣。有擘字。煮麻黄下。有再沸二字。方后云。仲景伤寒论。名桂枝去芍药加麻黄细辛附子汤。

　　赵本。作桂姜草枣黄辛附子汤方。）

　　心下坚。大如盘。（本草。图经引。无边如旋盘四字。宋本外台饮癖门。引备急。亦作枳实术汤。）

　　按上条与此条。其病俱在内。与外体浮肿者不同。今编在本篇者。未详其解。疑是痰饮篇中所错也。巢源气分候曰。

　　夫气分者。由水饮搏于气。结聚所成。气之流行。常无壅滞。若有停积。水饮搏于气。则气分结而住。故云气分。医学纲目曰。气分。谓气不通利而胀。血分。谓血不通利而胀。非胀病之外。又别有气分血分之病也。盖气血不通利。则水亦不通利而尿少。尿少。则腹中水渐积而为胀。但气分。心下坚大。而病发于上。血分。血结胞门。

　　而病发于下。气分。先病水胀。后经断。血分。先经断。后病水胀也。（按楼氏此说。凑合水分为言。殊属刺缪。）

　　枳术汤方（外台两见。并作白术三两。本草引同。无白字。外台引备急。及本草。亦水五升。作水一斗。）

　　侣山堂类辨曰。金匮要略。用枳术汤。治水饮所作。心下坚。大如盘。盖胃为阳。脾为阴。阳常有余。而阴常不足。

　　胃强脾弱。则阳与阴绝矣。脾不为胃行其津液。则水饮作矣。故用术以补脾。用枳以抑胃。后人不知胃强脾弱用分理之法。咸谓一补一消之方。再按局方之四物汤。二陈汤。四君子汤。易老之枳术丸。皆从金匮方套出。能明乎先圣立方大义。后人之方不足法矣。（按胃强脾弱。补脾抑胃。并似迂曲。）

　　外台。文仲。徐王枳实散。宜春秋服。消肿利小便。兼补疗风虚冷胀不能食方。

　　枳实（半斤炙） 桂心（一斤） 茯苓 白术（各五两）为散。酒服方寸匕。日三服。加至二匕。千金月令。主结气方。

　　白术 枳壳（炒） 上等分。捣筛。蜜丸如梧子大。空腹饮下二十五丸。

</div>
    <div class="pagination">
<a href="金匮玉函要略述义_page15.html">上一页</a><span>...</span><a href="金匮玉函要略述义_page11.html">11</a><a href="金匮玉函要略述义_page12.html">12</a><a href="金匮玉函要略述义_page13.html">13</a><a href="金匮玉函要略述义_page14.html">14</a><a href="金匮玉函要略述义_page15.html">15</a><span class="current-page">16</span><a href="金匮玉函要略述义_page17.html">17</a><a href="金匮玉函要略述义_page18.html">18</a><a href="金匮玉函要略述义_page19.html">19</a><a href="金匮玉函要略述义_page20.html">20</a><a href="金匮玉函要略述义_page21.html">21</a><span>...</span><a href="金匮玉函要略述义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
