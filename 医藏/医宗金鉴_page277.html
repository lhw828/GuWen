<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 277 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 277 页/共 424 页</h1>
    <div class="content">　　外科卷上\编辑外科心法要诀

　　胆经歌

　　【方歌】少阳胆经起外眦，绕耳前后上额颅，巅后颈肩腋季胁跨膝踝跗小指出。

　　【注】足少阳胆经，起于目外眦，斜贯耳前，循行耳后，上抵额颅，至巅后行颈侧，过肩下腋，走身侧之季胁，下腿跨，行膝之外，至外踝之前，内行足跗，至足小指次指之外侧，去爪甲角如韭叶许而终。

　　外科卷上\编辑外科心法要诀

　　肝经歌

　　【方歌】厥阴肝经起聚毛，循行足跗内踝间，上腘环阴器季胁上行乳下二肋端。

　　【注】足厥阴肝经，起于足大指后，去爪甲韭叶聚毛虚，循行足跗上面，走内踝，上行腘〔月专〕过膝，直上环阴器向外湾行至季肋内，斜上行直乳下二肋端而终。

　　外科卷上\编辑外科心法要诀

　　任脉歌

　　【方歌】任脉起于两阴中，上行毛际腹中行，颈下结喉中央上唇棱下陷承浆名。

　　【注】任脉起于前阴、后阴之中间，前行横骨，上行毛际，由毛际直上腹之中行，上行颈下结喉上之中央，由结喉上行至下唇棱下陷中而终。

　　外科卷上\编辑外科心法要诀

　　督脉歌

　　【方歌】督脉起于尻骨端，后行脊背腰脑巅，前行鼻柱皆中道唇内齿上龈缝间。

　　【注】督脉起于尻骨之端，由尻骨后行脊背之中行，上行至巅顶之中，前行至鼻下人中，至唇内门牙之中缝而终。

　　外科卷上\编辑外科心法要诀

　　脉部位歌

　　【方歌】脉为血脉百骸通，大会之地寸口宗，掌后高骨名关上关之前后寸尺名。

　　【注】脉者血之府也。周身血脉，运行贯通，十二经中，皆有动脉。独取寸口者，盖以其经每至寅时，各经之气皆上朝而大会于肺，故曰寸口宗也。掌后有高骨隆起，界于尺脉、寸脉之间，名曰关部。关前之位，其名曰寸；关后之位，其名曰尺。尺、寸者，谓从关上至鱼际长一寸从关下至尺泽长一尺，故名之也。

　　外科卷上\编辑外科心法要诀

　　脉分主歌

　　【方歌】上焦候寸下焦尺，中焦之候属两关，包络与心左寸应胆与肝家在左关，膀胱小肠肾左尺，胸中及肺右寸间胃与脾脉右关取，大肠并肾右尺班。

　　【注】两寸之脉，主候上焦胸中；两关之脉，主候中焦膈中；两尺之脉，主候下焦腹中。左寸之脉，浮候包络，沈以候心；左关之脉，浮以候胆，沈以候肝；左尺之脉，浮候膀胱、小肠，沈以候肾。右寸之脉，浮候胸中，沈以候肺；右关之脉，浮以候胃，沈以候脾；右尺之脉，浮候大肠，沈亦候肾。此遵《内经》分配三部诊脉法也。

　　伪诀以大肠、小肠配寸，三焦、命门配尺，包络竟置不问，悉属不经。滑寿以左尺候小肠、膀胱，右尺候大肠千古只眼也，当从之。

　　外科卷上\编辑外科心法要诀

　　浮沈脉歌

　　【方歌】浮沈从内上下行，皮浮属肺血心经，筋沈属肝骨沈肾肌肉为脾候在中。

　　【注】脉从内上行者，谓之浮；脉从内下行者，谓之沈。然心、肺俱浮，于皮毛取之而得者，肺之浮也；于血脉取之而得者，心之浮也。故曰皮浮属肺血心经也。肺肾俱沈以筋平取之而得者，肝之沈也；至骨取之而得者，肾之沈也。故曰筋沈属肝骨沈肾也。肌肉在浮沈之间，属脾。其候在中，故曰候在中也。凡脉以部位而得名者皆统于浮沈，故以浮沈为提纲，以统濡、弱、芤、伏、牢、革、虚、实、微、散诸脉也。

　　外科卷上\编辑外科心法要诀

　　濡弱芤伏牢革诸脉歌

　　【方歌】浮沈无力曰濡弱，中取无力芤脉看，沈极筋骨为伏脉浮沈极力革牢参。

　　【注】浮而无力谓之濡脉，沈而无力谓之弱脉，浮沈有力，中取无力，状如葱管，谓之芤脉。沈极推至筋骨，按之而始得者，谓之伏脉。浮而极有力者，谓之革脉。沈而极有力者，谓之牢脉。

　　外科卷上\编辑外科心法要诀

　　虚实微散诸脉歌

　　【方歌】三部有力曰实脉，三部无力虚脉称，三部无力而且小似有如无微脉名，三部无力而且大，涣漫不收散脉形。

　　【注】浮、中、沈三部俱有力，谓之实脉。浮、中、沈三部俱无力，谓之虚脉。浮、中、沈三部无力，按之且小，似有似无，谓之微脉。浮、中、沈三部无力，按之且大涣漫不收，谓之散脉。

　　外科卷上\编辑外科心法要诀

　　迟数缓疾结促代诸脉歌

　　【方歌】三至为迟六至数，四至为缓七至疾，缓止为结数止促动止难还代脉识。

　　【注】一呼一吸，谓之一息。一息三至，谓之迟脉。一息四至谓之缓脉。一息六至，谓之数脉。一息七至，谓之疾脉。缓脉动时一止，谓之结脉。数脉动时一止，谓之促脉。结促之脉，动而中止，不能自还，谓之代脉。凡脉以至数而得名者，皆统于迟数。故以迟数为提纲，以统缓、疾、结、促、代五脉也。

　　外科卷上\编辑外科心法要诀

　　滑涩弦紧洪细大长短动诸脉歌

　　【方歌】滑脉如珠溜不定，涩脉滞涩往来艰，弦脉端直细且劲紧比弦粗劲且弹。来盛去衰洪脉是，细则如丝大豁然长脉迢迢短缩缩，如豆摇摇作动看。

　　【注】形状如珠，滑溜不定，谓之滑脉。往来滞涩，进退维艰谓之涩脉。状如弓弦，细而端直，按之且劲，谓之弦脉。较弦则粗，按之劲，左右弹者，谓之紧脉。上来应指而盛，下去减力而衰。谓之洪脉，脉形软直如丝者谓之细脉。脉形粗大豁然者，谓之大脉。来去迢迢而长谓之长脉。来去缩缩而短，谓之短脉。其形如豆，约约动摇不移者，谓之动脉。凡脉以形状而得名者，皆统于滑涩。故以滑涩为提纲，以统弦、紧、洪、细、大、长、短、动八脉也。

　　外科卷上\编辑外科心法要诀

　　痈见疽脉、疽见痈脉歌

　　【方歌】痈脉脉宜洪大数，若逢牢短化脓难，疽脉最宜沈与弱浮大且散命归泉。

　　【注】痈乃阳毒，应见阳脉。若洪大而数，则毒易溃。若见牢短之脉，则为阴凝气少，故曰化脓难也。疽乃阴毒，脉应见沈与弱，是为顺脉。若见浮大而散，则为阳脱气败故曰命归泉也。

　　外科卷上\编辑外科心法要诀

</div>
    <div class="pagination">
<a href="医宗金鉴_page276.html">上一页</a><span>...</span><a href="医宗金鉴_page272.html">272</a><a href="医宗金鉴_page273.html">273</a><a href="医宗金鉴_page274.html">274</a><a href="医宗金鉴_page275.html">275</a><a href="医宗金鉴_page276.html">276</a><span class="current-page">277</span><a href="医宗金鉴_page278.html">278</a><a href="医宗金鉴_page279.html">279</a><a href="医宗金鉴_page280.html">280</a><a href="医宗金鉴_page281.html">281</a><a href="医宗金鉴_page282.html">282</a><span>...</span><a href="医宗金鉴_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
