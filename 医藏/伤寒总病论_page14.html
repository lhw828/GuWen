<!DOCTYPE html>
<html>
<head>
    <meta charset="UTF-8">
    <title>伤寒总病论 - 第 14 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒总病论 - 第 14 页/共 33 页</h1>
    <div class="content">　　庞曰：伤寒汗后，咳噫不止，是阴阳气升降欲作汗，升之不上，降之不下，故胃气上逆而咳噫无休止者，宜良姜汤。

　　橘皮 良姜 桂枝 当归（各一分） 麻黄（半两） 槟榔（三个） 杏仁（二十个） 甘草（一分） 生姜（一分） 大枣（十枚）

　　咀，水二升半，煎至一升，去滓，下槟榔末，又煎三沸，去滓，通口服一盏，未已再一剂。

　　时行头痛，心如醉状，面爱向黑处，不欲见人，此为坏热不散，速行大青汤与服；不尔，狂走赶人。大青汤大青叶 秦艽 吴蓝 升麻 荠 栝蒌根（各二分） 甘菊（一分） 石膏（三分） 竹沥（二合） 朴硝（三分）

　　咀，分二帖，每服一帖。水二升半，煎至一升二合，去滓，下竹沥、朴硝，分温四服。肉色黄加茵陈六分；面似火加栀子十四枚，加水成三升，煮取一升半，温饮一盏。

　　七八日热盛不解，苦葶苈汤。

　　苦酒（一升半） 苦葶苈（一合） 生艾汁（半升）

　　同煎至七合，作二服，此疗内热病，有牛黄一刀圭尤良。阮河南曰：今诸疗疾，多用辛甜姜桂人参之属，此皆贵价难得，常有必欲求之，转以失时。而苦参、青葙、葶苈子、艾之属，所在尽有之，除热解毒，最胜向贵价药也，前后数参并用之。得病内热者，不必按常药次也，便以青葙、苦参、艾、苦酒疗之，但少促其间耳，无不解者。（苦酒即米醋也。）

　　庞曰：辛甜姜桂人参之属，是发散寒气之药，其病未传成内热者，为调治之大要药也。决不可虑其酸苦之药，正治内热病急要之药也。设当行辛甘而用酸苦，设当行酸苦而用辛甘，是昧于阴阳之用，如此医杀之耳。其辛甘酸苦，自是调治通行之要药，若论苦则忌甘，论甘则忌苦，虽有屡中，诚为粗工矣。

　　伤寒发黄者，先用瓜蒂末内鼻中，口含水搐鼻中，去黄水，用五苓茵陈散最良。

　　时行一切，不知身上疼痛，不寒亦不热，沉沉似有所思，顺事多语，此脏正传热，麻仁龙胆丸，服此药不死。

　　大麻仁 大黄（各一两） 柴胡 黄芩 白鲜皮 秦艽 赤芍药 龙胆草（各二分） 黄连（一分） 栀子（二十四个）

　　细末，蜜丸如梧桐子大。食后煎淡竹叶汤，下三十丸，日与三服，以大利为度。

　　十日小瘥，一月平复。

　　地黄汤疗伤寒及温病，应发汗而不与发汗之，内有瘀血者；及鼻衄吐血不尽，内热瘀血，面黄大便黑者，此方主之，消化瘀血甚良。

　　生湿地黄（四两） 牡丹皮 芍药 犀角屑（无以升麻代，各半两）

　　咀，水二升，煮取一升，去滓，温温饮一盏。喜忘如狂者，加地黄、黄芩各三分，加水一升；脉大来迟，腹不满自言满者，为无热，不用黄芩也。

　　鼻衄或吐血下血，黄芩汤。

　　黄芩（四两）

　　咀，水三升，煮一升半，温饮一盏，兼治妇人漏下血不止。（黄柏更佳。）

　　吐血百治不瘥，此方疗十瘥十，大黄散。

　　地黄汁（半升） 生大黄末（一方寸匕）

　　煎地黄汁三沸，下大黄末，调匀，空腹服之，每温饮一小盏，日三服，血即止。

　　热病毒瓦斯入眼，赤痛生翳，不见光明者，大黄栀子汤。

　　生大黄（一两） 升麻（半两） 瞿麦 甘草（各一分） 栀子（七个）

　　咀，水二升，煎至一升，去滓，温作四服，以利为度。难利者，煎药毕，下朴硝二分和服。

　　先煮诸药至一升半，乃下大黄，大黄先以水渍，和水下之，则折热易利。

　　治毒病入眼，忽生赤翳，或白，或肿肤起，或赤痛，不得视光明，入心肝。或眼浮肿，如吹汁出，生膜覆珠子，或内障不见物。良由病后不慎，酒面炙 五辛所致，宜服此频利之，秦皮大黄汤。

　　秦皮 柴胡 常山 黄芩 升麻 芍药 白蔹 枳实 甘草（各半两） 大黄（三分）

　　咀，水三升，煮二升，下大黄，再煎一升半，去滓，食后温饮一盏。热盛者加焰硝半两，汤成后下，化匀服。未瘥更作，可至五七剂。

　　又方滴眼汤（斑豆疮不宜用。）

　　秦皮 升麻 黄连（各半两）

　　细锉，水二升，煎至一升，绵包箸头 汤，滴入眼中，频频用之。

　　下部 疮，雄黄散。

　　雄黄 青葙子 苦参 黄连（各三分） 桃仁（一分）

　　为散，以艾汁和丸，枣核大，绵包内下部， 蓄汁更佳。冬月无艾，浓煎艾汁，和为丸，更以米饮调下二钱，温饮之，日二服。

　　治 疮，青黛丸。

　　青黛 丁香 黄连（等分）

　　细末，甘淀和丸，枣核大，口中有疮，含之咽汁；若下部有疮，绵裹内下部，日含化五六十丸瘥。

　　牵马丸治天行四五日，下部生疮，医所不能治，此方主之。

　　附子（一分） 藜芦 桂枝 巴豆（各半两，去皮心，炒黑）

　　细末，别研巴豆，加蜜杵丸，梧桐子大。空心热水下二丸，未知加三丸。热在膈上不下，饮热汤半升，投吐之，下部 自瘥，神良。

　　天行口疮，黄柏升麻汤。

　　黄柏 升麻 甘草（生，各半两）

　　咀，水一升半，煮半升，入地黄汁一合，煎半升，分二服，细呷之。

　　又方蔷薇饮子。

　　蔷薇茎叶切一升（冬用根皮）

　　水三升，煮半升，温温渍之，去涎。喉咽有疮者，咽汁少许为佳。

　　又方，黄柏饮子。

　　黄柏，薄切小片，蜜渍一宿，嚼柏汁渍疮。

</div>
    <div class="pagination">
<a href="伤寒总病论_page13.html">上一页</a><span>...</span><a href="伤寒总病论_page9.html">9</a><a href="伤寒总病论_page10.html">10</a><a href="伤寒总病论_page11.html">11</a><a href="伤寒总病论_page12.html">12</a><a href="伤寒总病论_page13.html">13</a><span class="current-page">14</span><a href="伤寒总病论_page15.html">15</a><a href="伤寒总病论_page16.html">16</a><a href="伤寒总病论_page17.html">17</a><a href="伤寒总病论_page18.html">18</a><a href="伤寒总病论_page19.html">19</a><span>...</span><a href="伤寒总病论_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
