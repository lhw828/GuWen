<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 115 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 115 页/共 401 页</h1>
    <div class="content">　　太阳风邪伤衞衇证
　　太阳寒邪伤荣衇证
　　风寒荣衞同病衇证
　　误服三汤致变救逆
　　三阳受病传经欲愈衇证
　　阳明表病衇证
　　阳明热病衇证
　　阳明府病衇证
　　阳明慎汗慎清慎下
　　少阳衇证
　　少阳或病柴胡汤加减法
　　少阳禁汗禁吐禁下
　　少阳可吐可汗可下
　　三阳合病并病
　　三隂受病传经欲愈衇证
　　太隂隂邪衇证
　　太隂阳邪衇证
　　太隂阳明表里同病
　　少隂隂邪衇证
　　少隂阳邪衇证
　　少隂太阳表里同病
　　厥隂隂邪衇证
　　厥隂阳邪衇证
　　少隂厥隂外热里寒衇证
　　两感
　　汗下失宜致变坏证
　　表证
　　里证
　　阳证
　　隂证
　　阳盛格隂
　　隂盛格阳
　　阳毒
　　隂毒









　　御纂医宗金鉴卷三十六目録
　　钦定四库全书
　　御纂医宗金鉴卷三十六
　　编辑伤寒心法要诀
　　伤寒一证仲景论中立三百九十七法一百一十三方神明变化可谓既详且尽矣其治杂证也则有金匮要略分门别类包举该括无非示人以规矩准绳欲其触类旁通以应变于无穷也但其辞防古奥义蕴幽深条目繁多未易领防人多苦之兹特撮其要防编为謌诀俾学者便于熟读黙记融防贯通然后再玩味全书则易读易解有防心之乐而无望洋之叹矣由此登堂入室将见二千年来大法微言昭如日月不致尘封庶几于斯道不无小补云尔
　　伤寒传经从阳化热从隂化寒原委
　　六经为病尽伤寒气同病异岂期然推其形藏原非一因从类化故多端明诸水火相胜义化寒变热理何难漫言变化千般状不外隂阳表里间
　　【注】六经谓太阳阳明少阳太隂少隂厥隂也为病尽伤寒谓六经为病尽伤寒之变化也气同为天之六气感人为病同也病异谓人受六气生病异也岂期然谓不能预先期其必然之寒热也推其形藏原非一谓推原其人形之厚薄藏之虚实非一也因从类化故多端谓人感受邪气虽一因其形藏不同或从寒化或从热化或从虚化或从实化故多端不齐也明诸水火相胜义谓水胜则火灭火胜则水干也化寒变热理何难谓邪至其经或从隂化为寒或从阳变为热即水火相胜从化之理何难明也漫言变化千般状二句谓伤寒变化千般总不外乎隂阳表里间也
　　太阳风邪伤衞衇证
　　中风伤衞衇浮缓头项强痛恶寒风病即发热汗自出鼻鸣干呕桂枝功
　　【注】中风病名也伤衞谓风伤卫也衇浮缓谓中风衇也头痛项强恶寒恶风发热汗自出鼻鸣干呕谓中风证也桂枝功谓桂枝汤功能治中风虚邪也详太阳上篇
　　太阳寒邪伤荣衇证
　　伤寒伤荣衇浮紧头疼身痛恶寒风无汗而喘已未热呕逆麻黄汤发灵
　　【注】伤寒病名也伤荣谓寒伤荣也衇浮紧谓伤寒衇也头疼身痛恶寒恶风无汗而喘或已发热或未发热呕逆谓伤寒证也麻黄汤发谓伤寒实邪当与麻黄汤发汗最灵也详太阳中篇
　　风寒荣卫同病衇证
　　中风浮紧徧身痛头疼发热恶寒风干呕无汗兼烦躁伤寒身重乍时轻浮缓呕逆无汗喘头疼发热恶寒风烦躁而无少隂证荣卫同病大青龙
　　【注】中风谓风伤卫之病也头疼发热恶风恶寒干呕中风之证也浮紧寒伤荣之衇也身疼痛寒伤荣之证也今以中风之病而得伤寒之衇与证更兼不汗出之表实内热之烦躁也伤寒谓寒伤荣之病也身重不痛乍有轻时风伤衞之证也浮缓风伤卫之衇也呕逆无汗而喘头疼发热恶寒恶风寒伤荣之证也是以伤寒之病而得中风之衇与证更兼太阳无汗内热之烦躁也而无少隂证谓无身重但欲寐之证也荣卫同病谓风寒中伤荣卫同病也二证皆无汗实邪故均以大青龙汤发之详太阳下篇
　　误服三汤致变救逆
　　伤寒酒病桂勿与呕吐不已血脓鲜尺迟服麻致漏汗恶风肢急小便难微弱汗风青龙发厥惕悸热仍然身瞤振振欲擗地桂加附子真武痊
　　【注】伤寒谓伤寒无汗之实邪也酒病谓病酒状似中风也桂勿与谓皆勿与桂枝汤也误与伤寒则表气愈固里气更逆呕吐不已也误与酒病则湿热内酿伤荣吐血脓也此皆误用桂枝汤之变证当随其变证治之可也尺迟谓伤寒尺中衇迟也服麻谓服麻黄汤发汗遂致汗出不止名曰漏汗也肢急四肢拘急也小便难谓小便少而难也伤寒衇证当用麻黄汤发汗若尺中衇迟是荣气不足不可发汗若误发之则致漏汗恶风四肢拘急小便难等变证也当以桂枝加附子汤救逆可也微弱谓大青龙证衇微弱也汗风谓大青龙证自汗恶风也大青龙证衇不浮紧若浮缓而微弱反汗出是大青龙衇证未具也误以大青龙发之致其人厥冷筋惕心悸头热仍不退身肉瞤动也振振欲擗地谓耸动不已不能兴起欲堕于地也此皆误与大青龙汤发汗之变证当以真武汤救逆可也详太阳篇
　　三阳受病传经欲愈衇证
　　伤寒一日太阳病欲吐烦躁数急传阳明少阳证不见衇静身和为不传
　　【注】伤寒一日太阳受病二日阳明受病三日少阳受病此其传经之常也若初病颇欲吐烦躁衇数急者谓邪盛传经而不解也二三日阳明少阳证不见衇静身无所苦者谓邪衰不传欲自愈矣
　　阳明表病衇证
　　葛根浮长表阳明缘缘面赤额头疼发热恶寒而无汗目痛鼻干卧不宁
　　【注】太阳未罢又传阳明太阳表邪怫郁阳明肌热为阳明经表病也葛根表阳明谓葛根汤主治阳明表病也浮长谓阳明之表衇也縁缘靣赤连额头疼发热恶寒无汗目痛鼻干卧不得宁皆谓阳明经之表证也用葛根汤解两经之邪也详阳明篇
　　阳明热病衇证
　　白虎烦渴热阳明汗出身热衇长洪不恶寒兮反恶热合柴兼见少阳经
　　【注】太阳已罢而传阳明不传少阳亦未入府其热渐深表里俱热为阳明经热病也白虎热阳明谓白虎汤主治阳明热病也衇长洪谓阳明之热衇也烦躁口渴引饮汗出身热不恶寒反恶热皆谓阳明经热病之证也用白虎汤解阳明表里俱热也阳明未罢又传少阳亦阳明热病也合柴谓白虎合小柴胡汤治阳明经热证兼见少阳经衇寒热往来口苦耳聋目而呕胸脇痛之病也详阳明少阳篇
　　阳明府病衇证
　　胃实衇大府阳明大便难兮脾约同蒸蒸潮热濈濈汗满痛始可议三承
　　注衇大府阳明谓热邪入府阳明当衇大也曰胃实曰大便难曰脾约谓府病受邪之不同也脾约者太阳阳明也胃实者正阳阳明也大便难者少阳阳明也皆为可下之证不无轻重之别然必蒸蒸潮热身肢濈濈然汗出或满或痛始可议其微甚以三承气汤麻仁丸下之可也详阳明篇
　　阳明慎汗慎清慎下
　　阳明表证反有汗桂枝加葛中风传热证无汗亡津液燥渴仍从白虎痊胃实汗热原应下恶寒浮缓表为先欲知定鞕识失气不转微濇下之寃舌滑尿白小便数便鞕休攻导自安小便数多知便鞕无苦数少是津还【注】阳明表证应无汗反有汗是从风邪传来仍从表治宜用桂枝加葛根汤阳明热证应有汗反无汗是或吐或汗或下亡其津液若无燥渴则从表治若有燥渴仍从热治宜用白虎汤胃实自汗潮热原应下之若有恶寒浮缓之表宜先解表表解已乃可攻之欲知大便鞕定未定当少与小承气汤转失气者已成定鞕当与大承气汤攻之若不转失气者未成定鞕攻之必溏勿更与也若衇微濇者亦不可下下之则寃死也舌滑尿白里热微也虽小便数大便鞕其热逺在广肠亦不可下用蜜煎猪胆导法自可安也凡小便数多知大便必鞕虽大便鞕而无或满或痛之苦当审其小便日几行日减数少是津液还于胃中慎不可攻不久必自大便出也详阳明篇
　　少阳衇证
　　往来寒热胸脇满衇目而耳聋口苦黙黙不欲食心烦喜呕少阳经或渴或欬身微热或脇鞕痛腹中疼或悸不呕尿不利舌胎滑白小柴宗
　　【注】衇谓少阳病衇也往来寒热胸脇满目耳聋口苦黙黙不欲食心烦喜呕少阳经主证也或渴或欬身微热或脇鞕痛腹中疼或悸不呕尿不利舌胎滑白者皆少阳或有之证也均宜小柴胡汤主之随证加减治之可也详少阳篇
　　少阳病用柴胡汤加减法
　　胸烦不呕去参夏加蒌若渴半易根腹痛去芩加芍药心悸尿秘苓易芩脇下痞鞕枣易蛎不渴微热桂易参欬去参枣加干味小柴临证要当斟
　　【注】少阳经主证宜小柴胡汤主治也其或有之证务要临证斟酌加减可也若胸中烦而不呕去半夏人参加栝蒌实若渴者以半夏易栝蒌根若腹中痛去黄芩加白芍若心下悸小便不利者加茯苓去黄芩若脇下痞鞕加牡蛎去大枣若不渴外有微热者去人参加桂枝微汗之若欬者去人参大枣加干姜五味子义详少阳篇小柴胡汤下
　　少阳禁汗禁吐禁下
　　少阳三禁要详明汗谵吐下悸而惊甚则吐下利不止水浆不入命难生
　　【注】三禁谓少阳禁吐禁汗禁下也若误发汗则生谵语若误吐下则心悸而惊少阳经即有心下鞕不可下下之甚则下利不止即有胸中满不可吐吐之甚则水浆不入变成危候命难生也详少阳篇
　　少阳可吐可汗可下
　　胸满热烦栀子豉痞鞕冲喉蒂平发热恶寒肢烦痛微呕支结柴桂宁郁郁微烦呕不止心下痛鞕大柴攻误下柴胡证仍在复与柴胡振汗生
　　【注】上言其禁恐失宜也此言其可贵变通也胸满烦热太阳少阳轻邪也宜栀子豉汤涌之胸满痞鞕气上冲喉不得息者太阳少阳重邪也宜瓜蒂散吐之发热恶寒四肢烦疼微呕心下支结太阳少阳表证也宜柴胡桂枝汤微汗两解之郁郁微烦呕不止心下痛鞕少阳阳明表里证也宜大柴胡汤缓攻两解之误下不致变逆柴胡证仍在者复与柴胡汤以和解之若解则必蒸蒸振汗出而解以下后虚故也详太阳少阳篇
　　三阳合病并病
　　合病两三经同病并病传归并一经二阳合病满喘发自利葛根呕半同太少利芩呕加半明少负顺长生滑数宿食大承气三阳合病腹膨膨口燥身重而谵语欲眠合目汗蒸蒸遗尿面垢参白虎浮大汗下禁当应二阳并病汗不彻面赤怫郁大青龙表罢潮热手足汗便难谵语大承攻太少头项痛冒心下痞鞕如结胸禁汗吐下惟宜刺谵惊不食利多凶
　　【注】一经未罢又传一经二经三经同病而不归并一经者谓之合病二经三经同病而后归并一经自病者谓之并病二阳谓太阳阳明也太阳则有头痛发热恶寒无汗阳明则有肌热恶热心烦不眠之证相合同病也满喘谓二阳合病当下利不下利更加胸满而喘宜麻黄汤发之自利谓二阳合病当有之证宜葛根汤也呕半谓二阳合病不下利但加呕者宜葛根汤加半夏也同谓二证同用葛根一方也太少谓太阳少阳合病也太阳则有头痛发热恶寒无汗少阳则有寒热往来口苦耳聋目胸脇痛之证相合同病也利芩谓太阳少阳合病当自下利宜与黄芩汤也呕加半谓太阳少阳合病不自利但加呕者宜黄芩汤加半夏也若不呕利而见太阳少阳之证非合病也宜用柴胡桂枝汤两解之明少谓阳明少阳两经之证同见下利合病也负为少阳木衇木胜则土负负则死也顺长生长为阳明土衇土盛则木不能灾为顺顺则生也滑数谓阳明少阳合病下利黏秽者衇必滑数是宿食也宜大承气汤呕酸苦者宜大柴胡汤三阳谓太阳阳明少阳合病也腹膨膨谓腹胀满也口燥谓口中干燥也身重谓身重难转侧也谵语谓妄乱言也欲眠谓喜睡也合目汗蒸蒸谓合目出热汗也遗尿谓失尿不知也面垢谓面似有油垢也此皆三阳热盛津液枯竭之证设使衇浮禁不可汗衇大亦不可下惟宜用白虎加人参益气生津清热可也若未经汗下津液未伤三阳合病轻证惟宜柴葛解肌汤清解三阳可也二阳谓太阳阳明并病也汗不彻谓邪在太阳发汗未彻又传阳明也面赤谓邪犹怫郁于太阳阳明之表未并阳明之府宜大青龙汤解两经之热也表罢谓太阳证罢也潮热手足汗大便难谵语谓已归并阳明府也宜大承气汤攻阳明实热也太少谓太阳少阳并病也头项强痛目昬冒心下痞鞕如结胸证谓太阳少阳二经之证尚未归并其邪未定禁不可汗下惟宜刺大椎肝腧肺腧以泻其热也若误发汗则必发谵语若误吐下则必心烦而惊水浆不入下利不止变此恶候命多凶也义详合病并病篇
　　三隂受病传经欲愈衇证
　　伤寒三日三阳尽热微烦躁入隂传其人能食而不呕衇小尿清为不传
　　【注】伤寒三日三阳受邪为尽三隂当受邪其人身热虽微而烦躁者谓邪去阳入隂不解也若其人反能食而不呕衇静小小便清谓邪未入于隂为不传欲自愈也
　　太隂隂邪衇证
　　太阴阴邪沉迟衇吐食腹满有时疼手足自温利不渴理中汤主悸加苓腹满去术加附子吐多去术加姜生虽吐下多还用术渴欲得水倍术宁欲作奔豚术易桂干姜寒倍参腹疼
　　【注】太隂隂邪谓邪从阴化之寒证也衇沉迟太隂隂邪衇也吐食腹满时痛太隂里寒证也手足自温邪入隂也自利不渴藏无热也宜理中汤主之若心下悸加茯苓腹满去术加附子吐多去术加生姜虽吐若下利多还用白术若渴欲得饮水仍倍加术若脐下欲作奔豚去术易桂中寒倍加干姜腹痛倍加人参详太隂篇
　　太隂阳邪衇证
　　阳邪嗌干腹满痛误下时痛大实疼大承桂枝加芍大衇弱芍大当审行
</div>
    <div class="pagination">
<a href="御纂医宗金鉴_page114.html">上一页</a><span>...</span><a href="御纂医宗金鉴_page110.html">110</a><a href="御纂医宗金鉴_page111.html">111</a><a href="御纂医宗金鉴_page112.html">112</a><a href="御纂医宗金鉴_page113.html">113</a><a href="御纂医宗金鉴_page114.html">114</a><span class="current-page">115</span><a href="御纂医宗金鉴_page116.html">116</a><a href="御纂医宗金鉴_page117.html">117</a><a href="御纂医宗金鉴_page118.html">118</a><a href="御纂医宗金鉴_page119.html">119</a><a href="御纂医宗金鉴_page120.html">120</a><span>...</span><a href="御纂医宗金鉴_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
