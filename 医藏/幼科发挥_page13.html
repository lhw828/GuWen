<!DOCTYPE html>
<html>
<head>
    <meta charset="UTF-8">
    <title>幼科发挥 - 第 13 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科发挥 - 第 13 页/共 26 页</h1>
    <div class="content">　　治肿要药。平胃 五苓（方见前） 上锉。取长流水。灯心煎服。

　　商陆胃苓丸 病肿气壮能食者。宜此治之。谓去菀陈 洁净府也。上共为末。水煮面丸。麻子大。每服三十丸。至五十丸止。大便后快。又服。衰其半而止。

　　一儿疟后肿。用胃苓丸。长流水煎灯心汤下。又用浴法。调理二十日而安。

　　一儿病肿。有庸医假专门之名。不守家传之法。尝称得异人之术。用牵牛葶苈为治肿方药。作散服之。元气下陷。肚大坐不得卧。阴囊肿大。茎长而卷。予见之叹曰。脾土已败。

　　肝木独旺。乃贼邪也。不可治矣。果死。

　　一儿病肿。腹大。彼有庸医妄谈。五日消一分。乃取绳子围其腹量之。投以牵牛葶苈服利下数行。肿减十分之三。父母甚喜。约至五日再消三分。未三日又大肿。较大于前。庸医闻之走去。病势益甚而死。

　　一义子十五岁病疸。面目俱黄。予问之。对曰。伤食起。腹中大热又痛。乃立一方。用黄柏栀积。茵陈蒿倍用以去其黄。共为细末。酒糊丸。车前子煎汤下。三日后吐去黄水一碗许。胃中不热。又二日泄三行。腹中不痛。十日以后。小便渐清。黄亦减矣。（此一段在疸门）

　　卷之三：脾所生病

　　胀病

　　胀病有二。属虚者多。实者少。东垣钱氏等从虚治。内经云。太阴从湿。谓寒湿也热治者误矣。当以脉证辨之。实胀者。或因食积。或因癖块。先有物在胃肠中。而后胀形于外也。按之则坚。宜消导以去之。不可攻之。攻之愈虚。不可治矣。宜胃苓丸主之。

　　虚胀者。或因吐泻疟痢之后。脾胃久伤而病。此虚气在于膜肓之外。其外虽胀。其中无。按之则濡。扣之有声。不可用攻。攻之即死。宜用温补。钱氏加减异功散。作丸服之。

　　人参 白术 甘草（炙各一钱） 陈皮 青皮 枳实（炒） 浓朴（炒） 半夏曲 黄连（姜汁炒口干饮水。神识不清。无时谵妄。宜三黄丸。河间凉膈散。仍作胆导法。

　　河间凉膈散

　　连翘（一钱） 黄芩（二分五厘） 薄荷叶（二分） 栀子仁（三分） 甘草 大黄 朴硝（各五分） 上用水一钟。竹叶五片。煎临熟入蜜一匙。去渣温服。

　　因于宿食者。必恶食吞酸。腹中时痛。宜三黄枳术丸。方见后。木香槟榔丸主之。

　　因于积者。腹中阵痛。丁香脾积丸主之。

　　小儿腹胀。与大人不同。多因伤食得之。宜胃苓丸合丹溪保和丸主之。

　　如果伤食。腹胀或痛。吞酸恶食。大便不利者。宜木香承气丸主之。

　　木香承气丸

　　枳实（炒） 浓朴（姜汁炒） 槟榔（酒浸各等分） 木香（减半） 大黄（酒浸分两同上三味）上为末。酒糊丸麻子大。白汤下。

　　木香槟榔丸

　　治伤一切热积。兼治痢疾腹痛。

　　木香 槟榔 青皮（去白） 陈皮（去白） 莪术（煨） 黄连 黄柏 香附子 枳壳（麸炒各一为末。水杵为丸。麻子大。姜汤下。

　　加减塌气汤

　　治腹胀。

　　荜茇 砂仁 青皮 陈皮 丁香 全蝎（炒） 莱菔子（炒各等分） 上为末。神曲糊丸。

　　麻子大。浓朴汤送下。

　　予外甥女。有食积脾虚病。出痘后又伤食。腹胀不喜食。予用胃苓丸方。加枳实炒神曲麦青皮作丸服之。

　　予孙。邦子也。先病疟。伤食成疳。又伤食。甚瘦。腹胀大而坚。见人则哭。予立一方人参白术白茯苓甘草半夏曲枳实炒浓朴黄连木香莪术砂仁使君子神曲麦芽鳖甲夜明砂当归川芎等药。

　　一小儿泻后腹胀。予用加减塌气丸服之愈。

　　一小儿疟久不退。腹大而坚。予用化癖丸服之愈。

　　一小儿五岁。腹大善食。予见之。谓其父母曰。乳多必损胃。食壅即伤脾。令郎腹大如是。又不知节。纵其口腹。吾恐肠胃受伤，不成肠癖。必成疳也。后果成疳。肚大青筋。请予治。以集圣丸调理而愈。

　　一儿善食腹大。予用保和丸胃苓丸二方。相间调理而愈。

　　一儿因伤食腹痛胀。医用药下之愈。又伤食腹胀。医再下之。予闻之曰。非其治也。误杀此脾虚不能消食。食饱则胀者。此宜补脾。以助其传化可也。岂可下乎。此儿初胀。食饱伤脾也。不行消导。乃下之。误矣。后又腹胀。则脾虚之病也。再三下之。不大误乎。屡下屡胀。故令腹大无纹。脐突背平而死。虽医之误。不听吾言。父母之过也。

　　腹中有癖。疟后多有之。儿有癖者。常作寒热似疟。不可作疟治也。癖去则寒热自止。

　　家传消癖丸甚效。

　　人参 陈皮 三棱 莪术 木香 黄连 砂仁 鳖甲 枳实 夜明砂 使君子 干蟾半夏曲 麦芽 海昆布 上为末。酒糊丸。麻子大。米饮下。

　　先翁治癖只用香蟾丸。此家传十三方也。

　　木香 人参 黄 当归 桔梗 三棱 莪术 鳖甲 绿矾 枳实 使君子 楝根皮诃子 干蟾（七钱五分） 黄连（一两） 上为末。丸如绿豆大。每服三四十丸。米饮下。

　　卷之三：脾所生病

　　腹痛

　　（有虫有积）虫痛发作无时。随痛随止。发则面色 白。口吐涎沫。腹中痛作疙瘩。脉洪大。目似痫。宜下之。用木香槟榔丸。苦楝根白皮煎汤送下。先翁用雄黄解毒丸下之。小儿体弱者。不可下也。用安虫丸以渐去之。

　　莪术（醋煨） 木香 黄连 青皮 槟榔 使君子 白芜荑仁 白雷丸 苦楝根皮（白者可用。赤者有毒。各等分。） 上为末。醋面丸。麻子大。白汤下。

　　家训云。凡欲取虫。须于每月上弦前取之。虫头向上。若望后头向下。不可取也。

　　王小亭子善食。尝苦虫痛。予用安神丸服之。三日后取下一虫甚异。约长一尺。身赤色。大如鳝令人手持其两头牵之。长二三尺。形如小线。放下依旧短缩。此虫母也。

　　胡泮西弟蚤卒。遗子。乃泮西夫人养之。尝苦腹中虫痛。请先翁治之。再三不效。复治之。予问先翁。曾用何药。翁曰。雄黄解毒丸。予问翁。再有别方否。翁曰。只此一方。

　　用之屡效。予告翁云。此虫有灵。当设法取之。择定除破日。在每月初旬取之。勿令儿知也。隔夜煎下苦楝根汤。次日五更与其伯母议。用清油煎鸡子饼一个。先食之。后服药。故不与食。儿闻其香味。急欲食之。腹中如有物涌上心口。取药与服之。少顷心口之物坠下。以蛋食之不食也。巳时腹中大鸣而泻。下一虫甚异。约小指长。有头有手足。状如婴儿。予见之惊曰。此云传痨虫也。泮西云。彼父痨死。母亦痨死。今此儿。正三传也。幸去之矣。令一婢用铁钳夹之河中。以火焚之。有烟扑入婢口中。其婢亦病痨死。此男无恙。至今诵之。

　　翁曰。汝用何药。如此神效。余曰。雄黄解毒丸。恐本县户房吏阎姓者。麻城人也。子有虫痛。黄瘦。腹中时痛。口馋。如有肉食则痛不发日无肉。则痛发也。请先翁治之。翁命予往。见其子甚弱。不敢下。乃思一计。只用苦楝根皮。放肉汁中煮食之。单服三日。下虫如蝌蚪者一盆。色黄黑。后以养脾丸调理而安。阎浓谢。先翁谓先母曰。吾有子矣。往吾教他读书。医出于儒。先母闻之喜。

　　一儿七岁善食肉。尝病腹痛。其父问曰。积痛虫痛何如。予曰。积痛发有常处。手不可按。恶食而口干。虫痛无常处。喜手按摩。口馋而吐清水。此儿乃虫痛也。以药取之。下虫大者十余条而痛止。未一月又痛。予曰。不可再取矣。如不去其虫。则痛不除。积不除。则虫又生。苟再取之。恐伤胃气不可也。乃立一方。用黄连木香槟榔去积为主。陈皮青皮三棱莪术枳实山楂。专去其积。使君子白芜荑川楝子苦楝根皮。专去其虫。等分为末。神曲糊丸。麻子大。米饮下。常服之。时下小虫。及下大虫如指或问。人腹中皆有蛔虫。何儿之虫独多也。予曰。小儿食伤成积。积化为虫。尝观草腐萤。木腐而生蠹。人脾虚而虫集。其理一也。或又问。虫之状有不同者。何也。曰。各从其脏变化也。如心属火化为羽虫。肝属木化为毛虫。肺属金化为介虫。肾属水化为鳞虫。脾属土化为 虫。故蛔虫 虫出于脾。为土化也。

　　卷之三：脾所生病

</div>
    <div class="pagination">
<a href="幼科发挥_page12.html">上一页</a><span>...</span><a href="幼科发挥_page8.html">8</a><a href="幼科发挥_page9.html">9</a><a href="幼科发挥_page10.html">10</a><a href="幼科发挥_page11.html">11</a><a href="幼科发挥_page12.html">12</a><span class="current-page">13</span><a href="幼科发挥_page14.html">14</a><a href="幼科发挥_page15.html">15</a><a href="幼科发挥_page16.html">16</a><a href="幼科发挥_page17.html">17</a><a href="幼科发挥_page18.html">18</a><span>...</span><a href="幼科发挥_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
