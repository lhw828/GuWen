<!DOCTYPE html>
<html>
<head>
    <meta charset="UTF-8">
    <title>新修本草 - 第 42 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新修本草 - 第 42 页/共 110 页</h1>
    <div class="content">　　卷第六

　　麦门冬

　　味甘，平、微寒，无毒。主心腹结气，伤中、伤饱，胃络脉绝，羸瘦短气。身重、目黄，心下支满，虚劳客热，口干燥渴，止呕吐，愈痿蹶，强阴益精，消谷调中，保神，定肺气，安五脏，令人肥健，美颜色，有子。久服轻身、不老、不饥。秦名羊韭，齐名爱韭，楚名马韭，越名羊蓍，一名禹葭，一名禹余粮。叶如韭，冬夏长生。生函谷川谷及堤 肥土石间久废处。二月、三月、八月、十月采，阴干。

　　地黄、车前为之使，恶款冬、苦瓠，畏苦参、青 。函谷，即秦关。而麦门冬异于羊韭之名矣。处处有，以四月采，冬月作实如青珠，根似 麦，故谓麦门冬，以肥大者为好。用之汤泽抽去心，不尔令人烦，断谷家为要。二门冬润时并重，既燥即轻，一斤减四、五两尔。

　　卷第六

　　术

　　味苦、甘，温，无毒。主风寒，湿痹，死肌，痉疸，止汗，除热，消食。主大风在身面，风水，逐皮间风水结肿，除心下急满，及霍乱、吐下不止，利腰脐间血，益津液，暖胃，消谷，嗜食。作煎饵，久服轻身、延年、不饥。一名山蓟，一名山姜，一名山连。生郑山山谷、汉中、南郑。二月、三月、八月、九月采根，曝干。

　　防风、地榆为之使。郑山，即南郑也。今处处有。以蒋山、白山、茅山者为胜。十一月、十二月、正月、二月采好，多脂膏而甘。《仙经》云：亦能除恶气，弭灾疹。丸散煎饵并有法。其苗又可作饮，甚香美，去水。术乃有两种：白术叶大有毛而作丫，根甜而少膏，可作丸散用；赤术叶细无丫，根小苦而多膏，可作煎用。昔刘涓子挪取其精而丸之，名守中金丸，可以长生。东境术大而无气烈，不任用。今市人卖者，皆以米粉涂令白，非自然，用时宜刮去之。

　　〔谨案〕利小便，及用苦酒渍之，用拭面 黯极效。

　　卷第六

　　女萎萎蕤

　　味甘，平，无毒。主中风暴热，不能动摇，跌筋结肉，诸不足。心腹结气，虚热、湿毒，腰痛，茎中寒，及目痛烂泪出。久服去面黑 ，好颜色，润泽，轻身，不老。一名莹，一名地节，一名玉竹，一名马薰。生太山山谷及丘陵。

　　立春后采，阴干。

　　畏卤咸。 案《本经》有女萎无萎蕤。《别录》无女萎有萎蕤，而为用正同，疑女萎即萎蕤也，惟其根似黄精而小异。服食家亦用之。今市人别用一种物，根形状如续断茎，味至苦，乃言是女青根，出荆州。今疗下痢方，多用女萎，而此都无止泄之说，疑必非也。萎蕤又主理诸石，人服石不调和者，煮汁饮之。

　　〔谨案〕女萎功用及苗蔓，与萎蕤全

　　卷第六

　　黄精

　　味甘，平，无毒。主补中益气，除风湿，安五脏。久服轻身、延年、不饥。一名重楼，一名菟竹，一名鸡格，一名救穷，一名鹿竹。生山谷，二月采根，阴干。

　　今处处有。二月始生，一枝多叶，叶状似竹而短，根似萎蕤。萎蕤根如荻根及菖蒲，概节而平直；黄精根如鬼臼、黄连，大节而不平。虽燥，并柔软有脂润。俗方无用此，而为《仙经实皆可饵服，酒散随宜，具在断谷方中。黄精叶乃与钩吻相似，惟茎不紫、花不黄为异，而人多惑之。其类乃殊，遂致死生之反，亦为奇事。

　　〔谨案〕黄精肥地生者，即大如拳；薄地生者，犹如拇指。萎蕤肥根，颇类其小者，肌理形色，都大相似。今以鬼臼、黄连为比，殊无仿佛。又黄精叶似柳叶及龙胆、徐长卿辈而坚。其钩吻蔓生，殊非比类。

　　卷第六

　　干地黄

　　味甘、苦，寒，无毒。主折跌、绝筋、伤中、逐血痹，填骨髓，长肌肉。作汤除寒热、积聚，除痹。主男子五劳七伤，女子伤中、胞漏、下血，破恶血、溺血，利大小肠，去胃中宿食，饱力断绝，补五脏内伤不足，通血脉，益气力，利耳目。生者尤良。生地黄，大寒。主妇人崩中血不止，及产后血上薄心闷绝，伤身胎动下血，胎不落；堕坠， 折，瘀血，留血，衄鼻，吐血，皆捣饮之。久服轻身、不老。一名地髓，一名 ，一名KT 。

　　生咸阳川泽黄土八月采根，阴干。

　　得麦门冬、清酒良，恶贝母，畏芜荑。咸阳即长安也。生渭城者乃有子实，实如小麦。

　　淮南七精散用之。中间以彭城干地黄最好，次历阳，今用江宁板桥者为胜。作干者有法，捣汁和蒸，殊用工意；而此直云阴干，色味乃不相似，更恐以蒸作为失乎？大贵时乃取牛膝、萎蕤作之，人不能别。《仙经》亦服食，要用其华；又善生根，亦主耳暴聋、重听。

　　干者粘湿，作丸散用，须烈日曝之，既燥则斤两大减，一斤才得十两散耳，用之宜加量也。

　　卷第六

　　菖蒲

　　味辛，温，无毒。主风寒温痹，咳逆上气，开心孔，补五脏，通九窍，明耳目，出音声，主耳聋，痈疮，温肠胃，止小便利，四肢湿痹，不得屈伸，小儿温疟，身积热不解，可作浴汤。久服轻身，聪耳明目，不忘，不迷惑，延年，益心智，高志不老。一名昌阳。生上洛池泽及蜀郡严道。一寸九节者良。露根不可用。五月、十二月采根，阴干。

　　秦皮、秦艽为之使，恶地胆、麻黄。上洛郡属梁州，严道县在蜀郡。今乃处处有，生石碛上，概节为好。在下湿地，大根者名昌阳，止主风湿，不堪服食。此药甚去虫并蚤虱，而今都不言之。真菖蒲叶有脊，一如剑刃，四月、五月亦作小厘华也。东间溪侧又有名溪荪者，根此为石上菖蒲者，谬矣。此止主咳逆，亦断蚤虱尔，不入服御用。《诗》咏：“多云兰荪”，正谓此也。

　　卷第六

　　远志

　　味苦，温，无毒。主咳逆伤中，补不足，除邪气，利九窍，益智慧，耳目聪明，不忘，强志，倍力。利丈夫，定心气，止惊悸，益精，去心下膈气，皮肤中热，面目黄。久服轻身不老，好颜色，延年。叶名小草，主益精，补阴气，止虚损，梦泄。一名棘菀，一名 绕，一名细草。生太山及宛朐川谷。四月采根、叶，阴干。

　　得茯苓、冬葵子、龙骨良，杀天雄、附子毒，畏珍珠、藜芦、蜚蠊、齐蛤。案药名无齐蛤，恐是百合。宛朐县属兖州济阴郡，今犹从彭城北兰陵来。用之打去心取皮，今用一斤正得三两皮尔，市者加量之。

　　小草状似麻黄而青。远志亦入仙方药用。

　　〔谨案〕《药录》卷下有齐

　　卷第六

　　泽泻

　　味甘、咸，寒，无毒。主风寒湿痹，乳难，消水，养五脏，益气力，肥健。补虚损五劳，除泄精、消渴、淋沥，逐膀胱三焦停水。久服耳目聪明，不饥，延年，轻身，面生光，能行水上。扁鹊云：多服病患眼。一名水泻，一名及泻，一名芒芋，一名鹄泻。生汝南池泽。五月、六月、八月采根，阴干。畏海蛤文蛤。叶，味咸，无毒。主大风，乳汁不出，产难，强阴气，久服轻身。五月采。实，味甘，无毒。主风痹、消渴，益肾气，强阴，补不足，除邪湿。久服面生光，令人无子。九月采。

　　汝南郡属豫州。今近道亦有，不堪用。惟用汉中、南郑、青弋，形大而长，尾间必有两歧为好。此物易朽蠹，常须密藏之。叶狭长，丛生诸浅水中。《仙经》服食断谷皆用之。亦云身轻，能步行水上。

　　〔谨案〕今汝南不复采用，惟以泾州、华州者为善也。

　　卷第六

　　薯蓣

　　味甘，温、平，无毒。主伤中，补虚羸，除寒热邪气，补中，益气力，长肌肉。主头面游风、风头眼眩，下气，止腰痛，补虚劳羸瘦，充五脏，除烦热，强阴。久服耳目聪明，轻身秦楚名玉延，郑越名土薯。

　　生嵩高山谷。二月、八月采根，曝干。

　　紫芝为之使，恶甘遂。今近道处处有，东山、南江皆多掘取食之以充粮。南康间最大而美，服食亦用之。

　　〔谨案〕薯蓣，晒干捣细，筛为粉，食之大美，且愈疾而补。此有两种：一者白而且佳；一者青黑，味亦不美。蜀道者尤良。

　　卷第六

　　菊花

</div>
    <div class="pagination">
<a href="新修本草_page41.html">上一页</a><span>...</span><a href="新修本草_page37.html">37</a><a href="新修本草_page38.html">38</a><a href="新修本草_page39.html">39</a><a href="新修本草_page40.html">40</a><a href="新修本草_page41.html">41</a><span class="current-page">42</span><a href="新修本草_page43.html">43</a><a href="新修本草_page44.html">44</a><a href="新修本草_page45.html">45</a><a href="新修本草_page46.html">46</a><a href="新修本草_page47.html">47</a><span>...</span><a href="新修本草_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
