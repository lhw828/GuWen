<!DOCTYPE html>
<html>
<head>
    <meta charset="UTF-8">
    <title>伤寒指掌 - 第 25 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒指掌 - 第 25 页/共 48 页</h1>
    <div class="content">　　邵评：太阳邪热。不从表出。随经入腑。腑者膀胱也。腑有余热。则经中之血。与热相搏。蓄于下焦。名曰蓄血。热邪上熏于心。故其人如狂。若血不结而下出。则热随血下而愈。如不愈。而少腹急结者。必用攻法以去之。欲用攻法。须先审其外症。如外不解而攻之。血虽去。而外邪复入于里也。故必先解外邪。外邪已。而但少腹急痛者。是蓄血也。用桃仁承气汤。以下血散热。乃先表后里之治法也。然此治蓄血之轻症。

　　太阳病六七日。表症仍在。脉微而沉者。病邪向里也。反不结胸者。热结下焦也。其人发狂。少腹硬满。小便自利者。以太阳随经瘀血蓄于里也。抵当汤下之。则愈。

　　同一蓄血。桃仁承气治瘀血将结之时。抵当治瘀血已结之后。

　　邵评：太阳六七日。表症仍在。而脉微沉。是经邪陷入太阳之府也。反不结胸而发狂。其邪不在上。而热瘀下焦血分也。夫蓄血而致发狂。热势攻心。非用单刀直入之将。必不能斩关取胜。是舍抵当逐血一法。更有何药破其坚垒哉。然此蓄血之重症。故用抵当汤直攻其血。而罔顾表症。与上条先表后里不同。

　　又评：此条经文表症仍在下。当有而反下之之句。误下。热邪自经入腑。结于膀胱而下焦蓄血。不成血结胸病。则知觉昏昧。故发狂。此经病传腑。表病传里。气病传血。上焦病而传下焦也。少腹居下焦。为膀胱之室。瘀血留结。故硬满。小便自利者。病不在气。而在血也。下其血而气自舒。攻其里而表自解矣。

　　太阳病身黄。脉沉结。少腹硬。小便不利者。为无血也。此湿热不行之故。小便自利。

　　其人如狂者。血症谛也。

　　邵评：身黄脉沉结。少腹硬。水病血病皆有之。小便不利。知水与热结。为无血而有水。五苓散症也。若小便自利。其人如狂。乃热与血蓄于下焦。为有血无水。抵当汤症也。故太阳热入膀胱。有水结血结之分也。

　　阳明病其人喜忘者。必有蓄血。盖心主血。血凝。则心气结。而失其官矣。故喜忘。此素有瘀血。非伤寒所得者。屎虽硬。大便反易。其色必黑。以浮血随便而下故也。俱宜抵当汤下之。

　　邵评：此借发黄小便不利。以辨蓄血之小便自利。瘀血是病根。喜忘是病情。此阳明未病前症。夫心为血之主。瘀血与热蓄积既久。上干于心。故令喜忘。屎硬者大盒饭难。今大便反易而黑色。是宿血瘀蓄之故。以此大便反易之机。因究其色之黑。乃得其病之根。因知前此喜忘之病情耳。当用抵当汤入血破结之剂。下其瘀血。

　　血去。热亦不留矣。

　　伤寒有热。少腹满。应小便不利。今反利者。为有血也。当下之。不可峻药。宜抵当丸。

　　缓下其血。（以上述仲景论兼参来苏集类方注释之）

　　邵评：有热。身热而表症仍在也。少腹满。热入下焦也。但满而不硬。其人未发狂。

　　何以知其有血。但热入下焦而少腹满。应小便不利。今小便利。预知其有蓄血也。盖少腹之满。比硬稍轻。当小其制。故用丸以缓之。

　　又评：此预蓄血。亦以小便之利与不利验之。上条以便易而黑。定其为蓄血。此条以小便反利。辨其为蓄血。审症之精。极当细玩。

　　蓄血一症。虽病在血分。亦须分别阴阳治之。如血瘀上焦为阳。血蓄下焦为阴。太阳失表。热瘀于里。血蓄下焦为阳。太阳误下。阳气下陷。血蓄下焦为阴。

　　邵评：蓄血有阴阳之分。在上焦者为阳。在下焦者为阴。上焦由太阳失表。热与血瘀。下焦由太阳误下。阳气下陷。

　　上焦蓄血。因不得汗。不能发斑。而蓄血也。其脉人迎必紧。紧者。数而有力之象也。

　　外症面红舌燥。发躁欲狂。或头摇目瞪。大便下血水。两手除食指之外。其余各指皆抽掣是也。宜犀角、桃仁、生地、赤芍、归尾、丹皮、丹参、郁金之类。清之行之。

　　邵评：蓄血上焦。有阳症而无阴症。治以清热破血之法。蓄血下焦。有阴症阳症之不同。非比上焦蓄血。有阳症而无阴症也。下焦阳症。由邪热内入下焦。热邪与瘀血蓄结膀胱。用攻血攻下治之。

　　下焦阳症蓄血即仲景所称热结膀胱之症。桃仁、大黄之属。下之是也。若下焦阴症蓄血。乃因误下。阳气下陷。阴血受伤。血因寒而凝也。其见症面白目青。眉皱目瞪。寒战口噤。舌苔白滑。大便下血水。两手除食指之外。其余各指皆抽掣是也。宜温补之。如人参、附子、白术、当归、肉桂、桃仁、升麻、炙草之类。温补以升阳气。如服药后。寒噤稍止。一二时复作者。此药力不及。再进之。以续阳气。寒噤得止者生。不已则死。（参伤寒第一书）

　　凡蓄血症。大便下血水。见粪者生。不见者死。

　　邵评：下焦阴症蓄血。由于误下。正气受伤。阳虚气陷。阴血凝蓄。此阴寒症也。与阳邪内结而蓄血者。大为不同。医者极当留心。

　　卷三　伤寒变症

　　热入血室（附）

　　妇人伤寒。当经水适来适断之时。热邪乘虚而入血室。其证昼日明了。夜则谵语。

　　如见鬼状。若发热恶寒。日轻夜重。小腹胀满者。血为热瘀也。当用柴芩、紫苏、荆芥、当归、川芎、益母、香附、楂肉、丹参、丹皮等。和血散邪药。下咽即得汗而解。有汗者为表虚。前方去紫苏。加桂枝和解之。寒热如疟者。前方亦加桂枝和解之。若厥而下利者。此非热邪。乃为寒邪所袭也。前方去黄芩。加桂枝、干姜温散之。烦渴者。属里热。去紫苏、香附。加黑栀子清之。若小腹硬满作痛。当以逐瘀为急。前方去紫苏。加桃仁、红花、延胡、牛膝等。攻以行之。（合参金鉴第一书）

　　邵评：血室者。营血停留之所。经脉集会之处。即冲脉所谓血海是也。其脉起于气街。并少阴之经。挟脐上行。至胸中而散。妇人经水来。则血下行。血下则经脉空虚。热邪乘虚而入血室也。昼属阳而主气。暮阴而主血。热邪入血室而为病。

　　故昼轻而暮重。夫血室虽冲脉所属。而心君属血室之主。热入其室。其主必昏。

　　故有谵语。肝藏血而藏魂。血去热入则肝虚。魂不安而妄见。故如见鬼状。少腹是冲之部分。邪入于卫。冲血室。血与热邪积蓄于中。故小腹胀满也。用散邪行血之剂。邪去经调。其病自解。

　　又评：热入血室而谵语。其病由肝。故仲圣有刺期门穴法。以泻肝之募。恐人见谵语。误认阳明胃腑之症。故又戒曰。无犯胃气及上焦。必自愈。

　　卷三　伤寒变症

　　痞（述古注释参来苏集）

　　痞与结胸。同为硬满之症。当以痛为辨。满而硬痛为结胸。为实热。宜陷胸法治之。满而不痛为痞满。为虚热。宜用泻心法治之。然结胸未甚。亦以泻心法治之足矣。盖实者为结胸。虚者为痞满。两症兼参可也。

　　邵评：痛者为结胸。不痛者为痞。痞属虚而无形。结胸为实而有形也。

　　论曰。伤寒五六日。呕而发热。柴胡症具。而以他药下之。但满而不痛。此为痞。宜半夏泻心汤。

　　邵评：此少阳病误下而成痞结之症也。呕而发热。小柴胡症也。设有下症。亦宜大柴胡。而以他药下之。误矣。

　　此因误下。寒反入里。阻君火之热化。而结无形气痞。故用干姜散寒。芩连泄热。

　　半夏散结止呕。参草补胃气。以助半夏开寒结。而痞自解。

　　伤寒中风。医反下之。其人下利日数行。谷不化。腹中雷鸣。心下痞硬而满。干呕心烦。不得安。医见心下痞。谓病不尽。复下之。其痞益甚。此非热结。但以胃中虚。客气上逆。故使硬也。甘草泻心汤主之。

　　邵评：邪盛于表。医误下之。而下利腹鸣。完谷不化。肠胃之里虚可知矣。心下痞硬而满。干呕而心烦不得安。是表间邪热。因误下而内陷于心间。上攻而复下注。非中气之空虚。何致致邪气之淫溢若此。则痞为虚痞。硬为虚硬。满为虚满也。明矣。医者不识是虚。以为结热未尽。而复误下之。是已虚而益虚也。虚则胃不化而邪上逆。痞满更加矣。故复申明。上文之症曰。此非结热。以胃中虚。客气上逆。故使硬也。

　　此痞因胃虚水气上逆。火气不得下降。结而为痞。故以甘枣和胃之阴。半夏启胃之阳。坐镇中州。不使下焦客气上逆。仍用芩连以泻已逆痞气。

　　伤寒大下后。复发汗。心下痞。恶寒者。表未解也。不可攻痞。当先解表。表解乃可攻痞。解表宜桂枝汤。攻痞宜大黄黄连泻心汤。

　　邵评：大下复汗。正虚邪入而心下痞。似宜治痞。然外有恶寒之症。邪虽入里。而表犹未解。内外俱病。不可轻攻其痞。当先以桂枝汤解其表。后用大黄黄连泻心汤攻其痞。不然。恐痞不解。而表邪复入于里。病益增重耳。此先表而后里之治法。至大黄泻心汤。治君火亢甚。不得下交于阴。而成痞也。

　　此君火亢甚。不得下交于阴而成痞。故药不煎而泡。欲其轻扬清淡以涤之。用其气。不用其味也。

　　心下痞。大便硬。心烦不得眠。恶寒汗出者。附子泻心汤主之。

　　邵评：痞而便硬。心烦不眠。里之邪热有余也。而复恶寒汗出者。表阳虚而正不足也。故用三黄以泻热。加附子以复其阳气也。虽然。此邪热有余。而正阳不足。

　　设治邪而遗正。则恶寒益甚。或补阳而遗热。则痞满愈增。不得已。用寒热并投。

　　补泻互治之法。三黄寒而生用。附子热而煮汁。生熟异性。寒热异气。合和与服。

</div>
    <div class="pagination">
<a href="伤寒指掌_page24.html">上一页</a><span>...</span><a href="伤寒指掌_page20.html">20</a><a href="伤寒指掌_page21.html">21</a><a href="伤寒指掌_page22.html">22</a><a href="伤寒指掌_page23.html">23</a><a href="伤寒指掌_page24.html">24</a><span class="current-page">25</span><a href="伤寒指掌_page26.html">26</a><a href="伤寒指掌_page27.html">27</a><a href="伤寒指掌_page28.html">28</a><a href="伤寒指掌_page29.html">29</a><a href="伤寒指掌_page30.html">30</a><span>...</span><a href="伤寒指掌_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
