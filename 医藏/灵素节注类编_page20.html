<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 20 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 20 页/共 59 页</h1>
    <div class="content">　　凡气血流行于营卫经络，始终之序，而《营卫生会》、《经脉》等篇已反复详明矣。此篇帝问脉气所以能动之理，旧注仍解作流行次序，不但非经旨，且觉复赘无谓矣。此乃先明两手寸口动脉，是手太阴肺经之气也，其气即胸中之宗气，宗气者，由胃所化水谷之精气，与肾中先天元阳之气会合者也。盖脾主为胃行其津液，由脾鼓运，而胃气始得上输于肺，而肺权衡敷布周行，然后流于两手寸口之脉，以肺为华盖，而朝百脉，故各脏腑脉气，皆上贯于肺，和肺气流行，现象于两手寸口之脉也。帝问气之过于寸口，动而不休，不知其出入息伏回环之道。岐伯言，气之出于脏也，如弓弩之发，如水之下岸，其势有力，及流于经，而至手腕鱼际，则如强弩之末，以反而衰，如水势之回返，故其余气衰，流散以后，而再逆上，则其行之力微，此为出入息伏，回环之道也。盖因脏腑之气升降，经络之气转旋，其升也，由脏腑出升于经络，其降也，由经络转旋，入于脏腑，故脉气有出入来去升降之象。升而出者，为来、为阳，降而入者，为去、为阴，切脉即知其气之和否也。良以先天元气，出于少阴肾，后天谷气，出于阳明胃，二气会合于胸，名宗气，宗气达于肺，而分行表里，转旋回返，而仍入腑脏。是故手太阴肺经、足阳明胃经、足少阴肾经，三者之脉气最旺，而独动不休，与他经不同也。气有升降，故有呼吸，而脉动应呼吸之序，故仲景言呼吸者，脉之头也。

　　以无病患之呼吸，合病患之动脉，其迟数可准也。帝问焉息者，息，止也，言其气之出也，何所底止也；焉伏者，言其气之入也，伏藏何所，其从何道而往还也。既将出字误刊作十，注家不辨，竟解作上十下八，全无义理可通也。

　　帝曰：足之阳明，何因而动？岐伯曰：胃气上注于肺，其悍气上冲头者，循咽，上走空窍，循眼系，入络脑，出颅，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱动俱静，若引绳，相倾者病。

　　此言结喉两旁动脉名人迎者，是足阳明胃经之悍气也。胃中水谷精微之气，则入营达肺，而流行于寸口之脉，其升浮之悍气，直上冲头，循咽而上走空窍，类烟雾之蒸腾，从眼系入脑，又出额颅，下客主人，循牙车，而合阳明之经，下入于人迎之脉，此胃中 悍之气，别走一路，而仍会合于阳明经也。夫阳明行气于三阳，故人迎主六腑之阳，肺为五脏之华盖，故寸口主五脏之阴。寸口之脉，由肺走手，人迎之脉，由头走颈，故曰：三阴在手，三阳在头。至其动也，上下若一，而不参差。然动虽一般，而人迎主阳，其脉比寸口本大，故阳病而人迎反小，则其阳衰甚而为逆也；寸口主阴，其脉比人迎本小，故阴病而寸口反大，则其阴亏甚而为逆也。此阴阳各有本象之脉，而俱动俱静，如两人引绳，各执一头，相应而不差，若互相倾侧者，或应小反大、应数反迟，不合本象，皆阴阳偏倾而为病也。故本经《论疾诊尺篇》曰：人病其寸口脉与人迎脉大小等、浮沉等者，病难已也。盖寸口主阴，本脉应小而沉，人迎主阳，本脉应大而浮，今大小浮沉相等，其阴阳之气偏倾，不合脉之本象，故病难已。是故凡病审其阴阳之虚实者，必兼诊喉间之人迎脉也。

　　帝曰：足少阴何因而动？岐伯曰：冲脉者，十二经之海也，与少阴之大络起于肾，下出于气街，循阴股内廉，邪入 中，循胫骨内廉，并少阴之经，下入内踝之后，入足下，其别者，邪入踝，出属跗，上入大指之间，注诸络，以温足胫，此脉之常动者也。

　　此言两足内踝后动脉名太溪者，是足少阴肾经之气也。因其气从本经络膀胱之大络，与冲脉同发源于肾脏，乃是坎象中之元阳，而冲脉为十二经气聚会之海，其脉由阳明经之气街，循阴股下入 中，又并足少阴经，而入内踝之后，入足下，是故太溪之脉，来源既深，又合冲脉而行，则其气势旺于他经，此脉所以常动不休也。

　　帝曰：营卫之行也，上下相贯，如环之无端，今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合，相输如环。

　　帝曰：善。此所谓如环无端，莫知其纪，此之谓也。

　　上文已明脉动之理，此更明其病邪浅深之分也。夫营卫经络者，阴阳气血流行之道路也。脉者，气血流行之征象也。十二经每经交接皆由阴阳络脉，在手足指尖四肢之末。若感外邪，经络闭郁，四末之气不通，而手足懈惰，则阴阳相输相会之行路相失。帝问其气何由还复，岐伯谓四末阴阳所交会者，浅在络脉如小路，其内尚有四街之大路通行，若外邪解，其四末络脉通，则一身阴阳之气，依旧相合相输，如环无端者也。四街者，即本经所云：胸气有街，腹气有街，头气有街，胫气有街也。大抵脏腑之气流行，比经络宽广而称街，是故邪浅，则街路通而病轻；邪深入腑，则街路塞而病危；再深入脏，则街路绝而死。于此而辨邪之浅深、病之轻重，其治法可例知矣。

　　卷四上　四诊合参总论

　　经解

　　《素问·平人气象论》曰：胃之大络，名曰虚里，贯膈络肺，出于左乳下，其动应衣，脉宗气也。盛喘数绝者，则病在中；结而横，有积矣；绝不至，曰死。乳之下，其动应衣，宗气泄也。

　　此已录经络门中，因其为脉之宗气所出，故又录于此。盖营气起于中焦而行脉中，营中血气，由胃中水谷精微之气生化，故脉之宗气出于胃。由胃之大络，贯膈络肺，出于左乳下，其动应衣者，即是脉之宗气也。盖以肾中所出元阳为祖气，与胃中谷气会合，而聚于胸，名宗气，故胸名气海，统归肺脏权衡敷布，而分营卫阴阳。营为阴而行脉中，卫为阳而行脉外，卫为气，故肺所主，营为血，故心所主，胸中为卫之本，膻中为营之源也。若虚里之宗气，盛喘数绝者，乳下之动脉数甚，其病在中脘也；若痞结，而横且有形，则内有邪积矣；若其脉绝不至，则宗气竭而死。若其动甚震衣，是宗气不固而外泄也。上言其动震衣，但微动，此言宗气走泄，则大动矣。脉之宗气出于胃，故脉必以胃气为本，而弦钩毛石等脏气之象，微现以应四时气候，方为吉也，故如下文所言。

　　人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。所谓脉不得胃气者，肝不弦、肾不石也。

　　此明脉以胃气为本之理也。胃气之现于脉者，从容和缓，盖阴阳五行而得中土调和之气也。若弦钩毛石而无和缓之象，是无胃气，名真脏脉，故曰但弦无胃气者死，余脏皆然。又如脉之不得胃气者，如肝脉之应弦不弦而反毛，是金来克木也，余脏皆然。良由无中土之气调和，故水火木金互相克贼，亦名真脏脉，微现已危，甚则死矣。所以然者，胃之谷气由肾中元阳蒸化而生，谷气不生，其元阳已败也。

　　卷四下　经解

　　格阳关阴脉

　　《素问·六节脏象论》岐伯曰：人迎一盛，病在少阳；二盛，病在太阳，三盛，病在阳明；四盛以上为格阳。寸口一盛，病在厥阴；二盛，病在少阴，三盛，病在太阴；四盛以上为关阴。人迎与寸口，俱盛四倍以上为关格，关格之脉赢，不能极于天地之精气，则死矣。

　　人迎主六腑之阳，寸口主五脏之阴，故二脉统一身之阴阳也。而分三阴三阳者，明二气流行，皆有生旺之序也。然偏旺则偏胜而病，偏甚则偏绝矣。人迎一盛者，少阳偏旺，故病在少阳；二盛偏甚，病在太阳；三盛偏极，病在阳明也。寸口阴盛亦然。其言盛者，偏邪之气，非阴阳气旺之谓也。故至四盛以上，则邪气盛极，而成关格之病。阴阳不相交通，故关者，不得小便；格者，格拒吐逆，食不下。关格之脉赢满四盛以上，不能尽其所禀天地之精气而死也。《灵枢·终始篇》曰：人迎一盛，病在足少阳，一盛而躁，病在手少阳，以至二盛、三盛，及寸口一盛、二盛、三盛，皆兼足手，大抵盛在足经，病或可治，兼躁而及手经，则病深不可治也。

　　惟《难经》以尺寸之脉下覆上溢名关格，为真脏脉，其人不病而死，与《内经》互明其理也。

　　《素问·腹中论》帝曰：病热而有所痛，何也？岐伯曰：病热者，阳脉也，以三阳之动也，人迎一盛少阳，二盛太阳，三盛阳明，入阴也。夫阳入于阴，故病在头与腹，乃 胀而头痛也。

　　人迎主阳，热病阳邪，故人迎脉盛，盛甚则阳邪入阴。盖太阳主开，犹可外泄，阳明主阖，则邪必入阴，以阳明与太阴为表里也。未离阳明，邪热上冲而头痛，已入太阴，故腹胀。上节言兼躁是足传手，此节言从阳入阴，皆谓病邪深重，当急治之，勿使成关格死证也。

　　卷四下　经解

　　脉应四时阴阳

　　《素问·脉要精微论》岐伯曰：万物之外，六合之内，天地之变，阴阳之应，彼春之暖，为夏之暑，彼秋之忿，为冬之怒，四变之动，脉与上下，以春应中规，夏应中矩，秋应中衡，冬应中权。

　　此言脉象应乎四时阴阳之气化也。寒为阴，热为阳，二气流行，自微而盛。故自暖而热，热极则凉，阳极生阴也；寒极则温，阴极生阳也。四时迭运，而人身阴阳之气，随之进退，而现象于脉，如规矩衡权，上下相应，准而有度。如脉不应气候，而有太过不及、相生相克，即可辨其病之轻重吉凶也。

　　是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期，期而相失，知脉所分，分之有期，故知死时。

　　此即申明上文之义也。冬至四十五日，立春节也，阳气微出于地上，阴气微下于地中，万物生机发动，而脉由石变弦，以应春阳之气；夏至四十五日，立秋节也，阴气微出于地上，阳气微下于地中，万物长足而成实，脉即由钩而变毛，以应秋收之气也。阳气由微而盛，则弦脉变钩，钩者，浮洪也；阴气由微而盛，则毛脉变石，石者，沉实也。此阴阳升降流行，生化万物，故有四时之不同，与脉相应如期会者。若期而相失，知脉气与天地气化分离，故不相应。视其分离有期，或相生相克，即可知其死生之时日，如春见秋脉，金克木为死，见冬脉，水生木可生也。

　　微妙在脉，不可不察，察之有纪，从阴阳始，始之有经，从五行生，生之有度，四时为宜，补泻勿失，与天地如一，得一之精，以知死生。是故声合五音，色合五行，脉合阴阳。

　　此言疾病死生微妙之理，全在察脉，察之必有纪律，非可凭臆揣度，要从阴阳生化之理为始，知始而后，则有经常变化不同，皆从五行出生，如冬至阳生，夏至阴生，木旺于春，火旺于夏，金旺于秋，水旺于冬，土旺四季，此阴阳四时之常度也。如阴阳有偏胜，则五行有生克，遂变化致病，故必调之，合四时之宜，应补应泻而勿错失，与天地生化之理如一，得其精一之理，可以知逆顺死生之道也。若声从气发，色由气彰，气根于五脏，五脏具五行之性，脉为气血之先形，是故声音色脉，必皆合乎五行阴阳生化之理，不合则病，败象见则死矣。

　　反四时者，有余为精，不足为消。应太过，不足为精；应不足，有余为消。阴阳不相应，病名曰关格。

　　此言脉象反四时气化之理也。言有余为精，不足为消者，谓人身阴阳之气，合四时气化而消长者，若春夏阳长阴消，秋冬阳消阴长，脉象随四时而不同也。如其应当太过，而反不足，为精伤，而气不生长也；应当不足，而反有余，为本元消败，虚阳发露之假象也。故曰：阴阳不相应，病名曰关格。关格者，死不可治也。此节经文，向在前万物之外一节以先，余细详上下义理，必是错简，故特移此，义理方合。

　　是故持脉有道，虚静为保。春日浮，如鱼之游在波；夏日在肤，泛泛乎万物有余；秋日下肤，蛰虫将去；冬日在骨，蛰虫周密，君子居室。故曰：知内者，按而纪之；知外者，终而始之。此六者，持脉之大法。

　　此言切脉之要道，当虚心静气，医者虚心则明察，病者气静则脉准，可保无错失也。盖脉理之妙，难以言宣，喻如鱼游虫蛰种种，形容其气血流行出入之象，亦即弦钩毛石之意也。必深思默究，悟其神理，指下方能明察。故知身内之气化者，按脉象阴阳五行而纪之，其理自见；知身外之气化者，观时序流行，终始之道，与人身无不相应，而内伤外感，昭然可辨。以四时之气化，合人身之内外，此六者，为持脉之大纲要法也。此结上文诸节之旨，下乃详叙诊脉部位也。

　　卷四下　经解

　　脉候部位

　　尺内两旁，则季胁也，尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫足中事也。

　　此专指两手之脉也。李仕材曰：季胁，小肋也，在胁下两旁。尺外者，尺脉前半部也。前以候阳，后以候阴。背为阳，肾附背，故外以候肾，腹为阴，故里以候腹。所谓腹者，凡大小肠、膀胱、命门皆在其中矣。以上诸部，俱言左右，而此独不分者，以两尺皆主乎肾也。中附上者，言尺之上，即关脉也。左外者，左关之前半部也；内者，后半部也。肝亦附近于背，故外以候肝，内以候膈，膈者，中焦之膈膜，胆腑俱在其中矣。右关之前，所以候胃，关后所以候脾，脾胃皆在中州，胃为阳，脾为阴，故外以候胃，内以候脾也。本篇止言五脏，而不及他腑，独言胃者，以五脏皆禀气于胃，而为脏腑之海，则脏腑之气亦可见乎此也。上附上者，关上寸脉也。五脏惟肺最高，故右寸之前以候肺，后以候胸中，胸中，膈膜以上皆是也。心肺皆居膈上，故左寸之前以候心，后以候膻中，膻中者，心包络之别名也。前以候前，后以候后者，重申上下内外之义也。统而言之，寸为前，尺为后；分而言之，上半部为前，下半部为后。上竟上者，言脉则尽于鱼际，在体则应乎胸喉也；下竟下者，在脉则尽于尺部，在体则应乎少腹腰膝足也。此章首言尺，以次及于寸，自内而至外者，以尺为根本，寸为枝叶也。按内外二字，诸注皆云内侧外侧，若以侧言，必脉形匾阔，或有两条乃可耳，不然于义不通矣。如前以候前，后以候后，上竟上，下竟下者，皆内外之义也。观《易》卦六爻，自下而上，上三爻为外卦，下三爻为内卦，则上下内外之义昭然矣。余观李仕材举卦象以明上下内外之义，甚为确当，然其错处颇多。盖经之论阴阳也，随地变化，各有义理，不可混淆。若举周身而言，则背为阳，腹为阴；若以表里而言，则表为阳，里为阴；若以营卫而言，则营为阴，卫为阳；若以腑脏而言，则腑为阳，脏为阴也。脉者，根于脏腑之气血，流行出入，升降于表里者也，故当以脏腑之阴阳为主，不当以腹背阴阳淆混也。夫阳之升，自然行上行表，自内出外；阴主降，自然行下行里，自外入内。故经文止言五脏一胃之部位，而他腑之气，即可就阴阳之理而推之，以诊其脉也。经言左关之前以候肝，后以候膈，膈者，膈膜空洞之地，候其气血，有无窒滞而已。如右寸之前以候肺，后以候胸中，一律也。若胆，实连缀于肝，且与肝合为表里，而腑为阳，理当浮部候胆，沉部候肝也。《难经》言左为肾，右为命门，男子以藏精，女子以系胞，则尺脉浮部当候膀胱，沉部候肾，而命门独候于右尺者，因后天卦干在西北，正人身之右尺脉，以有先天之元阳所在，是人之命根，要如门户之固密，故称命门也。今仕材言背为阳，肾附于背，故外以候肾；腹为阴，故里以候腹，腹者，凡大小肠、膀胱、命门皆在其中矣。又言膈者，胆在其中也。此皆凭臆之说，不独脏腑部位错乱，而阴阳至理全失矣。仕材医学精诣，独其论脉，每有似是而非者。余三集《活人新书》首卷，有诊脉纲要一篇，凡自古疑惑而聚讼不休者，余皆本《易》理、《灵》、《素》、《难经》，详辨明晰，可为定论矣。其聚讼者，皆未究圣经至理故也。

　　卷四下　经解

　　脉象辨病

　　粗大者，阴不足，阳有余，为热中也。来疾去徐，上实下虚，为厥巅疾；来徐去疾，上虚下实，为恶风也。故中恶风者，阳气受也。有脉俱沉细数者，少阴厥也；沉细数散者，寒热也；浮而散者，为 仆。诸浮不躁者，皆在阳，则为热，其有躁者，在手；诸细而沉者，皆在阴，则为骨痛，其有静者，在足。数动一代者，病在阳之脉也，泄及便脓血。

　　此举通体脉象阴阳虚实之纲，以辨外感内伤轻重之病也。夫脉之流行，一如溪水，而有源流澎湃之势，其阴阳升降出入之理，存乎其中，故有上、下、来、去、至、止六字，教人揣摩领悟。自尺而上于寸为阳，自寸而下于尺为阴；自沉而浮，为出为阳，自浮而沉，为入为阴；其上而出为来，其下而入为去；应手为至，离手为止。是故粗大，为阴不足，阳有余，阳偏胜，为热中之病也。来疾去徐者，其气升出速，降入迟，则上出气旺，故上实下虚，下虚则足厥冷，上实则巅顶或疼或胀之疾作也；来徐去疾者，升出气迟，降入气速，则下入气旺，故下实上虚，上虚为阳虚，故恶风也。因其外感邪风，风为阳，故阳气受病，同类相感也。其有脉俱沉细数者，邪热入阴部，故病在少阴肾经，厥者，气逆；若沉、细、数、散，兼营气不通，故发寒热。如仲景云：少阴病，反发热者，用麻黄附子细辛汤。然彼为寒邪，故脉微细，此为热邪，故脉沉细数散，皆少阴兼营卫之病也。若浮而散，元气外脱，为 仆，忽而目眩跌仆也。诸浮而不躁者，其病皆在阳分，而为热病，其躁者，在手经，以手经为心肺三焦之部，乃阳中之阳，故兼躁，即上文一盛而躁，病在手少阳之义也；诸沉而细者，其病皆在阴分，深入于骨，而为骨痛，既沉细而有静者，其病在足经，以足经为阴中之阴，正与躁为在手相对待也。此静躁或兼病状而言，皆当审察也。脉既数动，则为火，其病在阳，又兼一代，歇止也，名促脉，此火邪下迫而泄泻，热邪入营，则便脓血，邪郁而气血伤，故脉一代也。以上诸病，或由外感，或由内伤，更当审问其因也。

　　诸过者切之：涩者，阳气有余也；滑者，阴气有余也。阳气有余，为身热无汗；阴气有余，为多汗身寒；阴阳有余，则无汗而寒。推而外之，内而不外，有心腹积也；推而内之，外而不内，身有热也；推而上之，上而不下，腰足清也；推而下之，下而不上，头项痛也。按之至骨，脉气少者，腰脊痛而身有痹也。

　　诸过者，谓脉较本象太过也。言有余者，病气，非元气有余也。以病在卫阳，为阳气有余，故身热无汗，腠理闭滞，故脉涩也；病在营阴，为阴有余，故多汗而身寒，以腠理开泄，津液流通，故脉滑也；营卫俱病，为阴阳俱有余，营卫皆闭，故无汗而身寒。以上统论外感内伤之脉象，当审问其因以分辨之也。推而外之，内而不外者，轻按浮部不应，重按沉部方见脉象，是内有结积在心腹，气闭不能达于肌表也；推而内之，外而不内者，重按脉微，而旺于浮部，是感外邪，故身热也；推而上之，上而不下者，升多降少，寸旺尺弱而下虚，故腰足清冷也；推而下之，下而不上者，升少降多，寸弱尺旺，而阳不伸，故头项强痛也。按之至骨，脉气少者，肾元亏，阳气不足，故腰脊痛而身有痹也。腰为肾之府，脊为督脉，阳经之纲，风寒湿合而成痹，由阳气不能充周于身也。

　　卷四下　经解

　　诊脉察色观形

　　帝曰：诊法何如？岐伯曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故可诊有过之脉。

　　脉者，气血之先形，气血有乖，则现象于脉。惟平旦阴阳气未动散，无饮食助气，而经络之气调匀，故诊其脉，可知其病在何处，而寿夭可辨也。

　　切脉动静，而视精明，察五色，观五脏有余不足，六腑强弱，形之盛衰，以此参伍，决死生之分。

　　切脉动静者，浮沉迟数之类也。视精明、察五色者，人之精神聚于目，气色荣华现于面，观其外即可知内之脏腑强弱，见其形可知身之盛衰，或形盛脉弱为本虚，形弱脉盛为邪实，推阴阳逆顺、五行生克之理，参伍以决断生死之分也，更详下文。

</div>
    <div class="pagination">
<a href="灵素节注类编_page19.html">上一页</a><span>...</span><a href="灵素节注类编_page15.html">15</a><a href="灵素节注类编_page16.html">16</a><a href="灵素节注类编_page17.html">17</a><a href="灵素节注类编_page18.html">18</a><a href="灵素节注类编_page19.html">19</a><span class="current-page">20</span><a href="灵素节注类编_page21.html">21</a><a href="灵素节注类编_page22.html">22</a><a href="灵素节注类编_page23.html">23</a><a href="灵素节注类编_page24.html">24</a><a href="灵素节注类编_page25.html">25</a><span>...</span><a href="灵素节注类编_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
