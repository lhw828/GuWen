<!DOCTYPE html>
<html>
<head>
    <meta charset="UTF-8">
    <title>本草纲目 - 第 132 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 132 页/共 603 页</h1>
    <div class="content">　　茎

　　大明曰：苗、叶、根同功。

　　【气味】藏器曰：寒。时珍曰：茎、叶：味辛、微苦。花：味微苦、甘。根：味甘。并无毒。

　　镜源曰：制硫黄、雌黄、砒石。

　　【主治】瘾疹痒，可作浴汤（《本经》）。捣汁服，主浮肿，下水，消恶毒疔肿、乳痈丹游等毒，并敷之。又服汁，主子死腹中，及产后血胀闷。滴汁入耳中，主 耳。捣敷蛇虺毒（下，血晕、血风、血痛，崩中漏下，尿血、泻血，疳痢、痔疾，打扑内损瘀血，大便、小便不通（时珍）。

　　【发明】时珍曰：益母草之根、茎、花、叶、实，并皆入药，可同用。若治手、足厥阴血分风热，明目益精，调女人经脉，则单用茺蔚子为良。若治肿毒疮疡，消水行血，妇人胎产诸病，则宜并用为良。盖其根、茎、花、叶专于行，而子则行中有补故也。

　　【附方】旧十三，新十。

　　济阴返魂丹：昝殷《产宝》曰：此方，乃吉安文江高师禹，备礼求于名医所得者，其效神妙，活人甚多，能治妇人胎前、产后诸疾危证。用野天麻，又名益母，又名火 ，又名负担，即茺蔚子也。叶似艾叶，茎类火麻，方梗凹面，四、五、六月节节开花，红紫色如蓼花，南北随处皆有，白花者不是。于端午、小暑，或六月六日，花正开时，连根收采阴干，用叶及花子。忌铁器，以石器碾为细末，炼蜜丸如弹子大随证嚼服用汤使。其根烧存性为末，酒服，功与黑神散不相上下。其药不限丸数，以病愈为度。或丸如梧子大，每服五、七十丸。又可捣汁滤净，熬膏服之。胎前脐腹痛，或作声者，米饮下；胎前产后，脐腹刺痛，胎动不安，下血不止，当归汤下；产后，以童子小便化下一丸，能安魂定魄，血气自然调顺，诸病不生。又能破血痛，养脉息，调经络，并温酒下。胎衣不下，及横生不顺，死胎不下，经日胀满，心闷心痛，并用炒盐汤下。产后血晕，眼黑血热，口渴烦闷，如见鬼神，狂言不省人事，以童子小便和酒化下；产后结成血块，脐腹奔痛，时发寒热，有冷汗，或面垢颜赤，五心烦热，并用童子小便、酒下，或薄荷自然汁下。产后恶露不尽，结滞刺痛，上冲心胸满闷，童子小便、酒下。产后泻血水，以枣汤下。产后痢疾，米汤下。产后血崩漏下，糯米汤下。产后赤白带下，煎胶艾汤下；月水不调，温酒下。产后中风，牙关紧急，半身不遂，失音不语，童便、酒下；产后气喘咳嗽，胸膈不利，恶心吐酸水，面目浮肿，两胁疼痛，举动失力，温酒下。产后月内咳嗽，自汗发热，久则变为骨蒸，童便、酒下；产后鼻衄，舌黑口干，童便酒下。产后两太阳穴痛，呵欠心忪，气短羸瘦，不思饮食，血风身热，手足顽麻，百节疼痛，并米饮化下。产后大小便不通，烦躁口苦者，薄荷汤下。妇人久无子息，温酒下。

　　益母膏：《近效方》：治产妇诸疾，及折伤内损有瘀血，每天阴则痛，神方也。三月采益母草一名负担，一名夏枯草，连根叶茎花洗择令净，于箔上摊曝水干，以竹刀切长五寸，勿用铁刀，置于大锅中，以水浸过二、三寸，煎煮，候草烂水减三之二，漉去草，取汁约五、六斗，入盆中澄半日，以绵滤去浊滓，以清汁入釜中，慢火煎取一斗，如稀饧状，瓷瓶封收。每取梨大，暖酒和服，日再服。或和羹粥亦可。如远行，即更炼至可丸收之。服至七日，则疼渐平复也。产妇恶露不尽及血晕，一二服便瘥。其药无忌。又能治风，益心力。（《外台秘要》）女人难产：益母草捣汁七大合，煎减半，顿服立止。无新者，以干者一大握，水七合，煎服。（韦宙《独行方》）胎死腹中：益母草捣熟，以暖水少许，和绞取汁，顿服之。（韦宙《独行方》）。

　　产后血晕，心气欲绝：益母草研汁，服一盏，绝妙。（《子母秘录》）产后血闭不下者：益母草汁一小盏，入酒一合，温服。（《圣惠方》）带下赤白：益母草花开时采，捣为末。每服二钱，食前温汤下。（《集验方》）小便尿血：益母草捣汁，服一升立瘥。此苏澄方也。（《外台秘要》）赤白杂痢困重者：益母草（日干）、陈盐梅（烧存性），等分为末。每服三钱，白痢干姜汤、赤痢甘草汤下。名二灵散。（《卫生家宝方》）小儿疳痢垂死者：益母草嫩叶，同米煮粥食之，取足，以瘥为度，甚佳。饮汁亦可。（《广济方》）痔疾下血：益母草叶，捣汁饮之。（《食医心镜》）一切痈疮：妇人妒乳乳痈，小儿头疮，及浸淫黄烂热疮，疥疽阴蚀：并用天麻草（切）五升急慢疔疮：《圣惠方》：用益母草捣封之，仍绞五合服，即消。《医方大成》：用益母草四月连花采之，烧存性。先以小尖刀十字划开疔根，令血出。次绕根开破，捻出血，拭干。

　　以稻草心蘸药捻入疮口，令到底。良久当有紫血出，捻令血净，再捻药入，见红血乃止。

　　一日夜捻药三、五度。重者二日根烂出，轻者一日出。有疮根胀起，即是根出，以针挑之。

　　出后仍敷药生肌易愈。忌风寒、房室、酒肉、一切毒物。疖毒己破：益母草捣敷，甚妙。（《斗门方》）勒乳成痈：益母为末。水调涂乳上，一宿自瘥。生捣亦得。（《圣惠方》）喉闭肿痛：益母草捣烂，新汲水一碗，绞浓汁顿饮，随吐愈。冬月用根。（《卫生易简方》）粉刺黑斑：《闺阁事宜》云：五月五日收带根天麻紫花者，晒干烧灰。以商陆根捣自然汁，加酸醋和搜灰作饼，炭火 过收之。半年方用，入面药，甚能润肌。苏颂曰：唐天后炼益母草泽面法：五月五日采根苗具者，勿令着土，曝干捣罗，以面水和成团，如鸡子大，再曝干。

　　仍作一炉，四旁开窍，上下置火，安药中央。大火烧一炊久，即去大火，留小火养之，勿令火绝。经一复时出之，瓷器中研治，筛再研，三日收用，如澡豆法，日用。一方：每十两加滑石一两，胭脂一钱。

　　马咬成疮：苦低草，切细，和醋炒涂之。（《孙真人方》）新生小儿：益母草五两，煎水浴之，不生疮疥。（《简要济众》）

　　草部第十五卷　草之四

　　錾菜

　　（音惭。《拾遗》）【集解】藏器曰：錾菜生江南阴地，似益母，方茎对节，白花。

　　时珍曰：此即益母之白花者，乃《尔雅》所谓 是也。其紫花者，《尔雅》所谓KT 是也。 、KT 皆同一音，乃一物二种。故此条亦主血病，与益母功同。郭璞独指白花者为益母，昝殷谓白花者非益母，皆欠详审。嫩苗可食，故谓之菜。寇宗 言茺蔚嫩苗可煮食，正合此也。

　　苗

　　【气味】辛，平，无毒。

　　【主治】破血，产后腹痛，煮汁服（藏器）。

　　草部第十五卷　草之四

　　薇衔

　　（薇，音眉。《本经》上品）【释名】糜衔（《本经》）、鹿衔（《唐本》）、吴风草（《唐本》）、无心（《吴普》）、无颠（《吴普》）、承膏（《别录》）、承肌（《吴普》）。

　　恭曰：南人谓之吴风草。一名鹿衔草，言鹿有疾，衔此草即瘥也。

　　时珍曰：据苏说，则薇衔、糜衔当作麋衔也。鹿、麋一类也。按郦道元《水经注》云：魏兴锡山多生薇衔草，有风不偃，无风独摇。则吴风亦当作无风，乃通。

　　藏器曰：一名无心草，非草之无心者，方药少用。

　　【集解】《别录》曰：薇衔生汉中川泽及冤句、邯郸。七月采茎叶，阴干。

　　恭曰：此草丛生，似茺蔚及白头翁，其叶有毛，赤茎。又有大、小二种：楚人谓大者为大吴风草，小者为小吴风草。

　　保升曰：叶似茺蔚，丛生有毛，其花黄色，其根赤黑色。

　　茎叶

　　【气味】苦，平，无毒。《别录》曰：微寒。

　　之才曰：得秦皮良。

　　【主治】风湿痹，历节痛，惊痫吐舌，悸气贼风，鼠 痈肿（《本经》）。暴症，逐水，疗痿蹶。久服轻身明目（《别录》）。妇人服之，绝产无子（藏器）。煎水，洗瘭疽、甲疽、恶疮（时珍，出《外科精义》）。

　　【发明】时珍曰：麋衔乃《素问》所用治风病自汗药，而后世不知用之，诚缺略也。《素问》：黄帝曰：有病身热懈惰，汗出如浴，恶风少气，此为何病？岐伯曰：病名酒风。治之以泽泻、术各三、五分，麋衔五分，合以三指撮为后饭。后饭者，先服药也。

　　【附方】新二。

　　年深恶疮：无心草根、钓苓根、野狼毒、白丁香各五钱，麝香一字，为末掺之。又方：无心小儿破伤风病，拘急口噤：没心草半两，白附子（炮）二钱半，为末。每服一字，薄荷酒灌下。（《圣济录》）【附录】无心草（宋《图经》） 颂曰：生秦州及商州，凤翔各县皆出之。三月开花，五月结实，六、七月采根苗，阴干用。性温，无毒。主积血，逐气块，益筋节，补虚损，润颜色，疗 泄腹痛。

　　时珍曰：麋衔一名无心草，此草功用与之相近，其图形亦相近，恐即一物也，故附之俟访考焉。鼠耳草，亦名无心，与此不同。

　　草部第十五卷　草之四

　　夏枯草

　　（《本经》下品）【释名】夕句（《本经》）、乃东（《本经》）、燕面（《别录》）、铁色草。

　　震亨曰：此草夏至后即枯。盖禀纯阳之气，得阴气则枯，故有是名。

　　【集解】《别录》曰：夏枯草生蜀郡川谷，四月采。

　　恭曰：处处有之，生平泽。

　　颂曰：冬至后生，叶似旋复。三月、四月开花，作穗紫白色，似丹参花，结子亦作穗。

　　五月便枯，四月采之。

　　时珍曰：原野间甚多，苗高一、二尺许，其茎微方。叶对节生，似旋复叶而长大，有细齿，背白多纹。茎端作穗，长一、二寸，穗中开淡紫小花，一穗有细子四粒。丹溪云无子，亦欠察矣。嫩苗瀹过，浸去苦味，油盐拌之可食。

　　【正误】宗 曰：今谓之郁臭。自秋便生，经冬不悴，春开白花，夏结子。

　　震亨曰：郁臭草有臭味，即茺蔚是也；夏枯草无臭味，明是两物。俱生于春，夏枯先枯而无子；郁臭，后枯而结子。

</div>
    <div class="pagination">
<a href="本草纲目_page131.html">上一页</a><span>...</span><a href="本草纲目_page127.html">127</a><a href="本草纲目_page128.html">128</a><a href="本草纲目_page129.html">129</a><a href="本草纲目_page130.html">130</a><a href="本草纲目_page131.html">131</a><span class="current-page">132</span><a href="本草纲目_page133.html">133</a><a href="本草纲目_page134.html">134</a><a href="本草纲目_page135.html">135</a><a href="本草纲目_page136.html">136</a><a href="本草纲目_page137.html">137</a><span>...</span><a href="本草纲目_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
