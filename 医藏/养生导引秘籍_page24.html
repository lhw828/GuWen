<!DOCTYPE html>
<html>
<head>
    <meta charset="UTF-8">
    <title>养生导引秘籍 - 第 24 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生导引秘籍 - 第 24 页/共 31 页</h1>
    <div class="content">　　养生咏玄集

　　荣卫气

　　二气相成道始生

　　夫姿形立兆，未有独分一气而获着生。盖荣卫调和，方生存也。故云二气相成。始生者道也。道者，生也。故老子云：道不可见，因生以明之；生不可常，用道以守之。

　　浑融同处一源行

　　二气浑融之谓和气。同处一源，以其生生也。

　　阴阳感激相须理

　　禀二气而兆形质，舍二气而着生成。此皆感激阴阳，资养性命。

　　不得和柔即战争

　　忽二气争竞，不相和柔，即勃乱五脏而患生焉。故经云：阴疑于阳必战。是知无全阳之男、全阴之女。故天为全阳而负阴露，地属全阴而抱阳精。盖天地阴阳相须而化生万物。《易》云：干男坤女。故人伦亦全，法天象地矣。

　　养生咏玄集

　　荣气

　　荣气生来不独分

　　荣气者，清阳也。《内观经》云：气清而驶谓之荣。在人身中，不可独建，故不独分也。

　　清阳虚在赖阴存

　　阴气聚而阳托，阳气存而阴赖。故曰阳赖阴存，以相成也。

　　从兹始得成胚兆

　　夫二气相感，始成于胎孕。解胎而生，亦自有荣气之始也。

　　炼取归元别有门

　　于二气中淘炼，归于本源。纯一清净之气别，修除滓秽，成全阳而荣与道同真矣。

　　养生咏玄集

　　卫气

　　卫气元从阳气来

　　卫者，浊也。《内观经》云：气浊而迟谓之卫。本因元气交感，方有形躯；既有形躯，始明卫气。

　　故卫从荣来。

　　色身兆合处胞胎

　　形质既兆，即禀二气之所感，处于胞胎也。

　　暗符天地排宫室

　　人之一身，暗象天地。故《内观经》云：眼为日月，发为星辰，眉为华盖，头为昆仑，布列宫阙，安置精神。此之谓也。

　　自此澄凝细可裁

　　自此精血澄凝，以成形质，细可裁量，以通其用。盖人之卫气，凡有二名。一者，精血澄凝，以成形质。二者，同荣气流行而通其生也。是知人之身者，因示修真之地，得乎最灵之称，可不惜而怠惰而求于逝也。其卫气亦象三才：一者，澄凝以成形质，象地也；二者，荣卫合处，曰冲和之气，象人也；三者，真精命蒂，居上丹田全阳之宫，以象其天也。禀此三气，以通其生，而道自归之。是故体三才而履道也。

　　养生咏玄集

　　魂魄

　　二气含和即着生

　　魂者，阳真精也。魄者，阴真精也。二精处乎泥丸宫，以蒂二气。不相离溃而神明居之，生方着也。

　　老子曰：万物负阴抱阳，以成其道。

　　始名魂魄应真灵

　　子产曰：人始曰魄，既生阳曰魂。是故二气发生，莫非魂魄而应真灵。及其生也，万变千化，有生有死。无超跃三清，漂沦诸趣。得丧之机，实在此矣。

　　在天日月全通象

　　日月者，天地魂魄也。故魂者为日，主昼天真精也；魄者为月，主夜地真精也。是知明暗同源，往来通会。盖人之魂魄，全通象于日月也。淮南王曰：天之气成魂，地之气成魄。又《五脏内镜》云：父之精气为魂，母之精气为魄。其理昭然矣。

　　万化皆从守一宁

　　万化者，盖心之所灭而运役魂魄，着于生云。故圣人设千经万术，教化群品，显是守一之法而息诸妄也。

　　养生咏玄集

　　魂

　　阳精魂主号神金

　　魂者，阳真精也，故阳精是神之金。圣人为之法体，递相系属，以通真也。韩子云：非至精不能变至神。抱朴子云：老君者，天之魂，感日精而孕，化成兆身，故显至阳之精也。

　　感应潜符运用心

　　心动即气转，故云潜符，以明感应也。

　　若使圆通诸妄息

　　若息诸妄，至于圆通，即气以合于神而生变也。

</div>
    <div class="pagination">
<a href="养生导引秘籍_page23.html">上一页</a><span>...</span><a href="养生导引秘籍_page19.html">19</a><a href="养生导引秘籍_page20.html">20</a><a href="养生导引秘籍_page21.html">21</a><a href="养生导引秘籍_page22.html">22</a><a href="养生导引秘籍_page23.html">23</a><span class="current-page">24</span><a href="养生导引秘籍_page25.html">25</a><a href="养生导引秘籍_page26.html">26</a><a href="养生导引秘籍_page27.html">27</a><a href="养生导引秘籍_page28.html">28</a><a href="养生导引秘籍_page29.html">29</a><span>...</span><a href="养生导引秘籍_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
