<!DOCTYPE html>
<html>
<head>
    <meta charset="UTF-8">
    <title>普济方四库 - 第 1208 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1208 页/共 1812 页</h1>
    <div class="content">　　苦葫芦方【出御药院方】治诸疼痛不可忍
　　右用苦芦子每服一钱水一升煎十余沸滤去滓薫疮冷热得所淋洗隔一二日一次
　　薫痔散
　　右用葳灵仙三两水一斗半煎七八沸去火就盆上坐令气薫通手洗冷再暖
　　治诸痔【出海上方】
　　右用苍术二两剉碎烟薫之后使渫药
　　渫药【出海上方】
　　右用垂栁干叶煎汤淋洗之
　　槿花散【出百一选方】治脱肛痔病等
　　右用槿花不拘多少采时不得用手以竹筯就窠子摘以细篾串眼在风头令干毎用时以水煎沸数滚用盆盛先以气嘘通手洗方花殻又名骷髅子七个经霜雪者妙烧灰为末空心酒下或米汤饮下一方木槿花为末涂之
　　治痔【出百一选方】霅川一医云此药甚神验沈仁父司理右用雄鸡一只笼罩饿三日令腹空移就别处切干肉喂之收其粪入干锅子焙煆通红存性入脑麝少许常用生麻油轻粉调湿即干掺苏韬光家方用乌雄鸡仍湏眼足俱黒者又入脑麝外用乳香少许傅之
　　治痔立效丸
　　右用百药煎研末每服三钱煮稀白粥搅匀食之糊丸米饮汤下亦得
　　又方【出百一选方】
　　右用鸭脚草俗呼甘还草又名碧蝉儿花手挪软纳患处即愈
　　又方【出百一选方】合肥陈学谕行之説吕应渠亲取效右用穿山甲自尾根尽处数除三鳞不用取苐四苐五苐六鳞横三行烧存性为末用麝香少许腊茶一匙同调空心服以取下脓却傅之疮处其冷如氷即不痛无不取效
　　乌金散【出经騐良方】治痔及赤白带肠风
　　右用胡桃殻烧存性为末毎服二钱秤锤烧红淬酒调药服
　　又方
　　右用羊屎八十一枚焼存性为末入麝香少许以盐汤洗了以滓液调涂即效
　　洗法
　　右用木鳖去殻烂研白矾细研梹榔末等分汤一大碗浸放盆内坐薫通手淋洗一方鳖仁研土矾末水煎薫两三次
　　治翻花痔
　　右用生木为末鮎鱼身上涎调贴以纸搨上三两次即消鮎鱼放则效杀之则不效
　　立效散　治热痔
　　右用皂角火煨去黒灰子净取半斤加沉香少许为末醋糊为丸毎服三十丸空心盐汤下一方去皮蜜涂炙酥地上出火毒细研擂和丸桐子大茶汤下五十丸或百丸
　　又方
　　右用韭菜不拘多少先烧热汤以盆盛汤在内盆上用器具盖之止留一窍却以韭菜于汤内泡之以谷道坐窍上令汤气薫蒸温冷却用韭菜轻轻洗疮上如此数次自然脱体
　　洗贴药
　　右用乌桕根浓煎汤服之加参同煎汤洗煎服
　　治痔疮
　　右用茄花不拘多少阴干为末空心毎服三钱无灰酒下
　　治痔疮
　　右用辣芥茶煮薫洗
　　治痔方
　　右用黄葵不经手入缸候烂次用绵防子蘸药成饼子如膏药相似先以甘草汤或葱汤洗浄贴上不一二日全消神效
　　治痔除根方
　　右用拒霜花煎汤薫洗郤用栁蛀末烧烟薫之
　　治乍生痔疮
　　右用荆芥浓煎汤下服青州白丸子一服便可
　　治痔疮
　　右用九尖萞麻叶揉碎煎汤薫洗立效
　　治脱肛痔病等
　　右用葱盐汤先洗却将薄荷煎细研葱白滤汁去滓入蜜调煎贴患处用油单纸傅上贴之坐卧俱可
　　治痔良方一名止痛膏
　　右用大皂荚针七个烧存性白矾一块大如指飞过并为末入脑子少许面油调匀傅患处日两次易大效
　　治五痔
　　右用苍耳根曝干为末水调服方寸匕立效清粥饮调下亦得五月五日采为上一方用子又方用子作四片菜油脚煎油搽之
　　又方
　　右用枳实为末蜜丸桐子大空心米饮下二十丸
　　又痔方
　　右用韭菜自然汁一碗苍耳子叶汁一碗调匀日晒洗絶根
　　又痔方
　　右用磨刀水澄清放温洗
　　痔方
　　右用甲香明者烧灰多烧烟坐身于瓶口上薫三五次除根
　　又方
　　右用降真香烧香薫妙
　　蜡矾丸　治诸痔诸痈恶疮便毒
　　右用明矾煆为末镕蜡丸桐子大毎服七十丸温水送下
　　猪甲散
　　右用猪后蹄垂甲不拘多少烧存性为末陈米饮二钱空心服一方烧灰傅
　　青蛙丸
　　右用青色蛙长脚者取一个烧存性为末雪水丸桐子大毎服十五丸空心先吃饭二匙次以胡桃肉切细煎汤调枳殻散下若产妇发痔急作痛用黒豆百粒陈米一合煎汤下亦先吃饭二匙
　　通用方
　　右用鸭嘴青胆矾煆为末青蜜调笔傅可以消脱
　　又方
　　右用鸡子一个煮熟去黄取白切焙明矾煆白敛各一撮同末傅有孔用纸撚蘸入
　　薫洗方
　　右用藩蓠草根煎汤先薫后洗藩蓠花似小芙蓉
　　又方
　　右用猬皮如指许艾叶团如烧香法置长桶中坐薫三次凡痔发于肛内者湏用薫洗若膓口肿热朴硝末新汲水调常常淋之
　　治诸痔方
　　右用明白矾泡汤温洗仍以葱汤再沃次用桐殻灰穿山甲尾阁炙燋地胆去足翅秫米炒各一分为细末入胆矾少许研和酒调以茟傅之若痛以葱汤沃之凖一时许前药又増些胆矾若痛又以葱汤沃之久等一时药中又増些胆矾并如前法一日三次用前药其胆矾又以渐加多于苐一日后日三次用前药其胆矾又以渐加多于苐二日痛仍葱汤沃之三日以还更不用药只是明矾泡汤与白汤相间淋洗日三四次十余日自然成痂如柿干之状无胆矾以绿矾代之
　　治痔方【出直指方】
　　右用紫金皮新水煎食前服
　　又方【出直指方】
　　右用一蜈蚣焙干为末如脑以津唾调傅青纱上贴之良
　　又方【出直指方】
　　右用五倍子焙黄剉碎毎用一两井水三大碗煎乗热薫洗拭干用石膏烧红碗覆地出毒为末傅一方为末米饮下五十粒五更服之又五倍子日干如烧香法置长桶内坐薫患处自然收缩一方用五倍子雌雄各一枚为末洗后用井水调傅痔上五倍子看里面红者为雄赤者为雌
　　秘方【出危氏方】
　　右用川白芷煮白苎作线快手系痔上微疼不妨其痔自然干瘘而落七日后安一方白芷末用米饮调下
　　蜗牛散【出危氏方】治痔疮肿胀作热如火
　　右用蜗牛螺一个以氷片脑子麝香各少许同入瓦器内顿热瓦逼半日自化成水以少许防疮上立愈一方无麝香用玉器盛为水羊毛茟涂
　　治痔病
　　右用蜒蝣殻烧作末服之
　　香胆丸　治牛痔及痔漏脱肛
　　右用九犍牛儿胆猬各一个以腻粉五十分麝香二十分将猬胆汁腻粉麝香和匀入牛胆内悬于檐前四十九日熟旋取为丸如麦粒却送入疮内后追退出恶物是验疮口渐合生面葢疮内一遍出恶物
　　薫洗方【出肘后方】治痔下部如虫齧
　　右用掘地作小坑烧令赤以酒沃中杵吴茱茰三升内中极热复开小孔子以下部坐上冷乃下不过三度良
　　又方　治五痔不拘年月逺近
　　右用枳殻为末蜜丸桐子大空心服二十丸又为末服方寸匕
　　治痔方
　　右用骆驼脂作煎饼空腹食之勿令病人知一方领下毛烧灰拌鸡子酒服
　　治久野鸡痔下血不止肛邉痛
　　右用野猪肉二斤切作五味炙空心服作羮亦得
　　治痔方【出肘后方】
　　右用腊月牛皮一具熟食之尽瘥勿与盐醤未瘥再服
　　鼍皮方　治膓痔疾甚者
　　右用鼍皮及骨烧灰研末米饮服又入红鸡冠花末白矾灰末和之空腹服便瘥今医方鲜用鼋鼍甲者
</div>
    <div class="pagination">
<a href="普济方四库_page1207.html">上一页</a><span>...</span><a href="普济方四库_page1203.html">1203</a><a href="普济方四库_page1204.html">1204</a><a href="普济方四库_page1205.html">1205</a><a href="普济方四库_page1206.html">1206</a><a href="普济方四库_page1207.html">1207</a><span class="current-page">1208</span><a href="普济方四库_page1209.html">1209</a><a href="普济方四库_page1210.html">1210</a><a href="普济方四库_page1211.html">1211</a><a href="普济方四库_page1212.html">1212</a><a href="普济方四库_page1213.html">1213</a><span>...</span><a href="普济方四库_page1209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
