<!DOCTYPE html>
<html>
<head>
    <meta charset="UTF-8">
    <title>续名医类案 - 第 106 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 106 页/共 160 页</h1>
    <div class="content">　　一儿痘症类前，按法治之，九朝浆清而靥，结如麸。幸能食便调，发痈毒而愈。

　　一儿患痘五朝，娇红嫩艳。或谓晃痘，不能苍老结痂。视之，见其肌色白嫩，则皮薄娇红，可谓无虞。以保元汤加官桂、白术调理而愈。

　　一女周岁患痘，娇红，初时呕吐溏泻，身体诸处匀朗夭艳，惟绕口四角，稠密一片。初朝用前胡、桔梗、僵蚕、陈皮、甘草、川芎、木通、山楂、羌活。二朝，用前方去羌活、陈皮，加防风、红花、连翘、干葛。三朝，用桔梗、川芎、僵蚕、当归、陈皮、甘草、山楂、前胡、红花、丹皮、连翘、生地。四朝，用山药、茯苓、归身、川芎、甘草、白芷、蜂房、僵蚕、桔梗、陈皮、人参四分。五朝，如前方，只加参六分。六朝，黄 、当归、茯苓、白术、白芷、川芎、蜂房、桔梗、甘草、人参六分，夜服桑虫酒浆。七朝，人参九分，黄 、白芷、当归、川芎、甘草、山甲、官桂二分。至夜作泻，眼开呛呕，先吐白沫，喘胀交作，随用前方加人参一钱，肉果五分，砂仁三粒，附子三分，白术、黄 各一钱，煎服。昏沉痰锯，颠作良久，约二三个时辰，大汗周身，声音始出，即与乳吃，痘转明亮，平塌顿起行浆。八朝，用参、 、芷、术、红花、僵蚕、归、芎、陈皮、甘草、官桂、肉果二分，浆足泻止。九朝，用人参钱二分，芷、术、山药、桂、僵蚕、甘草、肉果、白附子二分，头面胸腹胀满，惟两小腿半浆血靥。十朝，参、芷、当归、白芍、陈皮、甘草、五味、薏仁、山药、茯苓，以后用平补之剂，调理而愈。

　　万密斋治胡氏子，未痘先两颊赤燥。曰：《伤寒论》云，面色缘缘赤者，阳明热也。若不预解，至出痘时，此处必甚稠密而赤贯串难靥。以升麻葛根汤加防风、牛蒡、连翘，三服而红色尽去，痘出亦疏。

　　汪氏子五岁，痘盛密，且红艳。此险症，气实血热可治也。用当归梢、赤芍、生地、荆、防、甘、桔、连翘、牛蒡、青皮、桔梗、楂肉，调理十五日而靥。

　　费建中治臧氏子，痘甚密而充肥，色不干滞，但红艳，身太热，以清热解毒汤二剂，五日便行一次，未思饮食，次日浆即老，红晕 赤。又三日，便不行，虑成火褐症，急宜润之，使毒松利，前方加生地、滑石两许，更加黄芩。药未成而燥痒，急进之，去宿垢极臭硬，即清爽熟睡，红盘渐淡渐收，饮食大进。以忍冬解毒汤而愈。

　　卷二十七

　　顺证

　　万密斋治罗野松，年十六出痘。或曰：凡出痘者，春夏为顺，秋冬为逆。今冬出，时逆也。痘起发，头面要肿，今被寒气遏抑，毒不得出，故头面不肿，症逆也。曰：不然，春夏为顺，秋冬为逆，非以时言，以症言也。盖春夏者，发生长养之令也；秋冬者，收敛闭藏之令也。痘本阳毒，自出现而起发，自起发而成脓，如苗而秀，秀而实，故曰春夏为顺。如应出不出，应发不发，谓之陷伏，故曰秋冬为逆。头面不肿，顺症也。头浮肿者，险症也。头面预肿者，逆痘也。今痘本磊落尖圆坚实，其毒轻微，故不肿。若顶平根阔，肌肉鲜红，此为毒盛，不待起发而头面先肿矣。或又曰：起发太迟，宜服温补。曰：痘无病，不须服药。此症红润鲜明，表气足也。大小便调，里气充也。无热无渴，无他病也。若补之，谓之实实。此症不十数日必收靥矣。果不药而安。（雄按：此乃千古名言。）

　　吴氏子五岁出痘，起发时，顶平而陷。曰：顺症也，凡出痘以气血和平为主。尖圆坚实者，气也。红活明润者，血也。红活平陷者，血至而气不足也。圆实而色白者，气至而血不足也。平塌灰白者，气血俱不足也。

　　肿红绽者，气血俱有热也。今痘出即密，时日未到，气血未周，以渐起发，得其常也，故曰顺症。不须服药，已而果然。（看痘之法，尽此数语。）

　　卷二十七

　　气虚

　　徐仲光治一儿痘，初标于下颊，肾部也，形平陷，气不足也，少神，血不足也。六脉沉弱，五朝尚暗，色不起，两腿作痛，便溏，有气凝血滞之象，此乃气虚脾弱之症。宜大补中气，以补中益气汤加蝉蜕、肉桂、羌活，二剂而起胀。继以保元汤加肉桂、陈皮调理。八朝溏泄不已，加木香、诃子、肉蔻治之而愈。

　　一儿痘起胀，顶平而色淡白，渴泻肢冷，喜热饮。经曰：阴甚者，饮沸汤不知热。又曰：大寒而盛、热之不热，是无火也。治之宜益火之源，以消阴翳，用陈皮散、异功散，又八味丸，治之而愈。

　　一儿痘六日，稠密，形平塌，色黑滞，有拟云掩天庭者，有拟锁项锁胸者。然形色虽逆，而四肢红活绽突，唇口红润，起止安宁，饮食如常，二便调适。虽毒盛，气血不足，幸脾胃尚强，宜补养而兼保固。以补中益气加紫草、蝉蜕、牛蒡等剂，其逆痘俱平，浆破漏结痂，发疔痈数处而愈。（此亦气虚血热之证，用药甚合法。）

　　费养恒治一儿，因内伤而吐，次日见痘甚密，一日绝无起势，松肌透表，二剂不应。次日以保元汤加姜、桂少许，二剂亦不应。三日加参、 至三钱，四五日略起，终顶陷囊薄。七日加参 五钱，鹿茸膏半杯，仍无沛然之势。或谓邪得补而愈盛，曰：果尔，则烦热燥渴，色苍老矾红矣。今皮薄色白，头温足冷，症可知也。

　　乃以参、 各一两，鹿茸膏大半盏，一剂即绽突如珠，根红顶白，不一日，浆即肥脓。其后收功不假余力，是以补为泻之一验也。今无是症矣。（二句乃建中之言。）

　　卷二十七

　　枭毒

　　费建中治故友孙真老子，四岁，庚寅暮春，痘甚匀朗，稀疏而绽突。其热宜和，其神宜爽，乃躁乱干热，头汗如雨。盖枭热内扰，邪火外烁也。头为诸阳之首，先贤谓毒参阳位者死。幸初见势虽腾涌，而毒尚未有定位耳。大黄二钱，黄连六分，石膏、生地各三钱，佐以地丁、青皮、荆芥、蝉蜕、木通、山楂，三剂头汗收，热势减。减石膏、黄连，加丹皮、滑石、牛蒡，四剂。五朝仍壮热，红晕如珠，此痘起齐，毒火尽外发也。躁乱如前而更渴，大便日三四次，前方复用石膏、黄连，倍加生地。至九朝，浆甚老而乏滋润，红晕未淡，胃气不开，热亦未减，寐亦未安。再服，十二朝渐愈。（《救偏琐言》。）

　　严氏子一周，痘稀朗且红润，乃身热如烙，愁楚不堪，兼颗粒不松，此内有伏毒也。以大黄六分，石膏、生地各一钱半，荆芥、丹皮、山楂、蝉蜕、葛根、青皮，二剂，大便三四次。又二剂，热和神定，根窠亦松，宛然顺症矣。有阻之者，遂勿药。至八朝，仍热，叫哭失音，头面擦破，身上紫滞，幸未焦隐，前方倍大黄、生地、黄连，减葛根，入大桑虫，日二剂，以化毒丹调油胭脂如膏药贴之，次日痒止红活。又二剂，浆足热和。十二朝，用红花、地丁、生地、牛蒡、荆芥、木通、甘草、连翘、山楂，渐愈矣。痘初似顺，一有伏毒，便至如此，余可知矣。

　　臧氏子八岁，患疳，仅存皮骨。庚寅仲春见痘，羸惫如此，似宜培补矣。乃身热如烙，目红如火，燥渴不已，溺血如膏，椒红点滞，此枭毒挟烈火，发即内攻，若不通变，七日即内溃也。以大黄四钱，石膏七钱，生地两许，佐以桃仁、赤芍、荆芥、牛蒡、木通，临服，和猪尾血一盏，日二剂或三剂。六日，加黄连。自始至终，一方而已。约用大黄斤余，生地、石膏二十余两，猪尾血十余碗。良以毒火猛炽，苟不涤除净尽，功亏一篑矣。痘后精神焕发，饮食大进，肌肉生长，是以泻为补之一验也。

　　张仲文子癸未仲冬忽身热如火，神即昏愦，舌刺如煤，唇口焦黑，血斑无数，溺色红鲜，肉 筋惕，有如惊悸，宛然闷痘，断非轻剂可挽。即用石膏一两，大黄五钱，黄连三钱，生地一两，佐以青皮、荆芥、地丁、丹皮，天寒稍配蜜炒麻黄三分，姜一斤以行之。灌下即呕，费曰：毒火上冲，水火搏激，两不相下故耳。十余剂见痘，及见，则以数记，唇犹黑，溺血依然。至九日后，黑退津生，神气渐省。十二日，溺血始淡，胃气日开，十六日全愈。服过大黄十余两，石膏、生地约二斤，是早图之一验也。

　　卷二十七

　　毒壅

　　（附秽浊）

　　徐仲光治一儿痘，紫色而不起胀，乃毒盛壅遏也。以紫草、红花、蝉蜕，煎酒，调独圣散服之，又以犀角地黄治之，红润起胀而愈。

　　一儿痘，六日稠密紫滞，平陷而不起胀，烦躁闷乱，亦毒盛壅遏也，但分珠脚敛可治。以人中黄，每服三分，酒调，连二服，色渐红活。又以犀角地黄汤加牛蒡、蝉蜕，痘绽突起胀而愈。

　　一儿痘血热重，初时纯与凉血解毒，犀角服过二两，石膏五钱一剂者，服过五剂。至十朝，略用参三分托浆。十二朝外，浆清痂薄，用助托药加棉茧带蛾者七枚，糯米一合，渴时即以麦冬、糯米、棉茧，煎汤饮之。

　　又发水泡数个，浆疤暗长，灌烂遍身，复用茯苓、苡仁、白芍、黄连、银花、甘草、生地、骨皮、山楂、莲肉、木通、连翘、牛蒡、荆芥而愈。（清热过重，故元气不能充浆，所以善治者于清热之时，即预为异日催浆之地，庶不至打成两橛也。）

　　万世用云：庚申春，家有顽童，仅十岁，患痘疮症，适仆寓乡之故卢，闻报急归，视其疾不为不急，且傍有煎炒油腻，欲避莫能，荷育溪（曾世荣也。）疗之。恰七日，疮胀而光泽，偶因舍下有动厕秽触，觉色黯而神昏，大为惊惧。育溪曰：毋虑，吾有除秽药，投之必安。不数日，果如其言，遂拜更生。用扣其所用何剂？曰：中和汤，即十奇散，如沉、檀等剂而已，余无他巧。（《幼幼心书》。）

　　卷二十七

　　血热

　　施季泉治臧玉涵次郎，年十六，因新婚兼酒食，忽感痘，咸以为不可治。至八日，浆清寒战，切牙谵语，神思恍惚，咸欲进保元汤大补之。施季泉以为不然，改用犀角地黄汤，得愈。脱痂后，呕吐，大便燥结，淹延一年。缪仲淳视其舌有裂纹，曰：必当时未曾解阳明之毒，故有是症。以石膏一两，人参一两，麦冬五钱，枇杷叶、橘红、竹茹、童便为佐，一剂即安。再剂，膈中如冷物隔定。只以人参投之，服两许，即索粥食，晚得大便，夙疾顿愈。（《广笔记》。）

　　孙生东治郑黄门子痘，血热大盛，初起即以犀角地黄汤治之，不效。至用白芍八钱，一泄毒解，徐补收功。

　　（同上。）

　　家弟元着，一发热即谵语，唇肿齿黑，痘欲出不出，医者以为发斑伤寒也。延仲淳，季泉不至，予曰：事急矣。以生地八钱，白芍五钱，苓、连各二钱，稍加发药，日三剂，势稍定，痘渐次而出。又减地黄、白芍之半，复于助浆药中，兼清凉之剂。九十朝，浆始足，卒伤一目，靥后，方大便，此真血热也。若重用解毒，轻于补剂，则目亦可以不眇矣。（同上。）

　　黄绮云治一儿初痘，血热甚，用生地三两，煎浓汁频饮，其痘紫立转红色。（同上。）

　　一儿痘毒盛，又遇火令，用白花地丁汁，和淡白酒少许，服之立解。

　　一儿痘稠密绽突，但色紫暗，壮热烦渴，谵语，目赤便秘，乃毒火亢极也。以四顺清凉饮加大黄六钱，微利二度，其势稍减。再剂服之，又利二次，病去其半。再以前方加人参三钱，前症悉平，色见淡白，精神疲倦。

　　邪虽去而正气不足，宜大补之，又以保元汤加芎、归、芍、术而愈。

　　一儿痘出夏月，起胀而干红，壮热烦渴，舌燥不眠，溺赤，此内外热极也。以黄连解毒汤合化斑汤而愈。

　　一儿痘值六月，六朝，痘痛烦渴，气急便秘，乃心肺实热也。恣与凉水梨汁饮之，前症悉平。

　　一儿痘出，匀朗绽突，但枯燥而不肥泽，皮肤皱揭，皆属于燥。经曰：燥胜则干。治以养血清金润燥之剂，又保元合四物加麦冬，治之而愈。

　　万密斋治邹氏之子，五岁出痘。或以保元汤，热益甚。或以为险。曰：此顺症也，期十八日安，不须服药。

　　盖痘不可以日期算，出已尽，发已透，脓已满，而后收靥可期也。今痘出而热转盛者，出未尽也。由服保元汤犯实实之戒，故令出迟，靥亦迟也。夫善攻不如善守，无他症，何以药为？已而果愈。

　　万子妇患痘，大热大渴，眼红唇裂，自利清水，妄见妄语，循衣摸床，遍身红斑如蚊迹，皆逆症也。此毒在三焦，表里俱热，非大发大下之剂，不可救也。乃以通圣散全料，大剂与之，一服而前症悉去，痘出甚密。

　　复用十全大补汤去桂加防风、连翘、银花、桔梗，调理而愈。其痘自下收起，亦奇事也。

　　一小儿痘后发热，大小便难，疮瘢带赤。或言虚，欲用保元汤。曰：不可，此实热也，因食辛热之物得之。

</div>
    <div class="pagination">
<a href="续名医类案_page105.html">上一页</a><span>...</span><a href="续名医类案_page101.html">101</a><a href="续名医类案_page102.html">102</a><a href="续名医类案_page103.html">103</a><a href="续名医类案_page104.html">104</a><a href="续名医类案_page105.html">105</a><span class="current-page">106</span><a href="续名医类案_page107.html">107</a><a href="续名医类案_page108.html">108</a><a href="续名医类案_page109.html">109</a><a href="续名医类案_page110.html">110</a><a href="续名医类案_page111.html">111</a><span>...</span><a href="续名医类案_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
