<!DOCTYPE html>
<html>
<head>
    <meta charset="UTF-8">
    <title>慎柔五书 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慎柔五书 - 第 3 页/共 9 页</h1>
    <div class="content">　　病患久虚，内有宿积旧痰，用参、术补之，久乃吐出臭痰，或绿色痰，当不治。盖积之久，而脾胃虚极不运，故郁臭耳。（此症有因蛮补而然者，或可治，或不治，须别视见证决之。）一人常梦遗，诊其脉，关中有动脉如大豆圆，此痰凝中焦，幸梦遗，免鼓症。（梦遗之多，而总归于心肝二气之下陷。但有下虚而陷者，有脾虚而陷者，有心肝自虚而陷者，有外感遏制肺与膀胱之气而陷者，有痰涎遏制脾胃之气而陷者，各以其脉与兼证别之。关动如豆，胃有死血也。曾见梦泄人，舌心如钱大光滑无苔，即同此诊。）且寸尺俱不起，补中加茯苓、半夏、石菖蒲，亦一升一降之道也。

　　一人久悲郁，先前五、六月倦甚，寻得痴症，只以手空指，人问为何？曰：我欲言而不能也，（欲言属心，不能属脑，脑络有痹而然。）诊其脉，二尺微而不起，二关洪缓，此阳郁而不能升不能降也。用二陈汤加人参，以开疟助脾，益以升、柴助阳，石菖蒲、远志、赤茯苓以利湿降痰降火，四剂即安，缓服丸剂而愈。

　　吐血症，初六脉俱洪数，须用茯苓补心汤。盖白茯苓能守五脏真气，能泄肾中伏火，能泻脾湿以健脾。二三剂后，数脉稍退，尚洪，以地黄丸纳气；洪稍减，至弱，以四君子加减，补脾生肺，肺生水之义。如或见血，加丹皮、熟地。右关有火，加山药；左关有火，加山茱萸；左关左尺有火，加茯苓、泽泻、熟地。

　　一人吐血后，右关、尺洪，大便燥，口干，用白芍、甘草、人参、苏梗、归身各五分，枳壳五分，杏仁四粒，黄柏二分。二剂。下即润，诸症即退。

　　凡欲止吐血，须炒黑干姜、五味子二物。以干姜性温，且血见黑即止；五味子味酸，能收逆气。

　　一人头面俱痛，服寒凉药多，其脾胃脉细涩，左尺亦涩，左寸、关洪，此下焦寒而火邪逆上之故也。用羌活五分，酒炒防风五分，酒连一分，酒苓三分，白茯苓一钱，人参二钱，甘草五分，半夏一钱，破故纸一钱，枸杞子一钱。二服，脉即粗而不细，而头痛亦除。

　　治梅核气，用四七汤加人参一钱、干姜三分、细辛二分、桂芍一钱、半夏一钱，此皆下气散痰温中升阳之剂。非细辛之升阳，上焦无阳，则痰气焉能得动。（此症因忧郁而成者，因禀赋不足伤于房室与劳倦而成者，十居八九，与痰何涉？即以为痰，亦是燥痰，未可用辛燥也。此非喉中多一物，乃其处无血温养，木而不仁，遂如有别物附之。由于任脉血虚不周于上，督脉气虚不交于前，气血两脱于上也。下焦燥盛者，龟、鹿大剂急施，久服或可挽回，兼溏泄者万无生理。）凡痨疰病，须用金银藤叶煎汤药。如肺虚，加保元、五味子；心脾虚，归脾汤。六脉俱有火而虚，八珍；脾肺虚，补中；肾脉洪大，地黄汤。

　　凡病久呕，用补脾下气之药，其中须用当归钱许，以润下枯。盖气在上，久而不下，下无津液，故用润之。然脾胃虚而呕者，又忌当归。（肝热与中焦湿热为患者并忌之。）五月火月，六月湿月，火旺则生湿，二者相并，肺金受克，则热伤气，而痿倦之疾作矣。故设清暑益气之法。黄助肺，人参助元气，甘草泻心火，则元气复而肺气清；湿热盛而胃气不清，故加苍术；湿热在中而饮食不化，故加陈皮、青皮以开胸膈，加神曲以助消饮食；小便赤涩，加泽泻以去下焦之湿；口渴，加葛根以解肌热，又能接胃家津液上润；胃家湿热盛，则肾水受克，加黄柏以救肾水；湿热盛则阳道遏而身热，加升麻以升阳，又走表以益阳；而门冬清心，五味敛肺，恐湿热伤肺故耳。

　　五苓散为四、五、六月时令之药，（五苓散非可常服之药，令人畏发散而喜利小便，其祸甚大。盖人之病，从毛窍来者十九，即从呼吸入者，亦借发散之功以鼓动阳气，俾得吐故纳新。若利小便，必病从下而上及饮酒饮水得之者可耳！过用即伤膀胱元气，三焦下陷不可复元矣，曾屡见之。）盖湿热盛，则三焦气不清，上咳中满下泻等症作矣。猪苓清上焦，茯苓清中焦，泽泻清下焦，恐湿热盛而不化，故用白术以健脾。然阳气不到，则湿不去，譬如日所不照处，地不易干，用官桂之辛升至表，引表之阳气入里，里得阳气，而湿即行矣。此方可升可降可吐。欲吐，先煎前散冷服，次饮热汤一碗，即吐；欲利小便，温饮；欲发汗，热饮。

　　去湿，湿去则金清，金清则降下之令复，譬如主人久不在家，家中秽污所塞，须扫除秽污心俟主人回之意。

　　截疟方，用白术五钱，当归三钱，陈皮二钱，雄丁香五枚，乌梅三枚，母丁香四枚。水一大碗，浸露一宿，五更，去渣取汁温服。盖凡久疟则内伤，五脏俱虚，内起火，发热。火所畏者水也，以水浸药，略温服之，则火见水而火退矣，火退则诸药皆能成功。白术补脾，当归润肝，陈皮消痰，丁香温胃，乌梅敛肺润下，其病痊矣。露一宿以收清阳之气，五更服者，子一阳生，至寅三阳足矣。（久疟可用，初疟再加散邪之药。）凡右关浮缓，此阳气在上，中已虚寒，主肚疼之疾，秋来主有疟痢。盖内已虚寒，受邪已深，至秋，阳气下降入腹，而正气已旺，宿邪不能容，故发此二疾。邪轻则疟，重则痢，皆正疟疾，二尺细，此下焦寒也，温下则疟可以去矣。不然，亦成胀。

　　凡豁大脉，久病按下尚浑浑一条，此阴阳未离，犹可治之。若下无一条，开在两边，此阴阳已离，法不可治。此脉常主作泻，盖豁大阳虚不能固下，而阴与阳不相合，故下不禁而作泻也。（卧病日久，不宜此脉，若带病作劳，身燥、气促而脉散者，未可径汗之。）凡久病患，脉大小、洪细、沉浮、弦滑，或寸浮尺沉，或尺浮寸沉，但有病脉，反属可知。

　　如久病浮中沉俱和缓，体倦者决死。且看其面色光润，此精神皆发于面，决难疗矣。（此条论死脉极验，体倦二字着眼，此时大率神清音朗而长卧不能反侧也。）凡肝脉细，余脉和缓，周慎斋用补中汤加枸杞即愈，以枸杞补肝故也。

　　凡寸脉大，阳邪胜，则病者乱而言神；阴脉胜，则病者乱而言鬼。

　　病重药宜轻宜少，只以固中剂三四味，渐渐取效。（只言阳邪阴邪未晰，气在血上多言神，亢吉散凶；血在气上多言鬼，郁吉陷凶。亢、郁可治，散、陷脱也。）大抵吐极难医，泻极难医。

　　凡久病，左尺浮大，宜补肺气，须保元加白芍、白茯苓之类，盖金能生水之义。

　　大抵病在上，宜求之下；在下，宜求之上。凡用药，有用味留气者，须热饮为妙。倘有畏服热药者，以水洒药面上，即气收在内，是留气也。

　　凡四时之令，皆有寒热温凉，有及时来者，谓之正令。譬如春宜温而反寒，谓之不及；温而先热，谓之太过。宜温而寒，用香苏散解之。如当春得正令，夏初反复峭，其春初之令未除也，犹宜香苏散解之。倘春遇极温，即为太过，则口渴、舌燥之症见矣。第发热而不恶寒者，谓之温病。此温令之过，治有温病条说具。四时各有时令之病，各有时令之过，咸以此类推之。

　　若夏时四、五、六月正当夏令，而寒凛凛犹春初之意，香苏犹不免耳。若当时小便赤、口渴等症见，此时令症也，宜五苓、清暑益气、十味香薷之类治之。若当时不热，至秋七、八月天气暑热，人患前症，仍以前汤治之。是治其不及之症，而调其不及之候也。

　　譬如春天正令，三月温和，偶或风寒大作，即有感冒伤风寒之症。若五、六月正令大热，偶或大雨，遍地尘热之气，为寒雨逼入人家，即为受暑之症，宜清暑益气汤解之。

　　凡诊老人及病患，六脉俱和缓而浮，二、三年间当有大病或死，何也？脉浮则无根，乃阳气发外而内尽阴火也。（阳衰于外，阴竭于内，即洪缓而按之无一条者也，最忌喘促、泻利与彻夜不眠、饮食日减、四肢无力等证。）急用保元或建中服之，则阳气收于内，即反见虚脉，或弦或涩，此真脉也，宜照脉用保元助脾之剂，脉气待和，病亦寻愈，寿有不可知者。（此条说得好，尝见老人冬月体倦、少食、畏寒、右寸短、左关陷、两尺缓长或左尺微陷，立春加病，春分死，未有能延至立夏者，金败水枯，木无所生也。两尺缓长，所谓缓临水宫也。）大凡内伤症，下俱虚寒。

　　凡病，肺脉浮大即喘，用温脾敛肺之药，敛不下则成胀，既敛下，肺脉犹大则成疟。若遍身发疮，浮大无妨矣。右关浮大则肚疼，建中敛之，敛不下则成痢，皆内伤之症。

　　历例题辞 

　　语云：百闻不如一见。固有着书盈栋，而见之施行，则胶瑟罔效。宋义谭兵，非不娓娓一用辄蹶，曾不如一小卒之久于行间者，迹所睹闻，恒为七书韬略所未经道，此无他，其所回来，千书万轴，数言可了，更为躬行体验，要语无多，发前人之未发，开后人之津梁，慎柔固有功于今古哉！故为列虚劳历例，次于师训云。

　　[卷二] 医劳历例第二 

　　尝治虚损，脉缓五六至，但咳嗽、发热、无恶寒、喉痛、喉梗等症，以为可治。服保元君之类十余剂，咳嗽略可，热亦微退。至二十剂外，咳嗽反甚，热又如故，而身反不能展侧，两足渐无力，至不能行而足。此何也？缘下焦肾气衰惫，而百骸间无津液涵溉，且阳气不能四达，脾肺之气不能下输。（数语实括尽虚损机关，但保元、四君、八味、补中，断难治此大症，偶有治愈者，必其血分犹未甚虚甚痹也。）故足无力而蜷，虽药有效，病难暂减，终不治也。

　　尝治虚损，六脉俱数，有神和缓，虽数至十余至，不妨可治，初用四君加黄、五味子数剂后，数脉渐减，仍带和缓意，可治之。若退出，细如丝，尚数，决不可治。又有退出如丝而不数，此犹有胃气，无肚疼作泻，（肚疼为血死，作泻为气脱。）而饮食如常，亦可保元、参、术调理，二三年愈。然所云服药后数脉渐减，和缓有神为可治者，亦须三月见功，年半方全愈。又须看年力之衰壮，及精神脾胃之强弱也。若服药后，脉虽和缓，而腿足渐无力，如前所述，且痰嗽不止，脉虽缓，治之无益焉。然或如前症，足虽无力，而热已退，嗽减，饮食如平人，此脾气尚弱，犹可迁延岁月。又有如前症，六脉俱和缓，服前剂，热退而脉渐弦，反作泻下血，此平时经络留血，为火热煎熬而成者也。（此凉药遏血，伏阳灼而败之，即仲景平脉篇热气所过血为痈脓义。）下半月或十日五日自愈。下血时，能饮食，不死；不能饮食，精神倦怠，死可立待。其用药，健脾保元气为主。腹痛、脉弦，理中汤；恶心、饮食少，六君子汤。无此二症，用四君、保元治之。盖下血者，邪气从下窍而出也；又有变作伤风状者，邪气从上窍而出也，宜温肺助脾之药，亦得半月而愈。又有六脉俱和缓，数八九至，服前剂，先右三脉退去二三至，左脉尚数不退，是右表先退，左里未退也。至数脉尽退，病将痊愈，左脉犹比右脉多一至，足见表退而里未和耳。《难知》云：伤寒以左为表，右为里；杂病以右为表，左为里。信然。（看元气之存亡在左，看元气之轻重在右，百不爽慎斋师尝云：凡病求汗不出者，不治。虚损，六脉俱数，服滋阴降火之品，不及四、五十剂者，犹可治之。如服至数十剂及百剂者，真元耗尽，虽脉大洪缓，中已无神，因用补剂即退去，洪缓变为细数，即渐痿困不起而毙矣。戴人：年少不妄服药，易治。正此谓也。又或服寒凉未多，用保元、四君加生姜一二钱，一二十剂。求汗不出，而洪缓之脉不退，亦属难救，或虽无汗，而洪缓渐减，病亦渐去，且能饮食，则无妨矣。如此脉，大抵秋冬易治，春夏难疗也。

　　凡虚损，三四月，脉虽数，尚和缓，六七至。若逢春夏火令，津液枯槁，肾水正行死绝之乡，肺绝脾燥，无有不死者。若秋冬，火令已退，金水正旺，脉虽数，可治也。然使病者，骨立、喉哑、喉痛、寒热、脉细数、肚疼作泻，亦不治。如前症求治，初用补剂，病当反重，何也？病已延至三四月，服药已多，其不效者，必过用寒凉，病者五脏愈虚，邪火愈炽，初用补剂，或数帖，或一二十帖，邪火一退，反觉头眩、恶心、骨疼、脚酸、神气昏懒、不思食。（亦有宣肺疏肝健脾滋肾反见火大者，初为凉剂遏其真阳下伏，接用振阳安阴法即愈，以根气尚稳也。）倘脉不细数，而带和缓，急用保元、四君大剂连服之，便安寝半日或一日，睡觉即精神顿爽。再一剂，再寝，饮食渐增，则可治矣。倘脉细如丝，肚饱昏愦，即属难治。

　　凡虚损病久，脉虽和缓，未可决其必疗。盖久病之人，元气虚弱，脉气和缓者，假气也。

　　（真气涣散，不能鼓动而怠缓也。）过七、八月，间服补剂，病得渐减，此生机也。或延至十一月，一阳初动，阳气渐升，内气空虚，无以助升发之机，则变憎寒壮热。（久病忽见寒热如新感者，乃生死关头也。得微汗而体轻气旺，为阳气振；或微汗，或不汗热退而体重气弱，为阳气脱；或肢困不能反侧，或胸痹饮食日减，是皆奇经已败之绝证。）服补药十余帖，寒热渐退，犹可延挨，调理至二三月不变，得生矣，否则不治。缘春木旺，脾肺久病气衰，不能敌时令矣。

　　尝医新病，或痢或杂病，初时有邪，脉浮数。用按脉病药数剂，数脉即退，病亦向安。

　　剂，即倦，脉反觉浮数，此时不可谓尚有邪也。盖邪退而神气初转，故浮，只宜保元汤养元气。浮数之脉，得微汗而退，此乃阳气升，元神足，而邪自退之法也。倘不识此，仍以祛邪之药治之。精神日损，肌肉日消，久之变为虚劳矣。

　　凡病遇时节则变换不定，或又加者，盖遇时节，则天地之气或升或降，而人身之气亦应病者精气尚充，犹能与时令相应。若元气久虚之人，无以助升降之气，上升则头眩、呕哕，下降则足热、身寒，反为气候所牵，而身不能为之主矣。（病随节气而动者，气败也；随月之盈亏而动者，血败也。故重病朔望有加即不治。本文是专指升降太过，更有当升不得升，当降不得降，身气与天地参差者，其实亦是一般机括。）脾胃病，十分虚，死于初春，亦有望春而死者；八分虚，死于孟春；五、六分虚，死仲春。

　　及医之不得其当者，虽原无死道，而业已医坏，至季春不能挨矣。清明前后二、三日，尤为肺肾病，起于春，十分虚，死于初夏，亦有望夏而死者；八分虚，死于仲夏，六分虚，死于季夏。

　　凡久病，服药后六脉俱和，偶一日诊之，或细加数，或虚弱，或变怪异常，即当细问起居之故，或有一晚不睡而变者，或因劳碌恼怒，或感冒风寒，各随其感而治之。治之而脉终不和，此为难治。一晚不睡或劳伤者，则用补中助元；伤饮食，则用盐汤探吐，后以二陈加减消食之品佐之。若房劳者，脉虽变而病不变者，犹可以平日调补治之。倘病与脉俱变，调之不和，决难救矣。秋冬尚可冀幸，春夏万不可为。若伤暑者，宜少撤帷闭，以治暑法治之。若冒风寒，以温肺加风药散之，一、二剂即和，乃可；若不转，亦不治。大抵易于秋冬，而难于春夏，亦观人脾胃元气而消息之，不可轻忽，妄许人以易治。

　　尝治一产后妇人，素有劳症，一年前，以八物汤愈，然连连绵绵，未为全去。次年得产，正癸亥，属戊癸化火之年，天气炎甚，时医虽用人参，仍以山楂能解参毒间之，致寒热作泻。

　　余诊之，脉数九至，尚不短，用保元加干姜、熟附一分，四剂，数脉退减。再清晨诊之，按下浮缓，但去着骨，指下细弦如丝，数脉如故。（此又以浮缓中有一条为败脉矣，可知前卷一条之说，只是脉中之脊，非别一条也，神理全不同。）予曰：不可为矣。彼恳求不已，用桂制白芍五分，炙草五分，参、各五分，作建中汤之意，服至八剂，数脉退，几六至。又四剂，几五至。彼以为愈矣，遂止药。此四、五、六月后，脉转弦细而殁，此案有裨前论，故附之。

　　（凡诊虚损，无不留心生死关头者。然生死在脉，死之迟速在证，其中颇有难决者。以脉言之，一则两寸短弱，两尺软长，起伏如一，极似无病，而两旁边际萧条，与肌肉不相入也；二则右寸短弱，左关沉陷，右尺细长，左尺软长，极似有根也；三则午前脉和似无病，午后硬大似病重，而其证无甚增减也。以证言之，一则体重不能反侧，或两肋支满，或起动汗出而神清音朗也；二则胸痹似结，痰不能出，饮食日减，而亦有不减也；三则忽发寒热如新感，旋即热退，更加体倦气弱，语声拖放也。至于脉之细数芤散革牢，先数后缓，先硬忽软，先细忽大；证之喑哑哕噫，更无不知其逆者，欲以此决其死之何日何时，终难灼见。曾诊两人，一壮年冬月寒伤于足，以麻黄发其上，气逆足稍动即喘，不能饮食，正月诸症稍减。

　　诊之，脉久不来，来如雀啄，仅在皮毛，五、七啄后，即盘旋于皮毛之上而不能去，去又如弦之绝，从中分断，不能返入，两手并诊，又彼此相避，来去不齐。此元气已断，危在旦夕。因饮食步履未改，决在立夏，竟延夏至何也？一老年平气弱音低，忽增胸痹、体倦、行步乏力，饮食日减，夜不成眠，脉来雀啄，参伍不调，模糊无力，但不盘旋，不中断，不两手相避，其歇在已去之后，而不能来耳，亦无寒热。时方冬月，用温补大剂，保肾安肝，兼行痰血，并于饮食加意调摄。脉旋转正，犹虑肾涸木枯，及春生发之令，难免摧折。乃至次年冬月，脉又结代，复以法调之，至今四年安健，此又何也？元气退而药食进之，其势必有相及者，特其机微而难喻耳。究竟死期迟速，总不外脏气、天时、五行互克，即不十全，不失八、九。《内经》曰：别于阳者，知病处也；别于阴者，知死生之期。阳脉知病，阴脉知死，阴阳之脉，岂可不别乎？） 

　　虚损门题辞 

　　虚劳两字，世皆侗言之，不知症有不同，治有相反。予幼年初闻慎柔之教，辄云损病自上而下，劳病自下而上；损病传至脾至肾者不治。劳病传至脾至肺者不治。以劳法治损，多转泄泻；以损法治劳，必致喘促。于此之泾渭不明而懵焉，以怯病该之，其能免于南辕北辙之相左乎？丹溪立相火之旨，惟以四物滋阴，阴阳久为晦塞。《内经》益火壮水，分别之理，岂好为多事哉？嘉隆间，薛立斋先生出，而医学于丹溪，方得一变；慎斋先生嗣出，而医学乃得再变。至我慎柔，乃为集先贤之法，及授受之源流，以虚损劳瘵，截然分为两门，而金篦家始煌然再添一炬矣。夫近代《原气论》一书，以先后天分阴阳，即以先后天立治法。余窃谓先天固有损者，非后天损之，无以致病。后天既损之矣，而先天又何能无损？治先天者，治后天耳。岂能舍后天而治先天，愈玄愈奥，总缘作者非真实生平得手，说玄说奥何益也。简而备，明而确，其在此编乎？ 

　　[卷三　虚损第三] 脉法 

　　《脉经》曰：脉来软者为虚，缓者为虚，微者为虚，弱者为虚，弦者为虚，细而微者血气俱虚，小者血气俱少。

　　仲景《要略》曰：脉芤者血虚，沉而迟者脱气。又曰：血虚脉大，如葱管。又曰：脉大而芤者脱血。

　　慎斋先生云：浮大脉，见于右尺，为假火，假火按内伤施治。

　　凡损病脉数，为胃气不足。若转缓弱，即胃家生发之兆矣。左脉微细不起，右尺带数或浮大，调治非二三年不愈也。

　　紧数之脉，表里俱虚，紧为寒伤卫，数为血不足。肺紧则肺气不足，不能卫皮毛而畏风脉数则阴虚火动，脉紧犹有胃气，脉数则无胃气。（以脉紧为有胃气，真见到之言，然亦须审有无伏阳在内，若紧而孤即凶。）内伤作泻，而肺脉豁大者，难治。

　　病久而脉弦者，转疟方愈；脉缓者，转痢方愈。盖久病得气血活动，故转病也。脉数不得汗，即生肿毒方愈。

　　两尺无脉，是浊阴在上，痰凝气闭，肺不下降，金不能生水，而成痰厥。（此吾所谓吸，肺气上闭，如王启玄云：虚管溉满，捻上倒悬，而其下滴水不能漏。）经曰：上部有脉，下部无脉，其人当吐。吐则浊痰涌出，上部疏通，肺气下降于肾，少阴上升于巅，而有生发之机矣。

　　仲景云：阳脉涩，阴脉弦，当腹中急痛，尺为阴，寸为阳，阴脉弦，水挟木势而侮土也。阳脉涩者，涩为气有余，是气分有伏火也。火郁在上，水盛在下，故腹急痛。

</div>
    <div class="pagination">
<a href="慎柔五书_page2.html">上一页</a><a href="慎柔五书.html">1</a><a href="慎柔五书_page2.html">2</a><span class="current-page">3</span><a href="慎柔五书_page4.html">4</a><a href="慎柔五书_page5.html">5</a><a href="慎柔五书_page6.html">6</a><a href="慎柔五书_page7.html">7</a><a href="慎柔五书_page8.html">8</a><a href="慎柔五书_page9.html">9</a><a href="慎柔五书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
