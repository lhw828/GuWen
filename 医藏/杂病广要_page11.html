<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 11 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 11 页/共 33 页
  </h1>
  <div class="content">
   （治验）冷热不调候。夫人荣卫不调，致令阴阳痞塞，阳并于上则上热，阴并于下则下冷。上焦有热，或喉口生疮，胸膈烦满；下焦有冷，则腹胀肠鸣，绞痛泄痢。（《病源论》）中书右丞姚公茂，六旬有七，宿有时毒。至元戊辰春，因酒再发，头面赤肿而痛，耳前后肿尤甚，胸中烦闷，咽嗌不利，身半以下皆寒，足胫尤甚。由是以床相接连炕，身半以上卧于床，身半以下卧于炕，饮食减少，精神困倦而体弱，命予治之。诊得脉浮缓，按之弦细，上热下寒明矣。《内经》云热胜则肿，又曰春气者病在头，难经云蓄则肿热，砭射之也，盖取其易散故也。遂于肿上约五十余刺，其血紫黑，如露珠之状，顷时肿痛消散。又于气海中，大艾炷灸百壮，乃助下焦阳虚，退其阴寒。次于三里二穴，各灸三七壮，治足冷，亦引导热气下行故也。遂处一方，名曰既济解毒汤，以热者寒之。投剂之后，肿消痛减，大便利，再服减大黄，慎言语，节饮食，不旬日良愈。（《宝鉴》）（按：既济解毒汤用大黄、芩、连、甘、桔、柴、升、翘、归。又有虚中有热治验，旨趣相近，均不录出。）又有一证，喉闭面肿，至于腹中，泄泻作痛。脉浮而数，按之沉细，上热下寒，此证明矣。腹痛宜温，喉闭为忌；喉闭宜寒，腹痛反是。医之到此，莫知为计，当以热药，待冷服之。又或寒药，热含吐之，寒热因用，古法如斯。（《医读》）（宜参《伤寒》厥阴病及妇人）
　　阴中伏阳
　　又有一证，烦满呕恶，指末皆寒，头痛时作。六脉不见，深按紧弱，阴中伏阳，难用常药。或以热攻，为阴隔绝，不能至阳，反生客热。或以寒治，亦为疏略，所伏真火，愈见消铄。宜用破阴，导达真火，火升水降，得汗乃可。（《医读》）
　　死生诀
　　病热人，四肢厥脉弱，不欲见人，食不入，利下不止者死，食入四肢温，脉大语狂，无睡者生。病寒人，狂言不寐，身冷脉数，喘息目直者死；脉有力而不喘者生。（《中藏》）
　　治当求其属
　　人之所借以生者，气也。气者何？阴阳是也。夫阴与阳可以和而平，可以乖而否，善摄与否，吉凶于是乎歧之。夫惟摄之不能以皆善也，故偏寒偏热之病，始莫逃于乖否之余矣。虽然，寒也热也，苟未至于甚，粗工为之而不难；设热积而寒沉，良工犹弗能以为计，况其下乎。奈之何俗尚蒙，恪持方药，愈投愈盛，迷不之反。岂知端本澄源，中含至理，执其枢要，众妙俱呈。且以积热言之，始而凉和，次而寒取，寒取不愈，则因热而从之，从之不愈，则技穷矣，由是苦寒频岁而弗停。又以沉寒言之，始而温和，次而热取，热取不愈，则因寒而从之，从之不愈，则技穷矣，由是辛热比年而弗止。嗟夫！苦寒益深而积热弥炽，辛热太过而苦寒愈滋，苟非大圣慈仁，明垂枢要，生也孰从而全之。经曰：寒之而热者取之阴，热之而寒者取之阳，所谓求其属也。属也者，其枢要之所存乎。斯旨也，王太仆知之。故曰益火之原，以消阴翳；壮水之主，以制阳光。又曰取心者，不必齐以热；取肾者，不必齐以寒。但益心之阳，寒亦通行；强肾之阴，热之犹可。吁！混乎千言万语之间，殆犹和璧之在璞也，其宝久湮，岂过焉者石之而弗凿乎，余僭得而推衍之。夫偏寒偏热之病，其免者固千百之一二，而积热沉寒，亦恐未至于数见也。然而数见者，得非粗工不知求属之道，不能防微杜渐，遂致滋蔓难图以成之欤。夫寒之而热者，徒知以寒治热，而不知热之不衰者，由乎真水之不足也。热之而寒者，徒知以热治寒，而不知寒之不衰者，由乎真火之不足也。不知真水火不足，以寒热药治之，非惟脏腑习熟，药反见化于其病，而有者弗去，无者弗至矣。故取之阴，所以益肾水之不足，而使其制夫心火之有余。取之阳，所以益心火之不足，而使其胜夫肾水之有余也。其，指水火也。属，犹主也，谓心肾也。求其属者，言水火不足而求之于心肾也。火之原者，阳气之根，即心是也。水之主者，阴气之根，即肾是也。非谓火为心而原为肝，水为肾而主为肺也。寒亦益心，热亦强肾，此太仆达至理于规矩准绳之外，而非迂士曲生之可以及矣。彼迂士曲生，不明真水火于寒热之病，有必制必胜之道，但谓药未胜病，久远期之，是以恪守方药，愈投愈盛，卒至殒灭而莫之悟，呜呼悲夫！余见积热沉寒之治，每蹈于覆辙也，因表而出之以劝。（《溯洄集》）（宜与《药治通义》第七卷相参。）
　　痼冷治法
　　疗治之法，虽贵乎温补，不贵乎太刚，惟于滋血养气中，佐以姜、桂、雄、附为愈。抑古人所谓精不足者，补之以味，继此尤当加意焉。若夫执剂刚燥，亟欲阳气顿回，吾恐肾水易涸，心火独炎，识者未保其性。（《直指》）治之须暖下元，兼理脾胃。若又有脾虚而畏寒者，令人咳嗽，又当于咳嗽门求之。（《大成》）
　　积热治法
　　至于诸热为治，有泛热，有实热。泛热者，荆芥、薄荷、栀子、黄芩等投之，正其所宜。实热者，非大黄、芒消则不能效。（《得效》）实火可泻，黄连解毒之类。虚火可补，参、术、生甘草之类。郁火可发，当看何经。小便降火极速。山栀能降火，从小便泄去，其性能屈曲下行，人所不知。气有余，便是火。气从左边起者，肝火也。气从脐下起者，阴火也。热从脚下起入腹者，虚之极也，盖火起九泉，此病十不救一，治法以四物汤加降火药服之，以附子末窨涌泉穴。（《丹溪纂要》）凡热皆出于心，热甚则能伤血，或以洗心散、四顺清凉饮子之类，此皆前人立议处方。后之学人不可将阴阳虚盛之热，又有血分气分之热，阴盛格阳之热，一例作积热证治之，反误多矣。（《奇效》）有下虚之人，口燥烦渴，精神短少，懒于动作，此是虚火上炎。当滋肾水，使虚火得安其位，不可一概作实热施治。（《原病集》）
　　三焦气血寒热治方目
　　上焦热，凉膈散、龙脑鸡苏丸（用柴胡、木通、阿胶、蒲黄、麦冬、参、、薄荷、生干地、甘）、洗心散（用术、芍、麻黄、当归、荆芥、大黄、甘草）。中焦热，调胃承气汤、泻脾散（用藿香、山栀、石膏、甘草、防风）、贯众散（用黄连、贯众、甘草、骆驼蓬）。下焦热，大承气汤、三才封髓丹（用天门、熟地、人参、黄柏、砂仁、甘草）、滋肾丸（用肉桂、知母、黄柏）。气分热，柴胡饮子（用柴胡、参、芩、归。芍、甘草、大黄）、白虎汤。血分热，桃仁承气汤、清凉四顺饮子。通治三焦甚热之气，三黄丸、黄连解毒汤。上焦寒，铁刷汤（用半夏、草蔻、丁香、干姜、诃子、生姜）、桂附丸（用川乌、黑附、干姜、赤石脂、川椒、桂）、胡椒理中丸（用胡椒、甘草、款冬、荜茇、良姜、细辛、陈皮、干姜、白术）。中焦寒，附子理中丸、二气丹、大建中汤（虚劳中方是）。下焦寒，八味丸、还少丹（系补元大方）、天真丹（用沉香、巴戟、茴香，萆、胡芦巴、破故纸、杜仲、琥珀、牵牛、官桂）。气分寒，桂枝加附子汤、桂枝加芍药生姜人参新加汤。血分寒，巴戟丸（用术、参、五味、巴戟、茴香、熟地、苁蓉、覆盆、菟丝、牡蛎、益智、骨碎补、龙骨）、离珠丹（用杜仲、萆、诃子、龙骨、破故纸、胡桃、巴戟、砂仁、朱砂）。通治三焦甚寒气，大已寒丸、四逆汤。（《宝鉴》）
　　冷疾服药法
　　有人每日早起，须大泻一行，或时腹痛，或不痛，空心服热药，亦无效。后有智者察之，令于晚食前，更进热药遂安，如此常服，竟无恙。盖暖药虽平旦空腹，至晚药力已过，一夜阴气，何以敌之。于晚间再进热药，则一夜暖药在腹，遂再以胜阴气，凡治冷疾皆如此。（《医说》引《医余》）
　　散寒诸方
　　（散寒清热方剂，既录出各门及《伤寒》中，故此所举，仅为数方。后《恶寒发热》亦然。）大已寒丸，治伤寒（旧校作久寒）积冷，脏腑虚弱，心腹痛，胁肋胀满，泄泻肠鸣，自利自汗，米谷不化，阳气暴衰，阴气独胜，手足厥冷。高良姜干姜（炮各六斤）肉桂（去粗皮）荜茇（各四斤）上为细末，水煮面糊为丸，如梧桐子大，每服二十丸，米饮汤下，食前服之。（《和剂》）金液丹，固真气，暖丹田，坚筋骨，壮阳道，除久寒痼冷，补劳伤虚损。硫黄（拣净去砂石，十两，研细飞过，用瓷合子盛，以水和赤石脂封口，以盐泥固济，晒干，地内先埋一小罐子，盛水令满，安合子在上，用泥固济讫，慢火养七日七夜，候足加顶火一斤，候冷取出，研为极细末。）上药末一两，用蒸饼一两汤浸，握去水，搜为丸，如梧桐子大，每服三十丸，多至百丸，温米饮下，空心服之。（同上）（按：此方本出《苏沈》。）来复丹（铁瓮城八角杜先生方，一名正一丹），此药配类二气，均调阴阳，夺天地冲和之气，乃水火既济之方，可冷可热，可缓可急。善治荣卫不交养，心肾不升降，上实下虚，气闭痰厥，心腹冷痛，脏腑虚滑。不问男女老幼危急之证，但有胃气，无不获安。补损扶虚，救阴助阳，为效殊胜。硝石（同硫黄并为细末，入定锅内，以微火微炒，用柳篦子不住手搅，令阴阳气相入，不可火太过，恐药力竭，再研细，名二气末。）硫黄（舶上，透明，不夹砂石者。）太阴玄精石（研，水飞，各一两。）五灵脂（须择五台山者，水澄去砂石，日干研，）陈橘皮（去白）青皮（去白各二两）上用五灵脂、二橘皮为细末，次入玄精石末及前二气末拌匀，以好醋打糊为丸，如豌豆大，每服三十粒，空心粥饮吞下，甚者五十粒。小儿三五粒，新生婴儿一粒。（同上）代灸膏，治老人衰弱，元气虚冷，脏腑虚滑，腰脚冷痛沉重，饮食减少，手足逆冷不能忍者，用此灸方，功效不能尽述。大附（一个炮）吴茱萸桂皮木香蛇床子（各半两）马蔺花（一两焙）上为细末，每用药半匙，白面半匙，生姜汁半盏，同煎成膏，摊于纸上，临卧贴脐，以油纸覆其上，绵衣系之，自夜至明乃去，每夜如此贴之，其腰腹如灸百壮，除寒积。腰痛贴腰眼。（《瑞竹》）（按：又有封脐艾，宜参。又《万应方》、《入门》、《回春》并有彭祖回生熏蒸小接命方，与此方同类，亦宜参。）
　　清热诸方
　　黄连解毒汤，凉膈散、紫雪。（此三方为清凉中要药，既出《伤寒•少阳病》内。）绛雪，疗一切病，肺气积聚咳逆，呕吐脓血，丹石毒发，天行时气，一切热病，诸黄胆等，心风昏乱，心怯健忘，四肢烦热，头痛眼赤，大小便不通，烦闷不安，骨节疼痛，赤白痢、血痢、热毒痢，宿食不消化，心腹胀满，出气不得，下一切诸毒药香港脚等，饮酒多醉困，久痢不瘥，孩子惊痫等，以上和水服之，产后一切诸病，堕胎，和酒服之方。朴硝（十斤）升麻（三两）大青桑白皮槐花（各二两）犀角（屑）羚羊角（屑各一两）苏方木（六两）竹叶（两握）诃黎勒山栀子（三十枚）槟榔仁（二十颗）朱砂（半大两研）上十三味，以水二斗，渍一宿，煎取一斗，去滓入锅，内朴硝炼烊，搅勿住手，候欲凝，出于盆中，搅入朱砂麝香讫，雪成，收于器中，密封，有疾量取之，和水服之，以利病除，身轻目明，四肢调适。疗一切病神验，老小量之。（上云入朱砂、麝香，未见分两。）（《外台》）《千金月令》主风邪毒热积聚结气等，于本方去羚羊角、山栀子。（分两与本方同，但槟榔末，朱砂、麝香各二分研。方后曰：去滓即下朴消和煎，以杓烊不得住手，候水脉尽，即下朱砂、槟榔末等和搅，于新瓦盆内候冷硬揭开，瓷瓶贮之。）《四时纂要》与《月令》同，更去麝香（分两都不同）。《圣惠》治热毒风壅，心神烦躁，头疼目赤，于本方去大青、槐花、竹叶、麝香。《和剂》红雪通中散，去槐花、犀角、诃黎勒，加黄芩、赤芍药、枳壳、人参、木香、甘草、葛根、蓝叶、木通。曰：细研，每服一钱至二钱，新汲水调下。
　　内因类
　　恶寒发热
　　恶寒发热，亦是病证，不必有一病，然亦不必无一病。东垣以降，其说颇繁，迄至明人，愈精愈凿，遂失之支离，眩惑后学。今摘其明约易知者，余不具录。但此所举，皆是属内因者。如外感寒热，既载在《伤寒》等各篇，仍不复及。
　　总说
　　人之寒热往来者，其病何也？此乃阴阳相胜也。阳不足，则先寒后热；阴不足，则先热后寒。又上盛则发热，下盛则发寒。皮寒而燥者，阳不足；皮热而燥者，阴不足。皮寒而寒者，阴盛也；皮热而热者，阳盛也。热发于下，则阴中之阳邪也；热发于上。则阳中之阳邪也。寒起于上，则阳中之阴邪也；寒起于下，则阴中之阴邪也。寒而颊赤多言者，阳中之阴邪也（按：寒而颊赤上，疑脱“热而颊赤多言者，阳中之阳邪也，”十三字）。热而面青多言者，阴中之阳邪也；寒而面青多言者，阴中之阴邪也。若不言者，不可治也。阴中之阴中者，一生九死；阳中之阳中者，九生一死。阴病难治，阳病易医。（《中藏》）营卫受气于中，中有所阻，则营虚发热，卫虚恶寒，故气血饮食痰皆能为寒热者，质此。（《医津一筏》）
　　寒热往来
　　夫寒气并于阴则发寒，阳气并于阳则发热，阴阳二气，虚实不调，故邪气更作寒热往来也。脉紧而数，寒热俱发，必当上乃愈（按：此三句本出《脉经》，“上”字彼作“下”，宜从）。脉急如弦者（按：“如”当与“而”通），邪入阳明。（《病源论》）往来寒热有期者，疟也；无期者，诸病也。有伤寒邪在少阳，及妇人病伤寒热入血室，而往来寒热者。有衰弱人，阴阳之气并虚，相为胜复而往来（详《伤寒•平脉篇》“病有洒淅恶寒”条中），病后产后多有之。有郁抑而致者，如寡妇尼姑，独阴无阳，欲火炽于中，则内热；不得遂而气郁于里，不外达，则表寒；久之郁热得伸，则表热是也。有宿食结滞者，轻则消导，重则下之。（《医碥》）
　　寒热有昼夜之分
　　《金匮大要论》云：夜发寒者从，夜发热者逆；昼发热者从，昼发寒者逆。从逆之兆，亦在乎审明。（《中藏》）夜寒者，阴气（即寒邪）旺于阴分（为里，为脏，为血）；昼寒者，阴邪加于阳分；昼夜俱寒者，重阴也。（与《发热篇》热分昼夜条对看，更详味下条自明）。按阳虚则畏寒而恶阴，故旦安而暮乱（至夜则寒也）；阴虚则畏热而恶阳，故夜宁而朝争（昼则热也），此正虚之候也。阳邪实者，遇阳而愈旺，故朝热而暮轻，阴邪实者，逢阴而更强，故夜寒而昼减，此邪实之候也。阳虚而阴邪乘于阳分，则气行阳二十五度而病发，故日寒而夜息；阴虚而阳邪陷于阴分（即血分也），则气行阴二十五度而病发，故夜热而昼凉（观疟疾或日发或夜发，可见矣），此正虚挟邪之候也。其有昼夜俱热甚者，为重阳无阴；昼夜俱寒甚者，为重阴无阳；昼寒夜热者，为阴阳交错也。其有久病虚弱，无分昼夜，作止不时者，以正气不能支持，而阴阳相乘，胜复无常也。（若壮实人初病见此，又为邪正相攻，不时扰动之故，观伤寒少阳证往来寒热，初无定期，可见矣。）（《医碥》）昼热夜静，是阳邪（即热邪）自旺于阳分也（阳分者表也，腑也，气也。阳邪在阳分，遇阳时，故热作）；昼静夜热，是阳邪下陷于阴分也（观热入血室证日轻夜重，可见）。昼夜俱热烦躁，是重阳无阴，当亟泻其阳，峻补其阴。（同上）丹溪论昼夜发热，昼重夜轻，口中无味，为阳虚；午后发热，夜半则止，口中知味，为阴虚。阳全阴半，阳得以兼阴，阴不得以兼阳也。至于或昼或夜，或作或止，不时而发者，此脾胃气血俱虚，大气不宁之证，不可拘于昼夜之候也。阳虚责在胃，阴虚责在肾。盖饥饱伤胃，劳役则兼伤脾，阳气虚矣。房劳伤肾，竭力则伤肝，阴血亏矣。（《医通》）热多在于午后夜分，羸瘦脉数弦，属阴虚，久则为骨蒸。以肾主骨，肾阴虚极，相火独炽而然也。（《六要》）
　　寒热有外伤内伤之别
　　外伤寒邪之证，与饮食失节，劳役形质之病，及内伤饮食，俱有寒热。举世尽将内伤饮食失节劳役不足之病，作外伤寒邪表实有余之证，反泻其表，枉死者岂胜言哉，皆由不别其寒热耳，今细为分解之。外伤寒邪，发热恶寒，寒热并作，其热也翕翕发热，又谓之拂拂发热。发于皮毛之上，如羽毛之拂，明其热在表也，是寒邪犯高之高者也。皮肤毛腠者，阳之分也，是卫之元气所滋养之分也，以寒邪乘之，郁遏阳分，阳不得伸，故发热也。其面赤，鼻气壅塞不通，心中烦闷，稍似袒裸，露其皮肤，已不能禁其寒矣。其表上虚热，止此而已。其恶寒也，虽重衣下幕，逼近烈火，终不能御其寒，一时一日，增加愈甚，必待传入里作下证乃罢，其寒热齐作，无有间断也。其内伤饮食不节，或劳役所伤，亦有头痛项强腰痛，与太阳表证微有相似，余皆不同，论中辨之矣。内伤不足之病，表上无阳，不能禁风寒也，此则常常有之，其躁热发于肾间者，间而有之，与外中寒邪，略不相似。其恶风寒也，盖脾胃不足，荣气下流而乘肾肝、此痿厥气逆之渐也。若胃气平常，饮食入胃，其荣气上行，以输于心肺，以滋养上焦之皮肤腠理之元气也。既下流，其心肺无所禀受，皮肤间无阳，失其荣卫之外护，故阳分皮毛之间虚弱，但见风见寒，或居阴寒处，无日阳处，便恶之也。此常常有之，无间断者也。但避风寒及温暖处，或添衣被温养其皮肤，所恶风寒，便不见矣。是热也，非表伤寒邪皮毛间发热也，乃肾间受脾胃下流之湿气，闭塞其下，致阴火上冲，作蒸蒸而躁热，上彻头顶，旁彻皮毛，浑身躁热作，须待袒衣露居近寒凉处即已，或极热而汗出亦解。彼外伤恶寒发热，岂有汗出者乎，若得汗则病愈矣。以此辨之，岂不如黑白之易见乎。（《辨惑论》）
　　恶风概略
　　内伤恶寒有五：一为阳衰表虚，一为阴乘阳位，一为阳气郁陷，一为热盛气散，一为肺被火刑。（《医碥》）恶寒有阳虚阳郁之异，阳虚者，宜补而温之，阳郁者，宜开发上焦，以开阳明之气，丹溪所谓久病恶寒，当用解郁是也。（《金匮翼》）
　　阳虚恶寒
　　（体虚受寒）阳虚之脉，必沉细而微弱，无论浮沉，按之无神，独不带数者是也。体凉面白，头不疼，口不渴，洞房重帏，无风亦怯，心虚惊悸，胆怯多疑，自汗无寐，神倦懒言，饮食如常，喜热恶冷，皆系元阳虚极之证。在天谓之严寒，在人谓之真寒，非大用温补不治。（《百问》）阳虚则恶寒，用参、之类，甚者加附子少许，以行参、之气。（《丹溪》）余子元病恶寒战栗，持捉不定，两手皆冷汗浸淫，虽浓衣炽火，不能解。撄宁生即与真武汤，凡用附六枚。一日病者忽出，人怪之。病者曰：吾不恶寒，即无事矣。或以问撄宁生。生曰：其脉两手皆沉微，余无表里证，此盖体虚受寒，亡阳之极也。初皮表气隧为寒邪壅遏，阳不得伸而然也。是故血隧热壅，须用硝黄；气隧寒壅，须用桂附。阴阳之用不同者，无形有形之异也。（《医史》）
　　热实恶寒
　　凡脏腑实热或虚热不清，其热而反兼寒化者有之，有淅淅恶寒之象，然见风寒，亦未必如阳虚之畏怯，或初则恶而久自平常。其证燥渴饮冷，大便秘结，小便短涩，痰嗽咽干，口破目赤，六脉洪大或沉数，按之有力者，为实热，如阴虚血少，脉必数涩无力。虽有恶寒之外证，惟从清散诸热为主，此证总由阳邪内亢，逼阴于外，内热外寒，辛温大忌，甘凉自安。（《百问》）《原病式》曰：病热甚而反觉自冷，此为病热，实非寒也。或曰：往往见有得热药而少愈者，何也？予曰：病热之人，其气炎上，郁为痰饮，抑遏清道，阴气不升，病热尤甚，积痰得热，亦为暂退，热势助邪，其病益深。（《格致余论》）（按：刘朱二家本诸运气篇。《统旨》曰：恶寒属热，此理无庸惑也。然热证服热药而少愈者，亦惟病之轻者耳；若热深者，得热则反增其病，决无可愈之理。且热病轻而服热药，虽曰小愈，然不久必复作。或者不察，谓药力之未到，恶寒辄发，热药辄投，愈投而火愈炽，病益深矣。甚则阳亢阴绝，不可收救，戒之戒之。）夏英公之常饵乌、附，常御绵帐。不知湿痰积中，抑遏阳气，不得外泄，身必恶寒。经曰：亢则害，承乃制。又刘河间曰：火极似水。故见此证，当治以咸寒，佐以甘温，视标本之先后，正邪之虚实，孰缓孰急，为之正法。何至类用乌、附、丹剂、僭燥之药，抱薪救火，屠刽何异。古人治战栗，有以大承气汤下之而愈者。恶寒战栗，明是热证，亦是因久服热药而得之者，但有虚实之分耳。进士周本道，年近四十，得恶寒证，服附子数日而病甚，求余治。诊其脉弦而似缓，遂以江茶入姜汁、香油些少，吐痰一升许，减绵大半。又与通圣散，去麻黄、大黄、芒硝，加当归、地黄，百余帖而安云云。又蒋氏妇，年五十余，形瘦面黑，六月喜热恶寒，两手脉沉而涩，重取似数，以三黄丸下以姜汁，每三十粒，三十帖微汗而安。（《局方发挥》）一妇身冷脉微，食沸热粥饭，六月重衣，以狐帽蒙其首，犹觉寒，泄注不止，常服姜、附、硫黄、燥热之剂，仅得平和，稍用寒凉，其病转增，三年不愈。戴人诊其两手脉皆如绳有力，一息六七至。《脉诀》曰：六数七极热生多。以凉布搭心，次以新汲水淋其病处，妇乃叫杀人。不由病者，令人持之，复以冷水淋，其三四十桶，大战汗出，昏困一二日，而向之所恶皆除。此法华元化已曾用，惜无知者。（《十形三疗》）御史钱昕夫人，病恶寒，日夜以重裘覆其首，起跃入沸汤中，不觉。医以为寒甚。翁持之曰：此痰火上腾，所谓阳极似阴者，非下之，火不杀。下经宿而撤裘，呼水饮之，旬日气平乃愈。（《医史橘泉翁传》）薛立斋治一人，内热作渴，大便秘结，畏风寒，手足逆冷。此内真热而外假寒，以黄连解毒汤治之愈，后用地黄丸壮水之主，以镇阳光。（《大还》）（当考出典）
　　发热概略
　　发热者，热之发现于肌表者也。凡病多发热，热生于火，火本于气（丹溪谓气有余便是火，其义可见），其理不外气乖与气郁二端。气乖有三：一曰阳亢发热，一曰阴虚发热（血虚同），一曰阳虚发热。气郁有七：一风寒郁热，一饮食郁热，一为痰饮郁热，一为瘀血郁热，一为水湿郁热（以上五证，各门既载之，故兹不拈出），一为肝气郁热，一为脾气郁热。（《医碥》）（按：《金匮翼》分为劳倦、火郁、血虚、阳浮、痰积、瘀血、骨蒸及食积酒毒八类，与此稍似。）
　　热有真假
　　盛启东云：治热须辨真假。夫真热则发热恶寒，脉数有力，按之更实，烦躁口渴，大便燥，小便赤涩，或利臭积，发言壮厉，不欲近衣者是也，亲乎表者宜发散，亲乎里者宜通泄。假热亦发热恶寒，而足必不热，脉大而虚，按之微弱，身虽炽热而不躁不渴，或见虚狂躁渴而不能引饮，发过顷之即止，终不及声高骂詈者也。经曰寒热有真假，治法有逆从，此之谓也。（《医通》）
　　热分虚实
　　血肉充盛，皮毛荣润，阴有余而热，及能食而热，口苦干燥，大便难，脉洪盛者，为实热。骨痿肉燥，筋缓血枯，皮聚毛落，阴不足而热，及不能食而热，气短脉虚者，为虚热。（《医碥》）凡暴热不止，脉滑数，或洪盛，皆为实热，宜随表里孰轻孰重而清理之。或脉虽沉而按之实坚者，为里实，必用苦寒下夺之。若热久不止，脉来虚数无力，服调补药不应，饮食无味，或至夜烦渴，或反加干咳者，此必阴血受伤，当以血药调补其阴，则阳热自化。阴阳虚盛之机，不可不审而急为转关也。（《医通》）
　　发热所起
　　阴不足则阳偏，阳偏则发热。若热从背起，或从手足，渐渐遍身，口舌干燥，思欲引水，时时躁闷。此由阴气亏少，少水不能灭盛火，盖诸阳起四末，循行于背，阴不能敛阳，所以发热，或昼发而夜宁，或夜发而至旦即轻，其脉虚疾而小（按：原处芍药黄汤，用芍药、黄、甘草、青蒿）。热从腹起，上循胸腋，绕颈额，初似温温，渐至大热，发作无时，遇饥愈剧，中脘不利，善食而瘦，面色苍，肌肉不泽，口唇干燥。此由脾气素弱，曾于他病瘥后，误投热药，入于脾，脾热则消谷引食，善消肌肉，其脉濡弱而疾（按：原处参橘丸，用橘皮、麦门、人参）。热自腹中，或从背膂，渐渐蒸热，日晡则剧，至夜渐退，或寐而汗出，小便或赤，或白而浊，甚则频数尿精，夜梦鬼交，日渐羸瘦。此由思虑太过，心气耗弱，阳气流散，精神不收，及阴无所使，治属虚劳（按：原处大建中汤）。若自腰以上发热，极则汗出，出已则凉，移时如故，复加昏冒，腹中膨满，其气上攻，时时咳嗽，嗽引胁下牵痛，睡中惊悸，其脉弦急带疾。此由外寒搏客，内冷相合，寒则气收，而水液聚而不行，内化成饮，医以热药攻寒，寒未已而复增客热，阴寒内闭，拒阳于外而不得入，逼阳上行，发而为热，散而为汗，汗多亡阳，心气内虚，故令惊悸，治属饮家，温而利之。若热起骨间烦疼，手足时时微冷，旦起体凉，日晚即发，背膂牵急，或骨节凸起，足膝酸弱。此由邪热加阴，蓄留骨髓，髓得热则稀，髓稀则骨中空虚，阳入于阴，阴虚则水少，脂液干枯，热蒸骨软而凸，其脉沉细，治属骨蒸。若自胸以上至头发热，口鼻气塞，时如烟熏，目涩，咽燥口干，唾如凝脂，时咳毛竦，大便不利，小便赤黄。此由肺气不调，邪热乘客，上焦不降，其脉疾大。先与桔梗汤，热不退，与五味子汤。（《鸡峰》）（按：桔梗汤，用桔、参、甘、麦门、小麦。五味子汤，用柴、半、五味、芩、茯、姜、枣。考以上所说，盖不是《指迷方》文。）
　　阴虚发热
　　荣卫不调，阴阳痞隔。若阳气虚，阴气盛，则生寒冷之病。今阴气虚，阳气实，故身体五脏皆生热，其状翕翕而热，唇口干，小便赤也。（《病源论》）经曰：阴虚而发热（按：《调经论》曰：阴虚则内热。盖丹溪误忆也）。夫阳在外为阴之卫，阴在内为阳之守。精神外驰，嗜欲无节，阴气耗散，阳无所附，遂致浮散于肌表之间而恶热也。实非有热，当作阴虚治之，而用补养之法可也。（《格致余论》）阴虚发热证，难治。（《丹溪》）阴虚发热，是阴血自伤，不能制火，阳气升腾而为内热，乃阳旺也。故其脉数而无力，属心肾。经曰：脉大而无力，为阳虚，脉数而无力，为阴虚。（《杂着》）阴虚，谓肾水虚也。火性本上炎而外现，得水以制之，则离交于坎，龙潜于渊，内蕴而为神明，下济而成交泰。若阴亏水虚，则柴干火烈而焚灼为灾矣（或由色欲损精，或由泻利亡阴，或由燥热伤液，皆能致之也）。此之火炎，乃由水虚所致，与阳亢而阴未亏者不同。证见口干体瘦，食少懒倦，头痛时作时止，遗精盗汗，骨蒸肉烁，唇红颧赤，咳嗽痰血，久成痨瘵。治宜甘润之剂，滋水以制火。若误用苦寒，则火被寒郁，其怒发愈烈矣。血虚发热，或由吐衄便血，或由产后崩漏一切失血所致，证见烦躁，面目黑，渴饮不止。证类白虎，惟脉不长不实，浮大而重按全无为异耳，误服白虎必危，治宜滋阴补血。若阳并虚，兼用气药，血脱补气，阳生阴自长也。（《医碥》）
　　阳虚发热
　　（寒极似热）内伤发热，是阳气自伤，不能升达，降下阴分而为内热，乃阳虚也。故其脉大而无力，属肺脾。（《杂着》）劳倦发热者，积劳成倦，阳气下陷，则虚热内生也。其证身热心烦，头痛恶寒，懒言恶食，脉洪大而空，状类伤寒。切戒汗下，但服补中益气汤一二服，得微汗则已。非正发汗，乃阴阳气和，自然汗出也。（《金匮翼》）（按：此本于东垣。）璜溪隐者治一人得热病，虽祁寒，四肢亦以水浸手，握冰轮转。众以为热。曰：此寒极似热，非真热也。治以附子辛热之剂而愈。（《大还》）
　　阳亢发热
　　（火郁）阴阳水火，原自和平，不热不寒，是谓正气，一有乖违，不无偏胜。经曰阳胜则热，此为亢阳之火，证见烦渴燥结，小便赤涩，六脉洪数，治宜寒凉（有因浓酒浓味蕴酿而成者，有炎令燥气感触而致者，有五志过极心火亢暴者）。（《医碥》）恶热固为阴气之虚，而胃中有实火者，亦有恶热之证。予每见夫多酒浓味之人，饮食喜冷，浓衣则烦，此由热邪内积于胃之所致也。（《统旨》）若忽然暴热，又无表证，脉数有力，是火郁。（《六要》）
　　肝气郁热
　　恚怒不发，止自摧抑，则肝气不宣，郁而成热，妇人最多此证。证见胸胁胀痛，或飧泄面青，手足冷，太息不乐，脉沉弦。木郁则达之，宜逍遥散。（《医碥》）
　　肿毒热
　　（劳发）若脉弦数或紧，头身俱痛而一处痛甚者，是肿毒热。（《六要》）劳发，其人元气寡弱，素有痰火，结核于胯缝或腋下或臂膊上，略有动作劳伤，则一时硬肿疼痛，兼寒作热，状似伤寒，其脉弦数无力。若腿缝有核肿者，俗呼为腿劳发。若腋下有核及臂膊有核肿者，有无核而作寒热者，此皆谓劳发证也。盖因气血虚弱，劳役所致。斯劳发之名，乃世俗传袭之言耳，非正病名也。不可汗，不可下，但宜补血养气，滋阴降火，清痰和解之剂，其病自瘳矣。待候周时，轻者则不服药，自然微汗而解也。（《岭南卫生方•附录》）（按：原举发热八证，痰证、食积、虚烦、香港脚、疮毒、瘀血、劳发、痘疹是。又《杂着》曰：南方人称发热为劳发。盖谓劳苦而发热，乃名同而实异。）
　　潮热
　　潮热有作有止，如潮水之来，不失其时，一日一发。若日三五发者，即是发热，非潮热也。有虚有实。惟伤寒日晡发热，乃胃实，别无虚证。其余有潮热者，当审其虚实。若大便坚涩，喜冷畏热，心下然，睡卧不着，此皆气盛，所谓实而潮热也，凉膈散、大柴胡辈下之。若胃气消乏，精神憔悴，饮食减少，日渐羸，病虽暂去，而五心常有余热，此属虚证，宜逍遥散、小柴胡等加减。有每遇夜身发微热，病患不觉，早起动作无事，饮食如常，既无别证可疑，只是血虚，阴不济阳，朝用加味逍遥散，暮用六味丸。不应，用当归补血汤、加减八味丸。（《医通》）
　　手足热
　　常仲明之妻，每遇冬寒，两手热痛。戴人曰：四肢者，诸阳之本也。当夏时散越而不痛，及乎秋冬收敛则痛。以三花神佑丸大下之，热遂去。（《十形三疗》）手足心热，属热郁。（《丹溪》）平人手足常热，冬不加绵，非壮也，乃三阴经之虚。急断酒色，培养真阴，不尔成痿。酒客有此，是火盛，防痈疽。（《六要》）手足心热及夜热，有虚有实，不得执定阴虚。（一筏）
　　发热死候
　　若发热，而脉反沉细或数疾无力者，病脉相反也死。病热有火者生，心脉洪是也。浮而涩，涩而身有热者死。热而脉静者，难治。脉盛，汗出不解者死。脉虚，热不止者死。脉弱，四肢厥，不欲见人，食不入，利下不止者死。（《医通》）
　　治恶寒诸方
　　治阳虚恶寒之方。人参（二钱）黄（炒三钱）白术（一钱五分）当归（一钱）附子肉桂（各五分）甘草（炙二分）空心午后煎服。（《百问》）桂枝加人参附子汤，治阳虚腠理不固，恶寒自汗，其脉浮虚。桂枝白芍（各一两半）甘草（炙一两）附子（炮半个）人参（一两半）每服五钱，生姜三片，枣一枚，水煎服。（《金匮翼》）
　　治发热诸方
　　升阳散火汤，治男子妇人四肢发困热，肌热，筋骨间热，表热如火燎于肌肤，扪之烙手。夫四肢属脾，脾者土也，热伏地中，此病多因血虚而得之也。又有胃虚，过食冷物，郁遏阳气于脾土之中，并宜服之。升麻葛根独活羌活白芍药人参（以上各五钱）甘草（炙）柴胡（以上各三钱）防风（二钱五分）甘草（生二钱）上件咀，如麻豆大，每服秤五钱，水二盏，煎至一盏去渣，大温服无时，忌寒凉之物。（《辨惑论》）当归补血汤，治肌热燥热，困渴引饮，目赤面红，昼夜不息，其脉洪大而虚，重按全无。《内经》曰脉虚血虚，又云血虚发热。证象白虎，惟脉不长实有辨耳，误服白虎汤必死。此病得之于饥困劳役。黄（一两）当归（酒洗二钱）上件咀，都作一服，水二盏，煎至一盏，去渣温服，空心食前。（同上）泻血汤，治发热昼少而夜多，太阳经中尤甚，昼病则在气，夜病则在血，是足太阳膀胱血中浮热，微有气也。既病患大小便如常，知邪气不在脏腑，是无里证也。外无恶寒，知邪气不在表也。有时而发，有时而止，知邪气不在表、不在里，知在经络也。夜发多而昼发少，是邪气下陷之深也。此杂证，当从热入血室而论之。生地黄（酒洗炒）熟地黄蒲黄丹参（酒炒）当归（酒洗去土）汉防己（酒洗炒）柴胡（去芦）甘草梢（炙）羌活（以上各一两）桃仁（去皮三钱汤浸）上为粗末，每服五钱，水一盏半，煎至一盏去渣，空心温服。（《兰室》）加味逍遥散，治有一等郁证似疟者，其寒热与正疟无异，但其人口苦，呕吐清水或苦水，面青胁痛，耳鸣脉涩。柴胡芍药丹皮陈皮茯神当归白术贝母（各一钱）薄荷（七分）黄连（五分，每一两，用吴茱萸二钱，水拌炒焦色合用。）（《医通》）（按：此方专于解热，故次于此。原文无加味字，今据《观聚方》补入。）
　　内因类
　　汗证
　　
　　脉候
　　诊其脉寸口弱者，阳气虚，为多汗脉也。（《病源论》）脉来微而涩，濡而虚，虚而弱，皆主自汗。（《济生》）汗脉浮虚，或涩或濡。（《崔氏脉诀》）大都自汗之脉，则必微而弱；盗汗之脉，则必细而涩。微主阳气衰，细主阴气弱，王氏之论，岂欺我乎。（《痰火点雪》）（按：王氏当考。）昼则自汗而夜盗汗者，固为阴阳两虚。惟脉大虚缓不数者，则为阴未甚虚，胃气尚存。借使脉来细数无力者，则为阴败阳颓，即仓扁复起，又何施耶。（同上）
　　源由总说
　　夫自汗多因伤风伤暑，及喜怒惊恐，房室虚劳，皆能致之。无间昏醒，浸浸自出者，名曰自汗。或睡着汗出，名曰盗汗，或云寝汗。若其饮食劳役，负重涉远，登顿疾走，因动汗出，非自汗也。人之气血，犹阴阳之水火，平则宁，偏则病。阴虚阳必凑，故发热自汗，如水热自涌。阳虚阴必乘，故发厥自汗，如水溢自流。考其所因，风暑涉外，喜怒惊恐涉内，房室虚劳涉不内外，理亦甚明。其间如历节、肠痈、香港脚、产蓐等病，皆有自汗。治之当推其所因为病源，无使混滥。如《经脉别论》所载，但原其汗所出处，初非自汗证也，不可不知。（《三因》）
　　自汗盗汗俱因阳虚属心
　　诸阳主表，在于肤腠之间。若阳气偏虚，则津液发泄，故为汗。汗多则损于心，心液为汗故也。盗汗者，因眠睡而身体流汗也，此由阳虚所致。久不已，令人羸瘠枯瘦，心气不足，亡津液故也。（《病源论》）（按：此出《虚劳诸候》中。更有大病后虚汗候、风虚汗出候，今不录。）《难经》云：心之液为汗。凡自汗出者，皆心之所主也。更有盗汗一证，睡着而汗自出，亦由心虚所致。（《济生》）
　　自汗盗汗俱属阴虚
　　成无己因《金匮要略》叙杂病云：平人脉虚弱微细，善盗汗。又以《巢氏病源》以虚劳之人，盗汗有阳虚所致。因即谓杂病之盗汗，悉由于阳虚也。且以《金匮要略》言之，脉虚弱者乃阳气之虚，细弱者乃阴气之虚，何独举阳而遗其阴，亦智士之一失也。然虚劳之病，或得于大病后，阴气未复，遗热尚留。或得之劳役七情色欲之火，衰耗阴精。或得之饮食药味，积成内热。皆有以伤损阴血，衰惫阴气。阴气既虚，不能配阳，于是阳气内蒸，外为盗汗，灼而不已，阳能久存而不破散乎。（《准绳》）自汗阳虚，古今之定论，但真阴衰弱，亦令自汗。盖阴虚则火动乘于阴位，阴精被火煎熬而出，犹干竹而以火然之，亦有油也。不可概用参、术、黄与桂枝敛之，但补其阴，则火自潜伏而汗自止矣，当兼以脉候辨之。（《锦囊》）
　　自汗盗汗有阳虚阴虚之别
　　（二证俱有阴阳）自汗属气虚，属湿与热。盗汗属血虚阴虚。（《丹溪纂要》）自汗与盗汗者，病似而实不同也。其自汗者，无时而然出，动则为甚，属阳虚，胃气之所司也。盗汗者，寐中而通身如浴，觉来方知，属阴虚，荣血之所主也。大抵自汗宜补阳调卫，盗汗宜补阴降火。大法，阳虚而冷汗自出者，理宜补肝，益火之源，以消阴翳也。阴虚火炎者，法当补肾，壮水之主，以制阳光也。（《正传》）内伤之汗，非营虚则卫弱也。何则？以阴乘阳分，自然汗出者，曰自汗，法当调营以益卫。以阳乘阴分，睡里汗出者，曰盗汗，法当滋阴以抑阳。若病久而肌脱肉消者，昼则自汗蒸蒸，夜则盗汗袭袭，又属阴阳两虚也，法当气血两益之云云。要之自汗盗汗，乃亡津夺液之肇端，但见是证，则当警惕以治，毋寻常一例视也。（《痰火点雪》）诸古法云：自汗者属阳虚。腠理不固，卫气之所司也。人以卫气固其表，卫气不固，则表虚自汗，而津液为之发泄也，治宜实表补阳。盗汗者属阴虚，阴虚者阳必凑之，故阳蒸阴分则血热，血热则液泄而为盗汗也，治宜清火补阴。此其大法，固亦不可不知也。然以余观之，则自汗亦有阴虚，盗汗亦多阳虚也。如遇烦劳大热之类，最多自汗，故或以饮食之火起于胃，劳倦之火起于脾，酒色之火起于肾，皆能令人自汗，若此者谓非阳盛阴衰者而何。又若人之寤寐，总由卫气之出入，卫气者阳气也，人于寐时则卫气入于阴分，此其时非阳虚于表者而何。所以自汗盗汗亦各有阴阳之证，不得谓自汗必属阳虚，盗汗必属阴虚也。然则阴阳有异，何以辨之？曰：但察其有火无火，则或阴或阳自可见矣。盖火盛而汗出者，以火烁阴，阴虚可知也。无火而汗出者，以表气不固，阳虚可知也。知斯二者，则汗出之要无余义，而治之之法亦可得其纲领矣。（《景岳》）
　　汗有因寒致
　　汗证有阴阳，阳汗者热汗也，阴汗者冷汗也。人但知热能致汗，而不知寒亦致汗。所谓寒者，非曰外寒，正以阳气内虚，则寒生于中而阴中无阳，阴中无阳，则阴无所主而汗随气泄。故凡大惊大恐大惧，皆能令人汗出，是皆阳气顿消、真元失守之兆。至其甚者，则如病后产后或大吐大泻失血之后，必多有汗出者，是岂非气去而然乎。故经曰：阴胜则身寒汗出，身常清，数栗而寒，寒则厥，厥则腹满死。仲景曰：极寒反汗出，身必冷如冰。是皆阴汗之谓也。故凡治阴汗者，但当察气虚之微甚。微虚者，略扶正气，其汗自收。甚虚者，非速救元气不可，即姜、桂、附子之属，必所当用。余别有治案。在《伤寒》门战汗条中。（《景岳》）
　　病后多汗
　　病后多汗，若伤寒，若疟疾，凡系外感寒邪汗出热退，而有汗不即止者，此以表邪初解，必由腠理卫气开泄，其汗宜然，即数日旬日，亦自无妨，候卫气渐实，汗必自止，无足虑也。若其他杂证，本非外感之解而有自汗盗汗者，乃非所宜，不容不治。（《景岳》）有病后多汗，服正元散（见《和剂》，系温补大方）诸重补剂不愈，惟八珍散宜之。（《要诀》）
　　治有三法
　　汗出于心，热之所致。汗出于脾，湿气上腾。汗泄于肤，卫气不固。所以清心，则液荣于内而为血。和胃，液周流而不腾。实腠理，则卫气充而液不泄。知斯三者，治汗毕矣。（《医统》）
　　疏汗禁汗有法
　　汗由血液，本乎阴也。经曰：阳之汗，以天地之雨名之。其义可知。然汗发于阴而出于阳，此其本根则由阴中之营气，而其启闭则由阳中之卫气。故凡欲疏汗而不知营卫之盛衰，欲禁汗而不知橐龠之牝牡，亦犹荡舟于陆而驾车于海耳，吾知其不败不已也。（《景岳》）
　　治例诸说
　　治自汗，用人参、黄芩，少佐以桂枝。阳虚者，附子亦可用（按：一作阳虚附子亦可少用，须小便煮）。火气上蒸，胃中之湿亦能作汗，凉膈散主之。（《丹溪》）盗汗，用当归六黄汤甚效（方见《伤寒》中。《本草纲目》曰：加麻黄根甚捷。盖其性能行周身肌表，故能引诸药外至卫分而固腠理也。又《苍生司命》阴虚自汗，加浮小麦为至当），但药性寒，人虚者只用黄六一汤（用黄、甘草）。盗汗发热，因阴虚，用四物加黄柏；兼气虚，加人参，黄、白术。（同上）无病而常自汗出，与病后多汗，皆属表虚，卫气不固，荣血漏泄，宜黄建中汤加浮麦少许煎，黄六一汤或玉屏风散（防风、黄、白术）。或身温如常而汗出冷者，或身体冷而汗亦冷，别无他病，并属本证。有痰证冷汗自出者，宜七气汤。有气不顺而自汗不止，须理气，使荣卫调和，小建中汤加木香。若服药汗仍出者，小建中汤加熟附子一钱不去皮，或正元饮，仍以温粉扑之。大汗不止，宜于诸药中入牡蛎粉一分，并吞朱砂丹（方可疑，不录）或茸朱丹。常自汗出，经年累月者，多用黑锡丹。久病及大病新愈汗出者，亦可用此。若不宜热补，须交济其阴阳自愈，当以灵砂丹主之。凡此皆非为他病而止病于汗者设，非谓有兼病者也。若服诸药，欲止汗固表而并无效验，药愈热而汗愈不收，可只理心血。盖汗乃心之液，心无所养，不能摄血，故溢而为汗，宜用大黄汤（系十全大补汤加山茱、五味子、肉苁蓉）加炒酸枣仁半钱。有微热者，更加炒石斛半钱，兼下灵砂丹。应汗多而发虚热者，不当泥于热，宜用收敛之剂。汗出而有邪热者，其人若不渴，小柴胡加桂枝半钱最良。（《要诀》）
　　诸汗杂证
　　凡饮食汗出如洗，日久心虚液耗，令人消渴及半身不遂偏风痿疾，此乃饮食悍之气，亦不可不为早治也。（《医统》）（按：此安胃汤所主，方见清中诸方中。）如头汗邪在诸经，有蓄血亦有头汗。有头汗，小便不利者死。关格不能得尿，有头汗者死。元气下脱，有头汗如珠不流者死。（《慈航》）有别处无汗，独心孔一片有汗，思虑多则汗亦多，病在用心，宜养心血，只根据一条用药（先君子曰：此据《准绳》，盖系猪心、人参、当归方），仍以艾汤调茯苓末服之，名曰心汗（互见补心方中）。若阴汗，惟密陀僧和蛇床子研末，扑之立止。（《要诀》）（按：密陀僧方本出《是斋》。）阴汗，下焦湿热不行，以致阴间及囊俱有汗出，常常不干是也。治法，去下焦湿热，利小水滋阴而自止（按：原处青娥丸方，见《腰痛》。又东垣有治阴汗方数首，今不取）。脚汗，为脾经湿热，内淫于四肢，故令手足心常有汗，至冬阳气内伏而汗愈多，由此知其湿热内淫也。（《医统》）（按：手足汗，处有清脾散，出清中方中。又《医方摘要》曰：男子手足汗，医用芩、柏、连并补剂皆不效，又足汗常多，后用八物汤加白附、川乌，其汗即无。）汗证，非惟自汗、盗汗，亦有头汗者，谓头面多汗，或食汤饭酒面，使热蒸于上，则头面汗出，淋漓疏泄，故谓之头汗，此阴虚不能以附阳也，宜以当归六黄汤治之。又有心汗者，当心膻中聚而有汗，皆因多虑，有伤心脾，致汗出心孔，宜以生脉散或六味地黄丸敛之。又有阴汗者，谓至阴之处，或两腿夹中，行走动劳，汗出腥秽，宜以泽泻为末，盐汤下之。或有鼻汗者，凡遇食饮汤饭，则鼻上多汗，此肺虚乘热也，宜以益肺凉血，可用人参固本丸。又有腋汗者，两腋之下，遇动作则有汗，此肝虚乘热也，宜以补肝养血，可用六味地黄丸。亦有手足有汗，遇天寒则汗多，此阳胜其阴也，宜以抑阳补血，可用滋阴补肾丸。（《绳墨》）
　　死证
　　汗出如胶之粘，如珠之凝，及淋漓如雨，揩拭不逮者，难治。（《要诀》）凡汗出不治之证有六：一，汗出而喘甚者不治；二，汗出而脉脱者不治；三，汗出而身痛甚者不治；四，汗出发润至颠者不治；五，汗出如油者不治，六，汗出如珠者不治。凡见此类，不得妄为用药。（《景岳》）
　　固表诸方
　　深师疗风，多汗恶风，四味防风散方。防风（五分）泽泻牡蛎（熬）桂心（各三分）上药捣下筛为散，先食，酒服方寸匕，日再。（《外台》）又疗风。汗出少气方。（赵子高法）防风（十分）白术（九分）牡蛎（三分熬）上三味捣筛为散，以酒服方寸匕，日三，增至二、三匕。恶风倍防风，少气倍术，汗出面肿倍牡蛎。（同上）《千金》牡蛎散，治卧即盗汗，风虚头痛（即本方）。止汗之验，无出于此方。一切泄汗，服之三日皆愈，神验。《宣明论》漏风，饮酒中风。或汗多，不可单衣，食则汗出，多如液漏，久不治为消渴，白术散主之（即本方）。崔氏疗盗汗，夜睡中即汗，汗不休必得风方。麻黄根（细切）小麦（各二升）上二味，以水一斗二升，煮小麦得九升，内麻黄根煮之，得三升，去滓分为三服，常夜服之，不过两剂即止。（《外台》）牡蛎散，治诸虚不足，及新病暴虚，津液不固，体常自汗，夜卧即甚，久而不止，羸瘠枯瘦，心忪惊惕，短气烦倦。麻黄根（净洗）黄（去苗土）牡蛎（米泔浸刷去土火烧通赤各一两）上三味为粗散，每服三钱，水一盏半，小麦百余粒，同煎至八分，去滓热服，日二服，不拘时候。（《和剂》）（按：此本《延年》疗夜卧盗汗方，今去杜仲，加小麦。）白龙汤，治男子失精，女人梦交，自汗盗汗等证。（《回春》）（即桂枝加龙蛎汤）治盗汗方。吴内翰备方云：余家人服之效。牡蛎（火为末）小麦麸（炒黑焦为末）上各贴之，每服牡蛎末一钱，麸末二钱，以熟猪皮去尽脂膜煎汤，临卧调服。（《是斋》）《事证》名牡蛎汤。治盗汗有效，陈浮麦不拘多少为末，每服二钱，米饮调服。取小麦同枣煎汤服亦可。（《大全》）
　　扶阳诸方
　　救汗汤，治阳虚自汗。（筠翁李侍郎传。《叶氏》）（即桂枝加附子汤）附汤，治盗汗。附子（二钱炮去皮脐）黄（一钱盐水或蜜拌炙）上为粗末，每服三钱，水一盏半，生姜三片，枣子一枚，煎至七分，去滓食前服。（《魏氏》）《延年》断汗汤。黄（蜜炙）人参（去芦）白茯苓（去皮）芍药（白者）肉桂（去粗皮不见火）甘草（炙）牡蛎粉上等分为粗末，每服三钱，水一盏半，生姜三片，枣子一枚，乌梅一枚，煎至七分，去滓食前温服。（同上）一人血气衰弱羸瘦，大汗如雨不止，诸医弗效。以十全大补汤，倍加参、，以童便制过附子，一剂即效，数剂全愈。（《类按》引《医鉴》）自汗，用酒、人参煎服，峻补卫气，以固腠理者。（《大还》）
　　滋阴诸方
　　治产后体虚羸瘦，四肢少力，不思饮食，心神虚烦，汗退场门干，黄饮子方。黄人参生干地黄五味子麦门冬当归（各一两）牡蛎（一两半烧为粉）上件药细锉和匀，每服半两，以水一大盏，入薤白五茎，豉五十粒，煎至五分去滓，不计时候，分温二服。（《圣惠》）黄散，治虚热盗汗。牡蛎（煨）黄生地黄（各等分）上为末，煎服无时。（《直诀》）治盗汗，次律云史丞相家方，渠与王叔东母子，皆曾取效。心液为汗，宜服此药，收敛心经。人参（去芦片切）川当归（去芦并细者片切）上二味等分，每服秤五钱，先用猪心一枚，破作数片，并心肉血煎汤，澄清汁煎药服。（《是斋》）《魏氏》治盗汗，于本方去猪心，加黄，入淡豉、葱头，水煎服。加味当归六黄汤，治阴虚盗汗。（《司命》）（即六黄汤加枣仁、牡蛎、麦冬、五味。）
　　清中方法
　　《延年》疗风虚，止汗，石膏散方。石膏（研）甘草（炙各四分）上二味合捣，下筛为散，先食，以浆水服方寸匕，日三，夜再服。（《外台》）按：《苏沈》麦煎散，有治肌热盗汗之功，《观聚方》表而出之，宜考《骨蒸》。《圣惠》治风虚汗出，热闷甚者，人参散，于本方加人参、牡蛎。临安沈君彰者，病自汗如雨，不少止，面赤身热，口干心烦。舆来杭城，舍客楼，盛暑中帷幕周密。自云至虚亡阳，服术、附药已数剂。伯仁诊其脉，虚而洪数，视其舌上胎黄，曰：前药误矣，轻病重治，医者死之。《素问》云：必先岁气，无伐天和。术、附之热，其可轻用以犯时令邪。又云：脉虚身热，得之伤暑。暑家本多汗，加以刚剂，脉洪数则汗益甚。悉令撤幔开窗，初亦难之，少顷渐觉清爽。为制黄连、人参白虎等汤，三进而汗止大半，诸证亦稍解。既而兼以既济汤，渴则用冰水调天水散，服七日而病悉去。后遍身发疡疹，更服防风通圣散而已。（《医史婴宁生传》）龙胆散，治盗汗有热。龙胆草防风（等分日干）上为末，每服一钱，温米饮调下，临卧服。（《直指》）当归龙荟丸，治肝火盗汗。（《丹溪》）（方见《骨蒸》中）安胃汤，治因饮食汗出日久，又中虚风，虚邪令人半身不遂，见偏风痿痹之证，当先除其邪，悍之气，按而收之。黄连（拣净去须）五味子（去子）乌梅（去核）生甘草（以上各五分）熟甘草（三分）升麻梢（二分）上咀，分为二服，每服水二盏，煎至一盏，去渣温服食远，忌湿面、酒、五辛、大料物之类。（《脾胃论》）清脾散，治手足心出汗。白术（炒）苍术茯苓半夏黄连（各一钱）滑石柴胡升麻甘草羌活（各五分）水二盏，加灯心煎八分，空心服。（《医统》）补心诸方朱附丸，治心虚，睡而汗出。附子（二两炮去皮脐蒸）酸枣仁（半两去皮炒别研）朱砂（好者酒浸一周时别研）茯神（去木各一两）上为细末，枣肉为丸，如梧桐子大，每服三十丸，温酒、盐汤下，食前服。（一方加钟乳粉一两，名朱附钟乳丸。）（《魏氏》）治睡中汗出。上酸枣仁、人参、茯苓为细末，米饮下半钱。（《经验良方》）养营汤，治汗过多，不语，滋补营卫，收敛心气。人参茯苓甘草当归芍药酸枣附子柏子仁紫石英川芎黄官桂木香远志上等分，每服三钱，姜枣煎成，取雄鸡冠滴血，旋入竹沥及童便，同妙香散服。（《示儿仙方》）陈艾汤，治盗汗只自心头出者，名曰心汗。茯苓（二两半）上为末，每服二钱，浓煎艾汤调下。（《得效》）茯苓补心汤，治心汗证。茯苓人参白术当归生地黄酸枣仁白芍麦门冬陈皮黄连（炒各等分）辰砂（研末盐服调入五分）甘草（三分）上锉一剂，枣二枚，乌梅一个，浮小麦一撮，水煎，食远服。（《回春》）
　　外治诸方
  </div>
  <div class="pagination">
   <a href="杂病广要_page10.html">
    上一页
   </a>
   <span>
    ...
   </span>
   <a href="杂病广要_page6.html">
    6
   </a>
   <a href="杂病广要_page7.html">
    7
   </a>
   <a href="杂病广要_page8.html">
    8
   </a>
   <a href="杂病广要_page9.html">
    9
   </a>
   <a href="杂病广要_page10.html">
    10
   </a>
   <span class="current-page">
    11
   </span>
   <a href="杂病广要_page12.html">
    12
   </a>
   <a href="杂病广要_page13.html">
    13
   </a>
   <a href="杂病广要_page14.html">
    14
   </a>
   <a href="杂病广要_page15.html">
    15
   </a>
   <a href="杂病广要_page16.html">
    16
   </a>
   <span>
    ...
   </span>
   <a href="杂病广要_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
