<!DOCTYPE html>
<html>
<head>
    <meta charset="UTF-8">
    <title>类经 - 第 14 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 14 页/共 96 页</h1>
    <div class="content">　　无黄色则胃气已绝，故死。上文言合脉色以图万全，此二节则单言五色，亦可以决死生也。）

　　六卷　脉色类

　　三十五、经有常色络无常变

　　（素问经络论 全）

　　黄帝问曰：夫络脉之见也，其五色各异，青黄赤白黑不同，其故何也？岐伯对曰：经有常色而络无常变也。（经有五行之分，故有常色。络兼阴阳之应，故无常变。）帝曰：经之常色何如？岐伯曰：心赤肺白肝青脾黄肾黑，皆亦应其经脉之色也。（五脏合于五行，故五色各有所主，而经脉之色亦与本脏相应，是为经之常色。按此节但言五脏而不及六腑者，大都经文皆以五脏为主，言五脏则六腑在其中矣。凡三阴三阳十二经之常色，皆当以此类推。）帝曰：络之阴阳，亦应其经乎？岐伯曰：阴络之色应其经，阳络之色变无常，随四时而行也。（此言络有阴阳而色与经应亦有同异也。脉度篇曰：经脉为里，支而横者为络，络之别者为孙。故合经络而言，则经在里为阴，络在外为阳；若单以络脉为言，则又有大络孙络在内在外之别。深而在内者是为阴络，阴络近经，色则应之，故分五行以配五脏而色有常也。浅而在外者，是为阳络，阳络浮显。色不应经，故随四时之气以为进退，而变无常也。观百病始生篇曰：阳络伤则血外溢，阴络伤则血内溢。

　　其义可知。何近代诸家之注，皆以六阴为阴络，六阳为阳络，岂阳经之络必无常，阴经之络必无变乎？皆误也。）寒多则凝泣，凝泣则青黑；热多则淖泽，淖泽则黄赤。此即言阳络之变色也。泣，涩同。淖音闹，濡润也。）此皆常色，谓之无病。五色具见者，谓之寒热。（如前五色之应五脏者，皆常色也。常色者，无病之色也。若五色具见，则阴阳变乱，失其常矣，故为往来寒热之病。）帝曰：善。

　　六卷　脉色类

　　三十六、新病久病毁伤脉色

　　（素问脉要精微论）

　　帝曰：有故病，五脏发动，因伤脉色，各何以知其久暴至之病乎？（有故病，旧有宿病也。五脏发动，触感而发也。

　　脉色可辨如下文。）岐伯曰：悉乎哉问也。征其脉小色不夺者，新病也。（征，验也。脉小者邪气不盛，色不夺者形神未伤，故为新病。）征其脉不夺其色夺者，此久病也。（病久而经气不夺者有之，未有病久而形色不变者，故脉不夺而色夺者为久病。）征其脉与五色俱夺者，此久病也。（表里俱伤也。）征其脉与五色俱不夺者，新病也。（表里俱无恙也。）肝与肾脉并至，其色苍赤，当病毁伤，不见血已见血，湿若中水也。（肝脉弦，肝主筋。肾脉沉，肾主骨。苍者，肝肾之色，青而黑也。赤者，心火之色，心主血也。脉见弦沉而色苍赤者，筋骨血脉俱病，故必当为毁伤也。凡毁伤筋骨者，无论不见血、已见血，其血必凝，其经必滞，气血凝滞，形必肿满，故如湿气在经而同于中水之状。中，去声。）

　　六卷　脉色类

　　三十七、五脏五色死生

　　（素问五脏生成篇）

　　故色见青如草兹者死，（兹，滋同。如草滋者，纯于青而色深也。此以土败木贼，全失红黄之气故死。）黄如枳实者死，（黄黑不泽也。）黑如 者死，（ ，烟煤也。 音台。）赤如 血者死，（ 血，死血也，赤紫而黑。 ，铺杯切。）

　　白如枯骨者死，（枯槁无神也。）此五色之见死也。（脏气败于中，则神色夭于外。三部九候论曰：五脏已败，其色必夭，夭必死矣。此之谓也。）青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。

　　（此皆五色之明润光彩者，故见之者生。）生于心如以缟裹朱，生于肺如以缟裹红，生于肝如以缟裹绀，生于脾如以缟裹栝蒌实，生于肾如以缟裹紫，此五脏所生之外荣也。（生，生气也，言五脏所生之正色也。缟，素帛也。以缟裹五物者，谓外皆白净而五色隐然内见也。朱与红皆赤，朱言其深，红言其浅也。绀，青而含赤也。凡此皆五脏所生之正色，盖以气足于中，而后色荣于外者若此。前第三十章精明五色，当与此篇互阅。绀，高暗切。）色味当五脏，白当肺辛，赤当心苦，青当肝酸，黄当脾甘，黑当肾咸。（当，合也。此五色五味之合于五脏者，皆五行之一理也。）故白当皮，赤当脉，青当筋，黄当肉，黑当骨。（肺主皮毛，故白当皮。心主血脉，故赤当脉。肝主筋，故青当筋。脾主肉。故黄当肉。肾主骨，故黑当骨也。）

　　七卷　经络类

　　一、人始生先成精脉道通血气行

　　（灵枢经脉篇）

　　雷公问于黄帝曰：禁脉之言：（脉当作服，即本经禁服篇也。）凡刺之理，经脉为始，营其所行，制其度量，内次五脏，外别六腑。愿尽闻其道。（营其所行，言经络之营行也。制其度量，言裁度其分数也。五脏属里，故言内次。六腑属表，故言外别。此数语即禁服篇之言，但彼次别二字，俱作刺字。详针刺类二十九。）黄帝曰：人始生，先成精，（精者，人之水也。万物之生，其初皆水。故易曰：天一生水。道家曰：水是三才之母，精为元气之根。本神篇曰：故生之来谓之精。决气篇曰：两神相搏，合而成形，常先身生，是谓精。故人始生先成精也。）精成而脑髓生。（精藏于肾，肾通于脑，脑者阴也，髓者骨之充也，诸髓皆属于脑，故精成而后脑髓生。）骨为干，（犹木之有干，土之有石，故能立其身。）

　　脉为营，（脉络经营一身，故血气周流不息。）筋为刚，（筋力刚劲，故能约束骨胳，动作强健。）肉为墙，（肉象墙垣，故能蓄藏血气。）皮肤坚而毛发长。（皮肤不坚则气不聚，故万物皮壳无弗坚者，所以固其外也。）谷入于胃，脉道以通，血气乃行。（前言成形始于精，此言养形在于谷。如营卫生会篇曰：人受气于谷，谷入于胃，以传于肺，五脏六腑，皆以受气，其清者为营，浊者为卫。故脉道通，血气行，此经脉之谓。明经脉之道，则可以决死生、处百病、调虚实、施治疗矣。经脉义连后篇。）

　　七卷　经络类

　　二、十二经脉

　　（灵枢经脉篇）

　　雷公曰：愿卒闻经脉之始生。黄帝曰：经脉者，所以能决死生，处百病，调虚实，不可不通。（卒，尽也。）

　　肺手太阴之脉，起于中焦，（十二经脉所属，肺为手太阴经也。中焦当胃中脘，在脐上四寸之分。手之三阴，从脏走手，故手太阴脉发于此。凡后手三阴经，皆自内而出也。愚按：此十二经者，即营气也。营行脉中，而序必始于肺经者，以脉气流经，经气归于肺，肺朝百脉以行阴阳，而五脏六腑皆以受气，故十二经以肺经为首，循序相传，尽于足厥阴肝经而又传于肺，终而复始，是为一周。）下络大肠，（络，联系也。当任脉水分穴之分，肺脉络于大肠，以肺与大肠为表里也。按：十二经相通，各有表里。凡在本经者皆曰属，以此通彼者皆曰络，故在手太阴则曰属肺络大肠，在手阳明则曰属大肠络肺，彼此互更，皆以本经为主也。下文十二经皆仿此。）还循胃口，（还，复也。循，巡绕也。自大肠而上，复循胃口。）上膈属肺，（膈，膈膜也。人有膈膜，居心肺之下，前齐鸠尾，后齐十一椎，周遭相着，所以遮隔浊气，不使上熏心肺也。属者，所部之谓。）从肺系横出腋下，（肺系，喉咙也。喉以通气，下连于肺。膊之下，胁之上曰腋。腋下，即中府之旁。系音系。）下循 内，（膊之内侧，上至腋，下至肘，嫩 白肉曰 ，天府侠白之次也。 ，儒、软二音，又奴刀、奴到二切。）行少阴、心主之前，（少阴，心经也。心主，手厥阴经也。手之三阴，太阴在前，厥阴在中，少阴在后也。）下肘中，循臂内，（膊臂之交曰肘中，穴名尺泽。肘以下为臂。内，内侧也。行孔最、列缺、经渠之次。）

　　上骨下廉，入寸口，（骨，掌后高骨也。下廉，骨下侧也。寸口，关前动脉也，即太渊穴处。）上鱼，循鱼际，（手腕之前，大指本节之间，其肥肉隆起形如鱼者，统谓之鱼。寸口之前，鱼之后，曰鱼际穴。）出大指之端；（端，指尖也，即少商穴，手太阴肺经止于此。）其支者，从腕后直出次指内廉出其端。（支者，如木之有枝，此以正经之外而复有旁通之络也。

　　臂掌之交曰腕，此本经别络，从腕后上侧列缺穴直出次指之端，交商阳穴而接乎手阳明经也。此下十二经为病，见疾病类第十，与此本出同篇，所当互考。）

　　大肠手阳明之脉，起于大指次指之端，（大肠为手阳明经也。大指次指，即食指之端也，穴名商阳。手之三阳，从手走头，故手阳明脉发于此。凡后手三阳经皆然。）循指上廉，出合谷两骨之间，（循义见前，凡前已注明者后不再注，余仿此。上廉，上侧也。凡经脉阳行于外，阴行于内，后诸经皆同。循指上廉，二间、三间也。合谷，穴名。两骨，即大指次指后岐骨间也，俗名虎口。）上入两筋之中，（腕中上侧两筋陷中，阳溪穴也。）循臂上廉，入肘外廉，（循阳溪等穴以上曲池也。）上 外前廉，上肩出 骨之前廉，（上 外前廉，行肘 、五里、臂 也。肩端骨罅为 骨，以上肩 、巨骨也。 ，隅同。）上出于柱骨之会上，（肩背之上，颈项之根，为天柱骨。六阳皆会于督脉之大椎，是为会上。）下入缺盆络肺，下膈属大肠；（自大椎而前，入足阳明之缺盆，络于肺中，复下膈，当脐旁天枢之分属于大肠，与肺相为表里也。）其支者，从缺盆上颈贯颊，入下齿中，（头茎为颈。耳下曲处为颊。颈中之穴，天鼎、扶突也。）还出挟口交人中，左之右，右之左，上挟鼻孔。（人中，即督脉之水沟穴。由人中而左右互交、上挟鼻孔者，自禾 以交于迎香穴也。手阳明经止于此，乃自山根交承泣穴而接乎足阳明经也。）

　　胃足阳明之脉，起于鼻之交 中，（胃为足阳明经也。 ，鼻茎也，亦曰山根。交 ，其脉左右互交也。足之三阳，从头走足，故足阳明脉发于此。凡后足三阳经皆然。 音遏。）旁纳太阳之脉，（纳，入也。足太阳起于目内 睛明穴，与相近，阳明由此下行，故入之也。）下循鼻外，入上齿中，（鼻外，即承泣、四白、巨 之分。）还出挟口环唇，下交承浆，（环，绕也。承浆，任脉穴。）却循颐后下廉，出大迎，（腮下为颔。颔中为颐。由地仓以下大迎也。）循颊车，上耳前，过客主人，循发际，至额颅；（颊车，本经穴，在耳下。上耳前，下关也。客主人，足少阳经穴，在耳前。循发际以上头维，至额颅，会于督脉之神庭。额颅，发际前也。）其支者，从大迎前下人迎，循喉咙，入缺盆，下膈属胃络脾；（人迎，缺盆，俱本经穴。属胃，谓本经之所属也。络脾，胃与脾为表里也。此支自缺盆入内下膈，当上脘中脘之分，属胃络脾。）其直者，从缺盆下乳内廉，（直者，直下而外行也。从缺盆下行气户等穴，以至乳中、乳根也。）下挟脐，（天枢等穴也。）入气街中；（自外陵等穴下入气街，即气冲也，在毛际两旁鼠鼷上一寸。）其支者，起于胃口，下循腹里，下至气街中而合，（胃口，胃之下口，当下脘之分，难经谓之幽门者是也。循腹里，过足少阴肓 之外，此即上文支者之脉，由胃下行，而与直者复合于气街之中也。）以下髀关，抵伏兔，下膝膑中，下循胫外廉，下足跗，入中趾内间；（髀，股也。抵，至也。髀关、伏兔，皆膝上穴名。自此由阴市诸穴以下。膝盖曰膑。 骨曰胫。足面曰跗。此三者，即犊鼻、巨虚、冲阳等穴之次。乃循内庭入中趾内间而出厉兑，足阳明经止于此。厉兑义详本穴条下。髀，并米切，又音比。膑，频、牝二音。胫，形敬切。跗，附、孚二音。）其支者，下廉三寸而别；下入中趾外间；其支者，别跗上，入大趾间出其端。（廉，上廉也。下廉三寸，即丰隆穴。是为阳明别络，故下入中趾外间。又其支者，自跗上冲阳穴次，别行入大趾间，斜出足厥阴行间之次，循大趾出其端，而接乎足太阴经也。）

　　脾足太阴之脉，起于大趾之端，（脾为足太阴经也。起于足大趾端隐白穴。足之三阴，从足走腹，故足太阴脉发于此。

　　凡后足三阴经皆然。）循趾内侧白肉际，过核骨后，上内踝前廉，（循趾内侧白肉际，行大都、太白等穴。核骨，即大趾本节后内侧圆骨也。滑氏言为孤拐骨者非，盖孤拐即名踝骨，古有击踝之说，即今北人所谓打孤拐也。核骨唯一，踝骨则有内外之分。滑氏以足跟骨为踝者亦非，盖彼曰跟踵，非踝也。踝，胡寡切。）上 内，循胫骨后，交出厥阴之前，（ ，足肚也，亦名腓肠。本经自漏谷上行，交出厥阴之前，即地机，阴陵泉也。 ，本经与 通用，音篆。盖 本音 ，玉篇以足跟为 。）上膝股内前廉，（股，大腿也，一曰髀内为股。前廉，上侧也，当血海、箕门之次。）入腹属脾络胃，（自冲门穴入腹内行。脾与胃为表里，故于中脘、下脘之分，属脾络胃也。）上膈挟咽，连舌本，散舌下；（咽以咽物，居喉之后。自胃脘上行至此，连舌本，散舌下而终。本，根也。）其支者，复从胃别上膈，注心中。（足太阴外行者，由腹之四行，上府舍，腹结等穴，散于胸中，而止于大包。其内行而支者，自胃脘别上膈，注心中，而接乎手少阴经也。）

　　心手少阴之脉，起于心中，（心为手少阴经，故脉发于心中。）出属心系，（心当五椎之下，其系有五，上系连肺，肺下系心，心下三系连脾肝肾，故心通五脏之气而为之主也。系音 。）下膈络小肠；）心与小肠为表里，故下膈当脐上二寸下脘之分络小肠也。）其支者，从心系上挟咽，系目系；（支者，从心系出任脉之外，上行挟咽，系目系，以合于内 。）

　　其直者，复从心系却上肺，下出腋下，（直者，经之正脉也。此自前心系复上肺，由足少阳渊腋之次出腋下，上行极泉穴，手少阴经行于外者始此。）下循 内后廉，行太阴、心主之后，（ 内后廉，青灵穴也。手之三阴，少阴居太阴、厥阴之后。）下肘内，循臂内后廉，（少海、灵道等穴也。）抵掌后锐骨之端，（手腕下踝为锐骨，神门穴也。）入掌内后廉，循小指之内出其端。（少府、少冲也。手少阴经止于此，乃交小指外侧，而接乎手太阳经也。滑氏曰：心为君主之官，尊于他脏，故其交经接受，不假支别云。）

　　小肠手太阳之脉，起于小指之端，（小肠为手太阳经也。起于小指外侧端少泽穴。）循手外侧，上腕，出踝中，（前谷、后溪、腕骨等穴也。）直上循臂骨下廉，出肘内侧两筋之间，（循臂骨下廉阳谷等穴，出肘内侧两骨尖陷中，小海穴也。

　　此处捺之，应于小指之上。）上循 外后廉，（行手阳明、少阳之外。）出肩解，绕肩胛，交肩上，（肩后骨缝曰肩解，即肩贞穴也。肩胛， 、天宗等处也。肩上，秉风、曲垣等穴也。左右交于两肩之上，会于督脉之大椎。滑氏曰：脊两旁为膂，膂上两角为肩解，肩解下成片骨为肩胛，即肩骨也。胛音甲。）入缺盆络心，（自缺盆由胸下行，入膻中络心，心与小肠为表里也。）循咽下膈，抵胃属小肠；（自缺盆之下，循咽下膈，抵胃下行，当脐上二寸之分属小肠，此本经之行于内者。）其支者，从缺盆循颈上颊，至目锐 ，却入耳中；（其支行于外者，出缺盆，循颈中之天窗，上颊后之天容，由颧 以入耳中听宫穴也，手太阴经止于此。 音资。）其支者，别颊上 抵鼻，至目内 ，斜络于颧。（目下为 。目内角为内 。颧，即颧骨下颧 穴，手太阳自此交目内 ，而接乎足太阳经也。 音拙。颧音权。）

　　膀胱足太阳之脉，起于目内 ，（膀胱为足太阳经也。起于目内 睛明穴。）上额交巅；（由攒竹上额，历曲差、五处等穴，自络却穴左右斜行，而交于项巅之百会。）其支者，从巅至耳上角；（其支者由百会旁行，至耳上角，过足少阳之曲鬓、率谷、天冲、浮白、窍阴、完骨，故此六穴者皆为足太阳、少阳之会。）其直者，从巅入络脑，（自百会行通天、络却、玉枕，入络于脑中也。）还出别下项，循肩膊内，挟脊抵腰中，（自脑复出别下项，由天柱而下会于督脉之大椎、陶道，却循肩膊内分作四行而下。此节言内两行者，挟脊两旁，各相去一寸半，自大杼行风门及脏腑诸 而抵腰中等穴也。中行椎骨曰脊。臀骨上曰腰。膊音博。）入循膂，络肾属膀胱；（自腰中入膂，络肾，前属膀胱，肾与膀胱为表里也。

　　挟脊两旁之肉曰膂。膂音旅。）其支者，从腰中下挟脊贯臀，入 中；（从腰中循髋骨下挟脊，历四 穴，贯臀之会阳，下行承扶、殷门、浮 、委阳，入 之委中也。尻旁大肉曰臀。膝后曲处曰 。臀音屯。 音国。 音辽。）其支者，从膊内左右别下贯胛，挟脊内，（此支言肩膊内、大杼下，外两行也。左右贯胛，去脊各三寸别行，历附分、魄户、膏肓等穴，挟脊下行，由秩边而过髀枢也。）过髀枢，循髀外，从后廉下合 中，（过髀枢，会于足少阳之环跳，循髀外后廉，去承扶一寸五分之间下行，复与前之入 中者相合。）以下贯 内，出外踝之后，循京骨，至小趾外侧。（贯 内者，由合阳以下承筋、承山等穴也。出外踝之后，昆仑、仆参等穴也。小趾本节后大骨曰京骨。小趾外侧端曰至阴，足太阳经穴止此，乃交于小趾之下，而接乎足少阴经也。 ， 同。）

　　肾足少阴之脉，起于小趾之下，邪走足心，（肾为足少阴经也。起于小趾下，斜走足心之涌泉穴。邪，斜同。）出于然谷之下，循内踝之后，别入跟中，（然谷，在内踝前大骨下。内踝之后别入跟中，即太溪、大钟等穴。）以上 内，出内廉，（自复溜、交信，过足太阴之三阴交，以上 内之筑宾，出 内廉之阴谷。）上股内后廉，贯脊属肾络膀胱；（上股内后廉，结于督脉之长强，以贯脊中而后属于肾，前当关元中极之分而络于膀胱，以其相为表里也。滑氏曰：由阴谷上股内后廉、贯脊，会于脊之长强穴，还出于前，循横骨、大赫、气穴、四满、中注、肓俞，当盲俞之所脐之左右属肾，下脐，过关元、中极而络膀胱也。）其直者，从肾上贯肝膈，入肺中，循喉咙，挟舌本；（滑氏曰：其直行者，从肓俞属肾处上行，循商曲、石关、阴都、通谷诸穴，贯肝，上循幽门上膈，历步廊入肺中，循神封、灵墟、神藏、 中、俞府而上循喉咙，并人迎，挟舌本而终也。愚按：足少阴一经，考之本篇及经别、经筋等篇，皆言由脊里，上注心肺而散于胸中；惟骨空论曰：冲脉者，起于气街，并少阴之经，挟齐上行，至胸中而散。故甲乙经于俞府、 中、神藏、灵墟、神封、步廊等穴，皆云足少阴脉气所发；幽门、通谷、阴都、石关、商曲、肓俞、中注、四满、气穴、大赫、横骨十一穴，皆云冲脉足少阴之会。故滑氏之注如此，实本于甲乙、铜人诸书，而甲乙等书实本之骨空论也。）其支者，从肺出络心，注胸中。（其支者，自神藏之际，从肺络心注胸中，以上俞府诸穴，足少阴经止于此，而接乎手厥阴经也。胸中，当两乳之间，亦曰膻中。）

　　心主手厥阴心包络之脉，起于胸中，（心主者，心之所主也。心本手少阴，而复有手厥阴者，心包络之经也。如邪客篇曰：心者，五脏六腑之大主也。诸邪之在心者，皆在心之包络。包络者，心主之脉也。其脉之出入屈折，行之疾徐，皆如手少阴心主之脉行也。故曰心主手厥阴心包络之脉。胸中义见上文。滑氏曰：或问：手厥阴经曰心主，又曰心包络何也？曰：君火以明，相火以位。手厥阴代君火行事，以用而言，故曰手心主，以经而言，则曰心包络，一经而二名，实相火也。）出属心包络，下膈，历络三 ；（心包络，包心之膜络也。包络为心主之外卫，三 为脏腑之外卫，故为表里而相络。诸经皆无历字，独此有之，盖指上中下而言，上即膻中，中即中脘，下即脐下，故任脉之阴交穴为三 募也。

　　，焦通用。）其支者，循胸出胁，下腋三寸，（胁上际为腋。腋下三寸，天池也，手厥阴经穴始此。）上抵腋下，循 内，行太阴少阴之间，（上抵腋下之天泉，循 内行太阴、少阴之间，以手之三阴，厥阴在中也。）入肘中，下臂行两筋之间，（入肘中，曲泽也。下臂行两筋之间， 门、间使、内关、大陵也。）入掌中，循中指出其端；（入掌中，劳宫也。中指端，中冲也，手厥阴经止于此。）其支者，别掌中，循小指次指出其端。（小指次指，谓小指之次指，即无名指也。其支者，自劳宫别行名指端，而接乎手少阳经也。）

　　三焦手少阳之脉，起于小指次指之端，（三焦为手少阳经也。起于无名指端关冲穴。）上出两指之间，（即小指次指之间液门、中渚穴也。）循手表腕，出臂外两骨之间，（手表之腕，阳池也。臂外两骨间，外关、支沟等穴也。）上贯肘，循外，上肩而交出足少阳之后，（上贯肘之天井，循 外，行手太阳之前，手阳明之后，历清冷渊、消泺、 会上肩 ，过足少阳之肩井，自天 而交出足少阳之后也。）入缺盆，布膻中，散络心包，下膈，循属三焦；（其内行者入缺盆，复由足阳明之外，下布膻中，散络心包，相为表里，乃自上焦下膈，循中焦下行，并足太阳之正入络膀胱以约下焦，故足太阳经委阳穴为三焦下辅 也。详见后十六。）其支者，从膻中上出缺盆，上项，系耳后，直上出耳上角，以屈下颊至 ；（其支行于外者，自膻中上行，出缺盆，循天 上项，会于督脉之大椎，循天牖，系耳后之翳风、螈脉、颅息，出耳上角之角孙，过足少阳之悬厘、颔厌，下行耳颊至 会于手太阳颧 之分。 音拙，目下也。）其支者，从耳后入耳中，出走耳前，过客主人前交颊，至目锐 。（此支从耳后翳风入耳中，过手太阳之听宫，出走耳前之耳门，过足少阳之客主人，交颊，循和 ，上丝竹空，至目锐 ，会于瞳子 穴，手少阳经止于此，而接乎足少阳经也。）

　　胆足少阳之脉，起于目锐 ，（胆为足少阳经也。起于目锐 瞳子 穴。目之外角曰锐 。）上抵头角，下耳后，（自目锐 ，由听会、客主人上抵头角，循颔厌，下悬颅、悬厘，从耳上发际入曲鬓、率谷，历手少阳之角孙外折下耳后，行天冲、浮白、窍阴、完骨，又自完骨外折上行，循本神，前至阳白，复内折上行，循临泣、目窗、正营、承灵、脑空，由风池而下行也。）循颈行手少阳之前，至肩上，却交出手少阳之后，入缺盆；（自风池循颈，过手少阳之天牖，行少阳之前，下至肩上，循肩井，复交出手少阳之后，过督脉之大椎，会于手太阳之秉风，而前入于足阳明缺盆之外。）其支者，从耳后入耳中，出走耳前，至目锐 后；（其支者，从耳后颞HT 间，过手少阳之翳风，入耳中，过手太阳之听宫，出走耳前，复自听会至目锐 后瞳子 之分。）其支者，别锐皆，下大迎，合于手少阳，抵于 ，（其支者，别自目外 瞳子，下足阳明大迎之次，由手少阳之丝竹、和 而下抵于 也。）下加颊车，下颈合缺盆，（其下于足阳明者，合于下关，乃自颊车下颈，循本经之前，与前之入缺盆者相合，以下胸中。）以下胸中，贯膈络肝属胆，循胁里，出气街，绕毛际，横入髀厌中；（其内行者，由缺盆下胸，当手厥阴天池之分贯膈，足厥阴期门之分络肝，本经日月之分属胆，而相为表里，乃循胁里，由足厥阴之章门下行，出足阳明之气街，绕毛际，合于足厥阴，以横入髀厌中之环跳穴也。）其直者，从缺盆下腋，循胸过季胁，下合髀厌中，（其直下而行于外者，从缺盆下腋循胸，历渊腋、辄筋、日月过季胁，循京门、带脉等穴下行，由居 入足太阳之上 、中 、下 下行，复与前之入髀厌者相合。）以下循髀阳，出膝外廉，下外辅骨之前，（髀阳，髀之外侧也。辅骨，膝下两旁高骨也。由髀阳行太阳阳明之中，历中渎、阳关、出膝外廉，下外辅骨之前，自阳陵泉以下阳交等穴也。）直下抵绝骨之端，下出外踝之前，循足跗上，入小趾次趾之间；（外踝上骨际曰绝骨。绝骨之端，阳辅穴也。下行悬钟，循足面上之丘墟、临泣等穴，乃入小趾次趾之间，至窍阴穴，足少阳经止于此。）其支者，别跗上，入大趾之间，循大趾岐骨内出其端，还贯爪甲，出三毛。（足大趾次趾本节后骨缝为岐骨。大趾爪甲后二节间为三毛。其支者自足跗上别行入大趾，循岐骨内，出大趾端，还贯入爪甲，出三毛，而接乎足厥阴经也。）

　　肝足厥阴之脉，起于大趾丛毛之际，（肝为足厥阴经也。起于足大趾，去爪甲横纹后，丛毛际大敦穴。丛毛，即上文所谓三毛也。）上循足跗上廉，去内踝一寸，（足跗上廉，行间、太冲也。内踝前一寸，中封也。）上踝八寸，交出太阴之后，上 内廉，（上踝过足太阴之三阴交，历蠡沟、中都，复上一寸，交出太阴之后，上 内廉，至膝关、曲泉也。）循股阴，入毛中，过阴器，（股阴，内侧也。循股内之阴包、五里、阴廉，上会于足太阴之冲门、府舍，入阴毛中之急脉，遂左右相交，环绕阴器，而会于任脉之曲骨。）抵小腹，挟胃属肝络胆，（自阴上入小腹，会于任脉之中极、关元，循章门至期门之所挟胃属肝，下足少阳日月之所络胆，而肝胆相为表里也。）上贯膈，布胁肋，（自期门上贯膈，行足太阴食窦之外，大包之里，散布胁肋，上足少阳渊腋、手太阴云门之下，足厥阴经穴止于此。）循喉咙之后，上入颃颡，连目系，上出额，与督脉会于巅；（颃颡，咽颡也。目内深处为目系。其内行而上者，自胁肋间，由足阳明人迎之外，循喉咙之后入颃颡，行足阳明大迎、地仓、四白之外，内连目系，上出足少阳阳白之外，临泣之里，与督脉相会于顶巅之百会。）其支者，从目系下颊里，环唇内；（此支者，从前目系之分，下行任脉之外，本经之里，下颊里，交环于口唇之内。）其支者，复从肝别贯膈，上注肺。（又其支者，从前期门属肝所行足太阴食窦之外，本经之里，别贯膈，上注于肺，下行至中焦，挟中脘之分，复接于手太阴肺经，以尽十二经之一周，终而复始也。）

　　七卷　经络类

　　三、十二经离合

　　（灵枢经别篇全）

　　黄帝问于岐伯曰：余闻人之合于天道也，内有五脏以应五音、五色、五时、五味、五位也；外有六腑以应六律，六律建阴阳诸经而合之十二月、十二辰、十二节、十二经水、十二时、十二经脉者，此五脏六腑之所以应天道。（此言人身脏腑经脉，无非合于天道者。五音五色等义，见藏象类。六律义，见附翼律原。十二月等义，俱详载图翼中。）夫十二经脉者，人之所以生，病之所以成，人之所以治，病之所以起，学之所始，工之所止也，粗之所易，上之所难也。请问其离合出入奈何？（经脉者，脏腑之枝叶；脏腑者，经脉之根本。知十二经脉之道，则阴阳明，表里悉，气血分，虚实见，天道之逆从可察，邪正之安危可辨。凡人之生，病之成，人之所以治，病之所以起，莫不由之。故初学人必始于此，工之良者亦止于此而已。第粗工忽之，谓其寻常易知耳；上工难之，谓其应变无穷也。十二经脉已具前经脉篇，但其上下离合、内外出入之道犹有未备，故此复明其详。然经脉篇以首尾循环言，故上下起止有别；此以离合言，故但从四末始。

　　虽此略彼详，然义有不同，所当参阅。）岐伯稽首再拜曰：明乎哉问也。此粗之所过，上之所息也，请卒言之。（过犹经过，谓忽略不察也。息如止息，谓必所留心也。）

</div>
    <div class="pagination">
<a href="类经_page13.html">上一页</a><span>...</span><a href="类经_page9.html">9</a><a href="类经_page10.html">10</a><a href="类经_page11.html">11</a><a href="类经_page12.html">12</a><a href="类经_page13.html">13</a><span class="current-page">14</span><a href="类经_page15.html">15</a><a href="类经_page16.html">16</a><a href="类经_page17.html">17</a><a href="类经_page18.html">18</a><a href="类经_page19.html">19</a><span>...</span><a href="类经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
