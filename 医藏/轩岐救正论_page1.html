<!DOCTYPE html>
<html>
<head>
    <meta charset="UTF-8">
    <title>轩岐救正论 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>轩岐救正论 - 第 1 页/共 17 页</h1>
    <div class="content">轩岐救正论

　　医论著作。六卷。明肖京撰于1644年。作者针对庸医不明医理，执方误人，采集《内经》等古典医籍的要旨以阐明救正之法，故以“轩岐救正”为书名。卷一医论，统论生理、病理、治法和方剂；卷二四诊正法，以脉诊为主兼及望、闻、问三诊；卷三药性微蕴；卷四、五作者医案；卷六医鉴、病鉴，内容系告诫医家、病家之语。现存清刻本、日本刻本、1985年中医古籍出版社影印本。

　　目录

　　序

　　跋

　　凡例

　　卷之一 医论

　　卷之二 四诊正法

　　卷之三 药性微蕴

　　卷之四 治验医案上

　　卷之五 治验医案下

　　卷之六 医鉴病鉴

　　轩岐救正论 明肖京 公元1644年

　　综合性医书。6卷。明肖京(万舆)撰于崇祯十七年(1644年)。此书针对庸医不明医理，执方误人，采集《内经》等古典医籍要旨以阐明救正之法，故以“轩歧救正”为书名。卷1医论，统论生理、病理、治法和方剂；卷2四诊正法，以脉证为主，兼及望、闻、问三诊；卷3药性微蕴；卷4～5作者医案；卷6医鉴、病鉴，内容系告诫医家、病家之语。现有清初肖震重刊本。建国后有影印本。

　　序

　　予入闽停晋安。每晨兴翘望紫气西浮知其下有异人隐焉因忆梓里十年来。至今人殷尸祝称萧使君者非地此耶。斋诚以谒。造其庐则萧萧旋马数椽也。升其堂仅图一幅。敝榻二三耳。图为我西川父老子弟。颂功德语也。仰瞻屏联。一曰忠孝。一曰廉节。此使君长物也。顾旁有小室。颜曰拙勤轩。架丛帙千。半皆岐黄正典。知为贤公子读书处。此又使君遗公子长物也。叩问主人。许久。有苍头者荷锄而进曰。客谁。吾主人已入山阅月矣。初意典型在望。方资南指。莫测空反。增怅素怀。无何使君殁。贤公子以行状示。行状言使君楚蜀宦绩。皆余曩耳所稔聆。目所稔睹者。晤谭之顷。棱棱者公子貌也。表表者公子才华也。

　　而玉尘风生者。公子悬河之辩也。因咨当世之务。重如军国礼乐。慎如钱谷刑书。宣陈利害。洞中机宜。慷慨有大略。余劝公子何不图科第进取功名。公子曰。吾久已怀术隐矣。遂别未几以所着轩岐救正论示。展卷读之。三不置。而顿觉有悟。个中妙解阴阳水火。直探灵素玄机。往往奇正相生。经权互用。洵予耳所未聆目所未睹之奇书也。予于此有以窥是父是子于仕隐之际。分殊而道则同也。试约略言之。我西蜀古天府国也。二十年来。逆奢构难。

　　民生悴矣。守令者务茧丝。使君官此恻然。休养备至。非即公子之治病首重元气。滋益本根也耶。蜀又三面邻边。最狡者吐番部落耳。自使君至。数载抚驭。宣扬威德。尝为司储者刻核月糈。几至内向。使君单车往靖。诸部落投戈输款。消舋已萌。非即公子之治病于未病也耶。蜀夙称淳朴地也。迩来叛寇土司。潜萌叵测。豪宗巨猾。隐肆跋扈。使君甫莅。便与当事预画消弭。孰急可忧。孰缓无虑。孰为阳从。孰为阴应。晰条逆顺。一一掌指。非即公子之治病。明虚实真假之殊。施攻补反正之方也耶。予又维使君之八载治蜀。历十三符竹也。

　　优游卧理。耻事搏击。有触网者辱蒲鞭。真古循良也。非即公子之治病。动察本源。诛伐无过。而默全生命也耶。使君任边储。其职也。适羌胡内犯。奉命监纪。翼谋帷幄。而战守咸宜。剿抚随机。非即公子之治病。当存亡呼吸。意解刃游。不循成法。辄奏殊效也耶。李官为直指寄耳目。成都三十一城与五直隶州邑。吏贤否。属李官评考。会阙员。使君受摄是任。孰明廉。孰贪昧。高之下之。直指赖以黜陟称衡平。非即公子之洞明神农本草之蕴。缕释良毒宜忌之要也耶。使君盖麟经起家也。论世严衮钺之权。司刑凛春秋之笔。非即公子所云时医者轩岐之乱臣贼子也。悬诸医贞邪之鉴。醒病家从违之方。罔惜知罪。特勤笔舌也耶。

　　使君蒿目时艰。补救心苦。吏之墨者救以清。懦者救以立。民之贫者轸恤救之。逋者宽征救之。弊政为厉者湔除救之。非即公子之悯痛时师。循标治病。浪剂杀人。故独毅然高阳伪诀之妄。驳诸家成法之谬。朗揭虚实真假之辨。乃力抒救正之热肠也耶。使君由益州郡丞。

　　迁遵义太守。知蜀将乱。即拂衣归。非即公子所云烛气化于几先。不治病于五脏将绝。阴阳俱脱之候。为妄治之前医受过也耶。古人云。仕不至于相。虽其泽之所及。不若医之博也。

　　公子无乃怏怏曰。昧搴鹏之远图。工鸡之纤业。同流当世。莫竟先猷可乎。斯论一出俾术此者亟把上池灵水涤却读高诀王径的聋聩耳目。味此归本宗谈心。心直溯渊源使听还耳。视还目灵。素还彰化。育还盛蒙。休食庇流衍。将来其为功德岂可量哉。独是使君之再造吾蜀也。

　　蜀知之闽未必知。闽知之。海内未必知之。一时知之。将来未必知之。予治氓也。可令使君劲节孤标。显猷隐绩。沦没不扬。予其何能已于言哉。予其何能已于言哉。呜呼。使天下吏。如使君之。为吏则天下无不可起之。恫使天下医如公子之为医。则天下无不可治之疲癃。予也鲈入梦。将谋归隐矣。奚囊挟此。广布乡国。湛恩所及。在在春台畴不欣然相庆曰。公子竟使君未竟之仁。造福并州。无替先猷惟有遥祝容驷光大旋马之庐。而已羽言弁首。

　　使天下后世知世德承家。如萧氏父子者其盛矣乎。若公子者。仁人也。孝子也。隐君子也。

　　序

　　昔贤所云：达则为良相。不达则为良医。此名言也。非通论也。世有才居然相。而专任罕遭。不可谓之达者。亦有位不必相。而随方补救。不可谓之不达者。达不达之故存乎天。医之为道也。达之事也。非不达之事也。不达于古圣百家之言。可谓之医学乎。不达于虚实本标之辨。可谓之医识乎不达于存亡呼吸之顷。经权意创。奇正心生。可谓之医胆乎。达于胸。

　　不达于笔。不足以匡时。达于舌。不达于书。不足以寿世。可谓之医仁乎。孔子曰：已欲达而达人。又曰：辞达而已矣。审乎此者其于萧君之医之书。思过半矣。萧君非他。乃姻太翁鹿阳先生之蒙嗣万舆君也。先生宦履。维楚与蜀。气养清风。膏调甘雨。忧民如有病。视己若无官。至今人能传之。及其两袖归而家四壁。凤麟耶。山斗耶。今称吏隐。昔谓达尊盖达不于位而于德也。今万舆君复以医隐自居。若曰吾未遑为良相之事云尔。汉廷良相。首出萧何。俨然一国手也。亦惟汉高能专任之。不然奚功之足神。乃今欲读其书。了不可得。相术之荒也宜哉。万舆君非其苗裔欤。世德绳绳。儒风穆穆。救济苦心。于医是寓。而天慧所迎。乎登峰造极。立论著书。实发前人之所未发。学也识也胆也。一言以蔽之曰仁。是以恫在心。不惮风雨。则户外之屦满矣。不曰新甫功臣。即曰景岳益友。则四海之声不胫走。无翼飞矣。往往于隐之。径不合。吾故曰。达之事也。萧君于时流少所许可。每津津惟隐凡庄君不置口。敢问其次则唐君禅一也。伯之仲之。德不孤矣。以视汉相。其殆提张而挈韩乎。此良医之与良相埒。非无谓也。萧君亦自命通隐隐。而通之诚哉。其达之之事也。

　　自序

　　夫医之为道也。总君父师相之权。而其学也。究天人性命之微。故君子取其精以治身推其余以济世。斯仁术也。乃后世以方技目之。缙绅名士。多所弗讲。司马公不云乎。达则为良相。不达则为良医。医其可以贱简为哉。予髫龄弱禀。质钝志劳。穷猎简编。苦心诵着。婴疾梦遗。百治莫瘳。继因从宦游楚慈阳。邀学博黄州胡慎庵先生。于衙斋治之。三月获痊。先生盖明医李濒湖公甥孙也。因授轩岐秘典。脉旨病机。药性方法。一一精详。先生又私淑于立斋者也。嗣入蜀。复参印群贤。颇得肯綮。沉酣于斯。二十余载矣。归里后。有请诊视者。目击时师治病。昧本从标。枉毙生灵。莫胜悲怛。此无他盖以。习医之人半属匪人。而所习之法全非正法。经书不识。旁径乐趋。于是专伤寒者忽于杂病。主脾胃者惮于攻伐。明湿热者暗乎温补。或执成方而昧通灵变。或逞臆说而架言出奇。或凭口给而谀谄售奸。罔惜人命。

　　颠倒妄行不几。为轩岐之乱臣贼子耶。嗟乎。医病实多安能先救医。得医病愈。而人之病无不愈也。予因是竭一得之愚。悉灵素之蕴。发挥真假胍旨。阐明药性宜忌。昭揭病机虚实。

　　朗悬医病两鉴。操要五气。归本一元。数月运腕。始成篇帙。计卷有六。仅字九万低徊久之。而犹讶诸法未备也。会二三同志。偶见而读之曰。得乎一者可以通乎万矣。未备云乎。令余亟梓。以救世之医病两家。复捐资鸠锓。将欲以公天下。嘉惠学人。而乃不覆瓿弃之。予维是书之作也。阐农黄之奥。义抒自苦念时师之谬。妄激自热肠。万一寸管招尤。致使正道难明。谤吠日腾。将奈之何。韩退之先生云。其或闲居修史。不有人祸。必有天刑。昔越人世称神医。不免为同官李醯嫉杀。东垣云。就令着述不已。精力衰耗。书成而死。不愈于无益而生乎。故从古豪杰作用。逞逞以身殉道倘斯论可售。刮斯世于寿域。而余戆拙无似。

　　何惜一已之知罪乎。后之君子。抑亦谅余之所以为救。为正也欤。

　　崇祯甲申春二月上浣之吉闽中通隐子萧京万舆甫撰

　　跋

　　呜呼。先君子没岁一再。周震不孝倚庐伏苫不能读。父书童时。初识字。见先君子案多注书。有庄列素问难经诸注。又自着书曰轩岐救正论。凡数易稿始镌版。震曰：儿可学乎。先君子曰：是非汝所知也。厥后邻屋。灾藏书多散佚。各注以无别本。不复存独救正论已。行世多藏人家然版已。亡今春震再授梓人氏既卒业。乃属辞告墓捧遗书。痛哭恨百身之莫赎也。

　　书大者天地四时五行六气。小至饮食居寝咸酝藉焉。盖上世混沌既开。天有愆伏则时有疠。人有夭札。黄帝忧之始尝百草教人。医以救人穷而内经作洎数千年。秦越人张仲景孙思邈王太仆李东垣许叔微薛立斋李濒湖张景岳间代一生湛深厥术其书具在也。乃犹有刘河间高阳生马宗素王宗显。错迕其间。溺学人之心。至于胶结牢锢。而日益甚先君子救正论。所由作也。大指言医人当先医医。救一世医医。在一世救后世。医医在世世也。学人曷反其学。一归于正以毒人且以自熨或曰：无传方何也。曰太仓公有言。病多相类不可知。必审诊起度量。立规矩。称权衡。合色脉表里有余不足顺逆之法。参其人动静与息相应。乃可以论先君子之言也。是已一篇之中。三致意焉。且存方于无有方。皆方也。以待读者之深思。自得之。毋刻舟而胶柱以为世病。而犹不悟也。噫。难言之矣。震吴落无似。去初识字三十年。虽搏心揖志终不得其蕴。犹夫童子也。则何能读父书乎。呜呼。

　　不孝男震泣血题

　　凡例

　　一是编之作也。以救正称。因痛念乎晚近医流。昧灵素之大义。守一家之偏法。执迷脉诀。

　　乐趋快捷方式。忘本从标。弃繁就简。致今邪说纵横。竟使正道沦没。枉害生灵。狂澜莫挽。是何以异于弃周孔而冒杨墨哉。哀此无知。急唤回头。

　　一着是编。悉探灵素奥义。阴阳水火玄机。措词立论。只从口头。明明白白说去。间虽繁复。无厌详慎。并不屑巧创幻谈。及构艰深文本。以炫世眼。即有引证名贤成语。亦皆阐明正论。治本要法。政因习是术者率多庸流。粗识字画。而可复难之以隐晦不彰之微辞乎。即辱颖慧鉴及。亦省一番思索。

　　一是编以救言者。非专救人之病。乃先救医之病也。以一医而治千万人。不过千万人计耳。救一医便救千万人。救千万医便救天下后世。无量恒河沙数人矣。奈何世之医者。不先自救。只图救人。每见其救人者适所以害人耳。政先哲云人之病病疾多。医之病病道少。此论不容不着。谓此论为医医可。

　　一高阳生之脉诀。乃杀人之锋刃。王宗显之快捷方式。乃系人之桎梏。虽然：马乏骐骥。人岂徒行。医无缓扁。病当悉死耶。但以世之习此法者。徒知疗实病昧救虚病。知疗正病昧救假病。以故虚者益虚。假者莫反。是本非可死。而虚实颠倒。致丧其生特医。死之耳。谓此而非杀人之锋刃。系人之桎梏可乎。夫脉有内经正法。越人仲景叔和。相继阐扬于后。近代崔紫虚之脉诀。滑伯仁之枢要。李濒湖之脉学。亦皆精详易晓。奈何舍此不问。而徒斤守高阳生之鄙妄乎。第今风气渐薄。人情浇嚣。而病情亦随变幻叵测。每多有假热混真极虚反实之诊。

　　政此真假疑似关。头便见生死。反掌之异。予也不敏。识斯脉。欲使世之医者病者。预娴审辨。庶临机不至仓遑罔措耳。

　　一本草纲目。着自濒湖李先生。中多正误发明之妙解。洵神农下一人矣。第编帙繁多。

　　至六十余卷。初学之士岂能悉了。唯是常用品味。不外百十余种。予复再为阐发。详别宜忌虚实之殊。仍参合病机之可否较。李更觉易晓。

　　一医者固当首明四诊之义。次察运气。次稔药性。又次详病机方法矣。独不思病之。寒热由乎脉。脉之虚实。由乎气气之盛衰。由乎元气。

　　元气则命之生死。所攸系也。予因着有命门水火图说。五气图说。学人试于此处阴阳水火虚实真假原本上。理会得透。便识乱所由起。病所从生何羡洞垣独美于前乎。

　　一予经治医案。悉皆治本扶原正法。与时师见病治病者不同。其病之轻者虽王侯不书。

　　病之重者即佣介亦录。盖以贫贱富贵。固居处有殊。然而父生母成。官骸脏腑。均禀命于大君。

</div>
    <div class="pagination">
<span class="current-page">1</span><a href="轩岐救正论_page2.html">2</a><a href="轩岐救正论_page3.html">3</a><a href="轩岐救正论_page4.html">4</a><a href="轩岐救正论_page5.html">5</a><a href="轩岐救正论_page6.html">6</a><span>...</span><a href="轩岐救正论_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
