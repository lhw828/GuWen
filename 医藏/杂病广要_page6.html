<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 6 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 6 页/共 33 页
  </h1>
  <div class="content">
   《延年》茯苓饮，主心胸中有停痰宿水，自吐出水后，心胸间虚气满，不能食，消痰气，令能食方。茯苓（三两）人参（二两）白术（三两）生姜（四两）枳实（二两炙）橘皮（一两半切）上六味切，以水六升，煮取一升八合，去滓分温三服，如人行八九里进之，忌酢物、桃、李、雀肉等。仲景《伤寒论》同。（《外台》）深师消饮丸，疗酒，饮酒停痰水不消，满逆呕吐，目视KTKT，耳聋，腹中水声方。干姜茯苓（各三两）白术（八两）枳实（四枚炙）上四味捣筛，蜜和丸，服如梧子五丸，日三，稍加之。（同上）予平生有二疾，一则脏腑下血，二则膈中停饮，下血有时而止，停饮则无时。始因年少时夜坐为文，左向伏几案，是以饮食多坠向左边。中夜以后，稍困乏，必饮两三杯，既卧就枕，又向左边侧睡。气壮盛时，殊不觉。三五年后，觉酒止从左边下，漉漉有声，胁痛，饮食殊减，十数日必呕数升酸苦水，暑月止是右边身有汗，常润，左边病处绝燥。遍访名医及海上方服之，少有验。间或中病，止得月余复作。其补则如天雄、附子、矾石，其利则如牵牛、甘遂、大戟，备尝之矣。予后揣度之，已成癖囊，如潦水之有科臼，不盈科不行。水盈科而行也，清者可行，浊者根据前停蓄，盖下无路以决之也。是以积之五七日，必呕而去，稍宽数日复作。脾，土也，恶湿，而水则流湿。莫若燥脾以胜湿，崇土以填科臼，则疾当去矣。于是悉屏诸药，一味服苍术，三月而疾除。自此一向服数年，不吐不呕，胸膈宽，饮啖如故，暑月汗周身而身凉，饮亦当中下，前此饮渍其肝，目亦多昏眩，其后灯下能书细字，皆苍术之力也。其法苍术一斤，去皮切末之。用生油麻半两，水二盏，研滤取汁。大枣十五枚，烂煮去皮核研，以麻汁匀研成稀膏，搜和入臼熟杵，丸梧子大干之。每日空腹用盐汤吞下五十丸，增至一百丸、二百丸，忌桃李雀鸽。初服时必膈微燥，且以茅术制之，觉燥甚，进山栀散一服，久之不燥矣。予服半年以后，止用燥烈味极辛者，削去皮不浸，极有力，亦自然不燥也。山栀散，用山栀子一味，干之为末，沸汤点服。故知久坐不可伏向一边，时或运动，亦消息之法。（《本事》）（按：囊本出《千金》，囊盖饮结如囊之谓，孙一奎以为状若胞囊，不可速去者，非是。）病心腹虚冷，游痰气上，胸胁满，不下食，呕逆，胸中冷者，小半夏汤主之方。半夏（一升）生姜（一斤）橘皮（四两）上三味咀，以水一斗，煮取三升，分三服。若心中急及心痛，内桂心四两。若腹满痛，内当归三两。羸弱及老人，尤宜服之。一方用人参二两（仲景无橘皮、人参）。（《千金》）治胸中积冷，心中嘈，烦满，汪汪不下饮食，心胸应背痛，吴茱萸汤方。吴茱萸（三两）半夏（四两）桂心人参（各二两）甘草（一两）生姜（三两）大枣（二十枚）上七味咀，以水九升，煮取三升，去滓分三服，日三。（同上）葛氏方，治腹中冷，水谷阴结，心下停淡，两胁痞满，按之鸣转，逆害饮食方。茯苓一两，茱萸三两捣，蜜丸如梧子，服五丸，日三。（《医心》）《魏氏》茱枳丸，治中焦停饮癖，于本方加枳实（姜汁煮神曲糊为丸）。《短剧》半夏茯苓汤，疗胸膈心腹中淡水冷气，心下汪洋嘈烦，或水鸣多唾，口清水自出，胁肋急胀痛，不欲食，此皆胃气弱受冷故也，其脉喜沉弦细迟，悉主之方。半夏（五两洗）生姜（五两）茯苓（三两）旋复花（一两）陈橘皮人参桔梗芍药甘草（炙各二两）桂心（一两）上十味切，以水九升，煮取三升，分三服。欲得利者，加大黄。（《外台》）《千金》加细辛（不标方名，《本事》名旋复花汤）。《济生》槟榔散，治胸膈痰饮，腹中虚鸣，食不消化，或加呕逆，或臂痛项疼，于本方去桂心、茯苓、芍药，加槟榔，杏仁、干姜、白术。《直指》橘皮汤，治胸膈停痰，于本方去桂心、芍药，加细辛、青皮、枳壳。《元戎》五饮汤，主一、留饮心下，二、饮胁下，三、痰饮胃中，四、溢饮膈上，五、流饮肠间。凡此五饮，酒后伤寒，饮冷汤多，故有此疾（按：此取《千金翼》）。于本方去桔梗，加枳实、白术、浓朴、泽泻、前胡、猪苓。若因饮酒有饮者，加葛花、缩砂仁。大半夏汤，主痰冷饮，胸膈中不理方。半夏（一升）白术（三两）生姜（八两）茯苓人参桂心甘草附子（各二两）上八味咀，以水八升，煮取三升，分三服。（《千金》）《外台》：《删繁》疗肉极虚寒则脾咳，留饮痰癖，大小便不利，小腹切痛，膈上寒，大半夏汤，于本方加橘皮。（《鸡峰》半夏茯苓饮子，与此方相类，见《呕吐》中，宜参。）半夏汤，主痰饮气吞酸方。半夏吴茱萸（各三两）生姜（六两）附子（一枚）上四味咀，以水五升，煮取二升半，分三服，老小各半，日三。（《千金》）《圣济》治冷痰壅盛，胸膈不利，胃口冷，脾气弱，呕吐痰涎，奇效汤。于本方去吴茱萸，加木香。姜附汤，主痰冷气，胸满气短，呕沫头痛，饮食不消化方。生姜（八两）附子（四两生用四破）上二味咀，以水八升，煮取二升，分四服。亦主卒风。（《千金》）（《医心方》引胡洽方云：葛氏方同之。）新法半夏汤，郭医传，治脾胃气弱，痰饮不散，呕逆酸水，腹胁胀痛，头旋恶心，不思饮食。（原不载主治，今从《和剂•淳方》录入。）大半夏（四两，汤洗七次，每个切作两片，用白矾一两碎之，沸汤一碗，乘热浸半夏一昼夜，汤洗去矾摊干，一片切作两片，再用生姜自然汁。于银盂中没汤浸一昼夜，却于重汤中顿，令姜汁干尽，慢火焙干为细末，再用生姜自然汁搜成饼子，曝或焙干，炙黄勿令焦。）甘草（二两半炙）陈橘红草果（煨取肉）神曲（炒）缩砂仁（各一两）丁香白豆蔻仁（各半两）上八味为细末，每服抄一钱，先用生姜自然汁一匙，调成膏子，入炒盐沸汤点服。（《是斋》）《和剂》（宝庆添加）治脾胃不和，中脘气滞，宿寒留饮，停积不消，心腹刺痛，胁肋膨胀，呕吐痰水，噫气吞酸。于本方去缩砂、白蔻，加干姜、木香、茯苓（用丁香皮）。治留饮，温脾胃，利胸膈，调顺气血，沉香茯苓丸方。沉香（一两）半夏（汤洗七遍去滑二两）槟榔（锉）陈橘皮（汤浸去白焙）白茯苓（去黑皮）肉豆蔻（去壳）甘草（生用各半两）丁香人参（各三两）上九味为末，炼蜜和丸，如梧桐子大，每服十五丸，食前生姜汤下。（《圣济》）止逆丸，治停寒积饮，呕吐痰水，无问冷热，不可食者，服之必愈。沉香丁香木香吴茱萸（汤洗焙干）半夏（汤洗七遍生姜汁制各半两）水银硫黄（各一两二味研令砂子星尽为度）上件为细末，以生姜糊就和丸，如绿豆大，每服二三十丸，生姜汤下，不拘时候。（《御药院方》）
　　消饮诸方
　　二陈汤，治痰饮为患，或呕吐恶心，或头眩心悸，或中脘不快，或发为寒热，或因食生冷，脾胃不和。半夏（汤浸七次）橘红（各五两）白茯苓（三两）甘草（炙一两半）上为咀，每服四钱，用水一盏，生姜七片，乌梅一个，同煎六分，去滓热服，不拘时候。（《和剂》）枳缩二陈汤，即二陈汤加枳实、缩砂，理脾胃，顺气宽中，消痰饮。（《祖剂》）（按：本汤加减诸方，互见痰涎门。）桔梗汤，除痰下气，治胸胁胀满，寒热呕哕，心下坚痞，短气烦闷，痰逆恶心，饮食不下。陈皮（去穣）半夏（生姜汁制）桔梗（细锉微炒各一十两）枳实（去穣麸炒赤黄五两）上为粗末，每服二钱，水一中盏，生姜五片，同煎至七分，去滓温服。不计时候。（《和剂》）
　　涌吐诸方
　　治胸中多痰，头痛不欲食，乃（《外台》及）饮酒则瘀阻痰方。先作一升汤，投水一升，名为生熟汤。及食三合盐，以此汤送之，须臾欲吐便出。未尽，更服二合，饮汤二升，后亦可更服汤，不复也。（《肘后》）治卒头痛如破，非中冷，又非中风，其痛是胸膈中痰，厥气上冲所致，名为厥头痛，吐之即瘥方。单煮茗作饮二三升许，适冷暖饮二升，须臾即吐，吐毕又饮，如此数过，剧者须吐胆乃止，不损人而渴则瘥。（《千金》）（按：此方本出《肘后》茗作米。）治淡饮头痛，往来寒热方。常山（一两）云母粉（二两）上二味捣筛为散，热汤服一方寸匕，吐之止。吐不尽，更服。（《千金翼》）治痰厥头痛，宜吐之方。茶末（四钱）灯心（一束）人参芦头（一分）上以水一大盏，煎至五分，去滓温服。如人行五里，未吐再服。（《圣惠》）
　　泻下诸方
　　葛氏方，治腹中冷，水谷阴结，心下停淡，两胁痞满，按之鸣转，逆害饮食方。大黄（三两）甘草（二两）蜜（一升二合）枣（二十七枚）以水三升，煮枣取一升，内诸药，煮取一升七合，分再服。（《医心》）茱萸消石汤，主久寒不欲饮食，数十年饮方。吴茱萸（八合）消石（一升）生姜（一斤）上三味，以酒一斗，水解令得二斗，煮药取四升，服二升，病即下，去勿更服也。初下如泔，后如污泥。若如沫滓吐者，更可服之。养如乳妇法。（《千金》）（《香港脚》及《伤食》载有类方。）蠲饮枳实丸，逐饮消痰，导壅清膈。枳实（麸炒去穣）半夏（汤洗浸一宿切焙干）陈橘皮（去白三味各二两）黑牵牛（半斤取头末三两余滓不用）上件为细末，煮面糊为丸，如梧桐子大，每服五十丸，生姜汤下，不拘时候。（《杨氏》）
　　灸法
　　凡人患水疰，口中涌水，经谓之肺来乘肾，食后吐水，可灸肺俞，又灸三阴交、期门，泻肺补肾也，各随年壮。然则痰涎有类此者，又当如此法灸之。（《资生经》）
　　内因类
　　痰涎
　　痰古作淡，淡、澹通，澹水动也，故水走肠间，名为淡饮。今之痰者，古之云涕云唾云涎云沫是也。或称为饮，如膈间支饮是也。痰字训为胸上液者，实非仲景之旨，然遂为千古之定名，顾鲜能知其义之异者，吾故表而出之。
　　源候总说
　　人之有痰饮病者，由荣卫不清，气血败浊，凝结而成也。内则七情乱，藏气不行，郁而生涎，涎结为饮，为内所因。外有六淫侵冒，玄府不通，当汗不泄，蓄而为饮，为外所因。或饮食过伤，嗜欲无度，叫呼疲极，运动失宜，津液不行，聚为痰饮，属不内外因。三因所成，证状非一，或为喘，或为咳为呕为泄，晕眩嘈烦，松悸KT，寒热疼痛，肿满挛僻，癃闭痞膈，如疯如癫，未有不由痰饮之所致也。（《三因》）外所因证候难明，风燥寒凝，暑烁湿滞，皆能闭诸络，郁而生涎，不待饮水流入四肢，而致支溢疼痛也。当以理推，无胶轨辙。（同上）其或喜怒哀乐不中节，起居食饮失其常，皆令荣卫痞阻，气血败浊，为痰为涎为饮，诸证生焉。结伏于焦膈，则眩晕懵忪，仲悸KT，癃闭痞膈，喘嗽气急。停滞于关节，则筋脉挛急，肢节疼痛，手足曳，寒热往来。三者同源而异治。痰则伏于包络，随气上浮，客于肺经，因嗽而发。涎则伏于脾元，随气上溢，口角流出。唯饮则生于胃腑，为呕为吐，宜详甄别也。（《简易》）惟气与血，能生诸病，痰亦如之。夫痰者，津液之异名，人之所恃以润养肢体者也。血气和平，关络条畅，则痰散而无。气脉闭塞，脘窍凝滞，则痰聚而有。痰之所以发动者，岂无自而然哉。风搏寒凝，暑烦湿滞，以至诸热蒸郁，啖食生冷煎爆，腥咸鹾，动风发气等辈，皆能致痰也。是痰作恙，为喘为嗽，为壅为呕，为眩晕，为风痫，为狂迷，为忪悸，或吞酸，或短气，或痞膈，或肿胀，或寒热，或疼痛，痰实主之。（《直指》）人身之痰，如长流水，贵乎顺行，又赖土为之堤防，偶为风所逆，或为物所壅滞，则使有声，可以过颡。故痰之为病，或由脾土虚弱，不能摄养金肺，或为四气七情所干，气壅痰聚，发而为喘为咳。（《大成》）若因六阴伤胃，以致玄府不通，当汗不汗，蓄而成痰，乃外因也。使津液不得舒布，凝聚而成痰者，乃内因也。（《原理》）
　　痰因气滞生
　　（寒热二因）人之一身，无非血气周流，痰亦随之。夫痰者，津液之异名。流行于上者，为痰饮；散周于下者，为精液。其所以使之流行于上下者，亦气使之然耳。大抵气滞则痰滞，气行则痰行，故三生饮佐之以木香，无有不效。人之气道贵乎顺，顺则津液流通，决无痰饮之患。一失其宜，则气道闭塞，停饮聚于膈上，结而成痰。（《朱氏》）庞安常云：人身无倒上之痰，天下无逆流之水（按：今庞书中无所考，史载之有此语，见于后）。诚哉斯言，以此思之，人之气道贵乎顺，顺则津液流通，决无痰饮之患。调摄失宜，气道闭塞，水饮停于胸腑，结而成痰。（《济生》）古人有云：身无倒上之痰，世无逆流之水。斯固然也，愚见以为末然。水无逆流，言其势也；痰无倒上，尚有推详。且人呼吸出入者，阴阳也。血气循环，随经上下，则津液流通，决无痰饮之患。故使将理失宜，七情气乱，阴阳失理，郁于经络，气升而不降，痰涎壅滞，随气而升，结于胸膈，上逼咽喉，为呕为哕为吐，岂非倒上也。甚则风痰壅上，喉声如曳锯，精神昏愦，至此药则罔功，此又非寻常痰之比也。（《治病活法秘方》）痰本吾身之津液，随气营运。气若和平，津液流布，百骸受其润泽，何致成痰为病。苟气失其清肃而过于热，则津液受火煎熬，转为稠浊，或气失其温和而过于寒，则津液因寒积滞，渐致凝结，斯痰成矣。故痰一也，而因寒因热，其源不同，可概治欤。（《医碥》）
　　痰因热成
　　痰者，水也，标也；火者，热也，本也。自世人不明标本之理而曰痰火，却以痰能生火，而不知火能生痰也。譬诸釜中之水，无火之时，清清冷冷，湛然无滓；火一举之，则湛然者皆为白沫矣。人身无病，则津液澄清；若一病焉，则血气不和，不和则经络壅塞而生热，热则津液之澄清者，亦随热混浊而成痰矣，岂非火热生痰之谓乎。若曰热痰则可，谓之痰火则非矣。（《儒医精要》）《玉机微义》云：痰之为病诚多也。何则？人之血气流行，无一息之间断，才有壅滞，津液凝积，郁而成热，痰遂生焉（按：今《微义》文止此）。因证而观，痰则火之变出也，未有痰病而不因火而成者也。间有寒痰为病者，亦千百中之一二也。甫谓寒痰之说非也，饮则有寒有热不同，痰则一因于热而已，加之寒字不得。所以痰脉多滑大，明知停冷成痰，亦遂郁而为热，药惟以橘皮、半夏、神曲之辛，以散之行之，亦不敢用热药也。陈无择云饮脉多沉弦微细，始可以言寒，治以理中、二陈之属是也。性理所谓有温泉而无寒火，不其然欤。（《医统》）
　　其由有三
　　夫痰之生也，其由非一，其为治也，药亦不同。由于阴虚火炎，上迫乎肺，肺气热则煎熬津液，凝结为痰，是谓阴虚痰火，痰在乎肺而本乎肾，治宜降气清热、益阴滋水法。忌辛温燥热补气等药。由于脾胃寒湿生痰，或兼饮啖过度，好食油面猪脂，以致脾气不和，壅滞为痰，浓浓胶固，甚至流于经络及皮里膜外，或结为大块，或不思食，或彻夜不眠，或卒尔眩仆，不知人事，或发癫痫，或昔肥今瘦，或叫呼异常，或身重腹胀，不便行走，或泄泻不止，及成瘫痪，种种怪证，皆痰所为。故昔人云：怪病多属痰，暴病多属火。有以夫。此病在脾胃，无关肺肾，治宜燥脾行气、散结软坚法，忌滞泥苦寒湿润等药及诸浓味。由于风寒郁闭，热气在肺，而成痰嗽喘，病亦在肺，治宜豁痰除肺热药中，加辛热、辛温如麻黄、生干姜之属，以散外寒，则药无格拒之患，法忌温补酸收等药。病因不齐，药亦宜异，利润利燥及利发散，各有攸当，非可混施也。（《本草经疏》）
　　涎有六种
　　论曰：舟非水不行，然波涛沸溢，则覆舟之患生；人非气不活，然痰涎并积，则倾人之患至。波涛非自生也，其所以生者，不平之势作之也；痰涎非自积也，其所以积者，不顺之气留之也。故善行舟者，不惧波涛，而惧舟之不完；善摄生者，不惧痰涎，而惧气之不顺。故世人之疾病，其所以残伤性命之急者，无甚于痰涎；而世之医者，乃有见之而不能识，或有识之而不能治。此不幸之人，其残伤夭横者，不可胜数。何则？举天下之人，独知风气之有涎，不知脏腑冷亦生涎，热亦生涎，痰涎一生，千变万化，而病之所起，非特一端，愚今略举数端明之。后之学人，于诊疗之际，类而推之，亦庶几其疾病之徒无夭横者矣。夫涎之为名一也，而具数种：一曰风涎，二曰热涎，三曰冷涎，四曰病涎，五曰虚涎，六曰毒涎。其一曰风涎，盖因人之风气之盛，上运于涎，不能下入于胃，风气一蒸，痰涎并起而上，填塞胸中，即使人闷倒无知。其风气久而不顺，性命之倾危，速如反掌。若其风气未盛，逡巡之间，仍复自顺，其涎亦随气而下，即平复如故。此盖人之肌肉浓，腠理深，风不得泄于外，风热内攻，大府秘热，毒瓦斯上攻，遂生斯疾，此名之曰风涎。然风涎之为名一也，而入脏腑虚实之不同，则涎之为病也，变化不一，愚得以即其变而言之。若今人之病大府实热，痰涎满口，吐如清胶，胸中喘息如常，但汤水饮食俱不可进，凡所饮食，只到喉中，即不能下，用力咽下，即喉中隔绝，喘急闷倒，良久方愈，惟进得些小稠粥，此亦风涎之候也。然风涎之候变不同，则当如何而治之？曰：善除荆棘者，先断其根；善治风疾者，先顺其气。人身无倒上之涎，天下无逆流之水。今风疾一上，而填塞胸中，倾人性命者，风气运而上也。今之治风涎者，多使天南星、半夏之类，是不知病之源流，去荆棘而不除其根也。苟能以药先顺其风气，兼发其腠理，使其风气得以发泄于外，顺行于内，则其胸中之痰涎，自随气而下，未吃涎药而痰涎自顺矣。然病势之有轻重，则取之有缓急。若风气炎盛，胶涎并起，其气卒难以顺之者，当制之以急，非吐之不可；风气未极，痰涎未并，为害未深者，当制之以缓，先顺其气而后治其涎也，此亦治涎之大约也。然风涎之候，又有冷热不同。或有寒风所中，冷涎所聚，其人必先于半年或数月前，吃食减少，身体沉重，筋脉痿弱，才见肉味，便觉恶心，非时口中一两点冷涎出，身不自觉，冷涎所并，忽闷倒不知人事，良久复苏，即生麻痹，或生曳，或失音不语，冷涎所积，少有上并，多聚中焦，盈溢胸中，包裹心络，能使人狂言妄语，神识不定，非特不觉，手臂忽自举动，如此为冷涎之所中也。治之法，先以温暖之药，散其冷毒之气，急以热药，发其腠理，然后以治涎之药，取下其涎，虽且暂安，而寒风所中于人，亦甚不久。何则？热风中人，如天地春夏之风，长含生气，以养万物，其人虽病难死，此古人所谓风所以能养人也；寒风所中于人，如天地秋冬之风，长含杀气，以肃杀万物，其人所中非久必死，此古人所谓风所以能害人也。其二曰热涎，若今有恣性之丈夫，多食荤腻，好食咸酸，以色为心，恣贪补药，忽因酗酒房室，劳伤其精，丹元髓海，因以空虚，而脏腑骨槽，虚热转盛，其涎所积，隔在中焦，因其肾脏之虚寒，邪气与热涎相交，发为疼痛，重则不移时而倾人性命。医者治之，不过曰此肝肾之气，是不知热涎乃病之根本。然京三棱、蓬莪术非不能治气，而世人用而不验者，不识其病之源流也。善为医者，临事制宜，随机应变，审当轻重，涎多者吐之，涎少者下之，所用之药，偏取肝家之风毒，又何患乎人之不安哉。三曰冷涎者，若今人之肝脏有余，脾气不足，忽因使性，长怀郁怒，伤损肝心正气，此冷涎之所以积也。脾气不足，复因肝气所乘，伏而不动，停水滞谷，久而不化，肝心长怀郁怒，则其气滞涩而不行，此冷涎之所以积也。然肝主风性之不定，忽时而作。肝主怒，怒则气逆，此冷涎所以随气而上，而生人之大病也。证其候而言之。则其病必先觉心前溃乱不快，相次闻有一物，随气而上触，至咽喉即闷倒不知人事，手足肌肉渐次寒冷，逡巡复平愈。治之之法，当以吐药取之，得其所取之涎，其清如水，其冷如雪。取涎之后，更审其藏气，随其所病而调和之，亦无患乎药之不验也。四曰病涎，其人必好食坚硬之物，伤损脾气，忽因郁怒，伤损心肝正气，忽因寒邪热毒之伤，忽因大病之后，余毒客在脏腑，其气结涩凝滞，不能宣畅，是以痰涎因而聚积，涎与滞气相交，往往发为疼痛，此名之为病涎者也。明其病证，在心前痛，轻则连年累月，痛无暂停，重则倾人性命，速如反掌，重轻之殊，涎之多少也。治之之法，当在量其病势轻重，以利药取之，轻则其涎如油，重则其凝如白胶。取涎之后，然后使药，清其藏气，益其正气，使之平复如故也。五曰虚涎，其人必因受气之虚，忽因大病之后，生冷所伤，忽因疾病之间，淫欲不节，致令脏腑之气空虚羸乏，而骨槽之间虚热上蒸，上气镇长有余，下气但常不足，阴阳之气不相交际，不顺之气隔在中焦，是以虚涎因而积裹，风热一攻，即其涎并上。初发作时，先觉清涎满口，渐闻心前有一物，上触咽喉，即喉中急促，闷倒不觉，两手相乱把拽，风气极上，即头上痒，忽皮脐间痛，逡巡风气顺下，乃遂平复。治之之法，当以临发时，使五分利药取之，以其胃气不足，不可十分利吐也。若利吐不出，非时以坏风涎药搅之，候分数稍减，即于气海上安之一灸，引其涎下入于胃，然后使药调其藏气，酌量其脏腑之虚实，有余者泻，不足者补，令上下之气相等，可庶几其全安也。若脉气微细，大府虚冷，减其肝气，益其胃气斯可矣。若小儿得病者，全是胃气之虚，气海上安灸，补暖脾胃，以愈斯痰，仍不辄吃取风涎药也。六曰毒涎，若今人之患阳毒伤寒，肝心脾肺受其疫毒之气，因其毒涎相积聚在中，候其证，即使人大府秘热，小便赤涩，面色黯赤，浑身发热，昏昏如醉，狂言妄语，不知人事，如此之候悉皆是涎。诊其脉气又却沉伏，重手取之骨间乃得，此乃疫毒之涎，盈溢心胸，伏其脉气，非脉气之与病相反者也，此所谓毒涎者矣。治之之法，急以疏转之药，取其毒瓦斯，荡下其涎，所下之药须心肝脾肺四脏俱治，然当以肝脏为主，偏下肝脏之药为要也。虽然，涎之为病，千变万化，其状不一，是今之所举数端，止其大略而已。后之学人，类而推之，加以识见之明，而诊疗无瘥，亦无患乎涎为人之大患者矣。（《史载之方》）
　　五痰
　　子和云：凡人病痰者有五：一曰风痰，二曰热痰，三曰湿痰，四曰酒痰，五曰食痰。盖风痰者，形寒饮冷；热痰者，火盛制金；湿痰者，停饮不散；酒痰、食痰者、饮食过伤所致。（《微义》）（按：此说原出《治法杂论》等，凡三见，互有少异，食痰或作沫痰，今从《微义》节文录出。）或问：方书皆曰五痰，何谓也？答曰：所谓风痰、寒痰、热痰、气痰、味痰又名酒痰。味痰者，因饮食酒醪浓味而唾痰也。气痰者，因事逆意而然也。热痰者，因饮食辛辣烧炙煎，重浓褥，及天时郁勃而然也。寒痰者，因冲冒风凉不节之气而然也。风痰者，因感风而发，或因风热怫郁而然也。此皆素抱痰疾者，因风寒气热味而喘咯咳唾，非别有此五种之痰。（《养生主论》）
　　虚实
　　痰有虚实，不可不辨。夫痰则痰矣，皆若有余，又何有虚实之异？盖虚实二字，全以元气为言。凡可攻者，便是实痰；不可攻者，便是虚痰。何为可攻？以其年力犹盛，血气未伤，或以肥甘过度，或以湿热盛行，或风寒外闭皮毛，或逆气内连肝膈，皆能骤至痰饮，但察其形气病气俱属有余者，即实痰也。实痰者何？谓其元气犹实也，此则宜行消伐，但去其痰，无不可也。何为不可攻？则或以形羸气弱，年及中衰者，即虚痰也。或以多病，或以劳倦。或以忧思酒色，致成劳损、非风、卒厥者，亦虚痰也。或脉见细数，脏无阳邪，时为呕恶泄泻、气短声喑等证，但察其形气病气本无有余者，皆虚痰也。虚痰者何？谓其元气已虚也，此则但宜调补，若或攻之，无不危矣。且凡实痰本不多，其来也骤，其去亦速，其病亦易治。何也？以病本不深也。虚痰反甚多，其来则渐，其去则迟，其病亦难治。何也？以病非一日也。是以实痰无足虑，而最可畏者，惟虚痰耳。总之，治痰之法无他，但能使元气日强，则痰必日少。即有微痰，亦自不能为害，而且亦充助胃气。若元气日衰，则水谷津液无非痰耳，随去随生。有能攻之使尽，而且保元气无恙者，吾不信也。故善治痰者，惟能使之不生，方是补天之手。然则治此者，可不辨其虚实，而欲一概攻之，如王隐君所论，内外百病皆生于痰，悉用滚痰丸之类，其亦但知目前而不知日后之害哉。（《景岳》）
　　脉法
　　其脉皆弦微沉滑。（《大成》）沉弦细滑，大小不匀，皆痰气为病。（《医鉴》）病患百药不效，关上脉伏而大者，痰也。（《微义》）痰实上壅，脉伏而实者，宜吐，不可下。既吐而复壅者，不可再吐。（《续易简方脉论》）脉浮当吐。久得脉涩，卒难开也（《纂要》曰：痰饮胶固，脉道阻涩也），必费调理。（《丹溪》）左右关脉大者，膈中有痰也，可吐之。怕吐者，消息下之。（《纲目》）痰凝气滞，关格不通，则其脉固有不动者，有三两路乱动，时有时无者，或尺寸一有一无者，有关脉绝骨（《名医汇粹》引骨作滑）不见者，或时动而大小不常者，有平居之人，忽然而然，有素禀痰病，不时而然者，有僵仆暴中而然者，皆非死脉也。（《养生主论》）（《汇粹》此下有实因乎痰而然句。）
　　证状总说
　　王隐君论云：痰证古今未详，方书虽有五痰诸饮之异，而莫知其为病之源。或头风眩，目运耳鸣，或口眼蠕动，眉棱耳叶俱痒或痛，或四肢游风肿硬而似疼非疼，或为齿颊痒痛，牙齿浮而痛痒不一，或噫气吞酸，心下嘈杂，或痛或哕，或咽嗌不利，咯之不出，咽之不下，其痰似墨，有如破絮、桃胶、蚬肉之状，或心下如停冰铁，心气冷痛，或梦寐奇怪之状，或足腕酸软，腰肾骨节卒痛，或四肢筋骨疼痛难名，并无常所，乃至手麻臂疼，状若风湿，或脊上每日一条如线之寒起者（按：此证原书所无，《纲目》引丹溪有之），或浑身习习如卧芒刺者，或眼粘湿痒口糜舌烂喉痹等证，或绕项结核状若瘰，或胸腹间如有二气交纽，噎塞烦闷，有如烟火上冲，头面烘热，或为失志颠狂，或中风瘫痪，或劳废荏苒之疾，或风毒香港脚，或心下怔忡，如畏人捕（《明医指掌》曰：颠走痴呆不识人），或喘嗽呕吐，或呕冷涎、绿水、黑汁，甚为肺痈、肠毒、便脓、挛跛。盖内外为病百般，皆痰所致，其状不同，难以尽述。盖津液既凝为痰，不复周润三焦，故口燥咽干，大便秘，面如枯骨，毛发焦槁，妇人则因此月水不通，若能逐去败痰，自然服饵有效。余尝用一药，即滚痰丸，以愈诸疾，不可胜数矣，今特相传于世云。（《微义》）（按：《养生主论》原文颇繁糅，故《微义》稍加删订，今亦从之。《微义》更附《脉经》一臂不遂条、《活人书》痰饮类伤寒条，曰：余特叙《脉经》、《活人》二条，以证隐君之说有所本也。但所制滚痰丸一方，难以通治诸痰。）夫痰之源不一，有因痰而生热者，有因热而生痰者，有因气而生者，有因风而生者，有因惊而生者，有积饮而生者，有多食而成者，有因暑而生者（《微义》曰：有因风寒暑湿而得者），有伤冷物而成者，有脾虚而成者，有饮酒而成者。其为病也，惊痰则成心包痛，颠疾；热痰则成烦躁，头风烂眼，燥结怔忡，懊惊眩；风痰成瘫痪，大风眩乱，暗风闷乱；饮痰成胁痛，四肢不举，每日呕吐；食痰成疟痢，口出臭气（《微义》曰：食积痰多成癖块痞满）；暑痰中晕眩冒，黄胆头疼；冷痰骨痹，四肢不举，气刺痛；酒痰饮酒不消，但得酒，次日又吐；脾虚生痰，食不美，反胃呕吐；气痰攻注走刺不定。妇人于惊痰最多，盖因产后交接，月事方行，其惊因虚而入，结成块者，为惊痰，必有一块在腹，发则如身孕，转动跳跃，痛不可忍。（《纲目》引丹）痰涎之为物，随气升降，无处不到。入于心，则迷窍而成癫痫，妄言妄见。入于肺，则塞窍而成咳唾稠粘，喘急背冷。入于肝，则留伏蓄聚，而成胁痛干呕，寒热往来。入于经络，则麻痹疼痛。入于筋骨，则头项胸背腰痛，手足牵引隐痛。（《本草纲目》）但痰症初起，头痛发热，类外感表症；久则潮咳夜重，类内伤阴火；又痰饮流注，肢节疼痛，类风症；但痰症，胸满食减，肌肉如故，脉滑不匀不定为异耳。（《入门》）臂不能动是痰（按：全取《指迷》茯苓丸主证），嘈杂是痰。凡人胸膈一时如火烘炙，似痛非痛，忽然饥甚，北人呼为心刺，此火动其痰也。眩晕是痰，头目眩晕，眼前黑暗，如坐舟车，HTHT欲吐者，痰也。烦躁是痰，凡人似热非热，似寒非寒，似病无病，坐卧不宁，心中焦躁，欲哭欲叫者，痰病也。审其人之虚实，从痰治之立愈。颠狂是痰，凡人忽然发狂，语言错乱，弃衣登高，此痰病也。痰在膈上，使人颠狂或健忘。颠仆是痰，凡人卒然跌倒，不省人事，痰病也，虽气虚治痰为先，中风不语是痰，虽曰中风，亦以治痰为先。（《医统》）百病中多有兼痰者，世所不知也。（《丹溪》）凡奇怪之症，人所不识者，皆当作痰症而治之也。（《济世全书》）（按：《格致余论》有《虚病痰病有似邪祟论》，此龚氏所本。又《锦囊秘》辨怪症多属痰之谬，其说颇确，当参。）
　　外候
　　凡有痰者，眼皮及眼下必有烟灰黑色（按：此亦出《微义》），举目便知，不待切脉。眼黑而颊赤者，热痰也；面大黄色，亦热痰也。外症必烦满膈热，口干思冷，大便秘结，小便赤热，久必生风，或眩晕耳鸣眼花多虚症。治之而用热药，服久必脉大实，发大热而中风，可急下之。眼黑而行步呻吟，举动艰难者，入骨痰也，其症遍体骨节疼痛，眼黑而面带土色。四肢痿痹，屈伸不便者，风湿痰也。眼黑而气短促者，惊风痰也。（《纲目》）
　　痰色
　　（宜吐证。臭痰）王隐君云：论痰清白者为寒，黄而浊者为热。殊不知始则清白，久则黄浊。清白稀薄浮于上，黄浊稠粘凝于下。嗽而易出者，清而白也；咳而不能出，则黄浊结滞者也。若咯唾日久，湿热所郁，上下凝结，皆无清白者也。甚至带血，血败则黑。痰为关格异病，人所不识。又清白者气味淡，日久者渐成恶味，酸辣腥臊焦枯不一。（《微义》）（按：此系节文。《微义》又曰：此以痰之新久厘清浊，可谓得病机之情矣。）宜吐之症，必须看其痰，吐在壁上有光亮者，放心吐之，余则皆忌。光亮者，如蜗牛之涎一样光亮也。但看见光亮者，无论其痰在上中下，此光亮之色，必须俟其痰迹干而分辨之，不可据其湿痰时，而即以为光亮也。（《石宝秘》）病患久虚，内有宿积痰饮，用参、术补之，久乃吐出臭痰或绿色痰者，难治。盖积之既久，而脾胃虚热不运，且有积热，故郁臭耳。急用二陈加枳、术、黄连、竹沥，庶可十全一二。若肺痈吐臭痰脓血，不在此例。（《医通》）
　　中痰
　　（更有痰厥，宜参后涌吐方及《厥》门。）若手足曳，口眼斜，或一边身体不随，或手足身中有一点钓痛，肠鸣多睡，口中多流唾涎，此是中痰也。宜以参苏饮，及控涎丹，或星香饮子，皆效。（《管见良方》）（星香饮子，出《中风》三生饮下。）
　　头痛体痛
　　人知痛生于气血，孰知痰涎流注，亦能缠滞而为痛乎。如头风证，眉棱耳角俱痛，投以风药不效，投以痰药收功。如患眼证，赤肿羞明而痛，与之凉剂弗瘳。与之痰剂获愈。（按：《医碥》举此文曰：二证皆痰壅热上。）如酒家手臂痛重，时或麻痹，二陈汤加片子姜黄，下白丸子、消饮丸、倍术丸辈，每每就安。如斗家胸骨扑伤，刺痛无已，散血之剂罔功，续以自已溲便饮之，须臾吐痰，其痛立止。此皆痰涎作痛之明证也。（《直指》）痰饮流入四肢，令人肩背酸疼，两手软痹，医误以为风，则非其治，宜导痰汤，加木香、姜黄各半钱。（《要诀》）凡人手臂或动不得，或骨节遍身痛，坐卧不宁，此痰入骨也。如忽患手足胸背头项腰膝疼痛不可忍，及连筋骨牵引吊痛，坐卧不安，走易不定，头疼困倦，手足重坠，痹冷脉伏，此乃涎饮顽痰，伏在心胸上下，发为此疾，非风非毒，导痰汤加羌、防、白芷、姜汁、竹沥。（《医通》）
　　结核
　　凡人身上中下有块者，多是痰。问其平日好食何物，吐下后，方用药。（《丹溪》）凡人身中有结核，不痛不红，不作脓者，皆痰注也（按：此丹溪说）。或耳后项门有痰核，以僵蚕、酒大黄、青黛、牛胆南星各等分，炼蜜为丸含化。颈项下结生痰核，以二陈汤加酒大黄、连翘、桔梗、柴胡、栝蒌仁主之。臂生痰核作痛，以二陈汤加连翘、防风、川芎、皂角刺、苍术主之。（《原病集》）凡人身中有块，不痒不痛，或作麻木，名败痰失道，宜随处用药消之。（《医通》）
　　难治证
　　痰成块，咯吐不出，气郁滞者，难治。（《丹溪纂要》）
　　类证
　　更有一种，非痰非饮，时吐白沫，不甚稠粘，此脾虚不能约束津液，故涎沫自出，宜用六君子汤，加益智仁以摄之。（《必读》）
　　治法要领
　　疗痰之法，理气为上，和胃次之。若风若寒，若湿若热，如前数者，亦当推寻所受之因。和胃谓何？涎者脾之液也，脾胃一和，痰涎自散，故治痰多用半夏，盖半夏能利痰故也。（《直指》）子和谓饮无补法，必当去水，故用吐汗下之三法，治人常愈。又论热药治痰之误，固为精切。亦有挟寒挟虚之证，不可不论。夫久痰凝结，胶固不通，状若寒凝，不用温药引导，必有拒格之患。况有风寒外束，痰气内郁者，不用温散，亦何以开郁行滞也。又有血气亏乏之人，痰客中焦，闭塞清道，以致四肢百骸，发为诸病，理宜导去痰滞，必当补泻兼行，又难拘于子和之三法也。夫凡病久淹延，卒不便死者，多因食积痰饮所致。何以然？盖胃气亦赖痰积所养，饮食虽少，胃气卒不便虚故也。亦有治痰用峻利过多，则脾气愈虚，津液不运，痰反易生而愈盛（按：丹溪曰：凡治痰，用利药过多，致脾气虚，则痰反易生而多），法当补脾胃，清中气，则痰自然运下（按：《医统》又曰：治痰用寒凉攻击药过多，而痰不去，此必脾气虚而不营运也，亦须佐以温补），此乃治本之法，世谓医中之王道者，正此类也。（《微义》）愚谓有理气而痰自顺者，治其微也，有逐痰而气方畅者，治其甚也。二者皆治痰之要也，不可偏废者也。但看痰与气，孰轻而孰重，故施治有可急而可缓，故曰逐痰理气，有所先后。（《医统》）痰之涌上焦，结聚胸中，皆由于气。故治痰莫先于治气，治气又莫先于降火，破气清火则痰自消，此则言乎六淫七情怫郁暴积之痰耳。若日积月累，老痰凝结，又当积渐以消释之，更当相其人之阳虚阴虚，助以调补。苟如前法，将见痰未降而气已消，为患不可胜言矣。（《医津一筏》）治痰之法，须要审察气体虚实冷热用药，若以耗气之剂太多，脾肺气虚，痰愈盛矣。世俗不明脉理，类风则治风，见热则退热，疼者则止疼，虚者则补血，卒妄治之，不知漫投以祛风退热止痛补血之剂，则无益反害。故但见痰症与脉明白，投以痰气之药，百无不效。（《士林余业》）夫精液既凝为痰，则不复生血以周润三焦，故口燥咽干，大便秘结，面如枯骨，毛发焦槁，妇人则因此月水不通。若能化去败痰，自然服饵有效。然不得过行燥削，使痰湿既消，津液亦槁，去湿留热，又非其治矣。务使化痰复为津液，犹化盗贼复为良民可也。（《锦囊》）
　　吐下例
　　痰在上者，以瓜蒂散吐之。在下者，以控涎丹利之。虽曰可吐可下，亦要观人之勇怯，察脉之虚实，方可投之。切记不宜痛击暴下，所以初虞世有金虎碧霞之戒者此也。（《妇人良方》）经曰：客者除之，留者去之。谓非其固有而有之害也。如痰涎败浊之物，原非津精气血之类，一旦有之，法当驱逐使之亟去也。苟执痰无补法之说，不审虚实汗下，以寒攻之，则为寒中，以热攻之，则为热中，应下而吐者，则伤其上焦之气，应吐而下者，则伤其下焦之血，旧痰未除，新痰又起矣。如谓痰不可尽除，偏执专补脾胃之说，使痰涎陈腐，占住于肠胃之间，养寇入室，宁非正气之贼邪，非天下之至神，不足以语此。故良工之去痰，在上可吐则吐之，重则瓜蒂散，轻则用丹溪吐法。痰在中下者，可下则下之，重则十枣汤、控涎丹，轻则滚痰丸。设有可吐可下之症，而无可攻之脉，则攻补兼行，不失先后之序可也。（《保命歌括》）
　　痰宜逐除
　　一切气急喘嗽，咯痰吐涎，世人皆知为痰病，方书备载于痰门。又曰治痰必先理气、气顺痰消，于理甚明。盖曰忧思损志，气郁涎凝，气治则痰散也。然而痰因气结，气因痰滞，理气则其如痰何。余故用滚痰丸，逐去滞碍恶物，如用兵讨叛，新民也。况有禀赋痰证者，婴儿出腹，啼声初出，已有痰涎。又有大善知识，忘形忘骸，无思无虑者，顿抱痰疾，此岂唯因气而然乎，故学人不可固执一端而不通。（《养生主论》）按严氏谓气顺则痰自下之说，盖以人之七情郁结，气滞生涎，聚为痰饮，治者能使气道通利，则痰自降下也。然有病患原有痰积，其气因痰而结滞者，岂但理气而痰能自行耶。必先逐去痰结，则滞气自行，岂可专主一说。（《微义》）（按：严氏说本为水饮而发，今《微义》本诸王隐居，主痰涎而言，故列于此。）按痰标也，所以致痰者本也，治病固当求本，然须看痰势缓急。缓则治本固也，若痰势盛急，度难行散，非攻无由去者，虚人可标本并治，补攻兼施。若势甚紧急，则虽虚人亦当先攻后补，如中风之用三生饮控涎丹是也。当此咽喉闭塞之时，不吐去其痰，立即堵塞而死矣。昧者乃畏其虚而不敢用，独不畏其死耶。夫人之虚，莫虚于中风者矣，犹必先攻后补，乃于寻常虚人反畏之耶。《准绳》谓治痰固宜补脾，以复健运之常，使痰自化。然停积既久，如沟渠壅遏，瘀浊臭秽，无所不有，若不疏通，而欲澄治已壅之水而使之清，决无是理。（《医碥》）
　　痰有宜清润
　　痰之本，水也，原于肾；痰之动，湿也，主于脾。古人用二陈汤为治痰通用者，所以实脾燥湿，治其标也。然以之而治湿痰、寒痰、痰饮、痰涎，则固是矣。若夫痰因火上，肺气不清，咳嗽时作，及老痰郁痰，结成粘块，凝滞喉间，吐咯难出，此等之痰，皆因火邪炎上，熏于上焦，肺气被郁，故其津液之随气而升者，为火熏蒸凝浊，郁结而成，岁月积久，根深蒂固，故名老名郁，而其原则火邪也。病在上焦心肺之分，咽喉之间，非中焦脾胃湿痰冷痰痰饮痰涎之比，故汤药难治，亦非半夏、茯苓、苍术、枳壳、南星等药所能治也。惟在开其郁，降其火，清润肺金而消化凝结之痰，缓以治之，庶可效。（《杂着》）（按：原处化痰丸，其方用天门、黄芩、海粉、栝蒌仁、橘红、桔梗、连翘、香附、青黛、芒硝、姜汁丸。今不取。）有阴血不足，阴火上逆，肺受火侮，不得清肃下行，由是津液凝浊，生痰不生血者，此则当以润剂，如门冬、地黄、枸杞子之属滋其阴，使上逆之火，得返其宅而息焉，而痰自清矣。投以二陈，立见其殆。（《准绳》）
　　窠囊之痰治法
　　治痰之法，曰驱曰导曰涤曰化曰涌，曰理脾，曰降火，曰行气，前人之法，不为不详。至于窠囊之痰，如蜂子之穴于房中，如莲实之嵌于蓬内，生长则易，剥落则难，其外窄中宽，任行驱导涤涌之药，徒伤他脏，此实闭拒而不纳耳。夫人身之气，经盛则注于络，络盛则注于经。窠囊之来，始于痰聚胃口，呕时数动胃气，胃气动则半从上出于喉，半从内入于络。胃之络贯膈者也，其气奔上之急，则冲透膈膜，而痰得以居之。痰入既久，则阻碍气道，而气之奔入者，复结一囊也。然痰饮结聚于膈膜而成窠囊，清气入之，浑然不觉，每随浊气而动，乃至寒之亦发，热之亦发，伤酒伤食亦发，动怒动欲亦发，总由动其浊气，浊气随火而升转，使清气逼处不安也。故治窠囊之痰甚难，必先凝神入气，以静自调，薄滋味以去胃中之痰，使胃经之气，不急奔于络，转虚其胃，以听络中之气，返还于胃，逐渐以药开导其囊而涤去其痰，则自愈矣。（《医通》）（按：此说本出《寓意草》，而张氏颇加删正。）
　　治痰诸药
　　痰在胁下，非白芥子不能达。痰在皮里膜外，非姜汁、竹沥不能导达。痰在四肢，非竹沥不开。痰结核在咽喉中，燥不能出入，用化痰药，加咸药软坚之味，栝蒌仁、杏仁、海石、桔梗、连翘，少佐朴硝，以姜汁、蜜和丸，噙服之。海粉即海石，热痰能降，湿痰能燥，结痰能软，顽痰能消，可入丸子、末子，不可入煎药。枳实泻痰，能冲墙壁。天花粉，大能降膈上热痰。薤汁，治血滞不行，中焦有饮，自然汁冷吃两三银盏，必胸中烦躁不宁，而后愈。（《丹溪》）
　　药禁
　　今定药禁一十条：阴虚枯燥，妄用二陈。阳虚多汗，妄用青龙。心虚神怯，妄用辛散。肺虚无气，妄用苦泻。肝虚气刺，妄用龙荟。脾虚浮肿，妄用滚痰。胃虚津竭，妄用香燥，脏腑易动，妄行涌泄。本非坚积，妄行峻攻。血气虚羸，妄行针灸。（《法律》）凡热痰乘风火上入，目暗耳鸣，多似虚证，误行温补，转锢其痰，永无出路，医之罪也。凡痰饮随食并出，不开幽门，徒温其胃，束手无策，迁延误人，医之罪也。凡遇肾虚水泛，痰涌气高喘急之证，不补其下，反清其上，必致气脱而死，医之罪也。（同上）
　　消痰诸方
　　导痰汤，治一切痰厥，头目旋运，或痰饮留积不散，胸膈痞塞，胁肋胀满，头痛吐逆，喘急痰嗽，涕唾稠粘，坐卧不安，饮食不思。半夏（汤泡七次四两）天南星（炮去皮）橘红枳实（去穣麸炒）赤茯苓（去皮各一两）甘草（炙半两）上咀，每服四钱，水二盏，生姜十片，煎至八分，去滓温服食后。（《济生》）（按：此二陈汤药方。）《修月鲁般经后录》清气化痰丸，治痰实，胸膈不利，头目不清，于本方加黄连、栝蒌仁、黄芩、杏仁为末，水糊为丸。《经验秘方》加味导痰汤，治反胃呕吐，于本方去甘草，加桔梗、沉香、木香。治气不顺，停痰上攻头疼。二陈汤（气实脉盛者温胆汤）加沉香木香天南星（生各少许）上姜钱五片，热煎服。（《澹寮》引《增品易简方》）二陈汤吞白丸子，治痰饮一证，眉心眉梁骨痛，状如头风。（《直指》）二陈汤，加苍术、片子姜黄、制枳壳各少许，治酒面积毒，酿热生痰，攻眼肿痛。（同上）参苏饮，因痰饮发热，但连日频进此药，以热退为期，不可便止。虽有前胡、干葛，但能解散肌热，枳壳、橘红辈，自能宽中快膈，不致伤脾，（《易简》）（按，参苏饮方，既录于《伤寒广要》中。）化痰丸天络丝，即丝瓜也，烧存性为细末，枣肉为丸，如弹子大，每服一丸，好酒下，化痰立效。（《摄生众妙方》）
　　和胃诸方
　　平胃丸，治痰。（章运使浩方）平胃散（四两）半夏（姜制为末四两）上和调，用好枣一百枚，灯草一小把，水一大碗，同煮候枣烂，去灯心，枣子去皮核，取肉为丸，如梧桐子大，每服五十丸，空心姜汤下，熟水亦得。（《魏氏》）顺气消食化痰丸。制半夏胆南星（各一斤）神曲（炒）杏仁（去皮尖）陈皮（去白）萝卜子（生用）葛根山楂肉（炒）青皮（去穣炒）苏子（沉水者）香附（制）麦芽（各一两）饮食生痰，胸膈膨闷者，此方主之。（《医方考》）枳缩二陈汤，治涎在心膈上攻，走腰背，呕哕大痛。枳实（麸炒）砂仁半夏（姜制炒）陈皮香附（各一两）木香草豆蔻干姜（炒各五分）浓朴（姜汁炒）茴香（酒炒）玄胡索（各八分）甘草（三分）上剂姜三片煎，入竹沥磨木香同服。（《回春》）
　　温散诸方
　　（伤寒不眠治验，怪症昏愦治验。）范汪旋复花汤，主胸膈痰结，唾如胶，不下食者方。乌头（五枚去皮熬）旋复花细辛前胡甘草（炙）茯苓（各二两）半夏（一两洗）生姜（八两）桂心（四两）上九味切，以水九升，煮取三升，分为三服。（《外台》）（按此方先教谕代乌头以附子，更见其效。）彩帛铺刘员外，患伤寒六七日，昼夜不得眠，方眠即起，方起即倒，未尝少息，看待厌倦，召孙。孙曰：若言是气，必喘作；今无此症，非气也。时复身上冷汗出，尺寸脉皆沉，关中亦沉，重诊之鼓击于指下，此痰积寒聚于胸中也。遂用陈皮、半夏、干姜三物各一两为饮，姜半两捶碎，以水两碗，煎七分去渣，分二服。服药经时遂睡，经一昼夜不醒，既觉下痰一块，如鸡子大，其疾遂愈。凡痰症皆有冷汗，其症明矣。（《纲目》引孙）二生汤，专治痰。附子（生去皮脐）半夏（生用）上等分咀，每服四钱，水二盏，生姜十片，煎至七分，去滓温服空心，入少木香煎尤佳。（《济生》）（当与《水饮》半夏汤相参。）甲辰年，四都陈妇，患一怪症，潮烦迷闷，眼直，昏愦如尸，不省人事，更数医不效，请予治之。诊其脉若平人，然不浮不沉，不虚不实，不数不迟，凝然在中。予曰：此症不死，但寒痰在胸，非热药不能开。用附子理中汤加砂仁，数帖而愈。后至庚戌年，旧疾复发，以原方服之即愈。（《医彀》）半硫丸，下痰。半夏（三两）硫黄（二两）上为细末，生姜面糊和丸，梧桐子大，每服三十丸，饮下，不以时。（《鸡峰》）急救痰晕方。生姜自然汁半小酒杯，好蜂蜜一二匙，服时入盐少许，再入白滚汤，共一处和匀灌之。（《危症简便》）
　　清凉诸方
　　（郁怒兼邪治验）龙胆丸，解暴热，化痰（馆本作涎），凉膈，清头目。草龙胆白矾（四两，案：馆本云：烧沸定，各四两。）天南星半夏（各二两半，水浸切作片，用浆水、雪水各半，同煮三五沸，焙干。）上为末，面糊为丸，梧桐子大，每服三十丸，腊茶清下，食后临卧服。面糊须极稀，如浓浆可也。应痰壅膈热，头目昏重，服之顿清。（《苏沈》）《和剂》辰砂化痰丸，治风化痰，止咳嗽，除烦闷，于本方去龙胆，加辰砂。栝蒌枳实汤，治痰结咯吐不出，胸膈作痛，不能转侧，或痰结胸膈满闷，作寒热，气急，并痰迷心窍，不能言语者，并治之。栝蒌枳实桔梗茯苓贝母陈皮片芩山栀（各一两）当归（六分）砂仁木香（各五分）甘草（三分）上剂生姜煎，入竹沥、姜汁少许同服。痰迷心窍，不能言语，加石菖蒲，去木香。气喘，加桑白皮、苏子。外用姜渣揉擦痛处。（《回春》）《寿世》开结化痰汤（主治同），于本方去当归、砂仁、竹沥，加半夏、黄连、苏子、桑皮、朴硝、杏仁，入姜汁磨木香服。丘祖山，年及三旬，经营生理，饮食失节，劳烦郁怒，兼遇风邪，服药表散，卧病伏枕，复因恚怒，咽喉窒塞，手足厥冷，戴眼直视，口不能言，随服姜汤，痰堕声出而苏，六七日来，吐痰约有数十碗。他医投药不应，延予诊之，六脉洪滑而数，咽膈胸腹热如汤火，口干烦渴，夜不成寐。投以温胆汤，加黄连、麦冬、滑石、石膏，二剂而痰减热除，诸症脱然。（《一万社草》）遂痰丸（李九河方）。紫海蛤如鸡子大者一斤，火红淬入童便内，如此三次为末，却用鲜栝蒌拌蛤粉，捣千百杵，乃匀稀稠得宜，作成饼子，将麻绳穿，悬当风处吹干，为末，四两。牛胆南星（二两）半夏（四两用姜汁及水沓油煮过一两）青黛黄连（二两）陈皮（去白二两）木香（五钱）大黄（五两酒拌九蒸九晒）上为末，姜汁竹沥丸，如绿豆大，每服三四十丸，姜汤下。上方治痰，看病虚实选用，皆奇方也。（《医学汇函》）（按：方名遂字，盖坠或逐讹。）清气化痰丸。陈皮（去白）杏仁（去皮尖）枳实（麸炒）黄芩（酒炒）栝蒌仁（去油）茯苓（各一两）胆南星制半夏（各一两半）姜汁为丸此痰火通用之方也。（《医方考》）（更有一方，见导痰汤下。）清湿化痰汤，治遍身四肢骨节走注疼痛，牵引胸背，亦作寒热，喘咳烦闷，或作肿块，痛难转侧，或四肢麻痹不仁，或背心一点如冰冷，脉来沉滑，乃是湿痰流注经络，关节不利故也。南星半夏陈皮茯苓苍术羌活酒芩白芷白芥子甘草上锉，水煎，入竹沥、姜汁，磨木香温服。（《济世全书》）
　　涌吐方法
　　（宜与脉法及吐下例参，更宜与《厥》门参，痰厥、呕吐、食青梅胸痛、气厥治验）顽痰满胸，上脘填塞，其高者因而越之，法当从权取吐。或者津液不守，所以痰多，吐甚痰脱，则精竭而毙矣。（《直指》）撩膈散，主心上结痰饮实，寒冷心闷方。瓜丁（二十八枚）赤小豆（二七枚）人参甘草（各一分）上四味治下筛，酒服方寸匕，日二。亦治诸黄。（《千金》）风涎暴作，气塞倒卧，用瓜蒂为末，每用一二钱，腻粉一钱匕，以水半合调灌，良久涎自出。不出，含砂糖一块，下咽即涎出也。（《本草衍义》）一人病痰厥不知人，牙关紧急，诸药不能下，候死而已。戴人见之，问侍病者，口中曾有涎否。曰有。戴人先以防风、藜芦煎汤，调瓜蒂末灌之，口中不能下，乃取长蛤甲磨去刃，以纸裹其尖，灌入右鼻窍中，然下咽有声，后灌其左窍亦然。戴人曰：可治矣。良久涎不出，遂以砒石一钱，又投之鼻中，忽偃然仰面，似觉有痛，斯须吐哕，吐胶涎数升，颇腥。砒石寻常勿用，以其病大，非如此莫能动。然无瓜蒂，亦不可便用，宜消息之。（《十形三疗》）李士材治秦景明，素有痰饮，每岁必四五发，发即呕吐不能食，此病久结成窠囊，非大涌之弗愈也。须先进补中益气，十日后以瓜蒂散频投，涌如赤豆沙者数升，已而复得水晶色者升许，如是者七补之，七涌之，百日而窠囊始尽，专服六君子八味丸，经年不辍。（《医通》）治胸中多痰，头痛不欲食，及饮酒则瘀阻痰方。矾石一两，水二升，煮取一升，内蜜半合，顿服。须臾未吐，饮少热汤。（《肘后》）治痰晕，明矾火过，为末，姜汤调下，吐之即愈。（《众妙方》）（按：《程星海医案》一商中痰，不省人事而脉不绝，用此方。曰：矾性咸，咸能软坚，所以能化顽痰也。）吐痰丹，善吐顽痰，起死回生，牙关开后，即宜进此。生雄黄（一钱）生胆矾（一钱）生滑石（一钱）共为细末，大人五分，小儿三分，白汤调下，一时即吐顽痰。（《危症简便》）治暴患痰厥，不省人事者，用生麻油一盏，灌入喉中，须臾逐出风痰，立省。（《澹寮》）虞恒德治一妇，因多食青梅得痰病，日间胸膈痛如刀锥，至晚胸中痛止而膝KT大痛，此痰饮随气升降故也。服丁、沉、姜、桂、乌、附诸药皆不效，乃以莱菔子研汁与半碗，吐痰半升，至夜痛尤甚而厥，此引动其猖狂之势耳。次日用参芦一两，逆流水煎服，不吐。又次日苦参煎汤服，亦不吐。又与附子尖、桔梗芦，皆不吐。后一日清晨用藜芦末一钱，麝香少许，酸浆水调服，始得大吐稠痰升许，其痛如失，调理脾胃而安。（《医通》）（按：此系《正传》节文。）昔刘子正妻，病气厥，笑哭不常，人以为鬼祟所凭，后遇儒医倪惟德，诊其左右手曰：脉俱沉，胃脘必有所积，有所积必作疼。遂以二陈汤导之，吐痰升许，病果愈。（《续医说》）今定吐禁一十二条：眩冒昏晕，不可吐。气高气浅，不可吐。积劳未息，不可吐。病后新虚，不可吐。脉道微弱，不可吐。病势险急，不可吐。阳虚多汗，不可吐。素惯失血，不可吐。风雨晦冥，不可吐。冬气闭藏，不可吐。多疑少决，不可吐。吐后犯戒，不可吐。（《法律》）
　　泻下诸方
　　（寒热似疟、病热暮甚、粒米不进治验）治膈上有痰，川芎丸。川芎（二两细锉慢火熬熟）川大黄（二两蒸令极熟）上件焙干为末，用不蛀皂角五七梃，温水揉尽，绢滤去滓，瓦器中熬成膏，和前二味为丸，如绿豆大，每服十五丸，生姜汤下。小儿三丸。（《本事续集》）（《杨氏》芎黄丸，无皂角，出《大便不通》中。）治痰茯苓丸，本治臂痛，具《指迷方》中（按：原文此详载臂痛证候，今录入彼门中，宜参），用以治痰，无不效者。茯苓（一两）枳壳（麸炒去穣半两）半夏（二两）风化朴硝（一分）上四味为细末，生姜自然汁煮糊为丸，如梧桐子大，每服三十丸，生姜汤下。（《是斋》）控涎丹，凡人忽患胸背手脚颈项腰胯隐痛不可忍，连筋骨，牵引钓痛，坐卧不宁，时时走易不定。俗医不晓，谓之走注，便用风药及针灸，皆无益，又疑是风毒结聚，欲为痈疽，乱以药贴，亦非也。此乃是痰涎伏在心膈上下，变为此疾。或令人头痛不可举，或神意昏倦多睡，或饮食无味，痰唾稠粘，夜间喉中如锯声，多流睡涎，手脚重冷痹，气脉不通，误认为瘫痪，亦非也。凡有此疾，但以是药，不过数服，其疾如失。甘遂（去心）紫大戟（去皮）白芥子（真者各等分）上为末，煮糊丸，如梧子大，晒干，食后临卧，淡姜汤或熟水下五七丸至十丸。如疾猛气实，加丸数不妨，其效如神。（《三因》）（按：此方本出《圣济•风走注疼痛》门中，名趁痛丸，当参。）三花神丸，痰饮变生诸病，风热郁燥，支体麻痹，走注疼痛，痰嗽，气血壅滞，不得宣通，人壮气实者，此方主之。（《医方考》）（方见《水气》中）滚痰丸方诗括曰：甑里翻身甲挂金（药性无毒，利痰顺气，荡涤腹中寒热，走而不守。有孕者不可单服），于今头戴草堂深（药性微寒，利痰清肺，除热安胎神妙，阳明引经之药也），相逢二八求斤正，硝青礞倍若沉，十七两中令半两，水丸桐子意常斟，千般怪证如神效，水泻双身却不任。大抵服药，必须临睡就床，用熟水一口许，只送过咽，即便仰卧，令药在咽膈间，徐徐而下。（《养生主论》）滚痰丸大黄（酒蒸）黄芩（净各八两）青礞石（硝一两，《医林集要》青礞石一两半，焰硝两半，砂锅内如金色，净一两研细。又《入门》礞石、焰硝各一两，同入砂罐内盖之，铁线缚定，盐泥固济晒干，火红，候冷取出，同前药为末。）沉香（五钱）每服五六十丸，量虚实加减服，茶清、温水任下，临卧食后服。（《袖珍》）《正传》治湿热食积成窠囊老痰曰：夫滚痰丸，止可投之于形气壮实，痰积胶固为病者。若气体虚弱之人，决不可轻用也。《准绳》加百药煎（与礞石、沉香各五钱），曰：此丸得百药煎，乃能收敛周身顽涎聚于一处，然后利下，甚有奇效。曰倍若沉者，言五倍子与沉香，非礞倍于沉之谓也。一老，年七十，因抑郁成病，气滞痰凝，胁有积块，尝作寒热，医者与病者俱不知也，以疟治之，又以虚治之，凡十月服药六七十剂，不效，又以疟求方于予，予以久疟方与之，亦不效，亲就予诊脉。予细察其脉，详问其症，谓之曰：此乃郁火郁痰，凝滞胸膈，积成痞块，因作寒热，似疟而非疟也。以开郁清热化痰行气药与之，服数剂后，忽然胁腹大痛，其子急求救于予。予知其痰热积滞已久，服此开导之药，发动其病根，是以作痛。又询其大便久秘，知其必大利而后痛可除也。以牵牛大黄丸五钱与之，令用熟水，分二次服，已服而大便不行。又以牵牛大黄丸四钱与之服，仍不行。因以炼蜜滚痰丸一两与之，令分三次服，大利数次，腹痛立止，积滞俱除，痞块亦消，久病顿愈矣，此乃因药发病，胁腹大痛，遂不得已而峻行，用峻行而痼疾除于一旦，是亦一奇也。又牵牛、滚痰二丸，每服二钱以上，无不即利者，此老一旦服二两而后大利，又一奇也。然此老得此病，其犯必死者二：当其痰热凝结胸胁，若不得对症之剂，逾年必郁闭而死，及其胁腹大痛，若不得峻下之剂，三日必痛苦而死。犯此二死，乃得回生，此老亦大幸矣哉。（《奇效医述》）小儿医陈日新，形体羸，尝日病热，至暮尤甚。医以阴虚治，或以痨瘵治，荏苒半载，病势转危。日新谓其父曰：欲得大黄通利大肠，为之一快，虽死无憾。其父从之，遂以导痰汤入硝黄煎服，自辰至申，下结粪一块，如核桃许。抉开视之，乃上元看灯时所食粉饵，因痰裹在外，不能化，由是致热，日渐销铄耳。向使日新不自知医，则终为泉下人矣，谁谓刘张之法无补于世哉。（《类按》）谏议姜公（讳性，巴陵人），素患痰证甚奇，每发时，即粒米匙羹不能进，重则四五旬，轻则二三旬，六脉多沉滑，往虽用消痰通膈之药，然不甚效。戊午春，予过岳阳，适遇公病发，胸膈胀闷，间作水声。用二陈汤去甘草，加南星、枳实、黄芩、萝卜子、香附，再加槟榔、浓朴、白芥子、苍术，亦未效，饮食亦不进。至十二日，肾囊与脚俱肿，渐上至腰，大便秘结，脉则间有歇至，非所忌也。欲得一透关通秘之药未获，因思此属膏痼之痰，非缓药能瘳，古云快剂攻疾，有病则病受之，真气何伤。用甘遂直达行水之药为君，佐以木香、麝香通窍以顺气。公病时，即末药，胃亦不能纳。将上三味共约五分，浸酒徐服，随觉胸膈有响声，次日增至八分，遂下弹子粪一碗许，并水数碗而膈通。人咸谓虚极有用人参五分，入调脾养血药者，服五六剂，反觉胀闷，大便复闭。予曰：此痰初行时，不宜即补，又非调脾养血所宜，脾药多塞，血药多湿故也。当以开胃气为主，候胃气开，能进饮食，方可议补。先用猪胆汁入醋数匙，导通大便，再用陈皮、半夏、茯苓、香附、砂仁、白豆蔻、木香开胃，再加丁香、干姜，饮食渐进，再后用人参、附子、肉桂、茯苓、砂仁、牛膝、陈皮、泽泻、车前子，人参初用一钱，后用一钱五分，服二三十剂，足冷及肾囊下部浮肿俱消而愈。（《程星海医按》）神仙坠痰丸，治痰壅胸痞气凑，此药下痰。（《史府判验》）黑牵牛（一斤取头末四两）皂角（无虫蛀者去皮弦酥炙黄色去子净，一两六钱）生白矾（一两二钱）上为细末，清水为丸，如梧桐子大，每服三五十丸，渐加至百丸，空心温酒送下。看病轻重，五日、十日一服。病轻者半月、一月一服，久服永无瘫痪之疾。（《瑞竹堂方》）（按：此方本于王氏《博济》利膈丸，彼无白矾，见本草。）丹溪坠痰丸，于本方加枳实、朴消、枳壳，用萝卜汁丸。痰饮宿水，桃花散，收桃花阴干为末，温酒服一合取利。觉虚，食少粥，不似转下药也。（《本草纲目》）（按：此方本出崔氏，既见《香港脚》中。）乌巴丸，治胸膈间久年顽痰为害，积成痰气，面目青白色无时，浮肿，全不进食，遍身疼痛，夜间上壅，不得睡卧，寒热往来，手足疼痛，不能转侧。用南星、半夏、黑、灵砂，不计服数，坠之则不下，取之则不出。此是痰母坚滞，宜服此药，须臾利下顽痰如鱼冻。如未利，再服，决然洞利，可除终身之疾。大乌梅（取肉三两）巴豆（五枚去壳皮膜）上用水二碗，于瓦石器内，将乌梅慢火煮烂，候水稍干，入巴豆在内，将竹篦搅干，直使如干糊方住火，摊冷研烂，就丸如绿豆大，每服七丸、九丸、十五丸、二十一丸，不拘时，用生姜汤送下。（《奇效》）
　　镇坠诸方
　　养正丹，治肾虚，气不归元，痰涎上壅，亦治寒痰，每服二十丸，用降气汤送下。（《直指》）灵砂，治上盛下虚，痰涎壅塞。此药最能镇坠，升降阴阳，安和五脏，扶助元气。（主治据《大成》录）水银（一斤）硫黄（四两）上二味，用新铁铫炒成砂子，或有烟焰，即以醋洒，候研细，入水火鼎，醋调赤石脂封口，铁线扎缚晒干，盐泥固济，用炭二十斤。如鼎子裂，笔蘸赤石脂频抹其处，火尽为度。经宿取出，研为细末，糯米糊为丸，如麻子大，每服三粒，空心枣汤、米饮、井花水、人参汤任下。量病轻重，增至五、七粒。（《和剂》）
　　灸法
　　痰涎等证，不一而足，惟劳瘵有痰为难治。最宜灸膏肓穴，壮数既多，当有所下，砻砻然如流水之状，盖痰下也，余当随证治之。（《资生经》）
　　食忌
　　胡椒、干姜、辛辣、烧炙、煎、性热等物，发痰助壅。合锅热面，大发风痰，必须过水离汤，还汁令热，食之无毒。芋头、山药、鱼腥、油腻、粘滑等物，惹痰，不利肠胃。熟鸡鸭蛋、熟栗子，但是酥腻之物，滞膈闭气生痰。素有痰者，宜食清凉果木，饱上多食无妨。暴感风寒痰病者，皆宜禁之。（《养生主论》）
　　内因类
　　水气
　　水气之治，古方概用泻药而不及补法，自宋南渡后，创立扶脾之剂，迄至明清诸家，无一不主于调补者。顾古今时异，人之禀受有强弱之不同，非古人之略于补，而后人之嫌于泻也。虽然，今世虚肿固多，而实肿亦间有之，医者随证施治，不必株守一格，庶几乎其可矣。
　　病起于脾肾
　　肾者主水，脾胃俱主土，土性克水。脾与胃合，相为表里，胃为水谷之海。今胃虚不能传化水气，使水气渗泄经络，浸渍腑脏。脾得水湿之气加之则病，脾病则不能制水，故水气独归于肾，三焦不泻，经脉闭塞，故水气溢于皮肤而令肿也。（《病源论》）水病者，由肾脾俱虚故也。肾虚不能宣通水气，脾虚又不能制水，故水气盈溢，渗泄皮肤，流遍四肢，所以通身肿也。令人上气体重，小便黄涩，按之随手而起是也。（同上）水肿为病，皆由真阳缺少，劳伤脾胃，脾胃既寒，积寒化水。盖脾者土也，肾者水也，肾能摄水，脾能舍水。肾水不流，脾舍堙塞，是以上为喘呼咳嗽，下为足膝肿，面浮腹胀，小便不利，外肾或肿，甚则肌肉崩溃，足胫流水，多致不救。（《济生》）肾者胃之关，不惟因肾气不化而后闭，其胃之病者而关亦自闭矣。其水不待肾水而生，所饮之水亦自聚矣。盖胃主中焦，为水谷之海，胃气和，则升降出纳之气行，水谷各从其道而输泄也。胃气不和，则出纳之关皆不利，故水谷之津液，皆积聚而变水也。（《准绳》）虚人气胀者，脾虚不能运气也。虚人水肿者，土虚不能制水也。水虽制于脾，实则统于肾，肾本水脏，而元阳寓焉。命门火衰，既不能自制阴寒，又不能温养脾土，则阴不从阳，而精化为水，故水肿之证多属火衰也。（《必读》）（按：《医学管见》曰：水肿之证，盖水盛而火不能化也。火衰而不能化水，故水之入于脾胃者，皆渗入血脉骨肉，血亦化水，肉发肿胀，皆自然之理也。此李氏所本。又水肿多属阳虚，景岳有说，录在《胀满》气证水证条，宜参。）
　　所因多种
　　（虚实之别）卒肿满，身面皆洪大。凡此满，或者虚气，或者风冷气，或者水饮气。（《肘后》）人中百病难疗者，莫过于水也。水者肾之制也，肾者人之本也。肾气壮则水还于海，肾气虚则水散于皮。又三焦壅塞，荣卫闭格，血气不从，虚实交变，水随气流，故为水病。有肿于头目者（按：目疑面讹），有肿于腰脚者，有肿于四肢者，有肿于双目者，有因嗽而发者，有因劳而生者，有因凝滞而起者，有因虚乏而成者，有因五脏而出者，有因六腑而来者，类目多种而状各不同。所以难治者，由此百状，人难晓达；纵晓其端，则又苦人以骄恣，不循理法，触冒禁忌，不能备矣。（《中藏经》）膜外气者，或谓之水病，起于他疾，不可常定。或因患疟，或因积劳，或因肾脏中风，或因肺腑伤冷，或因隔上气，或因冲热远行，或因酒肉中所得。始于肺，终于肾。或因咳嗽，或多涕唾，或因蓄聚冷气，壅塞不散，遂使肺脏热气攻心，五脏冷气下化为水，流入膀胱，在大肠膜外。所以切脉不能知，针灸不能及。盖人肾为命本，不可虚也，本固即叶茂，本虚即易枯，况四时衰旺，皆乘肾脏之气，肾损即五脏皆衰，是致胃闭而脾不磨，气结而小便涩。（《圣济》引徒都子膜外气方）（按：徒都子大意，谓肺受寒邪，传之于肾，肾气虚弱，脾土又衰，不能制水。然语意不确，姑举于此。）此病多从久患气急不瘥，或从消渴，或从黄胆，或从支饮，或从虚损大病瘥后，失于时治，或因产后，或因香港脚肿满，或因久患癖瘕，久经利下，或因饮水不即消，三焦决漏，小便不利，变成此疾。（《鸡峰》）（按：或从虚损大病数语，本于《肘后》，宜参后证候总说。）凡诸实证，或六淫外客，或饮食内伤，阳邪急速，其至必暴，每成于数日之间。若是虚证，或情志多劳，或酒色过度，日积月累，其来有渐，每成于经月之后。然治实颇易，理虚恒难。（《必读》）肿者肌肉之肿也，胀者腹中之胀也，盖肿属脾而胀属肝，肿轻而胀重也。如单胀而不肿，则肝邪横行，木专克土，虫斯成矣，不易治也；惟肿胀兼有之，则阳气犹行，十可救五，但在分类而酌处之。予以肿胀之证，治在中宫，故有痰裹食积，以致清气不升，浊气不降而成之者；有痰裹污血，以致荣卫不从，逆于肉里而成之者；有湿热相生，隧道阻塞而成之者；有燥热冲击，秘结不行而成之者。此四者，皆有余之证也。有服寒凉太过，饮食频伤，以致中气虚衰，郁遏不运而成之者；有痢疾之后（《医方集解》作大病后），正气衰惫，邪热不息，以致通身浮肿肉硬而成之者；又有始则为气，终则为水，小便不利，水液游行，脾莫能制而为水肿者。此三者，皆不足之证也。故有余者清之消之降之，不足者补之益之，毋混治也。大抵此证初起易治，以正未虚而邪未旺也；久遂难痊，以邪已炽而正已衰也。（《苍生司命》）
　　脉法
　　水病脉洪大者可治，微细者不可治。水病胀闭，其脉浮大软者生，沉细虚小者死。水病腹大如鼓，脉实者生，虚者死。（《脉经》）大要看尺脉，肿盛而尺脉如丝，或洪浮按之无根者，皆不可下，此死脉也。（《朱氏》）
　　证候总说
　　水病之初，先目上肿起，如老蚕色，侠颈脉动，股里冷，胫中满，按之没指，腹内转侧有节声，此其候也。不即治，须臾身体稍肿，肚尽胀，按之随手起，则病已成，犹可为治。此皆从虚损大病，或下痢后，妇人产后，饮水不即消，三焦受病，小便不利，乃相结，渐渐生聚，遂流诸经络故也。（《肘后》）轻重之候，在大小便耳。若小便不通，则气壅，攻击腹内，冲出膜外，化而为水，使人手足头面浮肿。若大小便微涩则微肿，极涩则极肿，大小便俱不通，三日即遍身洪肿，至重则阴亦肿。夫阴肿有二：有肿而小便自出者，有肿而小便出涩者。又有茎头连小腹脐皆肿者，此并为死候，宜速治之。若患此疾，肿亦不常定，或先手足面目浮肿，或先腰肋微肿，或先手足小肿。其候或消或甚，三五日稍愈，或三五日再发，亦以小便通涩为候，积渐变成洪肿。妇人得之，与此略同。凡患此疾，令人腹胀烦闷，胸间气急。此由肺胀甚，即喘如牛吼，坐卧行立不得，或中夜后气攻胸心，重者一年、二年方死，有一月、两月死者。若将息失度，误食毒物，一日、五日即甚也。（《圣济》引徒都子）项颈脉动，睡起眼浮，下如蚕卧，足胫肿，股间冷，身重倦行，行即喘急，面有时而白及光泽，准头黑，肠间沥沥如水鸣，鼻尖常冷，小便赤涩，虽频数，绝微细，大便燥结，卧即哽气，或喉中如水鸡声，腹胁满闷，咳嗽不止，凡此皆水证也，不可尽纪。（《鸡峰》）
　　阴阳
　　经曰：治水之法，腰以上肿宜发汗，腰以下肿宜利小便。此至当之论，然肿满最慎于下，当辨其阴阳。阴水为病，脉来沉迟，色多青白，不烦不渴，小便涩少而清，大腑多泄，此阴水也，则宜用以温暖之剂，如实脾散、复元丹是也。阳水为病，脉来沉数，色多黄赤，或烦或渴，小便赤涩，大腑多闭，此阳水也，则宜用清平之药，如疏凿饮子、鸭头丸是也。（《济生》）（鸭头丸用甜葶苈、猪苓、汉防己，绿头鸭血为丸。）阳水多外，因涉水冒雨，或兼风寒暑气而见阳证；阴水多内，因饮水及茶酒过多，或饥饱劳役房欲而见阴证。阳水先肿上体，肩背手膊，手三阳经；阴水先肿下体，腰腹胫跗，足三阴经。（《入门》）大都阳证多热，热证多实；阴证多寒，寒证多虚。先滞于内而后及于外者，多实；先肿于表而渐及于内，或外虽胀而内不胀者，多虚。小便红赤，大便秘结者，多实；小便清白，大便稀溏者，多虚。脉滑有力者，多实；弦浮微细者，多虚。形色红黄，气息粗长者，多实；形容憔悴，声音短促者，多虚。年青少壮，气道壅滞者，多实；中年积劳，神疲气怯者，多虚。虚实之治，反如冰炭，若误用之，必致害矣。（《景岳》）（按：此条原出其《胀满》中，《必读》举之《水肿》门，今从之。）
　　风水
　　风水病者，由脾肾气虚弱所为也。肾劳则虚，虚则汗出，汗出逢风，风气内入，还客于肾，脾虚又不能制于水，故水散溢皮肤，又与风湿相搏，故云风水也。令人身浮肿，如裹水之状，颈脉动，时咳，按肿上，凹而不起也，骨节疼痛而恶风是也。脉浮大者，名曰风水也。（《病源论》）有儿十五岁，病身体肿，脉浮数，大便自利，米谷不化，此成风水病，以越婢加术汤主之。五苓散亦可兼服，然止治风水，不及此。（《鸡峰》）凡外感毒风，邪留肤腠，则亦能忽然浮肿，如东垣所谓八益之邪，自外而入者是也。然其来必速，其证则必有脉紧及头疼骨痛等证，方是外感之候，先宜解散其邪。（《景岳》）
　　皮水
　　肺主于皮毛，肾主于水，肾虚则水妄行，流溢于皮肤，故令身体面目悉肿，按之没指而无汗也。腹如故而不满，亦不渴，四肢重而不恶风是也。脉浮者，名曰皮水也。（《病源论》）夫水之病，皆由肾虚所为，肾虚则水流散经络，始溢皮毛。今此毛水者，乃肺家停积之水，流溢于外。肺主皮毛，故余经未伤，皮毛先伤，因名毛水也。（同上）
　　大腹水肿
　　夫水肿病者，皆由荣卫痞涩，肾脾虚弱所为。而大腹水肿者，或因大病之后，或积虚劳损，或新热食竟，入于水。自渍及浴，令水气不散，流溢肠外，三焦闭塞，小便不通，水气结聚于内，乃腹大面肿。故四肢小，阴下湿，手足逆冷，腰痛上气，咳嗽烦疼，故云大腹水肿。（《病源论》）（按此即正水证，仍列于斯。）
　　石水
　　肾主水，肾虚则水气妄行，不根据经络，停聚结在脐间，小腹肿大如石，故云石水。其候引胁下胀痛而不喘是也。脉沉者名曰石水，尺脉微大亦为石水。肿起脐下至小腹，垂垂然上至胃脘，则死不治。（《病源论》）若腹胀如鼓，按之坚硬，腹中时痛，始起于目下微肿，时喘，小便不利，四肢瘦削，其脉自沉，大便利则逆，谓之石水。绕脐坚硬，腹不痛者，谓之鼓气。（《鸡峰》）代州钱防御，命孙兆诊之，脉得沉紧数，六至以上，外证目下肿，鼻准亦肿，唇色紫，自心以下，腹大肿胀，外阴器肿胀如升，按之如石坚，举动即喘，咳逆痰涎，口苦干渴。云得病已及两月，医者皆云下虚风气，近曾脐下着灸，三里亦灸之。兆告曰：病名石水，主治不对，故不愈。仲景曰：腰下及腹肿者，皆利其小便。又曰：腹满口舌干燥，此腹中有水也，方以防己葶苈椒目大黄丸主之。遂与服三丸，日三，少觉胸腹快。遂与《圣惠方》治十水葶苈散，初服三钱，以葱浆水酒下，食顷，以葱浆稀粥投之。隔日一服，每服葶苈散之日，至日中暮，更服防己椒目葶苈大黄丸三服，次日但进丸子三服。凡十日，觉大便快利，肿胀喘咳已减三之一，二十日，病去三之二，自此消息加减，三十日而全愈。（《鸡峰》）
　　肿有四证
　　（妇人）水之为肿特一耳，曰风，曰气，曰血，合而有四焉。风肿者，皮粗，麻木不仁，走注疼痛。气肿者，皮浓，四肢瘦削，腹胁胀膨。其或烦躁漱水，迷忘惊狂，呕逆烦闷，皮间有红缕赤痕者，此血肿也。妇人经脉壅闭，败血停腐，尤多见之。然妇人怀胎，亦有气遏水道而虚肿者，此但顺气安脾，饮食无阻，既产而肿自消。若产后发肿，则虚退而告殂矣。（《直指》）
　　不伏水土
  </div>
  <div class="pagination">
   <a href="杂病广要_page5.html">
    上一页
   </a>
   <a href="杂病广要.html">
    1
   </a>
   <a href="杂病广要_page2.html">
    2
   </a>
   <a href="杂病广要_page3.html">
    3
   </a>
   <a href="杂病广要_page4.html">
    4
   </a>
   <a href="杂病广要_page5.html">
    5
   </a>
   <span class="current-page">
    6
   </span>
   <a href="杂病广要_page7.html">
    7
   </a>
   <a href="杂病广要_page8.html">
    8
   </a>
   <a href="杂病广要_page9.html">
    9
   </a>
   <a href="杂病广要_page10.html">
    10
   </a>
   <a href="杂病广要_page11.html">
    11
   </a>
   <span>
    ...
   </span>
   <a href="杂病广要_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
