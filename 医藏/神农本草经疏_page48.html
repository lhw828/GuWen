<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 48 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 48 页/共 48 页</h1>
    <div class="content">　　狗寳如牛之有黄也苐狗性热其寳定是苦温之物世人用治噎证以其苦能下泄温能通行耳又能主痈疽疔肿同蟾酥脑麝雄黄乳香没药等用
　　简误
　　狗寳性热善消噎病由于痰及虚寒而得者犹可暂用取效若因血液衰少以致噎膈者法所当忌世医不谙药理不察病本一槩妄投致病增剧戒之戒之又凡有脾胃虚弱羸瘦不振之病尤不宜用
　　山獭隂茎味甘热无毒主阳虚隂痿精寒
　　此物出广之宜州嵠峒及南丹州土人号为挿翘其性婬毒山中有此物凡牝兽皆避去獭无偶则抱木而枯猺女春时成羣入山以采物为事獭闻妇人气必跃来抱之刺骨而入牢不可脱因扼杀之负归取其隂一枚值金一两若得抱木死者尤竒贵峒獠甚珍重之私货出界者罪至死本地亦不常有多伪者试之之法但令妇人摩手极热取置掌心以气呵之趯然而动者为真
　　羊胫骨
　　本经无文纲目载其主虚冷劳及脾弱肾虚不能摄精白浊除湿热健腰脚固牙齿去防治误吞铜铁金银等证按名医别録云昔汉上张成忠女年七八嵗误吞金馈子一只胸膈痛不可忍忧惶无措一银匠炒末药三钱米饮服之次早大便取下叩求其方乃羊胫灰一物盖羊胫骨灰可以磨镜羊头骨灰可以消铁故能治如是之证谈野翁亦有此方乃秘妙神效之法也
　　主治参互
　　食鉴擦牙固齿羊胫骨灰一两升麻一两黄连五钱为末入青盐和匀日用　圣惠方咽喉骨鲠羊胫骨灰米饮下一钱
　　虫鱼部
　　鳜鱼胆
　　此鱼最能发湿惟胆能治鱼骨鲠及竹木刺误吞入喉不出或吞入腹腹中作痛隐隠皆效状如鲈鱼者是
　　米谷部
　　亚麻
　　即鼈虱胡麻出兖州威胜军今陜州亦种之其味甘气温无毒足厥隂经血分药也厥隂蔵血为风木之臓凡大风疮癣总厥隂血热所致甘温益血而通行则血自活风自散疠疾疥癞疮癣俱除矣
　　主治参互
　　得漆叶苦参荆芥天门冬生地黄青黛百部白花蛇何首乌半枝莲狶莶叶刺蒺藜甘菊花治大麻风同金银花连翘草薢土茯苓何首乌苍术木薏苡仁生地黄黄檗治湿热太甚徧身脓窠疮
　　粟壳味酸涩微温无毒
　　古方治嗽及泻痢脱肛遗精多用之今人亦效尤辄用殊为未妥不知咳嗽惟肺虚无火或邪尽嗽不止者用此敛其虚耗之气若肺家火热盛与夫风寒外邪未散者误用则咳愈增而难治泻痢脱肛由于下久滑脱肠虚不禁遗精由于虚寒滑泄者借其酸涩收敛之气以固虚脱如肠胃积滞尚多湿热方炽命门火盛湿热下流为遗精者误用之则邪气无从而泄或腹痛不可当或攻入手足骨节肿痛不能动或遍身发肿或呕吐不下食或头面俱肿或精窍闭塞水道不通变证百出而淹延不起矣可不慎哉
　　甖子粟味甘平无毒主丹石发动不下食和竹沥煮作粥食之极美
　　疏○甖粟其花至有千叶者红白紫黑色有数种一甖内子凡数千万粒细如葶苈子而色白本经味甘平无毒苏颂性寒甘寒除热解毒下气和中故主丹石发动不下食及图经行风气逐邪热止反胃去胸中痰滞也
　　阿芙蓉
　　甖粟花之津液也甖粟结青苞时午后以大鍼刺其外面青皮勿损里面硬皮或三五处次早津出以竹刀刮取入磁器隂干用之其气味与粟壳相同而此则止痢之功尤胜故小儿痘疮行浆时泄泻不止用五厘至一分未有不愈他药莫逮也
　　緑豆粉甘凉无毒主解诸热益气解酒食诸毒治发背痈疮肿及汤火伤灼
　　疏○菉豆粉所禀气味与菉豆同故能解诸热及酒食毒汤火伤灼也发背痈疽疮肿皆热毒所致甘寒解阳明之热则毒气不至犯胃而呕恶肠胃清凉而诸肿散矣热伤气除热故能益气也
　　主治参互
　　李嗣立外科精要防心散又名内托散乳香万全散凡有疽疾一日至十三日内宜连进十余服方免变证使毒气出外服之稍迟毒气内攻渐生呕吐或鼻生疮菌不食即危矣四五日亦宜间服之用真菉豆粉一两乳香半两灯心同研和匀以生甘草煎浓汤调下一钱时时呷之若毒气冲心有呕逆之证大宜服此盖菉豆压热下气消肿解毒乳香消诸痈肿毒服至一两则香彻疮孔中真圣药也一方有丹砂二钱半　卫生易简解砒石毒菉豆寒水石等分以蓝汁调服三五钱　又方夏月疿疮菉豆粉二两滑石一两和匀扑之一方加蛤粉　生生编杖疮疼痛菉豆粉炒研以鸡子白和涂之妙　澹寮方打扑伤损用菉豆粉炒紫色新汲水调傅以杉木皮防定其效如神
　　菉豆皮能解热毒退目翳直指方通神散治斑痘后目生翳用菉豆皮甘菊花谷精草等分为末每服一钱以干柿饼一枚粟米泔一盏同煮干食柿日三服浅者五七日见效逺者半月见效
　　简误
　　菉豆粉性凉脾胃虚寒易泄者勿多食
　　豌豆
　　即今之小豌豆也一名胡豆陈藏器云煮食治消渇孙思邈治寒热热中吐逆泄澼及胀满利小便应是甘平无毒入脾胃清利除热之物也又能治痈肿痘毒牛都御史秘传四圣丹治小儿痘中有疔或紫黑而大或黑坏而臭或中有紫线此证十死八九惟此方防之最妙用豌豆四十九粒烧存性头髪灰三分珍珠十四粒研为末以油燕脂同杵成膏先以簪挑疔破咂去恶血以少许防之即时变红活色　千金外台洗面澡头方盛用毕豆麫取其白去防令人光泽也
　　蚕豆
　　味甘微辛无毒能厚肠胃和臓腑万表积善堂方言一女子误吞鍼入腹诸医不能治一人教令煮蚕豆同韮菜食之鍼自大便同出今人有误吞金银物者用之皆效实救急之良方也
　　豇豆
　　味甘咸平无毒补肾健胃与诸疾无禁可常食之昔卢廉夫教人补肾气毎日空心煮豇豆入盐少许食之甚效
　　刀豆子【原阙】
　　红麴【原阙】








　　神农本草经疏卷三十
</div>
    <div class="pagination">
<a href="神农本草经疏_page47.html">上一页</a><span>...</span><a href="神农本草经疏_page43.html">43</a><a href="神农本草经疏_page44.html">44</a><a href="神农本草经疏_page45.html">45</a><a href="神农本草经疏_page46.html">46</a><a href="神农本草经疏_page47.html">47</a><span class="current-page">48</span>
    </div>
    <div class="pagination"><a href="index.html">返回目录</a></div>
</body>
</html>
