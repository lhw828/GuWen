<!DOCTYPE html>
<html>
<head>
    <meta charset="UTF-8">
    <title>类经 - 第 20 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 20 页/共 96 页</h1>
    <div class="content">　　黄帝问曰：余闻皮有分部，脉有经纪，筋有结络，骨有度量，其所生病各异。别其分部，左右上下，阴阳所在，病之始终，愿闻其道。（皮有分部，言人身皮肤之外，上下前后，各有其位，而经络筋骨，亦各有其次，如经脉、经筋、骨度、脉度、骨空等篇，皆详明其道。而凡生病者，亦各因其部而证有异也。）岐伯对曰：欲知皮部以经脉为纪者，诸经皆然。（皮之有部，纪以经脉，故当因经以察部也。）阳明之阳，名曰害蜚，（害，损也。蜚，古飞字。阳明之阳，释阳明之义也。下准此。害蜚者，当与后心主之阴名曰害肩者，相对参看。按至真要等论曰：阳明何谓也？曰两阳合明也。厥阴何也？曰两阴交尽也。盖三阳之阳，惟阳明为盛，故曰合明。三阴之阴，惟厥阴为盛，故曰交尽。此云蜚者，飞扬也，言阳盛而浮也。凡盛极者必损，故阳之盛也在阳明，阳之损也亦在阳明，是以阳明之阳，名曰害蜚。如阴阳别论曰：所谓阴者，真脏也，见则为败，败必死也。所谓阳者，胃脘之阳也。又如平人气象论曰：人无胃气曰逆，逆者死。脉无胃气亦死。总以阳衰为言，是即害蜚之类。）上下同法，视其部中有浮络者，皆阳明之络也，（上者，言手大肠经也。下者，言足胃经也。二经皆属阳明，故视察之法相同。凡其上下部中，有浮络之见者，皆阳明之络也。）其色多青则痛，多黑则痹，黄赤则热，多白则寒，五色皆见则寒热也，络盛则入客于经，阳主外，阴主内。（此因阳明浮络之色，而察阳明经病之异也。凡病之始生，必自浅而后深，故络脉之邪盛，而后入于经脉。络为阳，故主外。经为阴，故主内。如寿夭刚柔篇曰：内有阴阳，外亦有阴阳。在内者，五脏为阴，六腑为阳；在外者，筋骨为阴，皮肤为阳也。凡后六经之上下，五色之为病，其阴阳内外皆同此。）

　　少阳之阳，名曰枢持，（枢，枢机也。持，主持也。少阳居三阳表里之间，如枢之运，而持其出入之机，故曰枢持。）

　　上下同法，视其部中有浮络者，皆少阳之络也，络盛则入客于经，故在阳者主内，在阴者主出，以渗于内，诸经皆然。（上者，手少阳三焦经也。下者，足少阳胆经也。凡二经部中有浮络之见于外者，皆少阳之络也。其五色为病，皆与阳明者同。然邪必由络入经，故其有阳者主内，言自阳分而入于内也。在阴者主出以渗于内，言出于经而渗于脏也。此邪气之序，诸经之皆然者。按：出字义，非外出之谓。说文曰：出，进也，象草木益滋，上出达也。观下文少阴经云：其出者，从阴内注于骨。与此出字相同。）

　　太阳之阳，名曰关枢，（关，卫固也。少阳为三阳之枢，展布阳气于中；太阳则卫固其气而约束于外，故曰关枢。阴阳离合论曰：太阳为开。辞异而义同也。）上下同法，视其部中有浮络者，皆太阳之络也，络盛则入客于经。（上者，手太阳小肠经。下者，足太阳膀胱经。二经色病皆如前。）

　　少阴之阴，名曰枢儒，（儒，说文：柔也。王氏曰：顺也。少阴为三阴开阖之枢，而阴气柔顺，故名曰枢儒。）上下同法，视其部中有浮络者，皆少阴之络也，络盛则入客于经，其入经也，从阳部注于经，其出者，从阴内注于骨。（上者，手少阴心经。下者，足少阴肾经。二经色病俱如前。其入也从阳部注于经，即自络入经之谓。其出者从阴内注于骨，谓出于经而入于骨，即前少阳经云在阴者主出以渗于内之义。）

　　心主之阴，名曰害肩，（心主之阴，手厥阴之阴也。厥阴者，两阴交尽，阴之极也。肩，任也，载也。阳主乎运，阴主乎载。阴盛之极，其气必伤，是阴之盛也在厥阴，阴之伤也亦在厥阴，故曰害肩。然则阳明曰害蜚，此曰害肩者，即阴极阳极之义。）上下同法，视其部中有浮络者，皆心主之络也，络盛则入客于经。（上者，手厥阴心主也。下者，足厥阴肝经也。二经色病皆如前。此但言心主，而又曰上下同法，则肝经在所遗耳。）

　　太阴之阴，名曰关蛰，（关者，固于外。蛰者，伏于中。阴主脏而太阴卫之，故曰关蛰，此亦太阴为开之义。）上下同法，视其部中有浮络者，皆太阴之络也，络盛则入客于经。（上者，手太阴肺经。下者，足太阴脾经。二经色病皆如前。）

　　凡十二经络脉者，皮之部也。（浮络见于皮，故曰皮之部。）

　　是故百病之始生也，必先于皮毛，邪中之则腠理开，开则入客于络脉，留而不去，传入于经，留而不去，传入于腑，廪于肠胃。（廪，积也，聚也。中，去声。）邪之始入于皮也， 然起毫毛，开腠理； 然，竖起也，寒栗貌。腠理，肤腠之文理也。 音素，逆流曰 。）其入于络也，则络脉盛，色变；（络脉盛，色变异于常也。即上文五色为病之义。）其入客于经也，则感虚乃陷下；（感虚乃陷下，言邪所客者，必因虚乃深也。）其留于筋骨之间，寒多则筋挛骨痛，热多则筋骨消，肉烁 破，毛直而败。（挛，急也。 ，纵缓也。消，枯竭也。烁，销烁也。寒多则血脉凝涩，故为筋挛骨痛。

　　热多则真阴散亡，故为筋 骨消等证。 破者，反侧多而热溃肌肉也。毛直而败者，液不足而皮毛枯槁也。挛，闾员切，又去声。 音矢。烁，收勺切。 ，劬允切。）

　　帝曰：夫子言皮之十二部，其生病皆何如？岐伯曰：皮者脉之部也，（十二经脉，各有其部，察之于皮，其脉可知，故曰皮者脉之部。）邪客于皮则腠理开，开则邪入客于络脉，络脉满则注于经脉，经脉满则入舍于腑脏也，故皮者有分部，不与而生大病也。帝曰：善。（经脉既有分部，则邪之中人，可视而知，当速去之。若不预为之治，则邪将日深，而变生大病也。与，预同。）

　　九卷　经络类

　　三十二、人之四海

　　（灵枢海论 全）

　　黄帝问于岐伯曰：余闻刺法对夫子，夫子之所言，不离于营卫血气。夫十二经脉者，内属于腑脏，外络于肢节，夫子乃合之于四海乎？岐伯答曰：人亦有四海、十二经水。经水者，皆注于海，海有东西南北，命曰四海。黄帝曰：以人应之奈何？岐伯曰：人有髓海，有血海，有气海，有水谷之海，凡此四者，以应四海也。（十二经水义见后。四海者，百川之宗。人亦有四海，则髓、血、气、水谷之海也。详如下文。）黄帝曰：远乎哉，夫子之合人天地四海也，愿闻应之奈何？岐伯答曰：必先明知阴阳表里荥输所在，四海定矣。（阴阳者，经脉之阴阳也。表里者，脏腑之内外也。荥输义详前十四。知此数者，则经络之道明而四海可定矣。输、 、俞，本经皆通用。）黄帝曰：定之奈何？岐伯曰：胃者水谷之海，其输上在气街，下至三里。（人受气于水谷，水谷入口，藏于胃，以养五脏气，故五脏六腑之气味皆出于胃，而胃为水谷之海也。其胃气营运之输，上者在气街，即气冲穴。下者至三里，在膝下三寸。）冲脉者为十二经之海，其输上在于大杼，下出于巨虚之上下廉。（此即血海也。冲脉起于胞中，其前行者，并足少阴之经，挟脐上行至胸中而散；其后行者，上循背里为经络之海；其上行者，出于颃颡；下行者，出于足。故其输上在于足太阳之大杼，下在于足阳明之巨虚上下廉。

　　愚按：动输篇曰：胃为五脏六腑之海。太阴阳明论曰：阳明者表也，五脏六腑之海也。逆顺肥瘦篇曰：夫冲脉者，五脏六腑之海也，五脏六腑皆禀焉。此篇言冲脉者，为十二经之海。若此诸论，则胃与冲脉，皆为十二经之海，亦皆为五脏六腑之海，又将何以辨之？故本篇有水谷之海、血海之分。水谷之海者，言水谷盛贮于此，营卫由之而化生也。血海者，言受纳诸经之灌注，精血于此而蓄藏也。此固其辨矣，及考之痿论曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长。盖阳明为多血多气之府，故主润宗筋而利机关。冲脉为精血所聚之经，故主渗灌溪谷。且冲脉起于胞中，并少阴之大络而下行。阳明为诸经之长，亦会于前阴。故男女精血皆由前阴而降者，以二经血气总聚于此，故均称为五脏六腑十二经之海，诚有非他经之可比也。又冲脉义，详前二十七，所当互考。）膻中者为气之海，其输上在于柱骨之上下，前在于人迎。（膻中，胸中也，肺之所居。诸气者皆属于肺，是为真气，亦曰宗气。宗气积于胸中，出于喉咙，以贯心脉而行呼吸，故膻中为之气海。柱骨，项后天柱骨也。忧恚无言篇曰：颃颡者，分气之所泄也。故气海营运之输，一在颃颡之后，即柱骨之上下，谓督脉之喑门大椎也。一在颃颡之前，谓足阳明之人迎也。）脑为髓之海，其输上在于其盖，下在风府。（凡骨之有髓，惟脑为最巨，故诸髓皆属于脑，而脑为髓之海。盖，脑盖骨也，即督脉之囟会。风府，亦督脉穴。此皆髓海之上下前后输也。）黄帝曰：凡此四海者，何利何害？何生何败？岐伯曰：得顺者生，得逆者败；知调者和，不知调者害。

　　（凡此四海，俱有顺逆。得顺者，知所养者也，故生。不知所养则逆矣，故败。）黄帝曰：四海之逆顺奈何？岐伯曰：气海有余者，气满胸中 息面赤；气海不足，则气少不足以言。（气有余者，邪气实也。气不足者，正气虚也。下仿此。气海在胸中而属阳，故气实则胸中 闷喘息，面热而赤。声由气发，气不足则语言轻怯，不能出声。脉要精微论曰：言而微，终日乃复言者，此夺气也。 ，母本切，又音瞒。）血海有余，则常想其身大，怫然不知其所病；血海不足，亦常想其身小，狭然不知其所病。（形以血充，故血有余则常想其身大。怫，怫郁也，重滞不舒之貌。血不足则常想其身小。狭，隘狭也，索然不广之貌。此皆血海不调之为病，病在血者徐而不显，故茫然不觉其所病。怫音佛。）水谷之海有余，则腹满；水谷之海不足，则饥不受谷食。（有余者，水谷留滞于中，故腹为胀满。不足者，脾虚则不能运，胃虚则不能纳，故虽饥不受谷食。）髓海有余，则轻劲多力，自过其度；髓海不足，则脑转耳鸣。胫 眩冒，目无所见，懈怠安卧。（髓海充足，即有余也，故身轻而劲，便利多力，自有过人之度而无病也。若其不足，则在上者为脑转，以脑空而运，似旋转也。为耳鸣，以髓虚者精必衰，阴虚则耳鸣也。为胫 ，髓空无力也。为眩冒忽不知人，为目无所见，怠惰安卧，皆以髓为精类，精衰则气去而诸证以见矣。）黄帝曰：余已闻逆顺，调之奈何？岐伯曰：审守其输而调其虚实，无犯其害，顺者得复，逆者必败。黄帝曰：善。（审守其输，谓审察其输穴如上文也。无犯其害，无盛盛、无虚虚也。顺者得复，逆者必败，切戒夫天时人事皆宜慎而不可忽也。）

　　九卷　经络类

　　三十三、十二经水阴阳刺灸之度

　　（灵枢经水篇 全）

　　黄帝问于岐伯曰：经脉十二者，外合于十二经水，而内属于五脏六腑。夫十二经水者，其有大小、深浅、广狭、远近各不同，五脏六腑之高下小大，受谷之多少亦不等，相应奈何？（人有经脉十二，手足之三阴三阳也。天地有经水十二，清渭海湖汝渑淮漯江河济漳也。经脉有高下小大不同，经水有广狭远近不同，故人与天地皆相应也。）夫经水者，受水而行之；五脏者，合神气魂魄而藏之；六腑者，受谷而行之，受气而扬之；经脉者，受血而营之。合而以治奈何？刺之深浅，灸之壮数，可得闻乎？（经水者，受水而行于地也。人之五脏者，所以藏精神魂魄者也。六腑者，所以受水谷，化其精微之气，而布扬于内外者也。经脉犹江河也，血犹水也，江河受水而经营于天下，经脉受血而营运于周身，合经水之道以施治，则其源流远近固自不同，而刺之浅深，灸之壮数，亦当有所辨也。）岐伯答曰：善哉问也。天至高不可度，地至广不可量，此之谓也。且夫人生于天地之间，六合之内，此天之高、地之广也，非人力之所能度量而至也。若夫八尺之士，皮肉在此，外可度量切循而得之，其死可解剖而视之，其脏之坚脆，腑之大小，谷之多少，脉之长短，血之清浊，气之多少，十二经之多血少气，与其少血多气，与其皆多血气，与其皆少血气，皆有大数。其治以针艾，各调其经气，固其常有合乎！（天至高，地至广，难以测度。人生天地六合之间，虽气数亦与天地相合，似难测识；然而八尺之士，有形可据，其生也可度量其外，其死也可剖视其内。故如脏之坚脆，则见于本藏篇；腑之大小，谷之多少，则见于平人绝谷篇；脉之长短，则见于脉度篇；血之清浊，则见于根结篇；十二经血气多少各有大数，则见于血气形志等篇。此其针艾浅深多寡，故各有所宜如下文也。）黄帝曰：余闻之，快于耳，不解于心，愿卒闻之。岐伯答曰：此人之所以参天地而应阴阳也，不可不察。（人与天地相参，所以为三也，应阴阳义如下文。）

　　足太阳外合于清水，内属于膀胱，而通水道焉。（此下以经脉配经水，盖欲因其象，以辨血气之盛衰也。足太阳经内属膀胱，是经多血少气，故外合于清水。按清水即大小清河。舆地图志曰：大清河即济水之故道，自兖州府东北流出长清等县，由利津等界入海。小清河一名滦水，源发济南府趵突泉，经章丘，受漯河之水，由新城入海。禹贡曰浮于济漯达于河者，必此河也。今俱属山东省济南府。）

　　足少阳外合于渭水，内属于胆。（足少阳经内属于胆，常少血多气，故外合于渭水。按地志：渭水出陇西郡渭源县西南乌鼠山，至同州入河。今俱隶陕西省，渭源属临洮府，同州属西安府。）

　　足阳明外合于海水，内属于胃。（足阳明经内属于胃，常多气多血，为五脏六腑之海，故外合于海水。按海包地外，地在海中，海水周流，实一而已。今云四海者，以东西南北而分言之也。故东曰渤海，南曰涨海，西曰青海，北曰瀚海。）

　　足太阴外合于湖水，内属于脾。（足太阴经内属于脾，常多气少血，九针论云多血少气，故外合于湖水。湖即五湖，谓彭蠡、洞庭、巢湖、太湖、鉴湖也。五湖皆在东南，周礼·职方氏：扬州泽薮曰具区。）

　　足少阴外合于汝水，内属于肾。（足少阴经内属于肾，常少血多气，故外合于汝水。按汝水源出汝州天息山，由西平、上蔡、汝阳等县入淮，今属河南省汝宁府。）

　　足厥阴外合于渑水，内属于肝。（足厥阴经内属于肝，常多血少气，故外合于渑水。按渑水即涧水，源出新安县东北白石山，由渑池、新安之间入洛，而洛入于河也，今属河南省河南府。渑音免。）

　　手太阳外合淮水，内属小肠，而水道出焉。（手太阳经内属小肠，常多血少气，故外合于淮水。按淮水出唐州桐柏山，绕徐扬之界，东入于海，今属河南省南阳府，改名唐县。）

　　手少阳外合于漯水，内属于三焦。（手少阳经内属三焦，常少血多气，故外合于漯水。按漯水源出章丘长白山，入小清河归海，今属山东省济南府。详见前足太阳经条下。漯音磊，又太合切。）

　　手阳明外合于江水，内属于大肠。（手阳明经内属大肠，常多血多气，故外合于江水。按江源出西蜀之岷山，今属四川省成都府茂州，其长万里，至吴地入海，此即所以限南北也。）

　　手太阴外合于河水，内属于肺。（手太阴经内属于肺，常多气少血，肺为脏腑之盖，其经最高而朝百脉，故外合于河水。按河有两源，一出葱岭，一出于阗，合流东注蒲昌海，潜行地中，南出积石以入中国。一说黄河源出星宿海，在中国西南直四川马湖府之正西三千余里，云南丽江府之西北一千五百余里，合诸流自西而东，行二十日至昆仑，绕昆仑之西南，折而东北，又折而西北，又转而东北，又行二十余日，历云中、九原，至大宁始入中国，是为四渎之宗。）

　　手少阴外合于济水，内属于心。（手少阴经内属于心，常少血多气，故外合于济水。按江源初发王屋山下曰 水，既见而伏，复出为济。济截河而流，不混其清，故又曰清济。流虽微而独尊，故居四渎之一。今属河南省怀庆府济源县。）

　　手心主外合于漳水，内属于心包。（手厥阴经内属心主，常多血少气，故外合于漳水。按漳水有二：一出上党沽县大黾谷，曰清漳；一出上党长子县发鸠山，曰浊漳。皆入于河，今俱隶山西省。沽县即乐平县，属太原府。长子具属潞安府。以上经水、经脉俱有图。）

　　凡此五脏六腑十二经水者，外有源泉而内有所禀，此皆内外相贯，如环无端，人经亦然。故天为阳，地为阴，腰以上为天，腰以下为地。故海以北者为阴，湖以北者为阴中之阴，漳以南者为阳，河以北至漳者为阳中之阴，漯以南至江者为阳中之太阳，此一隅之阴阳也，所以人与天地相参也。（此以经水经脉相参，而合乎天地之阴阳也。夫经水者，河海行于外，而源泉出于地。经脉者，脉络行于表，而脏腑主于中。故内外相贯，如环无端也。然经水经脉，各有阴阳之分。

　　如天以轻清在上，故天为阳；地以重浊在下，故地为阴。六微旨大论曰：天枢之上，天气主之；天枢之下，地气主之。

　　人身应天地，故腰以上为天属阳，腰以下为地属阴，而经脉脏腑之应于经水者亦然。如海合于胃，湖合于脾，脾胃居于中州，腰之分也。海以北者为阴，就胃腑言，自胃而下，则小肠胆与膀胱皆属腑，居胃之北而为阴也。湖以北者为阴中之阴，就脾脏言，自脾而下，则肝肾皆属脏，居脾之北，而为阴中之阴也。腰以上者，如漳合于心主，心主之上，惟心与肺，故漳以南者为阳也。河合于肺，肺之下亦惟心与心主，故河以北至漳者为阳中之阴也。凡此皆以上南下北言阴阳耳。然更有其阳者，则脏腑之外为三焦，三焦之外为皮毛。本藏篇曰：肺合大肠，大肠者皮其应。今三焦合于漯水，大肠合于江水，故曰漯以南至江者，为阳中之太阳也。此天地人相合之道，天地至广，而兹所言合者，特举中国之水耳，故曰此一隅之阴阳也，所以人与天地相参也。）

　　黄帝曰：夫经水之应经脉也，其远近浅深，水血之多少各不同，合而以刺之奈何？岐伯答曰：足阳明，五脏六腑之海也，其脉大血多，气盛热壮，刺此者不深弗散，不留不泻也。（用针之法，诸经不同，故入有浅深，分寸可察，留有迟速，呼吸可纪，各随经脉之浅深远近而施其宜也。十二经中，惟足阳明之脉最大，而多气多血，其邪盛者热必壮，凡刺此者，不深入则邪弗能散，不久留则邪不能泻，数详下文。）足阳明刺深六分，留十呼。足太阳深五分，留七呼。足少阳深四分，留五呼。足太阴深三分，留四呼。足少阴深二分，留三呼。足厥阴深一分，留二呼。（此足六经之刺度也。出气曰呼，入气曰吸，曰十呼七呼之类，则吸在其中矣，盖一呼即一息也。但刺有补泻之异，呼吸有先后之分。故凡用泻者，必候病者之吸而入针，再吸转针，候呼出针。凡用补者，必因其呼而入针，再呼转针，候吸出针。故针赋曰：补者先呼后吸，泻者先吸后呼。正此义也。后世令病患咳嗽以代呼，收气以代吸，气有出入，亦与呼吸相同耳。）手之阴阳，其受气之道近，其气之来疾，其刺深者皆无过二分，其留皆无过一呼。（手之六经皆在于上，肌肉薄而溪谷浅，故刺不宜深。

　　经脉短而气易泄，故留不宜久。）其少长大小肥瘦，以心撩之，命曰法天之常。（刺法大概，虽如上文所云；然人有不同，如少者盛，长者衰，大者广，小者狭，肥者深，瘦者浅，有不可以一例论者，故当以心撩之。盖以天道无穷，造化莫测，医当效之，则妙用无方，命曰法天之常也。故梅孤高氏曰：针之留几呼，虽有是言，然病有浅深，病浅者如经言可也，病甚则邪盛，邪气吸针，转针尚难，况强出乎？必俟其正气之来徐而虚，然后出针，病气斯去，固不可以经言为执也。

　　是即心撩之法。少长大小肥瘦义，详针刺类二十。撩音辽，又上、去二声，通俗文：理乱谓之撩理。）灸之亦然。灸而过此者得恶火，则骨枯脉涩；刺而过此者，则脱气。（刺有浅深迟速之度，灸有壮数大小之度。刺有补泻，灸亦有补泻。凡以火补者，毋吹其火；以火泻者，疾吹其火。血实气壅、病深肉浓者，宜泻；阳衰气怯、元虚体弱者，宜补。背腹股髀、道远势缓者，宜大而多；头面臂 、羸弱幼小者，宜小而少。此其大法也。设不知此而灸过其度，非惟无益，反以害之，是恶火也。故灸失其宜则骨枯脉涩，刺失其宜则脱泄元气，均致人之夭殃矣。）黄帝曰：夫经脉之小大，血之多少，肤之浓薄，肉之坚脆，及 之大小，可为量度乎？（言其可测否也。）岐伯答曰：其可为度量者，取其中度也，不甚脱肉而血气不衰也。若夫度之人， 瘦而形肉脱者，恶可以度量刺乎？审切循扪，按视其寒温盛衰而调之，是谓因适而为之真也。

　　（中度，言中人之常度也。其肌肉不至脱，气血不甚衰者，乃可为常法之准则。若肌体 而形肉脱，不得以程度拘泥也。

　　故必当审切循摸，随其盛衰而善调之。然则上文所云者，特为后学设规矩耳。而因其情，适其宜，必出于心，应于手，斯得病治之真诀矣。 ，通作消。）

　　九卷　经络类

　　三十四、手足阴阳系日月

　　（灵枢阴阳系日月篇 全）

　　黄帝曰：余闻天为阳，地为阴，日为阳，月为阴，其合之于人奈何？岐伯曰：腰以上为天，腰以下为地，故天为阳，地为阴。故足之十二经脉以应十二月，月生于水，故在下者为阴；手之十指以应十日，日主火，故在上者为阳。（日为阳精，故日主火。月为阴精，故月生于水。日为阳，阳数五，五者中数之奇也，二五为十，故旬有十日，而纪日者所以作十干也。月为阴，阴数六，六者中数之偶也，二六一十二，故岁有十二月，而纪月者所以作十二支也。其合于人，则腰以上为天，腰以下为地。手在腰之上，故属阳，而左右共十指，所以应十日也。足在腰之下，故属阴，而左右共十二经，所以应十二月也。）黄帝曰：合之于脉奈何？岐伯曰：寅者正月之生阳也，主左足之少阳；未者六月，主右足之少阳。卯者二月，主左足之太阳；午者五月，主右足之太阳。辰者三月，主左足之阳明；巳者四月，主右足之阳明。此两阳合于前，故曰阳明。申者七月之生阴也，主右足之少阴；丑者十二月，主左足之少阴。酉者八月，主右足之太阴；子者十一月，主左足之太阴。戌者九月，主右足之厥阴；亥者十月，主左足之厥阴。此两阴交尽，故曰厥阴。（此言十二支为阴，足亦为阴，故足经以应十二月也。然一岁之中，又以上半年为阳，故合于足之六阳。下半年为阴，故合于足之六阴。人之两足，亦有阴阳之分，则左为阳，右为阴。以上下半年之阴阳而合于人之两足，则正二三为阳中之阳，阳之进也，故正月谓之生阳。阳先于左而后于右，故正月主左足之少阳，二月主左足之太阳，三月主左足之阳明。四五六为阳中之阴，阳渐退、阴渐生也，故四月主右足之阳明，五月主右足之太阳，六月主右足之少阳。然则一岁之阳，会于上半年之辰巳两月，是为两阳合于前，故曰阳明。阳明者，言阳盛之极也。七八九为阴中之阴，阴之进也，故七月谓之生阴。阴先于右而后于左，故七月主右足之少阴，八月主右足之太阴，九月主右足之厥阴。十月十一十二月为阴中之阳，阴渐退、阳渐生也，故十月主左足之厥阴，十一月主左足之太阴，十二月主左足之少阴。然则一岁之阴，会于下半年之戌亥两月，是为两阴交尽，故曰厥阴。厥者，尽也，阴极于是也。此总计一岁阴阳之盛衰，故正与六合，二与五合，三与四合，而阳明合于前也。七与十二合，八与十一合，九与十合，而厥阴合于后也。非如六气厥阴主风木、阳明主燥金者之谓。）甲主左手之少阳，己主右手之少阳。乙主左手之太阳，戊主右手之太阳。丙主左手之阳明，丁主右手之阳明。此两火并合，故为阳明。庚主右手之少阴，癸主左手之少阴。辛主右手之太阴，壬主左手之太阴。（此言十干为阳，手亦为阳，故手经以应十日也。十日之中，居前者木火土为阳，居后者金水为阴，阳以应阳经，阴以应阴经，亦如足之与月也。故甲主左手之少阳，乙主左手之太阳，丙主左手之阳明，己主右手之少阳，戊主右手之太阳，丁主右手之阳明。十干之火在于丙丁，此两火并合，故为阳明也。自己以后，则庚辛壬癸，俱金水为阴，故庚主右手之少阴，辛主右手之太阴，癸主左手之少阴，壬主左手之太阴。第足言厥阴而手不言者，盖足以岁言，岁气有六；手以旬言，旬惟五行而已。且手厥阴者心包络也，其脏附心，故不言耳。足手阴阳俱有图。）故足之阳者，阴中之少阳也；足之阴者，阴中之太阴也。手之阳者，阳中之太阳也；手之阴者，阳中之少阴也。腰以上者为阳，腰以下者为阴。（此即两仪四象之道，阴中无太阳，阳中无太阴。故足为阴，而阴中之阳惟少阳耳，阴中之阴则太阴也。手为阳，阳中之阴惟少阴耳，阳中之阳则太阳也。故以腰之上下分阴阳，而手配十干，足配十二支，而三阴三阳各有所属焉。可见腰以上者，阳中亦有阴，腰以下者，阴中亦有阳也。）其于五脏也，心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。（五脏以心肺为阳，故居膈上而属手经。肝脾肾为阴，故居膈下而属足经。然阴阳之中，又有阴阳之分，亦如上节足手之义。故金匮真言论曰：阳中之阳，心也；阳中之阴，肺也；阴中之阴，肾也；阴中之阳，肝也；阴中之至阴，脾也。义与此同。

　　详阴阳类五。）黄帝曰：以治之奈何？岐伯曰：正月二月三月，人气在左，无刺左足之阳。（人气所在，不可以刺，恐伤其王气也。正月在左足之少阳，二月在左足之太阳，三月在左足之阳明，刺所当忌也。）四月五月六月，人气在右，无刺右足之阳。（四月在右足之阳明，五月在右足之太阳，六月在右足之少阳，刺所当忌。）七月八月九月，人气在右，无刺右足之阴。（七月在右足之少阴，八月在右足之太阴，九月在右足之厥阴，皆当忌刺。）十月十一月十二月，人气在左，无刺左足之阴。（十月在左足之厥阴，十一月在左足之太阴，十二月在左足之少阴，皆当忌刺。愚按：本篇但言人气在足之刺忌而不言手者，盖言足之十二支，则手之十干可类推矣。故甲乙丙在左手之少阳太阳阳明，己戊丁在右手之少阳太阳阳明，庚辛在右手之少阴太阴，癸壬在左手之少阴太阴，皆不可以刺也。）黄帝曰：五行以东方为甲乙木王春，春者苍色主肝，肝者足厥阴也。今乃以甲为左手之少阳，不合于数何也？（五行以东方甲乙为木而王于春，在色为苍，在脏为肝，在经为足厥阴。今上文以为左手之少阳，是不合于数也，故有此问。）岐伯曰：此天地之阴阳也，非四时五行之以次行也。且夫阴阳者，有名而无形，故数之可十，离之可百，散之可千，推之可万，此之谓也。（天地之阴阳，言变化之多也。夫干支手足者，分上下也。左右少太者，辨盛衰也。今甲为天干之首，故当主左手之少阳，非四时五行之次，厥阴风木之列也。且夫阴阳之道，有名无形，可以十，可以百，可以千，可以万，左右逢原，无非其道，故不可以执一论之。

　　数之可十四句，又见前二十九及运气类四。）

　　九卷　经络类

　　三十五、身形应九野、天忌

　　（灵枢九针论）

</div>
    <div class="pagination">
<a href="类经_page19.html">上一页</a><span>...</span><a href="类经_page15.html">15</a><a href="类经_page16.html">16</a><a href="类经_page17.html">17</a><a href="类经_page18.html">18</a><a href="类经_page19.html">19</a><span class="current-page">20</span><a href="类经_page21.html">21</a><a href="类经_page22.html">22</a><a href="类经_page23.html">23</a><a href="类经_page24.html">24</a><a href="类经_page25.html">25</a><span>...</span><a href="类经_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
