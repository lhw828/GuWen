<!DOCTYPE html>
<html>
<head>
    <meta charset="UTF-8">
    <title>本草经集注 - 第 14 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经集注 - 第 14 页/共 72 页</h1>
    <div class="content">　　玉石三品　中品

　　殷孽

　　味辛，温，无毒。主治烂伤，瘀血，泄痢，寒热，鼠 ，症瘕，结气，脚冷疼弱。一名姜石，钟乳根也。生赵国山谷，又梁山及南海，采无时。（恶术、防己。）

　　赵国属冀州，此即今人所呼孔公孽，大如牛羊角，长一、二尺左右，亦出始兴。（《新修》四四页，《大观》卷四，《政和》一一三页）

　　玉石三品　中品

　　孔公孽

　　味辛，温，无毒。主治伤食不化，邪结气，恶疮，疽， 痔，利九窍，下乳汁。治男子阴疮，女子阴蚀，及伤食病，恒欲眠睡。一名通石，殷孽根也，青黄色。生梁山山谷。（木兰为之使，恶细辛。）

　　梁山属冯翊郡，此即今钟乳床也，亦出始兴，皆大块折破之。凡钟乳之类，三种同一体，从石室上汁溜积久盘结者，为钟乳床，即此孔公孽也。其次长小 者，为殷孽，今人呼为孔公孽。殷孽复溜，轻好者为钟乳。虽同一类，而疗体为异，贵贱悬殊。此二孽不堪丸散，人皆捣末酒渍饮之，治脚弱。其前诸治，恐宜水煮为汤也。案今三种同根，而所生各异处，当是随其土地为胜尔。（《新修》四五页，《大观》卷四，《政和》一一三页）

　　玉石三品　中品

　　石脑

　　味甘，温，无毒。主治风寒虚损，腰脚疼痹，安五脏，益气。一名石饴饼。生名山土石中，采无时。

　　此石亦钟乳之类，形如曾青而白色黑斑，软脆易破，今茅山东及西平山并有，凿土堪取之。世方不见用，《仙经》有刘君导仙散用之。又《真诰》云：李整采服，治风痹虚损，而得长生也。（《新修》四六页，《大观》卷四，《政和》一一五页）

　　玉石三品　中品

　　石硫黄

　　味酸，温、大热，有毒。主治妇人阴蚀，疽，痔，恶血，坚筋骨，除头秃。治心腹积聚，邪气冷癖在胁，咳逆上气，脚冷疼弱无力，及鼻衄，恶疮，下部 疮，止血，杀疥虫。能化金、银、铜、铁奇物。生东海牧羊山谷中，及太山、河西山，矾石液也。

　　东海郡属北徐州，而箕山亦有。今第一出扶南林邑，色如鹅子初出壳，名昆仑黄。次出外国，从蜀中来，色深而煌煌。世方用之治脚弱及痼冷甚良。《仙经》颇用之。所化奇物，并是《黄白术》及合丹法。此云矾石液，今南方则无矾石，恐不必尔。（《新修》四七页，《大观》卷四，《政和》一○二页）

　　玉石三品　中品

　　磁石

　　味辛，咸，寒，无毒。主治周痹风湿，肢节中痛，不可持物，洗洗酸 ，除大热，烦满及耳聋。养肾脏，强骨气，益精，除烦，通关节，消痈肿鼠 ，颈核喉痛，小儿惊痫，炼水饮之。亦令人有子。一名玄石，一名处石。生大山川谷及慈山山阴，有铁处则生其阳，采无时。（柴胡为之使，杀铁毒，恶牡丹、莽草，畏黄石脂。）

　　今南方亦有，其好者，能悬吸针，虚连三、四、五为佳，杀铁物毒，消金。《仙经》、《丹方》、《黄白术》中多用也。（《新修》五三页，《大观》卷四，《政和》一一一页）

　　玉石三品　中品

　　凝水石

　　味辛、甘，寒、大寒，无毒。主治身热，腹中积聚邪气，皮中如火烧烂，烦满，水饮之。

　　除时气热盛，五脏伏热，胃中热，烦满，口渴，水肿，少腹痹。久服不饥。一名白水石，一名寒水石，一名凌水石，色如云母，可折者良，盐之精也。生常山山谷，又中水县及邯郸。

　　（解巴豆毒，畏地榆。）

　　常山即恒山，属并州。中水县属河闲郡。邯郸即是赵郡，并属冀州城。此处地皆咸卤，故》卷四，《政和》一一二页）

　　玉石三品　中品

　　石膏

　　味辛、甘，微寒、大寒，无毒。主治中风寒热，心下逆气惊喘。口干舌焦，不能息，腹中坚痛，除邪鬼，产乳，金疮。除时气，头痛，身热，三焦大热，皮肤热，肠胃中膈热，解肌发汗，止消渴，烦逆，腹胀，暴气喘息，咽热，亦可作浴汤。一名细石，细理白泽者良，黄者令人淋。生齐山山谷及齐庐山、鲁蒙山，采无时。（鸡子为之使，恶莽草、毒公。）

　　二郡之山，即青州、徐州也。今出钱塘县狱地中，雨后时时自出，取之皆方如棋子，白澈最佳。比难得，皆用灵隐山者。彭城者亦好。近道多有而大块，用之不及彼土。《仙经》不须此。（《新修》五一页，《大观》卷四，《政和》一○八页）

　　玉石三品　中品

　　阳起石

　　味咸，微温，无毒。主治崩中，漏下，破子藏中血，症瘕结气，寒热，腹痛，无子，阴阳痿不合，补不足。治男子茎头寒，阴下湿痒，去臭汗，消水肿。久服不饥，令人有子。一名白石，一名石生，一名羊起石，云母根也。生齐山山谷及琅琊或云山、阳起山，采无时。

　　（桑螵蛸为之使，恶泽泻、菌桂、雷丸、蛇蜕皮，畏菟丝子。）

　　此所出即与云母同，而甚似云母，但浓实耳。今用乃出益州，与矾石同处，色小黄黑即矾石。云母根未知何者是？世用乃希。《仙经》亦服之。（《新修》四八页，《大观》卷四，《政和》一一二页）

　　玉石三品　中品

　　玄石

　　味咸，温，无毒。主治大人小儿惊痫，女子绝孕，少腹寒痛，少精、身重。服之令人有子。一名玄水石，一名处石。生太山之阳，山阴有铜。铜者雌，玄石者雄。（恶松脂、柏子、菌桂。）

　　《本经》磁石，一名玄石。《别录》各一种。今案其一名处石，名既同，治体又相似，而寒温铜铁及畏恶有异。世中既不复用，无识其形者，不知与磁石相类否？（《新修》五四页，《大观》卷四，《政和》一一二页）

　　玉石三品　中品

　　理石

　　味辛、甘，寒、大寒，无毒。主治身热，利胃，解烦，益精，明目，破积聚，去三虫。

　　除荣卫中去来大热，结热，解烦毒，止消渴，及中风痿痹。一名立制石，一名肌石，如石膏，顺理而细。生汉中山谷及卢山，采无时。（滑石为之使，畏麻黄。）

　　汉中属梁州，卢山属青州。今出宁州。世用亦希，《仙经》时须，亦呼为长理石。石胆一六页）

　　玉石三品　中品

　　长石

　　味辛、苦，寒，无毒。主治身热，胃中结气，四肢寒厥，利小便，通血脉。明目，去翳眇，去三虫，杀蛊毒。止消渴，下气，除胁肋肺间邪气。久服不饥。一名方石，一名土石，一名直石。理如马齿，方而润泽，玉色。生长子山谷及太山、临淄，采无时。

　　长子县属上党郡，临淄县属青州。世方及《仙经》并无用此者也。（《新修》五六页，《大观》卷四，《政和》一一七页）

　　玉石三品　中品

　　绿青

</div>
    <div class="pagination">
<a href="本草经集注_page13.html">上一页</a><span>...</span><a href="本草经集注_page9.html">9</a><a href="本草经集注_page10.html">10</a><a href="本草经集注_page11.html">11</a><a href="本草经集注_page12.html">12</a><a href="本草经集注_page13.html">13</a><span class="current-page">14</span><a href="本草经集注_page15.html">15</a><a href="本草经集注_page16.html">16</a><a href="本草经集注_page17.html">17</a><a href="本草经集注_page18.html">18</a><a href="本草经集注_page19.html">19</a><span>...</span><a href="本草经集注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
