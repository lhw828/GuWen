<!DOCTYPE html>
<html>
<head>
    <meta charset="UTF-8">
    <title>医效秘传 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医效秘传 - 第 8 页/共 13 页</h1>
    <div class="content">　　吐血，口中血出是也。盖因当汗失汗，邪热入脏，积瘀于内所致也。若见眼闭目红，神昏语短，眩冒迷妄，烦躁漱水，惊狂谵语，背冷足寒，四肢厥冷，胸腹急满，小便自利，大便黑者，皆瘀血症也。不必悉具，但见一二，便作血症主张。宜清解热毒，使血顺下则安。凡治血症，上焦，犀角地黄汤。中焦，承气汤。下焦，抵当汤。

　　卷之二　伤寒诸证论

　　哕附噫气

　　哕与干呕相似，哕者其声浊而长，呕则声短而小，皆有声而无物出，是呕为轻、哕为重也。经曰、木衰者枝叶枯落，病深者其声哕。盖因胃气本虚，汗下太过，胃气虚冷则哕，或恣饮冷水，水寒相搏则哕，是则胃中虚寒故也。理中汤主之。又有热气郁遏，上塞不下通则，轻则和解之、？利之，甚则温散之。至若哕而不屎者，则病笃矣。又有所谓噫气者，胸喉间气不得下通，然而无声也。盖因寒气客胃，厥逆上行，复出于胃，故为噫也。理中汤加橘皮半夏丁香之类。

　　卷之二　伤寒诸证论

　　呃逆

　　呃逆，气自腹中时逆上冲，才发声于咽喉则遽止，轧轧然连续数声，其声短促不长，俗谓之呃忒。古谓之哕，非也。且其气皆从胃中起，至胸嗌之间而为呃忒也。若将呃逆紊为哕与咳逆，误人多矣。然呃逆之病，或胃中实热失下而作，或服寒凉太过，胃中虚冷而作，或胃中痰水□逆而作，或水气停畜而作，或食积壅塞而作。寒者温中以散寒，热者凉膈以逐热，水停者分利之，食积者消导之，痰逆者开豁之。俱用引而伸之，达而降之，推而逐之，由而顺之，无不愈也。

　　卷之二　伤寒诸证论

　　咳嗽

　　肺主气，肺为邪所干，气逆而不下，故令人咳嗽。有肺寒而咳，有停饮而咳，有邪在半表半里而咳，治各不同。其水咳三症，不可不辨。小青龙汤，太阳之表水也。十枣汤，太阳之里水也。真武汤，少阴之水气也。

　　卷之二　伤寒诸证论

　　喘

　　喘者，气逆而上行，冲冲而气急，喝喝而息数，张口？肩，摇身掀肚者是也。有邪在表而喘，有邪在里而喘，有水气之喘。在表者，因太阳表邪未解所致，必必腹满而不坚，治宜发散。在里者，因阳明内实失下而致，必心腹胀满，治宜攻下。指掌赋云，微喘缘表之未解。喘满而不恶寒者，当下而痊。若饮水过多，水气泛溢而喘，必心下怔忡，治宜行水。若身汗如油，喘而不休，又为绝候。

　　卷之二　伤寒诸证论

　　呕吐附干呕

　　呕者，声物俱有而渐出。吐者，无声有物而顿出。较其轻重呕甚于吐也。若有声无物，为干呕也。盖因表邪传里，里气上逆，则为呕也。大抵伤寒呕吐，多属半表半里。间有胃热而呕吐者。经曰、呕吐虽有阳明症，不可攻之，为气逆未收歛为实也。若胃热而呕吐者，脉弦数，口燥渴是也。胃寒而呕吐者，脉弦迟，逆冷是也。水气而呕吐者，先渴后呕鬲间怔忡是也。脓血而呕吐者，喉中腥腥，血逆上冲是也。

　　又有所谓干呕者，因邪热在胃脘，热气与谷气相并，逆上□胸，故有此症。大率与呕吐治法不远。

　　若太阳汗出而干呕，桂枝汤，主自汗也。少阴下利而干呕，姜附汤，生主下利也。厥阴吐涎沫而干呕，吴茱萸汤，主涎沫也。邪去则呕自止矣。又有水气之症，当之表里别之。

　　卷之二　伤寒诸证论

　　悸

　　悸者，心中筑筑然动，而不能自安，即名怔忡，此属心，心虚、故筑然而动，若人捕焉。然悸症有九，其治法惟三。一曰、气虚，因发表太过，气衰神弱，心虚不能自持。二曰、水停心下，水气乘心，心火畏水不能安。三曰、汗为心液，汗之过多，液去心空，无所倚根据。各从症治，或养神，或补气，或温经分水可也。

　　卷之二　伤寒诸证论

　　振

　　振者，耸然动摇者是也。盖汗吐下太过，使气血虚而作。伤寒振者责其虚寒，至于欲汗之时，其人素虚，必蒸蒸而振却发热，汗出而解。振、近战者也，而轻者为振矣。战则正与邪争，争则鼓栗而战，振则虚而不至争，故止耸动而振也。下后复发汗者振寒，谓其表里俱虚也。血家发汗，寒栗而振者，谓其气血俱虚也。诸如此者，都是振耸耳。兹若振振欲擗地，有声为振摇，二者皆发汗过多之阳经虚，不能主持，身为振摇也，非振栗之比，皆用温经助阳滋血益气之剂。一说、气血俱虚，不能营养筋骨，身不能主持，故为振摇也。须大补气血，曾用人参养营汤数服甚效。有一人身摇不得眠，以十昧温胆汤倍用人参得效，

　　卷之二　伤寒诸证论

　　战栗

　　战栗者，阴阳相争，肢体振动是也。经曰、战者身为之战摇，栗则心战是也。形虽相似，实非一也。既分为二，更有内外之别焉。战者，外也，属阳。栗者，内也，属阴。邪气外与正气争，则为战，战其愈者也。邪气内与正气争，则为栗，栗为甚者也。战者正气盛，栗者邪气胜也。一云、战之与振，振轻而战重也。战之与栗，战外而栗内也。昧者通以为战栗，非也。伤寒六七日，欲解时，必发战而汗解也。战则正气胜，故得汗而解。栗则不战，而但心战，摇头鼓颔，遂成寒逆，此阴气内胜，正气虚极，不能胜邪，宜姜附四逆汤以救之，故经曰、阴中于邪内必栗也。正气内实，邪不能争，则便汗出而不发战。若邪气欲出，其人本虚，邪与正争则为振，甚则为战，战已发热汗而解矣。若正不胜邪，虽战无汗，为难治。若至半日或至夜有汗，亦解也。七日，或十四日，或五日，或十一日，忽然身寒鼓颔战栗，急与姜米汤热饮，以助阳气，须臾战止汗出而解矣。

　　卷之二　伤寒诸证论

　　短气

　　短气者，似喘非喘，呼吸短促，不相接续者是也。然有为之实者，有为之虚者，有在表者，有在里者之不同。经曰、跌阳脉微而紧，紧为寒，微为虚，微紧相搏，则为短气。金匮要略云、短气不足以息者为实。

　　大抵心腹胀满而短气，邪在里而为之实。心腹濡满而短气，邪在表而为之虚。又有水停心下，亦令短气。

　　卷之二　伤寒诸证论

　　渴附舌干口燥

　　渴者，里热也。津液为热所耗，故令渴也。伤寒传至厥阴，则为消渴，谓饮水多而小便少也。轻曰、脉浮而渴属太阳，小青龙汤去半夏加花粉。有汗而渴属阳明，白虎汤加人参，便实者宜下之。自利而渴属少阴，承气汤主之。至于厥阴，则热之极矣，俱宜下之。大抵胃实热甚而渴，当损其有余。胃虚阴火上浮而渴，当补其不足。太阳症无汗而渴者，不可与白虎。阳明症汗多而渴者，不可与五苓。至若六七日渴欲得水，此为欲愈，宜少与之。若汗下过多，耗夺津液，亦令口渴。又有所谓舌干口燥者，盖因邪热聚胃，消耗津液，胃汁干也，宜调胃承气汤。少阴舌干口燥，此内外枯极，热消肾汁，宜急下之。若汗下过多，津液衰少，或病方瘥，血气尚虚，以致心火不降，肾水不升，而口燥咽干者，宜滋阴养气之剂。

　　卷之二　伤寒诸证论

　　发黄

　　经曰、湿热相交，民多病瘅。瘅者，单阳而无阴也。盖因当汗不汗，当下不下，当利小便不利小便所致也。太阴脾土，湿热相蒸，色见于外，必发身黄。若湿气胜，则如熏黄而晦，一身尽痛，乃湿病也。热气胜，则如橘黄而明，一身不痛，乃黄病也。伤寒至此，热势已极，且与蓄血症大抵相类。若小便不利，大便实，为发黄，小便自利，大便黑，为蓄血也。发黄，宜通利小便，分导其气，流行其湿可也。故曰治湿不利小便，非其治也。兹若形体烟熏，环口黧黑，柔汗发黄，又为脾绝而不可治也。

　　卷之二　伤寒诸证论

　　发狂

　　经曰、重阳者狂，重阴者癫。又曰、邪入于阳则狂，邪入于阴则癫。又曰、阳邪并于阳则狂，阴邪并于阴则癫。又曰、热毒在胃，并入于心，使神不宁，而志不定，遂发狂也。盖因阳症失汗，使阳热入深，又失下，使阳气重盛，阴气暴绝，独阳而无阴者也。始则少卧频起，妄语妄笑，甚则登高而歌，弃衣而走，逾垣上屋，热莫可遏，治宜寒凉之剂胜之。伤寒至于发狂，邪热至极，非大吐不能已也。若手足和暖，神气清爽，脉息洪大，目睛光彩，此为可治。若反目直视，四肢厥冷，六脉沈微，狂言不食，此为必死。

　　凡发狂奔走，势不可遏，烦置火盆于病人处，用醋一碗倾于火炭上，令其气冲入病人鼻内，仍将姜汁喷其头面身体手足即安，方可察其阳狂阴躁，而施治疗。

　　凡热病发狂，切不可掩闭床帐，须要揭开，候爽气良久，遂用铜镜按在心胸问，俟热势稍退即除。若热太盛，燥渴不止，将硝一斤研细，以水一盆，用青布三五块浸于硝水中，微搅半干，搭在病人胸膛并心上，频频易之，如得睡汗乃愈。

　　卷之二　伤寒诸证论

　　如狂

　　如狂者，势缓而尚能阻当，非若发狂势凶而不能抵御者也。惟起卧不安未至于狂耳。轻曰、热结膀胱，其人如狂，此畜血症也，治以抵当汤或桃仁承气汤。

　　卷之二　伤寒诸证论

　　惊狂

　　惊狂，乃亡阳惊惕之狂，非若重阳奔走之狂也。盖因阳邪在表，发汗再之而汗不行，以致津液内竭，正气耗散，或置火□榻之下，或烧针灼艾，劫夺取汗，变为此症，所以焂然而起，惕然而动，精神耗乱，肢体不宁。实者烦躁不已，虚者真阳脱亡。法当柴芩以却热，龙牡以收神又当视其虚实而酌治之。

　　卷之二　伤寒诸证论

　　阴躁

</div>
    <div class="pagination">
<a href="医效秘传_page7.html">上一页</a><span>...</span><a href="医效秘传_page3.html">3</a><a href="医效秘传_page4.html">4</a><a href="医效秘传_page5.html">5</a><a href="医效秘传_page6.html">6</a><a href="医效秘传_page7.html">7</a><span class="current-page">8</span><a href="医效秘传_page9.html">9</a><a href="医效秘传_page10.html">10</a><a href="医效秘传_page11.html">11</a><a href="医效秘传_page12.html">12</a><a href="医效秘传_page13.html">13</a><a href="医效秘传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
