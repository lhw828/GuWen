<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 85 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 85 页/共 159 页</h1>
    <div class="content">　　角上各一。

　　头角之上，两天冲穴也。足少阳脉气云：两角上各二。此则云各一。

　　下完骨后各一。

　　下完骨后，谓完骨之下。完骨之后，两天牖穴。

　　项中足太阳之前各一。

　　足太阳之脉下项，行身之背，今在足太阳项中之前，乃人迎之下，气舍二穴。

　　侠扶突各一。

　　承上文气舍而言，故曰侠扶突，谓气舍扶突穴相并也。

　　肩贞各一。

　　肩臂板骨缝中，即两肩贞穴。

　　肩贞下三寸分间，各一。

　　肩贞下三寸，消泺穴也。分间，即肩贞分肉之间，天宗 会穴也。消泺，天宗， 会，左右各一，凡六穴。

　　肘以下至手小指次指本，各六俞。

　　肘骨以下，至手小指次指头，有天井、支沟、阳池、中渚、液门、关冲，左右各六俞，凡十二穴。

　　此手少阳脉气所发，共三十二穴。手少阳之脉，起于小指次指之端，循肘上臂，交肩出缺盆，至耳上角，侠颊抵 ，故脉气所发如此。此一节言手足三阳之脉，是为六腑，其脉气所过之穴，即为气府也。

　　督脉气所发者，二十八穴。

　　督脉循身之背，从下而上、气府之统于形身者，更有督脉，其脉气所发者，计二十八穴。

　　项中央二。

　　风府哑门二穴。

　　发际后中八。

　　发际之后，从中至顶，下额，则有脑户、强间、后顶、百会、前顶、囟会、上星、神廷八穴。

　　面中三。

　　面之中央，从鼻至唇，有素 、水沟、兑端三穴。

　　大椎以下至尻尾及旁，十五穴。至 下，凡二十一节，脊椎法也。

　　从大椎以下，至尻尾之长强，计十三穴。及长强两旁之会阳，共十五穴。大椎、陶道、身柱、神道、灵台、至阳、筋缩、脊中、悬枢、命门、阳关、腰俞、长强，左右会阳，凡十五穴。自大椎至骨下，凡二十一节，此督脉督于后，而为脊椎之法，所以补气府未尽之义。

　　任脉之气所发者二十八穴。

　　任脉行身之前，气府之统于形身者，更有任脉，其脉气所发者，亦二十八穴。

　　喉中央二。

　　廉泉，在喉中央之上。天突，在喉中央之下。凡二穴。

　　膺中骨陷中各一。

　　膺中，胸之中行也。骨陷中有璇玑，华盖、紫宫、玉堂、膻中、中廷各一，凡六穴。

　　鸠尾下三寸，胃脘五寸，胃脘以下，至横骨，六寸半一，腹脉法也。

　　鸠尾下三寸，自鸠尾之下，有巨阙、上脘、中脘三穴，当三寸也。胃脘五寸、自上脘至脐中、有中脘、建里、下脘、水分、脐中五穴，当五寸也。胃脘以下，指脐中也，自胃脘以下之脐中。由中极至两旁横骨，有阴交、气海、石门、关元、中极。五穴五寸。中极至横骨，约寸半余，当六寸半一分也。自鸠尾至两横骨，凡十五穴。此任脉任于前，而为中行腹脉之法。亦所以补气府未尽之义。

　　下阴，别一。

　　下阴，下于阴前，会阴穴也。别一，上文横骨，不通会阴，别从曲骨至会阴之一穴。

　　目下各一。

　　两承泣穴。

　　下唇一。

　　承浆一穴。

　　龈交一。

　　齿缝任脉之交，故曰龈交。以上任脉所发，凡二十八穴。

　　冲脉气所发者，二十二穴。

　　冲脉任脉皆起于胞中，气府之统于形身者，更有冲脉，其脉气所发者，计二十二穴。

　　侠鸠尾外各半寸，至脐寸一，侠脐下旁各五分，至横骨寸一，腹脉法也。

　　寸一，一寸也，五分，犹半寸也，并鸠尾外两旁，各开半寸。至脐两旁，有幽门、通谷、阴都、石关、商曲、盲俞、其穴相去之寸，约一寸也。盲俞之穴，正在脐旁，并脐下两旁，各开五分，下至横骨，有中注、四满、气穴、大赫、横骨，其穴相去之寸、亦一寸也。并鸠尾两旁，下至横骨左右、凡二十二穴。此冲脉与任脉相并，为中二行之腹脉法也。

　　足少阴舌下，厥阴毛中，急脉各一。

　　此举足少阴厥阴之脉，以明足少阴合任脉，足厥阴合督脉，而任督相交也。足少阴舌下，廉泉穴也。

　　厥阴毛中，曲骨穴也。足少阴合任脉而交于督脉，从廉泉入龈交，交督脉。足厥阴合督脉而交于任脉。从长强至曲骨，交任脉。上下相交、脉气往来，不容稍缓，故曰急脉。舌下廉泉，毛中曲骨各一，凡二穴。

　　手少阴各一，阴阳跷各一。

　　此举手之少阴，足之跷脉，以明手足阴阳之脉，皆为气府，而手脉之穴出于手，足脉之穴起于足也。

</div>
    <div class="pagination">
<a href="黄帝素问直解_page84.html">上一页</a><span>...</span><a href="黄帝素问直解_page80.html">80</a><a href="黄帝素问直解_page81.html">81</a><a href="黄帝素问直解_page82.html">82</a><a href="黄帝素问直解_page83.html">83</a><a href="黄帝素问直解_page84.html">84</a><span class="current-page">85</span><a href="黄帝素问直解_page86.html">86</a><a href="黄帝素问直解_page87.html">87</a><a href="黄帝素问直解_page88.html">88</a><a href="黄帝素问直解_page89.html">89</a><a href="黄帝素问直解_page90.html">90</a><span>...</span><a href="黄帝素问直解_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
