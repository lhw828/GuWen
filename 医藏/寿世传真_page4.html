<!DOCTYPE html>
<html>
<head>
    <meta charset="UTF-8">
    <title>寿世传真 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世传真 - 第 4 页/共 22 页</h1>
    <div class="content">　　元精，乃先天真精，非交媾之精。元气，乃虚无空气，非呼吸之气。元神，乃本来灵神，非思虑之神。

　　所谓元精、元气、元神，由未生出胎以前而具，俱先天也。所谓交媾之精、呼吸之气、思虑之神，乃既生出胎之后而用，俱后天也。

　　人身精实则气充，气充则神旺，此相因而永其生者也。精虚则气竭，气竭则神逝，此相因而速其死者也。

　　孙思邈云：怒甚偏伤气，思多太损神，神疲精渐敝，形弱病相萦。

　　太益曰：存神可以固元气，令病不生。若终日挠混，则神驰于外，气散于内，营卫昏乱，众疾相攻矣。

　　又曰：神能使耳目手足视听持行，气即随而运之，故宁神即养气保精也。人之身如国。神如君，君良则国治；气如民，民聚则国强，精如财，财蓄则国富。

　　修养宜宝精宝气宝神第三　总论精气神

　　精

　　人身液化为血，血化为精，精化为髓。如饮食水谷入胃，由脾磨化成液，生血以充精。故必借谷气以培后天之精，人乃得生也。

　　精者，神倚之如鱼倚水，盖鱼借水养，神借精滋也。又，精者，气托之如雾托渊，盖渊浅则雾薄，精衰则气弱也。

　　后天之精，以至阴之液，本于各脏之生化，不过藏之于肾，原非独出于肾也。

　　无摇尔精，乃可长生。无摇者，守之固也。人肝精不固，目眩无光，肺精不固，皮肉消瘦；肾精不固，神气减散；脾精不固，齿发衰白。疾病随生，死亡将至，哀哉。

　　心牵于事，火动于中；心火既动，真精必摇。

　　《参赞书》曰：人至中年以后，阳气渐弱。觉阳事犹盛而常举，必慎而抑之，不可纵情过度。一度不泄，一度火灭，一度火灭，一度添油。若不强制，则是膏火将残，更去其油。故《经》语云：急守精室勿妄泄，闭而宝之可长活。

　　凡房室之事，火随欲起，煽动精室，虽不泄而精渐离位，若将出而复忍之，则精停蓄，必化脓血成毒。

　　修养宜宝精宝气宝神第三　总论精气神

　　气

　　气有禀于天地者，有受于父母者，禀天地之气谓之真气，受父母之气谓之凡气。

　　真气者，人才成胎，便禀天地之气，与人身之气以类感类，合化以成人身。气有清浊浓薄，人因之有强弱刚柔。

　　凡气者，人初受形，因父精母血蕴结而成胎，自有温暖之气，至十月气足，然后降生。一点凡气，藏于下丹田气穴，一身之气，呼吸皆出于此。

　　先天元气为阳气，后天谷气为阴气。常使元气内运，阳气若壮，则阴气自消，阳壮阴衰，百病不生。

　　简 曰：人若贪睡，则神离于气，气无所主，奔溃四溢。

　　食气胜元气者多肥，故人肥甚者多不寿。人借水谷之气以养身。水谷之清气，行于脉中者，为营气，水谷之浊气，行于脉外者，为卫气。营气利关节，卫气充皮肤。

　　修养宜宝精宝气宝神第三　总论精气神

　　神

　　神者，人之未生，父母媾精，其兆始见一点，初凝一念是也。始见一点，即所以成形，初交一念，即所以生神。

　　神为气之子，如有气以成形，乃有神之知觉运动。指始有身而言也。

　　神为气之帅，如神行即气行，神住即气住。指既有身而言也。

　　神静则心和，神躁则心荡，心荡则形伤。欲全其形，先在理神，恬和养神以安于内，清虚栖心不诱于外。

　　《代疑编》云：身如屋，神如主人，主人亡，则屋无与守，旷而将倾矣。身如舟，神如舟子，舟子去，则舟不能行，空而随敝矣。世人忙忙碌碌，只奉养肉身，而关系至重之神反撇却罔顾，犹之舍舟子而操舟，弃主人而奉屋，岂不危哉。

　　昔康仲俊年八十六，极强壮，自言少时读《千字文》即有所解悟，谓“心动神疲”四字也。平生遇事知谨节，不久劳心疲神，故老而不衰。

　　修养宜宝精宝气宝神第三　总论精气神

　　全神语

　　弥格居士曰：神者，心之运用，宜急治心以全神。

　　《觉世真言》曰：通天达地，出化入神，只是一个心。动中茫茫，不知此心久不在腔子里。故治心者要先知收心。

　　又曰：心乃一身之主，主人要时时在家，一不在家，则家人无管束，必散乱矣，故心不内守则气自散，神自乱，精自耗。

　　《觅玄语录》云：所谓思虑者，乱想耳。只是将已往未来之事，终日牵念。故知事未尝累人心，乃人心自累于事，不肯放耳。

　　又曰：世人终日营扰，精神困惫，夜间一睡，一点灵明又为后天浊气所掩，安得复有澄定之时。

　　龙舒居士曰：世人一生，父母妻子、屋宅田园、牛羊车马，以至微细等物，无非己之所有，举眼动步，莫罔顾恋。且如纸窗虽微，被人扯破，犹有怒心；一针虽小，被人将去，犹有吝意。一宿在外，已念其家；一仆未归，已忧其失。种种事物，无不挂怀。一旦大限到来，尽皆抛弃，虽我此身亦弃物也，况身外者乎。

　　静言思之，恍然可悟，一场幻梦。

　　《吕泾野语》曰：人生顺逆得失，即盈虚消息之理，乃造化所司，非人所得而主之者。然造化能苦我以境，不能苦我之心，是只厄其半也：若境苦而我心亦缘境俱苦，谓之全厄。明明厄可减半，我自愿受其全，岂非痴汉。

　　《虚斋语录》曰：仰观宇宙之广大，俯察身世之微渺，内视七情贪恋之虚想，外睹六亲眷属之幻缘，如一浮萍泛于巨海，一沤泡消于大江，此何庸着意安排。

　　倘昔自缠绵，徒以困惫终其身，此之谓人茧。

　　又曰：世宙一大戏场。离合悲欢要看假些，功名富贵要看淡些，颠连困苦要看平常些，时势热闹要看冷落些。若认真，当顺境则心荡气扬，当逆境则情伤魄丧，到得锣鼓一歇，酒阑人散，漏尽钟鸣，众角色一齐下场，那时谁苦谁乐。

　　《觅玄语录》云：学治心者，必须万虑俱忘，一心清静。问曰：如何得心清？曰：谁令尔浊。问曰：如何得心静？曰：谁令尔动。凡人起一切事，本由自心，止一切事，亦由自心。如耳不闻非礼之声，声自不扰汝耳；目不视非礼之色，色自不侵汝目。作如是想，自然清静矣。又问曰：决烈之士，于身心世事两境界，他能觑破，用慧剑斩群魔，自是入道大器，下士为名利缠缚，为嗜欲缠缚，安能一旦了达解脱？曰：不怕念起，惟怕觉迟，觉来则念止，此妙诀也。每于一念妄生，觉时急止之，自此以一觉止一念，久久纯熟，自然无念有觉。心譬如镜，镜常磨则尘垢不沾，光彩常现。只此觉止二字，是入清静境界的道路。

　　又曰：治心者时时内观此心，即谓之觉，一切烦邪乱想，随觉即除。

　　又曰：触事之心，未能不动，但须如谷应声，即应即止，如镜照物，物来则照，物去不留。

　　《心传》曰：将躁而止之以宁，将邪而闲之以正，将求而抑之以舍。于此习久，则物冥于外，神安于内，不求静而心自静矣。

　　又曰：人居尘世，难免营求，虽有营求之事，而无得失之心，故有得无得，心常安泰。

　　《吕泾野语》曰：人心最苦处，是此心沾滞，纵自知得，不能割断。故古有诏人歌曰：夜结于梦，昼驰于想，起灭万端，尽属虚妄，一剑把持，群魔消丧。

</div>
    <div class="pagination">
<a href="寿世传真_page3.html">上一页</a><a href="寿世传真.html">1</a><a href="寿世传真_page2.html">2</a><a href="寿世传真_page3.html">3</a><span class="current-page">4</span><a href="寿世传真_page5.html">5</a><a href="寿世传真_page6.html">6</a><a href="寿世传真_page7.html">7</a><a href="寿世传真_page8.html">8</a><a href="寿世传真_page9.html">9</a><span>...</span><a href="寿世传真_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
