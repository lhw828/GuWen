<!DOCTYPE html>
<html>
<head>
    <meta charset="UTF-8">
    <title>敖氏伤寒金镜录 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敖氏伤寒金镜录 - 第 3 页/共 6 页</h1>
    <div class="content">　　第十一　里黑舌

　　舌见红色。内有干硬黑色。形如小长舌有刺者。此热毒炽甚。坚结大肠。金受火制。不能平木故也。调胃承气汤下之。

　　里黑舌图【介按】苔至黑色而有刺。舌上必然干燥无津。脐腹必然硬满耕痛。大便必然秘结。此是胃中津液将涸。热结大肠。

　　故用调胃承气汤。以解邪热而调胃液。但证既如是。不若用大承气汤。奏效较速也。

　　调胃承气汤（方见前）

　　第十二　死现舌

　　舌见黑色。水克火明矣。患此者。百无一治。右前舌。虽有色图。恐其久而渝淡无辨。故注之。

　　死现舌图【介按】苔见黑色。病必不轻。不论寒热。虚实诸症。皆有此色。惟舌至全黑。病已入里。非脏腑极热。即为脏腑极寒。若虚寒而舌黑。则必湿滑无苔。若真寒假热而舌黑。则必全黑而不分经。如全黑无苔而底纹粗涩干焦。刮之不净。

　　是为热极之候。如全黑无苔而无罅点。干燥少津而光亮。此为绛色之变态。是肾虚液涸之证。如全黑而有罅有点。是热极之实证。惟苔黑腐烂。为心肾俱绝。舌黑卷缩为肝脏已绝。皆为不治之证。兹谓水克火而百无一治者。即是脏腑极寒极虚之证也。

　　第十三　黄苔舌

　　舌见尖白根黄。其表证未罢。须宜解表。然后方可攻之。如大便秘者。用凉膈散加硝黄泡服。小便涩者。五苓散加木通合益元散加姜汁少许。以白滚汤不拘时调服。

　　黑苔舌图【介按】凡表证如风热暑燥。皆有黄舌。惟伤寒由表入里。传至阳明之府。其舌必黄。由浅转深。今见尖白根黄。

　　此系太阳感寒。阳明内热。或风热之邪。客于阳明之表。均宜凉散为治。盖以白苔主表。黄苔主里。太阳主表。阳明主里。故舌苔见尖白根黄。或见白中带黄。如或微黄而薄者。其舌必黄燥。此是表邪初入于里之候也。外证必见恶寒身热，治宜辛凉解表。若根黄尖白而不甚干，短缩不能伸出者。有宿食也。宜下之。若恶寒已罢。而惟身热便秘者。此是邪热入胃。故宜凉膈散治之。硝黄用泡者。取其药力之专也。至若小便短涩。舌见黄腻。乃是湿热未净之候。故用五苓散加木通合益元散加味。渗湿清热以治之。

　　凉膈散（方见前）五苓散（方见前）益元散（从名医方论新补）滑石（六两水飞） 甘草（一两） 辰砂（三钱）上为细末。新汲水一碗。调服三钱。

　　【介按】此方即六一散加辰砂也。取其益气而不助邪。逐邪而不伤正。故有益元之名。柯韵伯曰。心为五脏主。暑热扰中。神明不安。必得朱砂以镇之。则神气可以遽复。凉水以滋之。则邪热可以急除。此清心之阳。热可通行也。

　　第十四　黑心舌

　　舌见弦白心黑。脉沉微者，难治。脉浮滑者，可汗。沉实者，可下。始病即发此者，乃危殆之甚也。调胃承气汤下之。

　　黑心舌图【介按】此舌当作四节解之。其一。舌见沿白心黑。脉沉微者。有始病即见此舌。非由白黄变化舌转瘦小者。为真脏中寒而寒水凌心。肾色外见。急用温剂治之。稍缓则误事。故曰难治。此即章虚谷所谓“凡黑苔，大有虚实寒热之不同。其润而不燥。或无苔如烟煤者。正是肾水来乘心火。其阳虚极”之候也。其二。脉浮滑者。可汗。即仲景《伤寒论》所谓“表有热、里有寒，白虎汤主之”之候也。其三。脉沉实者。可下。其舌如中黑无苔而舌底干燥有小点纹可见者。

　　乃胃经实热。治宜三黄白虎汤（黄连、黄芩、黄栀、石膏、知母、甘草、粳米。）亦有邪热传里。以致舌为黑色。因其热结燥实。津液焦灼。急宜攻下其热滞以存津。故用调胃承气汤以治之。即王孟英所谓“其舌心并无黑苔。而舌根有黑苔而燥者。宜下之”之类也。其四。始病即发此舌者。乃是寒邪直中三阴之证。其舌必润、症势险急。不及救治。故曰危殆之甚也。

　　调胃承气汤（方见前）

　　第十五　尖白根黑舌

　　舌尖白苔二分根黑一分者。必有身痛恶寒。如饮水不至甚者。五苓散。自汗渴者，白虎汤。下利者，解毒汤可。此亦危殆也。

　　尖白根黑舌图【介按】白苔带黑点。或带黑纹而粘者。此属太阴气分之湿证。故有身痛恶寒。渴不多饮之候。治宜行湿和脾。故以五苓散主之。若自舌根黑起至尖。甚至刮之不脱。湿之不润。此时邪已化热燥耗胃液。故见自汗、口渴之证状。而用白虎汤清胃热以治之。若热邪从阳明而转至太阴。其热愈深。其毒愈重。此时苔色转见纯黑而无芒刺矣。因其热毒无处发泄。直奔大肠而暴下。形同下利。故宜速用解毒汤。以解肠胃之热毒为最要。然症势至此。亦危极矣。

　　五苓散（方见前）白虎汤知母（一钱五分） 甘草（炙一钱） 石膏（四钱） 糯米（一撮）上 咀。每服一两。用水一钟半。入糯米。先煎。下诸味。再煎去渣服之。加人参亦可。

　　【介按】张仲景《伤寒论》内之白虎汤。有粳米而无糯米。盖糯米甘温。能收自汗。不若粳米之甘平。色白入肺。

　　除烦清热以止渴也。柯韵伯曰。阳明邪从热化。故不恶寒而恶热。热蒸外越。故热汗自出。热灼胃中。故渴欲饮水。邪盛而实。故脉滑。然犹在经。故兼浮也。盖阳明属胃。外主肌肉，虽有大热而未成实。终非苦寒之味所能治也。石膏辛寒。辛能解肌热。寒能胜胃火。寒性沉降。辛能走外。两擅内外之能。故以为君。知母苦润。苦以泻火。润以滋燥。故以为臣。用甘草、粳米调和于中宫。且能土中泻火。作甘稼穑。寒剂得之缓其寒。苦药得之平其苦。使沉降之性。皆得留连于味也。得二味为佐。庶大寒之品。无伤损脾胃之虑也。煮汤入胃。输脾归肺。水精四布。大烦、大渴可除矣。白虎为西方金神。取以名汤。秋金得令而炎暑自解矣。更加人参以补中益气而生津。协和甘草、粳米之补承制石膏。知母之寒。泻火而土不伤。乃操万全之术者也。

　　解毒汤黄连（一两） 黄柏（五钱） 山栀子（二十枚） 黄芩（五钱）上 咀。每服五钱。水一钟半。煎至一钟。去渣热服。

　　【介按】汪昂曰。寒极曰阴毒。热极曰阳毒。是方名曰黄连解毒。是君以黄连直解心经火毒。黄芩泻肺经火毒。黄柏泻肾经火毒。栀子通泻三焦火毒。使诸火毒从膀胱而出也。

　　第十六　白苔黑点舌

　　舌见白苔中有小点乱生者。尚有表证。其病求之虽恶。宜凉膈散微表之。表退即当下之。下用调胃承气汤。

　　白苔黑点舌图【介按】舌苔白而中有燥刺者。此系温邪在手太阴肺经。外证初必恶寒。继即发热不已。症势虽似恶候。治宜辛凉清解。宜用凉膈散先清上中二焦之热。若热退而大便未下者。即当改投攻下之剂。如欲下之。宜与调胃承气汤。

　　凉膈散 调胃承气汤（方见前）

　　第十七　灰苔黑晕舌

　　舌见如灰色。中间更有黑晕两条。此热乘肾与命门也。宜急下之。服解毒汤。下三五次。迟则难治。如初服，加大黄。酒浸泡。量大小用之。

　　灰苔黑晕舌图【介按】舌至灰色。病概非轻。如苔燥少津。均是实热里症。而无虚寒表症。如温燥时疫。郁积停胸。蓄血如狂。

　　宿食未消之类是也。若伤寒已经汗解。而舌尖灰黑。此是宿食未消。或因食滞而余热复炽。治宜调胃承气汤。若杂症而见此舌。宜用大承气汤加黄连治之。今以舌见灰色而有黑晕两条。是属热毒传遍三阴。治法急宜泄热攻下。如白虎合承气汤。或十全苦寒救补汤（方见前）以急下之。大便下后。再用解毒汤以清解余热。惟热毒传里已深。若嫌解毒汤太轻。

　　故须急投三五次。服至灰晕退净为止。初次服时。加酒浸大黄泡之。其分量。须别病患之年龄酌用之。惟舌见灰黑。是足三阴杂病。而以太少两阴为较多。其始由白渐黄。由黄而转灰黑者。为传经症。或生刺点燥裂。不拘在根在尖。均宜急行攻下。又有淡灰色中而起深黑重晕者。为温病热毒。急宜凉膈、双解等剂。以清热解毒治之。然亦有屡经汗下而舌苔灰黑不退。其舌滋润。或不润不燥者。脉必虚微无力。此系汗下太过。伤其津液。治宜养津滋液为要。不得妄用硝黄矣。

　　解毒汤（方见前）

　　第十八　微黄舌

　　舌见微黄色者。初病即得之。发谵语。此由失汗，表邪入里也。必用汗下兼行。以双解散加解毒汤两停主之。

　　微黄舌图【介按】舌苔微黄而薄。是外邪初入阳明。犹带表证。微兼恶寒。治宜辛凉解散。如黄而兼燥。外证不恶寒、反恶热。是邪初入阳明之里。或温热内发欲出阳明之表。治宜凉解里热。是以风热温暑之表证。及伤寒传入阳明之府证。其苔必现微黄。如若失治。则黄色由薄而转浓。甚则变为焦黄。外证大热、大渴、谵语、便闭、或无汗、或自汗。此因热邪由表入里。治宜汗下兼行。但须清解凉散。今因双解散内有辛温升散之品。故加解毒汤以佐之。凡治此等证候。用药必须随症斟酌。倘如舌苔黄燥。或生芒刺。而有脐腹胀满硬痛之证者。治法又宜急下以存津。

　　双解散加解毒汤防风 川芎 当归 芍药 大黄 麻黄 连翘 芒硝（各半两） 石膏 黄芩 桔梗（各一两） 滑石（三两） 甘草（二两） 荆芥（半两） 白术 山栀（各半两）上 咀。每服一两。水一钟半。姜三片。煎八分服。不拘时。一云有桂枝二两。

　　【介按】双解散。即防风通圣散去硝黄是也。今此方有硝黄而无薄荷。名之曰双解散加解毒汤者。谅系双解表里热毒之意也。吴鹤皋曰。解表有防风、麻黄、薄荷、荆芥、川芎。解里有石膏、滑石、黄芩、栀子、连翘。复有当归、芍药以和血。桔梗、白术、甘草以调气。营卫皆和，表里俱畅。故曰双解。

　　第十九　白苔边黄舌

　　舌中见白苔。外则微黄者。必作泄。宜服解毒汤。恶寒者。五苓散。

　　白苔边黄舌图【介按】白苔属肺。黄苔属胃。兹因热炽于胃。邪尚在肺。日久不解。则肺胃之邪热。移于大肠而作泄。故用解毒汤以清热解毒。如若外证恶寒者。则为寒湿作泻。其舌必润。故用五苓散以渗其湿也。

　　解毒汤 五苓散（方见前）

　　第二十　微黄舌

　　舌见微黄色者。表证未罢。宜用小柴胡汤。合天水散主之。可下者。大柴胡汤下之。表里双除。临证审用之。

　　微黄舌图【介按】黄苔薄滑者。是邪初入里。表症未罢。热未伤津。犹可用柴葛芩翘。或栀豉翘薄之类。轻清泄热。以透表邪而达肌表。若黄薄而腻者。则为湿热腻滞之候。治宜于清热之中兼用渗湿之品。故用小柴胡汤合天水散以治之。但邪尚在半表半里之间。小柴胡内之人参，用时尚须斟酌。故曰临证者审用之也。若舌苔黄腻而垢。或干涩深黄浓腻者。此是表邪入里之候。故宜大柴胡汤以下之。

</div>
    <div class="pagination">
<a href="敖氏伤寒金镜录_page2.html">上一页</a><a href="敖氏伤寒金镜录.html">1</a><a href="敖氏伤寒金镜录_page2.html">2</a><span class="current-page">3</span><a href="敖氏伤寒金镜录_page4.html">4</a><a href="敖氏伤寒金镜录_page5.html">5</a><a href="敖氏伤寒金镜录_page6.html">6</a><a href="敖氏伤寒金镜录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
