<!DOCTYPE html>
<html>
<head>
    <meta charset="UTF-8">
    <title>普济方四库 - 第 1059 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1059 页/共 1812 页</h1>
    <div class="content">　　天门冬煎【出圣惠方】　治大风有騐久服延年不老
　　用天门冬一石去心安磁器中宻盖口以蜡封其上埋燥室中经一年开防如糖色捣罗为末蜜调如饧每服一大匙日三服忌鲤鱼
　　天门冬煎【出圣惠方】　益气力延年不老
　　用生天门冬十斤去心剉碎以酒五斗和绞取汁安铜器中入白蜜一升重汤煮之如饧每服温酒调一匙日三服得地黄和更佳忌鲤鱼
　　术酥【出圣惠方】　去风消食补益不可具述
　　用秌末肥术三石以水刷去黑皮晒干木臼中捣碎即于缾中薄铺白茅茅上施布即下术以布掩之以合蒸一炊取下入盆以汤拌湿润再入瓶蒸一炊久便入酒糟中压令汁尽其汁入银铛以重汤煮不住搅之时取少许看硬软如常酥即成贮于不津器中不计时以温酒调许久服之甚良忌桃李雀肉
　　术煎【出圣恵方】　除百病轻身明目久服断谷延年
　　用好术一石以水洗去黑皮细剉以水三石煮至一石去渣取汁以黍米三斗磨作末安汁中微火煮之令稠可作饼子圆阔二寸许每服以酒下一枚日三服忌桃李雀肉
　　神仙术煎【出圣惠方】
　　取术新从山劚出者不拘多少去苖净洗木臼中熟捣新布绞取汁如此三两遍汁出尽为度于银器或磁器中煎令如饧即成矣每日以温酒调服一合随性空吃尤佳久服轻身益气祛风寒不饥渴百病皆除忌桃李雀肉
　　麦门冬煎【出圣惠方】　治结气腹中伤饱胃弱脉微羸瘦短气身重面黄心下支满虚劳客热口干躁渇心烦呕吐愈痿蹷强隂益精消谷调中保神定气安五脏令人肥健美顔色有子久服身轻不老不饥
　　用新麦门冬五斤去心捣令熟绞取汁入白蜜半斤于银锅内以重汤煮不住手搅如饴即盛于不津器毎服以温酒调半匙服之
　　蔷薇散煎　久服令人轻健
　　用蔷薇根茎碎剉熟蒸曝干为末每服酒调二钱日三服亦可浓煮汁为煎酒调服更佳
　　鹿角胶煎　治五劳七伤身无润泽腰疼痛
　　四肢沉重久填骨髓好顔色袪风气润发
　　鬓
　　鹿角胶【一斤炙黄研为末】生地黄汁【五斤】生干姜汁
　　【半斤】紫苏子【半斤研以酒三升绞取汁】牛酥【半斤】白蜜【半斤炼蜜】
　　【熟掠去末】
　　右煎地黄生姜紫苏等汁可五分耗一次下蜜次下酥又煎三五沸即下胶末搅匀更煎如稀饧倾于不津器中盛之每服以温酒调一匙服之日二服
　　鹿角胶煎
　　鹿角胶【三两捣碎炒令黄捣罗为末】牛乳【一升】白蜜【一合】牛酥【一合】生姜汁【一合】
　　右先煎乳熟即下胶消讫次下姜汁次下蜜惟须缓入煎十煎沸倾于瓷器中仍数数搅匀令酥乳于上待凝以竹刀割为小片每食后细细含咽之其补不可具言
　　髓煎方　填骨髓治百病补虚劳换白发
　　生地黄【五十斤捣绞取汁以慢火煎成半】牛酥【三升】白蜜【三升】生姜【二斤】牛髓【五斤炼成者】羊脂【五升炼成者】
　　右已上都入银锅中以微火煎如稀安磁器中每服以温酒调如鸡子黄大日服羮粥中服之益精美发白摘去之下有黒者再生若未白者永不白
　　神仙服桂煎法
　　桂心【三斤捣罗为末】甘竹沥【一斗】
　　右相和于铜器中汤上煎令可丸如梧桐子大初服一丸以好顔色耐寒暑日行千里
　　红雪一名通中散　治黄热黄疸脚气湿瘴解酒毒消宿食开三焦利五脏爽精神除毒热破积滞去脑闷眼昏头痛鼻塞口疮重舌肠痈喉闭宜服
　　川朴硝【十斤】羚羊角屑【三两】川升麻【三两】黄芩【三两】枳殻【三两麸炒微黄去穰】赤芍药【三两】人参【二两去芦头】淡竹叶【二两】甘草【二两生用】木香【二两】防榔【二两】芎根【一两五钱】大青【一两五钱】蓝叶【一两五钱】桑根白皮【一两五钱】木通【一两五钱】栀子【一两五钱】硃砂【一两细研】苏枋【六两槌碎】麝香【五钱细研】
　　右除硃砂麝香外并细剉以水二斗五升煎至九升去滓更以绵滤过再以缓火煎令微沸后下朴硝以栁木箆搅勿住手凝次下硃砂麝香末搅令匀倾于新磁盆中经宿即成矣细研每服一钱至二钱以新汲水调下临量老少加减服之
　　紫雪　治脚气毒徧内外烦热口中生疮狂易呌走解诸药毒发热卒黄疫疠毒气伤寒温疟五尸五疰心腹诸疾□刺疼痛蛊毒鬼魅邪气惊癎并皆治之金【五十两】寒水石【三斤】石膏【三升】元参【一斤】羚羊角屑【五两】沉香　木香【五两】丁香【二两】甘草【半斤生用】川朴硝【十斤】犀角屑【五两】
　　右除金朴消外并捣罗为散内金同以水五升煮取二升去滓下朴硝于汁中缓入火煎以栁木箆搅勿住手候欲凝入研硃砂三两麝香末一两急搅即成紫色倾入新磁盆中经宿乃成细研每服以冷水调三钱服之量人老少以意加减
　　碧雪　治大人小儿心热惊狂诸癎热病皆主之川升麻【二两】黄芩　钩藤　犀角屑　大青【已上各一两】青黛【一两】虎睛【一对】天竹黄【半两】麝香【一分】龙脑【一分】川朴硝【一斤】竹沥【三合】
　　右虎睛天竹黄麝香龙脑青黛等别细研入余外药并细剉用水一斗煎至三升滤去滓澄清下朴硝微火更煎以栁木箆搅勿住手消散下竹沥并研了药更搅令匀稍凝即于新瓦盆中盛经宿即凝捣罗为末每服以金银汤二钱食后并夜临卧时服老少以意服之
　　碧雪煎　治心神烦热时行瘟病主癫癎疗热毒风压丹田解百毒去头疼眼赤口疮酒黄大人小儿一切热病悉皆治之
　　大青【三两】吴蓝叶【二两】竹茹【三两】麦门冬【二两去心】子芩【三两】甘草【三两生用】枳殻【二两去穰】地骨皮【三两】龙胆【三两去芦头】犀角屑【二两】元参【二两】赤茯苓【二两】川升麻【二两】羚羊角屑【二两】
　　已上十四味并细剉以水二斗煎至一斗去滓澄清龙齿【二两细研】牛黄【二两】麝香【一两细研】青黛【五两细研】川朴硝【七斤】
　　右煎了药汁入于锅内下朴硝以慢火煎不住手搅稀稠得所研了龙齿牛黄麝香青黛等搅令匀入磁器中收每有患者以冷水调下半匙量大小加减服之
　　黄雪【出圣恵方】　治风热疗天行瘴毒压丹田安心神止狂热神效
　　川朴硝【五斤】川大黄【二两】黄芩【三两】山栀子【二两】犀角屑【一两细研】紫石英【三两细研】甘草【三两生用】竹茹【三两】麝香【五钱细研】硃砂【一两细研】羚羊角屑【二两】欝金【二两】
　　右除朴硝紫石英硃砂麝香外并细剉以水一斗二升煎至五升去渣澄清以文火煎之下朴硝栁木搅勿住手稍稠即下紫石英硃砂末搅令匀欲凝结后下麝香末又搅令匀倾于新盆中经宿取出捣罗为末每服一钱至二钱以甘草汤调下老少以意加减服之
　　金石凌法【出圣惠方】　疗天行诸黄疸乳石发动生诸疮肿心热舌干咽喉闭痛
　　金【三十两】石膏【三斤捣碎】滑石【三斤捣碎】寒水石【三斤捣碎】
　　已上用水四斗于大银锅内煎取汁三斗去渣澄清子芩【一斤】栀子仁【三百个】川升麻【二两】犀角【二两】黄连【五两去须】甘草【半斤生用】欝金【二两】
　　已上细剉取前金石汁煎至一斗去渣澄清
　　马牙硝【三斤】川芒硝【二斤】川朴硝【三斤】川硝石【二斤】
　　右药汁于银锅中缓火煎后下马牙硝良久次下芒硝次下朴硝次下硝石每下硝以栁木箆搅勿住手看硝尽良久凝即倾放数个新磁盆内两日即捣罗为散每服以竹沥或蜜水调下一钱至二钱大小以意加减
　　石甘露饧【出圣惠方】　镇心除热神效
　　用川朴肖每一斤以白蜜十三两用捣罗朴硝为末后以白蜜和匀便入新竹筒中其竹筒随药多少大者一节小者两节但药得半筒已上即止不得令满安入炊饭甑中令有药处在饭内其空出饭外其上不妨盖甑蒸之饭熟取筒承热绵滤入瓷器中以竹箆搅之勿住手至凝即药成收入瓷盒中如热月即以冷水浸盒防每于食后及夜卧含化一茶匙
　　桑煎【出本草】
　　以桑枝一小升细切熬令香以水三大升煎取二大升一日服尽无论食前后
　　炼谷子煎法【出本草】
　　取谷子五升六月六日采以水一石煮取五升去渣微火煎如饧即堪用
　　左慈真人千金地黄煎【出中藏经方】
　　以生地黄一秤取汁熬入熟地黄末丸酒下二十丸
　　金髓煎【出本草】
　　以枸子不计多少逐日旋采采红熟者去嫩蒂子拣令洁浄便以无灰酒于净浸之须是瓮用酒浸以两月为度用蜡纸封闭宻无令透气日数足漉出于新竹器内盛贮旋于砂盆中研令烂细然后以细布滤过研后滤皆毕去滓不用即并前浸药酒滤过药汁搅匀量银锅内多少升斗作防次慢火煎成膏切不住手频搅恐粘防不匀稀稠得所倾出用净瓶器成之勿令泄气每早晨温酒下二大匙头夜卧服之百日中身轻气壮积年不废可以羽化
　　茅山术煎
　　劚取生术去土水浸再三煎如饴糖酒调服饮之更善









　　普济方卷二百六十五
<子部,医家类,普济方>
　　钦定四库全书
　　普济方卷二百六十六　明　周王朱橚　撰服饵门
　　养性法
　　扁鹊云黄帝说昼夜漏下水百刻凡一刻人百三十五息十刻一千三百五十息百刻一万三千五百息人之居世数息之间信哉呜呼昔人叹逝何可不为善以自补耶吾尝思一日一夜有十二时十日十夜百二十时百日百夜一千二百时千日千夜一万二千时万日万夜一十二万时此为三十年若长夀者九十年只得三十六万时百年之内斯须之间数时之活朝箘蟪蛄不足为喻焉可不自摄养而驰骋六情孜孜汲汲追名逐利千诈万巧以求虚文至没齿而无厌故养性者知其如此于名利若存若亡于非名非利亦若存若亡所以没身不殆也余慨时俗之多僻恣放逸以殒亡聊因暇日粗述养性篇用奬人伦之道好事君子与我同志焉○夫养性者欲所习以成性性自为善不习无不利也性既自善内外百病不生祸乱灾害亦无由作此养性之大经也善养性者则治未病之病是其义也故养性者不但饮露餐霞其在兼于百行周备虽絶药饵足以遐年德行不充纵服玉液金丹未能延寿故老子曰善摄生者陆行不遇虎兕此则道德之佑也岂假服饵而祈遐年哉圣人所以制药饵者以救过行之人也故愚者抱病歴而不修一行纒疴没齿终无悔心此其所以岐和长逝彭跗永归良有以也稽康养性有五难名利不去为一难喜怒不除为二难声色不去为三难滋味不絶为四难神虑精散为五难五者心存虽心希难老口诵至言咀嚼英华呼吸太阳不能不囬其操不夭其年也五者无于胸中则信顺日跻道德日全不祈善而有福不求寿而自延此养生之大防也然或有服膺仁义无暴秦之累者抑亦其亚欤○黄帝问于岐伯曰予闻上古之人春秋皆度百嵗而动作不衰今时之人年至半百而动作皆衰者时代异耶将人失之也岐伯曰上古之人其知道者法则隂阳和于术数饮食有常节起居有常度不妄作劳故能形与神俱而尽终其天年度百嵗乃去今时之人则不然以酒为浆以妄为常醉以入房以欲竭其精以耗散其真不知持满不时御神务快其心溺于淫乐起居无节故半百而衰也夫上古犹夫人之教也下皆为之虚邪贼风避之有时恬淡虚无真气从之精神内守病安从来是以其志开而少欲其心安而不惧其形劳而不倦气从以顺各从其欲皆得所愿故甘其食美其服乐其俗髙下不相慕故其民日朴是以嗜欲不能劳其目淫邪不能惑其心智愚贤不肖不惧于物合于道数故皆过百嵗而不衰者其德全不危也是以人之夀夭在于樽节若消息得所则长生不死恣其情欲则命同朝露也岐伯曰人年四十而隂气自半也起居衰矣年五十体重耳目不聪明也年六十隂痿气力大衰九窍不利下虚上实涕泪俱出故曰知之则强不知则老同出名异智者察同愚者察异智者不足愚者有余有余则耳目聪明身体轻强年老复壮壮者益坚是以圣人为无为之事乐恬淡之味能絶欲快志得虚无之守故寿命无穷与天地终此圣人之治身也○春三月此谓发陈天地以生百物以荣夜卧早起广步于庭被髪缓行以使志生生而勿杀与而勿夺赏而勿罚此春气之应飬生之道也逆之则伤肝夏为寒为变则奉长者少夏三月此谓蕃秀天地气交万物华实夜卧早起毋压于日使志无怒使华实成秀使气得泄若所爱在外此夏气之应飬长之道也逆之则伤心秋为疟痢则奉收者少多至重病○秋三月此谓容平天气以急地气以明早卧早起与鸡俱兴使志安宁以缓秋刑收敛神气使秋气平毋外其志使肺气清此秋气之应飬收之道也逆之则伤肺冬为飡泄则奉藏者少○冬三月此谓闭藏水氷地折无忧乎阳早卧晚起必待日光使志若伏若匿若有私意若已有得去寒就温毋泄皮肤使气亟夺此冬气之应飬藏之道也逆之则伤肾春为痿蹷则奉生者少○天有四时五行以生长收藏以寒暑燥湿风人有五脏化为五气以生喜怒悲忧恐故喜怒伤气寒暑伤形暴怒伤隂暴喜伤阳故喜怒不节寒暑失度生乃不固人能依此摄养故得免其夭枉也○仲长统曰王侯之宫美女数千卿士之家侍妾数百昼则以醇酒淋其骨髄夜则以房室输其血气耳听淫声目视邪色醼内不出游外不反王公得之于掌上豪杰驰之于不及至生产不时字育太早或童孺而擅气或疾病而搆精精气薄弱血脉不充既出胞藏飬护无法又蒸之以绵纩烁之以五味胎伤孩病而脆未及坚则复纵情欲重重相生病病相孕国无良医医无审术奸佐其间过胶常有会有一疾莫能自免当今少百嵗之人者岂非所习不纯正也抱朴子曰或问所谓伤之者岂色欲之故乎答曰亦何独斯哉然长生之要其在房中上士知之可以延年除病其次不以自代若年当少壮而知还隂丹以补脑采七益于长俗者不服药物不失一二百嵗也但不得仙耳不得其术者古人方之于凌杯以盛渴羽毛之蕃人又且才所不逮而强思之伤力所不胜而强举之伤深夏重患者伤也悲哀憔悴伤也喜乐过度汲所欲伤也戚戚所患伤也久谈言笑伤也寝息失时伤也挽弓引弩伤也沉醉中吐伤也饱食即卧伤也跳走喘乏伤也懽呼哭泣伤也隂阳不交伤也积伤至尽尽则早亡尽则则非道也是以飬性之法唾不至逺行不疾歩耳不极聴目不极视坐不久处立不至跛卧不至尸先寒而收先热而解不欲极饥而食食不可过饱不欲极渇而饮饮不可过多饱食过多则结积聚渴饮过多则成痰瘕不欲甚劳不欲甚佚不欲流汗不欲多睡不欲奔走车马不欲极目逺望不欲多啖生冷不欲饮酒当风不欲数数沐浴不欲广志逺愿不欲规造异巧冬不欲极温夏不欲极凉不欲露卧星月不欲睡中用扇大寒大热大风大雾皆不欲冒之五味不欲偏多故酸多则伤脾苦多则伤肺辛多则伤肝咸多则伤心甘多则伤肾此五味尅五脏五行自然之理也凡言伤者亦可即觉也谓久即损寿耳是以善摄生者卧起有四时之早晚兴居有至和之常制调利筋骨有偃仰之方祛疾闲邪有吐纳之术流行荣卫有补泻之法节宣劳佚有与夺之要忍怒以全隂抑喜以飬阳然后先服草木以救亏缺后服金丹以定无穷飬性之理尽于此矣夫欲快意任懐自谓逹诚知命不泥异端极情肆力不劳持久者闻此言也虽风之过耳电之经目不足喻也虽身枯于流连之中气絶于绮纨之际而甘心焉亦安可告之以飬性之事哉非惟不悉乃谓大讹也而望彼信之所谓以眀鉴诘朦瞽以丝竹娱聋夫者也魏武与皇甫隆书曰闻卿年出百嵗而体力不衰耳目聪明顔色和悦此盛事也所服食施行导引可得闻乎若有所想可宻示封内隆上疏对曰臣闻天地之性惟人为贵人之所贵莫贵于生唐荒无始刼运无穷人生其间忽如电过每一思此罔然心热生不再来逝不可追何不抑情飬性以自保惜今四海垂定太平之际又当须展才布徳由万年万年无穷当由修道道甚易知但莫能行臣尝闻蒯京道人年一百七十八而甚丁壮言人当朝朝服食玉泉琢齿使人丁壮有顔色去三虫而坚齿年泉者口中唾也朝旦未起早津令满口乃吞之琢齿七十遍如此者名曰练精○嵇康云穣嵗多病饥年少疾信哉不虚是以闗中土地俗好俭啬厨膳希羞不过葅酱而已其人少病而寿江南岭表其处饶足海陆鲑饰无所不备土俗多疾而人早夭此方士子游宦至彼过其丰赡以为福佑所臻是以尊卑长防嗜口食噉夜长醉饱四体热闷赤露眠卧宿食不消未逾期月大小皆病或患霍乱脚气胀满或寒热疟痢恶核丁肿或痈疽痔漏或偏风偎退不知医疗以至于死凡如此者比比皆是惟云不习水土都不知病之所由静言思之可为太息者也学者先须识此以自戒慎抱朴子云一人之身一国之象也胸腹之位犹宫室也四肢之列犹郊境也骨节之分犹百官也神犹君也气犹臣也血犹民也知治身则能治国也天爱其民所以安其国借其气所以全其身民散则国去气竭则身死死者不可生也亡者不可存也是以至人消未起之患治未病之疾医之于无事之前不追于既逝之后夫人难飬而易危也气惟清而易浊也故能审威徳所以保社稷割嗜欲所以固血气然后真一存焉三一守焉百病却焉年寿延焉○真人曰虽常服饵而不知飬性之术亦难以长生也飬性之道常欲小劳但莫太疲及强所不能堪耳且流水不腐户枢不蠧以其运动故也飬性之道莫久行久立久坐久卧久视久听盖久视伤血久卧伤气久立伤骨久坐伤肉久行伤筋也仍莫强食莫强酒莫强举重莫忧思莫大怒莫悲愁莫大惧莫跳踉莫多言莫大笑勿汲汲于所欲勿悁悁于懐怒恨皆损寿命若能不犯者则得长生也故善摄生者常少思少念少欲少事少语少笑少愁乐少喜少怒少好少恶行此十二少者飬性之都契也多思则神殆多念则志散多欲则心昏多事则形劳多语则气乏多笑则脏伤多愁则心摄多乐则意溢多喜则亡错昏乱多愁则百脉不足多好则専迷不理多恶则憔悴无懽此十多不除则荣卫失度血气妄行防身之本也惟无多无少者几于道矣是知勿外縁者真人初学道之本也若能如此者可居瘟疫之中无忧疑矣既屏外縁者防须守五神【肝心脾肺肾】从四正【言行坐立】言最不可浮思妄念心想欲事恶邪大起故孔子曰思无邪也常当习黄帝内视法存想思念令见五脏如悬磬玉色了了分明勿辍也仍于每旦初起面向午辰两手于膝上心眼观气上入顶下达涌泉旦旦如此名曰迎气常以鼻引气口吐气小微吐之不得开口复欲得出气少入气多每欲食送气入腹每欲食气为主人也凡心有所爱不用深爱心有所憎不用深憎并皆损性伤神亦不用深讃亦不用深毁常须运心于物平等如觉偏颇寻改正之居贫勿谓常贫居富莫谓常富居贫富之中须守道勿以贫富易志改性识达道理似不能言有大功德勿自矜伐美药勿离手善言勿离口乱想勿经心常以深心至诚恭敬于物慎勿诈善以悦于人终身为善为人所嫌勿得起恨事君尽礼人以为謟当以道自平其心道之所在其德不孤勿言行善不得善报以自怨仇居处勿令心有不足若有不足则自抑之勿令得起人知止足天遗其禄所至之处勿得多求多求则心自役而志苦若夫人之所以多病当由不能飬性性平康之日谓言常然纵情恣欲心所欲得则便为之不拘禁忌欺罔幽明无所不作自言性不知过后一一皆为病本及两手摸空白汗流出口唱黄天无所运及皆由生平粗心不能自察一至于此但得少时内省身心则自知见行之中皆畏诸疴将如四百四病身手自造本非由天及一朝病发和缓不救方便诽谤医药无效神仙无灵故有智之人爱惜性命者当自思念深生愧耻诫动身心常修善事也至于居处不得绮靡华丽令人贪妄无厌乃患害之源但令雅素洁净无风雨暑湿为佳衣服器械勿用珍玉金寳増长过失使人烦恼恨深厨膳勿使脯肉丰盈常令俭约为佳然行作鹅行歩语则含钟声眼作狮子卧【右脚脇生地形脚也】每日自咏歌云美食须熟嚼生食不粗吞问我居止处大宅总林村胎息守五脏气至骨成仙又歌曰日食三了毒不嚼而自消锦绣为五脏身着粪扫袍修心既平又须慎言语读诵常想声在气海中【脐下也】每日初入后勿言语读诵宁待平旦也旦起欲专言善事不欲先计较钱财又食上不得语语而食者常患脑背痛亦不用寝卧多言笑寝不得语言者五脏如钟声不悬则不可发声行不得语若欲语先住脚乃语行则令人失气冬至日止可语不可言自言曰言答人曰语有人来问不可不答自不可发言也仍勿触冷开口大语为佳言语恍惚仍节饮食足以善飬性者先饥而食先渴而饮食欲而少不欲烦而多则难消也常欲令如饱中饿饥中饱耳盖饱则伤肺饥则伤气咸则伤筋酸则伤骨故每学食淡食常热嚼使米脂入腹勿使酒脂入腹人之当食须去烦恼【暴数为烦伤触为恼】如食五味必不得暴殄多令人神惊夜梦飞每食不用重肉喜生百病常须少食肉多食饭及少葅菜并勿食生药生米小豆陈臭物勿饮浊酒食麫使塞气孔勿食生肉伤胃一切肉须煑烂停冷食之食毕当口数遍令人牙齿不败口香热食讫以冷酢浆口者令人口气常臭作防齿病又诸热食咸物后不得饮食酢浆水喜失声成尸咽凡热食汗出勿当风发痉头痛令人目涩多睡每食讫以手摩面及腹令津液通流食毕当行歩踌躇计使十数里来行毕使人以粉摩腹上数百遍则食易消大益人令人能饮食无百病然有所修为快也饱食即卧乃生百病不消成积聚饱食仰卧成气痞作头风触寒来者寒未解即食热食成刺风人不得夜食人云夜勿过醉饱食勿精思为劳苦事有损子虚损人常须日在已时食讫则不须饮酒终身无干呕勿食父母本命所属肉令人命不长勿食自己本命所属肉令人魂魄飞勿食一切脑大损人茅屋漏水堕诸脯肉上食之成瘕约暴肉作脯不肯干者害人祭神肉无收自动食之害人饮食上蜂行住食之必有毒害腹内有宿病勿食鲮鲤鱼肉害人湿食及酒浆临上防视不见人物影者不食之成卒住若已食腹胀者急以药下之每十日一食葵滑所以通五脏拥气又是菜之主不用合心食之又饮酒不欲使多则速吐之为佳勿令至醉即终身百病不除久饮酒者腐烂肠胃渍髓蒸筋伤神损寿醉不可以当风向阳令人发狂又不可当风卧又不可令人扇凉即皆得病已醉不可露卧及卧黍穰中发癞疮醉不可强食或发痈疽或发瘖或生疮醉饱不可走车马及跳踯醉不可以接房醉饱交接小者面黑咳大者伤絶脏脉损命凡人饥欲坐小便若饱则立小便慎之无病人忍尿不便膝冷成痹忍大便不出成气痔小便勿弩令两足及膝冷大便不用强气及强弩令人腰痛目涩宜任之佳凡遇山水坞中出泉者不可久居常食作瘿病又深隂地冷水不可饮必作痎疟饮食以调时慎脱着凡人早起着衣反者便着之吉衣光者当户三振之日殃去吉湿衣及汗衣不可久着令人发疮及风瘙大汗能易衣佳不易衣者及洗之不尔令人小便不利凡大汗勿偏脱衣得偏风半身不遂春天不可薄衣令人伤寒霍乱食不消头痛脱着既得须调处凡人卧春夏向东秋冬向西头勿北卧及墙北亦勿安牀凡遇眠勿歌咏不祥起上牀坐先脱左足卧勿当舍脊下卧讫勿留灯烛令魂魄及六神不安多愁怨人头勿安火炉日久引火气头重目赤睛及鼻干夜卧当耳勿有吼吹人即耳聋夏不用露面卧令人面皮厚喜成癣忽作面风冬夜勿覆头得长寿凡人眠勿以脚悬踏髙处久成肾及损房足令人每见十歩直墙勿顺墙卧风利吹人发癞及体重人汗勿跂牀悬脚久成血痹两足重腰疼又不得昼眠令人失气卧勿大语损人气力暮卧常习闭口了开即失气且邪恶从口入久而成消渴及失血气屈膝侧卧益人气力胜正偃卧按孔子不尸睡故日睡而压踧觉不压舒凡人舒睡则有鬼痛魔邪凡眠先卧心后卧眼人卧一夜当作五度反覆常逐更转凡人夜压勿燃灯唤之定死无疑闇唤之吉亦不得近前及唤夜梦恶不须説旦以水面东方噀之呪曰恶梦着草木好梦成寳玉即无咎矣又梦之善恶并勿説为吉衣服寝处皆能顺时气者始化飬生之道故善摄生者无犯日月之忌无失嵗时之和须知一日之忌暮无饱食一月之忌晦无大醉一嵗之忌暮无逺行终身之忌暮无燃烛行房暮护常气也凡气冬至起于涌泉十一月至膝十二月至股正月至腰名三阳成二月至三月至项四月至顶纯阳用事后亦仿此故四月十月不得入房避隂阳纯用之事月也每冬至日于北壁下厚铺草卧云受元气每八月一日已后即微火暖足勿令下冷无生意常欲使气在下不欲泄于上春冻木拆衣欲下厚上薄飬阳收隂继世长生飬隂收阳祸则灭门故云冬时天地气闭血气伏藏人不可作劳出汗发泄阳气有损于人也又云冬日冻脑春秋脑足俱冻此圣人之常法也春欲晏卧早起夏及秋侵夜乃卧早起冬欲卧而晏起皆益人虽云早起莫在鸡鸣前虽言晏起莫在日出后凡冬月忽有大热之时夏月忽有大凉之时皆物受之人有患天行时气者皆由犯此也即须调气息使寒热平和即免患也每当腊日勿歌舞犯者必防常于正月寅日烧白髪吉凡寅日剪手甲午日剪足甲又烧白髪吉○凡人居止之室必须周宻勿令有细隙致有风气得入小觉有风勿强忍久坐必须急急避之久居不觉使人中风古来忽得偏风四肢不遂或如角弓反张或失音不语者皆由忽此耳身既中风诸病总集邪气得便遭此致卒者十中有九是以大须周宻勿得轻之慎焉慎焉所居之室勿塞井及水凟令人聋盲○凡在家及外行卒逢大飘风暴雨震电昏暗大雾此皆是诸龙神鬼行动经过所致宜入室闭户烧香静坐安心以避之待过后乃出不尔损人或当时虽未苦于后不佳矣又隂雾中亦不可逺行○凡家中有经像行来先拜之然后拜道长每行至则峻坐焉○凡居家不欲数沐浴若沐浴必须宻室不得大热亦不得大冷皆生百病冬浴不必汗出霡浴后不得触冷新浴髪讫勿当风勿湿荣髻勿湿头卧使人头风闷髪秃面黑齿痛耳聋头生白屑饥忌浴饱忌沐沐讫须进少许食饮乃出夜沐髪下食即卧令人心虚饶汗多梦又夫妻不用同日沐浴常以晦日浴朔日沐吉凡炊汤经宿用洗体成癣洗面无光洗脚即疼痛作甑畦疮热泔洗头冷水濯之作头风饮水沐头亦作头风时行病新汗解勿冷水洗浴损心包不能复○凡居家常戒约内外长防有不快即须早道勿使隠忍以为无苦过时不知便为重病遂成不救小有不好即按摩援捺令百节通利泄其邪气凡人无问有事无事常须日则踏舂皆四肢一嵗头项若令热踏即风气时行不能防人此人要妙不可具论○凡人居家及逺行随身常有熟艾一升偹急丸辟鬼丸生肌药甘湿药丁肿药水银大黄芒硝甘草干姜桂心蜀椒不能更蓄余药此等常不缺少及一两卷百一偹急方并带辟毒蛇蜂蝎等药随身也凡人自觉十日已上康健即须炙三数遍以泄风气每日必须调气补泻按摩导引为佳勿以康健便为常然须安不忘危预防诸病已炙法常须避人神○凡畜手力细累春秋皆须与转泻一度则不中天行时气也
　　服气法【附论】
　　神仙服气之法古方不载黄庭内景玉幽隠者虽有于世而学者莫得其要故服气之法率多口心授或食从手至口或饮玉池之津或吐故纳新导引按蹻或食日月或闭所通大扺气以形载形以气充气形充符自然长久所谓保其气和合彼太和者也
　　法
　　赤松子服气【出圣济总録】
　　序曰天道悠长万品不齐人生为贵隂阳同类天地坦坦修之不迷世何专愚相随徘徊生不及踵性命殒頺存亡相感哭泣悲哀何不服气与仙同栖福莫大生祸莫大死子欲长生腹中当清长生不死肠中无滓是以食谷者智食气者神故曰休粮絶食为生道隂阳还精为重寳能常行之永寿考何为恣欲自使老○神仙食气常以春二月三月九日十八日二十七日若甲辰乙巳丙辰丁巳旺相成满日行之佳○夫行气欲于山林中幽寂处近东流之泉向阳之地沐浴兰汤以丹书玉房为丹田方一寸【玉房在脐下三寸是】精念玉房内视丹田内气致于丹田人先去鼻中毛偃卧两足相去五寸两臂去身亦五寸瞑目握固【握固如婴儿之腃手】蒲蒻为枕髙三寸若胸中有病枕髙七寸病在脐下可去枕即行气不复食生菜辛殠物矣【出圣济总录】
　　絶谷行气法【出圣济总録】
　　当食日减一口十日后可不食二日腹中或涓涓吞饥取好九枚方寸术饼九枚食之一日一夜不过此也不念食即勿噉也饮水日可五升亦可三升勿絶也口中常含核令人受气且生津液
　　经曰道者气也受气则得道得道则长生精者神也寳精则神明神明则长存行气一名錬气其法正卧徐潄醴泉咽之【醴泉者地出也】以鼻微微纳气徐引之勿令太亟满入五息已可吐一息屈指数之至九十息若身大烦满者可频伸频伸讫复行之满四九三百六十息为周久久众病自除吐气既还欲吸之时先复小吐微微往来如是再三更鼻引之不尔令人气逆凡内气则气上升吐气则气下流久自觉气周于身中若行气未定意中疲倦便链气以九十息为一节三九二百七十息为一周行气令平平满藏无令气大出闭气于内九十息一咽咽未足者复满九十息三九自足无顿数也当念气使随髪际上极及流四肢四肢自热下至三焦【出圣济总録】
　　经曰行气常以月一日至十五日念气从手十指出十六日至三十日念气从足十指出久自觉气通手足行之不止身自轻强气脉柔和荣卫调畅长生之道在行气灵龟所以长存服气故也【出圣济总録】
　　诸行气之后或还欲食者饮米汁粥日増一日以渐加之十日已后可食烂饭勿致饱也【出圣济总録】经曰行气之法其初多不和调令人致逆四肢或冷待行之日久自益也四九三百六十息身如委衣骨筋皆解久久乃觉气行体中经营周身濡润形体恱泽皮肤五脏六腑皆悉充满百病除去【出圣济总録】凡初行气之时先安身和体若气未调身不安者且止和乃行之气至则形安形安则鼻息调和鼻息调和则清气来至清气来至则自觉形热形热则频汗出且勿便起安徐飬气务欲其久【出圣济总録】
　　诸行气无令意中有忿怒愁忧忿怒愁忧则气乱气乱则逆惟精思则正气来至正气来至则口中甘香中甘香则津液自生津液自生则鼻息微长鼻息微长则五脏安五脏安则气各顺理如法为之长生久视也【出圣济总録】
　　行气之法以鼻微微引气纳之以口吐之此为长息内气由吸也吐气有六呼也吹也嘻也呵也嘘也呬也凡人之息一呼一吸无有此数行道之法时寒可吹时温可呼吹以去热呼以去风呵以去烦嘻以下气嘘以散滞呬以解极夫人之极率多嘘呬嘘呬者长息之忌道家行气之所恶也【出圣济总録】
　　夫欲长生三一当明上一在泥丸中中一在綘宫中下一在丹田中修真之士当知此夜半至日中为生气日中至人定为死气常以生气时常卧瞑目握固闭口不息心数至二百乃口中微吐气出之日増其数数得满二百五下即绛宫守泥丸满丹田成数得满三百则华盖明耳目彻身无疾邪不能干长生不死也【出圣济总録】
　　闭气之法以鼻微微引纳之数满于口中微吐之小吐即更以鼻小引咽之如此再三可长吐之饥取饱止絶谷长久若闭气数得至千五百则气但从鼻入通行四肢不复从口出也行之不止仙道成矣【出圣济总録】
　　行五行气法【出圣济总録】
　　春以丙日时加已食气百二十数气于心令心胜肺使肺不伤肝此养肝之时也【春有九丙凡千八十食气】
　　夏以戊日时加未食气百二十以助脾令胜肾使肾不伤心【数亦如上】季夏庚日时加甲食气百二十以助肺令胜肝使肝不伤脾【月有三戊凡三百六十食气】
　　秋以壬日时加亥食气百二十以助肾令胜心使心不伤肺【秋有九壬行亦如上】
　　冬以甲日时加寅食气百二十以助肝令胜脾使脾不伤肾此五行食气之要法也四时各有一千八十食各以飬其脏周而复始令不相尅为之精者还自内见其五脏矣
　　经曰道以精为寳施与则生人留已则生身生身则得生施人则功遂天地有隂阳隂阳人所贵贵人之合于道爱之慎无费故精者血脉之川流守骨之灵神也是以精去则骨枯骨枯则身毙人以身为国以神为君以精为臣以气为民故气变则为精精化则为神神化为婴儿婴儿上为真人夫天有三光日月星人有三寳三丹田两眉间却入一寸为明堂二寸为洞房三寸为丹田此为上元其一赤子字元先一名帝卿心为绛宫中丹田此为中元其一真人字子丹一名光坚脐三寸下丹田此为下元其一婴儿字元阳一名谷元此三一也行气常存念之【出圣济总録】
　　神仙絶谷十二时食气法【出圣济总録】
　　始从夜半九九八十一咽日出六六三十六咽日中九九八十一咽日入六六三十六咽鸡鸣八八六十四咽食时五五二十五咽日昳八八六十四咽黄昏五五二十五咽平旦七七四十九咽禺中四四十六咽晡时七七四十九咽人定四四十六咽黄庭经曰玉池清水灌灵根子能修之命常存饮食自然补命门自然者华池也呼吸如法咽之即不饥常以夜半食生气九九八十一咽以次下周十二时为五百四十二咽不饥初絶谷三日小极七日又小极十四日复小极头慎勿怪也三七二十一日则气力日増
　　神仙絶谷食五行气法【出圣济总録】
</div>
    <div class="pagination">
<a href="普济方四库_page1058.html">上一页</a><span>...</span><a href="普济方四库_page1054.html">1054</a><a href="普济方四库_page1055.html">1055</a><a href="普济方四库_page1056.html">1056</a><a href="普济方四库_page1057.html">1057</a><a href="普济方四库_page1058.html">1058</a><span class="current-page">1059</span><a href="普济方四库_page1060.html">1060</a><a href="普济方四库_page1061.html">1061</a><a href="普济方四库_page1062.html">1062</a><a href="普济方四库_page1063.html">1063</a><a href="普济方四库_page1064.html">1064</a><span>...</span><a href="普济方四库_page1060.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
