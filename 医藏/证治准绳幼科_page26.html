<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 26 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 26 页/共 215 页</h1>
    <div class="content">　　辰砂（一钱） 牛胆南星（一两） 琥珀 青礞石末（各一钱） 天竺黄（二钱） 甘草（五分）

　　麝香（少许）

　　上为细末，炼蜜丸，如芡实大。每服半丸，不拘时，生姜汤化下。

　　木通散 治小儿肝心有热惊悸，用此药泻肝风，降心火，利惊热。

　　羌活 山栀子（各二钱） 大黄（煨） 木通 赤茯苓 甘草（各一钱）

　　上锉。每服二钱，入紫苏叶些少，水一盏，煎至五分，不拘时服。

　　卷之二·肝脏部

　　痫

　　〔娄〕惊痫，即急慢之证，但惊痫发时仆地作声，醒时吐沫，急慢惊则不作声，不吐沫也。仁斋曰：痫，小儿之恶候也，盖小儿血脉不敛，气骨不聚，为风邪所触，为乳哺失节，停结癖积而得之。其候，神气怫郁，瞪眼直视，面目牵引，口噤涎流，腹肚胀膨，手足搐掣，似死似生，或声或哑，或项背反张，或腰脊强直，但四体柔弱，发而时醒者为痫，若一身强硬，终日不醒，则为痉证矣。

　　卷之二·肝脏部　痫

　　阴阳二痫

　　阳痫初作时，病先身热螈 ，惊啼叫啖而后发，脉浮者为阳痫，乃急惊也，内在六腑，外在皮肤，为易治。若病先身冷，不惊 ，不啼呼，而作脉沉者为阴痫，乃慢惊也，此病内在五脏，外在骨髓，剧者难治。〔曾〕阳痫者，因感惊风三次发搐，不与去风下痰则再发，然三次者，非一日三次也，或一月、或一季、一发惊搐，必经三度，故曰三次，所谓惊风三发便为痫，即此义也。其病，主身热自汗，两目上视，嚼沫切牙，手足制搦，面色红紫，六脉浮数，以百解散加五和汤、水煎疏解，次下痰，用水晶丹或半夏丸。阴痫者，因慢惊后去痰不尽，痰入心包而得，四肢逆冷，吐舌摇头，口嚼白沫，牙关紧闭，但不甚惊搐作啼，面色或白或青，脉息沉微，故《婴孩宝书》云，睡中吐舌更摇头。正此之谓，治以固真汤加曰生汤同煎，调宽气饮和解。

　　卷之二·肝脏部　痫

　　风惊食三痫

　　《千金》云：小儿之痫有三，风痫，惊痫，食痫也。风痫，缘衣暖汗出，风因入也，初时，先屈指如数物乃作。惊痫，起于惊怖大啼乃作。食痫，其先不哺乳，吐而变热后发。然风痫、惊痫，时时有之，十儿之中未有一二，凡是先寒后发热者，皆食痫也。惊痫皆按图灸之，风痫当以猪心汤，食痫当下乃愈，紫霜丸佳。

　　按：此论三痫，盖有三因之分，风痫属外因，惊痫属内因，食痫属不内外因也。

　　又按：《全婴方》云。风痫因将养失度，血气不和，或浓衣汗出，腠理开舒，风邪而入之，其病在肝，肝主风，验其证目青、面红、发搐，宜驱风膏、大青膏、琥珀散、镇惊药，有热四顺饮，退后与利惊丸下其痰涎。惊痫因血气盛实，脏腑生热，或惊怖大啼，精神伤动，外邪所入为之，其病在心，心主惊，验其证忽然叫声发搐，宜琥珀散、红龙散、镇心丸，有热四顺饮、利惊丸下之，不生别病也。食痫其病在脾，脾纳食，验其证嗳吐 气，即发搐，此病或大便酸臭，紫丸子下之。以上三证，大同小异，并属阳也，各目睛鲜斜，手足潮搐，或作猪声，发过即瘥，皆十生一死也。

　　卷之二·肝脏部　痫

　　五脏痫

　　《三因》云：古方有五痫、五脏痫、六畜痫等，名证不同，难于备载。《别录》有五痫之证，一曰马痫，作马嘶鸣，以马属在午，手少阴君火主之，故其病应于心。

　　二曰羊痫，作羊叫声，以羊属未，足太阴湿土主之，应乎脾。三曰鸡痫，作鸡叫声，以鸡属酉，足阳明燥金主之，应乎胃。四曰猪痫，作猪叫声，以猪属亥，手厥阴心包主之，应乎右肾。五曰牛痫，作牛吼声，以牛属丑，手太阴湿土主之，应乎肺。此五痫应乎五畜，应乎五脏者也，发则旋晕颠倒，口眼相引，目睛上摇，手足搐搦，背脊强直，食顷乃苏，各随所感，施以治法。〔钱〕凡治五痫，皆随脏治之，每脏各一兽，犬痫反折上窜，犬叫，肝也。羊痫目瞪吐舌，羊叫，心也。牛痫目直视腹满，牛叫，脾也。鸡痫惊跳反折手纵，鸡叫，肺也。猪痫如尸吐沫，猪叫，肾也。

　　五痫重者死，病后甚者亦死，轻者五色丸主之。〔薛〕面赤目瞪，吐舌啮舌，心烦气短，其声如羊者，曰心痫。面青唇青，两眼上窜，手足挛掣反折，其声如犬者，曰肝痫。面黑目振，吐涎沫，形体如尸，其声如猪者，曰肾痫。面如枯骨，目白反视，惊跳反折，摇头吐沫，其声如鸡者，曰肺痫。面色痿黄，目直，腹满自利，四肢不收，其声如牛者，曰脾痫。五痫，通用五色丸为主，仍参以各经之药。心痫属血虚者用养心汤。发热饮冷为实热，用虎睛丸，发热饮汤为虚热，用妙香散。肝痫者，虚证用地黄丸。抽搐有力为实邪，用柴胡清肝散。大便不通用泻青丸。肾痫者，用地黄丸、紫河车丸之类，肾无泻法，故径从虚治之。肺痫者，属气虚，用补肺散。面色痿黄者，土不能生也，用五味异功散。面色赤者，阴火上冲于肺也，用地黄丸。脾痫者，用五味异功散。若面青泻利，饮食少思，用六君子加木香、柴胡。

　　按：《千金》叙六畜痫，无五脏之分属，钱氏始分之，而无马痫一证，曾氏谓初发作羊犬声者，咽喉为风痰所梗，声自如此，其理甚明，言六畜者，特强名耳，故丹溪谓于经既无所据，而治法亦未见有五者之分，所以不必分五也。

　　卷之二·肝脏部　痫

　　治法

　　仁斋曰：大概血滞心窍，邪气在心，积惊成痫，通行心经，调平血脉，顺气豁痰，乃其要也。假令小儿有热有痰，不欲乳哺，眠睡不安，常常惊悸，此皆发痫之渐，即以紫霜丸导之（方见变蒸热，）时间量与紫霜丸，减其盛气，则无惊风痫钓之患。痫证方萌，耳后高骨间必有青纹纷纷如线，见之则为爪破，须令出血啼叫，尤得气通。

　　诸痫发不能言者，盖咽喉为气之道路，风伤其气，以掩声音道路之门，抑亦血滞于心，心窍不通所致耳，南星炮为末，雄猪胆汁调和，少许啖之，辄效。若夫钱氏五痫丸并南星散，以菖蒲煎汤调下。甘遂猪心汤和苏合香丸一丸，皆治痫之要药也。〔刘〕小儿神尚弱，惊则神不守舍，舍空则痰涎归之，或饮食失节，脾胃有伤，积为痰饮，以致痰述心窍而作者，治法当寻火、寻痰，而前人多用镇坠清心之药，固可以治热，可以清痰，若有顽痰胶固者，此药未易驱逐，在上者必用吐，吐后方宜服此药，有痰实在里者，亦须下之，随病轻重而用之也。〔洁〕如有客痰发热而有声，煎大黄、荆芥汤下五色丸。潮热有时，积热也，桃枝丸主之（方见积热）。壮热不退，当用地骨皮散（方见潮热）下五色丸。风热，当用防风、黄芩汤下大青膏。身温不热，当用白虎汤加苍术下五色丸。〔薛〕此皆元气不足之证，须以紫河车（即小儿胞衣）丸为主，而以补药佐之，设若泛行克伐，复伤元气，则必不时举发，久而变危，多至不救。一老人生子方周岁，秋初暴冷，忽发搐似惊痫，过则气息奄奄。

　　此元气虚弱所致，与补中益气汤而愈。一小儿十岁，一小儿七岁，各有痫证，岁发二次，后因出痘及饮食停滞，举发频数，用六君子、补中益气、二汤而愈。一小儿患前证，每发吐痰困倦，半饷而苏，诸药不应，年至十三而频发。用紫河车、生研烂，入人参、当归末、丸桐子大，每服三五十丸，日进三五服，乳化下，一月渐愈，又佐以八珍汤全愈。一小儿七岁发惊痫，每作，先君令其恣饮人乳，后发渐疏而轻。至十四岁复发，仍用人乳，不应，余令用肥浓紫河车研烂，人乳调如泥，日服二三次，至数具而愈，后常用加减八味丸而安。至二十三岁发而手足厥冷，仍用前法，佐以八味丸、十全大补汤而痊。

　　卷之二·肝脏部　痫

　　通治五痫

　　钱氏五色丸朱砂（研，半两） 水银（一分） 雄黄（熬，一两） 铅（三两，同水银熬） 珍珠末（研，一两）

　　上，炼蜜丸，如麻子大。每服三四丸，金银薄荷汤下。

　　《三因》六珍丹雄黄 雌黄 未钻珍珠（各一两） 铅（二两，熬成屑） 水银（一两半）

　　上，研令极匀，蜜丸，桐子大。每服三丸至五丸，姜枣汤下。须捣二三万杵，乃可丸。

　　卷之二·肝脏部　痫

　　风痫

　　《口议》云：先用化痰宽利胸膈，开通关窍，安镇心神，然后与治风痫药服之。

　　又云：先用化风丹、去其风热，次服夺魂散定痫。

　　散风丹 治小儿风痫，先用此药。

　　牛胆南星（二钱） 羌活 独活 防风 天麻 人参 川芎 荆芥穗 细辛（各一钱）

　　上为末，炼蜜为丸，如梧桐子大。每服二丸，用薄荷、紫苏、汤不拘时送下。

　　保安丸 治小儿诸风痫，久后亦验。

　　五灵脂（半两） 川乌（生用，去皮尖，二钱半）

　　上为末，猪心血为丸，如梧桐子大。每服一丸，用生姜汤化下，不拘时服。

　　独活汤 治小儿风痫，解表通里。

　　独活 麻黄（去节） 川芎（各一钱） 大黄 甘草（炒。各半钱）

　　上锉碎。每服二钱，用水一钟，生姜二片，煎至四分，不拘时、温服。

　　细辛大黄汤 治小儿风痫内热。

　　天麻 防风（各半两） 细辛 大黄（焙） 川芎（各二钱半） 甘草（炙，一钱半）

　　上锉碎。每服二钱，入犀角少许，用水一钟，煎至四分，不拘时服。

</div>
    <div class="pagination">
<a href="证治准绳幼科_page25.html">上一页</a><span>...</span><a href="证治准绳幼科_page21.html">21</a><a href="证治准绳幼科_page22.html">22</a><a href="证治准绳幼科_page23.html">23</a><a href="证治准绳幼科_page24.html">24</a><a href="证治准绳幼科_page25.html">25</a><span class="current-page">26</span><a href="证治准绳幼科_page27.html">27</a><a href="证治准绳幼科_page28.html">28</a><a href="证治准绳幼科_page29.html">29</a><a href="证治准绳幼科_page30.html">30</a><a href="证治准绳幼科_page31.html">31</a><span>...</span><a href="证治准绳幼科_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
