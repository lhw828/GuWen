<!DOCTYPE html>
<html>
<head>
    <meta charset="UTF-8">
    <title>望诊遵经 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>望诊遵经 - 第 7 页/共 13 页</h1>
    <div class="content">　　眼目气色条目

　　既述目色之提纲。当集目色之条目。谨按金匮要略云。目色青为痛。色黑为劳。色赤为风。色黄者便难。色鲜明者有留饮。此固目色之要略也。然析而论之。又各不同。如白珠色赤者风也。目赤从内 始者。阴阳二跷之病也。目色淡红者。虚热也。伤寒厥逆。目脉赤。睛不慧者。热多厥少也。面赤目脉赤。独头摇。卒口噤。

　　背反张者。痉也。少阳中风。两耳无所闻。目赤。胸中满而烦者。不可吐下。则悸而惊也。病者脉数无热。汗出微烦。默默但欲卧。初得之三四日。目赤如鸠眼。七八日四 黑。若能食者。内痈之脓已成也。眼如醉眼而含泪。发热腮赤。指梢冷者。痘疹也。伤寒目 红者。将发疹疡之兆也。疳病上攻于眼。时痒赤烂。眼胞肿疼。

　　白睛起膜。大时流泪。闭目羞明者。眼疳也。白珠色鲜明者。有留饮也。眼白失色者。胆蒸也。目色及目肉。爪甲俱白者。血亏也。目下有卧蚕。面目鲜泽。脉伏者。病水而消渴也。面赤目白者。忧恚思虑。心气内索也。面黑目白者。肾气内伤。病因留积也。肝先病。目则为之无色。肝前死。目则为之脱精者。神气先衰也。白珠色青者痛也。面目青。身痛如被杖。咽喉痛者。阴毒也。面黄目青者。风入胃。胆气泄也。面目爪甲皆青。眼生眵泪。摇头揉目。眼涩难睁。腹大筋青。羸瘦烦渴。粪青如苔者。肝疳也。白珠色黄者。小便难也。面赤目黄者。心主所生病也。目黄善笑者。心所生病也。肥人目黄者。风热在阳明也。伤寒发汗已。身目为黄者。寒湿在里不解也。尺脉浮。目睛晕黄者。衄未止也。目晕黄。去而慧了者。知衄今止也。外感目色若赤若黄者。邪已传里也。白睛淡黄者。脾虚泄利也。目黄如金者。将发黄也。目黄且浊如烟熏者。黄胆湿甚也。目老黄色者。湿热也。黄如橘明者。黄胆湿热也。面黄、目黄、溺黄、齿垢黄、爪甲上黄者。黄胆也。目黄白目胞肿者。谷疸也。目淡黄色者。积聚也。目黄青紫脉芤者。瘀血在胸中也。妇人眉低眼皱。目色微黄。其脉阴搏阳别者。妊子也。病患目黄而大烦。脉不和者。其病为进。以其邪胜也。黑珠纯是黄色者。凶证也。白珠色黑者。劳也。五劳虚极羸瘦。腹满不能饮食。肌肤甲错。两目黯黑者。内有干血也。目黑颊赤者。痰也。目黑面黄者。四肢痿痹也。面白目黑者。荣华已去。血脉空索也。瞳子内不见黑莹。或红紫。或青白者。血贯瞳仁。目病而人不久也。瞳仁变绿者。绿水灌瞳仁。难治之症也。瞳黄唇白。面红中有青点者。中风之先兆也。瞳仁或微黄。或淡白者。肾虚也。瞳仁或散大。或集小者。皆肾虚也。瞳仁散大。左右不均者。中风极险之证也。病者瞳仁渐散渐大。不能舒缩。视一物见两形。手足摇颤。面色青白。身出冷汗。二便遗泄。不省人事者。死证也。瞳仁无光彩。发黄者。肾气不足也。晚视不见。瞳子如金色者。名曰黄风。不治之证也。瞳仁黑减。或停滞不活者。目将坏也。目无精光。牙齿黑者。瘰 不治之候也。目无精华者。肾精枯涸也。羸瘦气少无力。身无膏泽。眼无精光。立不能定。身体苦痒者。精极也。眼目青盲者。精不灌目也。目无神者。寿促之征也。目无光者。命绝之候也。目光晦暗者。此为神短。病死之候也。目光清莹。了了分明者。此为神足。不病之候也。若夫寒热瘰 。反其目视之。中有赤脉。上下贯瞳子。见一脉。一岁死。见一脉半。一岁半死。见二脉。二岁死。见二脉半。二岁半死。见三脉。三岁死。其赤脉不下贯瞳子者。可治也。此皆目之气色也。

　　卷下

　　望舌诊法提纲

　　盖闻道原于天。而具于心。心者生之本。形之君。至虚至灵。具众理而应万事者也。其窍开于舌。其经通于舌。舌者心之外候也。是以望舌。而可测其脏腑经络寒热虚实也。约而言之。大纲有五。一曰形容。二曰气色。三曰苔垢。四曰津液。五曰部位。五者分论。则其体明。五者合观。则其用达矣。由是察其形容。舌常有刺也。无刺者。气衰也。刺大刺多者。邪气实。刺微刺少者。正气虚。舌常无纹也。有纹者。血衰也。纹少纹浅者。衰之微。纹多纹深者。衰之甚。舌肿者。病在血。舌痿者。病在肉。舌偏斜者。病在经。舌缺陷者。病在脏。舌战动者。

　　病在脾。舌纵舌缩者。病在心。舌裂舌烂者。病在脉。舌卷舌短者。心肝之证候。舌强舌硬者。心脾之病形。弄舌者。太阴之形症。啮舌者。少阴之气逆。诸太过者病在外。诸不及者病在内。此皆形容之目也。由是观其气色。舌赤者。心之正色也。深赤者为太过。淡红者为不及。深而紫者。血分热。淡而白者。气分寒。深青者。瘀血疼痛。淡黑者。气血虚寒。深赤而黑者。热极。淡白而青者。寒深。诸色浅者正虚。诸色深者邪实。明润而有血色者生。枯暗而无血色者死。此皆气色之目也。由是视其苔垢。舌常有苔也。无苔者虚也。苔垢薄者。形气不足。苔垢浓者。病气有余。白苔者病在表。黄苔者病在里。灰黑苔者。病在少阴。苔色由白而黄。由黄而黑者。病日进。苔色由黑而黄。由黄而白者。病日退。此皆苔垢之目也。由是审其津液。滋润者其常。滑涩者其变。滑为寒。寒有上下内外之辨。涩为热。热有表里虚实之分。此皆津液之目也。由是分其部位。手少阴通舌本。足少阴挟舌本。足厥阴络舌本。足太阴连舌本。散舌下。舌本在下。舌尖在上。舌中为内。舌边为外。

　　左病者应在左。右病者应在右。而凡形容之变。气色之殊。与夫苔垢之分。津液之辨。皆可以是推之。此部位之目也。夫然后举夫五者之大纲。以参究五者之细目以合观。化而裁之。推而行之。其理无穷。其用不尽矣。虽然五者之用。固在通变。而五者之变。又在求神。神也者。灵动精爽。红活鲜明。得之则生。失之则死。

　　变化不可离。斯须不可去者也。是又五法之本也。他如诸书之条目。选录于后篇。学人合五法而察之。参四诊而治之。庶乎其不悖矣。

　　卷下

　　诊舌形容条目

　　凡察舌之形容。前已述其提纲。今当集其条目。盖舌者心之苗。心者身之主。故观舌之形。可诊身之病也。

　　舌有形容。可分脏腑。色有浅深。可辨虚实。然脏腑之病症。皆有虚实之分。则形容之气色。当有浅深之辨。

　　诸书谓满舌黑苔而生大刺。干燥底红者。实热也。舌生芒刺者。结热甚也。舌上无刺而津润者。中寒也。舌赤而胀大满口者。少阴阳明之热也。舌下肿出如舌者。重舌也。舌忽肿而木硬者。木舌也。舌肿满口溢出如猪胞。气息不得通。或硬如木石者。血壅气滞也。舌赤而有重舌者。热入心胞也。舌赤肿满不得息者。手少阴热甚而血壅也。舌肿大者。或因热毒。或因药毒也。舌紫且肿浓者。酒毒上壅也。耳干舌肿。下血不止。

　　脚浮者。六日死。足肿者。九日死。肾绝也。耳干舌肿。溺血大便赤泄。足肿者。肉绝九日死。胃绝五日死也。舌赤而出血如衄者。热伤心胞也。声乱咽嘶。舌痿声不得前者。厥而脉紧。误发其汗也。咳止利不休。胸如虫啮。粥入则出。小便不利。两胁拘急。喘息为难。颈背相引。臂则不仁。谷气多入。口虽欲言。舌不得前者。除中也。舌红而痿软难言者。心脾虚也。心清语涩。舌软无力难言者。营卫不足也。腹满。舌痿黄燥。不得睡者。属黄家。言其发黄也。舌红而干瘪不能言者。死证也。舌红而干瘪能言者。因症治之。或可救也。病患身寒。口吐涎沫。舌即难言者。邪入于脏也。舌无苔而黑瘦者。津枯血燥也。舌痿。人中满。唇反者。足太阴气绝。肉先死也。面目相引。口偏着耳。牙车急。舌不得转者。风中血脉也。舌偏语涩。口眼 斜。手足不遂者。偏风也。舌偏斜者。左瘫舌向左。右瘫舌向右也。舌形沿边缺陷如锯齿者。脏气虚惫。不治之症也。热病舌难伸出。伸则频振。语言不清者。正气虚弱之险症也。舌纵涎下。烦 者。足少阴之证也。痫病喜扬目吐舌者。羊痫也。

　　舌出不能收。及不能语者。心绝也。吐舌伸长而收缓。面红烦躁。口渴溺赤者。心经有热也。发热口噤。临死舌出数寸者。女劳复。阳气虚也。阴阳易。舌出数寸者。死证也。舌出数寸者。产后与中毒。大惊之候也。小儿病舌出不能收者。心气散也。舌本缩。口噤唇青者。小肠腑寒也。言声忧惧。舌本卷缩者。木克土也。舌形灰色。渐干缩者。死证也。舌卷缩如丹。咽唾不得。足踝小肿者。肉绝也。热病舌赤碎烂如蚕蚀者。少阴证也。舌赤裂而生疮者。手少阴之邪热也。舌上生疮。裂破引唇揭赤者。心脏热也。口舌生疮糜烂者。心脾二经之蕴热也。口舌生疮咽肿者。膀胱之热未已也。口舌生疮者。上焦之热也。舌黑而中烂者。不治之证也。热病。

　　舌本烂。热不已者。死证也。颧赤。舌卷短者。心病也。舌卷。而烦满囊缩者。厥阴病也。喉痹舌卷。口干烦心。心痛。臂内廉痛。不可及头者。邪客于手少阳之络也。舌卷不能言者。手少阴之经病也。语声忧惧。舌本卷缩。

　　嗔喜无度。 闷恍惚胀满者。脾寒受风也。唇青舌卷。卵上缩者。足厥阴气绝。筋先死也。中热嗌干。善溺心烦。甚则舌卷。卵上缩者。厥阴终也。汗出不流。舌卷黑者。心绝也。吐舌下卷者。死证也。霍乱。舌卷筋缩。卵阴入腹者。难治也。腰痛引膺。目KT KT 然。甚则反折不能言者。昌阳之脉。令人腰痛也。热病舌干黑而短者。厥阴热极也。舌本强。食则呕者。足太阴之病也。舌强难言。神气不清者。中风之证也。舌强不能言者。手少阴病也。奄忽不知人。喉中噫噫然有声。舌强不能言。发其汗。身转软者生。汗不出。身直者。七日死。风懿之候也。小儿撮口脐风。舌强直者。死证也。咽嗌不能言。邪结在舌根者。死证也。膈偏枯。男子发左。女子发右。不喑舌转者。可治也。舌红而战动难言者。心脾虚也。失音不能言者。二日半死。阴阳俱绝也。舌木硬者。厥阴病也。舌红而强硬失音者。死候也。弄舌摇头者。痫候也。舌在口中。时时摇动。唇焦舌干。烦热便秽者。名曰弄舌。心脾热也。小儿面黄肌瘦。弄舌者。疳也。弄舌者。脾脏虚热也。舌黑烂而频欲啮者。必烂至根而死也。

　　啮舌者。厥气逆走上。少阴之脉气辈至也。舌色灰黑。时时自欲啮舌者。少阴气逆之死证也。此皆诊法之条目。论舌之形容也。

　　卷下

　　诊舌气色条目

　　诊舌之法。既讲形容之条目。当集气色之条目。夫舌者心之官。色者心之华。心生血而属火。色赤而主舌。

　　是赤者。舌之正色也。故察舌色之变。可知病症之殊也。舌有赤白青黑之色。可分脏腑寒热。色有浅深明暗之辨。可判虚实死生。推而论之。如赤为热。赤之浅者。虚热也。赤之深者。实热也。青为寒。青之浅者。虚寒也。青之深者。实寒也。明润而或赤或青则生。枯暗而或赤或青则死。明润之深者。虽病重而可生。枯暗之浅者。虽病轻而当死。合之形容。亦可知其脏腑也。诸书谓舌红紫者。热也。舌淡白者虚也。舌赤而鲜艳者。

　　病在血分也。舌中见红赤点。目色黄。头汗。小便不利者。将发黄也。舌见紫斑。身体疼痛。恶寒发热。腮赤者。

　　将发斑也。舌上赤裂。大渴引饮者。上消之证也。三消病。热甚饮多。舌紫干者。病久则发痈疽而死也。舌赤起紫泡者。手少阴之热证也。舌纯红露黑纹数条。而苔滑者。水乘火位。寒证也。舌淡红。中见紫黑筋数道者。厥阴之寒证也。舌灰黑无苔。脉沉迟者。直中三阴也。舌无苔垢而色变者。虚也。舌白无苔而明淡。外证热者。胃虚也。舌白唇白者。或流血过多。或脾有病也。舌白唾血者。脾蒸也。舌上青黑无刺。而津润者。中寒也。舌无苔而冷滑者。少阴之寒证也。舌黑少神而润滑者。虚寒也。舌黑无苔而燥者。津液受伤。虚阳上越也。热病口干舌黑者。死证也。舌变棕黑色者。热病将死也。热病七八日。其脉微细。小便不利。暴加口燥脉代。舌焦干黑者。死证也。唇舌紫黯青肿者。中毒也。舌见纯紫色者。酒毒也。唇青舌黑如猪腰者。九死一生也。舌上无苔。如去油腰子者。亡津液。不治之证也。疳病耳边有青脉。舌上有焦点者。不治也。疳渴饮水不止。舌黑者。死证也。舌肿黑者。心火极也。舌见蓝色者。微可治。深必死。肺气伤也。妊娠面舌俱带白者。寒证也。妊娠舌色太赤者。热入血分。恐胎堕也。产妇面舌俱赤者。母子俱生也。产妇面舌俱青。口中沫出者。母子俱死也。产妇面赤舌青者。母活子死也。产妇面青舌赤。口中沫出者。母死子活也。产妇面舌俱白。证逆色夭者。血气俱虚。亦死证也。产后舌紫黑者。血先死也。病患胸满。唇痿舌青口燥。漱水不欲咽。无寒热。脉微大来迟。腹不满。其人言我满者。有瘀血也。若夫跌仆而舌青黑者。瘀血内蓄也。痘疹而舌青黑者。疫气内陷也。痈疽而舌青黑者。毒瓦斯内攻也。中寒而舌青黑者。邪气入脏也。发斑而舌青黑者。胃烂也。痢疾而舌青黑者。胃腐也。赤子初生时。舌如猪肝者。死证也。舌纯黑者。无不死也。此皆舌色之条目也。辨其色之明润枯暗。可判其病之顺逆吉凶也。

　　卷下

　　诊舌苔垢条目

　　既述舌色之条目。当集舌苔之条目。夫苔因病生。病以苔着。察色而不观苔。究难辨其虚实。观苔而不察色。安能测其盛衰。且三因百病。莫不有苔。则亦莫不可验。岂特伤寒而已哉。然稽诸古昔。惟伤寒家言之。

　　以为伤寒舌上有苔者。必自润而燥。自滑而涩。由白而黄。由黄而黑。甚至焦干。或生芒刺。此邪气传里。由浅入深之证也。如舌有白沫白涎。头项强痛者。太阳病也。白屑满舌。身热目痛鼻干不得卧者。阳明病也。

　　舌苔白滑。胸胁痛而耳聋。或寒热往来。口苦咽干目眩者。少阳病也。舌上白苔。胁下硬满。不大便而呕者。

　　阳明病。柴胡证也。白苔干浓。恶寒体痛者。表未解也。湿家下早则哕。或胸满。小便不利。舌上如苔者。以丹田有热。胸上有寒。渴欲得水。而不能饮。则口燥烦也。心中懊 。舌上苔者。邪客胸中也。舌上白苔。烦躁。脉数实。六七日不大便者。其后必便脓血也。舌苔白而湿。湿而浓者。身发小热也。如结胸状。饮食如故。时时下利。寸脉浮。关脉小细沉紧。名曰脏结。舌上白苔滑者。难治也。脏结无阳证。不往来寒热。其人反静。舌上苔滑者。不可攻也。苔白而黄者。邪将传里也。舌苔中黑。边白而滑。恶寒脉微弱者。表里虚寒也。舌苔中见灰黑色两条。症见三阴者。邪传入里也。两感一二日。舌苔中黑边白者。不治之症也。苔白而舌根俱黑。汗后脉躁者。死证也。舌苔初微黄。次深黄。甚则焦黄。身热汗自出。不恶寒。反恶热者。阳明病。胃家实也。舌上黄苔。双垂夹见。手足 然汗出。潮热谵语者。正阳阳明也。苔黄燥。不大便而潮热谵语。手足 然汗出者。

　　胃腑实热也。病者腹满。按之而痛。舌黄。未下者下之。黄自去也。苔黄而滑。目黄。头汗出。剂颈而还。小便不利者。身必发黄也。苔黄舌中有斑。体疼发热。腮赤者。身已发斑也。苔如姜黄色。及松花色。津润而冷。或腹痛吐利者。阳衰土败也。苔黄中有小黑点。腹满嗌干者。邪传太阴也。黑晕两条而中灰色。口燥舌干者。邪传少阴也。苔黑舌干而短。烦满囊缩者。邪传厥阴也。舌中苔黑而干者。邪传少阴。热甚津枯也。苔如黑。软润而滑者。水克火。寒症也。苔黄黑。症见不足者。元气大亏也。舌心焦黑。质地红活。不大便而潮热谵语。手足然汗出者。邪并于胃。即可下也。舌根起黑苔。咽不结者。可治也。舌根起黑苔。咽结者。不可治也。舌根起黑苔。瓣底黑者。必死不治也。两感一二日。舌见黑苔者。死证也。黑色连地而灰黯无神者。败证也。妊娠病热。苔黄而焦。胃家实者。泻其实所以安其胎也。此集伤寒之论苔者。宜合病症而察之也。其他舌苔干涩如雪者。脾热也。舌苔黄黑。小腹胀痛。小便自利者。有瘀血也。小儿初出腹。舌上有白屑如米。剧者口鼻亦有之。此由胞胎中受谷气盛。所谓鹅口者也。是皆舌苔之条目也。愚谓舌色深赤者。邪气实。舌色淡红者正气虚。舌深赤。苔薄而滑者。正胜邪。舌淡红。苔浓而涩者邪胜正。舌深赤而明润。苔浓而燥涩者。形气病气俱有余。舌淡红而枯暗。苔薄而冷滑者。形气病气俱不足也。顾前人独言其苔。后学当察其色。参之五法。合之四诊。则凡黄白灰黑之苔。莫不有寒热虚实之辨。即杂病亦有可验者。非特伤寒而已也。金刚经云。如来常说。汝等比邱。知我说法如筏喻者。法尚应舍。何况非法。然则学斯法者。取其精华。去其糟粕。

　　胸中有一定法。无一成法。庶几其有法欤。

　　卷下

　　诊舌津液条目

　　既集舌苔之条目。当集津液之条目。夫肾主津液。内溉脏腑。经系舌本。外应病症。故察津液之多少。可知肾气之盛衰。察津之滑涩。可知病气之寒热。由是而言。有因外寒而滑者。有因内寒而滑者。有因虚热而涩者。有因实热而涩者。诸书谓舌上白苔而腻滑。咳逆短气者。痰饮也。咳而口中有津液。舌上苔滑者。肺寒也。脉阴阳俱紧。口中气出。唇口干燥。蜷卧足冷。鼻中涕出。舌上苔滑。勿妄治也。到七八日来。其人微发热。手足温者。此为欲解。到八日以上。反大发热者。此为难治。设使恶寒者。必欲呕也。腹内痛者。必欲利也。

　　舌上无苔而冷滑。脉微恶寒。身蜷而卧者。少阴中寒也。脏结舌上白苔滑者。难治也。两臂不举。舌本燥。善太息。胸中痛。不得转侧。食则吐而汗出者。肝中寒也。舌无苔而干燥者。肾脏不足。津液虚竭也。舌苔中心黑浓而干者。谓之焙舌。邪传少阴。热甚津枯也。恶寒发热。而津液如常者。邪在太阳之表也。白苔干浓。无汗恶寒。身疼痛者。表未解也。热病五六日。口燥舌干而渴者。少阴病也。舌干咽肿。上气嗌干及痛。烦心心痛者。病在足少阴也。嗌干口渴。苔不滑而涩者。邪传厥阴也。津液干燥。舌上苔者。表邪传里也。舌焦唇槁腊干嗌燥者。腠理闭。汗不出也。伤寒吐下后。七八日不解。时时恶风。大渴。舌上干燥而烦。欲饮水数升者。

　　热结在里。表里俱热也。渴欲饮水。口干舌燥者。热在里而耗其津液也。黑刺破裂而干燥者。热甚而津涸也。舌灰黑中有干刺。咽干口燥者。热结在少阴也。满舌黑苔而生大刺。干燥底红者。实则可下之证也。伤寒十一日。舌干已而嚏者。少阴病衰也。下痢舌黄燥而不渴。胸中实。下不止者。死证也。腹满口干舌燥者。

　　肠间有水气也。舌中黑无苔而燥者。津液受伤。虚火用事也。此集诸书之言津液者。愚谓舌色淡红。苔薄而滑者。内寒也。舌色深赤。苔浓而滑者。外寒也。苔薄而涩。舌淡红者。虚热也。苔浓而涩。舌深赤者。实热也。

　　然正虚者。邪气有有无之辨。邪实者。正气有盛衰之分。宜合之五法。参之四时。庶不至虚虚实实。损不足而益有余矣。第察舌之时。病患宜诊而后食。则苔之浓薄易分。诊而后饮。则苔之滑涩易辨。至于干黑之舌。又当以蜜拭苔垢。然后视其形色。红赤者可治。青黑者不可治。亦望舌之所宜知也。若夫部位之分。或因形色。或因苔垢。或因津液。可以类推。故不复集。

　　卷下

　　诊口形容提纲

　　闻之舌以舒卷为用。口以开阖为用。各一其阴阳也。且口者脾之窍。心之外户也。难经七冲门。谓唇为飞门。齿为户门。以其开阖运动。声音从口出。饮食从口入。四通五达。为脏腑之冲要也。察之之法。盖有十焉。

　　曰张、曰噤、曰撮、曰僻、曰振、曰动、曰颏落、曰口啮。由是分其燥湿。辨其寒热。其为病亦可见矣。何言之。张则开而不闭。噤则闭而难开。撮则上下有蹙聚之形。僻则左右有缓急之状。振者寒栗鼓颔。急急摇振。动者开阖其口。频频运动。颏落者似张。而颏不能阖。口啮者似动。而啮不频开。燥由津液之干。湿属唾涎之滑。

　　是故张主虚。噤主实。撮为邪正交争。正气衰而邪气胜。僻是经筋相引。急为正而缓为邪。振乃阳明之虚。

　　动缘胃气之绝。颏落者。颊车不收。病在阳明之脉。口啮者。肾脏将败。病达胃腑之经。是皆口之形容也。然形容虽有燥湿之分。燥湿亦有虚实之辨。故燥虽属热。湿虽属寒。而上下表里不同。脏腑阴阳亦异。苟不合之四诊。参之五官。则知其燥而不知其所以燥。知其湿而不知其所以湿。将治热而热不除。疗寒而寒不退。其不倒行逆施也者几希。若夫口之五色着于唇。口之五味详于问。又当参伍相证焉。庶乎体益明而用益达矣。他如浸淫疮。从口流向四肢者可治。从四肢流来入口者不可治。推而论之。即痘疮广疮。及诸痛疮疡。其顺逆亦犹是也。

　　卷下

　　诊口形容条目

　　既识口之提纲。当知口之条目。如书云。目瞪口开。两手舒展。若惊怖之状者。大惊卒恐。气血分离也。呼吸张口短气者。肺痿吐沫也。痫病张口摇头马鸣。欲反折者。马痫也。肉热口开舌破。咽塞声嘶者。心脏实。为阳毒所侵也。口张生疮者。小肠伤热也。发热恶寒。身重而疼痛。其脉弦细芤迟。小便已。洒洒然毛耸。手足逆冷。小有劳。身即热。口前开板齿燥者。太阳中 也。脱肉又卧。口欲得张。时时手足青。目瞑瞳仁痛者。此为肝脏受伤所致也。肺病言音喘急。短气好唾。热而狂。闭目悸。言非常所说。口赤而张。饮无时度者。热伤肺。火克金。不治。若面赤鼻不欹。可治也。中风口开者。心绝也。痉病目瞪口开。神昏不知人者。死证也。病患口张者。三日死也。鼻口虚张短气者。肺绝也。口张但气出不返者。肺绝。三日死也。病患口张开者。心先病也。病患脉绝。口张足肿者。五日死也。口如鱼口。不能复闭。气出多不返者。死证也。口如鱼口。不能合者。脾绝也。目瞪口呆。势危者。必绝也。神脱口开。天柱倾欹者。死证也。口噤难言者。风痉也。言迟者。风也。牙关紧急。口阖不得开者。风寒中于阳明也。太阳病。无汗而小便反少。气上冲胸。口噤不得语者。欲作刚痉也。胸满口噤。卧不着席。脚挛急。必 齿者。痉之为病也。产后发疾口噤。倒闷吐沫。螈 。眩冒不知人者。卒中风也。口不能言者。肝风之候也。卒不能语。口噤。手足不遂而强直者。风痱也。烦闷无知。口沫出。四体角弓。目反上。口噤不得言者。风眩发。大人癫。小儿痫。其实一也。神昏卒倒。口噤不语者。中恶尸疰之候也。伤寒五六日以上不解。口噤不能语。惟欲饮水者。热在胸中。为坏伤寒也。诸乘寒。郁冒不仁。口急不能言。战而栗者。胃无谷气。脾涩不通也。烦疼口难言者。荣气不足也。病六七日。手足三部脉皆至。大烦而口噤不能言。

</div>
    <div class="pagination">
<a href="望诊遵经_page6.html">上一页</a><span>...</span><a href="望诊遵经_page2.html">2</a><a href="望诊遵经_page3.html">3</a><a href="望诊遵经_page4.html">4</a><a href="望诊遵经_page5.html">5</a><a href="望诊遵经_page6.html">6</a><span class="current-page">7</span><a href="望诊遵经_page8.html">8</a><a href="望诊遵经_page9.html">9</a><a href="望诊遵经_page10.html">10</a><a href="望诊遵经_page11.html">11</a><a href="望诊遵经_page12.html">12</a><span>...</span><a href="望诊遵经_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
