<!DOCTYPE html>
<html>
<head>
    <meta charset="UTF-8">
    <title>伤寒论条辨 - 第 22 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论条辨 - 第 22 页/共 53 页</h1>
    <div class="content">　　太阳脉浮。阳明脉大。关上乃少阳之部位。故曰三阳合病。但欲眠睡者。热聚于胆也。目合则汗出者。少阳少血。虚则不与阳和。寐属阴。故盗出也。

　　（六）伤寒三日。三阳为尽。三阴当受邪。其人反能食。不呕。此为三阴不受邪也。

　　阳以表言。阴以里言。能食。真阳胜而表邪散也。不呕。里气和而胃气回也。阴不受邪可知也。

　　（七）伤寒三日。少阳脉小者。欲已也。

　　小。谓不弦也。已。愈也。

　　（八）少阳病。欲解时。从寅至辰上。

　　寅卯辰。少阳木王之时也。邪虽不胜正。解必在乎得其时。道固如此也。外道而言意。岂不谬哉。

　　（九）伤寒六七日。无大热。其人燥烦者。此为阴去。入阳故也。

　　去。往也。言表邪往而入于里。所以外无大热。而内则燥烦也。愚按太阳中伤。传阳明。转少阳。阳去入阴。乃风寒之病。入自表而渐里。通章之大义。斯道之自然。仲景吃紧为人之要旨也。读者最宜精思熟玩。

　　卷之五

　　辨太阴病脉证并治第六

　　凡九条方二

　　阴经皆属脏。脏病不易治。虽然。治之得其道。则反易愈。由其不似阳经之数于变也。三阴惟太阴之条目少者。孤脏也。然以大概言之。首尾只病三阳而病者极多。盖太阳主表。先太阳而病者。常也。天人之自然也。各经之自中凿说也。无此事理也。且三阳当病之时。得治则愈。又况一入阳明。则不复转。所以病阴证而病者绝少。临病切要仔细端详。不可苟且忽略。谣俗专以交口阴阳。偶尔中伤。执为阴证。下医又快售。乃习迷而同醉。遂致普通大谬。（数。音速。夫以病在三阳。而谓之阳证。病在三阴而谓之阴证。非甚高远难知也。而徇俗者。乃胶固执迷而不醒。道之不明有以夫。）

　　（一）太阴之为病。腹满而吐。食不下。自利益甚。时腹自痛。若下之。必胸下结硬。

　　太阴。脾经也。其脉起于大趾之端。上循膝股内廉。入腹。属脾。络胃。上膈。挟咽。连舌本。灵枢曰。是动。则舌本强。食则呕。胃脘痛。腹胀。身体皆重。是主脾所生病者。舌本痛。

　　体不能动摇。食不下。盖脾为胃之合。自利益甚者。脾苦湿。病而不能为胃以行其津液。水谷不分也。时腹自痛者。灵枢曰。足太阴之别。名曰公孙。去本节之后一寸。别走阳明。其别入络肠胃。

　　实则肠中切痛是也。胸下结硬者。足太阴之脉。其支者复从胃别上膈。注心中。故误下。则邪反聚其别也。

　　（二）太阴中风。四肢烦疼。阳微。阴涩而长者。为欲愈。

　　四肢。四末也。脾主四末。素问曰。风淫末疾。是也。阳微。阳经无邪也。阴涩。太阴统血。

　　血凝气滞也。长。阳气胜也。阳主发生。

　　故邪自退。而病欲愈也。

　　（三）太阴病。脉浮者。可发汗。宜桂枝汤。

　　浮为在表。太阴之脉。尺寸俱沉细。今见浮。则邪见还表可知。然浮为风。宜桂枝汤者。以太阴之中风言也。方见太阳上编。

　　（四）自利不渴者属太阴。以其脏有寒故也。当温之。宜服四逆辈。

　　自利不渴。湿胜也。太阴湿土。故曰有寒。四逆之辈。皆能燠土以燥湿。故曰温之也。

　　（五）伤寒脉浮而缓。手足自温者。系在太阴。太阴当发身黄。若小便自利者。不能发黄。

　　至七八日。虽暴烦。下利日十余行。必自止。以脾家实。秽腐当去故也。

　　此条二节。自不能发黄以上。与阳明第四十一条上节同。下节相反。盖同感异变。而各成一家之证也。然彼以至七八日。反大便硬。为转阳明。此以至七八日。暴下利。秽腐当去。为脾家实。何也。盖脾主为胃以行其津液。暴下利则脾得以为胃行其津液矣。所以脾为实。而证为犹系太阴也。彼大便硬者。由脾不能为胃行其津液而反为约。所以为转阳明也。然则一脾胃也。而反覆之变不同有如此者。医之为道。岂可以易易言哉。

　　（六）本太阳病。医反下之。因尔腹满。时痛者。属太阴也。桂枝加芍药汤主之。

　　桂枝加芍药汤方于桂枝汤方内。更加芍药三两。随前共六两。余根据桂枝汤法。

　　腹满时痛者。脾受误伤而失其职司。故曰属太阴也。以本太阳病而反下也。故仍用桂枝以解之。以太阴之被伤而致痛也。故倍芍药以和之。

　　（七）大实痛者。桂枝加大黄汤主之。

　　桂枝加大黄汤方桂枝（三两去皮） 大黄（一两） 芍药（六两） 甘草（二两炙） 生姜（二两切）

　　大枣（十二枚擘）

　　上六味。以水七升。煮取三升。去滓。温服一升。日三服。

　　此承上条。而又以胃家本来实者言。本来实者。旧有宿食也。所以实易作而痛速。故不曰阳明而曰大实。例之变也。桂枝加大黄者。因变以制宜也。然曰桂枝加。则补方者。当一例如上文云云。不当载成方。且以本方加也。而用芍药六两。水七升。不合数。皆后人之苟用者。当斟酌焉。

　　（八）太阴为病。脉弱。其人续自利便。设当行大黄芍药者。宜减之。以其人胃气弱。易动故也。

　　此承上条。申致戒谨之意。

　　（九）太阴病。欲解时。从亥至丑上。

　　亥子丑。太阴所王之三时也。欲解者。正王则邪不胜也。

　　卷之五

　　辨少阴病脉证并治第七

　　凡四十六条方十五

　　三阴先太阴者。太阴正位中宫。统仓廪也。少阴居下。而先于厥阴者。阴道逆。自下而上也。

　　（一）少阴之为病。脉微细。但欲寐也。

　　少。去声。下皆同。少阴。肾经也。脉微细者。少阴居于极下。其脉起于小趾之下也。灵枢曰是主所生病者。嗜卧。但欲寐。嗜卧也。盖人肖天地。天地之气。行于阳则辟而晓。行于阴则阖而夜。故人之气。行于阳。则动而寤。行于阴。则静而寐。然则病患但欲寐者。邪客于阴故也。

　　（二）少阴病。始得之。反发热。脉沉者。麻黄附子细辛汤主之。

　　麻黄附子细辛汤方麻黄（二两去节） 细辛（二两） 附子（一枚炮去皮破八片）

　　上三味。以水一斗。先煮麻黄减二升。去上沫。内药。煮取三升。去滓。温服一升。日三服。

　　发热。邪在表也。脉沉。少阴位北而居里也。以其居里。邪在表而发热。故曰反也。以邪在表不在里。故用麻黄以发之。以其本阴而标寒。故用附子以温之。细辛辛温。通于少阴。用之以佐主治者。以其专经而向导也。

</div>
    <div class="pagination">
<a href="伤寒论条辨_page21.html">上一页</a><span>...</span><a href="伤寒论条辨_page17.html">17</a><a href="伤寒论条辨_page18.html">18</a><a href="伤寒论条辨_page19.html">19</a><a href="伤寒论条辨_page20.html">20</a><a href="伤寒论条辨_page21.html">21</a><span class="current-page">22</span><a href="伤寒论条辨_page23.html">23</a><a href="伤寒论条辨_page24.html">24</a><a href="伤寒论条辨_page25.html">25</a><a href="伤寒论条辨_page26.html">26</a><a href="伤寒论条辨_page27.html">27</a><span>...</span><a href="伤寒论条辨_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
