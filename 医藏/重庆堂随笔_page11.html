<!DOCTYPE html>
<html>
<head>
    <meta charset="UTF-8">
    <title>重庆堂随笔 - 第 11 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重庆堂随笔 - 第 11 页/共 11 页</h1>
    <div class="content">　　问渴谓喜热饮为中寒水亏。叶氏云：水亏则内热，岂有中寒之理？凡喜热饮，皆郁滞不通畅，故得热则快，得冷则遏。并非水亏也。若水涸精亏者，宜滋阴，反用热药，是杀之也。

　　（刊）渴喜热饮、渴不多饮，温热证多有之，皆属痰饮阻遏气机。景岳书偏尚温补，世多尚之。叶天士先生《景岳发挥》、尤在泾《医学读书记》、章虚谷《医门棒喝》皆力辨其非，学人不可不读也。

　　女子病首须问带。盖带者，女子生而即有，故越人作女科称带下医也。下多即为病矣。十二岁以外者，问其月事行否，未行而肤色淖泽者，虽逾笄不为病，设肤色憔悴，人不长成，是劳损也，已行之女与妇人，则询其汛之迟速、血之紫淡，虽患外感，亦当问明 期远近，然后审证用药，庶无碍血伤胎之患。盖 期有禁用之药，胎孕有难凭之脉也。产后则恶露之多少，腹块之有无，首宜究诘，然胎产诸证，笔难尽罄，总宜审问详明，处方灵活，不可稍有执滞，庶不误人。

　　（校）天地生机，皆在灵空。女子之象，离中虚也，故能孕育。若脂满胞中者，不能有妊，此理之常也。

　　况胎元初结，月事即停，气有余为火，血有余为水，火盛搏水则成痰，呕吐肿满诸病由此而生，补药最宜慎用。古云“胎前无滞，产后无虚”是已。然有极虚之妇，受胎后即须培补，始能长养者，分娩时必须峻补，始能诞育者，既产之后，血气必虚矣。丹溪先生垂大补气血之训，而竟不尽然者，以张景岳之偏尚温补犹知其非，可见治胎产病之难也。且一人有一人之胎气，荆人举六子，皆二百七十六日而生，庆儿、双儿、琳儿并殇，龙儿、华儿、如儿佥无夭相，是儿休之坚脆，不必在胎日数之多寡分也。故七、八个月生者亦育，十余月生者亦有不育。尝见同胞数人，发肤悉白皙如羊者，断非均于社日受孕，殆亦胎气使然耳。又周缝人妻患经阻而腹胀渐甚，诸药无效，年余如抱瓮、如铁石矣。日夜呻吟，欲其夫以槌击腹若擂鼓然，始觉稍舒。最后求老医浦沛霖先生治之。浦诊视良久，细诘病情，曰：买不相欺，愧未识其病也。容我归去讨究书籍，再为汝治。数日后果来复诊，服药仍不应。缝人终日捶妻之腹，不能成衣，医药力竭，遂听之待死而已。至两年余，忽举一子，而胀病如失。其子甚短小，取名关保。余常见之，至十余岁而夭。胎孕之奇有如是者，诚非笔所能罄也。

　　（刊） 期有禁用之药，世俗惟知禁用寒剂，因不知血分有火，或营分伏暑者，不但禁用热药，即温动之品亦禁。宜寒宜凉，对证者并不禁也。第必取其有流利之性，而无凝滞之偏者为良药耳。粗工泥于经产之禁，而不详审证因。且古书每于方后注云，妇人加当归。不知变通者，遂胶柱以鼓瑟。徐月岩令正，年逾四旬，暮春患痰嗽发热。医者询知病当汛后，于荆、防发散中加当归、姜、枣为方。服三剂，血随痰溢，口舌起 如紫蒲桃者八颗，下唇右角肿凸如姆指大，色如黑枣，咽疼碍饮。或云瓜瓤瘟，或云蒲桃瘟，或云玳瑁瘟，或云捻颈瘟，或云翻唇疔，医皆望而却走。月岩追忆乙巳之病，浼余往视。口秽喷人，颊 如漆，舌紫而苔色如靛，臂斑或黑或蓝，溲若沸油，渴呃多汗，脉形细涩，数夜无眠。此乃阴分素亏，热伏营分，气机郁结，痰阻上焦。询其胸背，斑已遍身，幸而血溢汗多，毒邪犹有出路，故不昏陷，尚可望生。令取锡类散吹喉，并以童溺、藕汁、梨汁频灌。随用元参、丹参、紫草、花粉、银花、栀子、鲜斛、大青、竹茹、枇杷叶、夏桔草、蔷薇根、海 、煎调神犀丹。

　　两剂后舌本转赤，苔色见黄。四剂后血止咽松，脉转弦数。六剂便行，而口秽始减， 平而唇肿亦消。八剂嗽平而苔退脉柔，斑回而痕如黑漆。始改轻清善后，径愈。又内子月事素调，春仲患上龈右痛不肿，痛连额角，鼻亦右塞，目中出火，齿缝流血，苔黄滑而不渴，痛甚则肢冷面赤，口涎大流，胸次不舒，便坚溲热，脉至缓滑，汛事逾期不至。亦是热伏营分，痰阻气机也。以小陷胸加元参、紫苑、菖蒲、竹茹、枳实、旋复花，煎调神犀丹。四服便行，经至而瘳。聊附二案，以见大意。又张氏妇，年五十岁，自季夏患呕吐，渐难饮食，食必膈痛，倾囊而出，夹以痰水，多药罔效。至盂冬，汛愆一度，以后仍行而痛吐不已，人渐委顿，不能起榻，大便甚艰，咸谓噎膈已成。迨初春，胎坠而病若失。盖其年逾七七，天癸未绝，既未停经而患痛吐，初不料为恶阻也。古云：“宁治十男子，莫治一妇人”，其以此夫？胎前最忌渗利，无湿者虽茯苓亦须避之。室女眼药，禁用虎骨，恐初娩时交骨难开也。相传人之胚胎，鼻先受形，而泰西书云：胚胎三十日具有眼模，六十日始有耳鼻。余按《佩 集》吉凶形兆谓之联。 字从目。所云眼模，正 兆之初萌也。其言颇有理。惟婴几倒植在腹之说，恐未必尽然耳。

　　又沛翁令郎上林先生世其业。忆嘉庆己卯春，先府君病温而大便自利，诸医皆宗陶氏伤寒书者，悉用柴、葛升提下陷之邪，屡服不应。或云漏底证，渐进温补，病日以剧，将治木矣。父执翁七丈荐上林先生来视，其年甚少。诊毕曰：温证也，殆误认伤寒而多服温燥之药耶？幸而自利不止，热势尚有出路，否则早成灰烬矣，安有今日乎？即用大剂犀角、石膏、银花、花粉、鲜生地、麦冬等药。嘱煎三大碗，置于榻前，频频灌之。药未煎成之际，令先笮青蔗浆恣饮之。诸亲长见方，相顾莫敢决。幸内有先慈主持，外仗金履思丈力排众议，遂煎其药如法灌之。一周时始竣，病即起色，因以渐愈。时雄年甫十二，聆浦言而心识之。逾二载，府君捐馆，雄糊口远游。闻上林先生以善用清凉，为众口所烁，乃从事于景岳，而以温补称。枉道徇人，惜哉！切脉列于四诊之末者，以脉之名目有限，而病之证候无穷也。证既不可以脉该，故先以可见、可闻者而审之，然后切脉之情，合证之形，四诊相合，病无遁情。设有不符，必有其故，或从或舍，自有机宜。神而明之，存乎其人。

　　（校）上论看法。

　　此先大父遗稿，随其意之所到而笔之，不分门类，故曰随笔。先府君辑注未竟，亦遽弃养。升于医学未尝深究，是以不敢补注，敬为诠次，缮成清本，以待镌云。嘉庆二十一年端阳后二日孙升谨校。

　　（刊）《全体新论》云：凡人一呼一吸合为一息。以人身本热，呼者吐炭气也，吸者接天地之生气也。故屏息少顷，即怫郁不安，必长嘘乃定。人身百脉应血而动，以时表较之，每一呢，平人呼吸十八息，脉七十至或七十五至，孩提之年有百三十至者，老人有六十至或五十至者，妇女比男子约多十至。若以一人而论，企坐行卧，脉即不同：企比坐时快七、八至，坐比卧时快三、四至，他如饱快于饥，日快于夜，顾亦随时更改耳。如行动、惊恐、酒醉之后，更无定至。此遍体皆然，不独手足颈前始名为脉，但他处脉管有肉护藏，不易按摩，故但切于手足颈前也。今则独切手脉，以手脉之下有骨乘垫，可以重抑轻按，可以对面望问，且伸缩便捷，左宜右有，取乎诊察之便耳。江笔花云：切脉一道，不过辨其浮沉以定表里，迟数以分寒热，强弱以判虚实，其他则胸中了了，指下难明，且时大时小，忽浮忽沉，六脉亦难定准，故医家谓据脉定证，是欺人之论也。雄按：《内经》云：形肉已脱，九候虽调犹死。夫至形肉已脱，九候尚调，则其形肉未脱之先，脉之平和更可知矣。即《难经》所云：气口脉平而死者，生气绝于内也。此人病脉不病，不可据脉以断证也。（然脉病患不病，握臂可知其死期者，余于陈铁桥学士、汪少海司马皆验之矣。）惟沈悦亭茂才次女，无病而见疾如风雨之脉，断其半年必死，后年余诊脉仍八至，今归于范氏半年矣。脉之可凭不可凭者如此。然毕竟可凭处多，不过微妙难言，变化不易测耳。曾王父一言以蔽之曰：“神而明之”，学人其可不尽心乎？雄幼而失怙，未尝学问，为继先人志，专攻轩、岐之术，虽泛览群书，而实折衷于此。其所以迟之又久而不即梓行者，非敢怠也，意欲补列诸证，详加阐发，奈限于学识，困于奔走，因循至今，不遑缵述。然驹光过隙，惧或失传，读失舅氏弁言，辄为汗下。敬节其衣食之赀，间附以穴 之见，授诸梨枣，用质通方，举一反三，莫云未备。咸丰二年壬子元旦曾孙士雄谨刊。

　　往岁俞博泉令弟东池之女，汛事如常，忽于三月中旬陡然血溢。镇海汪某与大剂温补药数剂，血虽止而气逆身热。褚某改用滋填药，不效。沈某谓为温感，连服清解亦不应。邀余视之，形色已夺，喘汗便溏，脉数无伦，痰多食少，身热时作，彻夜无眠。曰：急劳也，不可以夏。病家暨诸医佥云：平素无病，纵使成劳，定可望延，万或不救，亦须百日为期，何遽不可夏乎？余曰：《千金翼》炙甘草汤下明言危急者十一日死。

　　夫上损至胃，下损及脾，损及三脏，至速亦须百日。惟病情未露之先，人自不觉其内损，故一旦卒发，遂危急而不可救药也。然其病发之前，脉必有征，所谓脉病患不病之行尸，即病情未露之称耳。病家不信，复招汪某治之。亦以为血止受感，进药三剂而殒。果立夏前一日也。前年冬，沈焕章令郎患恙，医作冬温治。数日后，忽形脱神散。其居停吴君曲城拉余往视，脉色皆夺，略无感象。曰：急劳也，危期在十一朝乎？已而果然。此虽一时偶中，然急劳证余案中屡载，而《千金翼》所言人犹疑之，谓虚劳无旬余之证，殆未以行尸之说互参耳。

　　门人问及此条，适兹刊将竟，乃附识之。亦有但凭一脉，不察病情，因而绝人长命者，尤难缕述。噫！循名而不责实，误尽天下苍生，医其一事也，良可痛哭已。旃蒙单阏上元日士雄补笔。

　　
</div>
    <div class="pagination">
<a href="重庆堂随笔_page10.html">上一页</a><span>...</span><a href="重庆堂随笔_page6.html">6</a><a href="重庆堂随笔_page7.html">7</a><a href="重庆堂随笔_page8.html">8</a><a href="重庆堂随笔_page9.html">9</a><a href="重庆堂随笔_page10.html">10</a><span class="current-page">11</span>
    </div>
    <div class="pagination"><a href="index.html">返回目录</a></div>
</body>
</html>
