<!DOCTYPE html>
<html>
<head>
    <meta charset="UTF-8">
    <title>类经 - 第 51 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 51 页/共 96 页</h1>
    <div class="content">　　三针，即三 。）

　　二十一卷　针刺类

　　三十八、肾主水水俞五十七穴

　　（《素问·水热穴论》《灵枢·四时气篇》）

　　黄帝问曰：少阴何以主肾？肾何以主水？岐伯对曰：肾者至阴也，至阴者盛水也，肺者太阴也，少阴者冬脉也。故其本在肾，其末在肺，皆积水也。

　　（《素问·水热穴论》。肾应北方之气，其脏居下，故曰至阴也。水王于冬而肾主之，故曰盛水也。肺为手太阴经，其脏属金。肾为足少阴经，其脏属水。少阴脉从肾上贯肝膈入肺中，所以肾邪上逆，则水客于肺。故凡病水者，其本在肾，其末在肺，亦以金水相生，母子同气，故皆能积水。）帝曰：肾何以能聚水而生病？岐伯曰：肾者胃之关也，关门不利，故聚水而从其类也。（关者，门户要会之处，所以司启闭出入也。肾主下焦，开窍于二阴，水谷入胃，清者由前阴而出，浊者由后阴而出，肾气化则二阴通，肾气不化则二阴闭，肾气壮则二阴调，肾气虚则二阴不禁，故曰肾者胃之关也。

　　关闭则气停，气停则水积，水之不行，气从乎肾，所谓从其类也。愚按：本节云关门不利、则聚水而从其类者，言关之不通也。《脉要精微论》曰：仓廪不藏，是门户不要也。水泉不止，是膀胱不藏也。得守者生，失守者死。言关之不固也。

　　不通则癃闭而 肿，不固则滑泄而脱元，职此之由，总因肾败。夫胃为五脏六腑之海，而关则在肾，关之为义，操北门锁钥之柄，凡一身元气消长，约束攸赖。故许知可云：补脾不若补肾者，谓救本之道，莫先乎此也。诚万古不易之良法。）

　　上下溢于皮肤，故为 肿。 肿者，聚水而生病也。（肌肤浮肿曰 肿。脾主肌肉，足太阴也，寒水侮之，故反聚水而生病。）帝曰：诸水皆生于肾乎？岐伯曰：肾者牝脏也，地气上者，属于肾而生水液也，故曰至阴。（牝，阴也。地气上者，阴气升也。以阴从阴而生水液，故曰至阴。）勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传为 肿，本之于肾，名曰风水。（勇而劳甚者，汗自阴分深处而发，故曰肾汗。汗出逢风则腠理闭，内已离于脏腑，外不得泄于皮肤，故客于玄府而为 肿。此则因水因风，故名风水。）所谓玄府者，汗空也。（汗属水，水色玄，汗之所居，故曰玄府。从孔而出，故曰汗空。然汗由气化，出乎玄微，是亦玄府之义。空，孔同。）帝曰：水俞五十七处者，是何主也？岐伯曰：肾俞五十七穴，积阴之所聚也，水所从出入也。（凡此五十七穴者，皆积阴之所聚，水所从出入者也。肾主水，故皆曰肾俞。）尻上五行、行五者，此肾俞。（尻上五行者，中行督脉也。旁四行，足太阳膀胱经脉也。行五者，中行五穴：长强、腰俞、命门、悬枢、脊中也。次二行各五穴：白环俞、中膂内俞、膀胱俞、小肠俞、大肠俞也。又次二行各五穴：秩边、胞肓、志室、肓门、胃仓也。五行共二十五穴，皆在下焦而主水，故皆曰肾俞。）故水病，下为 肿大腹，上为喘呼不得卧者，标本俱病。（水之本在肾，标在肺，标本俱病，故在下则为 肿大腹，在上则为喘呼不得卧。）故肺为喘呼，肾为水肿，肺为逆不得卧。（肺主气，水在上则气不化，故肺为喘呼。肾主水，水在下则湿不分，故肾为水肿。然病水者必自下而升，上及于肺，其病剧矣，故肺为逆不得卧也。）分为相输俱受者，水气之所留也。（言水能分行诸气，相为输应而俱受病者，正以水气同类，水病则气应，气病则水应，留而不行，俱为病也。）伏菟上各二行、行五者，此肾之街也。（伏菟，足阳明经穴。伏菟之上，即腹部也。腹部之脉，任居中行，左右各二，夹脐旁两行者，足少阴并冲脉气所发，行各五穴，则横骨、大赫、气穴、四满、中注是也。次外二行者，足阳明经所行，行各五穴，则气冲、归来、水道、大巨、五陵是也。左右共二十穴，此皆水气往来之道路，故为肾之街也。）三阴之所交，结于脚也，踝上各一行，行六穴，此肾脉之下行也，名曰太冲。（三阴，肝脾肾三经也。三阴所交俱结于脚，故足太阴有三阴交穴。踝上各一行，独指足少阴肾经而言。行六穴，则大钟、照海、复溜、交信、筑宾、阴谷是也，左右共十二穴。

　　肾之大络，并冲脉下行于足，合而盛大，故曰太冲。）凡五十七穴者，皆脏之阴络，水之所客也。（右共五十七穴。皆藏之阴络，为阴气之所行，故治水者当察而取之。）

　　风 肤胀，为五十七 ，取皮肤之血者，尽取之。

　　（《灵枢·四时气篇》。 ，水同。风水肤胀、五十七 ，义俱如前。若皮肤之有血络者，亦当尽取去之。）

　　徒 ，先取环谷下三寸，以铍针针之，已刺而筒之而内之，入而复之，以尽其 ，必坚，来缓则烦 ，来急则安静，间日一刺之， 尽乃止。（此泄水之法也。徒，但也。有水无风，故曰徒水。环谷，义无所考，或即足少阳之环跳穴。其下三寸许，垂手着股，中指尽处，惟奇穴中有风市一穴，或者即此，明者察之。铍针，第五针也。筒，箭室也。已刺而筒之而内之，入而复之，以尽其 ，谓用针如箭之归筒，出入频复，开通其道，以尽其 也。然 在肤中，其候必坚。

　　若针后水来迟缓，则必烦闷；若来急速，则必安静矣。仍须间日一刺，以水尽而止。按：《针要》曰：凡水气惟得针水沟，若针余穴，水尽即死。是又不可不知也。铍音披。筒音勇。）饮闭药，方刺之时徒饮之，（凡患水病者，小便多不利，既已刺治如前，仍须饮通闭之药以拔其本，即方刺之时，亦但饮无碍也。）方饮无食，方食无饮，（药食不宜相混，混则难于取效。）无食他食，百三十五日。（水肿既消，当忌伤脾发湿等物，至一百三十五日之外，方保其不复矣。）

　　二十一卷　针刺类

　　三十九、热病五十九俞

　　（《素问·水热穴论》）

　　帝曰：夫子言治热病五十九俞，余论其意，未能领别其处，愿闻其处，因闻其意。（治热之法，本有不同，故欲并闻其意。）岐伯曰：头上五行、行五者，以越诸阳之热逆也。（头上五行者，督脉在中，旁四行，足太阳经也。中行五穴：上星、囟会、前项、百会、后顶也。次两旁二行各五穴：五处、承光、通天、络却、玉枕也。又次两旁二行各五穴：临泣、目窗、正营、承灵、脑空也。五行共二十五穴，俱在巅顶之上，故可散越诸阳热气之逆于上者。）大杼、膺俞、缺盆、背俞，此八者，以泻胸中之热也。（大杼，足太阳经穴。膺俞，中府也，手太阴经穴。缺盆，足阳明经穴。背俞，风门也，一名热府。此八穴皆在胸之前后，故可泻胸中之热。）气街、三里、巨虚上下廉，此八者，以泻胃中之热也。（气冲、三里、巨虚上廉、下廉，此八者俱足阳明经穴，故可泻胃中之热。）云门、 骨、委中、髓空，此八者，以泻四肢之热也。

　　（云门，手太阴经穴。 骨即肩 ，手阳明经穴。委中，足太阳经穴。髓空，即腰俞，督脉穴。云门、 骨连手，委中、髓空连足，故此八穴可泻四肢之热。空，孔同。五脏俞旁五，此十者，以泻五脏之热也。（五脏俞旁五穴：肺俞之旁，魄户也；心俞之旁，神堂也；肝俞之旁，魂门也；脾俞之旁，意舍也；肾俞之旁，志室也。皆足太阳经穴。凡五脏之系，咸附于背，故此十者，可泻五脏之热。）凡此五十九穴者，皆热之左右也。（又五十九穴，详后篇。）帝曰：人伤于寒而传为热何也？岐伯曰：夫寒盛则生热也。（寒邪外束，则阳气内郁，故传而为热，所以寒盛则生热也。然则外感发热者，因伤于寒也，散其寒则阳气泄而热自除矣。今有不知标本者，但见发热，辄用苦寒。夫阴寒沉滞，焉能解表？表不解则热愈甚，所以轻者致重，重者致危，是不知热无犯热，寒无犯寒之戒也。详义见运气类二十，并当详究。）

　　二十一卷　针刺类

　　四十、诸热病死生刺法

　　（《灵枢·热病篇》）

　　热病三日而气口静、人迎躁者，取之诸阳五十九刺，以泻其热而出其汗，实其阴以补其不足者。（此下所言热病，即伤寒时疫也。热病三日，邪犹居表，若气口静而人迎躁者，正病在三阳而未入阴分，故当取诸阳经为五十九刺，以泻阳邪之实，仍补三阴之不足也。五十九刺法如下文。人迎脉口一盛二盛三盛，当补当泻详义，出终始篇，见本类前二十八。）

　　身热甚、阴阳皆静者，勿刺也；其可刺者急取之，不汗出则泄。所谓勿刺者，有死征也。（身热甚而阴阳之脉皆静者，阳证得阴脉也，故不宜刺。若察其可刺者当急取之，虽不汗出，则邪亦从而泄矣。此言勿刺者，以其脉证相反，有死征也。

　　下文皆然。）热病七日八日，脉口动喘而弦者，急刺之，汗且自出，浅刺手大指间。（热病七八日，邪必深至阴分，故脉口之脉当动疾如喘而且弦，宜急刺手太阴肺经，则汗自出而邪可散矣。然刺此者宜浅。手大指间，即少商穴也。弦，一本作短。）热病七日八日，脉微小，病者溲血，口中干，一日半而死，脉代者一日死。（热病七八日，脉微小者，正气虚也。溲血口中干者，伤其阴也。皆为死证。若脉来变乱失常，是为代脉，其死尤促。）热病已得汗出，而脉尚躁，喘且复热，勿刺肤，喘甚者死。（热病已得汗，邪当退矣；若脉尚躁，气尚喘，身复热者，是谓不为汗衰，乃反证也，故勿刺其肤。刺而重伤其气，若喘甚者，则必死也。）热病七日八日，脉不躁，躁不散数，后三日中有汗；三日不汗，四日死。未曾汗者，勿腠刺之。（凡热病七日之后，邪欲解散者，脉必躁盛，乃为将汗之兆。今热病七日八日而脉犹不躁，则阴之类也；即有躁意而力不散大，至不数疾，皆正气衰微，不能鼓动，亦阴之类也。必且未能解散，故当再俟三日，庶得有汗。

　　若三日不汗，又逾四日，则病在旬日外矣，阴阳不应，期当死也。凡若此者，既不能汗，其气必虚，故勿为肤腠之刺。）

　　热病先肤痛窒鼻充面，取之皮，以第一针，五十九，苛轸鼻，索皮于肺，不得，索之火，火者心也。（热病先肤痛、窒塞于鼻、充浮于面者，邪在肤腠，肺经病也。刺宜浅取皮分，故当用第一针曰 针者，以刺五十九穴之皮部也。苛，深也。

　　轸，车上前后两端横木也。言鼻窒之甚，内外不通，亦犹轸之横塞也。皆属于肺，肺属金，其合在皮，故但求之于皮，即所以求于肺也。如刺此而不得效，则当求之于火，火者心也，补心之脉，益阳气以制金邪，则肺热当自退耳。窒音只。）

　　热病先身涩，倚而热，烦 ，干唇口嗌，取之脉，以第一针，五十九，肤胀口干寒汗出，索脉于心，不得，索之水，水者肾也。（涩，燥涩也。倚，身无力也。兼之热而烦闷，唇口与嗌俱干者，邪在血脉，心经病也。故当用针之第一曰 针者，以取五十九穴之脉分也。肤胀口干寒汗出，亦皆脉之为病。心属火，其合在脉，故但求之于脉，即所以求于心也。

　　若求于脉而不得效，则当求之于水，水者肾也，补肾气于骨则水王，足以制火而心热自退矣。 ，母本切。）热病嗌干多饮，善惊，卧不能起，取之肤肉，以第六针，五十九，目 青，索肉于脾，不得，索之木，木者肝也。（热病嗌干多饮、善惊悸、肢体倦怠、卧不能起者，邪在肤肉，脾经病也。当用第六针曰圆利针者，以取五十九穴之肉分也。若目 青者，正以木气乘土，亦为脾病。脾属土，其合在肉，故但求之于肉，即所以求于脾也。若求脾而不得效者，则当求之于木，木者肝也，补肝筋之气，则木能胜土，而脾热当自平矣。嗌音益。）热病面青脑痛，手足躁，取之筋间，以第四针于四逆，筋目浸，索筋于肝，不得，索之金，金者肺也。（热病面青，肝色见也。脑痛，厥阴肝经与督脉会于巅也。手足躁者，肝之荣在爪，木病在四末也。皆肝经之病，故当取之筋结之间，用第四针曰锋针者，以泻其四逆等证。四逆者，肝邪盛而四肢厥也。筋 者，足不能行也。目浸者，泪出不收也。皆为肝病，肝属木，其合在筋，故但求之于筋，即所以求于肝也。若求肝不得其效，则当求之于金，金者肺也，补肺之气，则金能胜木，而肝热可平矣。 音壁。）热病数惊，螈而狂，取之脉，以第四针，急泻有余者，癫疾毛发去，索血于心，不得，索之水，水者肾也。（热病数惊，心邪盛也。螈者，热极生风，阴血伤也。狂则热之甚矣。皆心经病也，故当取之于脉，用第四针曰锋针者，急泻其有余之邪。若阳极阴虚而病癫疾，发为血余，故毛发亦去。病主乎心，心属火，其合在血脉，故但求之于血，即所以求于心也。若求心而不得其效，则当求之于水，水者肾也，补肾之水，可以制火，真阴自复矣。螈，炽、寄、系三音。 音纵。）热病身重骨痛，耳聋而好瞑，取之骨，以第四针，五十九刺骨，病不食，啮齿耳青，索骨于肾，不得，索之土，土者脾也。（身重骨痛，耳聋好瞑，皆肾经之病，病在阴则目瞑，故当取之于骨，用第四针曰锋针者，以刺五十九穴之骨分也。其不食者，阴邪盛也。啮齿者，齿为骨之余也。耳青者，肾之窍也。皆为肾病，肾属水，其合在骨，故但求之于骨，即所以求于肾也。若求肾而不得效者，则当求之于土，土者脾也，补脾气之肉分，则土能胜水，而肾邪可平矣。啮音孽，咬也。）热病不知所痛，耳聋，不能自收，口干，阳热甚，阴颇有寒者，热在髓，死不可治。（凡热病有痛而不得其所，耳聋寂无所闻，体重不能收持，口液干涸，值阳胜之时则热甚，阴胜之时颇有寒者，此以邪居阴分，热深在髓，乃死证也。）热病头痛，颞目HT 脉痛，善衄，厥热病也，取之以第三针，视有余不足，寒热痔。（颞 ，即足少阳脑空穴，一曰鬓骨也。目HT脉痛，目脉抽掣而痛也。衄，鼻血也。厥热病，热逆于上也。取以第三针， 针也。视有余不足，察所病之经脉虚实而为补泻也。寒热痔三字，于上下文义不相续，似为衍文。颞，柔涉切。 音如。HT 音翅。衄，女六切。）热病体重肠中热，取之以第四针，于其 及下诸指间，索气于胃胳得气也。（脾主肌肉四肢，邪在脾故体重。大肠小肠皆属于胃，邪在胃则肠中热。故当用第四针曰锋针者，取脾胃二经之 ，曰太白、曰陷谷也。及下诸指间者，谓在足诸 也。下文曰五指间各一、凡八 、足亦如是者，其义即此。索气于胃胳得气者，阳明之络曰丰隆，别走太阴，故取此可以得脾气。

　　胳当作络。）热病挟脐急痛，胸胁满，取之涌泉与阴陵泉，取以第四针，针嗌里。（挟脐急痛，足少阴肾经所行也。胸胁满，足太阴脾经所行也。故在少阴则取涌泉，在太阴则取阴陵泉，用第四针曰锋针者刺之。针嗌里者，以少阴太阴之脉俱上络咽嗌，即下文所谓廉泉也。）热病而汗且出，及脉顺可汗者，取之鱼际、太渊、大都、太白，泻之则热去，补之则汗出，汗出大甚，取内踝上横脉以止之。（热病阳气外达、脉躁盛者，汗且出也。阳证得阳脉者，脉之顺也。皆为可汗，当取手太阴之鱼际、太渊，足太阴之大都、太白，泻之则热可去，补之则汗可出也。若汗出太甚，则当取内踝上横脉，即脾经之三阴交也，泻之则汗自止矣。上三节所言胃胳、涌泉、阴陵泉、鱼际、太渊、大都、内踝上横脉，凡十四穴，皆不在下文五十九穴之数内者，故特表见于此也。按：《寒热病篇》曰：病始手臂者，先取手阳明、太阴而汗出；病始头首者，先取项太阳而汗出；病始足胫者，先取足阳明而汗出。臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。其义尤精，虽彼为刺痈之法，然与此节有相须之用，所当参阅。详本类后五十四。）

　　热病已得汗而脉尚躁盛，此阴脉之极也，死；其得汗而脉静者，生。（热病已得汗，则邪当退、脉当静矣。若汗后脉尚躁盛者，孤阳不敛也，此以阴脉之虚极，有阳无阴耳，乃为逆证。若汗后即脉静者，邪去正复也，乃为顺证。得逆者死，得顺者生。）热病者脉尚盛躁而不得汗者，此阳脉之极也，死；脉盛躁得汗静者，生。（热病脉尚躁盛者，必当邪解汗出也。若脉虽盛而汗不得出，以阳脉之亢极，而阴虚不能外达也，故死。若得汗而静，则为顺证，故生。按：此二节，一曰阴极，一曰阳极，义若有二。然脉之躁盛者，皆阳胜之候也。汗者液之所化，其发在阳，其原在阴也。若既得汗而脉犹躁盛者，以阳无所归，由阴虚也；脉躁盛而汗不得出者，以阴竭于中，亦阴虚也。故脉之盛与不盛，当责之阳；汗之出与不出，当责之阴。观《本神篇》曰：阴虚则无气，无气则死矣。其所重者，正此阴字。阴为生气之本，无根则气脱，故必死也。）

　　热病不可刺者有九：一曰，汗不出，大颧发赤，哕者死。（不可刺者，以其有死征也。汗不得出，阴无力也。大颧发赤，谓之戴阳，面戴阳者，阴不足也。哕者，邪犯阳明，胃虚甚也。本原亏极，难乎免矣。哕，于决切，又音晦。）二曰，泄而腹满甚者死。（泄则不当胀满，况其满甚，以邪伤太阴，脾气败也，故死。）三曰，目不明，热不已者死。（五脏六腑之精气，皆上注于目而为之精，目不明者，脏腑之精气竭也。热不已者，表里之阴气竭也。故死。）四曰，老人婴儿，热而腹满者死。（热而腹满，邪伤脾脏也。老人婴儿，尤以脾气为本，故犯之者死。）五曰汗不出，呕下血者死。（汗不出者，阴之亏也。再或呕而下血，阴伤尤甚，故死。）六曰，舌本烂，热不已者死。（心肝脾肾之脉皆系于舌本，舌本烂，加之热不已者，三阴俱损也，故不免于死。）七曰，咳而衄，汗不出，出不至足者死。（咳而且衄，邪在肺经，动阴血也。汗不出或出不至足，尤为真阴溃竭，故死。）八曰，髓热者死。（髓者，至阴之精，骨之充也。邪入最深，乃为髓热，肾气败竭，故死。）九曰，热而痉者死，腰折螈 ，齿噤 也。（痉，风强病也。凡脊背反张曰腰折，肢体抽掣曰螈 ，牙关不开曰噤，切齿曰 ，即皆痉之谓也。此以热极生风，大伤阴血而然。既热且痉，乃为死证。痉音敬。螈，翅、寄、系三音。 音纵。噤，求禁切。 音械。）凡此九者，不可刺也。（刺之无益，必反招嫌，故皆不可刺也。）

　　所谓五十九刺者，两手外内侧各三，凡十二 ；（此下详明五十九刺之穴也。两手外内侧，即太阳之少泽，少阳之关冲，阳明之商阳也。三阴俱在内侧，即太阴之少商，厥阴之中冲，少阴之少冲也。左右共十二穴。 ，刺疮也。有刺必有瘢，故即以 为数。 ，委、伟二音。）五指间各一，凡八 ；足亦如是；（五指间者，总言手五指也。各一者，本节之后各一穴也。观上文第十五节云：取之于其 及下诸指间。正谓此也。盖诸经 穴，皆在指之本节后，如手经则太阳之后溪，少阳之中渚，阳明之三间；独少阴之在本节后者，则少府之荥也。手之六经，惟太阴、厥阴则本节后俱无穴，故左右四经凡八 也。其在足经之 ，则太阳曰束骨，少阳曰临泣，阳明曰陷谷，太阴曰太白，皆在本节之后。其少阴之脉不行于指，厥阴之脉则本节后亦无穴。左右四经止共八穴，故曰足亦如是。）头入发一寸旁三分各三，凡六 ；头入发一寸，即督脉上星之次。其旁穴分而为三，则足太阳之五处、承光、通天也。左右各三，故凡六 。更入发三寸边五，凡十 ；（更入发者，自上星之次向后也。三寸边五者，去中行三寸许，两边各五也。即足少阳之临泣、目窗、正营、承灵、脑空，左右二行凡十 。）耳前后口下者各一，项中一，凡六 ；（耳前者，听会也，耳后者，完骨也，俱足少阳经穴，各二。口下者，任脉之承浆也，一穴。项中者，督脉之 门也，一穴。共凡六 。）巅上一，（百会也，督脉穴。）囟会一，（督脉穴。）发际一，（前发际，神庭也，后发际，风府也，俱督脉穴，凡二 。）廉泉一，（任脉穴。）风池二，天柱二。（风池，足少阳经穴。天柱，足太阳经穴。按：本篇所载者，热病五十九俞也。前篇《水热穴论》所载者，亦热病五十九俞也。考二篇之异同，则惟百会、囟会、五处、承光、通天、临泣、目窗、正营、承灵、脑空等十八穴相合，其余皆异。然观本篇所言者，多在四肢，盖以泻热之本也。《水热穴论》所言者，多随邪之所在，盖以泻热之标也。义自不同，各有取用。且《本经》《灵枢》在前，《素问》在后，后者所以补前之略耳，故皆谓之热病五十九俞，非谬异也。今总计二篇之数，再加以上文所言胃胳、涌泉等穴，原不在五十九数之内者，凡十四穴，仍除去重复十八穴，则总得一百一十四穴，皆热俞也，均不可废。凡刺热者，当总求二篇之义，各随其宜而取用之，庶乎尽刺热之善矣。）

　　二十一卷　针刺类

　　四十一、刺寒热

　　（《灵枢·寒热病篇》《素问·长刺节论》）

　　皮寒热者，不可附席，毛发焦，鼻槁腊，不得汗，取三阳之络，以补手太阴（《灵枢·寒热病篇》。肺主皮毛，开窍于鼻，皮寒热者邪在外，故畏于近席而毛发焦、鼻槁腊也。如不得汗，当泻足太阳之络穴飞阳，补手太阴之鱼际、太渊。盖太阳即三阳，主在表之热，而臂之太阴可以取汗也。腊音昔，干也。）肌寒热者，肌痛，毛发焦而唇槁腊，不得汗，取三阳于下以去其血者，补足太阴以出其汗。（脾主肌肉，其荥在唇。肌寒热者邪在脾，故当肌痛、毛发焦而唇槁腊也。取三阳法如上文。补足太阴之大都、太白，可以出汗。义见前章。）骨寒热者，病无所安，汗注不休。齿未槁，取其少阴于阴股之络；齿已槁，死不治。骨厥亦然。（肾主骨，骨寒热者，邪在至阴也，阴虚者必躁，故无所安也。阴伤则液脱，故汗注不休也。齿者骨之余，若齿未槁者，阴气尚充，犹为可治，当取足少阴之络穴大钟以刺之。若齿有枯色，则阴气竭矣，其死无疑。近以愚见，则不独在齿，凡爪枯者亦危候也，骨寒而厥者皆然。）

　　阴刺，入一，旁四处，治寒热，（《素问·长刺节论》。阴刺疑误。按：《官针篇》云：五曰扬刺，扬刺者，正内一，旁内四，以治寒气之博大者也。

　　十曰阴刺，阴刺者，左右率刺之，以治寒厥。此云阴刺者当是扬刺。详本类前五。）深专者，刺大脏。（深专者，邪气深而专在一脏也，治当求其大脏而直取之，凡五脏皆为大脏。）迫脏刺背，背俞也，（欲迫取其大脏之气，当刺其背，以五脏之俞在于背也。）刺之迫脏，脏会，（刺背俞而能迫脏者，为脏气之所会也。）腹中寒热去而止，（刺背俞者，无问其数，必使腹中寒热去而后止针。）与刺之要，发针而浅出血。（言凡与刺脏俞者，不宜出血太多，其要在发针浅而少出其血也。）

　　二十一卷　针刺类

　　四十二、灸寒热

　　（《素问·骨空论》）

　　灸寒热之法，先灸项大椎，以年为壮数，（此下灸寒热之法，多以虚劳为言，然当因病随经而取之也。大椎，督脉穴，灸如患者之年数。）次灸橛骨，以年为壮数，（尾尽之穴曰橛骨，任脉穴也。橛音厥。）视背俞陷者灸之，（背俞，皆足太阳经穴。陷下之处，即经气之不足者，故当灸之。）举臂肩上陷者灸之，（肩 也，手阳明经穴。）两季胁之间灸之，（足少阳京门穴也。）外踝上绝骨之端灸之，（足少阳阳辅穴也。踝，胡寡切。）足小趾次趾间灸之，（足少阳侠溪穴也。） 下陷脉灸之，（足太阳承山穴也。 音篆。）外踝后灸之，（足太阳昆仑穴也。）缺盆骨上切之坚动如筋者灸之，（此结聚也，但随其所有而灸之，不必拘于俞穴。）膺中陷骨间灸之，（任脉之天突穴也。）掌束骨下灸之，（手少阳阳池穴也。）齐下关元三寸灸之，（任脉之关元穴在齐下三寸。）毛际动脉灸之，（足阳明气冲穴也。）膝下三寸分间灸之，（足阳明三里穴也。）

　　足阳明跗上动脉灸之，（冲阳穴也。）巅上一灸之，（督脉之百会穴也。）犬所啮之处灸之三壮，即以犬伤病法灸之，（犬伤令人寒热者，古有灸法如此，故云然也。啮，尼结切。）凡当灸二十九处。（自犬啮之上，共计二十九处。犬伤者无定所，故不在数内。）伤食灸之。（伤食而发寒热者，如上法求阳明经穴灸之。）不已者，必视其经之过于阳者，数刺其俞而药之。

　　（过于阳者，阳邪之盛者也。刺可泻其阳，药可泻其阴，灸之不已，当变其治法如此。）

　　二十一卷　针刺类

　　四十三、刺头痛

　　（《灵枢·厥病篇》）

　　厥头痛，面若肿起而烦心，取之足阳明、太阴。（厥，逆也。邪逆于经，上干头脑而为痛者，曰厥头痛也。下仿此。

</div>
    <div class="pagination">
<a href="类经_page50.html">上一页</a><span>...</span><a href="类经_page46.html">46</a><a href="类经_page47.html">47</a><a href="类经_page48.html">48</a><a href="类经_page49.html">49</a><a href="类经_page50.html">50</a><span class="current-page">51</span><a href="类经_page52.html">52</a><a href="类经_page53.html">53</a><a href="类经_page54.html">54</a><a href="类经_page55.html">55</a><a href="类经_page56.html">56</a><span>...</span><a href="类经_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
