<!DOCTYPE html>
<html>
<head>
    <meta charset="UTF-8">
    <title>续名医类案 - 第 8 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 8 页/共 160 页</h1>
    <div class="content">　　吴桥治程嗣思，体肥白，疡药过当，腠理皆疏，始觉汗多，久而益甚。一发则汗下如雨，厥逆反张，口噤目瞪，痰喘并作，良久气反，小便不禁，瞑不能言，旬日益深，日十数作。诸医谢去。桥至而按诸方，则曰：经云汗多亡阳，此柔痉也，诸君失之矣。乃重用参、 ，次附、桂、芍药，次龙骨、牡蛎，饮之半剂而寝。家人以为死矣，将升屋而号。桥曰：药中病而行，得寝乃复，非死也，亟为粥汤待之。顷之，呻吟呼粥，汤少进，再剂而愈，三月而复初。（《太函集》。）

　　卷三

　　头晕

　　窦材治一人，头风发则旋晕呕吐，数日不食。为针风府穴，向左耳入三寸，去来留十三呼，病患头内觉麻热，方令吸气出针，服附子半夏汤，永不发。华佗针曹操头风，亦针此穴，立愈。但此穴入针，人即昏倒。其法向右耳横下针，则不伤大筋而无晕，乃千金妙法也。（此针法奇妙，须与高手针家议之，方得无误。）

　　龚子材诊熊槐二官，年六十余，身体胖大，其下手即得五至一止，乃惊曰：君休矣。渠曰：连日微觉头晕，别无恙也，何故出此？愿实教焉。龚曰：越十日用药。相哂而退。少顷间中痰，求救于龚。知其必不可治，令以香油灌之即醒，逾十日果卒。

　　张路玉治董司业夫人，体虽不甚丰，而恒有眩晕之疾。诊其六脉皆带微弦，而气口尤甚。盖缘性多郁怒，怒则饮食不思，而为眩晕矣。岂平常体肥多湿之痰，可比例乎。为疏六君子方，水泛为丸，服之以培中土，中土健运，当无敷化不及，留结为痰而成眩晕之虑，所谓治病必求其本也。

　　朔客梁姓者，邀诊。时当夏日，裸坐盘餐，倍于常人，形伟气壮，热汗淋漓于头顶间。诊时不言所以，切其六脉沉实，不似有病之候，惟两寸略显微数之象。但切其左，则以右掌抵额，切其右，则以左掌抵额，知其肥盛多湿，而夏暑久在舟中，时火鼓激其痰而眩晕也。询之果然，因与导痰汤加黄柏、泽泻、茅术、浓朴，二服而安。

　　吴友良，年逾古稀，头目眩晕。乃弟周维，素擅岐黄，与补中益气数服，始用人参一钱，加至三钱，遂痞满不食，坐不得卧，三昼夜喃喃不休。（上盛下虚之症，服补中益气，其害如此。）诊时，见其面赤，进退不常，左颊聂聂 动。其六脉皆促，或七八至一歇，或三四至一歇。询其平昔起居，云至五十即绝欲自保，饮啖且强。此壮火烁阴，兼肝风上扰之兆，与生料六味，除去萸肉，入钩藤，大剂煎服。是夜即得酣寝，其后或加炙鳖甲，或加龙齿，或加枣仁。有时妄动怒火，达旦不宁，连宵不已，则以秋石汤送灵砂丹，应如桴鼓。

　　盛夏酷暑，则以大剂生脉散代茶，后与六味全料调理，至秋而安。

　　陆养愚治陈巽源室，向有头眩之症，不药亦止。八月中旬，偶作劳烦闷，饮酒数杯，坐月下，更余方寝，便觉微热不安。次早忽眼黑头旋，且微痛，如在风云中，发比平时较剧。医谓脉得浮数，此热极生风也，用芩、连、山栀等以清之。二剂眩晕不减，而头痛如破，上身如火，而欲浓覆。又谓无痰不作晕，再以清火之品合二陈汤，二剂亦不效。脉之，左手浮弦而紧，右手浮数而弱，且寸强尺微。右脉乃正气之虚，左脉乃邪气之实，尺微寸强，邪在上也。此必乘虚感邪，中于上焦所致。经曰：筋骨血气之精，而与脉并为目系，上属于脑，后出于项中，故邪中于项。因逢其之虚，其入深，则随目系以入于脑，入于脑则脑转，脑转则引目系急，目系急则目眩以转矣。今作劳以致烦闷，非虚乎？月下坐至更余，头项之间，能不为雾露之阴所中乎？法当驱上焦之邪，补中焦之气，而徐议消痰清火，则自愈矣。因先用参苏饮加 本，二剂头痛顿止，眩亦少瘥。再以补中益气，佐以二陈、芩、连数剂而安。

　　张路玉治缪封君，偶因小愤，遂眩晕痞闷。三日来，服豁痰利气药不应，反觉疲倦，饮食日减，下元乏力。

　　诊之，六脉似觉有余，指下略无冲和之气，气口独滞不调，时大时小，两尺俱濡大少力。此素多痰湿，渐渍于水土二经，加以剥削之剂屡犯中气，疲倦少食，殆所必致。法当先调中气，输运水谷之精微，然后徐图补下元。

　　为疏六君子汤加当归，调营血，庶无阳无以化之虞。

　　龚子材治大学士高中玄，患头目眩晕，耳鸣眼黑，如在风云中，目中溜火。或与清火化痰，或与滋补气血，俱罔效。诊之，六脉洪数。此火动生痰，以酒蒸大黄三钱为末，茶下，一服而愈，火降则痰自清矣。

　　薛立斋治一妇人，头晕吐痰，用化痰理气药，肢体酸麻，服祛风化痰药，肢体常麻，手足或冷或热。

　　此脾土虚而不能生肺金，用补中益气加茯苓、半夏、炮姜，二十余剂而愈。后因怒吐痰，自服清气化痰丸，饮食不进，吐痰甚多，胸胁胀满，教用六君子倍加参、术，少加木香，数剂而愈。

　　陶天爵，外家媵素多，时患头晕疼甚，劳则肢体痿软，筋骨作痛，殊类风症。以为肾虚，不能纳气归源，用加减八味丸而痊。后因房劳气恼，头晕项强，耳下作痛。此肝火之症，仍用前药滋肾水，生肝血，制风火而愈。

　　张飞畴治一妇，胸满身热，六脉弦数无力，形色倦怠，渴不甚饮。云自游虎邱，晕船吐后，汗出发热头痛，服发散四剂，胸膈愈膨，闻谷气则呕眩，热不退。医禁粥食已半月，日惟饮清茶三四瓯，今周身骨肉痛楚，转侧眩晕呕哕。曰：当风汗呕，外感有之，已经发散矣，吐则饮食已去，消克则更伤脾，脾虚故胀甚，脾绝谷气则呕，土受木克则晕，宜勿药，惟与米粥，继进粥食，使脾土有主，更议可也。守其言，竟不药而愈。

　　立斋云：上舍顾桐石，会饮周上舍第。问余曰：向孟有涯、陈东谷，俱为无嗣纳宠，已而得疾，皆头晕吐痰，并用苏合香丸，惟孟得生，何也？曰：二症因肾虚，不能纳气，而为头晕，不能制水而为痰涎，陈专服攻痰行气，孟专服益火补气故耳。后余他往，桐石房劳过度，亦患前症，或用清气化痰愈甚，顾曰：我病是肾虚，不能纳气归源。治者不悟而殁，惜哉！昌平守王天成，头晕恶寒，形体倦怠，得食稍愈，劳而益甚，寸关脉浮。此脾肺虚弱，用补中益气加蔓荆子而愈。后因劳役，发热恶寒，谵言不寐，得食稍安，用补中益气而痊。

　　大尹祝支山，因怒头晕，拗内筋挛，时或寒热，日晡热甚。此肝火筋挛，气虚头晕，用八珍汤加柴胡、山栀、丹皮，二十余剂而愈。

　　按：肝火亦作头晕，不定属之气虚也。经云：诸风掉眩，皆属于肝，肝之脉上络颠顶。余尝以一气汤加吴萸、炒黄连，二三剂即愈。

　　朱丹溪治一男子，年七十九岁，头目昏眩而重，手足无力，吐痰口口相续。左手脉散大而缓，右手缓而大，大不及于左，重按皆无力。饮食略减而微渴，大便三四日一行。众人皆与风药，朱曰：服此药至春深必死。此皆大虚症，当以补药大剂服之。众愠而去，乃教用人参、黄 、当归、白芍、白术、陈皮，浓煎作汤，下连柏丸三十粒。如此者服一年半，而精力如少壮时。连柏丸冬加干姜少许，余三时皆根据本法。连、柏皆姜汁炒为细末，又以姜汁煮湖为丸。

　　按：此症大补而佐以连、柏，妙不可言矣。盖一眼注定肝肾二经，以连清肝火，柏清肾火者也。既虑其寒，重以姜汁制之，可谓尽善。然不若竟用地黄、杞子，如左归加减，尤为善中之善也。

　　陈自明治一妇人，苦头风，作晕数年，服太乙丹一粒，吐痰碗许，遂不再发。（方见虫门。）

　　冯楚瞻治金绍老夫人，因岁事积劳，忽眩晕不省，妄有见闻，语言杂乱。诊其脉，细数无伦，真阴真阳并亏已极。乘此初起，既可挽回，愈久愈虚，愈虚愈脱矣。用全真一气汤，日进二剂，每剂人参八钱，不十日而全瘳。

　　钱国宾治陈叔明，幼年多读，抱学贫居，自甘清淡，有品士也。至三旬外，一见日光即觉昏晕，渐至见光昏晕，遂坐于帐，凡有隙处莫敢窥，如是二十年矣，诸药遍尝。亲友怜其品行，时以升斗周之。与诊，乃阳虚阴极之症，须返本还元之药可治也。用首经、人乳、脐带、胎发、秋石，炼蜜丸如芡实大，朱砂为衣，三更时服下一丸，月余更愈。适钱有此丸，因与之也。

　　徐灵胎曰：眩晕，清火养肝，固为正治。但阳气上升，至于身体不能自主，此非浮火之比，古人必用金石镇坠之品。余初至郡中治病，是时喜用唐人方，叶天士先生见之，谓人曰：有吴江秀才徐某，在外治病，颇有心思，但药味甚杂，此乃无师传授之故。已后先生得宋板《外台秘要》读之，复谓人曰：我前谓徐生立方无本，谁知俱出《外台》。可知学问无穷，读书不可轻量也。先生之服善如此，犹见古风。所谓药味杂，即指金石品也。

　　卷三

　　麻木

　　王损庵治大理卿韩珠泉，遍身麻木，不能举动。以神效黄 汤加减授之，用黄 一两二钱，参、芍各六钱，他称是一服减半。彼欲速效，遂并二服为一服，服之旬日，其病如失。论以元气未复，宜静养完固，而后可出。

　　渠不能从，盛夏遽出见朝谒客，劳烦累日，忽马上欲坠，仆从者扶归。邀诊视，辞不治，数日殁。呜呼！行百里者，半于九十，可不戒哉。（《治法汇》）

　　张路玉治沈步云，解组后，以素禀多痰，恒有麻木之患，为疏六君子汤，服之颇验。而性不喜药，入秋以来，渐觉肢体不遂。脉之，得软滑中有微之象，仍以前方去陈皮，加归、 、巴戟，平调半月而安。然此症首重樽节，方可保全，毋徒恃药力为也。

　　巴慈明妇，产后眩晕心悸，神魂离散，若失脏腑之状，开眼则遍体麻木，如在云雾之中，必紧闭其目，似觉少可，昼日烦躁，夜则安静。服四物等则呕逆不食，姜、附等则躁扰不宁。其脉虚大而数，按之则散，举之应指。此心火浮散之象，因艰产受惊，痰饮乘虚袭入心包络中，留伏膈上，有入无出，致绵延不已。盖目开则诸窍皆开，痰火堵塞心窍，所以神识无主；目闭则诸窍皆闭，痰火潜伏不行，故得稍安。与东垣所云合眼则阳气不行之麻迥别。况昼甚夜轻，明是上焦阳位之病，与理痰清火之剂，诸症渐宁。然或因惊恚，或因饮食，不时举废，此伏匿膈上之痰，无从搜涤也。乘发时用独参汤下紫雪，开通膈膜，仍与前药，调补半年而愈。

　　黄履素曰：余年四十七时，忽患小指麻软，时作时止，每夏愈而冬甚。素闻指麻当防中风，因讲求预防之法。有言宜却风化痰者，其说大谬。有言宜顺气活血者，谓气行则痰自消，血活则风自灭，其言近是。及读《薛氏医案》治蒋州判中满吐痰，头晕指麻云：中满者，脾气亏损也；痰盛者，脾气不能运也；头晕者，脾气不能升也；指麻者，脾气不能用也。遂以补中益气汤，加茯苓、半夏以补脾土，用八味地黄丸以补土母而愈。后惑于《乾坤生气方》云：凡人手指麻软，三年后有中风之疾，可服搜风天麻二丸以预防之，乃朝饵暮服，以致大便不禁，饮食不进而殁。夫预防之理，当养气血，节饮食，戒七情，远帷 可也。若服前丸以预防，适所以招风取中也。读之怏然，遂确守其法，盖于今十有三年矣。

　　陆养愚治丁慕云，患麻木，左手足不能举，恶风，或时自汗，服小续命十剂不效。或谓风症宜大汗之，小续命汤参以补养气血之品，故不效耳。因倍风药，减参、芍辈，二剂汗如雨，反觉一身尽痛，游走不定，并左手足不能举，昏沉厥逆，甚危。诊之，阳脉弦细而数，阴脉迟涩而空。谓此虽似风，然昔人云：麻者气虚，木者血虚，手足不任者脾虚，具此三虚，止宜调养气血，则风症自除。小续命正以风药过倍，血药殊少，何反倍风药而去参、芍？宜其剧矣。仲景云：大法夏宜汗，以阳气在外也。春月阳尚稚，初出地下，大汗之，使卫气亟夺而失守，营血不随，所以遍身走痛，昏沉厥逆，皆气血垂绝之象也。急用大料十全大补汤，浓煎灌之，少苏；为灸风池、百会、肩井、曲池、间使、三里六穴各数壮，以防中脏之危。自此诸症渐减，饮食渐进。第大便常结，痞闷微热，此汗多津液不足，故下不去，则上不舒，以润字丸五分，日二服。便行犹燥，以八物倍归，加麦冬、知母以润之，少佐槟榔、木香、豆仁以调其气。可不必。自后每燥结，服润字丸五分，甚则一钱，月余全愈。

　　张文叔传木香丸、续命丹二方。戊辰春，中书左丞张仲谦，患半身不遂，麻木，太医刘子益与服之，汗大出，一服而愈。故录。（《宝鉴》罗有治张案，在江选。）

　　李东垣治杜意逵，患左手右腿麻木，右手大指次指亦常麻木至腕，已三四年矣。诸医不效，求治。曰：麻者气之虚也，真气弱，不能流通，至填塞经络，四肢俱虚，故生麻木不仁。与一药，决三日效。遂制人参益气汤，服二日，手心便觉热，手指中间如气胀满。至三日后，又觉两手指中间如手擦，傍触之，曰真气遍至矣。遂于两手指甲傍，各以三棱针一刺之，微见血如黍粘许，则痹自息矣。后再与调理而愈。

　　缪仲淳治顾仲恭，心肾不交，先因失意久郁，及平日劳心，致心血耗散。去岁十月晨起，尚未离床，忽左足五指麻冷，倏已至膝，便不省人事，良久而苏，乍醒乍迷，一日夜十余次。医者咸云痰厥，缪云：纯是虚火。

　　服丸药一剂，今春体觉稍健。至四月后，丸药不继，而房事稍过，至六月初十，偶出门，前症复发，扶归，良久方醒。是日止发一次，过六日，天雨稍感寒气，前症又发二次，现今两足无力，畏寒甚，自腹以上不畏寒。

　　缪曰：人之五脏，各有致病之由，谨而察之，自不爽也。夫志气不遂则心病，房劳不节则肾病，心肾交病，则阴阳将离，离则大病必作，以二脏不交故也。法当清热补心，降气豁痰以治其上，益精强肾，滋阴增志以治其下，则病本必拔。以心藏神，肾藏精与志故也。平居应独处旷野，与道流韵士讨论，离欲道之根，极性命之源，使心境清宁，暂离爱染，则情念不起，真精自固，阴阳互摄，而形神调适矣。汤方：贝母三钱，茯苓三钱，远志一钱五分，枣仁五钱，苏子二钱，石斛三钱，麦冬五钱，甘草炙五分，木瓜三钱，牛膝八钱，石菖蒲一钱，入牛黄末一分，天竺黄一分，竹沥一杯，临卧、饥时各一服。三剂后，加人参五钱，枇杷叶三片，霞天膏五钱。

　　丸方：远志、天冬、麦冬、茯神、茯苓各六两，枣仁八两，生地八两，杜仲四两，白芍六两，甘草炙三两五钱，黄柏六两，牛膝十两，五味六两，蜜丸。空心及临卧服五六钱，石斛汤加竹沥送下。

　　卷三

　　温病

　　（雄按：凡属外淫，皆为感证。兹篇虽首列伤寒、瘟疫二门，而风温与湿温缺然，乃于伤风之前列感证一篇，未免含混，盖魏君于外感疏也。）

　　朱丹溪治一人，因感寒倦怠不食，半月后，发热恶寒，遍身痛，脉浮大，按之豁然，此虚极受寒。以人参为君，黄 、归、芍为臣，苍术、陈皮、通草为使，大剂服五剂，大汗而愈。

　　沈明先治丁惠书，秋得感寒停食之症，入夜辄寒热如疟，竟夕作呕。病数发，医亦数更，体弱不胜，昏沉垂殆矣。或谓昼静夜剧，由于阳气陷入阴中；呕秽声长，明是诸逆冲上属火。不惟不可温，直应用寒；不惟不可补，更宜攻伐。竟投三黄等味，一剂知，二剂减，三四剂其呕若失，神情始苏。但呕止而胸膈胀继作，或疑寒凉伤胃之故。沈曰：食虽消，而火未归原，犹留连膈上。王太仆云，寒之不寒，责其无水，当求其属以衰之。

　　乃改用纯甘壮水之剂，益以牛膝、车前，使热从水道发泄，果气顺胀消，膻中清廓而安。（此伏热将发，适遇感寒停食，外郁内阻，火不得泄，遂成寒热呕逆。若果因感寒停食，断无用三黄得愈之理。）

　　聂久吾曰：予壬辰春初，在京会试，天寒夜坐久，感寒头痛，服疏散药，未经出汗，其头痛数日不止，却无他症。或谓感寒甚轻，已五六日，岂复有外邪，殆劳神内虚，理宜补之，劝服补中益气汤二剂。不知外邪未散，补药助邪为害，遂至神气渐昏，饮食少进，晚间呃逆不止。如是者数日乃延医，用前胡、桔梗、贝母、麦冬、连翘、香附、广陈皮、甘草，数剂而愈。予生平少病，兹外感未清而轻用补，身受其害若此，因悟外感内伤，并外感兼内伤，与内伤挟外感诸治，盖原于此。因述之，以志折肱之意云。（雄按：初冬翁笠渔患外感，医知其素多劳倦也，用补中益气法治之，病日剧。更医，知其有食滞，以承气法下之，连得黑矢，热尚不退。

　　与养阴数帖，病不减，且不食，不便，不渴，懒言，颧面时红，强饮即吐，医谓将成损矣。所亲孙贻堂拉余诊之，脉涩而数，神呆静卧，溲少胎黄，乃邪在气分，窒滞不行之象，投苇茎合葱豉，加栀子、羚羊、栝蒌、旋复、桔梗、黄芩以开肺。一剂而遍身赤斑，神气爽悟，继去芩、桔、羚、葱，加雪羹、花粉、银花、石斛、兰叶以清胃。数帖而下酱矢二十余次，始胎退脉和，知饥而愈。）

　　陆养愚治邱全谷，年方刚，九月间忽身微热，头微痛，心神恍惚，有时似梦非梦，自言自语。医谓轻伤寒也，当发散之，用解表二剂，汗不出，热反甚，妄言见鬼。前医因无汗，欲再表。病家疑之，又延一医，因妄言见鬼，谓热已传里，欲下之，而大便之去未久，不能决。陆脉之，轻按浮数而微，重按涩而弱微。数者，阳气不足也，涩弱者，阴血不足也，此阴阳俱虚之候，不可汗，尤不可下。主表者曰：汗既不出，何谓阳虚？曰：此症虽有外邪，因内损甚，气馁不能逼邪外出而作汗，法当补其正气，则汗自得，而邪自去矣。若再发之，徒竭其阳，而手足厥逆之症见矣。其主下者曰：仲景云，身热谵语者，有燥矢也，何不可下？曰：经谓谵语者，气虚独言也。此症初止自言自语，因发散重虚其阳，所以妄言见鬼，即《难经》所谓脱阳者见鬼也。王海藏曰，伤寒之脉，浮之损小，沉之损小，或时悲笑，或时太息，语言错乱失次，世疑作谵语狂言者非也，神不守舍者耳。遂用补中益气汤加附子，姜、枣煎服，一日二剂。至晚，汗 而来，清晨身竟凉，头不痛。第人事未甚省，此阳气少复，阴气未至耳，仍用前汤吞六味丸。旬日犹未精采，调理月余而愈。盖此人因房室之后，而继以劳也。

</div>
    <div class="pagination">
<a href="续名医类案_page7.html">上一页</a><span>...</span><a href="续名医类案_page3.html">3</a><a href="续名医类案_page4.html">4</a><a href="续名医类案_page5.html">5</a><a href="续名医类案_page6.html">6</a><a href="续名医类案_page7.html">7</a><span class="current-page">8</span><a href="续名医类案_page9.html">9</a><a href="续名医类案_page10.html">10</a><a href="续名医类案_page11.html">11</a><a href="续名医类案_page12.html">12</a><a href="续名医类案_page13.html">13</a><span>...</span><a href="续名医类案_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
