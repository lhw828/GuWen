<!DOCTYPE html>
<html>
<head>
    <meta charset="UTF-8">
    <title>医学入门 - 第 78 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 78 页/共 202 页</h1>
    <div class="content">　　肤青 生益州。味辛、咸，平，无毒。主蛊毒及蛇菜肉诸毒，诸恶疮。不可久服，令人瘦。

　　降真香 和诸香烧之，直上天，召鹤盘旋于上。味温平，无毒。主天行时气怪异，烧之避邪恶之气也。

　　薰陆香 出天竺国，树生于砂中，盛夏树液流出，状如桃胶，黄白色，合香家要药。微温，疗恶疮及风水毒肿，去恶气、中恶邪气、伏尸。治齿虫痛不可忍。《图经》云：治肾气，补腰膝，疗霍乱，治血止痛。制同乳香。

　　鸡舌香 出昆仑。采花酿之成香。合香家要用，不止入药。味辛，温，无毒。疗风水毒肿，去恶气，止霍乱心痛，吹鼻杀脑疳，含口治龋齿、口臭，和黄连、乳汁点目，睛明倍常。

　　茅香 生剑南道诸州。三月生，苗似大麦，五月开白花。味苦，温，无毒。敷灸疮、金疮，止血定痛。

　　煎汤止吐血鼻衄，又主中恶，温胃止呕吐，疗心腹冷痛、热淋。苗叶煮作汤浴，辟邪气，令人身香，合诸名香甚奇。

　　鼠李 即牛李子也。木高七八丈，叶如李，但狭而不泽，子生于条上四边，生青熟黑，至秋叶落，子尚在枝，是处有之。味苦，小毒。主寒热瘰 、 疮，日干，九蒸，酒渍服。能下血，除疝瘕，积冷气，治水肿腹胀。皮主诸疮、寒热毒痹，除身皮热毒。根，主口中疳疮，和蔷薇根煎膏，含咽即瘥，亦可敷背发。煮浓汁含之，治 齿；服之治疳虫蚀脊。

　　鹿藿 苗似宛豆，有蔓而差大，根黄而香，人取以为菜，微有豆气，山人谓之鹿豆，亦堪生啖。味苦，平，无毒。主肠痈、瘰 、疮疡，杀蛊毒，止头痛及女子腰腹痛不乐。五六月采苗，日干。

　　牛扁 生下湿地。叶似石龙芮，根似秦艽而细。味苦，寒，无毒。主身皮疮热气，可作浴汤。又主牛病、牛虱。入药用根。

　　鸢尾 叶似射干而阔短，不抽长茎，布地而生。花紫碧色，根似良姜，皮黄肉白。味苦，平，有毒。主飞尸蛊毒，邪气鬼疰诸毒。破 瘕，积聚，去水，下三虫，疗头眩，杀鬼魅。十月采根，日干。

　　韭乌 生大石及木间阴湿处，青翠茸茸，似苔而非苔，长四、五寸。味甘，寒，无毒。主金疮内塞，疗黄胆，去皮肤寒热往来，利小肠、膀胱气，补中益气，好颜色。烧灰浴发令黑。

　　蜀羊泉 俗名漆姑叶，似菊花，紫色。子类枸杞子，根如远志，无心有糁。味苦、寒，无毒。主头秃，恶疮，热气，疥痂癣虫，漆疮，龋齿，女子阴中内伤，皮间实积，小儿惊痫。三四月采苗叶，阴干用。

　　白兔藿 一名白葛，蔓生，叶圆浓若 ，茎俱有白毛。味苦，平，无毒。主蛇虺、蜂虿、 犬、菜肉、蛊毒、鬼疰、风疰，诸大毒不可入口者，煮汁饮之，即解。又去皮，可末着痛上，立消。五月采苗叶，日干。

　　鸭跖草 生平地。叶如竹，高一二尺，花深碧，有角如鸟嘴，故又名碧竹子。花可染色。味苦，寒，无毒。主痈疽，疔肿，丹毒，瘴疟，热痢，痰饮，狂痫，瘕 ，痞满，气肿，蛇咬。和赤小豆煮，下水气、湿痹，利便。

　　鼠尾草 苗如蒿，夏月茎端作四、五穗，若鼠尾。花有赤、白二色，叶堪染皂。味苦，寒，无毒。主鼠寒热，下痢脓血不止，煎膏服之。白花者主白下，赤花者主赤下。四月采叶，七月采花，阴干用。

　　蛇含草 处处有之，生下湿地，一茎五叶或七叶。有两种，当用细叶、黄色花者。味苦，寒，无毒。

　　昔田父见一蛇被伤，一蛇含草着其伤处，经日伤蛇乃去。因取此草捣汁，以敷蛇虺、蜂蜈、疮毒皆验，故名。

　　又主金疮，疽痔，鼠 ，恶疮，头疡，丹毒，疮肿。兼治惊痫寒热，心腹邪气，腹痛，湿痹，养胎。治产后泄痢，利小儿。八月采叶，日干。勿令犯火。

　　金星草 多生背阴木石上，单生一叶，长一二尺，至冬背上生两行相对如金星子。其根盘屈如竹，无花实，凌冬不凋。五月和根采，风干用，味苦，寒，无毒。主痈疽疮毒，解硫黄、丹石毒。发于背痈肿、结核，酒煎服之，外为末冷水调涂。石药悉下，然性至冷，服后须补，老人不可轻服。

　　千金藤 生北地者，根大如指，色黑似漆，生南土者，黄赤如细辛。主痈肿发背，一切血毒诸气，霍乱中恶，天行瘴疟，虚劳痰嗽不利，蛇犬毒药石发，癫痫蛊毒并宜。煎汤浸酒，治风轻身也。

　　预知子 出蜀中。蔓生大木上，叶有三角，八月结实，生青熟红，每房有子五七枚，如皂子，斑褐色，润如飞蛾。冬月采，阴干。味苦。寒，无毒。取二枚缀衣领上，遇蛊毒物即则则有声，故名预如。若中有毒，去皮为末，水煎服之有效。《日华》云：主一切病，治风补虚，破 癖气块、天行瘟疫，消宿食，止烦闷，利水道，催生，杀虫，解诸毒药，敷蛇虫咬。

　　牙子 其根芽似兽之牙齿。味酸，寒，有毒。主邪气热气，疥瘙恶疡，疮痔阴蚀，金疮蛇毒，水煎洗或捣敷之。杀寸白、腹脏一切虫，止赤白痢，水煎服之。八月采根，日干。中湿腐烂生衣者杀人。芜荑为使，恶地榆。

　　鬼臼 生深山岩谷之阴。叶似蓖麻，初生一茎，茎端一叶两歧，年长一茎，茎枯为一臼，二十年则二十臼也。三月开赤花，开后结实。根似射干。八月采根，日干。味辛，温，有毒。主蛊毒鬼疰精物，辟邪恶，解百毒，治传尸劳瘦，止咳嗽喉结，去目中肤翳。不入汤药。

　　女青 叶圆而臭，两叶相对，结子似瓢，大如枣，根似白薇。味辛，平，有毒。主蛊毒，鬼气，瘟疟，虫蛇毒。八月采根，阴干。

　　紫葛 春生冬枯，蔓似葡萄而色紫。八月采根、皮，日干用。味甘、苦，寒，无毒。主痈肿恶 ，为末，醋和封之。又金疮生肌，破血补损及瘫痪挛急，产后血气冲心，烦渴，并水煎服。

　　栾华 出汉中，叶似木槿而薄细，花似槐而稍长，堪染黄色，子似豌豆而坚黑，堪为数珠。味苦，寒，无毒。和黄连煎膏，疗目痛赤烂、泪出伤 ，消目肿，大效。五六月采花，日干。决明为之使。

　　荩草 生溪涧侧。叶似竹而细薄，茎亦圆小。荆襄人煮以染黄色，甚鲜。《诗》云：绿竹猗猗是也。味苦，平，无毒。主痂疥白秃，一切恶疮疡气，杀皮肤小虫。兼治咳喘上气，久寒惊悸。九月采，阴干。畏鼠妇。

　　积雪草 处处有之。蔓生溪涧侧，叶圆如钱，又谓之地钱草。味苦，寒，无毒。主一切热毒，痈疽肿毒，恶疮鼠 ，风疹疥癣，浸淫赤 ，皮肤暴热，小儿丹毒寒热，腹内热结，内服外敷。八九月采苗叶，阴干。

　　坐拿草 生江西。六月开紫花，结实。土人采其苗治打扑，兼壮骨，治风痹。神医普救治风方中已有用者。

　　荠  出川蜀江浙。春生苗茎，全似人参而叶小异，根似桔梗但无心为异，故名土桔梗。味甘，寒，无毒。

　　主杀蛊毒，解百药毒，治热狂温疾，丹石发动，封疔肿， 毒箭、蛇虫咬。人家收为果，或蒸作羹菹食之，利肺气，和中，明目。

　　黄环 生蜀郡。味苦，平，有毒。主蛊毒鬼疰邪气在脏中，除咳逆寒热。三月采根，阴干。恶茯苓、防己、干姜。

　　藿菌 出沧州。形似菌，色白轻虚，表里相似，乃鹳屎所化也。秋雨时即有，天旱及霖即稀。味咸、甘，平，小毒。主疽蜗恶疮、白癣白秃，止心痛，温中，除腹内冷痛、瘕 ，去长虫、蛲虫、寸白蛔虫，杀蛇、蜂等毒。日干用。得酒良，畏鸡子。

　　徐长卿 三月生苗似小桑，两叶相对，七月着子，十月苗枯，根黄似细辛，微粗长而有臊气。味辛，温，无毒。主百邪鬼疰、蛊毒恶气，去疫疾温疟。久服强悍，益气延年。三月采根，蜜拌蒸三时，日干。

　　石下长卿 味咸，平，有毒。主鬼疰精邪恶气，杀蛊毒老魅，啼哭悲伤，易忘恍惚。

　　被子 味甘，温，有毒。主腹中邪气，蛊毒鬼疰伏尸，去三虫蛇螫。

　　头垢 温。治淋闭，主噎，疗劳复、蛊毒、蕈毒。百邪鬼魅，马肝杀人，并可服之。蜈蚣犬咬，竹木刺入肉，并外敷之。

　　海马 出西海。大小如守宫虫，首若马，身如虾，背伛偻有竹节纹，长二三寸，色黄褐，以雌雄各一为对。

　　性温，平，无毒。主妇人难产，带之于身神效，或烧灰酒下，亦入血气药中。采之日干，酥炙。

　　蜗牛 即蜒蚰。有四角，背上别有肉以负壳行。味咸，寒，有毒。治发背，取活者一升置瓶中，以井水浸一宿取出，涎水调蛤粉敷之，日十余度则痛止疮愈。齿 有虫，烧壳灰揩之，效。大肠虚脱，烧灰猪脂调敷，立缩。蜈蚣咬，取汁涂之。又主贼风 僻，筋急腕跌，小儿惊痫疳疾。入药妙用。

　　地胆 出梁州。状如大马蚁，有翼。味辛，寒，有毒。主寒热鼠 ，恶疮死肌，蚀疮中恶肉，鼻中 肉，鼻，能宣瘰 根，从小便出。兼破石淋、 瘕，堕胎，散结气，杀鬼疰蛊毒。恶甘草。抑考陶隐居云：此一虫五变，疗皆相似。二三月在芫花上，呼为芫青，颇似斑蝥，但纯青绿色，背上一道黄文，尖喙；四五月在王不留行上，呼王不留行虫，六七月在葛花上，呼为葛上亭长，形似芫青，但身黑而头赤，如亭长之着玄衣赤帻也；八月在豆花上，呼为斑蝥；九月、十月欲还地蛰，呼为地胆，随时变耳。各以时采，阴干，制同斑蝥。

　　贝子 出东海，洁白如鱼齿。古人用以饰军服，云南用为钱货易。味咸，平，有毒。主点目翳，去鬼疰蛊毒、腹痛下血，破五淋，利水道，消浮肿，除寒热温疟，解肌散结热，杀饮食中毒，小儿疳蚀吐乳。入药，酒洗火 ，细研水飞用。

　　紫贝 形似贝而圆，大二三寸，紫质黑文。肉咸，平，无毒。似蛤蜊。食之解热毒、酒毒，壳 灰敷痈疽，点眼明目去翳。

　　萤火 是腐草得大火气化成。味辛，温，无毒。主青盲明目，小儿火疮伤热气，蛊毒鬼疰，通神精。七夕采，阴干。

　　马陆 即百节虫。长二三寸，大如小指，身如槎，节节有细蹙纹起，色紫黑光润，百足，死则侧卧如环。

　　味辛，温，有毒。主恶疮、 肉、白秃，去坚 积聚，疗寒、热痞结胁满。有人自服一枚便死。和糠炒，令糠焦黑，去头足研用。

　　石蚕 在处有之，生水中石上，作茧以蔽其身，蚕在其中。味咸，寒，有毒。主五癃石淋，解结气，利水道，除热，堕胎。

　　仙遗粮 又名土茯苓，味甘、辛，热，无毒。善治久病杨梅、痈漏，及曾误服轻粉肢体废坏、筋骨疼痛者，能收其毒而祛其风，补其虚。若初起肺热便秘者不宜，寻常老弱亦可服之，健筋骨。得川椒、皂角良。

　　内集·卷二　本草分类

　　食治门

</div>
    <div class="pagination">
<a href="医学入门_page77.html">上一页</a><span>...</span><a href="医学入门_page73.html">73</a><a href="医学入门_page74.html">74</a><a href="医学入门_page75.html">75</a><a href="医学入门_page76.html">76</a><a href="医学入门_page77.html">77</a><span class="current-page">78</span><a href="医学入门_page79.html">79</a><a href="医学入门_page80.html">80</a><a href="医学入门_page81.html">81</a><a href="医学入门_page82.html">82</a><a href="医学入门_page83.html">83</a><span>...</span><a href="医学入门_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
