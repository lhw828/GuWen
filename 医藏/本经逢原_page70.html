<!DOCTYPE html>
<html>
<head>
    <meta charset="UTF-8">
    <title>本经逢原 - 第 70 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 70 页/共 86 页</h1>
    <div class="content">　　龙者东方之神，故骨与齿皆主肝病。许叔微云：肝藏魂能变化，故游魂不定者，治之以龙齿。古方有远志丸、龙齿清魂散、平补镇心丸皆取收摄肝气之剂也。又龙骨以白者为上，取固上气以摄下脱。齿以苍者为优。生则微黑， 之翡翠可爱，较白者功用更捷。产后血晕为要药，取其直入肝脏也。予闻神龙蜕骨之说，初未之信，及从药肆选觅龙齿，见其骨有变化未全者，半与牛骨无异，始知宇宙之大无所不有。即如蛇虫之属，皆能脱形化体，岂特云龙风虎而已哉。龙禀东方纯阳之气，故能兴云致雨，东方木气主乎生也，其耳独不司听者，阳神别走于角也。春夏发现而秋冬潜伏者，随阳气之鼓舞也。虎禀西方阴暴之性，故啸则生风，西方金令主乎杀也，其项独不能仰者，阴威并振予尾也，昼潜伏而宵奋迅者，乘阴气之炎威也。以是惟之，则虎骨能搜风气，健筋骨、疗疼肿，睛能定人魄。魄者，阴之精也。龙骨能涩精气，收神识，止滑脱。齿能清人魂，魂者，阳之神也。然龙性飞腾而骨独粘者，正以其滞而欲蜕之，如得飞冲御天，非飞冲后而蜕其骨也。观《本经》惊痫癫疾结气，甄权镇心安魂魄等治，总皆入肝敛魂，用以疗阳神之脱，同气相求之妙。许叔微云：肝藏魂能变化，故魂游不定者，治之以龙齿。时珍曰：龙者东方之神，故其骨与齿皆主肝病。

　　卷四龙蛇部

　　龙角

　　甘平无毒。

　　发明

　　龙禀东方木气，而角又督脉所发，故治惊痫螈 ，神魂不宁。龙火上逆，身热如火及邪魅不祥，深师五邪丸用之。而《千金》治心病有齿角同用者。

　　卷四龙蛇部

　　鼍甲

　　《本经》名鼍鱼酸微温小毒。

　　《本经》治心腹症瘕伏坚、积聚寒热，女子小腹阴中相引痛，崩中下血五色及疮疥死肌。

　　发明

　　《本经》鼍甲所主之证多属厥阴，其功在平肝木。治血杀虫与鳖相类，亦能治阴疟。《千金》有 甲煎，今药肆多悬之。云能辟蠹，亦杀虫之意。

　　卷四龙蛇部

　　鲮鲤甲

　　俗名穿山甲咸微寒小毒。或酥炙，或黄土，或蛤粉炒发松研用，尾甲更胜。

　　发明

　　穿山甲入厥阴、阳明及阴阳二 。通经下乳，疟疾痈肿发痘为要药。盖其穴山而居，寓水而食，出阴入阳，能窜经络达于病所，凡风湿冷痹之证，因水湿所致，浑身上下强直不能屈伸，痛不可忍者，于五积散内加穿山甲七片、全蝎炒十个，葱姜水煎热服，取汗避风甚良。痈疽溃后不宜服。

　　卷四龙蛇部

　　石龙子

　　咸温小毒。《纲目》作咸寒，误。产平阳山谷荆襄等处，其类有四。一种生岩石间，头扁身长，尾与身等，长七八寸，大者尺余，其状若蛇。而脚似梅花，鳞目五色者为雄，色黄身短者为雌。此物最惜鳞甲，故见人不动，捕之亦不螫人，以其生岩石间。故《本经》谓之石龙子，以其善于变易吞霾吐雹，有阴阳析易之义，故《字林》谓之蜥蜴，楚人名为蝾螈，实一物也。入药雌雄并用，去头足酒浸酥炙用之。入传尸药醋炙用之。一种生草泽间，头大尾短身粗，其色青黄，有伤则衔草自敷，故谓之蛇医母，能入水与石斑鱼合，故又名水蜥蜴，不入药用。一种生人家屋壁，形小身细，长三四寸，色褐斑黑者谓之 蜓，吴俗名为壁虎，以其居壁而善捕蝎蝇也。或云，饲之以朱，点宫娥臂，故名守宫。一种似守宫而头圆身细，长五六寸，色白如银，通身细鳞，雌雄上下相应而鸣，情洽乃交者，蛤蚧也。荆襄岭泽皆有，而西川产者最胜。捕得成对线缠，炙干卷榕树皮中者是也。以此明辨，方无误用之失。

　　发明

　　石龙子为《本经》中品，而《纲目》主治中有《别录》，而无《本经》，岂《本经》之文有所残缺欤，抑《本经》之文误注《别录》欤？其治五癃邪结气，利小便水道，破石淋下血者，以蜥蜴能吐雹祈雨，故治癃淋利水道，是其本性。《千金》治症结水肿尸疰留饮，有蜥蜴丸，《外台》治阴 方用之，皆取其长于利水道耳。按：蜥蜴即是石龙。今房术药中用之，以其兴发助阳而无止涩之患也。

　　卷四龙蛇部

　　守宫

　　一名 蜓，俗名壁虎咸寒小毒。

　　发明

　　守宫食蝎虿，蝎虿乃治风要药。详守宫所治风疰惊痫诸病，犹蜈蚣之性能透经络也；且入血分，故又治血病、疮疡，以毒攻毒，皆取其尾善动之义。麻城移痘方治痘出眼目及正面稠密，用以移痘于不伤命处，其效最捷。观术士以守宫尾杵为细末，弹熟肉上，其肉便翕翕蠕动，移痘方得非从此悟出。陶弘景云： 蜓喜缘篱壁间，以朱饲之满三斤，杀，干末，以涂妇人臂，有交接事便脱，故名守宫。苏恭曰：饲朱点妇人臂，谬说也。张华言：必别有术，今不传矣。时珍曰：守宫祛风，石龙利水，功用自别，不可不知。

　　卷四龙蛇部

　　蛤蚧

　　甘咸温小毒。生岭南城垣榕树间及粤西横州等处者，长七八寸。蜀中产者不过五寸，头圆肉满鳞小而浓，形似守宫，鸣则上下相呼，雌雄相应，情洽乃交，两相抱负自堕于地，人往捕之亦不知觉，以手劈之，至死不开，取以曝干，为房中要药。即寻常捕得者，功用亦相仿佛。但验其囫囵成对，卷榕树皮中者即真无疑。入药去头留尾酥炙用之。口含少许，疾走不喘者，是其益气之验也。

　　发明

　　蛤蚧味咸归肾经，性温助命门，色白补肺气，功兼人参、羊肉之用。而治虚损痿弱，消渴喘嗽，肺痿吐沫等证，专取交合肾肺之气，无以逾之。愚按：蛤蚧、龙子性皆温补助阳，而举世药肆中皆混称不分，医者亦不辨混用。龙子则剖开如皮，身多赤斑，偏助壮火，阳事不振者宜之。蛤蚧则缠束成对，通身白鳞，专温肺气，气虚喘乏者宜之。虚则补其母也。

　　卷四龙蛇部

　　蛇蜕

　　咸甘平小毒。火熬用之。

　　《本经》主小儿二十种惊痫，蛇痫，癫疾螈 ，弄舌摇头，寒热肠痔，蛊毒。

　　发明

　　蛇蜕属巽走肝，故《本经》治小儿惊痫等病，一皆风毒袭于经中之象。其入药有四义，一能辟恶取其性灵也，故治邪辟鬼魅，蛊疟诸疾。二能驱风取其性窜也，故治惊痫瘢驳，偏正头风，喉舌诸疾。三能杀虫，故治恶疮痔漏，疥癣诸疾，用其毒也。四有蜕义，故治眼目翳膜，胎衣不下，皮肤之疾，会意以从其类也。

　　卷四龙蛇部

　　蚺蛇胆

　　即南蛇甘苦寒小毒。

　　发明

　　蚺蛇产岭南，禀己土之气，其胆受甲乙风木，其味苦中有甘，所主皆厥阴、太阴之病。其治心腹 痛者，虫在内攻啮也。下部 疮者，虫在外侵蚀也。湿热则生虫，燥湿则杀虫，内外施之皆可取用，更能散肿消血，故直谏之臣受廷杖者，临时服少许则血不凝滞于内。又能明目凉血，除疳杀虫。惜乎，难得真者。

　　卷四龙蛇部

　　白花蛇

　　甘咸温有毒。产蕲州者良，禁犯铁。凡用去头尾，酒浸，酥炙，火缓焙，去尽皮骨，此物甚毒，不可不防。胁有方胜，尾上有拂者真。

　　发明

　　蛇性窜，能引药至于风痰处，故能治一切风病。其风善行数变，蛇亦善行数蜕，所以能透骨搜风，为大风、白癜风、风痹、惊搐、癞癣恶疮要药，取其内走脏腑，外彻皮肤，无处不到也。阴虚血少内热生风者，非其所宜。凡服蛇酒药，切忌见风。开坛时须避其气，免致面目浮肿。凡疠风曾服过大枫子仁者，服白花蛇无效。

　　卷四龙蛇部

　　乌梢蛇

</div>
    <div class="pagination">
<a href="本经逢原_page69.html">上一页</a><span>...</span><a href="本经逢原_page65.html">65</a><a href="本经逢原_page66.html">66</a><a href="本经逢原_page67.html">67</a><a href="本经逢原_page68.html">68</a><a href="本经逢原_page69.html">69</a><span class="current-page">70</span><a href="本经逢原_page71.html">71</a><a href="本经逢原_page72.html">72</a><a href="本经逢原_page73.html">73</a><a href="本经逢原_page74.html">74</a><a href="本经逢原_page75.html">75</a><span>...</span><a href="本经逢原_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
