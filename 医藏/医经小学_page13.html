<!DOCTYPE html>
<html>
<head>
    <meta charset="UTF-8">
    <title>医经小学 - 第 13 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医经小学 - 第 13 页/共 30 页</h1>
    <div class="content">　　水肿气致。

　　水肿治之。利小便者谓洁净府。顺气而发散其表。谓开鬼门。木气郁为病。或阴虚或湿热。或湿胜。皆宜分治。

　　自汗阳亏。盗汗阴虚。东垣有法。对证可施。头风头痛。有痰者多。血虚与热。分经治可。

　　有气虚头痛。心烦头痛。湿热风动头痛。足少阳经少壅为偏头痛。有真头痛者。甚则脑尽痛。犯大寒则厥逆头痛。风凑于上成巅顶痛。或痰厥头痛。六经头痛者。太阳经则恶风。少阳则往来寒热。阳明自汗发热恶寒。太阴则痰盛体重。或腹痛。或痰癖。少阴则经不流行。而足寒气逆为寒厥。厥阴则项亦痛。或痰唾涎沫厥冷也。有大寒犯脑齿亦痛。名曰脑风。有眉骨痛。亦曰眉棱痛。

　　头眩眩运。火积其痰。或本气虚。治痰为先。要痛湿热。本或肾虚。或兼瘀血。腰痛有寒湿痛者多。风热痛者少。大抵腰者肾之府。肾气虚。则邪气客之为痛矣。经云。诸经腰痛。太阳则引项脊尻。背如重状。少阳腰痛。如以针刺其皮中。循循然不可以俯仰反顾。阳明腰痛。不可以顾。如有见者善悲。足少阳腰痛引脊内廉。厥阴则腰中如张弓弦。其病令人言。默默不慧。有太阳散行之解脉。腰痛者。带脉腰痛。同阴之脉。足少阳之别络为腰痛。阳维之脉腰痛。衡络之脉。乃太阳之外络为腰痛。足太阳会阴之腰痛。阴维飞阳之脉腰痛。阴跷昌阳之脉腰痛。太阴别脉散脉为腰痛。少阳肉里之脉为腰痛。其本各不同也。如闪挫实痛。又不同论。以上湿热肾虚瘀血。皆当求本。

　　胁痛多气。或肝火盛。或有死血。或痰流注。

　　或感寒气郁。病多不同。必察其本。

　　劳瘵阴虚。

　　阴虚则阳无所附。火炽血涸。成劳瘵之类。

　　癫狂阳炽。

　　心热极则病癫。肝热极则病狂。

　　呕吐咯衄。

　　谓口吐。或呕或咯唾血也。衄。谓鼻中出血。

　　气虚脉洪。火载血上。错经妄行。溺血便血。病同所因。梦遗精滑。湿热之乘。或肾气虚脱。

　　便浊本热。

　　小便混浊也。

　　有痰或虚。

　　痰结气郁。或肾气不足。膀胱热甚而浊。

　　白浊属卫。赤浊属荣。

　　白者气热。赤血热也。

　　热极成淋。气滞不通。

　　谓小便淋沥。有淋下痛甚者。成沙石淋也。

　　血虚惊悸。气虚耳聋。

　　经云。邪气盛则实。精夺则虚。血不足则心虚而惊悸。气不足则耳无精荣。故聋。

　　哕因胃病。

　　呕吐哕俱属胃。胃者。总司物盛满而上溢也。吐或有物无声。为血病。有声无物。为气病。

　　有声有物。血气俱病也。如膈噎皆本于热。经云。三阳结则为膈。或有伤酒食。或因气郁。

　　或胃感风寒。皆为病吐。故有十膈五噎之分。但十膈例不能以尽病情。如血逆干槁之类。学者自宜推格。

　　疝本肝经。

　　经云。厥阴脉滑为狐疝。少阳脉滑为肺风疝。太阴脉滑为脾风疝。阳明脉滑为心风疝。

　　太阳脉滑为肾风疝。少阴脉滑为肝风疝。虽他脉中皆言风疝者。本足肝经之气也。亦有疝瘕。厥疝。 疝。寒疝。水疝。筋疝。血疝。气疝之类。皆厥阴发病。所谓本一标诸也。

　　痿唯湿热。气弱少荣。

　　经云。痿者多主于肺。肺气热叶焦也。大经空虚为脉痿。思想无穷。入房太甚。宗筋纵而为筋痿。或伤于湿。发痹不仁为肉痿。劳役而大渴。渴则阳气内伐。热舍于肾则髓空。为骨痿之类。

　　厥多痰气。虚热所乘。

　　经云。阳气衰于下为寒厥。阴气衰于下为热厥。或令人腹满。或暴厥不知人。或至半日远一日。乃醒而知人也。如六经厥者。太阳则肿首头重。足不能行。发为 仆。阳明之厥。则癫疾欲走呼。腹满不得卧。面赤而热。妄见而妄言。少阳之厥。则暴聋。颊肿而热。胁痛。

　　不可以运。太阴厥。则腹满 胀。后不利。不欲真。食则呕。不得卧。少阴之厥。则口干溺赤。腹满心痛。厥阴之厥。则少腹肿痛。腹胀。茎溲不利。好卧屈膝。阴缩肿 内热之类是也。

　　手麻气虚。手木湿痰。或死血病。

　　有感风湿。手膊或痛或木者。

　　霍乱吐泻。感风湿 。

　　病则挥霍撩乱而吐泻。或风甚则转筋。或有干霍乱者不吐泻也。

　　心痛脾疼。阴寒之设。

　　有热厥心痛者。身热足寒。痛甚则烦躁而吐。头汗出。有大实心痛者。因气而实。卒然发痛也。寒厥心痛者。手足逆而通身冷汗出而不渴。有寒厥而暴痛者。其真心痛。手足青至节者即死。中脘痛者。亦属脾疼之类。气热烦劳。令人煎厥。

　　煎厥则气逆。目盲耳闭。

　　气逆大甚。使人薄厥。

　　因大怒伤肝。肝气逆。胸中不和。甚则呕血衄血也。

　　浊气在上。则生 胀。清气在下。则生飧泄。

　　浊气不降。清气不升为病。

　　阴火之动。发为喉痹。

　　心主与三焦气热一也。一阴一阳。内结为喉痹。

　　阳水变病。飧泄乃是。

</div>
    <div class="pagination">
<a href="医经小学_page12.html">上一页</a><span>...</span><a href="医经小学_page8.html">8</a><a href="医经小学_page9.html">9</a><a href="医经小学_page10.html">10</a><a href="医经小学_page11.html">11</a><a href="医经小学_page12.html">12</a><span class="current-page">13</span><a href="医经小学_page14.html">14</a><a href="医经小学_page15.html">15</a><a href="医经小学_page16.html">16</a><a href="医经小学_page17.html">17</a><a href="医经小学_page18.html">18</a><span>...</span><a href="医经小学_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
