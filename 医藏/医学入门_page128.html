<!DOCTYPE html>
<html>
<head>
    <meta charset="UTF-8">
    <title>医学入门 - 第 128 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 128 页/共 202 页</h1>
    <div class="content">　　胎水遍身虚肿浮，妊孕经血闭以养胎，胎中挟水湿，与血相搏，湿气流溢，故令面目肢体遍身浮肿；名曰胎水，又曰子肿，多五六个月有之。原因烦渴引饮太过，或泄泻损伤脾胃，脾虚不能制水，血化为水所致，宜五皮散，倍加白术为君；气喘小便不利者，防己散：湿热盛者，单山栀炒为末，米饮调服，或单山栀丸。

　　腹大异常亦堪忧；妊孕五六个月，腹大异常，高过心胸，气逆不安，胎中蓄水所致。若不早治，必然其子手足软短，形体生理残障，或生下即死，子母难保。宜鲤鱼汤，服至肿消水散为度。仍常煮鲤鱼粥食之。

　　又有脚肿或出水，胞浆大盛故下流。

　　妊孕七八个月以来，两脚浮肿，头面不肿，乃胞浆水湿下流。微肿者易产，名曰皱脚；肿甚者，平胃散加木瓜：挟外感者，槟苏散。自脚面肿至膝腿，喘闷妨食，甚至足指间有黄水出者，谓之子气，宜天仙藤散；如脚腰肿者，肾着汤，手脚肿者，用赤小豆、桑白皮等分，水煎服，重者加商陆。

　　妊孕中风名子痫，只因体薄受风寒，发则口噤痰涎壅，有时昏晕胎难安。

　　体虚受风，而伤太阳之经络，后复遇风寒相搏，发则口噤背强，痰涎壅盛，昏晕不识人，时醒时作，谓之儿晕，又曰子痫，又曰 ，甚则角弓反张，小续命汤意。重者羚羊角汤；轻者四物汤加葛根、牡丹皮、秦艽、细辛、防风、竹沥。痰加贝母、陈皮、茯苓、甘草，或古芎活散。如中风寒犯触，身体尽疼，乍寒乍热，胎不安常，苦头眩痛，绕脐下寒，时时小便白如米泔，或青黄，寒栗，腰苦冷病，目视KT KT 者，四君子汤去茯苓，加当归、浓朴，韭白，姜煎，入酒调服。不醒人事者，单荆芥散。

　　子淋溺涩膀胱热，妊孕饮食积热膀胱，以致小便闭涩，又谓之子满，宜古芎归汤加木通、麦门冬、人参、甘草、灯心，临月加滑石为君。热盛者，五淋散。

　　原因房劳内伤胞门，冲任虚者，四物汤合六君子汤，或肾气丸。

　　甚则大小便闭结；脏腑积热，大小便不通者，用赤茯苓、枳壳等分，大腹皮、甘草减半，葱白煎服；或四物加黄芩、浓朴、枳壳。胞热小便不通，身重恶寒，头眩者，用冬葵子、赤茯苓等分为末，米饮调服。

　　转脬溺闭痛难当，转脬者，脬系转戾，脐下急痛，小便通，多禀弱、性急、浓味者有之。妊孕脬为胎压，展在一边，脬系转戾，但升举其胎，脬转水道自通，宜四物汤合六君子汤，去茯苓，探吐以提之。无孕者亦同，不可专用滑渗之药。有素肥盛忽瘦，两尺脉绝者，阴虚也，肾气丸主之；甚者冬葵子、赤茯苓、赤芍等分水煎，入发灰少许。

　　有热者，古芩术汤合益元散服之。一法：将妊孕倒竖起，其胎不坠，其溺自出。产后有脬转，或脬出者，捣葱白于脐上，灸之立效。如欲服药，与胎前大同。

　　遗尿赤白宜分别。

　　妊孕遗尿，古方用白薇、白芍等分为末，每三钱，酒调服。然亦有虚有热，赤者属热，古芩术汤加山茱萸、五味子少许；白者属虚，安胎饮，或鸡 散。

　　子喑腹鸣自笑悲，妊孕三五个月以来，忽失音不语者，胞络脉绝也。胞系于肾，肾脉贯舌，非药可疗，分娩后即自能言。腹中作钟鸣，或哭者，多年空房下鼠穴中土为末，酒下或干噙之，即止。腹中儿啼者，黄连煎浓汁呷之，或青黛亦好。有脏躁悲伤惨戚、呕下者，大麦、甘草、枣煎服。有自哭自笑者，红枣烧存性，米饮调服。

　　发痘动胎命必绝；胎前患痘，用峻药动胎，去血泄气，必死。详痘疹。

　　诸证湿痰风热虚，却邪保胎真口诀。

　　孕妇脾土不运而生湿，湿生痰，痰生热，热生风。如子肿，湿也；恶阻，痰也；子烦、子淋，热也；子痫，风也；子悬，气也；转脬，虚也。清热，渗湿、消痰、顺气、疏风、补虚，或兼杂证，祛邪保胎二法并行，子母俱安。

　　饮食禁忌亦须知，鸡肉合糯米食，令子生寸白虫；食犬肉，令子无声； 鲤同鸡子食，令子生疳蚀疮；食兔肉，令子缺唇；食羊肝，令子多厄；食鳖肉，令子项短缩头；鸭子同桑椹食，令子倒生心寒；鲜鱼同田鸡食，令子喑哑；雀肉同豆酱食，令子生雀子斑；食螃蟹，横生；食姜芽，令子多指；食冰浆，令绝产；食雀肉饮酒，令子多淫无耻；食茨菇，消胎气；食驴马肉，过月难产；豆酱合藿菜食，堕胎；食山羊肉，令子多病；食鳅鳝无鳞鱼，难产；食诸般菌，生子惊风而夭；食雀脑，令子患雀目。勿妄服汤药，勿妄用针灸，勿过饮酒浆，勿举重登高陟险。

　　心有大惊，子必癫痫。勿多睡卧，须时时少步，动和血脉；勿劳力过伤，使肾气不足，子必解颅，脑破不合。

　　衣毋太温，食毋太饱，若脾胃不和荣卫虚损，子必羸瘦多病。戒之。

　　转女求男皆古设。

　　生男生女，阴阳造化玄妙。古法于胎成二月之内，以斧置孕妇床席下，悬弓矢于壁，盖弓矢斧斤，男子事也，勿令人知此意。恐不信者，令待鸡抱卵之时，以斧置窠下，尽是雄鸡。故胎教常令见王公大人，亦此意也。

　　更佩雄黄一二两于孕妇身左，或萱花亦可。三法皆验，用其一可也。又后有月日时游胎杀，虽不可泥，然门户床灶，实不可轻易移动，求嗣者，尤宜慎之。

　　外集·卷五　妇人门

　　临产

　　临产切不可慌忙，十月气足，胎元壮健者，忽然腹痛，或只腰痛，须臾产下，何俟于催？此易生天然之妙喜，服单益母膏，免产后之患。中间有体弱性急者，腹痛或作或止，名弄痛；浆水淋沥来少，名试水。虽脐腹俱痛，发动露顶，而腰不痛者，切莫怆惶，切禁洗母动手于腹上揣摩。直待日子已到，腹痛阵密，破水以后，并腰痛，眼中如火，方可坐草；须待儿头直顺且正，逼近产门，方可用力一送。如坐草太早，用力太过，产母困倦，及至迟滞，乃用催生之药。凡难产皆孕后纵欲，及骄恣全不运动；又是生冷硬物凝滞：或矮石女子，交骨不开；或腹大甚，胎水未尽；或临产闲杂之人惊恐产妇。恐则精怯，精怯则上焦闭，闭则气还，下焦胀而不行，紫苏饮最妙。气实者，瘦胎枳甘散；气弱者，达生散。

　　活血安胎未破浆；如腹痛浆水未破，只宜用古芎归汤，以活其血，或浆水已破而少痛，虽痛而不密，宜安胎饮或达生散，以固胎元。切不可轻用峻药，徒渗水道，反伤胎气而产愈难。产母亦听其眠食自如，但不可过眠过饱耳。

　　破浆已久犹难下，破水多则血干涩，必用古黑神散，血虚者，古芎归汤下，名芎归黑神散；气弱者，四君子汤下，名四君黑神散；横逆侧产，每加麝一厘。此时，如舟坐砂上，须涌水而后可通。服此药后，外用葱二斤，捣烂铺于小腹上，用急水滩头沙一斗，炒热，将布袱于葱上，轻轻略揉。

　　滑利迅速要相当。

　　催生有露顶顺正，而生犹迟滞者，恐外感风冷寒暑所阻。夏月热产，则气散血沸，宜五苓散加葵子，或三退六一散；冬月冻产，则血凝滞，常令房中火暖，宜催生五积散。有水道干涩不能下，及服黑神涩药又多者，用清油、白蜜等分，猪肝煮汁调服；或六一散七钱，加葵子五钱为末，每二钱热服。有产难日久水干，及触犯恶气，心烦躁闷者，兔脑丸；腰痛心烦者，用人参、乳香各二钱，辰砂五分，为末，鸡子清调姜汁化开，冷服。

　　以上正产艰难之法，以下横逆侧碍等法。

　　横生露手逆露足，徐徐推上任洗娘；横者，儿先露手。原因腹痛儿身未转，产母用力一逼，遂致横来。当令产母安然仰卧，洗母轻手徐徐推儿稍上，渐渐以中指摩其肩推上，又攀其耳而正之。服芎归黑神散，固血生血；须待儿身正直，且顺临门，服阿胶、滑石、葵子为末，温酒入蜜搅匀服之，然后方可用力送下。逆者，先露其足。因母气乏，关键不牢，用力太早，致儿逆来。当令产母安然仰卧，洗母徐徐推足入去，分毫不得惊恐。服芎归黑神散，固血活血，候儿自顺。

　　若经久不生，却令洗母轻缓用手推足，令就一边直上，令儿头一边渐渐顺下；多服芎、归等药，直待儿身转，门路正当，然后用三退散调服，方可用力送下。

　　坐产露臀高攀手，坐者，先露其臀。当高处牢系手巾一条，令产母以手攀之；服固血药，轻轻屈足良久，儿即顺生。

　　面贴顶救盘肠；盘肠者，小肠先出。急用热水浸软旧布，盖住其肠，不可包扎；外用醋半盏，新汲水七分碗，调停 产母面，每一 ，令一缩，三 三缩，当收尽为度。又以如圣膏贴产母头顶中心，肠上即拭去。内兼服芎、归、参、大补之药，加升麻、防风以提之，未有不收者。又有久而为风吹干不能收者，用磨刀水少许，火上温过以润其肠，后用好磁石煎汤一盏服之，其肠自收。

　　碍产儿肩脐带绊，碍者，因儿身翻转脐带绊住其肩，虽露正顶，而不能生。当令产母仰卧，洗母轻轻推儿近上，徐徐引手，以中指托起儿头，下其脐带，服固血药，仍须候儿身正顺，方可用力送下。

　　露额侧来坠腿尻。

　　侧者，因儿方转身，被产母用力一逼，以致儿头偏坠左腿，忽偏坠右腿，或露左额角，或露右额角，儿头偏坠一畔。多服芎归黑神散；令产母仰卧，洗母轻轻推儿近上，以手正其头，直向人门，然后用力送下。若是儿顶后骨偏坠谷道，即令儿只露额，当令洗母以绵衣炙令温暖，用手于谷道外畔轻按，推儿头上而正之；服催生药后，即令产母用力送下。此非洗母轻手巧妙不能。

　　伤产蓦然口翻噤，当产误用催生峻药，伤母气血，急用安胎，过月而产。有经一年、二年至四年、五年而产者，尽皆怆惶用力太早之过，或因子欲生时，儿枕先破，败血裹住，宜盐豉一两，以青布包了，烧存性，入麝香一钱为末，用秤锤烧红，淬酒调服一盏，仓卒只以新汲水磨京墨服之，墨水裹儿身出；或芎、归、益母草，葵心皆能逐瘀以开产路。有坐草之时，蓦然目翻口噤吐沫者，霹雳丹。有矮石女子交骨不开难产者，龟壳散，或古芎归汤。通用无忧散、来苏散、兔脑丸。

　　胎死母舌黑非常；外证指甲青黑、胀闷不食、口中极臭，用平胃散加朴硝五钱，水酒煎服，其胎化成血水而下。便闭脉实者，大黄备急丸，或单鹿角为末，葱豉煎汤调服；昏沉脉微者，养正丹，浓煎乳香汤下一百二十丸；血干或有寒者，四物汤下古桂香丸；气弱者，催生五积散，加麝一厘。双胎一死一活者，用蟹爪一盏，甘草二两，东流水十盏，煎至三盏，去渣，入阿胶三两，分二三次顿服，能令生者安，死者出。通用霹雳丹、夺命丸。外用如圣膏贴足心，仍服催生药及通关散吹鼻，即下。

　　胞衣不下因血胀，消瘀和气信古方。

　　皆因用力太早，产下不能更用力送出胞衣，停久被外冷所乘，则血涩胀胞而不出，腹满冲胸，喘急疼痛者危，急将脐带以少物系坠，然后截断，不然则胞上抱心而死。只要产母心安，不可轻信洗母用手，宜内服牛膝汤、催生五积散，或用真血竭为末，酒调服。甚者，夺命丹，外用如圣膏贴脚心。昏晕危甚，八味黑神散、黑龙丹。

　　外集·卷五　妇人门

　　产后

　　产后必须先逐瘀，正产体实无病，不药可也，但难产气衰，瘀血停留，非药不行。古法：一产后，古芎归汤加童便一半服之。如无童便，以淡醋磨墨一小盏，入前汤药亦好。服药后，且闭目少坐，然后上床仰卧，不得侧卧，宜立膝，不可伸足，高枕浓褥，四壁无风，时以人为从心括至脐下，如此三日。又不可太睡熟，宜频唤醒，时置醋炭，或烧干漆与旧漆器，以防血迷血晕。夏月房中不可太热，亦不可人多气盛，以致热过，则气耗散而不能送血。又不可太饱，时与白粥饮之，日渐加与。一月之内，针线劳役，当时不觉大害，月后即成褥劳，手脚及腰腿酸痛；亦不可脱衣洗浴，强起离床太早，以致外感身强，角弓反张，名曰褥风。如交合阴阳，令下部终身虚疾，将息百日以过乃可。须知产后百病，皆血虚火盛，瘀血妄行而已矣。间有内伤饮食，外感风寒，然亦必先逐瘀补虚为主。

　　瘀消然后堪补助：瘀消后方可行补，如左脉弱，加补血药；右脉弱，加补气药。如不逐瘀，遽服参、 甘炙停滞之剂，有瘀血攻心即死者。食肉太早亦然。

　　瘀冲眩晕腹心疼，去血过多，眼花头眩，昏闷烦躁，或见头汗者，古芎归汤入童便，甚者加炒干姜、人参；汗多加黄 ，或八味黑神散、单五灵脂散、返魂丹。胃弱血虚发厥，仓公散、白薇汤。临产用力劳心，气虚而晕者，用人参一两，苏木五钱，水煎入童便调服。气血俱虚，痰火泛上作晕者，八物汤合二陈汤去白芍。火载血上昏晕，或挟风邪者，清魂散。被惊者，抱胆丸、朱砂安神丸。腹心疼痛，全是瘀血，八味黑神散、四味散、失笑散；有寒热者，当归须散。虚寒心痛者，桂心汤；感寒者，理中汤。七情心痛者，木槟汤。食滞寒热，心腹痛者，熟料五积散加莪术。小腹痛者，名儿枕痛，单五灵脂散，或加桃仁醋糊为丸。气虚四君子汤下；血虚四物汤下。产门脐下虚痛者，大温经汤、羊肉汤。通用女金丹、加味益母丸。

　　血虚火动寒热互。

　　产后血虚发热，气虚恶寒，气血俱虚，发热恶寒，切不可发表。阴虚血弱者，四物汤，小热加茯苓为君；热甚加炒干姜为佐；去血过多，外热内烦，短气闷乱者，人参当归散。蒸乳发热者，四物汤加参、 、白术、天花粉；发热昼静夜剧者，四物汤去芍药，量加柴胡；气血俱虚寒热者，补虚汤。产后真不宜凉也。

　　内伤劳役渐虚羸，产后劳役过度，名曰蓐劳。其证虚羸，乍起乍卧，饮食不消，时有咳嗽，头目昏痛，发渴盗汗，寒热如疟，臂膊拘急。宜十全大补汤去芎，加续断、牛膝、鳖甲、桑寄生、桃仁为末；猪肾一对，去脂膜，姜一片，枣三枚，水二盏煎至一盏，入前末二钱，葱三寸，乌梅半个，荆芥五穗，同水煎，空心服，身痛寒热者，当归羊肉汤、腰子汤。

</div>
    <div class="pagination">
<a href="医学入门_page127.html">上一页</a><span>...</span><a href="医学入门_page123.html">123</a><a href="医学入门_page124.html">124</a><a href="医学入门_page125.html">125</a><a href="医学入门_page126.html">126</a><a href="医学入门_page127.html">127</a><span class="current-page">128</span><a href="医学入门_page129.html">129</a><a href="医学入门_page130.html">130</a><a href="医学入门_page131.html">131</a><a href="医学入门_page132.html">132</a><a href="医学入门_page133.html">133</a><span>...</span><a href="医学入门_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
