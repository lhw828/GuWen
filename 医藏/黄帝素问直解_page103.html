<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 103 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 103 页/共 159 页</h1>
    <div class="content">　　丑未太阴不退位，则寅申少阳未迁正。当寅申之年，而且寒暑不时，埃昏布作，湿令不去，土气胜也。民病诸证，皆为太阴土湿之病也。

　　少阳不退位，即热生于春，暑乃后化，冬温不冻，流水不冰，

　　蛰虫出见，民病少气，寒热更作，便血上热，小腹坚满，小便赤沃，甚则血溢。

　　寅申少阳不退数，则卯酉阳明未迁正。当卯酉之年，即热生于春，暑乃后化，冬温不冻，流水不冰，蛰虫出见，皆火热之气有余也。民病诸证，亦皆少阳火热之病也。

　　阳明不退位，即春生清冷，草木晚荣，寒热间作，民病呕吐暴

　　注，食饮不下，大便干燥，四肢不举，目瞑掉眩。

　　卯酉阳明不退位，则辰戌太阳未迁正。当辰戌之年，值寒水之气，即春生清冷，而草木晚荣，清气惟寒，燥气则热，故寒热间作。民病诸证，亦皆阳明清寒燥热之病也。言此五气，不及太阳，可类推矣。

　　帝曰：天岁早晚，余已知之，愿闻地数，可得闻乎？

　　司天者，谓之天岁，司地者，谓之地数。

　　岐伯曰：地下迁正升，及退位不前之法，即地土产化，万物失时之化也。

　　下迁，从天而迁于地也。正升，从地而升于天也。退位，成功者退也。不前，司令者当升不升也。中有所失，即地土产化，皆为万物失时之化也。

　　此一节中明下编升降迁正退位之义。

　　帝曰：余闻天地二甲子，十干十二支，上下经纬天地，数有叠移，失守其位，可得昭乎？

　　上编岐伯有下地甲子之说，故问天地二甲子，叠移失位，即上编刚柔失守之意。

　　岐伯曰：失之叠位者，谓虽得岁正，未得正位之司，即四时不节，即生大疫。注《玄珠

　　密语》云：阳年三十年，除六年大刑，计有太过二十四年，除此六年，皆作太过

　　之用，令不然之旨。今言叠支选位，皆可作其不及也。

　　失之，犹言失守。叠位，更移其位也。失守叠位，谓虽得岁正，未得正位之司，即四时不节，即生大疫矣。《玄珠密语》，书名也。以甲丙戊寅壬阳干，配子寅辰午申戌阳支，计有三十年。除甲辰甲戌，丙子戊午，庚申壬寅岁会六年为天刑，尚计有二十四年，主阳年为太过。除此天刑六年，皆作太过之用，今也若令有不然之旨，所谓不然之旨者，今言叠支叠位，虽太过有余，皆可作其不及也，盖言当位不位，虽有余亦不及也。

　　假令甲子阳年，土运太窒。如癸亥天数有余者，年虽交得甲

　　子，厥阴犹尚治天，地已迁正，阳明在泉，去岁少阳，以作右间，

　　即厥阴之地阳明，故不相和奉者也。癸己相会，土运太虚，反受木

　　胜，故非太过也。况黄钟不应太宫，木既胜而金复还，金既复而少

　　阳如至，即木胜如火而金复微，如此则甲己失守，后三年化成土

　　疫，晚至丁卯，早至丙寅，土疫至也，大小善恶，推其天地，详乎

　　太一。又只如甲子年，如甲至子而合，应交司而治天，即下己卯未

　　迁正，而戊寅少阳未退位者，亦甲己下有合也，即土运非太过，而

　　木乃乘虚而胜土也，金次又行复胜之，即反邪化也。阴阳天地殊异

　　尔，故其大小善恶，一如天地之旨也。

　　窒，有余而不通也。甲子皆阳甲己化土，甲为有余，己为不及。假令甲子阳年，土运太过而窒，今年甲子，上年癸亥，如癸亥天数有余者，今年虽交得甲子，上年厥阴犹尚治天，此司天之失守也。子午少阴司天，则阳明在泉。若司天失守，而地己迁正，则阳明在泉矣。去岁当少阳在泉者，今岁已作阳明之右间。夫地己迁正，而厥阴犹尚治天，即为厥阴之地阳明，阳明金气上制其木，故不相和奉者也。上年癸亥，犹未退位，甲己运土，则癸己相会，己为阴土，故土运太虚，虚则反受厥阴木胜，夫癸主化火，火能生土，土应太过，己运不及，故非太过也。此因甲而兼论乎己也。甲主土运，是为太宫，今司天失守，即黄钟不应太宫，土虚而木既胜，始焉木胜，既而金还复。金既复，而少阴如至，至，迁正也。少阴，火也，始则木胜，终则火胜，故曰木胜如火，犹言火之胜一如木胜也。火胜而金复微矣，胜复如此，则皆甲己土运之失守也。

　　后三年，化成土疫，晚至丁卯，三年后也，早至丙寅，正三年也，土疫至也。病之大小善恶，推其天地之阴阳，详乎太一之出入可以知之。又只如甲子之年，如甲至子而合。阳合阳也，合则甲与子应交司而治天，即在下之己卯未迁正，而在地上年之戊寅少阳未退位者，亦甲与己下有合也。谓从上合下也。即土运虽非太过，而木乃乘虚胜土也，金次又行复胜其木，即反致邪化而病疫也。此皆阴阳天地之殊异尔。故其病之大小善恶，一如天地之法旨，以推乎天数，详乎太一也。

　　假令丙寅阳年太过，如乙丑天数有余者，虽交得丙寅，太阴尚

　　治天也，地己迁正，厥阴司地，去岁太阳以作右间，即天太阴而地

　　厥阴，故地不奉天化也。乙辛相会，水运太虚，反受土胜，故非太

　　过，即太簇之管，太羽不应，土胜而雨化，水复即风，此者丙辛失

　　守其会，后三年化成水疫，晚至己巳，早至戊辰，甚即速，微即

　　徐，水疫至也，大小善恶推其天地数，乃太乙游宫。又只如丙寅

　　年，丙至寅且合，应交司而治天，即辛巳未得迁正，而庚辰太阳未退位者，亦丙辛不合德也，即水

　　运亦小虚而小胜，或有复，后三年化疠，名曰水疠，其状如水疫，治法如前。

　　寅申干支皆阳。假令丙寅阳年太过，如上年乙丑天数有余者，虽然得丙寅，上年太阴尚治天也。寅年少阳司天，则厥阴在地。如地己迁正。则厥阴司地，去岁太阳在泉者，今已作地之右间。地己迁正，而太阳尚治天，即天太阳阴而地厥阴，厥阴木气上制其土，故地不奉天化也。上年乙丑犹未退位，丙辛运水，则乙辛相会。辛为阴，故水运太虚，反受太阳土胜，故非太过，此因丙兼论乎辛也。丙主水运，是为太羽，司天失守，即太簇之管，太羽不应，土气胜而雨湿化。雨，水也，水生木，故水复即风。风，木也，此论丙辛水运失守其会也。至后三年，化成水疫，晚至三年，后之己巳，早至三年之戊辰。甚即速，微即综，水疫至也。病之大小善恶，推其天地之数，乃在太一游宫可以知之。又只如丙寅年，丙与寅且合，应交司而治天，然丙与辛合，又少阳寅在上，则厥阴已在下，即辛巳未得迁正，而上年庚辰太阳未退位者，干虽在丙，亦丙辛之不合德也。即水运之虚，亦小虚而小胜，小胜或有复也。后三年，病地气而化疠者，名曰水疠，其状即如水疫，治法如前篇《刺法论》。

　　假令庚辰阳年太过，如巳卯天数有余者，虽交得庚辰年也，阳明犹尚治天，地己迁正，太

　　阴司地，去岁少阴以作右间，即天阳明而地太阴也，故地下奉天也。乙己相会，金运太虚，反受火

　　胜，故非太过也，即姑洗之管，太商不应，火胜热化，水复寒刑，此乙庚失守，其后三年化成金疫

　　也，速至壬午，徐至癸未，金疫至也，大小善恶，推本年天数及太一也。又只如庚辰，如庚至辰，

　　且应交司而治天，即下乙未未得迁正者，即地甲午少阴未遇位者，且乙庚不合德也，即下乙未，

　　干失刚，亦金运小虚也，有小胜或无复，后三年化疠，名曰金疠，其状如金疫也，治法如前。

　　庚与辰为阳年太过。如上年己卯天数有余者，本年虽交得庚辰年也，而上年阳明犹尚治天，此司天之失守也。辰年太阳司天，则太阳在地。如地己迁正，则太阴司地矣。去岁少阴在泉者今岁以作地之右间。即天乃上年之阳明，而地乃今岁之太阴也，太阴在泉土也，阳明在天金也，泉在地之下，土生其金，故地下而上奉于天也。上年己卯犹未退位，乙庚同运，则乙己相会。乙为阴，故金运太虚，反受少阴火胜。夫乙为金运，阳明司天，则金气太过，以受少阴火胜，故非太过也。此因庚而兼论乎乙也。庚主金运，谓之太商，司天失守，即姑洗之管太商不应，金失守而不及，则火胜而热化，金气正位则金生其水，而水复寒刑，以胜其火。凡此皆论乙庚金运失守，其后三年化成金疫也，速至壬午三年也，徐至癸未三年后也，金疫至也。

　　大小善恶，推本年天数，及乎太一可以知之。又只如庚辰之年，庚与辰，且应交司而治天，乙与庚合，皆为金运。太阳辰在上，则太阳未在下，引而伸之，即下乙来未得迁正者，本年乙未则上年甲午，即上年地甲午少阴未退位者。夫在上则庚失守，在下则乙失守。且乙庚不合德也，即下乙未未得迁正，是柔干失刚，亦金运小虚也。有小虚则有小胜，小胜或无复也。后三年化疠，名曰金疠，其状如金疫，治法如前篇。

　　假令壬午阳年太过，如辛巳天数有余者，虽交后壬午年也，厥阴犹尚治天。地己迁正，阳明在泉。

　　去岁丙申少阳以作右间，即天厥阴而地阳明，故地不奉天者也。丁辛相合会，木运太虚，反受金

　　胜，故非太过也。即蕤宾之管，太角不应，金行燥胜，火化热复，甚即连，微即徐，疫至大小善恶，

</div>
    <div class="pagination">
<a href="黄帝素问直解_page102.html">上一页</a><span>...</span><a href="黄帝素问直解_page98.html">98</a><a href="黄帝素问直解_page99.html">99</a><a href="黄帝素问直解_page100.html">100</a><a href="黄帝素问直解_page101.html">101</a><a href="黄帝素问直解_page102.html">102</a><span class="current-page">103</span><a href="黄帝素问直解_page104.html">104</a><a href="黄帝素问直解_page105.html">105</a><a href="黄帝素问直解_page106.html">106</a><a href="黄帝素问直解_page107.html">107</a><a href="黄帝素问直解_page108.html">108</a><span>...</span><a href="黄帝素问直解_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
