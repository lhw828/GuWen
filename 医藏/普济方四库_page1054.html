<!DOCTYPE html>
<html>
<head>
    <meta charset="UTF-8">
    <title>普济方四库 - 第 1054 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1054 页/共 1812 页</h1>
    <div class="content">　　右捣罗为末以白蜜二石四升内铜噐釡中防火煎之一日一夜次第下药搅令相得防火养之七日七夜止可丸即丸如樱桃大食前酒服七丸日三服若欲絶谷顿服取饱即不饥轻身明目老者还少乆服成仙矣忌食米醋物
　　巨胜丸【出圣恵方】　神仙延年轻身
　　巨胜【一斗二升去黒皮】白茯苓【半斤】泽防【二两】
　　右捣细罗为散每服一合水调服之日二服令人轻身长生乆服絶谷
　　神仙服苣胜絶谷不食方【出圣恵方】　令人顔色悦泽气力百倍时人命尽我独身存秋冬不寒春夏不热百病立愈可得神仙
　　巨胜【二斗】黒豆【五升炒去黒皮】
　　右捣细罗为散每服五钱以浆水调下日三服无所忌亦可链蜜和丸如弹子大每服一丸以浆水化破服之日三服渐自不饥顔色美好若渇但饮水勿食他物若食他物即便饥矣
　　真人絶谷饵苣胜方【出圣恵方】　除痹益精补髄壮气力用苣胜一石拣择令浄上甑蒸令气遍出曝令干如此九遍捣罗为末炼蜜和丸如弹子大每服一丸以温酒化破服之日三服食谷者自然断之百日病愈水洗不着身服之一年玉女侍卫一石苣胜加茯苓二斤合捣罗为末蜜和如上法服得力益甚渐自不渇不饥神仙秘之
　　神仙服芍药絶谷方【出圣恵方】
　　大豆五斗淘净入甑熟炊三次大麻子三斗汤浸一宿漉出亦蒸三次晒干后焙过便以轻圆木杖簳破筛取仁用之右件先将大豆为末以下麻仁捣令匀圆如拳大再入甑内从初更着火蒸至半夜子时住火寅时出甑午时晒杵为末服至以饱为度不得食一切物第一顿七日不饥第二顿四十九日不饥第三顿一百日不饥第四顿二千四百日不饥不问贵贱老少依法服食令耳目聪明气体强壮容貌日増永不憔悴如渇即研大麻子浆饮转滋脏腑若要开食用葵菜子三合杵末煎之冷服取下元药如金色任食诸物并无所损冬不寒夏不热顔色光泽气力百倍走及奔马一方有青州大枣
　　若遇荒年谷贵无以充粮应湏药济命者【出肘后方】
　　取稻米一斗淘沐之百蒸百曝捣日一飡以水得三十日都止则可终身不食日行三百里
　　防饥备急固胃神方【出卫生家寳方】　得之于圆通石壁间炒黒豆三十粒嚼至半烂继以青松毛一把咀嚼自然物类相感津润无滓人乆食稀膳初服似乎不喜五七顿后气味甘香平定军在大行山中心若遗火饥馑相及又失耕种死者十七八王屋隐者教山中人此法全活甚众有病腰脚者服之即愈乆饵气健不衰有益无损如要饮食不妨若无食服服并无悔又如渇饮少冷水热汤易饥此方乃真人秘法愍念羣生遭饥馑厄运故传世间此方至简至易二药在处皆有凶年荒歳可广其传
　　妙香丸【出余居士选竒方】　休粮絶食
　　白胶香　乳香　硃砂　雄黄　蜡　茯苓【等分】
　　右捣为细末炼蜜为丸如弹子大临服之时饱食面一腹然后服此药可永停食身轻力健气血愈壮
　　避难渇食方【出余居士选竒方】
　　白面【六两】黄蜡【三两】白胶香
　　右件将面冷水炼令熟如打面一同然后为丸如黒豆大用日晒干再将蜡镕成汁了将丸子投入内打令匀冷弹子裹收在浄处如服时每日早辰空心可服三五十丸冷水咽下不得热食如要物食任意不妨
　　絶谷升仙不食法【出肘后方】
　　取松实捣为膏酒调下三钱日三则不饥渇饮水勿食他物百日身轻日行五百里
　　抱朴子云【出肘后方】
　　汉成帝时猎者于终南山见一人无衣服身皆生黒毛跳坑越涧如飞乃宻伺其所在合围取得乃是一妇人问之言我是秦之宫人东贼至秦王出奔惊走入山饥无所食廹欲饿死有一老公教我吃松柏叶实初时苦澁后稍便吃遂不复饥冬不寒夏不热此女是秦人至成帝时三百余载也
　　神仙辟谷法
　　右以胡麻白大豆枣三物九蒸九曝作丸食令人不饥延年断谷
　　神仙辟谷法【出圣便良方】
　　松脂【研】杏仁【去皮尖炒为末】枣肉【焙干为末】茯苓【去皮为末】蜡【溶和药末】
　　右五件等分合成丸如梧桐子大食后饮服五十丸便不饥功用甚多
　　谷子煎法【出十便良方】
　　取赤熟谷子绞汁煎如稠饴可用和丹砂如无谷子谷皮浓汁亦可丹砂忌一切鱼肉陈宿生冷蒜尤忌生血物及见生血物
　　主不饥令健行【出本草方】
　　以钩栗子食之
　　不饥耐寒【出本草方】
　　取蒉麻汁煑粥食之
　　令人不饥【出本草方】
　　以莲子肉去心为末蜡蜜和丸日服二十丸
　　润五脏长年不饥【出本草方】
　　用甘露水饮之
　　延年不饥【出本草方】
　　用繁露水作盘收之煎令稠食之【是秋露繁浓时】
　　轻身不饥方【出本草方】
　　取黄精根食之昔临川有士人虐所使婢婢乃逃入山中乆之见野草枝叶可爱即防取根叶食之甚美自是常食乆而遂不饥轻健夜息大树下闻草中动以为虎惧而上树避之及晓下平地其身歘然凌空而去或自一峯之顶若飞鸟焉数嵗其家人采薪见之告其主使捕之不得一日遇絶壁下以网三面围之俄然腾上山顶其主异之或曰此婢安有仙骨不过灵药服食遂以酒馔五味香美置往来之路观其食否果来食讫遂不能逺去擒之具述其故指所食之草即黄精也
　　不饥方【出本草方】
　　以术食之抱朴子云南阳文氏值乱逃重山中饥困欲死有一人教之食术遂不饥数十年乃还郷里顔色更少气力转胜
　　轻身断糓【出本草方】
　　以桃胶用桑灰渍之服身轻有光明在晦夜之地数月断谷
　　断谷长生【出本草方】
　　以胡麻九蒸九曝熬捣饵之断谷充饥
　　令人不饥【出本草方】
　　用青梁米以纯苦酒一斗渍之三日出百蒸百曝好褁藏之逺行一飡十日不饥重飡四百九十日不饥
　　止饥【出本草方】
　　以天门冬蒸剥去心皮食之甚甘美
　　仙家断谷方【出本草方】
　　用芡实蒸作粉蜜和食之可休粮
　　絶谷长生【出本草方】
　　以救穷草食之
　　止饥方【出本草方】
　　以旋花根食之不饥
　　令人不饥【出本草方】　主荒年食之
　　取牛妳藤中粉食之如葛根
　　断糓【出本草方】
　　以松叶细切如粟以水及面饮服之
　　厚肠胃令人不饥【出本草方】
　　以鳬欠化粉食之
　　令人不饥【出本草方】
　　以狼尾草子作黍食之
　　令人不饥耐老益气【出本草方】
　　以麻子二升大豆一升熬令香捣末蜜丸日二服
　　断谷方【出本草方】
　　取檀树皮和榆白皮食之不饥
　　神仙辟谷法
　　立春后有庚子日温蔓菁汁合家大小并服不限多少可理时疾
　　辟暑方【出圣惠方】
　　雄黄　白石脂　磁石　曲滩中石　丹砂
　　右等分各研水飞过干同研令匀以炼成白松脂和丸如梧桐子大每日空心以温水下五丸服六十日后夏月可以衣裘
　　欲不畏寒方
　　用天门冬茯苓等分为末服方寸匕日再服大寒单衣汗出



　　普济方卷二百六十四
<子部,医家类,普济方>
　　钦定四库全书
　　普济方卷二百六十五　　明　周王朱橚　撰服饵门
　　丹药【附论】
　　夫轻清上腾重浊下结乾道有凝明之气散作星辰坤灵韬变化之精流于金石备诸药品皆载神功隂阳既合于运行水火宜专于信遂能去其火毒全备至和实由鍜链之勤乃着微之验矣○谷神论云含津链气吐故纳新上入泥丸下至丹田谓之内丹阳龙隂虎木液金精二气交防烹链而成谓之外丹修真之士先成内丹后链外药内外相应则神仙可致也
　　方
　　神仙中品黄龙丹【出圣济总録】
　　赤石脂【十两】黄牛乳汁【三升】白沙蜜【二斤】乳香【通明者一斤】甘草【三两末】白粳米【三斗五升分作五次炊药以熟为度】
　　右将赤石脂为末以生绢夹袋贮之于泔水净盆内浸半日以手揉摆在水中沉下刮入纸箱中控干取五两精细者入银盒内盛之第一次于初七日淘米七升如炊饭相似安药盒在内炊之饭熟为度夜中去其盒盖露之星辰下一宿第二次于月望日依前炊之亦去其盒盖夜露月明中一宿第三次于二十四日早晨依前法炊之去其盒盖于日中暴之要取日月星辰之气足第四次先将牛乳三升入大盒内于慢炭火上逼令如鱼眼沸下乳香化次入前三次炊煮赤石脂末用柳木箆搅令匀倾于乳鉢内细研复入盒依前用米七升安盒在内炊之米熟为度第五次以蜜二斤入盒内依前慢火逼之如鱼眼沸即下前药不住手用栁木箆搅匀入甘草末三两同熬令带湿便住再用米七升安药盒在内炊米熟为度取盒于新水盆内浸半日取出于净处顿初服时选天德日欲明时空心焚香面东七拜以好酒调下一匙许此乃出世延年仙丹无金石之毒亦无误生理服食之后乃得四气调和经络无滞但许传授度人不可规利则其神效速晋广平中华岳朱山人自防慕道年六十余游钟山遇异人授此丹信而服之至唐龙纪改元寓州开元观时已数百嵗矣复授道士周重兴且曰此丹服之旬余自觉脏腑通快精神清爽凡风劳气冷一切大病悉皆除去若及两料肠变为筋可与天地齐久凡人先须飬脾脾旺则肝荣肝荣则心壮心壮则肺盛肺盛则元藏实元藏实根本固是谓深根固蒂长生久视之道也○修合用新洁器可盛一两药银盒一只可盛五斗物银盒一只新瓦盆三只可盛一斗物木甑一只盖甑盆一只新净锅灶一副新净乳钵一副银匙一柄银小杓儿一枚细竹小罩篱儿一枚柳木箆一枚净木柴一百斤
　　神仙返魂丹【出圣济总录】起死扶衰延年却老
　　丹砂　雄黄　雌黄【各三两】
　　右先细研雄黄雌黄二味用竹筒盛埋北方地中三日取出先倾出一半当心置丹砂亦研细却用倾出一半盖之又用云母粉以绢袋子揉洗出暴干塞筒子口埋地内只露筒口用炭火于筒中畔围之缓缓烧三七日养化成水为度倾药水盛铜器内垂井中五日无井只用深盆中盛水三四寸更置大荳半升在内即安药器于水上浸五日亦得然后逐夜于露下露之才日出收药水赤色可丸即丸如胡麻子大蜜收贮若有人卒死者安在口中即活生人服者终身无病每月旦日服一丸若中毒药其毒自吐出凡有七名一曰返魂二曰再生三曰追命四曰固寿五曰来苏六曰知命七曰得道其功不可具言此乃钱忠懿王所传
　　长寿真人素丹砂方【出圣济总録】轻身却老强力悦色丹砂【成块者四两】青盐【半斤】硼砂【一两另研分作三分】磁石【一斤大火煆四十九度逐度酽醋淬】
　　右先将磁石青盐同为末醋拌令浥浥分作四服先一停铺盒盒防将丹砂如莲子排一重用硼砂一分糁盖了上用磁石青盐盖之又布丹砂如前都三层着余一分药末盖之按令实先用瓦子一片盖合更用净砖一片安炉防灰四寸铺砖上乃坐药盒于灰上更用灰盖盒上四面各及四寸切在子细用顶火四两养七日待令取出除瓦片却用圆盒盖却用赤石脂固了口更用盐鈆白蚯蚓粪纸筋和捣徧固合四面令极牢了依前坐罏中砖上以灰盖用生熟火三斤一上煆通赤良久退火用灰五升罨却待冷取轻轻凿开取砂防伏火如灰色一块除却匮朱砂不折第一转也更用硼砂一两青盐半斤二味熟研如粉入少许研如糊入前匮中和拌令干湿得所凖前法布砂铺药却不固济只合定如灰池中用火三两养之复时可五度添火勿令絶养七日息火待冷取出砂防紫色佳是第二转也只是较脆即将捣研如粉入青盐少同研了即以重抄细裹可拌作弹子大以线系定用醋磨京墨重重厚涂晒令彻里干坐丸子于盒内定不固济上以灰匀盖只用三两火养三日复时大火五斤一上煆通赤待冷取出砂丸当如雪色第三转也成矣取砂淘净洗去盐味焙干用真牛乳一合并砂入有节青竹筒内以防绢褁筒口坠于井内七日取晒干研如粉煑肉拌为丸如菉荳大甲辰日斋洁焚香服一丸每日加一丸至第七日却减至一丸又加之如初至六十日有应效至一年身轻健三年行如奔马力过百夫久服长生能运气脉为地仙矣顔如童子齿落更生发白再黑忌羊血死肉鱼鲜物
　　太清四扇丹【出圣济总録】安心辟邪治一切恶气
　　丹砂【四两研如麻豆上已采桃花二十两真蜜一斤同入银器中重汤煑至五月朔日以新水淘净涤取砂令童子面东研之】麒麟竭【四两选真者五月二日入丹砂中研】没药【四两透明者五月三日入丹砂研】麝香【四两全以当门子五月四日入丹砂同研】
　　右先取出党人参一两甘草一分并细剉五月一日日未出时采露水一升真蜜三两同浸之至端午日熬水至半去滓入大麦面作糊和稍硬剂之丸如栋实大每服以沉香温水二合嚼下一粒或半粒补心导血驻顔益气调和血脉去邪气尤辟时疫嵗即全家斋洁旦起面东以井水化各人嚼下一粒断不染疫久服则心安无梦邪气不犯面有红光合时忌女人猫犬压秽常于洁浄处藏之一名通神保明丹兼治妇人血气冲心疼痛丈夫元气及一切恶气等并生姜酒下妇人炒姜醋汤下痁疟臈茶下一粒或半粒量疾大小服
　　神仙太一煆丹【出圣济总録】轻身延年
　　圣无知【煎掠去白花焙干研二斤】硝石【五两细研分作十分每一度煆入一分】綘矾【细研五两】麻油【一百两分作十分每一度煆入一分】
</div>
    <div class="pagination">
<a href="普济方四库_page1053.html">上一页</a><span>...</span><a href="普济方四库_page1049.html">1049</a><a href="普济方四库_page1050.html">1050</a><a href="普济方四库_page1051.html">1051</a><a href="普济方四库_page1052.html">1052</a><a href="普济方四库_page1053.html">1053</a><span class="current-page">1054</span><a href="普济方四库_page1055.html">1055</a><a href="普济方四库_page1056.html">1056</a><a href="普济方四库_page1057.html">1057</a><a href="普济方四库_page1058.html">1058</a><a href="普济方四库_page1059.html">1059</a><span>...</span><a href="普济方四库_page1055.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
