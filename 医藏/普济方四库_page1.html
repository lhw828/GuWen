<!DOCTYPE html>
<html>
<head>
    <meta charset="UTF-8">
    <title>普济方四库 - 第 1 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1 页/共 1812 页</h1>
    <div class="content">　　钦定四库全书　　　　　子部五
　　普济方　　　　　　　　医家类
　　提要
　　【臣】等谨案普济方四百二十六卷明周王朱橚撰橚太祖第五子初封吴王洪武十一年改封周十四年就藩开封洪熙元年薨諡曰定事迹见明史诸王列橚好学能文留心民事尝作救荒本草已着于録是书取古今方剂彚辑成编乃橚所自订而教授滕硕长史刘醇等同攷定之凡一千九百六十论二千一百七十五类七百七十八法六万一千七百三十九方二百三十九图可谓集方书之大全者李时珍本草纲目采録其方至多然时珍称为周宪王则以为橚子有炖所作未免舛误明史艺文志作六十八卷与此不合则又误脱一百二字也其书捃摭浩博重复抵牾颇不免杂糅之然医理至深寒凉温补用各攸宜虚实隂阳时亦有当俗师见闻不广往往株守一偏用之适足以致误是书于一症之下备列诸方使学者依类推求于异同出入之间得以窥见古人之用意因而折衷参伍不致为成法所拘其有益于医术者甚大正不必以繁芜为病矣乾隆四十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　普济方卷一　　　　　明　周王朱橚　撰方脉总论
　　辩男女形生神毓论
　　尝读齐大夫禇氏遗书首论受形则曰男女之合二情交畅阴血先至阳精后冲血开裹精精入爲骨而男形成矣阳精先入阴血后参精开裹血血入居本而女形成矣阴阳均至非男非女之身精血散分骈胎品胎之兆复其説如经所谓男子爲阳得阴而生先生右肾爲命之门女子爲阴得阳而长先生左肾爲命之门命门者元精之所舍男子以藏精女子以系胞男女所以有别者亦由阴阳先后所本有以异也欲知阴阳所本之异者于肾取焉可也男子始生居命门于右肾属乎阳而应日主三魂降精赤而镇丹元丹元者精舍也上赤下黑左青右白中央黄运其中三阳之正气太一之真精名曰弱水内有元龟所以呼吸元气行百脉爲三焦之原而应于卫也卫爲阳行于膏故男子命门取乎右肾至于左肾属乎阴而应月主七魄降精黒而镇金关此葢阳以阴爲本必禀生而在右者也乃若女子所生则具命门于左肾属乎阴而应月主七魄降精黒而镇元宫元宫者胞胎所系也上黒下赤左白右青中央黄运其中三阴之正气太一之真精名曰原泉内有螣蛇所以呼吸元气运行百脉爲三焦之原而应于荣也荣爲阴行于脉故女子命门在乎左肾至于右肾则属乎阳而应日主三魂降精赤而镇玉关此葢阴以阳爲本必禀生而在左者也按藏教父母及子有相感业神乃入胎依地水火风众縁和合渐得生长一七日如藕根二七日如稠酪三七日如鞋韈四七日如温石五七日有风触胎名曰摄提两臂两胫及头五种相现六七日有风名旋转两手两脚四相现七七日及八七日手足十指二十四相现九七日眼耳鼻口及下二穴大小便处九种相现十七日有风名普门吹令坚实及生五脏十一七日上下气通十二七日大小肠生十三七日渐知饥渴饮食滋味皆从脐入十四七日身前身后左右二边各生二百五条脉十五七日又生二十条脉一身之中共有八百吸气之脉至是皆具十六七日有风名甘露爲安置两眼通诸出入息气十七七日有风名毛拂能令眼耳鼻口咽喉胷臆一切合入之处皆得通滑十八七日有风名无垢能令六根清净十九七日眼耳鼻舌四根成就得三种报曰身曰命曰意二十七日有风名坚二脚二手二十指节乃至一身二百大骨及诸小骨一切皆生二十一七日有风名生起能令生肉二十二七日有风名浮流能令生血二十三七日生皮二十四七日皮肤光恍二十五七日血肉滋润二十六七日发毛爪甲皆与脉通二十七七日发毛爪甲悉皆生就母所饮食行住坐卧儿皆辛苦二十八七日生屋园池河等八想二十九七日各随其业或黧或白三十七日黧白相现三十一七日至三十四七日渐得増长三十五七日肢体具足三十六七日不乐住腹三十七七日生不净具秽黒暗三想三十八七日有风名蓝花能令长舒两臂转身向下次有一风名趋下能令头下足上以向生门如是处胎始终三十有八七日于胞胎中自然生十一种风开通整合使之筋脉肌骨机关孔窍皆得流通然后得成爲人然则父母生育功侔造化其爲恩也岂曰小哉又以道书言之玉清之气生人上一是爲泥丸上清之气生人中一是爲绛宫太清之气生人下一是爲丹田元始合爲九气生人九户二十四气生人二十四体三百六十神生人三百六十骨节八十一分神生人八十一关节东方七宿属阳明生人三魂西方七宿属阴精生人七魄南方七宿属丹元生人天气北方七宿属北极生人津无量妙一结爲子戸天中王气上爲脑精每一月即有一天之气下添如是一月欝单无量天真胞命黄演之气下添乃至第九月无想无结无爱天岳府命元自是气不添夫九气既添又有六甲之神相爲保卫而全成之夫所谓六甲神者甲子水神爲之调畅血脉润泽三焦甲戌土神爲之调理肌肉使不偏枯甲申金神爲之固爪齿养育真牙甲午火神爲之和恱五脏混合百神甲辰风神爲之保固胎息呼吸阴阳甲寅木神爲之濯链筋骨通贯百骸信知妇人姙娠谓之六甲者岂有他哉五脏六腑筋骨髓脑皮肤血脉精藏水藏二万八千形影一万二千精光三万六千出入八万四千毛窍莫不各有其神主之然则人生天地中岂可不凝神守真而保其天之所以与我者哉予以释老之言并前贤遗论辑而书之非臆説也
　　男女动静说
　　观常清净经云天清地浊男动女静降本流末而生万物又读周子太极图曰阳动阴静动极复静静极复动一动一静互爲其根则知清浊者天地之位动静者男女之机也男子爲阳阳主动动中有静女子爲阴阴主静静中有动是以上古天真论女子二七天癸至任脉通太冲脉盛月事以时下至七七则任脉虚太冲脉衰少地道不通形壊而无子丈夫二八肾气盛精气溢泻阴阳和故有子至八八则齿发去以此知男女阴阳之质不同天癸精血之形亦异阴静血满月溢则行静极复动也阳动气合时泄而止动极复静也
　　四大奥论
　　尝歴覧诸家方论探求医之妙理复读佛书见经中多引医爲喻有云医善巧方普救一切人则知医之心即佛之心也诊疗之际可不明其所以乎葢人之生寓形宇内假合四大以爲身四大者何地水火风也其生也由此而成其死也由此而灭从本不实故也人之生死既系乎此则爲医者正当明死生之理以究其疾痛之源可也夫发毛爪齿皮肉筋骨脑髓垢色皆属乎地若地大不和则发焦毛拔爪枯齿槁皮缓肉脱筋急骨痿髓竭脑转面垢色败此病之源于地大者也唾涕脓血津液涎沬痰泪精气大小便利皆属乎水若水大不和则多唾鼽涕脓溃血溢津液不收涎沬流出痰壅泪盈精走气泄大小不净盈流于外此病之源于水大者也至于暖气则归火动转则归风若火大不和爲烦爲热爲焦渇爲痈疡爲狂走爲癃闭若风大不和则偏枯随爲四肢瘫痪爲口眼防斜爲筋脉挛急爲痒爲痛爲痹爲火大风大病故不同四者和合则一身安荣有一不和皆能爲病况于离散者乎矧乎四大之身人所均有而不自觉知医之神师亦秘而不示于人唯佛书则言之详矣葢佛爲大医王了逹生死故能洞明此理予因得以经中所説一贯乎医后之来者毋以予言爲迂如以予言为迂是亦以佛氏为迂矣
　　五常大论
　　太和絪緼天地设位化生万物而人位乎其中三才立矣夫人之一身与天地同流上部法天主胷以上至头之有疾中部法人主膈以下至脐之上有疾下部法地主脐以下至足之有疾髓者精之根命之元也精者血之本神之苖也萃五味之英集五气之和融结而爲之夫五脏皆有精而内舍于肾以育百骸诸骨皆有髓而上属于脑以镇诸阳故肾爲精之舍脑爲髓之海也头者诸阳之防上丹产于泥丸内则百神之所辑爲一身之元首也手之三阳从手至头足之三阳从头走足六阳之脉防于头间是以头痛多属于阳也阴病亦有头痛者葢诸阴之脉皆行至颈胷中而还不上循头独厥阴肝脉上入颃颡连目系上出额与督脉防于顚内经曰头痛顚疾过于足少阳厥阴甚则入肝又有病头痛连齿时发时止数岁不已者由寒气内至骨髓骨髓者以脑爲主脑逆故令头痛齿亦痛此肾所生病也诸阴经病无头痛唯肝肾二经有者由此故也面者人神之牖也上部五岳分别五官以属五脏目者肝之官主鍳辨五色鼻者肺之官主吸引五臭口者脾之官主嗜食五糓舌者心之官主品尝五味耳者肾之官主分别五音五官既具则一身之精神皆备于面矣内经云女子六七面皆焦丈夫六八面始焦由阳明气衰于上也以其手阳明之脉直而上颈贯颊入下齿缝中还出挟口交人中左之右右之左上挟鼻孔足阳明之脉起于鼻交额中傍约太阳之脉下循鼻外入上齿缝中还出挟口环唇下交承浆却循頥后下廉出大迎循颊车上耳前过客主人循发际至额颅难经云人面独能耐寒者以其诸阳之脉皆上至头耳黄帝于面焦髪堕独言阳明而不言诸阳者葢诸阳之脉虽上循头而不若阳明之脉维络于面也合二经而攷之可识经脉之循环騐气血之消长也茍情动于中邪滛于外形色有变皆见于面不可槩举颈项者诸阳辐凑之地六阳之脉皆自肩颈出入缺盆下络五脏所以古人取人迎动脉于颈间以候五脏六腑之气有余不足也其爲病则不一或颈项强痛不可囬转或颈项痛而嗌干或颈项痛连入缺盆则各随其经脉所属而爲病焉至于九瘘瘰疬瘿瘤多生于颈项者亦由经脉之所聚也肩者六阳之脉与阳维之防皆走于肩而相交防循肩上下因知肩爲诸阳之道涂筋骨之枢防故能任重负戴背中之府诸阳受气于胷中转行于背经云人身之阴阳者背爲阳故五脏六腑之腧皆在于背也臑者臂节也穴名曰天府肘者手腕也穴名曰尺泽臂者从肩至掌统而言之也夫手之三阴三阳皆循臂前后廉上下往来或由中而行故爲病大同而小异用药亦可以兼理灸之刺之则各随其经也腋者腋也手三阴之脉与足少阳之脉循腋上下故爲病则腋下肿痛灵枢经曰手太阳之脉从肺系横出腋下手少阴之脉从心系却上肺出腋下手厥阴之脉循胷出脇上出腋下足少阴之脉则从缺盆下腋循胷中过季脇凡此四经或横出腋下或循腋上下别行各有其道也有患狐臭漏腋者古方共爲一病以理攷之其证不一狐臭者多因劳逸汗渍以手摸而臭致清气道中受此宿秽吸上泥丸散入百脉多相沾染漏腋者由食啖五辛大过而有所发致腠理不宻其汗则自腋泄出浥浥而温浣衣数重皆透臭不可近狐臭漏腋皆腋中之疾虽不伤人命而害人身奉亲事君乃至交游皆非所宜脩身之士务爲清洁者偶得此患不可不思有以去之脇者左右腋下也肋者脇骨也肝胆二经交防于此是以脇痛多属肝胆也难经云脏防季脇季脇在软肋之际其端有穴名曰章门直脐旁二寸八分是脾之分足少阴厥阴所防也凡热病在内者则取其穴之所防以去其疾也膈者革也自心肺之下有膜与脊脇腹周囬相着如幕以遮蔽浊气不上熏于心肺所谓膻中者臣使之官喜乐出焉膻中在两乳间爲气之海以分布阴阳志和气逹则喜乐由生又云膈原之下中有父母膜原之上者气海居焉气者生之原命之主故气海爲之父母膜原谓心肺之间也脐者齐也根源本始生成之处冲和凝结之气通而禀受生焉有生生不穷之义及其形质已具分诞有期则如匏桃李脐干而蔕脱矣是以号爲神阙前当肠胃后直肾俞爲天地中分黄庭云两部水王对生门又云后有宻户前生门生门者脐也婴儿在母腹中取气于脐管母呼亦呼母吸亦吸正与宻户相对所谓脐者如此况脐之上下左右乃肠胃盘曲防聚之所经所以言五脏之动气发于脐之上下左右也足阳明冲脉皆挟脐而督脉贯脐中央脐或凸出者水气积于脾元脐腹疞痛者寒邪伤于下脏不可不知腰挟脊而居前与脐平爲前后分足少阴之脉贯脊足太阳之脉抵腰故腰者肾之外候腰半以上同天之阳腰半以下同地之阴腰爲阴阳之界也腰当人身之中任磬折俛仰之劳设或气欝于内邪干于外皆致腰痛当以脉之真诞騐之至于房劳疲力耗竭精气坠堕恶血留滞经络与正气冲击伛偻身重肿痛引脇谓之沥血腰痛或作劳汗出衣裹冷湿久久得之腰冷如身重不渴小便自利食饮如故腰以下如带五千钱谓之肾着治之各有法内经云腰者肾之腑转摇不能肾将惫矣二隂者前后难经云大肠小肠会爲阑门言阑约水糓从其别者也其糓自小肠承受于阑门以分别也其水则渗灌入于膀胱上口而爲溲便若糓之滓秽则自阑门而道于大肠故曰下焦在膀胱上口以分别清浊也内经云北方黒色入通于肾开窍于二阴二阴者肾之外窍也前曰溲便精血亦自此道出故男子水令居下火令居上女子水令居上火令居下所以男子由此分而爲火水未济之卦女子由此分而为水火既济之卦也后曰肛门肛门犹车之也爲肺下口号爲通事吏难经云下极爲魄门魄门者肛门也重十二两大寸径二寸大半长二尺八寸受糓九升三合八分合之一热则肛门肿缩闭塞不通寒则肛门脱出肠鸣洞泄狐惑伤寒证云虫食其肛下唇有疮诸证不同学者宜审之【七冲门四十四难曰七冲门何在然唇爲飞门齿爲户门防厌爲吸门胃为贲门太仓下口爲幽门大肠小肠防爲阑门下极爲门故曰七冲门也易老曰门对飞门其证俱狐惑之病以下冲上故曰七冲门也余依丁公主论甚当辨云幽门不通上冲吸门不开噎塞不便燥秘气不得上下治在幽门闭大便不通以通幽汤主之】髀股者足腿也膝者胫头也腘者足腕也腨者足肚也一名腓肠趺足面也足之六经流注之地足之三阳从头走足足之三隂从足至腹三阳之脉行足外亷皆循股也三隂之脉行足内亷皆循髀也唯腘中腨内阴阳上下行乎其间至于膝则太阴阳明之脉皆循股而入膝少阴之脉则出膝外亷也足趺者足面系鞋之所骨间动脉应指名曰冲阳足阳明胃脉气之所发也伤寒必皆诊者以察其胃之有无也肝胆之脉虽亦循趺上下但所行各异其道十二经脉包罗一身无所不至昔纣妃妲姬冬月见二少年朝涉谓纣曰一老生之子一少生之子纣曰何以知之妲姬曰少生者耐寒髓满胫也老生者畏寒髓不满胫也纣斮其胫而观之信然因知人之虚实由禀受之各异也内经曰肾生髓髓生肺子母之义孙真人以髓应肝胆葢不失其本也夫髓爲精之根精爲血之本命之元身之主也
　　五脏像位
　　肝名龙烟字含明号将军之官于五行爲木故其体状有枝叶也重四斤四两有七叶左三叶属甲为阳右四叶属乙爲隂夫人夜卧则血归于肝上朝于目有童子玉女身挂青衣手执青拂每夜三更绕身廵防一囬却朝青帝肝神七人老子名曰明堂宫兰防府从官三千六百人肝神名蓝蓝其位居于左以应东方之木旺苍龙于春七十二日墓在未其数三八上应岁星下合震卦律中太蔟心名丹元字守灵号帝王之尊爲一身之主于五行爲火故其体状圆赤如莲苞未开之质也重十二两盛精汁三合刘子曰心行于光上智人心有七孔三毛中智人心有五孔二毛下智人心有三孔一毛愚人心有一孔而大愚混浊者有一孔而小矣或癈憨之辈虽有心而无孔故神出入无门者果矣有童子身挂绯衣手执红拂每夜三更而出绕身廵防一囬却归离宫百神安静心神九人大尉名绛宫太子南极老人元先之身其从官三千六百人心神名呴呴其位处上焦以应南方朱雀之火旺于夏七十二日墓在戌其数二七上应荧惑下合离卦律中中吕脾名常在字魂停号谏议之官于五行爲土故其形象马蹄居胃之上以消磨水糓也重二斤三两扁广二寸长五寸有散膏半斤主裹血温五脏有童子身挂中宫之衣手执黄拂毎夜三更绕身一囬却朝土主故令百神安静脾神五人光玉女其从官三千六百人其藏爲中州以应中央戊巳之土寄旺于辰戌丑未之月各一十八日正旺于长夏墓在辰其数五十上应镇星下合坤卦律中黄钟肺名皓华字虚成号相傅之官于五行爲金故位处上焦状如悬磬而五音之声皆从肺出也重二斤三两六叶两耳凡八叶童子十四人身挂素衣手执玉节守气廵游于身却囬素宫百神始得安静其神八人太和君名曰玉堂宫尚书府从官三千六百人肺神名鸿鸿其脏居髙爲五脏华葢其治在右以应西方白虎之金旺于秋七十二日墓在丑其数四九上应太白下合兊卦律中夷则肾名防字育婴号作强之官于五行爲水处于下爲藏之根身之本也肾有两枚重一斤一两其左爲肾属壬右者爲命门属癸女子以右者爲肾左者爲命门男子命气爲根传丹田属壬癸之位女子命气爲根传血海通三焦属坎离之位有二童子身着皂裳手执壬癸之幡绕身廵防一囬却朝北帝令元神安静其神六人司徒司空司命司校尉廷尉卿肾神名肾两枚形如豆相并而曲附于脊膂外有脂裹内白外黒以应北方壬癸之水旺于冬七十二日墓在辰其数一六上应辰星下合坎卦律中应钟
　　六腑像位
　　胆者谓青肠肝之府也号中正之官在肝之短叶间重二两三铢盛精汁三合其神五人太乙道君居紫房宫中其从官三千六百人胆神名灌灌或人夜间恐惧大张眼时弩目视之其妖自息故得胆神相助其威如此旺墓应与肝同也小肠谓赤肠心之府也号受盛之官居胃之下重二斤十四两长三丈二尺广二寸半径八分分之少半左囬叠积十六曲盛糓二斗四升水六升二合合之大半其神二人元梁使者小肠神名洁洁旺墓应合与心同也胃者谓黄肠脾之府也号曰太仓主围受食物爲水糓之海六腑之大原也与脾相连重二斤十四两纡曲屈伸长二尺六寸盛糓二斗水一斗五升其神十二人五元之气谏议大夫胃神名且且旺墓应合与脾同也大肠谓白肠肺之府也爲传道之司号监仓之官居小肠之右重二斤十二两长二丈一尺广四寸径一寸半当脐右囬十六曲盛糓一斗水七升半其神二人元梁使者大肠神名洞洞旺墓应合与肺同也膀胱谓黒肠肾之府也号州都之官居大肠之侧脐之下应丹田人之根也重九两二铢纵广九寸名曰水漕又名玉海盛满九升九合一作胞胞者也以虚受水爲津液府故云膀胱者胞之室也旺墓应合与肾同也三焦者元气之别使也主持诸气有位无形其经属手少阳此外府也号决渎之官上焦者在心下下膈在胃上口主内而不出中焦者在胃中脘不上不下主腐熟水糓下焦者在脐下当膀胱上口主出而不内以传道也故经云三焦者水糓之道路气之所终始也或难曰扁鹊以心主与三焦爲表里心主者心胞络也叔和以命门与三焦爲表里命门者右肾也二人之论何相戾欤予辨之曰心爲五脏之君而居上部肾乃一身之根而处下元真心不受邪而下有胞络肾有二枚而右爲命门上下相应与三焦俱爲相火上焦其治在膻中膻中者三焦之所防下焦其治在气冲气冲者元气之别府是以三焦始于气冲终于膻中也扁鹊以心主与三焦相爲表里者心主非正脏而三焦亦非正府但以三焦之经属手少阳心胞之经属手厥阴二经俱属于手隂阳相配合耳叔和以命门与三焦相爲表里者肾爲精之舎三焦爲精之府命门虽系一脏外别无经与肾俱属足少阴之经与足太阳膀胱相爲表里以此推之三焦之气与命门通而三焦之经不与命门合也扁鹊之论爲正至于中焦在胃中脘主腐熟水糓其精华则流而爲荣卫其糟粕则转而爲滓濊葢胃爲水糓之海三焦爲水糓之道路以此而知三焦之气各随其所属部分而爲之应又何疑焉
　　五脏相涉
　　肝者木也肾爲之母心为之子脾爲之匹肺爲之主也肝爲之病则有目脇指爪筋血诸证皆气合血类从病由是生焉肝之窍在目目爲肝之官而五藏之精华皆上注于目骨之精爲瞳子属肾筋之精为黒眼属肝血之精爲络果属心气之精为白眼属肺肉之精爲约束属脾其筋骨血肉气之精与脉并爲系系上属于脑后出于项中至于目决其面者爲兊皆足少阳经脉之所起属于胆近鼻上爲外眦足太阳经脉之所起属膀胱下爲内眦足阳明经脉之所起属于胃以此知五脏精华三阳经气互相交涉灌注于目所注不同也肝之爲病必脇下痛引少腹又云胆胀者必两脇病口中苦善太息葢肝之经扺少腹布肋胆之经循脇里出气街是以脇痛之证属肝与胆也内经曰肝之合筋也其荣爪也肝中寒两肩不举身无膏泽喜转筋爪甲枯黒春差秋剧筋受寒则筋不能动十指爪皆痛肝外荣于筋故筋病不已传之于肝灵枢经云胆之厚薄以爪甲騐之爪甲色黄则胆厚爪色红则胆薄爪色青坚则胆急爪色赤软大者胆缓爪直色白无约者胆直爪色多败者胆结也故知肝应胆胆应爪互有所属焉中藏经云若手足爪甲青黒呼骂口不息者谓之筋絶筋絶不治九日死难经云足厥隂气絶则筋急筋急则引舌与卵故舌卷卵缩此筋先死庚日笃辛日死厐老云诸病及被毒爪甲青黒者死候也心者火也肝爲之母脾为之子肺爲之匹肾爲之主也心之一气相属如舌与血脉胷发等证皆中外相应经络流注而生病焉心气通于舌舌爲心之官而心之本脉系于舌根脾之脉络系于舌傍肝脉循阴器而络于舌本凡此三经或爲风寒湿所中皆使人舌卷缩而不能言至于心热则舌破裂而生疮肝壅则舌出血如涌脾闭则白胎如雪诸证各异治之当随其藏之所属不可不知内经云心之合脉其荣色也心中寒则令人劳倦头面赤葢心合脉荣于色也灵枢经云小肠厚薄则以皮之与脉急缓騐之皮厚则脉厚脉厚则小肠厚皮薄则脉薄脉薄则小肠薄皮缓则脉缓脉缓则小肠大而长皮急则脉急脉急则小肠结也故知小肠应心心应皮所以然也难经云手少阴气絶则脉不通不通则血不流血不流则色泽去故面黒如黧此血先死壬日笃癸日死内经云诸藏受病悬脉絶者死候也脾者土也心爲之母肺爲之子肾爲之匹肝爲之主也脾之气候相属如唇口頥颔咽门肌肉中外相应也脾气通于口口爲脾之官五味入口藏于胃脾主行精华分布津液于五脏五脏之气偏胜味必偏应于口脾热口甘胆热口苦劳欝则口臭凝滞则生疮烦躁则澁宿食则酸寒则醎虚则淡夫口乃一身之都门出入荣养之要道节宣防爽病必生焉岂得但于脾之一经言也内经云脾之合肉也其荣唇也胃应脾脾应肉肉与脾胃合肉坚则胃厚肉瘦则胃薄肉之缓踈宻与胃相应也胃病肉色变脏腑有病皆从肉生肉热应脏肉寒应腑肉虚则坐席不安身色变动实则坐席不动喘气迫脾之有疾皆騐于唇唇者脾之外候燥则干干则裂风则瞤动寒则揭气欝则生疮血枯则沈而无色若以经脉变涉言之手阳明之脉挟口环唇足阳明之脉亦挟口环唇足厥阴之病循唇内凡此三经或自下而上或自上而下环绕于唇也厐老云经逆则荣卫不通阴阳反作内外伤系致虚消瘦口噤唇黒者不治又言声忧惧舌卷短缩此木克土阳系于阴阴伏阳起起则实实则热热则闷乱体重唇黄声咤者不治难经云足太阴气絶则脉不荣其口唇口唇者肌肉之本也脉不荣则肌肉不滑泽肌肉不滑泽则肉满肉满则唇反唇反则肉先死甲日笃乙日死中藏经云凡病见唇乍干黒者死肺者金也脾爲之母肾爲之子肝爲之匹心爲之主也肺爲五脏上盖主持诸气通息于鼻鼻居面部之中岳位而尊上透泥丸下应于肺夫人一日一夜呼吸出入通计一万三千五百息从鼻往来未尝间断故鼻爲肺窍主吸引五臭卫养五脏内经云五气入鼻藏于心肺上使五色脩明音声能彰难经云心主臭肺主声鼻者肺之窍而反知香臭其意何也肺者西方金也金生在已已者南方之火火者心心主臭故令鼻知香臭此五行相因而成也又肺之偏正以鼻騐之鼻正肺正鼻偏肺偏丰怯厚薄皆相应也内经云肺之合皮也皮者一身之包裹爲肺之外候难经云形寒饮冷则伤肺肺病则皮肤痛洒洒然寒热上喘气自汗出也灵枢经云大肠厚薄騐之于皮皮厚大肠厚皮薄大肠薄皮热应肺皮寒应大肠葢肺主皮而大肠应皮也难经云手太阴气絶则皮毛焦皮毛焦则津液去津液去则皮节伤皮节伤则皮枯毛折皮枯毛折则毛先死丙日笃丁日死凡五脏真脉见色不泽毛折乃死肾者水也肺爲之母肝为之子心爲之匹脾爲之主也肾之所主乃精髓骨脑腰齿脊前后二阴髀股腘腨足跟足心所生病也肾开窍于二阴而气通于耳难经云肾肺主声耳者肾之候而反闻声其意何也肾者北方水也水生于申申者西方金也金者肺肺主声故令耳闻声此五行相因而成也内经云肾之合骨也其荣发也肾应骨骨与肾合姙娠七月始受木精以成骨故曰无使身劳动居处必暖饮食避寒常食粳稻以宻腠理是谓养骨以坚齿今人立身以来嗜欲才过则骨立羸瘠肩耸脊露齿则焦黒摇动而痛莫不由禀受之际有所感动而然夫肾应骨而齿者骨之干资髓以养表而出之人受形于胞胎七月而骨齿成糓气未行则居于断糟中及其时至则齿生而嗜食合而能言亦造化生成自然之序且人一身之消长以齿候之内经云女子七岁肾气盛发更齿长至三七则肾气平均故真牙生而长极七七则齿发去矣丈夫八岁肾气盛发更齿长至三八则肾气平均故真牙生而长极八八则齿发去矣夫资身之器齿爲最劳自能食以至终身咀判百品略无少钝此亦神竒古人每旦以盐汤潄涤而扣啄则弥坚亦卫生之道也大抵肾衰则齿豁动摇精固则齿坚齐宻内丹诀云任督二脉爲一身阴阳之海五气真元此爲机防而龈交二穴在唇内齿上缝爲任督二脉之防一身之要世上罕知之至于潄链为服此药仙经云一物含五彩永作仙人禄言其备五行之英华总二脉之交防自古眞人秘此二穴诀在于口不传文字鍼经云足阳明之脉入上齿缝中手阳明之脉入下齿缝中是以胃气虚则上齿卒痛大肠壅则下齿或浮胃有流热则齿肿大肠经虚则龈宣二经之脉俱循于齿故病如是难经云足少隂气絶则枯黒少阴者冬脉也伏行而温于骨髓骨髓不温即肉不着骨骨肉不相亲即肉濡而却故齿长而发枯无润泽者骨先死戊日笃已日死中藏经云凡病齿忽黒者三十日即死
　　肺脏配天地论
　　韩子曰形而上者谓之天形而下者谓之地介于其两间者谓之人人受天地之中以生莫不禀二气以成形是以六气纬空五行丽地人则黙而象之故足厥阴肝居于己手厥阴右肾居于亥己亥爲天地之门户故风木化焉足少阴肾居于子手少阴心居于午子午得天地之正中故君火位焉足太阴脾居于未手太阴肺居于丑丑未爲归藏之标本故湿土守焉足少阳胆居于寅手少阳三焦居于申寅申握生化之始终故相火丽焉足阳明胃居于酉手阳明大肠居于卯卯酉爲日月之道路故燥金行焉足太阳膀胱居于辰手太阳小肠居于戌辰戌爲七政之魁罡故寒水注焉此三才应奉二气相须不刋之説殆如指掌至于五行六气第相资生亦莫不有自然之序如厥阴风木生少阴君火君火生太阴湿土湿土生少阳相火相火生阳明燥金燥金生太阳寒水顺天道而右旋所谓运行也或问君火生土土复能生相火火复生金其义何在此生成之道也相火既已发熖晕晕灰灭非土不成未见虚空能聚火金在鑛非火不能煆出所以河图火七居西室金九居南室盖互显其成能也若以一性而推之无所不备故木焚则爲火绞则爲水石击则爲火邃则爲水洲之内江河兢注大海之中火光常起此皆性之本有也又何疑土中火火中金夫木火土金水此乃常度人皆知之至于风暑湿燥寒谓之揆度鲜有能明其状者故以木比风以火比暑以土比湿以金比燥以水比寒仍以上下二气而配手足三阴三阳则爲之竒度又况五行各各不同有正气有太过有不及天地气化既然人之脏腑亦然感而爲病或外邪或本气或禀赋必当推类而调之
　　血荣气卫论
　　人之一身所以得全其性命者气与血也葢气取诸阳血取诸阴血何以爲荣荣行脉中滋荣之义也气何以爲卫卫行脉外防卫之义也人受糓气于胃胃爲水谷之海灌溉经络长养百骸而五脏六腑皆取其气故清者爲荣浊者爲卫二气周流不息一日一夜脉行五十度平旦以来复防于肺口所谓阴阳相贯如环之无端则是二气者常相随而不相离也夫惟血荣气卫常相流通则于人何病之有一窒碍焉百病由此而生矣故气之作恙发而爲寒热恚怒喜忧愁聚而爲积痞疝瘕症痃癖上爲头旋中爲五鬲下爲脐间动气或喘促或咳噫聚则中满逆则足寒凡此者气使之然也血之爲患其妄行则上衂其衰涸则虚劳蓄之在上其人忘蓄之在下其人狂逢寒则筋不荣而挛急挟热则毒内瘀而发黄在小便者爲淋痛在大便者爲肠风其余妇人月事进退漏下崩中病尤不一凡此血使之然也夫血譬则水也气譬则风也风行水上有血气之象焉葢气者血之帅也气行则血行气止则血止气温则血滑气寒则血凝气有一息之不运则血有一息之不行病出于血调其气犹可以导逹病原于气区区调血何加焉故人之一身调气爲上调血次之是以先阳后阴之意也若夫血有败瘀滞泥乎诸气则气之道路未免有所壅遏又当审所先而决去之经所谓先去其血而后调之不可不通其变矣然而调气之剂以之调血而两得调血之剂以之调气而乖张如木香官桂细辛厚朴以至乌药香附莪术三棱之类治气可也治血亦可也若以当归地黄辈施之血证无以逾此然其性纒滞每于胃气有亏胃既亏则五脏六腑之气亦馁矣善用药者其间量剂而佐助之【大凡治病当识本末假如呕吐痰涎胃虚不食以致发热若与凉剂退热则胃气愈虚愈热不退惟先以助胃止吐爲本其热自退纵热不退但得胃气已正亦可旋与解热之剂又有伤寒发大热屡经寒凉防转其热仍前但用调胃气自然无事】虽然心爲血之主肝爲血之藏肺爲气之主肾爲气之笥知血之出于心而不知血纳于肝知气之出于肺而不知气之纳于肾用药模棱往往南辕而北辙矣假如血痢作恙以五苓门冬等剂行其心以巴豆大黄等剂逐其积而其痛独存者血之所藏无以养也必佐以川芎或川归汤辈则其痛止假如喘气鸣以姜橘枳梗苏桔调其气以南星半夏细辛豁其痰而终不下降者气之所藏无以收也必佐以补骨脂或安肾丸辈则其气归元病有标本治有后先纲举而目斯张矣【经云肾间气五脏六腑之本十二经脉之根呼吸之门生炁之原也】
　　学诊例
　　凡欲诊脉先调自气压取病人息以候其迟数过与不及所谓以我医彼知与神防则莫之敢违　凡诊脉须先识脉息两字脉者血也息者气也脉不自动爲气使然所谓长则气治短则气病也　凡诊须识人迎气口以辨内外因其不与人迎气口相应爲不内外因所谓关前一分人命之主　凡诊须先识五脏六经本脉然后方识病脉岁主脏者气候逆传阴阳有时与脉为异此之谓也　凡诊须认取二十四字名状与关前一分相符推説证状与病者相应使无差忒庶可依源治疗
　　总论脉式
　　经云常以平旦阴气未动阳气未散饮食未进经脉未盛络脉调匀乃可诊有过之脉或有作爲当停寜食顷俟定乃诊释曰停宁俟定即不拘于平旦况仓卒病生岂待平旦经云切脉动静而视精明察五色观五脏有余不足六腑强弱形之盛衰可以参决生死之分释曰切脉动静者以脉之潮防必归于寸口三部诊之左关前一分爲人迎以候六滛爲外所因右关前一分爲气口以候七情爲内所因推其所自用背经常爲不内外因三因虽分犹乃未备是以前哲类分二十四字所谓七表八里九道七表者浮芤滑实洪八里者防沉缓濇迟伏濡弱九道者细数动虚促结代革散虽名状不同证候差别皆以人迎气口一分而推之与三部相应而说证故脉赞曰关前一分人命之主左爲人迎右爲气口神门决断两在关后沉细爲暑湿皆外所因喜则散怒则激忧濇思结悲恐沉惊动皆内所因防与何部相应即知何经何脏受病方乃不失病机也但经所述谓脉者血之府也长则气治短则气病数则心烦大则病进丈藻虽雅义理难寻动静之辞有慱有约则二十四字不滥丝毫浮沉迟数总括纪纲故知浮爲风爲虚沉爲湿爲实迟爲寒爲冷数爲热爲燥风湿寒热属于外虚实冷燥属于内内外既分三因逈别学者宜详覧不可惮烦也经中所谓视精明者葢五脏精明聚于目精全则目明神定则视审审视不了则精明败矣直视上视瞑眊瞑皆可兼脉而论病状也所谓察五色者乃气之华也赤欲如帛裹朱不欲如赭白欲如璧之泽不欲如垩青欲如苍玉之泽不欲如蓝黄欲如罗裹雄黄不欲如黄土黒欲如漆重泽不欲如炭五色精败寿不久矣所谓观五脏有余不足者候之五声五音者脏之音中之守也中盛则气胜中衰则气弱故声如从室中言者是气之澁也言防终日乃复言者是气之夺也谵妄不避善恶者神明之乱也发声言意不相续阴阳失守也故曰得守者生失守者死所谓六腑强弱以候形之盛衰者头者精明之府头仰视深精神夺矣背者胷之府背曲肩随胷将壊矣腰者肾之府转摇不能肾将惫矣膝者筋之府曲伸不能筋将惫矣骨者髓之府也行则振掉骨将惫矣仓廪不藏者肠胃不固也水泉不止者膀胱不藏也得强者生失强者死此等证医者要问在脉难明惟证易辨是故圣之垂教学者宜兼明之不可忽也
　　诊脉要法
　　素问诊脉与鍼经皆同取右寸口又名气口气口者肺部也在天者也爲十二经皆朝于肺肺者相也天元之气皆朝于此乃从天而下至地也难经诊法从地上合于天何以知其然也始于春终于冬乃洪毛石四法一少阳　　　二阳明　　　三太阳
　　四太隂　　　五少隂　　　六厥隂
　　又説左手脉行阳道右手脉行隂道脉分表里太过不及仲景伤寒诊法自外之内左寸为始
　　一足太阳寒　二足阳明湿　三足少阳木四足太隂脾　五足少隂水　六足厥隂风
　　已上六经皆足之六经在北方寒水东方风戌丑之位故始于伤寒病发于春为温病无竒经者不为外邪所伤此足六经皆以竒邪之火为附经者也
　　叔和脉诀説左迁逆行天度为病故入式歌曰左心小肠肝胆肾右肺大肠脾胃命也
　　图解脉诀入式










　　寸【左　　　心　　　小肠右　　　肺　　　大肠】
　　闗【左　　　肝　　　胆右　　　脾　　　胃】
　　尺【左　　　肾　　　膀胱右　　　心包络　三焦】
　　尺盛有病
　　寸为阳借言男关尺为隂借言女説无病寸如隂女至此寸弱而此説顺也
　　尺弱有病
　　寸为阳借言男关尺为隂借言女説无病尺如阳男至此寸盛而此説顺也
　　春夏背阳在上抱隂在下春夏背阳而抱隂春升夏浮顺春夏不升浮反
　　秋冬背隂在上抱阳在下秋冬背隂而抱阳秋降冬沈顺秋冬不沈降反【防之説同前反此言之説故病焉】
　　左寸闗尺　左尺属肾水　【所主者异】
　　右寸闗尺　右尺属相火　【受病则同】
　　男曰作强之官【三十六难曰藏各有一耳肾独有两何也然肾两者非皆肾也其左者为】女曰技巧之官【肾右者为命门命门者诸精神之所舎元气之所系也男子以藏精女子】男子内结七疝【以系胞故肾有二也洁古云男子女人皆以左为肾右为命门藏精气海】女子带下瘕聚【也女系胞血海也所主者异受病一也】
　　论脉本始
　　人禀天地五行之气以生受父母隂阳之气以成是以有五脏六腑四肢十二经三百六十五穴以象五运六气四时十二月周天之度隂阳变化与天地同流乖其气逆其理则隂阳交错腑臓偏毗脉行迟速荣衞失度百病从生非脉无以探索隠所谓脉者乃天真之一气是故上古圣人论理人形列别臓腑端络经脉防通六合各从其经气穴所发各有腧名所以善诊脉者静心息意观识知变于冥冥之中以神合神怱然独悟口弗可言先别隂阳审清浊而知分部视喘息聴声音而察病所生所谓隂阳者至者为阳谓随呼而出也去者为隂谓随吸而入也动者为阳鼓击躁急也静者为隂来去沈沈黙黙也数者为阳谓一呼一吸六至也迟者为隂谓徃来不满三至也于三部九之内察其脉形有独异者谓独大独小独疾独迟独不应四时者乃受病之所也凢人禀形气有适中有躁静各各不同气脉潮动亦各随其性禀故呼而脉再至吸而脉再至呼吸之间复一至合为五至此为适中者也春秋中日夜正等其呼而脉至多吸而脉至少或吸而脉至多呼而脉至少此则不同为冬夏日夜长短知异也凡气脉呼吸昼夜变通效于四时然于呼吸定息应五至之限无有亏僻犹鉴刻与四时长短而歳功日数无遗也若人状貎有羸有壮其呼吸虽相接续而昼夜息度随其漏刻是谓呼吸象昼夜变通效于四时也
　　脉论
　　十二经其实一脉也界为十二分而已何以知之手太隂起于中焦出于大指之端手阳明起于大指之端上挟鼻孔足阳明起于鼻交入大指间出其端足太隂起于大指之端注于心中手少隂起于心中入掌内循小指手太阳起于小指之端斜络于目内眦足太阳起于目内眦至小指外侧足少阳起于小指之下注胷中手厥隂起于胸中循小指次指出其端手少阳起于小指次指之端至目锐眦足少阳起于目锐眦入大指循岐骨内出其端足厥隂起于大指聚毛之际上注肺中以此考之故知其血气通流相贯未尝间防终而复始如环无端不然何以云流注也然必始于中焦者何也扁鹊云焦者原也人受天地之中以生所谓冲气其二五之气始自中原播于诸脉寅时注于肺卯时注于大肠辰时注于胃巳时注于脾午时注于肝未时注于小肠申时注于膀胱酉时注于肾戌时注于心包络亥时注于三焦子时注于胆丑时注于肝寅时复注于太隂上合鸡鸣下应潮水其气与天地同流加一至则热减一至则寒上鱼为溢入尺为覆古人处百病决死生此而已
　　东方　　甲风胆　　　乙木肝
　　南方　　丙热小肠　　丁火心
　　西南方　戊湿胃　　　己土脾
　　西方　　庚燥大肠　　辛金肺
　　北方　　　壬寒膀胱　　癸水肾
　　甲乙　　丙丁　　戊己　　庚辛　　壬癸
　　风木　　热火　　湿土　　燥金　　寒水
　　肝胆　　小肠心　胃脾　　大肠肺　膀胱肾【丙三焦相火父气也无状有名丁命门包络母气也后天之根】
　　甲丙戊庚壬气
　　【温热凉寒升浮降沈】
　　在天为天元一气又为寒暑燥湿风火
　　在人为六腑又为呼吸荣卫
　　乙丁己辛癸味
　　【辛甘淡醎苦酸散缓急软坚收】
　　在地为三隂三阳又为金木水火土
　　在人为五臓又为皮肉筋骨脉











　　帝曰地之为人下否乎岐伯曰地为人之下太虚之中者也帝曰冯乎岐伯曰大气举之也燥以干之暑以蒸之风以动之湿以润之寒以坚之火以温之故燥热在上温气在中风寒在下火逰行其间寒暑出入故令虚而生化也人亦应之故心肺在上脾胃在中肝肾在下三焦元气逰行其间通行十二经脉如经行肺之分野以肺经言之至肝之分野以肝言之之类是也若以名命气以气命处主生化气血维养神明者也衰则从火化神气衰矣黄帝曰脉行逆顺奈何岐伯曰手之三隂从藏走手手之三阳从手走头足之三阳从头走足足之三隂从足走腹已上説十二经之血脉左迁非元气真气谷气三焦之气右迁也数者皆胃气之别名也或曰肾气对分之者是分男女之异耶愿闻其説荅曰男子妇人之脉岂有异乎举世之人皆当以左手尺脉常弱右手尺脉常盛为得其平何者盖左尺属壬癸寒水膀胱肾之脉有水之体者然也难经曰按之至骨举指来疾者肾也此语推之其为弱也明矣若右尺属丙丁热火三焦包络之脉有火之体者然也难经曰浮而大散者心也以此推之其为强亦明矣右手尺脉男子主藏精施化妇人主胞胎有孕所主虽异所受则同俱为生化之原此三焦相火包络十二经之元气也故当常盛此男子妇女尺脉俱同而无异者也二脉乃真水真火之大要也惟命所禀于此根焉命之所系于此司焉天地隂阳气血强弱于此见焉大矣哉脉之在人其所主有如此者故经云微妙在脉不可不察也或曰左手头指乃心与小肠动脉所主何云火之子愿闻其説荅曰左手头指火之子者直指命门三焦相火在于左手寸口心君之位用事明君主无为相火代之内经云君火以名相火以位者是也脉经云手少隂之脉起自心中出属心系心系者命门包络三焦相火之别称也颠倒右手尺脉于上为天部次于左手心脉之右以看之其理皎然若将两手搀抄于前俱仰其手掌左手居外右手居里则木火土金水五行相序而经纶四时之令无差忒矣六微防大论曰显明之右君火之位也君火之右退行一步金气治之复行一步水气治之复行一歩木气治之复行一歩君火治之是次列五行相生之理也皆所以明颠倒右手尺脉次心火之右无疑矣三焦相火及包络之脉人之元气也周身何处无之是明相火用事主持隂阳之气神明之府已叔和正为生育之化在下故言火之子也


</div>
    <div class="pagination">
<span class="current-page">1</span><a href="普济方四库_page2.html">2</a><a href="普济方四库_page3.html">3</a><a href="普济方四库_page4.html">4</a><a href="普济方四库_page5.html">5</a><a href="普济方四库_page6.html">6</a><span>...</span><a href="普济方四库_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
