<!DOCTYPE html>
<html>
<head>
    <meta charset="UTF-8">
    <title>伤寒六书 - 第 16 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒六书 - 第 16 页/共 31 页</h1>
    <div class="content">　　少阴经见证法

　　舌干口燥，是足少阴肾经受证。假如先起舌干口燥者，本病。已后谵语，大便实者，标病。至阴经则难拘定法，或可温而或可下。阴分直中者，寒证。传经者，热证。是其发前人之所未发也。

　　伤寒一提金卷之四　一提金六经证治捷法

　　辩证法

　　大要口燥舌干，渴而谵语，大便实者，知其热。须详呕吐，泻利不渴，或恶寒腹痛者，别其寒。

　　伤寒一提金卷之四　一提金六经证治捷法

　　诊脉法

　　脉见沉实有力，宜当下。脉见沉迟无力，宜当温。

　　伤寒一提金卷之四　一提金六经证治捷法

　　用药法

　　口燥咽干，渴而谵语，大便实，或绕脐硬痛，或下利纯清水，心下硬痛者，俱是邪热燥屎使然，急用六乙顺气汤，分轻重下之。（即承气汤，有加减法。）无热恶寒，厥冷蜷卧，不渴，或腹痛呕吐，泻利沉重，或阴毒手指甲唇青，呕逆绞痛，身如被杖，面如刀刮，战栗者，俱是寒邪中里使然，急用回阳救急汤温之。（即四逆汤，有加减法。）

　　伤寒一提金卷之四　一提金六经证治捷法

　　厥阴经见证法

　　烦满囊卷者，是足厥阴肝经受证。假如先起消渴烦满者，本病。已后舌卷囊缩者，标病。亦有寒热两端，不可概作热治。

　　伤寒一提金卷之四　一提金六经证治捷法

　　辩证法

　　烦满囊卷，消渴者，属热。口吐涎沫，不渴，厥冷者，属寒。似疟不呕，清便，必自愈。

　　伤寒一提金卷之四　一提金六经证治捷法

　　诊脉法

　　脉沉实者，宜当下。脉沉迟者，宜当温。脉浮缓者，病自愈。

　　伤寒一提金卷之四　一提金六经证治捷法

　　用药法

　　消渴烦满，舌卷囊缩，大便实，手足乍冷乍温者，急用六乙顺气汤下之。（即承气汤，有加减法。）口吐涎沫，或四肢厥冷不温，过乎肘膝，不渴，小腹绞痛，呕逆者，急用茱萸四逆汤温之。

　　（即回阳救急汤，自有加减法。）

　　伤寒一提金卷之四

　　一提金脉要

　　或人问曰：治伤寒先明脉证，脉证不明，取方无法，脉证既明，工中之甲。夫脉之一字，实先天后天之造化。何为先天？何为后天？何为脉也？答曰：人之阴阳，即为先天。人之气血，即为后天。脉者，非血非气，乃血气之先，即营行之道路。又问曰：既知先后天之脉理，须明持脉之要，曰举曰按曰寻三字。若此不明，则阴阳表里虚实，何以别之。持脉者轻手循之，曰举。重手取之，曰按。不轻不重，委曲求之，曰寻。初持轻手候之，脉见皮肤之间便得，曰浮，是太阳经脉也。有力者，主寒邪在表，无汗为寒伤荣血，表实者，宜汗之。无力者，主风邪在表，有汗为风伤卫气，表虚者，宜实之。脉附于肌肉之下，筋骨之间而得，曰沉，是三阴经脉也。其三阴俱是沉脉，妙在指下有力无力中分。有力者，主热邪在里，为里实，宜下之。无力者，主寒邪中里，为里虚，宜温之。不轻不重，中而取之乃得，其脉应于血肉之间，阴阳相半。若见微洪，是阳明经脉也，主邪在表多里少，宜解肌。若见弦数，是少阳经脉也，主邪在半表半里，宜和解。前之所云阴阳表里、虚实寒热，俱在浮、中、沉三脉有力无力中分。有力者，为阳，为实，为热。无力者，为阴，为虚，为寒。若浮、沉、中之不见，则委曲而求之，若隐若见，则阴阳伏匿之脉也，三部皆然。或曰：君之了然，非庸俗所能识也。其三脉中，有进退焉，有伏脉焉，有可解不可解焉，有歇至焉，有燥乱焉，请备言其所由。答曰：脉大者，为病进，大则邪气胜而正气无权。

　　脉缓者，为邪退，缓则胃气和而邪气无权。何谓伏脉？一手无脉，曰单伏。两手无脉，曰双伏。若病初起头痛，发热恶寒而脉伏者，缘阴邪陷于阳中，不得发越，此欲汗而当攻之，使邪气退而正气复，脉自至而病自除。如欲雨则天郁热，晴霁天乃反凉之可见也。若七八日以来，别无刑克证候，或昏冒不知人事，或脉全无者，此欲汗而勿攻之。如六合阴晦，雨后庶物皆苏，换阳之吉兆也。何谓可解不可解？脉浮缓，在表者，以汗解之。脉沉实，在里者，以下解之。脉沉迟，在里者，以温解之。且夫浮汗，沉下而温，固其宜也。然浮宜下，沉宜汗，其故又何耶？答曰：浮而下者，因大便难也。设使大便不难，岂敢下乎！沉而汗者，因表有热也。设使身不发热，岂敢汗乎！何谓歇至？如寒邪直中阴经，温之而断续者，为歇至。何谓燥乱？因汗下后脉当静，今反盛者，曰燥乱，大凶之兆也。然则，君子言有所据乎？吁，难言也，此出经常大法之格语也。客欣然起而谢曰：予虽白首无穷，生平仰慕，不意邂逅，幸获开予茅塞。正谓鼷鼠而发千钧之弩，甚所不当，可谓切而磋，琢而磨者也。较今庸俗，实醯鸡坎蛙，不知瓮外之有天，井外之有海耳。

　　感君发明于后，岂非再来人乎！遂笔录以示之。

　　伤寒一提金卷之四

　　一提金贯珠数

　　交霜降至春分，冬月发者，为正伤寒。表证见者，用辛热之药大发汗。里证见者，用寒凉之药急攻下。此与非时伤寒不同治。方论开的本槌法中，不再录。

　　交春分至夏至前，有头疼发热，不恶寒而渴者，为温病，用辛凉之药微解肌，不可大发汗。里证见者，用寒凉之药急攻下。若误下之，未必为害，误汗之，变不可言，当须识此。三月后得此证者，为晚发，治法同表证，不与冬时正伤寒同治法，里证治相同。方论开在的本槌法中，不再录。

　　交夏至后，有头疼发热，不恶寒而渴，此名温病，愈加热者，名热病，只用辛凉之药微解肌，不宜大发汗。里证见者，只用大寒之药急攻下。表证不与正伤寒同治法，里证治相同。方论开在的本槌法中，不再录。

　　交秋至霜降前，有头疼发热，不恶寒，身体痛，小便短者，名温病，亦用辛凉之药加燥剂以解肌，亦不宜大发汗。里证见者，用寒凉药急攻下。表证不与正伤寒同治法，里证治相同。方论开在的本槌法中，不再录。

　　其春、夏、秋三时，有患头疼身热，亦有恶寒者，即是感冒非时暴寒之轻，非比冬时正伤寒之重，俱用辛凉之剂小发汗。若里证见者，用寒凉之药急攻下。表证不与正伤寒同治法，里证治相同。

　　方论开在的本槌法中，不再录。

　　其四时，有患头疼，发热恶寒，身体倦痛，骨腿酸疼，自汗出，口微渴，脉空浮大而无力，名劳力感寒证，当用温凉之剂温经散寒，切禁大发汗。里证见者，中和之剂加转药微下之，不可急攻利。方论开在的本槌法中，不再录。

　　其四时，有患头疼，身热恶寒，老幼相传者，名时疫证，用辛凉之药微解表。里证见者，急攻下。从病制宜，不与正伤寒同治法。方论开在的本槌法中，不再录。

　　若先起头疼，发热恶寒，已后传里，头疼恶寒皆除，而反怕热，发渴谵语，或潮热自汗，大便不通，或揭去衣被，扬手掷足，或发斑黄，狂乱，此为阳经自表传入阴经之热证，俱当攻里，下之。设或当下失下，而变出手足乍冷乍温者，因阳极发厥，即阳证似阴，名阳厥，急当下之。又有失于汗下，或本阳证，误投热药，使热毒入深，阳气独盛，阴气暴绝，登高而歌，弃衣而走，骂詈叫喊，燥渴欲死，面赤眼红，身发斑黄，或下利赤黄，六脉大，名阳毒发斑证，用酸苦之药，令阴气复而大汗解矣。如大便实者，又当大寒之药下之。此与发狂不同治。

　　方论开在的本槌法中，不再录。

　　若初病起无头疼，无身热，就便怕寒厥冷，腹痛呕吐，泻利不渴，蜷卧沉重，战栗，脉沉细，此为直中阴经真寒证，不从阳经传来，当用热药温之。如寒极而手足厥冷，过乎肘膝者，因寒极发厥，名阴厥，急当救里，温之。此与阳厥不同治。又有初病起，外感寒邪，内伤生冷，内既伏阴，内外皆寒，或本真阴，误投凉药，使阴气独盛，阳气暴绝，以致病起手足厥冷，腰背强重，头眼眶痛，呕吐烦闷，下利腹痛，身如被杖，六脉沉细，渴饮不下。已后毒瓦斯渐深，入腹攻心，咽喉不利，腹痛转甚，心下胀满，结硬如石，燥渴欲死，冷汗不止，或时郑声，指甲面色青黑，速灸关元、气海，须服大热之剂温之，此名阴毒，令阳气复而大汗解矣。

　　若夏月大发热，头疼燥渴，背恶寒，微汗，脉虚无力，口齿燥者，名中暑，用寒凉之剂清之。

　　方论开在杂证中，不再录。

　　若病患身微热，烦躁，面赤戴阳，欲坐卧于泥水井中，脉来沉细无力，此阴发躁，名阴躁，当用辛热之药温之，不宜凉剂。误用之，其躁急渴甚，必死矣。若病患身冷，脉沉细而疾，虽烦躁，不欲倾水入口者，此名阴盛格阳，亦用大热之剂温之。方论开在的本槌法中，不再录。

　　一伤寒，失于汗下，使热邪传里，燥渴谵语，小水自利，大便黑，小腹硬痛，或身黄，是下焦蓄血如狂证。此与阳狂不同治，宜下尽黑物则愈。方论开在的本槌法中，不再录。

　　一伤寒，初得病与表热，但狂言烦躁不安，精采不与人相当。此因热结膀胱，其人如狂，太阳经之里证也，自有太阳经之里药治，不与阳狂同治法。方论开在的本槌法中，不再录。

　　一伤寒，小水不利，大便实，小腹满，燥渴谵语，怕热，身目黄，此名湿热发黄，轻则疏利，重则大下。此与血证发黄不同治。方论开在的本槌法中，不再录。

　　一伤寒，失于汗下，血热不散，故成发斑，大抵不宜发汗，轻则化之，重则下之。起于胸腹，先红后赤者，曰发斑。起于手足，先红后黄者，曰蚊迹。临病之际，宜详审焉。方论开在的本槌法中，不再录。

　　一伤寒，少阴证，恶寒发热，无头疼，误以大发汗，使血从耳、目、口、鼻中出者、名阴血，多不治。此与鼻衄阳血不同治。方论开在的本槌法中，不再录。

</div>
    <div class="pagination">
<a href="伤寒六书_page15.html">上一页</a><span>...</span><a href="伤寒六书_page11.html">11</a><a href="伤寒六书_page12.html">12</a><a href="伤寒六书_page13.html">13</a><a href="伤寒六书_page14.html">14</a><a href="伤寒六书_page15.html">15</a><span class="current-page">16</span><a href="伤寒六书_page17.html">17</a><a href="伤寒六书_page18.html">18</a><a href="伤寒六书_page19.html">19</a><a href="伤寒六书_page20.html">20</a><a href="伤寒六书_page21.html">21</a><span>...</span><a href="伤寒六书_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
