<!DOCTYPE html>
<html>
<head>
    <meta charset="UTF-8">
    <title>幼幼新书 - 第 13 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 13 页/共 309 页</h1>
    <div class="content">　　《圣惠》论：凡为乳母，皆有节度。如不禁忌，即令孩子百病并生。如是自晓摄调，可致孩子无疾长寿。是以春夏切不得冲热哺孩子，必发热疳并呕逆。秋冬勿以冷乳哺孩子，必令腹胀羸瘦。乳母嗔怒次不得哺孩子，必患狂邪。乳母醉后，不得哺孩子，必患惊痫、天 、急风等病。如母有娠，不得哺孩子，必患胎黄及脊疳。

　　乳母有疾，不得哺孩子，必患癫痫风病。乳母吐后，不得哺孩子，必令呕逆羸瘦。乳母伤饱，不得哺孩子，必致多热喘急。（诸书并取此三书以为说，别无异论。）《婴孺》云：凡儿生一日至七日，取乳一合，分作三服。二十日至三十日，以三合为三服。生八日至十五日，取一合半为三服。生三十日至四十日，以至五合为三服。生十六日至二十日，取二合为三服。四十日以上，方法准此为率，节级加减。

　　《婴童宝鉴》云：凡乳母饮酒淫餐，勿饲儿乳，令发霍不治。

　　钱乙乌药散 治乳母冷热不和，及心腹时痛，或水泻、或乳不好。

　　天台乌药 香附子（破，用白者） 高良姜 赤芍药（各等分）上为末。每服一大钱，水一盏，同煎六分温服。如心腹疼痛，入酒煎。水泻，米饮调下，无时。

　　《庄氏家传》治乳母体热，令小儿黄瘦。

　　姜黄散方姜黄 人参（去芦头） 陈橘皮上件等分为粗末。每服一钱，水一盏，煎至六分，去滓温服，日只一服。

　　卷第四

　　乳母杂忌慎法第五《圣济经》慈幼篇乳哺襁褓章曰：人之初生，胃气未固，肤革未成，乳饮易伤，风邪易入。乳哺欲其有节，襁褓欲其有宜，则达其饥饱，察其强弱，适其 薄，循其寒燠者，盖有道矣。是以论乳者，夏不欲热，热则致呕逆。冬不欲寒，寒则致咳痢。母不欲怒，怒则令上气癫狂。母不欲醉，醉则令身热腹满。母方吐下而乳，则致虚羸。母有积热而乳，则变黄不能食。新房而乳，则瘦悴交胫不能行。论襁褓者，衣欲旧帛，绵欲故絮，非惟恶于新燠也，亦资父母之余气，以致养焉。重衣温浓，帏帐周密，则减损之。苟为不然，伤皮肤，害血脉，疮疡发黄，是生多疾，皆不可不察也。然论乳者，又有用哺之法，盖哺所以赖谷气也。始生三日用饮，过三日用哺，哺之多少，量日以为则，如是则五脏得所养而胃气壮矣。论襁褓者，又有去寒就温之法，方大和无风之时，携持保抱嬉戏日中，如是则血凝气刚，骨骼成就。观夫阴地草木，以其不历风日，故盛夏柔脆，未秋摇落而鲜克有立，况于人乎！圣人论：食饮有节，起居有常。矧婴儿者，其肉脆，其血少，其气弱，乳哺襁褓，庸可忽诸。

　　《颅囟经》：师巫烧钱，乳母须预祝之。勿令着水喷儿，皆令惊热入心，转成患害，切细慎之。

　　《葛氏肘后》：小儿新生十岁，衣被不可露，慎之慎之。大方具说其事，畏鸟获，鸟取儿。

　　《圣惠》论：乳母忌食诸豆及酱、热面、韭、蒜、萝卜等。可与宿煮羊肉、鹿肉、野鸡，雁、鸭、鲫鱼、葱、薤、蔓菁、莴苣、菠 、青麦、 达、冬瓜等食。若儿患疳，即不得食羊肉及鱼，又不得油腻手 裹及抱儿，又不得以火灸襁褓，热时便与儿者，令孩子染热病，始终须慎。大底冬中切宜戒之。若天大寒，以火灸衣被，且抛向地上良久，热 之冷热得所，即与孩子 之无妨。如乳母有夫，不能谨卓者，切须防备。傥新有过犯，气息未定，便即乳儿者，必能杀儿。未盈月内，所驱使人，亦不得令有所犯到于儿前，恶气触儿，儿若得疾，必难救疗也。

　　卷第四

　　哺儿法第六《葛氏肘后》：小儿新生三日，应开腹助谷神。碎米浓作汁，饮如乳酪，与儿大豆许数令咽之，频与三豆许，三、七日可与哺，慎不得取。次与杂药红雪少少得也。（《千金》亦有此说。又云：止日三与之，满七日，可与哺也。）《千金》云：儿生十日始哺如枣核，二十日倍之，五十日如弹丸，（《圣惠》云：二十日。）百日如枣，若乳汁少，不得从此法，当用意小增之。若二十日而哺者，令儿无疾。儿哺早者，儿不胜谷气，令生病，头面身体喜生疮，愈而复发，令儿 弱难养。三十日后，虽哺勿多。若不嗜食，勿强与之。强与之不消，复生疾病。哺乳不进者，腹中皆有痰癖也。当以四物紫丸微下之。（方见变蒸门。）节哺乳，数日便自愈。小儿微寒热，亦当尔利之，要当下之，然后乃瘥。

　　《千金翼》：凡小儿不能哺乳，当服紫丸下之。

　　《千金翼》：小儿生满三十日，乃当哺之。若早哺之，儿不胜谷气，令儿多肉耗。

　　姚和众云：小儿初生七日，助谷神以导达肠胃，研粟米煮粥饮，浓薄如乳，每日研与半粟谷。

　　《婴孺》论云：婴儿二十日乃哺，令儿无病。儿早哺而多头面身体生疮，愈则复发，令儿 弱难养也。又孙氏《翼》云：生满三日，乃当哺。若不胜谷气，令儿病。若不嗜食，勿强与之。与之则不消，成病而乳不进，令腹中有痰癖也。当以四物双丸微下之即乳。数日自愈。

　　《婴童宝鉴》云：小儿五十日可哺，哺如枣核许。百日加之如弹丸，早晚二哺，其后莫抱于檐下，澡浴当风解衣，哭未断而乳，胃冷而哺。又不可在神佛前及驴马之畔，各房异户之亲，诸色物器并不可触犯，切宜慎之。

　　犯之即害子性命，乃为惊痫。经云：未三岁勿食鸡肉，子腹中生虫。

　　钱乙云：小儿多因爱惜过当，往三两岁犹未与饮食，致脾胃虚弱，平生多病。自半年以后，宜煎陈米稀粥，取粥面时时与之。十月以后，渐与稠粥烂饭，以助中气，自然易养少病。惟忌生冷、油腻、甜物等。

　　卷第四

　　初哺日第七《外台》：崔氏初哺儿良日：以平定成日大吉，其哺不得令咸。

　　《外台》：崔氏又方：寅、丑、辰、巳、酉日良。

　　《外台》：崔氏又方：男戊、己日不得哺，女丙、丁日不得哺。

　　《婴孺》：哺儿初吉日：壬寅、壬辰、己酉日吉。

　　卷第四

　　浴儿法第八《千金》论：凡浴小儿，汤极须令冷热调和。冷热失所令儿惊，亦致五脏疾也。凡儿冬不可久浴，浴久则伤寒，夏不可久浴，浴久则伤热。数浴背冷则发痫，若不浴又令儿毛落。新生浴儿者，以猪胆一枚，取汁投汤中以浴儿，终身不患疮疥，勿以杂水浴之。儿生三日，宜用桃根汤浴。桃根、李根、梅根各三两，枝亦得。 咀之，以水三斗煮二十沸，去滓，浴儿良。去不祥，令儿终身无疮疥。治小儿惊辟恶气，以金虎汤浴。金一斤，虎头骨一枚，以水三斗煮为汤浴，但须浴即煮用之。

　　《外台》：崔氏又浴儿虎头骨汤，主辟除恶气兼令儿不惊，不患诸疮疥方。

　　虎头骨（五大两，无头，身骨，亦得碎） 苦参（四两） 白芷（三两。《婴孺集》以为五两）上三味切，以水一斗煮为汤，内猪胆汁少许，适寒温以浴儿良。

　　《本草注》主小儿身热，食不生肌方。

　　上楮叶可作浴汤，又主恶疮生肉。

　　《简要济众》新生小儿浴方。

　　上以益母草一大把，锉，水一斗，煎十沸，温浴而不生疮疥。（益母草，茺蔚苗也，俗名郁臭。）《子母秘录》小儿辟恶气。

　　上以水煮虎皮骨汤，浴儿数数作。

　　《食疗方》：小儿初生，取虎骨煎汤浴，其孩子长大无病。

　　《斗门方》浴小儿胎秽。

　　白僵蚕 黑牵牛 细辛上等分为末如澡豆，用之良。

　　《元和纪用经》庆浴吉庆法（谓三日、五日或七日洗儿也）当取寅、卯、酉日为大吉良，宜避壬、午、丁、未并凶，癸、巳亦凶。今不能合上三日者，但勿犯下三日凶恶之日，皆平安浴法。

　　《圣惠》治新生儿卒寒热，不能服药。宜用莽草汤浴方莽草 丹参 蛇床子 桂心 菖蒲（各一两）上件药锉碎，以水五斗，煮一、二十沸，去滓，适寒温以浴之，避风。

　　《圣惠》浴儿辟温恶气、疗百病，去皮肤沙粟方。

　　桃根 梅根 李根（各一把） 细辛 蛇床子（各一两）上件药都锉，以水二斗，煎至一斗，澄滤，候冷暖得所，浴儿佳。

　　《圣惠》治小儿壮热浴方。

　　上以李子叶切半升，用水一斗，煎至七升，去滓，看冷暖得所浴之。

　　《圣惠》又方白芷（二两） 苦参（三两）上都锉，以水一斗，煎至七升，去滓，加少盐及少浆水浴之。浴了以粉摩之，即不畏风。又大引散诸风也。

　　《婴孺》治儿生一月至五月，乍寒乍热。柳枝汤浴方上以柳枝，不限多少，煮汤浴之。若渴，取冬瓜汁饮之。

　　《婴孺》凡常浴儿不疗病，只取桃柳心各七个，并水少许，清浆水、盐各少许，浴之大良。浴了以粉粉之，不怕风，又散气除邪。惟不用频浴，频浴引冷发痫。

　　《婴童宝鉴》诸小儿浴法。凡浴汤用猪胆则疮疥不生。用金银、虎头骨、麝香、丹砂煎汤则避恶气。客忤惊痫，用李叶、桃叶、楮叶、梅叶根等煎汤，则解体热温壮之患。

　　《婴童宝鉴》浴汤方。

　　金银 虎头骨 桃奴 丹砂 雄黄上煎浴儿，退惊辟邪气。煎汤沐发，则令润黑无垢。

</div>
    <div class="pagination">
<a href="幼幼新书_page12.html">上一页</a><span>...</span><a href="幼幼新书_page8.html">8</a><a href="幼幼新书_page9.html">9</a><a href="幼幼新书_page10.html">10</a><a href="幼幼新书_page11.html">11</a><a href="幼幼新书_page12.html">12</a><span class="current-page">13</span><a href="幼幼新书_page14.html">14</a><a href="幼幼新书_page15.html">15</a><a href="幼幼新书_page16.html">16</a><a href="幼幼新书_page17.html">17</a><a href="幼幼新书_page18.html">18</a><span>...</span><a href="幼幼新书_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
