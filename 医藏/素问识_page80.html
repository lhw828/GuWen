<!DOCTYPE html>
<html>
<head>
    <meta charset="UTF-8">
    <title>素问识 - 第 80 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问识 - 第 80 页/共 85 页</h1>
    <div class="content">　　是使圣人之学泯矣。志云。传世之主。学尽矣。

　　肾且绝 吴云。此上。必有诸经衰绝之候。盖阙之。今惟存肾绝一条尔。简按此注是。高云。史臣记雷公殚心帝教。而深思弗释也。公闻帝教。既竭心思。求之不得。中心如焚。一似肾且绝。可谓强解矣。

　　惋惋日暮 吴云。惋。音婉。肾者水脏。水畏土。日暮则阳明胃土主事。故惋惋不安。张云。真阴且绝。故惋惋不已。忧疑终日。志云。惋惋。惊叹貌。

　　从容不出 吴云。肾主骨。骨气衰弱。故虽从容闲暇。不欲出户。

　　人事不殷 吴云。肾主喜静。故虽人事之来。不欲以身殷受也。志云。殷。盛也。高云。一切人事不殷。殷。犹勤也。简按汉书平当传师古注。人事者。人情也。庄子。其不殷。注。殷。中也。此云人事不殷。

　　盖谓心志迷妄。与人情不相主当也。

　　卷八

　　示从容论篇第六十七

　　马云。从容。系古经篇名。见第二节。本篇。详示从容之义。故名篇。吴云。篇内论病情有难知者。帝示雷公从人之容貌。而求合病情。其长其少其壮。容不类也。高云。圣人治病。循法守度。援物比类。从容中道。

　　帝以此理示诸雷公。故曰示从容。

　　及于比类 马云。观前后篇内。俱有比类。系古经篇名。然实以比方相类为义。

　　水所从行 吴云。水。谓五液也。此皆人之所生。指胆胃以下十四端而言。高云。五脏主藏精者。故曰水。

　　治之过失 吴云。言五脏六腑七情五液。皆人所赖以生。治之者。恒有过有失也。张云。凡治过于病。

　　谓之过。治不及病。谓之失。不得其中。皆治之过失也。志本。失。作矣。

　　子别试 吴云。别。谓往时也。张云。别试通者。谓素之所通也。其有未通者。当请问其所不知耳。

　　志云。别者。谓未通天道也。高云。既诵脉经。当于脉经辨别。而试通之。简按诸注义未稳。盖别试者。谓脉经上下编之外。别有所通。试论之也。下文子言上下以对何也语。可见耳。

　　窈冥 熊音。窈。乌绞反。深也。吴云。窈冥者。义理玄妙。非书传之陈言也。

　　脾虚浮似肺 张云。脾本微软。病而虚浮。则似肺矣。肾本微沉。病而小浮。则似脾矣。肝本微弦。

　　病而急沉散。则似肾矣。脉有相类。不能辨之。则以此作彼。致于谬误。此皆工之不明。所以时多惑乱也。按王氏曰。浮而缓云云。此详言五脏脉体。以明本节之义也。所以诊法有从部位察脏气者。有从脉体察脏气者。

　　得其义。则妙无不在。学人当于此而贯通焉。

　　从容得之 马云。若明从容篇比类之。则窈冥之妙传矣。吴云。从人之容色。而求病情。斯得之矣。

　　志云。从容者。天之道也。天道者。阴阳之道也。简按诗都人士笺云。从容。犹休燕也。正义云。休燕。闲暇之处。中庸云。从容中道。圣人也。家语哀公问云。夫诚。不勉而中。不思而得。从容中道。圣人所以定体也。

　　广雅云。举动也。考数义。王以安缓释之。乃为允当。

　　怯然 熊音。怯。去劫反。畏也。

　　夫从容之谓也 吴云。帝言若是者。宜从其人之容貌。而合之病情也。张云。引经语也。如下文。

　　志云。此言经脉之当求之于气也。夫从容者。气之谓也。高云。比类者。同类相比。辨别其真。必从容而得之。

　　故曰。夫从容之谓也。

　　简按今从高注。

　　年少则求之于经 张云。年少者。每忽风寒劳倦。所受在经。简按志以年长年少年壮。为长女中女少女。以为三阴之义。注义迂回。不可从。

　　夫浮而弦 张云。肾脉宜沉。浮则阴虚。水以生木。弦则气泄。故为肾之不足也。简按仲景云。弦则为减。即此义也。

　　水道不行 张云。精所以成形。所以化气。水道不行。则形气消索。故怯然少气也。

　　一人之气病在一脏也 吴云。一人之气。病在一脏。一脏不再伤。故三脏俱行。不在法也。张云。凡此皆一人之气。病在肾之一脏耳。即如上文雷公所问头痛者。以水亏火炎也。筋挛者。肾水不能养筋也。骨重者。肾主骨也。哕噫者。肾脉上贯肝膈。阴气逆也。腹满者。水邪侮土也。时惊者。肾藏志。志失则惊也。不嗜卧者。阴虚目不瞑也。病本于肾。而言三脏俱行。故非法也。志高义同。

　　三脏俱行 简按行字。诸家无解。盖谓病之行也。

　　此何物也 高云。此何故也。简按物训故。未见所据。

　　子所能治知亦众多 吴云。帝言子所能者。治所知之病。亦众人之所称欤。张云。言子之所能。余亦知其多。但以此病为伤肺。则失之矣。简按张似是。

　　譬以鸿飞亦冲于天 吴云。譬之鸿飞。亦常冲天。然有时而下。不常高尔。张云虽所之任意。而终莫能得其际。亦犹长空浩渺之难测耳。高云。粗工妄治而愈。是千虑一得。譬以鸿飞亦冲于天。简按张注似稍通。

　　冲。 同。

　　化之冥冥 马云。化字。恐当是托。世本讹也。吴云。变化于冥冥莫测之境。张同。志云。察造化之冥冥。

　　何必守经 吴云。何必执守经常哉。

　　去胃外归阳明也 吴云。去其胃腑。而外归阳明经也。

　　二火不胜三水 吴云。二火。犹言二阳。谓胃也。三水。犹言三阴。谓脾也。言太阴之气。外归阳明。

　　阳明不胜太阴。是以脉乱而失其常。常脉浮缓。今失而为浮大虚矣。高同。马张仍王。

　　由失以狂也 简按孟子。王由足用为善。由。与犹通。王注本此。高为从之义。非是。

　　经脉傍绝 张云。肺脏损坏。则治节不通。以致经脉有所偏绝。

　　是失吾过矣 吴云。是失二字为句。

　　名曰诊轻 吴张据太素。轻。作经。张云。明引形证。比量异同。以合从容之法。故名曰诊经。乃至道之所在也。马志高从王注。恐非。

　　卷八

　　疏五过论篇第六十八

　　马云。疏。陈也。内有五过。故名篇。吴云。篇内。论延医五过。为工者。宜疏远之。因以名篇。简按楚辞九歌。疏石兰兮为芳。注。疏。布陈也。马盖本于此。

　　闵闵乎 吴云。玄远莫测之貌。高云。闵闵。忧之至也。帝叹道之远大幽深。而圣人之术。循经守数。事有五过四德。医工不可不知。故语雷公。以发明之。

</div>
    <div class="pagination">
<a href="素问识_page79.html">上一页</a><span>...</span><a href="素问识_page75.html">75</a><a href="素问识_page76.html">76</a><a href="素问识_page77.html">77</a><a href="素问识_page78.html">78</a><a href="素问识_page79.html">79</a><span class="current-page">80</span><a href="素问识_page81.html">81</a><a href="素问识_page82.html">82</a><a href="素问识_page83.html">83</a><a href="素问识_page84.html">84</a><a href="素问识_page85.html">85</a><a href="素问识_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
