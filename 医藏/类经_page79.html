<!DOCTYPE html>
<html>
<head>
    <meta charset="UTF-8">
    <title>类经 - 第 79 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 79 页/共 96 页</h1>
    <div class="content">　　冬则闭塞。闭塞者，用药而少针石也。（针刺五十五。）

　　不治，法三月若六月，若三日若六日，传五脏而当死。（藏象二十四。）

　　热中消中，不可服高粱芳草石药。（疾病六十。）

　　用寒远寒，用热远热。热无犯热，寒无犯寒。发表不远热，攻里不远寒。（运气二十。）大热遍身，狂而妄见妄闻妄言，视足阳明及大络取之。因其偃卧，居其头前，以两手四指挟按颈动脉，久持之，卷而切推，下至缺盆中，而复止如前，热去乃止，此所谓推而散之也。（针刺三十五。）

　　治厥者，必先熨调和其经，掌与腋、肘与脚、项与脊以调之，火气已通，血脉乃行，然后视其病，脉淖泽者，刺而平之，坚紧者，破而散之，气下乃止。（针刺三十五。）

　　厥逆之治，灸石有忌。（疾病三十八。）

　　夫疟之未发也，阴未并阳，阳未并阴，因而调之，真气得安，邪气乃亡，故工不能治其已发，为其气逆也。（疾病四十八。）

　　人有此三者，是谓坏腑，毒药无治，短针无取，此皆绝皮伤肉，血气争黑。（针刺九。）

　　天地淫胜病治。（运气二十五。）

　　邪气反胜之治。（运气二十六。）

　　六气相胜病治。（运气二十七。）

　　六气之复病治。（运气二十八。）

　　本经十二方：小金丹治五疫。（论治二十。）鸡矢醴治鼓胀。（疾病五十五。）治之以兰，除陈气也。治脾瘅。（疾病六十一。）以千里水煮秫米半夏汤，治目不瞑。（疾病八十三。）以四乌 骨、一 茹，二物并合，丸以雀卵，饮以鲍鱼汁，治血枯。（疾病六十三。）以生铁洛为饮，治阳厥。（疾病六十四。）治之以马膏，膏其急者，以白酒和桂，以涂其缓者，以桑钩钩之，治季春痹。（疾病六十九。）以泽泻、术各十分，麋衔五分，合以三指撮，为后饭，治酒风。（疾病三十二。）

　　用醇酒二十升，蜀椒一升，干姜一斤，桂心一斤，渍酒中，浸以绵絮布，用生桑炭炙巾，以熨寒痹所刺之处。（针刺三十二。） 其左角之发方一寸，燔治，饮以美酒，治尸厥。（针刺三十。）合豕膏冷食，治猛疽。锉 翘草根各一升煮饮，治败疵。（俱疾病八十六。）

　　三十卷　会通类

　　九、针灸

　　故善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微则过，用之不殆。（见论治类八。）

　　是故刺法有全神养真之旨，亦法有修真之道，非治疾也。至真之要，在乎天玄，神守天息，复入本元，命曰归宗。（运气四十三。）

　　黄帝曰：刺其诸阴阳奈何？岐伯曰：按其寸口人迎，以调阴阳。凝涩者，致气以温之，血和乃止。其结络者，脉结血不行，决之乃行。故曰：气有余于上者，导而下之；气不足于上者，推而休之；其稽留不至者，因而迎之；必明于经隧，乃能持之。寒与热争者，导而行之；其宛陈血不结者，则而予之。必先明知二十五人，则血气之所在，左右上下，刺约毕也。（藏象三十一。）

　　随日之长短，各以为纪而刺之。谨候其时，病可与期，失时反候者，百病不治。故曰：刺实者，刺其来也；刺虚者，刺其去也。此言气存亡之时，以候虚实而刺之。是谓逢时。在于三阳，必候其气在于阳而刺之；病在于三阴，必候其气在阴分而刺之。（经络二十五。）

　　清者其气滑，浊者其气涩。故刺阴者，深而留之；刺阳者，浅而疾之；清浊相干者，以数调之。（藏象十九。）

　　病有标本，刺有逆从。凡刺之方，必别阴阳。故知逆与从，正行无问，知标本者，万举万当，不知标本，是谓妄行。

　　（标本四。）

　　刺急者，深内而久留之。刺缓者，浅内而疾发针，以去其热。刺大者，微泻其气，无出其血。刺滑者，疾发针而浅内之，以泻其阳气而去其热。刺涩者，必中其脉，随其逆顺而久留之，必先按而循之，已发针，疾按其 ，无令其血出，以和其脉。诸小者，阴阳形气俱不足，勿取以针，而调以甘药也。（脉色十九。）

　　凡刺之法，必先本于神。是故用针者，察观病患之态，以知精神魂魄之存亡得失之意，五者以伤，针不可以治之也。

　　（藏象九。）

　　病之起始也，可刺而已。（论治八。）

　　经病者治其经，孙络病者治其孙络血，血病身有痛者治其经络。其病者在奇邪，奇邪之脉则缪刺之。留瘦不移，节而刺之。上实下虚，切而从之，索其结络脉，刺出其血，以见通之。（脉色二十五。）

　　五脏者，故得六腑与为表里，经络支节，各生虚实，其病所居，随而调之。病在脉，调之血；病在血，调之络；病在气，调之卫；病在肉，调之分肉；病在筋，调之筋；病在骨，调之骨。燔针劫刺其下及与急者；病在骨， 针药熨；病不知所痛，两跷为上；身形有痛，九候莫病，则缪刺之；痛在于左而右脉病者，巨刺之。必谨察其九候，针道备矣。（疾病二十。）

　　夫实者，气入也。虚者，气出也。气实者，热也。气虚者，寒也。入实者，左手开针空也。入虚者，左手闭针空也。

　　（疾病二十一。）

　　泻实者气盛乃内针，针与气俱内，以开其门如利其户，针与气俱出，精气不伤，邪气乃下，外门不闭，以出其疾，摇大其道如利其路，是谓大泻，必切而出，大气乃屈。帝曰：补虚奈何？岐伯曰：持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存，动气候时，近气不失，远气乃来，是谓追之。（疾病二十。）

　　十二经病刺，盛则泻之，虚则补之，热则疾之，寒则留之，陷下则灸之，不盛不虚，以经取之。足少阴经病，灸则强食生肉，缓带被发，大杖重履而步。（疾病十。）

　　有余有五，不足有五。有余泻之，不足补之。（疾病十八。）

　　无损不足者，身羸瘦，无用 石也。无益其有余者，腹中有形而泄之，泄之则精出而病独擅中，故曰疹成也。（疾病六十二。）

　　血气有余，肌肉坚致，故可苦以针。（脉色三十一。）

　　有病肾风者，虚不当刺，不当刺而刺，后五日其气必至。（疾病三十一。）

　　其小而短者少气，甚者泻之则闷，闷甚则仆不得言，闷则急坐之也。（经络六。）

　　六经之厥，盛则泻之，虚则补之，不盛不虚，以经取之。（疾病三十五。）

　　气滑即出疾，气涩则出迟，气悍则针小而入浅，气涩则针大而入深，深则欲留，浅则欲疾。（针刺五十六。）

　　平治于权衡，去宛陈 。是以微动四极，温衣，缪刺其处，以复其形。开鬼门，洁净府，精以时服，五阳已布，疏涤五脏，故精自生，形自盛，骨肉相保，巨气乃平。（论治十五。）

　　太阳脏独至，厥喘虚气逆，是阴不足、阳有余也，表里俱当泻，取之下俞。阳明脏独至，是阳气重并也，当泻阳补阴，取之下俞。少阳脏独至，是厥气也，跷前卒大，取之下俞，少阳独至者，一阳之过也。太阴脏搏者，用心省真，五脉气少，胃气不平，三阴也，宜治其下俞，补阳泻阴。一阳独啸，少阳厥也，阳并于上，四脉争张，气归于肾，宜治其经络，泻阳补阴。一阴至，厥阴之治也，真虚 心，厥气留薄，发为白汗，调食和药，治在下俞。（脉色十五。）

　　足阳明，五脏六腑之海也，其脉大血多，气盛热壮，刺此者不深弗散，不留不泻也。足阳明，刺深六分，留十呼。

　　足太阳深五分，留七呼。足少阳深四分，留五呼。足太阴深三分，留四呼。足少阴深二分，留三呼。足厥阴深一分，留二呼。手之阴阳，其受气之道近，其气之来疾，其刺深者皆无过二分，其留皆无过一呼。其少长大小肥瘦，以心撩之，命曰法天之常。灸之亦然。灸而过此者得恶火，则骨枯脉涩；刺而过此者，则脱气。（经络三十三。）

　　刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也。（经络二十。）

　　诸刺络脉者，必刺其结上，甚血者虽无结，急取之以泻其邪而出其血，留之发为痹也。（经络类六。）

　　孙络三百六十五穴会，亦以应一岁，以溢奇邪，以通荣卫，荣卫稽留，卫散荣溢，气竭血着，外为发热，内为少气，疾泻无怠，以通荣卫，见而泻之，无问所会。溪谷三百六十五穴会，亦应一岁，其小痹淫溢，循脉往来，微针所及，与法相同。（经络八。）

　　十五别络病刺。（经络五。）

　　十二原者，主治五脏六腑之有疾者也。（经络十五。）

　　病始手臂者，先取手阳明太阴而汗出；病始头首者，先取项太阳而汗出；病始足胫者，先取足阳明而汗出。臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。（针刺五十四。）

</div>
    <div class="pagination">
<a href="类经_page78.html">上一页</a><span>...</span><a href="类经_page74.html">74</a><a href="类经_page75.html">75</a><a href="类经_page76.html">76</a><a href="类经_page77.html">77</a><a href="类经_page78.html">78</a><span class="current-page">79</span><a href="类经_page80.html">80</a><a href="类经_page81.html">81</a><a href="类经_page82.html">82</a><a href="类经_page83.html">83</a><a href="类经_page84.html">84</a><span>...</span><a href="类经_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
