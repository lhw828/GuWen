<!DOCTYPE html>
<html>
<head>
    <meta charset="UTF-8">
    <title>外台秘要方 - 第 35 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 35 页/共 226 页</h1>
    <div class="content">　　经心录疗霍乱后烦呕厚朴汤方
　　厚朴【二两炙】　生姜【三两】　枳实【三两炙】
　　右三味切以水六升煮取二升分三服【出第二卷中】霍乱转筋方一十四首
　　病源霍乱而转筋者由冷气入于筋故也足之三隂三阳之筋起于足指手之三阴三阳之筋起于手指并循络于身夫霍乱大吐下之后阴阳俱虚血气虚极则手足逆冷而荣卫不理冷抟于筋则筋为之转冷入于足之三阴三阳则脚筋转入于手之三阴三阳则手筋转随冷所入之筋筋则转转者由邪冷之气击动其筋而移转也又转筋者由荣卫气虚风冷于筋故也手足之三阴三阳之筋皆起于手足指而并络于身若血气不足阴阳虚者风冷邪气中其筋随邪所中之筋筋则转转者谓其转动也经云足太阳下血气皆少则喜转筋若肿下痛者是血气少则阳虚虚而风冷乘之故也诊其左手闗上肝脉也沈为隂隂实者肝实也苦肉动转筋左手尺中名神门以后脉足少阴经也浮为阳阳虚者病苦转筋其汤熨针石别有正方补养宣导今附于后养生方导引法云偃卧展两胫两手外踵者相向令鼻内气自极七息除两膝寒胫骨疼转筋又云覆卧傍视立两踵伸腰鼻内气去转筋又云张胫两足指号五息止令人不转筋极自用力张脚痛挽两足指号言寛大去筋节急挛躄痛久行身开张又云覆卧傍视立两踵伸腰以鼻内气自极七息除脚中痛转筋酸疼一本云疗脚弱【出第二十二卷中】
　　广济疗霍乱吐痢转筋欲入腹高良姜汤方
　　高良姜【四两】　桂心【四两】
　　右二味切以水七升煮取二升去滓分三服如人行四五里一服忌生冷生葱
　　又疗霍乱转筋不止茱萸汤方
　　呉茱茰【一升】　甘草【二两炙】　干姜【二两炮】蓼子【一把】　　乱髪【一两烧】　桂心【二两】
　　右六味切以水七升煮取二升三合绞去滓分温三服服别相去如人行六七里忌生葱海藻菘菜生冷粘腻等
　　又疗转筋方
　　取故绵多取酽醋甑中蒸及热用褁病人脚冷更易勿停差止【千金同并出第四卷中】
　　肘后疗两臂脚及胷胁转筋者方
　　取盐一升半水一斗煮令热灼灼尔渍手足在胸胁者汤洗之转筋入腹中到担病人令头在下腹中平乃止若剧者引隂阴缩必死犹在到担之可兾活耳
　　又方
　　煮苦酒三沸浸毡褁转筋上合少粉尤佳又以绵纒膝下至足【崔氏集验备急同】
　　又若转筋入腹中转者方
　　取鸡屎白一方寸匕水六合煮三沸温顿服勿令病者知【仲景经心录备急集验必効同】
　　又若霍乱注痢不止而转筋入腹欲死者方
　　生姜三两捣破以酒一升煮三四沸顿服之【肘后小品备急同出第二卷中】
　　删繁疗舌强筋缩牵阴股引胷腹胀痛霍乱黄龙藤汤方黄龙藤切一升【此樟木上藤也断以吹气从中贯度者好也】
　　右一物以水四升煮取八合为一服一剂不止更至一剂良验或宿食不消霍乱或干霍乱或吐痢不止或不吐痢并悉疗之【出第三卷中】
　　千金霍乱转筋入腹不可奈何方
　　极咸作盐汤于糟中暖渍之则差【小品集验同】
　　又方
　　以醋煮青布防脚膝冷复易之【备急文仲崔氏小品集验救急同】
　　又方
　　蓼一把去两头以水二升煮取一升顿服【一方云梨叶文仲小品备急同出第二十卷中】
　　救急霍乱脚转筋絶四肢已冷强气絶心上微暖者犹可救之方
　　取朱砂二两熟研防三两和之为丸待冷着火笼中如熏衣被厚覆勿令烟泄兼牀下着火令腹微暖彻良久当汗则渐气通便活忌生血物【出第一卷中】
　　必効主霍乱脚转筋及入腹方
　　以手抝所患脚大母指灸当脚心下急筋上七壮
　　又方
　　木子根皮合煮汤服之【并出第三卷中】
　　霍乱杂灸法二十六首
　　肘后疗霍乱先腹痛者法
　　灸脐上十四壮名太仓在心厌下四寸更度之【千金备急崔氏古今录验并同通按铜人经中管一名太仓在脐上四寸胃募也】
　　又疗先洞下者法
　　灸脐边二寸男左女右十四壮甚者至三十四十壮名大肠募也【千金备急崔氏古今录验同】
　　又疗转筋者法
　　灸脚心下名涌泉
　　又灸当足大母指聚筋上六七壮神騐
　　又灸足大指下约中一壮【千金及翼同】
　　又疗转筋入腹痛者法
　　令四人捉手足灸脐左二寸十四壮
　　又灸股中大筋上去阴一寸
　　又疗苦啘方法
　　灸手腕第一约理中七壮名心主当中指
　　又疗下痢不止者法
　　灸足大指本节内侧一寸白肉际左右七壮名大都【千金同通按铜人经大都二穴在足大指本节后陷中】
　　又疗吐且下痢者法
　　灸两乳边连黒外近腋白肉际各七壮可至二七壮
　　又疗苦烦闷急满法
　　灸心厌下三寸七壮名胃管【文仲同】
　　又法
　　以盐内脐中灸上二七壮【文仲千金翼同】
　　又疗苦绕脐痛急者法
　　灸脐下三寸三七壮名闗元良【文仲同】
　　又疗先吐者方
　　灸心下一寸十四壮又并疗下痢不止上气灸五十壮名巨阙正心厌尖头下一寸是也【千金翼文仲崔氏备急同通按铜人经巨阙在鸠尾下一寸心之募也】
　　又疗霍乱神秘起死灸法
　　以物横度病人口中屈之从心鸠尾度以下灸度下头五壮横度左右复灸五壮此三处并当先灸中央毕更横度左右也又灸脊上以物围令正当心厌又夹脊左右一寸各七壮是腹背各灸三处【崔氏文仲同】
　　又华佗疗霍乱已死上屋唤魂者又以诸疗皆至而犹不差者法
　　捧病人覆卧之伸臂对以绳度两肘尖头依绳下夹背脊大骨空中去脊各一寸灸之百壮无不活者所谓灸肘椎空囊归已试数百人皆灸毕即起坐佗以此术传其子孙世世皆秘之不传【千金崔氏备急同并出第一卷中】
　　千金凡得霍乱灸之或时虽未立差终无死忧不可逆灸或但先腹痛或先下后吐当随病灸之
　　又疗霍乱灸法
　　灸谷门穴在脐傍二寸男左女右一名大肠募灸二七壮不止又灸如前数【通按甲乙鍼经天枢一名长谿一名谷门夹脐两傍各二寸陷者中】
　　又疗吐下不禁两手三阴三阳脉俱疾数者法
　　灸心厌骨下三寸又灸脐下三寸各六七十壮
　　又疗干呕者法
　　灸间使穴在手掌后三寸两筋间左右各灸七壮不差更灸如前数【翼文仲肘后同】
　　又疗手足逆冷者法
　　灸三阴交穴在足内踝直上三寸廉骨际陷中左右七壮不差更灸如前数【肘后古今録騐同】
　　又疗转筋不止者法
　　灸足踵聚筋上白肉际七壮立愈
　　又疗走哺转筋者法
　　灸踝白肉际左右各二十一壮
　　又灸小腹下横骨中央随年壮
　　又疗转筋四厥者法
　　灸两乳根黒际各一壮
　　又疗转筋在两胁及胷中法
　　灸手掌白肉际七壮又灸膻中中府巨闗胃管尺泽以上并疗筋拘头足挛急皆愈
　　又疗转筋不止者法
　　若是男子手挽其阴牵之女子挽其乳逐左右边
　　又疗转筋欲死者方
　　令四人手持足灸脐上一寸十四壮自不动勿复持之
　　又疗霍乱泄痢所伤烦欲死者方
　　灸慈宫各二十壮慈宫在横骨两边各二寸半横骨在脐下横门骨是也【并出第二十卷中通按甲乙鍼经衡门一名慈宫上去大横五寸在横骨两端约中动脉是】
　　救急疗霍乱心腹痛胀吐痢烦闷不止则宜灸之方令病人覆卧伸两臂膊着身则以小绳正当两肘骨尖头从背上量度当脊骨中央绳下防之去度又取绳量病人口至两吻截断便中折之则以度向所防背下两边各依度长短防之三处一时下火灸絶便定神验艾炷大稍加也
　　又疗霍乱转筋不止渐欲入腹凡转筋能杀人起死之法无过于灸灸法唯三处要穴第一承筋穴在腨股下际取穴法
　　以绳从脚心下度至脚踵便截断度则回此度从脚踵纵量向上尽度头当腨下际宛宛中是穴灸三七壮则定
　　又不止则灸涌泉在足心下当足大指中节后一寸半正当大筋上是穴又灸足跟后黒白肉交际当中央此三处要穴灸之不过二三七壮必定【并出第一卷中】
　　三焦脉病论二首
　　删繁论曰夫三焦者一名三闗也上焦名三管反射中焦名霍乱下焦名走哺合而为一有名无形主五藏六腑往还神道周身贯体可闻不可见和利精气决通水道息气脾胃之问不可不知也凡上焦三管反射者通三焦名中清之腑也别号玉海水道出属膀胱合者虽合而不同上中下三焦同号为孤之腑也而荣出中焦卫出上焦【荣者是络脉之气道卫者是经脉之气道也】上焦如雾【雾者霏霏起上也】起于胃上管并咽以上贯膈布胷中走腋循足太阴之分而行还注手阳明上至舌下注足阳明常以荣卫俱行于阳二十五度行阴亦二十五度为一周日夜五十周身周而复始大防于手太阴手少阳也主心肺之病内而不出人有热则饮食下胃其气未定汗则出或出于面或出于背或出于身手皆不循卫气之道而出葢外伤于风内开腠理毛蒸理泄卫气走之故不得循其道此气慓悍滑疾见开而出故不得其道名曰漏泄其病则肘掌痛食先吐而后下气不续胸膈间厌闷所以饮食先吐而后下也寒则精神不守泄下便利语声不出若实则上絶于心若虚则引气于肺【出第四卷中千金同】千金论曰三焦病者腹胀气满少腹尤坚不得小便窘急溢则为水留则为胀在足太阳之外大络在太阳少阳之间亦见于脉取委阳少腹病肿痛不得小便邪在三焦约取太阳大络视其结脉与厥阴小络结而血者三焦胀者气满在皮肤殻殻然而不坚手少阳之脉是动则病耳聋煇煇焞焞嗌肿喉痹是主气所生病者汗出目鋭眦痛颊痛耳后肩臑肘臂外皆痛小指次指不用为此诸病寒则留之热则疾之陷下则灸之不盛不虚以经取之盛者人迎一倍于寸口虚者人迎反小于寸口【出第二十卷中】
　　上焦热及寒吐痢肠鸣短气方九首
　　删繁疗上焦实热饮食下胃其气未定汗出面背身中皆热名曰漏气通脉泻热泽泻汤方
　　泽泻【二两】　生地骨皮【五两】甘草【一两炙】　半夏【二两洗】石膏【八两】　柴胡【三两】　茯苓【三两】　生姜【三两】竹叶【切五合】　人参【二两】　桂心【一两】　莼心【一升】
　　右十二味切以水一斗煮取三升分三服忌海藻菘菜羊肉饧醋生葱【千金同】
　　又疗上焦热腹满而不欲食或食先吐而后下肘胁挛痛麦门冬理中汤方
　　生麦门冬【一升】生姜【四两】　白术【五两】　甘草【二两炙】人参【三两】　茯苓【二两】　橘皮【三两】　竹茹【一升】生姜根【一升】　莼心【五合】　萎蕤【三两】　廪粟【一升】
</div>
    <div class="pagination">
<a href="外台秘要方_page34.html">上一页</a><span>...</span><a href="外台秘要方_page30.html">30</a><a href="外台秘要方_page31.html">31</a><a href="外台秘要方_page32.html">32</a><a href="外台秘要方_page33.html">33</a><a href="外台秘要方_page34.html">34</a><span class="current-page">35</span><a href="外台秘要方_page36.html">36</a><a href="外台秘要方_page37.html">37</a><a href="外台秘要方_page38.html">38</a><a href="外台秘要方_page39.html">39</a><a href="外台秘要方_page40.html">40</a><span>...</span><a href="外台秘要方_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
