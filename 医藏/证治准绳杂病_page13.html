<!DOCTYPE html>
<html>
 <head>
  <meta charset="utf-8"/>
  <title>
   证治准绳杂病 - 第 13 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳杂病 - 第 13 页/共 41 页
  </h1>
  <div class="content">
   夫口鼻出血，皆系上盛下虚，有升无降，血随气上，越出上窍。法当顺其气，气降则血归经矣。宜苏子降气汤，加人参、阿胶各一钱，下养正丹。亦有气虚不能摄血者，其脉必微弱虚软，精神疲惫，宜独参汤，或人参饮子、团参丸。上膈壅热吐血，脉洪大弦长，按之有力，精神不倦，或觉胸中满痛，或血是紫黑块者，用生地黄、赤芍、当归、牡丹皮、荆芥、阿胶、滑石、大黄、玄明粉、桃仁泥之属，从大便导之，此釜底抽薪法也。血从下出者顺，从上出者逆，一应血上溢之证，苟非脾虚泄泻，羸瘦不禁者，皆当以大黄醋制，和生地黄汁，及桃仁泥、牡丹皮之属，引入血分，使血下行以转逆而为顺，此妙法也。不知此而日从事于芩、连、栀、柏之属，辅四物而行之，使气血俱伤，脾胃两败。今医治血证，百岂有一生者耶。血既下行之后，用薏苡仁、（多用）百合、麦门冬、鲜地骨皮。嗽渴加枇杷叶、五味子、桑根白皮。有痰加贝母。皆气薄味淡，西方兑金之本药，因其衰而减之，自不再发，于虚劳证为尤宜。急欲止之，用血余灰二钱，以白汤化阿胶二钱，入童便、生藕汁、刺蓟汁、生地黄汁各一杯，仍用好墨磨浓黑，顿温服。胸中烦热，吐血不止，口舌干燥，头疼，石膏散。冒雨着汤，郁于经络，血溢妄行，从鼻则衄。衄行清道，吐行浊道。流入胃脘，令人吐血。用肾着汤，头疼加川芎，最止浴室中发衄。吐血在暑天，病患口渴面垢，头晕干呕，煎茅花灯心麦门冬汤，仍入藕节汁、侧扇柏汁、茅根汁、生姜汁少许、生蜜亦少许、调五苓散。血止用生地黄、当归、牡丹皮、赤芍药、百草霜末，煎服一二帖，却用黄 六一汤调理。怒气伤肝者，唇青面黑，当用鸡苏丸，煎四物汤吞下，并用十四友丸、灯心麦门冬汤吞下，盖其中有理肝之药。

　　打扑伤损吐血，先以藕节汁、侧扇柏汁、茅根汁、韭汁、童便磨墨汁、化阿胶止之。

　　却以川芎、当归、白芍药、百合、荆芥穗、阿胶、牡丹皮、紫金藤、大黄、滑石、红花煎汤，调番降香末、白芨末与服。戴复庵先用苏合香丸，却以黑神散和小乌沉汤，童便调治。劳心吐血，用莲心五十粒，糯米五十粒，研末温酒调服，及天门冬汤。劳力太过，吐血不止，苏子降气汤加人参、阿胶，用猪肝煮熟，蘸白芨末食之。

　　吐血久不止，松花散、百花煎，并常服大阿胶丸。未效，以伏龙肝二钱，米饮调下，速止。或饮酒之后，闷吐之时，血从吐后出，或因啖辛热而得吐血之证，名曰肺疽。

　　宜大蓟散。古方用红枣烧存性，百药煎 等分为末，米饮调服二钱。饮酒伤胃吐血，理中汤加金钩子、干葛、茅花。酒色过度，饥饱吐血效方，枇杷叶、款冬花、北紫菀、杏仁、鹿茸、桑白皮、木通、大黄为末，炼蜜丸，噙化。内损吐血下血，或饮酒太过，劳伤于内，其血妄行，出如涌泉，口鼻皆流，须臾不救即死。用侧柏叶蒸焙一两半，荆芥穗烧灰，人参各一两，为细末，入飞罗面一钱，新汲水调如稀糊，不拘时啜服。伤胃吐血，因饮食太饱之后，胃中冷不能消化，便烦闷，强呕吐，使所食之物与气共上冲蹙，因伤裂胃口，吐血色鲜正赤，腹亦绞痛，自汗，其脉紧而数者，为难治也。宜理中汤加川芎、干葛各半钱，或只根据理中本方，加川芎、扁豆尤好，不必干葛。若渴甚用葛，丸则白术丸。《曹氏必用方》云：吐血须煎干姜、甘草作汤与服，或四物理中汤亦可，如此无不愈者。若服生地黄、竹茹、藕汁，去生便远。《三因方》云：理中汤能止伤胃吐血，以其方最理中脘，分利阴阳，安定血脉。按患人果身受寒气，口受冷物，邪入血分，血得冷而凝，不归经络而妄行者，其血必黯黑，其色必白而夭，其脉必微迟，其身必清凉，不用姜桂而用凉血之剂殆矣。临病之工，宜详审焉。有时或吐血两口，随即无事，数日又发，经年累月不愈者，宜黑神散和小乌沉汤常服。吐血人多发渴，名为血渴，十全大补汤，或黄 、人参、五味子、地黄、麦门冬、葛根、枇杷叶，量胃气虚实用之。吐甚头晕，发为寒热者，降气汤合四物汤各半帖，加阿胶一钱。若单发热者，茯苓补心汤。吐血之后有潮热咳嗽，脉洪大而数，五至以上不可治也。《金匮方》，心气不足，吐血、衄血，泻心汤主之。大黄二两，黄连、黄芩各一两，水三升，煮取一升顿服之。此正谓心手少阴经之阴气不足，本经之阳亢甚无所辅，肺肝俱受其火而病作，以致阴血妄行而飞越，故用大黄泄去亢甚之火，黄芩救肺，黄连救肝，使之和平，则阴血自复而归经矣。云岐子加生地，名犀角地黄汤。又云：吐血不止，柏叶汤主之。柏叶、干姜各二两，艾三把，以水五升，取马通汁一升，合煮取一升，分温再服。凡吐血不已，则气血皆虚，虚则生寒，是故用柏叶，柏叶生而西向，乃禀兑金之气而生，可制肝木，木主升，金主降，取其升降相配，夫妇之道和则血得以归脏于肝矣，故用是为君。干姜性热，止而不走，用补虚寒之血。艾叶之温，能入内而不炎于上，可使阴阳之气反归于里，以补其寒，用二味为佐。

　　马通者，为血生于心，心属午，于是用午兽之通，主降火消停血，引领而行为使。仲景治吐血，唯此二方，可以为准绳，触类而长之。

　　第三册　诸血门

　　咳嗽血

　　或问咳血，止从肺出，他无可言耶。曰肺不独咳血，而亦唾血。盖肺主气，气逆为咳，肾主水，水化液为唾。肾脉上入肺，循喉咙，侠舌本。其支者，从肺出络心，注胸中。故二脏相连，病则俱病，于是皆有咳唾血也。亦有可分别者，涎唾中有少血散漫者，此肾从相火炎上之血也。若血如红缕在痰中，咳而出者，此肺络受热伤之血也。其病难已。若咳白血必死。白血、浅红色，似肉似肺也。然肝亦唾血，肝脏血，肺脏气，肝血不脏，乱气自两胁逆上，唾而出之。《内经》有血枯证，先唾血，为气竭伤肝也。热壅于肺能嗽血，久嗽损肺亦能嗽血。壅于肺者易治，不过凉之而已。损于肺者难治，渐以成劳也。热嗽有血，宜金沸草散加阿胶一钱，痰盛加栝蒌仁、贝母。劳嗽有血，宜补肺汤加阿胶、白芨一钱。嗽血而气急者，补肺汤加阿胶、杏仁、桑白皮各一钱，吞养正丹，或三炒丹，间进百花膏，亦可用七伤散、大阿胶丸。丹溪云：咳血乃火升痰盛。身热多是血虚。痰带血丝出，童便、竹沥止之。经血逆行，或血腥吐血、唾血，韭汁服立效。韭汁、童便合和，隔汤顿热，磨郁金浓汁，荡匀服之，其血自消。《千金方》治一切肺病咳唾、唾脓血，用好酥三十斤，炼取凝当中醍醐，服一合，日三升，即止。薏苡仁十两，杵碎，水三升，煎取一升，入酒少许服。或以薏苡仁细末，煮猪肺，白蘸食之。上气喘息，咳嗽唾血、咯血，人参细末，鸡子清调三钱，五更初服，便去枕仰卧，忌酸咸酢酱面等物，及过醉饱。嗽咯血成劳，眼睛疼，四肢困倦，脚膝无力，五味子黄 散。脉大，发热，喉中痛，是气虚，用参、 、蜜炙黄柏、荆芥、地黄、当归、韭汁、童便、少加姜汁、磨郁金饮之。嗽血久而成劳，或劳病成而嗽血，肌肉消瘦，四肢倦怠，五心烦热，咽干颊赤，心忡潮热，盗汗减食，黄 鳖甲散、人参黄 散。阴虚火动而嗽血者，滋阴保肺汤。二三年间，肺气上喘咳嗽，咯唾脓血，满面生疮，遍身黄肿，人参蛤蚧散。蛤蚧补肺劳虚嗽有功，治久嗽不愈。肺间积虚热，久则成疮，故嗽出脓血，晓夕不止，喉中气塞，胸膈噎痛，用蛤蚧、阿胶、生犀角、鹿角胶、羚羊角各一两，除胶外皆为屑，次入胶，分四服，每服用河水三升，于银石器内慢火煮至半升，滤去滓，临卧微温，细细呷之。其渣候服尽再捶，都作一服，以水三升，煎至半升，如前服。伤寒后伤肺咳唾脓血，胸胁胀满，上气羸瘦，麦门冬汤。脉浮大者作虚治，用前虚劳条诸补药。若浮大而上壅甚者，鸡苏丸。脉沉滑有力者，当用攻，攻中有补。丹溪治台州林德芳，年三十余得咳而咯血，发热，肌体渐瘦，众医以补药调治数年，其证愈甚。诊其六脉皆涩，此因好色而多怒，精血耗少，又因补塞药太多，荣卫不行，瘀血内积，肺气壅遏不能下降。治肺壅非吐不可，精血耗少非不可，唯倒仓法二者俱备，但使吐多于泻耳，兼灸肺俞五次而愈。脉浮数忌灸，若误灸之必唾血，唾血而脉浮数，其不可灸又可知也。《脉经》云：肺伤者，其人劳倦则咳唾血。（此为一项，以人参救肺散治之。）其脉细紧浮数，皆唾血，此为躁扰嗔怒，得之肺伤气壅所致。（此为一项以降气宁神之药治之。）猪心一个，竹刀切开，勿令相离，以沉香末一钱重，半夏七个，入在缝中，纸裹，蘸小便内令湿，煨熟取出，去半夏，只吃猪心，此方嗽血、吐血均冶。热嗽咽疼，痰带血丝，或痰中多血，其色鲜者，并宜金沸草散。若服凉药不愈，其色瘀者，此非热证，宜杏子汤。咳嗽甚而吐血者，鲜桑白皮一斤，米泔浸三宿，净刮上黄皮，锉细，入糯米四两，焙干，一处捣为末，每服一二钱，米饮调下。久嗽咯血成肺痿，及吐白涎，胸膈满闷不食，扁豆散。肺痿吐脓血，甘桔加阿胶紫菀汤。肺痿痰嗽，痰中有血线，盗汗发热，热过即冷，食减，劫劳散，前薏苡仁一味方。咳而胸满，心胸甲错，振寒，脉数，咽干不渴，时出浊唾腥臭，久之吐脓如粥者，肺痈也。然待吐脓而后觉为痈，不已晚乎。《千金》云：咳唾脓血，其脉数实者为肺痈。若口中辟辟燥，咳即胸中隐痛，脉反滑数，此肺痈也。更于本门细查之。

　　第三册　诸血门

　　咯血

　　咯血，不嗽而咯出血也。咯与唾少异，唾出于气，上无所阻；咯出于痰，气郁于喉咙之下，滞不得出，咯而乃出。求其所属之脏，咯、唾同出于肾也。治咯血之方，宜用童便、青黛，以泻手足少阳三焦与胆所合之相火，而姜汁为佐，用四物、地黄、牛膝辈，以补肾阴安其血也。《撄宁生卮言》云：咯血为病最重，且难治者，以肺手太阴之经气多血少。又肺者金象，为清肃之脏，金为火所制，迫而上行，以为咯血，逆之甚矣。上气见血，下闻病音，谓喘而咯血且咳嗽也。初得病，且宜白扁豆散去半夏，加贝母，入生地黄、藕节尤佳。及浓磨京墨调黑神散、小乌沉汤各一钱。

　　或新掘生地黄净洗，生姜少许，捣汁去滓温进。又有以生姜一片，四面蘸百草霜含咽，如百草霜已淡，吐出再蘸，如姜已无味，则吐出易之。劳瘵吐咯血，七珍散加阿胶、当归各半钱，恶甜人更加百药煎半钱，仍调钟乳粉尤佳。一味钟乳粉，用糯米饮调，吐血、嗽血亦治。因饱屈身伤肺，吐咯血者，白芨枇杷丸，或白芨莲须散。

　　治咯血，黄药子、汉防己各一两为末，每服一钱匕，水一盏，小麦二十粒同煎，食后温服。白芨一两，藕节半两为末，每一钱汤调服。新绵灰半钱，酒调下。薏苡仁为末，熟煮猪胰，切片蘸药，食后微空时取食之。青黛一钱，杏仁四十粒去皮尖，以黄明蜡煎黄色，取出研细，二味同研匀，却以所煎蜡少许，溶开和之，捏作钱大饼子，每服用干柿一个，中破开，入药，一饼合定，以湿纸裹，慢火煨熟，取出，糯米粥嚼下。

　　第三册　诸血门

　　溲血

　　痛者为血淋。不痛者为溺血。血淋别见淋门。经云：悲哀太甚则胞络绝，胞络绝则阳气内动，发则心下崩，数溲血也。又云：胞移热于膀胱则癃、溺血，是溺血未有不本于热者。陈无择以为心肾气结所致，曾不思圣人之言简意博，举一而可十者也。血虽主于心，其四脏孰无血以为养，所尿之血，岂拘于心肾气结者哉。若此类推之，则五脏凡有损伤妄行之血，皆得如心下崩者渗于胞中，五脏之热，皆得如膀胱之移热传于下焦。何以言之？肺金者，肾水之母，谓之连脏，况恃之通调水道下输膀胱者也。肺有损伤妄行之血，若气逆上者，既为呕血矣。气不逆者如之何？不从水道下降入于胞中耶，其热亦直抵肾与膀胱可知也。脾土者，胜水之贼邪也，水精不布则壅成湿热，湿热必陷下，伤于水道，肾与膀胱俱受其害，害则阴络伤，伤则血散入胞中矣。肝属阳，主生化，主疏泄，主纳血。肾属阴血，闭脏而不固，必渗入胞中。正与《内经》所谓伤肝血枯症，时时前后血者类也。大抵溲血、淋血、便血三者，虽以前后阴所出之窍血有不同，然于受病则一也。故治分标本亦一也。

　　其散血止血之药，无越于数十品之间，惟引导佐使、各走其乡者少异耳。先与生料五苓散和四物汤，若服药不效，其人素病于色者，此属虚证。宜五苓散和胶艾汤，吞鹿茸丸。或八味地黄丸，或鹿角胶丸，或辰砂妙香散和五苓散，吞二项丸子。若小便自清，后有数点血者，五苓散加赤芍药一钱。亦有如砂石而色红，却无石淋之痛，亦属虚证。宜五苓散和胶艾汤，或五苓散和辰砂妙香散，吞鹿茸丸、八味丸、鹿角胶丸。干胶炙捣末，酒和服。鹿角胶尤妙。每服一二两。发灰二钱，茅根、车前草煎汤调下。当归四两，酒三升，煮取一升，顿服。镜面草自然汁，加生蜜一匙服之。

　　以八正散加麦门冬、葱煎服。小便涩痛，药内调海金砂末。夏枯草烧灰存性为末，米饮或凉水调下。车前草自然汁数合，空心服。实者，可以调胃承气汤加当归下之。

　　《脉经》云：尺脉滑，气血实，妇人经脉不利，男子尿血，宜服朴硝煎、大黄汤，下去经血，针关元泻之。

　　咳而且溲血，脱形，其脉小劲，是逆也。咳，溲血，形肉脱，脉搏，是逆也。

　　第三册　诸血门

　　下血

　　血之在身，有阴有阳，阳者顺气而行，循流脉中，调和五脏，洒陈六腑，如是者谓之荣血也。阴者居于络脉，专守脏腑，滋养神气，濡润筋骨。若其脏感内外之邪，伤则或循经之阳血至其伤处，为邪气所阻，漏泄经外；或居络之阴血，因着留之邪，僻裂而出，则皆渗入肠胃而泄矣。世俗每见下血，率以肠风名之，不知风乃六淫中之一耳。或风有从肠胃经脉而入客者，或肝经风木之邪内乘于肠胃者，则可谓之肠风。若其他不因风邪而肠胃受火热二淫，与寒燥湿怫郁其气，及饮食用力过度，伤其阴络之血者，亦谓之肠风可乎。许学士谓下清血色鲜者，肠风也。血浊而色黯者，脏毒也。肛门射如血线者，脉痔也。然肠风挟湿者，亦下如豆汁及紫黑瘀血，不必尽鲜，正当以久暂为别耳。然要之皆俗名也。世医编书者，或以泻血为肠风，或分泻血与肠风脏毒为二门，皆非也。先血而后便，此近血也。由手阳明随经下行，渗入大肠，传于广肠而下者也。赤小豆当归散主之。先便而后血，此远血也。

　　由足阳明随经入胃，淫溢而下者也。黄土汤主之。下血腹中不痛，谓之湿毒下血，血色不鲜，或紫黑，或如豆汁，黄连汤主之。下血腹中痛，谓之热毒下血，血色鲜，芍药黄连汤主之。东垣治宿有肠血症，因五月大热吃杏，肠 下血远三四尺，散漫如筛，腰沉沉然，腹中不痛，血色紫黑，是阳明、少阳经血证，升麻补胃汤。（湿毒）

　　太阴阳明腹痛，大便常溏泄，若不泄，即秘而难见，在后传作湿热毒，下鲜红血，腹中微痛，胁下急缩，脉缓而洪弦，中指下得之，按之空虚，和中益胃汤。（湿热）肠下血，另作一派，其血HT 出有力而远射，四散如筛下，腹中大作痛，乃阳明气冲热毒所作也。升阳除湿和血汤。（湿热）肠 下血，红或深紫黑色，腹中痛，腹皮恶寒，右三部脉，中指下得之俱弦，按之无力，关脉甚紧，肌表阳明分凉，腹皮热，而喜热物熨之，内寒明矣，益智和中汤。（挟寒）夫肠 者，为水谷与血另作一派，如HT 桶涌出也。夏湿热太甚，正当客气盛而主气弱，故肠 之病甚也。以凉血地黄汤主之，黄柏、知母炒各一钱，青皮炒、槐子炒、当归、熟地各五分，水一盏，煎七分，温服。如小便涩，脐下闷，或大便前后重，调木香、槟榔细末各半钱，稍热于食前空心服。如里急后重又不去者，当下之。如腹中动摇有水声，而小便不调者，停饮也。诊是何脏，以去水饮药泻之，假令脉洪大，用泻火利小便之类是也。

　　如胃虚不能食而大渴不止，不可用淡渗之药止之，乃胃中元气少故也。与七味白术散补之。如发热恶热，烦躁，大渴不止，肌热不欲近衣，其脉洪大，按之无力，或无目痛鼻干者，非白虎汤证也。此血虚发躁，当以黄 一两，当归二钱， 咀，水煎服。如大便秘塞，或里急后重，数至圊而不能便，或少有白脓，或少有血，慎勿利之，利之则必致病重及郁结不通，以升阳除湿防风汤，升其阳则阴气自降矣。《素问》云：结阴者，便血一升，再结二升，三结三升。骆龙吉云：结阴之病，阴气内结，不得外行，血无所禀，渗入肠间，故便血也，其脉虚涩者是也。因血结不行故下，古方有结阴丹。罗谦甫治因强饮酸酒得腹痛，次传泄泻，十余日便后见血，或红或紫，肠鸣腹痛，服凉药如故，仍不欲食，食则呕酸，心下痞，恶冷物，口干烦躁，不得安卧，其脉弦细而微迟，手足稍冷，以平胃地榆汤，温中散寒，除湿和胃，数服病减大半，又灸中脘二七壮，引胃气上升，次灸气海百壮，生发元气。灸则强食生肉，又以还少丹服之，至春再灸三里二七壮，温脾壮胃生发元气，次服芳香之剂，慎言语节饮食而愈。八物汤去生地黄、甘草，加官桂，名胃风汤，治风冷乘虚入客肠胃，水谷不化，泄泻注下，及肠胃湿毒，下如豆汁，或下瘀血，日夜无度，盖亦结阴之类也。为阴气内结，故去甘寒而加辛热，结者散之也。洁古云：如下血，防风为上使，黄连为中使，地榆为下使。若血瘀色紫者，陈血也，加熟地黄。若血鲜色红者，新血也，加生地黄。若寒热者，加柴胡。若肌热者，加地骨皮。此证乃甲欺戊也，风在胃口中焦，湿泄不止，湿既去尽而反生燥，庚欺甲也。本无金气，以甲胜戊亏，庚为母复 也。故经曰亢则害承乃制，是反制胜己之化也。若脉洪实痛甚者，加酒浸大黄。戴复庵以色鲜为热，色瘀为寒。热血，连蒲散，寒血，理物汤。血色鲜红者，多因内蕴热毒，毒瓦斯入肠胃，或因饮酒过多，及啖糟脏炙爆，引血入大肠，故泻鲜血，宜连蒲散吞黄连阿胶丸，及香连丸，或一味黄连煎饮。大泻不止者，四物汤加黄连、槐花，仍取血见愁草少许，生姜捣取汁和米饮服。于血见愁草中，加入侧柏叶、与生姜同捣汁尤好。有暑毒入肠胃下血者，一味黄连煎汤饮。

　　肠风下血，以香附末加百草霜，米饮调服。加入麝香少许，其应尤捷。冷气入客肠胃下瘀血，理中汤不效，宜黑神散米饮调下，或用胶艾汤加米汤煎，吞震灵丹。

　　扑内损，恶血入肠胃，下出浊物如瘀血者，宜黑神散加老黄茄为末酒调。酒积下血不止，粪后见，用神面一两半，白酒药二丸，同为末，清水调捏作饼子，慢火上炙黄为细末。每服二钱，白汤调下。亦治泄泻。海藏治梅师大醉，醒发渴，饮水及冰茶后，病便鲜红，先与吴茱萸丸，翌日又与平胃、五苓各半散三大服，血止复自利，又与神应丸四服，自利乃止。或问何不用黄连之类以解毒，曰若用寒药，其疾大变，难治。寒饮内伤，复用寒药，非其治也。况血为寒所凝，入大肠间而便下血，温之乃行，所以得热则自止。唐生病因饮酪水及食生物，下利紫黑血十余行，脾胃受寒湿毒，与六神平胃散半两，加白术三钱，以利腰脐间血，一服愈。《撄宁生卮言》云：肠风则足阳明积热久而为风，风有以动之也。脏毒则足太阴积热久而生湿，从而下流也。风则阳受之，湿则阴受之。戴氏《要诀》云：脏毒者，蕴积毒瓦斯久而始见；肠风者，邪气外入随感随见。《三因方》五痔、脏毒、肠风之辩甚详，脏毒、肠风之血出于肠脏间，五痔之血出于肛门蚀孔处，治各不同。（无择翁乌连汤，治脉痔，外无形而所下血一线如箭，或点滴不能已，此由脉窍中来也，详见痔门。）肠风、脏毒不拘粪前粪后，并宜米饮汤调枳壳散，下酒煮黄连丸，或枳壳散下乌梅丸。此乃因登厕粪中有血，却与泻血不同，或用小乌沉汤和黑神散，米饮调下。血色清鲜者，以瓦松烧灰研细，米饮调服，宜减桂五苓散加茅花半钱，吞荆梅花丸，仍以侧柏叶同姜捣烂，冷水解下，侵些米饮佳。

　　如血色淡浊者，胃风汤吞蒜连丸，或乌荆丸，或棕灰散，仍以米饮调香附末，或三灰散。肠风，腹中有痛，下清血，先当解散肠胃风邪，甚者肛门肿疼，败毒散加槐角、荆芥，或槐花汤、枳壳散。脏毒腹内略疼，浊血兼花红脓并下，或肛门肿胀，或大肠头突出，大便难通，先以拔毒疏利之剂，追出恶血脓水，然后以内托并凉血祛风量用，人虚兼以参、 、苓、术助养胃气。诸般肠风脏毒，并宜生银杏四十九个，去壳膜烂研，入百药煎末，丸如弹子大。每两三丸，空心细嚼米饮下。下血久，面色痿黄，渐成虚惫，下元衰弱，宜黄 四君子汤下断红丸，或十全大补汤，或黄饮。

　　【中蛊脏腑败坏下血】如鸡肝，如烂肉，其证唾水沉，心腹绞痛者是也。治之方，马蔺根末，水服方寸匕，随吐则出。白 荷叶，密安病患席下，勿令病患知觉，自呼蛊主姓名。蚯蚓十四枚，以苦酒三升渍之，服其汁。 毛烧末，水服方寸匕。（吐毒） 苦瓠一枚，水二升，煮取一升服。吐或用苦酒一升，煮瓠令消，服之。

　　【诊】肾脉小搏沉为肠 下血，血温身热者死。淫而夺精，身热色夭然，及酒后下血，血笃重是逆也。心肝 亦下血，二脏同病者可治，其脉小沉涩为肠 ，其身热者死，热见七日死。身热则死，身寒则生。脉悬绝则死，滑大则生。脉沉小留连者生，数疾且大有热者死。腹胀便血，脉大时绝，是逆也，如此者不及一时而死矣。胃移热于脾，传为虚，肠 ，死不治。脾脉外鼓，沉为肠 ，久自已。肝脉小缓为肠 ，易治。

　　第三册　诸血门

　　蓄血

　　夫人饮食起居一失其宜，皆能使血瘀滞不行，故百病由污血者多，而医书分门类，症有七气而无蓄血，予故增着之。衄血，蓄血上焦。心下手不可近，蓄血中焦。

　　脐腹小肿大痛，蓄血下焦。三焦蓄血，脉俱在左手中。蓄血上焦，活人犀角地黄汤。蓄血中焦，仲景桃仁承气汤。蓄血下焦，仲景抵当汤、韩氏地黄汤、生漆汤。

　　海藏云：蓄血可用仲景抵当汤、丸，恐庸医不知药性，用之太过，有不止、损血之候，老弱虚人之禁也。故立生地黄汤，虻虫、水蛭、大黄、桃仁，内加生地黄、干漆、生藕、蓝叶之辈也。又云生漆汤一方，亦恐抵当汤、丸下之太过也。是以知干漆为破血之剂，比之抵当汤则轻，用之通则重用之，破积治食则重也。食药内干漆、 砂，非气实不可用也。如牙齿等蚀，数年不愈，当作阳明蓄血治之，以桃仁承气汤，细末，炼蜜丸桐子大服之。好饮者多有此疾，屡服有效。若登高坠下，重物撞打，箭镞刃伤，心腹胸中停积郁血不散，以上中下三焦部分分之，以易老犀角地黄汤、桃仁承气汤、抵当汤、丸之类下之。亦有以小便同酒煎治之者，更有内加生地黄、当归煎服者，亦有加大黄者。又法，虚人不禁下之者，以四物汤加穿山甲煎服妙。亦有用花蕊石散，以童子小便煎服，或酒调下。此药与寒药，正分阴阳，不可不辨也。

　　第四册　诸痛门

　　头痛

　　医书多分头痛、头风为二门，然一病也。但有新久去留之分耳。浅而近者名头痛，其痛卒然而至，易于解散速安也。深而远者为头风，其痛作止不常，愈后遇触复发也。皆当验其邪所从来而治之。世俗治头痛，不从风则从寒，安知其有不一之邪乎。

　　试考《内经》论头痛所因以明之，如风从外入，振寒汗出头痛。新沐中风为首风，当先风一日，头痛不可以出内。大寒内至骨髓，髓以脑为主，脑逆故头痛齿亦痛。

　　少阳司天之政，初之气，风胜乃摇，候乃大温，其病气怫于上头痛。二之气，火反郁，白埃四起，其病热郁于上头痛。少阳司天，火淫所胜，民病头痛，发热恶寒如疟。岁金不及，炎火乃行，复则阴厥且格，阳反上行，头脑户痛，延及脑顶发热。太阳之胜，热反上行，头项顶巅脑户中痛，目如脱。太阳之复，心痛痞满，头痛。太阴司天，湿淫所胜，腰脊头项痛时眩。太阴在泉，湿淫所胜，病冲头痛，目似脱，项似拔。太阴之复，头顶痛重，而掉螈尤甚。阳明之复，咳哕烦心，病在膈中，头痛。伤寒一日，巨阳受之，头项痛，腰脊强。《灵枢》谓风痹，股胫烁，足如履冰，时如入汤，烦心头痛时眩，悲恐短气，不出三年死。凡此皆六气相侵，与清阳之真气相薄而痛者也。至于头痛甚则脑尽痛，手足寒至节死。头痛巅病，下虚上实。注以肾虚不能引膀胱之气故尔。心烦头痛耳鸣，九窍不利，肠胃之所生。心热病者，卒心痛烦闷，头痛面赤，刺手少阴、太阳。肺热病者，头痛不堪，汗出而寒，刺手太阴、阳明。肾热病者，项痛员员澹澹然，刺足少阴、太阳。《灵枢》谓厥头痛，面若肿起而烦心，取足阳明、太阴。厥头痛，头脉痛，心悲善泣，取血与厥阴。

　　厥头痛，贞贞头重而痛，取手、足少阴。厥头痛，意善忘，按之不得，取头面左右动脉，后取足太阴。厥头痛，项先痛，腰脊为应，先取天柱，后取足太阳。厥头痛，头痛甚，耳前后脉涌有热，泻出其血，后取足少阳。头痛不可取于 者，有所击堕，恶血在于内，若肉伤，痛未已，可侧取不可远取也。头痛不可刺者，大痹为恶，日作者，可令少愈，不可已。头半寒痛，先取手少阳、阳明，后取足少阳、阳明。膀胱足太阳所生病，头囟顶脑户中痛。胆足少阳所生病，头痛。凡此皆脏腑经脉之气逆上，乱于头之清道，致其不得营运，壅遏经隧而痛者也。盖头象天，三阳六腑清阳之气皆会于此，三阴五脏精华之血亦皆注于此。于是天气所发六淫之邪，人气所变五贼之逆，皆能相害，或蔽覆其清明，或瘀塞其经络，因与其气相薄，郁而成热则脉满，满则痛。若邪气稽留则脉亦满，而气血乱故痛甚，是痛皆为实也。若寒湿所侵，虽真气虚，不与相薄成热，然其邪客于脉外则血泣脉寒，寒则脉缩卷紧急，外引小络而痛，得温则痛止，是痛为虚也。如因风木痛者，则抽掣恶风，或有汗而痛。因暑热痛者，或有汗，或无汗，则皆恶热而痛。因湿而痛者，则头重而痛，遇天阴尤甚。因痰饮而痛者，亦头昏重而痛，愦愦欲吐。因寒而痛者，绌急恶寒而痛。

　　各与本脏所属，风寒湿热之气兼为之状而痛。更有气虚而痛者，遇劳则痛甚，其脉大。有血虚而痛者，善惊惕，其脉芤。用是病形分之，更兼所见证察之，无不得之矣。东垣曰：金匮真言论云，东风生于春，病在肝，俞在颈项。故春气者、病在头。

　　又诸阳会于头面，如足太阳膀胱之脉，起于目内 ，上额交巅，直入络脑，还出别下项，病则冲头痛。又足少阳胆之脉，起于目锐 ，上抵头角，病则头角额痛。夫风从上受之，风寒伤上，邪从外入客经络，令人振寒头痛，身重恶寒，治在风池、风府，调其阴阳。不足则补，有余则泻，汗之则愈，此伤寒头痛也。头痛耳鸣，九窍不利者，肠胃之所生，乃气虚头痛也。如气上不下，头痛巅疾者，下虚上实也，过在足少阴、巨阳，甚则入肾，寒湿头痛也。有厥逆头痛者，所犯大寒，内至骨髓，髓以脑为主，脑逆故令头痛齿亦痛。有心烦头痛者，病在膈中，过在手巨阳、少阴，乃湿热头痛也。凡头痛皆以风药治之者，总其大体而言之也。高巅之上，惟风可到，故味之薄者，阴中之阳，自地升天者也。然亦有三阴三阳之异。太阳经头痛，恶风寒，脉浮紧，川芎、独活之类为主。少阳经头痛，脉弦细，往来寒热，用柴胡、黄芩主之。阳明经头痛，自汗发热，不恶寒，脉浮缓长实者，升麻、葛根、石膏、白芷主之。太阴经头痛，必有痰，体重，或腹痛为痰癖，脉沉缓者，苍术、半夏、南星主之。少阴经头痛，三阴三阳经不流行，而足寒气逆为寒厥，其脉沉细，麻黄附子细辛汤主之。厥阴经头疼，项痛，或吐痰沫，冷厥，其脉浮缓，吴茱萸汤主之。

　　三阳头痛药，羌活、防风、荆芥、升麻、葛根、白芷、柴胡、川芎、芍药、细辛、葱白。（连须）阴证头痛，只用温中药，如理中、姜、附之类。风湿热头痛，上壅损目及脑痛，偏正头痛，年深不愈，并以清空膏主之。如苦头痛，每料中加细辛二钱。如太阴脉缓有痰，名曰痰厥头痛，去羌活、防风、川芎、甘草，加半夏一两半。如偏头痛服之不愈，减羌活、防风、川芎一半，加柴胡一倍。如发热恶热而渴，此阳明头痛，只与白虎汤加白芷。（丹溪云：东垣清空膏，诸般头痛皆治，惟血虚头痛，从鱼尾相连痛者不治。又云：治少阳头痛。如痛在太阳、厥阴者勿用，盖谓头巅痛也。）头旋眼黑，头痛，宜安神散、川芎散。热厥头痛，虽严寒犹喜风寒，微来暖处，或见烟火，其痛复作，宜清上泻火汤，后用补气汤。风热头疼，石膏散、荆芥散。冬月大寒犯脑，令人脑痛齿亦痛，名曰厥逆。

　　出奇病论中。宜羌活附子汤。头痛，胸中痛，食减少，咽嗌不利，寒冷，脉左寸弦急，宜麻黄吴茱萸汤。湿热在头而头痛者，必以苦吐之，轻者用透顶散搐鼻取涎。

　　新沐中风为首风，头面多汗恶风，当先风一日则病甚，至其风日则少愈，大川芎丸主之。风气循风府而上，则为脑风，项背怯寒，脑户极冷，神圣散主之。凡治头痛，皆用芎、芷、羌、防等辛温气药升散者，由风木虚不能升散，而土寡于畏，得以壅塞而痛，故用此助肝木，散其壅塞也。若风盛疏散太过而痛，服辛散药反甚者，则宜用酸涩，收而降之乃愈，乳香盏落散之类是也。（以上外因。）头痛耳鸣，九窍不利，肠胃之所生，东垣以为此气虚头痛也，用人参、黄 主之。罗谦甫治柏参谋六十一岁，先患头昏闷微痛，医作伤寒解之，汗出后痛转加，复汗解，病转加而头愈痛，每召医用药雷同，到今痛甚不得安卧，恶风寒，不喜饮食，脉弦细而微，气短促，懒言语。经曰：春气病在头。今年高气弱，清气不能上升头面，故昏闷。此病本无表邪，因发汗数四，清阳之气愈亏损，不能上荣，亦不能外固，所以病增甚。宜升阳补气，头痛自愈，制顺气和中汤。经曰：阳气者，卫外而为固也。误汗之，卫外之气损，故黄 甘温，补卫实表为君。人参甘温补气，当归辛温补血，芍药味酸，收卫气为臣。白术、陈皮、炙甘草苦甘温，养卫气，生发阳气，上实皮毛腠理为佐。

　　柴胡、升麻苦辛，引少阳、阳明之气上升，通百脉灌溉周身者也。川芎、蔓荆子、细辛辛温，体轻浮，清利空窍为使。一服减半，再服全愈。血虚头痛，自鱼尾，（眉尖后近发际曰鱼尾。）上攻头痛，当归、川芎主之。当归一两，酒一升，煮取六合，饮至醉效。当归、川芎、连翘、熟 各二钱，水煎去渣，入龙脑薄荷末二钱，乘沸泡之，鼻吸其气，候温即服，服即安卧效。气血俱虚头痛者，于调中益气汤加川芎、蔓荆子、细辛，其效如神。痰厥头痛，眼黑头旋，恶心烦乱，半夏白术天麻汤主之。痰厥头痛，非半夏不能疗。眼黑头旋，风虚内作，非天麻不能解。天麻苗，谓之定风草，独不为风所摇，以治内风之神药。内风者，虚风是也。黄 甘温，泻火补元气，实表虚，止自汗。人参甘温，调中补气泻火。二术甘温，除湿补中益气。泽泻、茯苓利小便导湿。橘皮苦温，益气调中而升阳。炒面消食，荡胃中滞气。麦芽宽中助胃气。干姜辛热，以涤中寒。黄柏苦寒用酒洗，以疗冬日少火在泉而发躁也。东垣壮岁病头痛，每发时两颊尽黄，眩晕，目不欲开，懒于言语，身体沉重，兀兀欲吐，数日方过。洁古老人曰，此厥阴、太阴合而为病，名曰风痰，宜以《局方》玉壶丸治之，可加雄黄、白术以治风湿，更有水煮金花丸，灸侠溪二穴各二七壮，不旬日愈。鼻鼽腹肿头痛，病在胃。经云：阳明所谓客孙脉则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。动作头重痛，热气潮者属胃。丹溪云：头痛如破，酒炒大黄半两，茶煎服。娄全善云：病在胃而头痛者，必下之方愈也。如孙兆以利膈药，下张学士伤食头痛，郭茂恂以黑龙丹，下其嫂产后污血头痛，皆下咽即安是也。心烦头痛，病在膈中，过在手巨阳、少阴；乃湿热头痛也。东垣清空膏之类治之。头痛巅病，下虚上实，过在足少阴、巨阳，甚则入肾，许学士谓之肾厥头痛也。其脉举之则弦，按之则坚，用玉真丸治之。戴复庵用正元散，或大三五七散，入盐煎服；或于正元散内入炒椒十五粒，下来复丹，间进黑锡丹。有服诸药不效，其痛愈甚，宜茸朱丹。《素问》曰：头疼巅疾，下虚上实，过在足少阴、巨阳，甚则入肾。徇蒙招尤，目眩耳聋，下实上虚，过在足少阳、厥阴，甚则入肝。

　　下虚者、肾虚也，故肾虚则头痛。上虚者、肝虚也，故肝虚则头晕。徇蒙者，如以物蒙其首，招摇不定，目眩耳聋，皆晕之状也。故肝厥头晕、肾厥巅痛、不同如此。
  </div>
  <div class="pagination">
   <a href="证治准绳杂病_page12.html">
    上一页
   </a>
   <span>
    ...
   </span>
   <a href="证治准绳杂病_page8.html">
    8
   </a>
   <a href="证治准绳杂病_page9.html">
    9
   </a>
   <a href="证治准绳杂病_page10.html">
    10
   </a>
   <a href="证治准绳杂病_page11.html">
    11
   </a>
   <a href="证治准绳杂病_page12.html">
    12
   </a>
   <span class="current-page">
    13
   </span>
   <a href="证治准绳杂病_page14.html">
    14
   </a>
   <a href="证治准绳杂病_page15.html">
    15
   </a>
   <a href="证治准绳杂病_page16.html">
    16
   </a>
   <a href="证治准绳杂病_page17.html">
    17
   </a>
   <a href="证治准绳杂病_page18.html">
    18
   </a>
   <span>
    ...
   </span>
   <a href="证治准绳杂病_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
