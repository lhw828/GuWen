<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 7 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 7 页/共 424 页</h1>
    <div class="content">　　若微恶寒者，当是汗出微恶寒方合。若无「汗出」二字，乃表未解，无取乎加附子也

　　【注】

　　太阳病，表未解而下之，胸实邪陷，则为胸满，气上冲咽喉不得，息瓜蒂散证也。胸虚邪陷，则为气上冲，桂枝汤证也。今下之后，邪陷胸中，胸满脉促，似乎胸实而无冲喉不得息之证，似乎胸虚又见胸满之证，故不用瓜蒂散以治实，亦不用桂枝汤以治虚，惟用桂枝之甘辛，以和太阳之表，去芍药之酸收，以避胸中之满。若汗出微恶寒去芍药方中加附子主之者，以防亡阳之变也。

　　【按】

　　上条脉促，喘而汗出不恶寒，下利不止，云属实热。此条脉促胸满，汗出微恶寒，不喘不下利，反属虚寒者何也？上条是里热蒸越之汗，故汗出不恶寒，阳实也，喘而下利，皆为热也。此条乃表阳不固之汗，故汗出微恶寒，阳虚也，即不喘利亦为寒也。

　　要知仲景立法，每在极微处设辨，恐人微处易忽也。今以微恶寒发其义，却不在汗出上辨寒热，而在汗出恶寒、不恶寒上辨寒热；不在脉促上辨寒热，而在脉促之有力、无力辨寒热。于此又可知不惟在胸满上辨虚实，而当在胸满之时满、时不满、常常满而不减上辨虚实矣。

　　【集注】

　　喻昌曰：此条之微恶寒，合上条观之，则脉促、胸满、喘而汗出之内，原伏有虚阳欲脱之机。故仲景于此条，特以「微恶寒」三字发其义，可见阳虚则恶寒矣。又可见汗不出之恶寒，即非阳虚矣。

　　程应旄曰：有阳盛而见促脉，亦有阳虚而见促脉者，当辨之于有力无力，仍须辨之于外证也。

　　沈明宗曰：误下扰乱阴阳之气则脉促，邪入胸膈几成结胸，但结满而未痛耳！故以桂枝汤单提胸膈之邪，使从表解。去芍药者，恶其酸收，引邪内入故也。若脉促胸满、而微恶寒，乃虚而跼踖，阳气欲脱，又非阳实之比，所以加附子固护真阳也。然伤风下后之恶寒，与未下之恶寒，回然有别。而汗后之恶寒，与未汗之恶寒亦殊。

　　卷一\辨太阳病脉证并治上篇

　　桂枝去芍药汤方

　　于桂枝汤内去芍药，余根据前法。

　　卷一\辨太阳病脉证并治上篇

　　桂枝去芍药加附子汤方

　　于桂枝汤方内去芍药，加附子一枚，炮去皮，破八片，余根据前法。

　　太阳病下之，微喘者，表未解故也，桂枝加厚朴杏子汤主之。喘家作桂枝汤加厚朴杏子佳。

　　【注】

　　太阳病，当汗而反下之，下利脉促，喘而汗出不恶寒者，乃邪陷于里，热在阳明，葛根黄芩黄连汤证也。今太阳病当汗而反下之，不下利而微喘，是邪陷于胸，未入于胃表仍未解也。故仍用桂枝汤以解肌表，加厚朴、杏子以降逆定喘也。喘家，谓素有喘病之人，遇中风而喘者，桂枝汤皆宜用之，加厚朴杏子为佳也。

　　【集注】

　　方有执曰：喘者，气逆于上，故呼吸不顺而声息不利也。微者，声息缓，不似大喘之气急也。以表尚在，不解其表，则喘不可定，故用桂枝解表，加厚朴利气，杏仁下气所以为定喘之要药。

　　喻昌曰：此风邪误下作喘治法之大要。其寒邪误下作喘，当用麻黄、杏仁、石膏、甘草，即此可推。又曰：微喘表未解，则是表邪因误下上逆，与虚证不同。

　　程应旌曰：喘之一证，有表有里，不可不辨。下后汗出而喘，其喘必盛，属里热壅逆火炎故也。下后微喘，汗必不大出，属表邪闭遏气逆故也；仍用桂枝汤解表，内加朴杏以下逆气。

　　魏荔彤曰：凡病人素有喘证，每感外邪，势必作喘，故谓之喘家。

　　卷一\辨太阳病脉证并治上篇

　　桂枝加厚朴杏仁汤方

　　于桂枝汤方内，加厚朴二两，杏仁五十个，余根据桂枝汤方。

　　【按】

　　戴原礼曰：太阳病有喘咳，无汗喘者，宜麻杏石甘汤；有汗喘者，宜桂枝加厚朴杏仁汤；无汗咳者，宜小青龙汤。少阳病无喘有咳，咳者，宜小柴胡汤加五味干姜。阳明病无咳有喘，内实喘者，宜大承气汤；下利者，宜葛根黄芩黄连汤。三阴惟少阴有喘咳，喘者宜四逆汤加五味干姜；咳者阴邪下利，宜真武汤加五味干姜。阳邪下利，宜猪苓汤，然喘皆危候也。

　　太阳病，下之，其气上冲者，可与桂枝汤，方用前法。若不上冲者，不可与之。

　　【注】

　　太阳病，表未解而下之。里实者，邪陷则为结胸，大陷胸汤证也；里虚者，邪陷则为下利，桂枝人参汤证也。胸实者，邪陷则为胸中痞□，气上冲咽喉，不得息，瓜蒂散证也。今胸虚邪陷于胸，故但为气上冲，是表尚未罢，然无壅满不得息痞□之证，故不可吐下，仍当解表，可与桂枝汤，如法汗之。使陷胸之邪，不受外束，胸中之气得以四达，自不致内壅而上冲矣。若不上冲者不可与也。

　　【集注】

　　方有执曰：气上冲者，阳主气而上升，风属阳邪，下后入里乘虚而上冲也。若不上冲则非阳邪可知，故不可与。

　　病如桂枝证，头不痛，项不强，寸脉微浮，胸中痞□，气上冲咽喉不得息者，此为胸有寒也，当吐之，宜瓜蒂散。

　　【注】

　　病如桂枝证，乃头项强痛，发热汗出，恶风脉浮缓也。今头不痛，项不强，是桂枝证不悉具也。寸脉微浮，是邪去表未远，已离其表也。胸中痞□，气上冲喉不得息，是邪入里未深而在胸中，必胸中素有寒饮之所致也。寒饮在胸，不在肌腠，解肌之法无可用也。痞□在胸，而不在心下，攻里之法，亦无所施，惟有高者越之一法，使胸中寒饮，一涌而出，故宜吐之以瓜蒂散也。

　　【集注】

　　程应旄曰：痞□一证，因吐下者为虚，不因吐下者为实。实邪痰饮填塞心胸，中、下二焦为之阻绝，自不得不从上焦为出路。所谓在上者因而越之是也。

　　汪琥曰：伤寒一病，吐法不可不讲，所以仲景以此条特出之太阳上篇者，以吐不宜迟与太阳汗证之法相等，当于二三日间，审其证而用此法也。

　　沈明宗曰：素有痰饮内积，稍涉风寒，引动其痰，即外如桂枝汤证，但无头痛项强知非风邪中表矣。

　　张锡驹曰：气上冲咽喉不得息者，邪挟寒饮从太阳之气而上越也。

　　卷一\辨太阳病脉证并治上篇

　　瓜蒂散方

　　瓜蒂（熬黄）一分赤小豆一分右二味，各别捣筛，为散已，合治之，取一钱匕，以香豉一合，用热汤七合，煮作稀糜，去滓，取汁和散，温顿服之。不吐者，少少加服，得快吐乃止。诸亡血虚家，不可与瓜蒂散。

　　【方解】

　　胸中者，清阳之府。诸邪入胸府，阻遏阳气，不得宣达，以致胸满痞□，热气上冲燥渴心烦，嗢嗢欲吐。脉数促者，此热郁结也；胸满痞□，气上冲咽喉不得息，手足寒冷，欲吐不能吐，脉迟紧者，此寒郁结也。凡胸中寒热与气与饮郁结为病，谅非汗下之法所能治，必得酸苦涌泄之品，因而越之，上焦得通，阳气得复，痞□可消，胸中可和也。瓜蒂极苦，赤豆味酸，相须相益，能疏胸中实邪，为吐剂中第一品也。而佐香豉汁合服者，借谷气以保胃气也。服之不吐，少少加服，得快吐即止者，恐伤胸中元气也。此方奏功之捷，胜于汗下，所谓汗、吐、下三大法也。今人不知仲景、子和之精义，置之不用，可胜惜哉！然诸亡血虚家，胸中气液已亏，不可轻与，特为申禁。

　　病发于阳，而反下之，热入因作结胸；病发于阴，而反下之，因作痞。所以成结胸者以下之太早故也。

　　【注】

　　此总释结胸与痞□之因也。中风阳邪，故曰病发于阳也。不汗而反下之，热邪乘虚陷入，因作结胸。伤寒阴邪，故曰病发于阴也。不汗而反下之，热邪乘虚陷入，因作痞□。所以成结胸与痞□者，以表未解而下之太早故也。病发于阴，不言热入者，省文耳。然病发于阳而误下者，未尝无痞□；病发于阴、而误下之，亦时成结胸。良由人之气体不同，或从实化，或从虚化也。

</div>
    <div class="pagination">
<a href="医宗金鉴_page6.html">上一页</a><span>...</span><a href="医宗金鉴_page2.html">2</a><a href="医宗金鉴_page3.html">3</a><a href="医宗金鉴_page4.html">4</a><a href="医宗金鉴_page5.html">5</a><a href="医宗金鉴_page6.html">6</a><span class="current-page">7</span><a href="医宗金鉴_page8.html">8</a><a href="医宗金鉴_page9.html">9</a><a href="医宗金鉴_page10.html">10</a><a href="医宗金鉴_page11.html">11</a><a href="医宗金鉴_page12.html">12</a><span>...</span><a href="医宗金鉴_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
