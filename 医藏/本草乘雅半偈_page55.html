<!DOCTYPE html>
<html>
<head>
    <meta charset="UTF-8">
    <title>本草乘雅半偈 - 第 55 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草乘雅半偈 - 第 55 页/共 64 页</h1>
    <div class="content">　　【气味】苦辛温，无毒。

　　【主治】主心腹痛，中恶、疰忤、鬼气，霍乱，冷气，吐酸水，解毒，食饮不消，酒研服之【核】曰：生西戎、广南诸州，江浙或有之。三月生苗，在田野间。茎如钱大，高二三尺。叶色青白，长一二尺，大五六寸，颇类 荷。五月黄花作穗，花头微紫。根如生姜，而术在根下，状如鸡鸭卵，大小不一。好恶并生，恶者有毒，西人取之，先放羊食，不食者，弃之。陈藏器云：一名蓬莪，黑色；二名术，黄色；三名波杀，味甘有大毒也。修事，九月采术，削去粗皮，蒸熟曝干，临用时，于沙盆中醋磨令尽，然后火畔 干，重筛过用。

　　曰：蓬莪术，恶草 也。根形如卵，好恶并生，恶者大毒杀人，好者毒药攻疾。

　　谐声逢我戍，若逢君之恶，取戈自持，击伤以灭之也。气味辛温，对待冷恶疰鬼为因，变迁种种形证，非此入破，未易剪除耳。

　　第十帙

　　木鳖子

　　（宋开宝）四王忉 共相抱，夜摩执手兜率 ，他化自在眼相觑，此则名为六欲乐。

　　【气味】甘温，无毒。

　　【主治】主折伤，消结肿恶疮，生肌，止腰痛，除粉刺 ，妇人乳痈，肛门肿痛。

　　【核】曰：出朗州，及南中，今闽、广诸郡，杭、越、全、岳亦有。蔓岁一枯，根则不死，春复旋生，亦可子种。种时须雌雄相配，红绳扎定，排埋土中，及其生也，则去其雄，方结有子。作藤布叶，都似薯蓣，但叶作五丫，色稍嫩绿。四月黄华，六月结实，生时青碧，熟则红黄，壳有软刺，累累如苦瓜锦荔枝状。每一实有子数十枚，长三四分，圆扁 ，形状如鳖，一头尖者，雄种也。八月采取，中仁青绿。修事，去油用。

　　曰：蔓草曰木，以用言也；实核曰鳖，以形举也。言能以疏泄为己任，根身之结者则疏之，壅者则泄之。经云：肝主疏泄，宁独二阴而已乎。

　　（药有雌雄，此指枝干已成，别花实之有无，或形色之相肖，假喻而言也。若何首乌，色分赤白，两藤时相交解，如天上夫妻，目视执手，以为淫事者也。唯顿逊国，有木曰互婚，华似牡丹，根干之间，实有其具，昼则分开，夜则联合，如人间夫妇，实有淫业者也。独木鳖子，胚胎未兆，先为匹配而后生，生而后有子，此又雌雄之异类者矣。传云，未有学养子而后嫁，此更学养子而后生。）

　　第十帙

　　通脱木

　　（法象）【气味】甘淡寒，无毒。

　　【主治】主利阴窍，治五淋，除水肿癃闭，明目，泻肺。

　　【核】曰：出江南，生山侧。高丈余，如萆麻状，花上有粉，茎中有瓤，轻白而柔，女工用以饰物，不知起自何世。汉王符潜夫论固已讥花采之费，至梁宗懔，记荆楚之俗，四月八日，有染绢为芙蓉，捻蜡为菱藕，亦未有用此物者，今则通行于世矣。或作蜜煎充果，食之甘美，俗呼通草。

　　曰：草类木状，白瓤理通而轻脱也。木乘金制曰倚，金体用行曰商。受前此之木，生后此之金，离南而转西矣。盖通因塞用，脱因涩用，木司阴窍，肝所主也。故主利阴窍，治五淋，除水肿，下乳催生，解诸毒虫痛耳。明目者，上通其木窍；泻肺者，泄肺之金郁，金郁则泄之，解表利小水也。然则泄金之用，正所以辅金之体，行木之用耳。别名倚商、离南者以此。

　　第十帙

　　红曲

　　（补遗）【气味】甘温，无毒。

　　【主治】主消食，活血，健脾燥胃，治赤白痢。下水谷。

　　【核】曰：用白粳米一石五斗，水淘，浸一宿，蒸之成饭。分作十五处，入曲母三斤，搓揉令匀，复并作一处，遂以帛密覆之。热即去帛，摊开觉微温，遂复堆起，又以帛密覆之。

　　次俟稍温，又复合作一堆，如此数次乃止。至第三日，用大桶，盛新汲水于桶内，以竹箩盛曲，分作五六分，水中蘸之，完时又作一堆，仍如前法作一次。第四日如前又蘸，若米半浮半沉，仍如前法作一次，复蘸之。米尽浮，则曲成矣，取出日干收之。其米过心赤者，谓之生黄，未过心者，不堪入药。陈久者良。

　　曰：稻之不粘者为粳，米粒如霜，性尤宜水，溉种之谷也。郁之使尘华为赤，过心者赤，心为大赤，法出近世，亦奇术也。金谷曰粳，性宜水者，即金向水求，胎藏水母中也。易以坎为水，为赤，干为金，为大赤，顾谷之能为赤为大赤者，其唯稻之粳乎。藉金水以相资，亦非本有之形色，假人力而成者也。故女工曰红，纺绩织 ，功力之谓也。郁粳造曲，使之衣生，令之心赤，亦孰非功力之使然乎。是故谷入于胃，乘中黄之生气，升出之，降入之，奉心化赤，乃得流溢于中，布散于外，精专者独行其经隧，尝营无已，终而复始也。

　　设中黄生气息，则升出降入废，上焦亦不为之开发，五谷亦不为之宣味，水食亦不消，血凝亦不流，胃濡脾惫，停而成饮矣。留于中则为蛊，溢于外则为肿，注于下则为淋为带为痢矣。

　　稻粳郁之为赤为大赤，巳若奉心化赤矣，则从前生意已成其终。饵之以赤以大赤，嗣后生意宁不以成其始乎。诚金胎水中为先天，木藏火里为后天，孕育之基，中黄戊己也，合物我为互交，分成两象者，复还圆相矣。

　　（致饮之因，变生之证，从来未经发覆，能于此比量推展，法不可胜用矣。若只作红曲，失却许多看书法门。）（仲淳缪先生，为人处方，每脾胃疾，必多用红曲。又尝见先生酒后，次早单以此种作丸，必大啖之。庚申中秋，曾与颐言，白粳蒸罨，变赤而成曲，如水谷酝酿，化赤而为血，其主脾胃营血之功，有同气相求之感。）

　　第十帙

　　虫白蜡

　　（会编）【气味】甘温，无毒。

　　【主治】主安五脏，美毛发，生肌，止血，续筋，接骨，补虚，定痛。

　　【核】曰：虫白蜡，蜡虫营造女贞木上者也。出川、滇、衡、永者力胜。土人多种之，即名蜡树，状似冻青，负霜葱翠，振柯凌风，因名女贞。其虫嫩则色白造蜡，秋深老则紫赤，遗卵作房，营结枝畔，形如黍粟，入春则渐大如豆如芡，累累盈枝，若雀瓮螵蛸之类，即名蜡种，亦曰蜡子。内有白卵如虮，一包数十百，立夏后，逐枝摘取，分系各树，越芒种，接夏至，包拆虫生，延缘枝茎间，吮液吐涎，状如凝霜，处暑剥取，名曰蜡渣。过白露，粘牢难落矣。采得炼化，滤清，或甑蒸，滴沥磁器中，俟冷作块，蜡成矣。辛巳五月，常州郡邑，栽莳豆类，尽为青虫所啖。八月掘地，每株根底，获虫数十条，长四五寸，重三四两，僵白如脂，烧之都成白蜡。父执周湛翁目击其异，嘱笔以纪之。

　　先人云：女贞之液，虫腹酝酿，复从口吐，秋成色白，宛如肌腠肉理之脂膏。则凡风毒流溢于外者，莫良于此。

　　曰：乳卵于女贞，造蜡于枝上，成始于阴 ，成终于大观。禀女贞木气之专精，巽入在中，速于敷化，故主居中之神室，散精于五脏，淫气于五形。五形者，五脏之所合也。

　　自（羽毛裸鳞介，总呼为虫。物入阴中，色剥为白，退藏合密，敷化为蜡。精、神、魂、魄、意，为五神。心、肾、肝、肺、脾，为五脏。皮毛、血、肉、筋、骨、为五形。肾藏精，骨心之合也；肺藏魄，皮毛者，肺之合也。五月为阴剥，八月为大观。

　　第十帙

　　秋石

　　（蒙筌）【气味】咸温，无毒。

　　【主治】主滋肾水，养丹田，返本还元，归根复命，安五脏，润三焦，消痰咳，退骨蒸，软坚块，明目清心，延年益寿。

　　【核】曰：制炼秋石，为丹家秘法，世所炼者，皆渣魄，不堪用也。其法宜秋月取，用人尿二三石，入锅内，桑薪缓缓煎收，勿使锅岸生 ，有则竹刀掠下，或沸滚泛溢，亦以竹枝频搅遂定，俟干成滓，即去薪，缓火焙燥。分置阳城罐，上余空二寸许盖覆磁盏，封固罐口。养火一周，其药渐生，轻盈如雪，莹洁可爱。或成五色，或象物形，此属上乘。宜密贮银瓶，藏阴静处，不则风化成水，复须升养，仍结如霜，但少坚实尔。又制既济玄黍秘法，选端洁童男女，各认溺器，各陆续取溺，煎炼成滓，各升取上乘秋石，各取溺器白 ，晒焙令干。先置女 于银釜之底，次置男秋石于女 之上，次置女秋石于男秋石之上，次置男于女秋石之上，次第安置，上余二寸，六一泥封固，三方火温养七日，则粒粒丹红，交结釜顶，此更属无上乘，藏贮亦如秋石法。

　　曰：物熟曰秋，石言量也。溺缘润下水，藉火大既济而允升，培后天之形脏，副先天之神藏者也。故诸证咸从形脏生，力转神藏仍与形脏俱。若玄黍为阴阳合璧，复还圆象，使得尽终其天年，度百岁乃去。

　　第十帙

　　大风子

　　（纲目）【气味】辛热，有毒。

　　【主治】主风癣疥癞，杨梅诸疮，攻毒杀虫。

　　【核】曰：出海南诸番国。真腊记云：大风，大树之子也，状如椰子而圆。包核数十枚，形如雷丸。去其衣，中仁白色，久则黄败而油，不堪入药矣。

　　曰：风从几，从虫，风入八日而成虫也。陈列诸疾，皆风动虫生之患，缘因风动，仍因风化。大风子，秉金刚之味辛，暖热之火化。释典云：太末虫，无界不到，能延于太虚之际，不能延于火焰之上。

　　（风者，百病之长也，百虫之祖也。大块之噫气，王者之声教也。）

　　第十帙

</div>
    <div class="pagination">
<a href="本草乘雅半偈_page54.html">上一页</a><span>...</span><a href="本草乘雅半偈_page50.html">50</a><a href="本草乘雅半偈_page51.html">51</a><a href="本草乘雅半偈_page52.html">52</a><a href="本草乘雅半偈_page53.html">53</a><a href="本草乘雅半偈_page54.html">54</a><span class="current-page">55</span><a href="本草乘雅半偈_page56.html">56</a><a href="本草乘雅半偈_page57.html">57</a><a href="本草乘雅半偈_page58.html">58</a><a href="本草乘雅半偈_page59.html">59</a><a href="本草乘雅半偈_page60.html">60</a><span>...</span><a href="本草乘雅半偈_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
