<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 49 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 49 页/共 59 页</h1>
    <div class="content">　　故如血实壅滞者，宜攻决而去之，其气自和；气虚不振者，宜提掣而引之，其血自调。此言延医之法则，可谓详尽矣。

　　治病必求于本。故积阳为天，积阴为地。阴静阳躁，阳生阴长，阳杀阴藏。阳化气，阴成形。寒极生热，热极生寒。寒气生浊，热气生清。清气在下，则生飧泄；浊气在上，则生 胀。此阴阳反作，病之逆从也。故清阳为天，浊阴为地，地气上为云，天气下为雨，雨出地气，云出天气。故清阳出上窍，浊阴出下窍，清阳发腠理，浊阴走五脏，清阳实四肢，浊阴归六腑。

　　已详注在脏腑门，重录于此者，以为延医之理法，最当究心者也。

　　水为阴，火为阳，阳为气，阴为味。味归形，形归气，气归精，精归化，精食气，形食味，化生精，气生形。味伤形，气伤精，精化为气，气伤于味。阴味出下窍，阳气出上窍。味浓者为阴，薄为阴之阳；气浓者为阳，薄者阳之阴。味浓则泄，薄则通；气薄则发泄，浓则发热。壮火之气衰，少火之气壮。壮火食气，气食少火。壮火散气，少火生气。

　　水火者，阴阳之征兆；寒热者，阴阳之体性；气味者，阴阳之变化。变化而后成形质，有金木水火土五行之分，而一行中仍具阴阳之性，故阳化气，阴成形，而有甲乙丙丁戊己庚辛壬癸之十干也。味归形者，形质由气味而成也；形归气者，形由气以生长，由气以消化也；气归精者，气由精以翕聚，无精则气涣散，是阳根于阴也；精归化者，精由气以生化，无气则精不成，是阴根于阳也；精食气者，精能翕气而使固密也；形食味者，形资于味而能充旺也；化生精者，味得气化而后生精；气生形者，气必先生而后形长。此皆阴阳生化自然之性也。是故禀阴阳以生者，必赖阴阳气味以养也，如或太过不及，皆有所伤。味本生形，味太过，则反伤形；气本生精，气太过，则反伤精。盖阴阳之性，互相生化。阴精得阳而化气，如水之蒸腾；阳气得阴而化精，如膏之凝结。所以阴味太过，则反伤气；阳气太过，则伤精，必然之理也。以阴味降而就下，阳气升而行上，故气味均平则升降调和，偏胜则必伤矣。然气味皆有浓薄，而入于人身，则有表里浅深不同。以其轻清上浮，重浊下降，故功用各别，而有疏泄、通利、发泄、发热之殊。必使阴阳和平，方无病患。若阳太过则火壮，使气耗散而反衰，乃为壮火所食也；气得少火则生旺，故气食少火也。是故壮火则散气，少火则生气，用气味以调之者，不可不知此理也。

　　气味：辛甘发散为阳，酸苦涌泄为阴。阴胜则阳病，阳胜则阴病。阳胜则热，阴胜则寒。重寒则热，重热则寒。寒伤形，热伤气。气伤痛，形伤肿。故先痛而后肿者，气伤形也；先肿而后痛者，形伤气也。风胜则动，热胜则肿，燥胜则干，寒胜则浮，湿胜则濡泄。

　　此承上文，详气味之功用。若阴阳偏胜，则伤害形气也。是故阴胜则阳病，阳胜则阴病，阳胜则热，阴胜则寒，重寒则热者，阴极变阳也，重热则寒者，阳极变阴也。寒伤形，热伤气，气伤痛，形伤肿者，寒与形属阴，热与气属阳，气伤阳郁故痛，形伤阴滞故肿，此指内伤阴阳之气也。风胜则动，热胜则肿，燥胜则干，寒胜则浮，湿胜则濡泄者，言六气外邪为病之状，与上文伤形伤气各有义理。且病邪之变化，更非一定。盖寒热皆能伤形，而形伤则肿；寒热皆能伤气，而热伤则痛、寒伤则浮也。良以禀质有强弱，形气受伤有重轻，而病之变化，莫可数计，要必审其所因，明其至理，随宜施治，断不可胶柱鼓瑟也。

　　《灵枢·终始篇》曰：明知终始，五脏为纪，阴阳定矣。阴者主脏，阳者主腑，阳受气于四末，阴受气于五脏。和气之方，必通阴阳。

　　人身本元之气根于脏，而外行肢表，分其阴阳，以脏为阴，腑为阳。阴经之气，从脏而行于四肢指末之里，交接指外阳经之气，故言阴受气于五脏，阳受气于四末，是谓阳经阴经之气所始也。阴阳交接流行，终而复始，如环无端，故和气之方，必通其阴阳，使内而脏腑，外而经络，周流而无阻滞，方无病也。

　　所谓气至而有效者，泻则益虚，虚者脉大如其故，而不坚也，坚如其故者，适虽言故，病未去也；补则益实，实者脉大如其故，而益坚也，夫如其故而不坚者，适虽言快，病未去也。故补则实，泻则虚。必先通十二经脉之所生病，而后可得传于终始矣。故阴阳不相移，虚实不相倾，取之其经。阴盛则阳虚，先补其阳，后泻其阴而和之；阴虚而阳盛，先补其阴，后泻其阳而和之。

　　气至而有效者，言元气之虚实，邪气之进退，皆有应效可验也。假如用法泻之则益虚，虚者其脉象虽大略如旧，必虚软而不坚也，若仍坚者，适虽言如旧，而其病未去也；假如用法补之则益实，实者其脉象虽大略如旧，必更坚而有力也，若不更坚者，适虽言畅快，而其病未去也。此以脉为准而辨虚实，以用补泻之法。补者补其正，泻者泻其邪。故必先通十二经脉所生病状部位，然后应补应泻，方能合理，而传终始之道。故阴阳之理，不相移易，虚实之道，不可偏倾，调之当取其经。此言针法，而用药亦同一理。如阴盛阳虚，先补其阳，后泻其阴；阴虚阳盛，先补其阴，后泻其阳，是为调和之法也。

　　从腰以上者，手太阴、阳明皆主之；从腰以下者，足太阴、阳明皆主之。病先起阴者，先治其阴，而后治其阳；病先起阳者，先治其阳，而后治其阴。

　　阳明行气于三阳，太阴行气于三阴，故太阴、阳明主一身之阴阳也。手经之气，行于上身，故手太阴、阳明皆主之；足经之气，行于下体，故足太阴、阳明皆主之。此统言脏腑、经络之气也。盖阴阳气血之流行，表里循环者也。至其为病，必先治发病之处，所谓治本而和标也。

　　卷九　治法准则总论

　　经解

　　《素问·五常政大论》帝曰：气始而生化，气散而有形，气布而蕃育，气终而象变，其致一也。然五味所资，生化有薄浓，成熟有少多，始终不同，其故何也？岐伯曰：地气制之也，非天不生，而地不长也。寒热燥湿，不同其化也。故少阳在泉，寒毒不生，其味辛，其治苦酸，其谷苍丹；阳明在泉，湿毒不生，其味酸，其气湿，其治辛苦甘，其谷丹素；太阳在泉，热毒不生，其味苦，其治淡咸，其谷 ；厥阴在泉，清毒不生，其味甘，其治酸苦，其谷苍赤，其气专，其味正；少阴在泉，寒毒不生，其味辛，其治辛苦甘，其谷白丹；太阴在泉，燥毒不生，其味咸，其气热，其治甘咸，其谷 。化淳则咸守，气专则辛化而俱治。

　　阳化气，阴成形，故万物由天气而生，地气而成者也。五味之浓薄，成熟之多少不同者，由地制之，以地为阴，味为阴也。其气之寒热燥湿，变化不同，故味之浓薄成熟有异，而气化和平，则性味纯良，气化乖戾，则性味毒厉，凡物皆然，不独五谷药石也。少阳在泉者，相火之气在地下也，故寒毒不生，其所生之味辛，其治病之味宜苦酸，其所成谷色苍丹也；阳明为燥金，故湿毒不生；太阳为寒水，故热毒不生；厥阴为风木，主春温之气，故清毒不生，清者，秋凉之气也；少阴为君火，故寒毒不生；太阴为湿土，故燥毒不生。此明三阴三阳变化寒热燥湿之气而成味以治病，其谷色各有不同也。

　　故曰：补上下者从之，治上下者逆之，以所在寒热盛衰而调之。故曰：上取下取，内取外取，以求其过。

　　能毒者以浓药，不胜毒者以薄药。此之谓也。气反者，病在上，取之下；病在下，取之上；病在中，旁取之。

　　治热以寒，温而行之；治寒以热，凉而行之；治温以清，冷而行之；治清以温，热而行之。故消之削之，吐之下之，补之泻之，久新同法。

　　此明气味补养治病之道也。身半以上，为司天之气所主；身半以下，为在泉之气所主。补者，因其不足而助之也；治者，因其偏胜而平之也。故补者从其气，如火不足，以温热气味从而助之；治者逆其气，如火有余，以寒凉气味逆制之。随其寒热之盛衰，或补或泻，而调之使平也。审其上下内外而取之，以求其过之所在。如禀强而能受毒者，则用浓重之品，不胜者，用轻薄之品，当因宜而施也。气反者，如上为阳，应热盛而反寒盛，下为阴，应寒盛而反热盛，此阴阳乖戾不和，故上病当治下以和上，下病当治上以和下，假如虚热上浮，而用下部引火归源之药，阳气下陷，而用上部升提阳气之药；其病在中，取之旁者，用气味横行之药，而不升降者也。治热用寒药，寒性凝滞，故当温而行之，藉温气以行寒性，不致停留也；治寒用热药，热性刚暴，故当凉而行之，藉凉气以消暴性，不致格逆也；治温用清，清者力弱，故当冷而行之，以消温气也；治清用温，温亦力弱，故当热而行之，以消清气也。盖寒热力猛，温清皆轻薄也。此以气味之浓薄，而用之又有寒热温凉之分，乃为法中之法也。故凡消之削之，吐之下之，补之泻之，不论病之新久，皆当同用变化随宜之活法，不可略有拘执也。

　　帝曰：病在中而不实不坚，且聚且散，奈何？岐伯曰：无积者，求其藏，虚则补之，药以祛之，食以随之，行水渍之，和其中外，可使毕已。

　　不实不坚，且聚且散，无形之气郁也。并无有形之积者，由脏虚而气不足，故不通畅，当补其虚。药祛其病，食随补之。或郁在表，以药水渍之，而和其中外，可使毕已也。

　　帝曰：有毒无毒，服有约乎？岐伯曰：病有久新，方有大小，有毒无毒，固宜常制矣。大毒治病，十去其六；常毒治病，十去其七；小毒治病，十去其八；无毒治病，十去其九；谷肉果菜，食养尽之。无使过之，伤其正也。不尽，行复如法。必先岁气，无伐天和。无盛盛，无虚虚，而遗人夭殃；无致邪，无失正，绝人长命。

　　不论药之有毒无毒，固宜照常制方法，如奇偶之类，而治病当分别其毒之微甚及无毒者，皆不可过用，以谷肉果菜调养，以尽其余病。如药太过，则反伤其正也。倘病未尽，再用前法以治之。而必先审岁气，如司天在泉，胜气复气，如上所云：风淫于内，治以辛凉之类，又如冬至后得甲子，少阳旺，次太阳旺之类，皆当顺气化以治，勿伐其天和之气也。故勿助其旺，而使盛盛，勿泻其衰，而使虚虚，以遗人夭殃；无致其邪，无失其正，而绝人长命也。

　　帝曰：其久病者，有气从不康，病去而瘠，奈何？岐伯曰：化不可代，时不可违。夫经络已通，血气以从，复其不足，与众齐同，养之和之，静以待时，谨守其气，无使倾移，其形乃彰，生气以长，命曰圣王。故大要曰：无代化，无违时，必养必和，待其来复。此之谓也。

　　此言久病伤其元气，病虽去乃疲瘠而不康健者，未能治之速愈也。盖气化流行，非人力所能代，时序分布，非人事所可违，其经络已通，而血气流行已从其旧，是病去而本气不足也。要复其本气，与众人齐同者，须养之和之，善为调理，静以待时，谨慎保守其元气，无使倾失而改移，则其形体乃彰，彰者，盛也。以气为体之充，如是而生气以长，其体自康，此圣王之教也。故曰：无代化，无违时，必养必和，待其来复。此之谓也。

　　卷九　治法准则总论

　　经解

　　《素问·生气通天论》帝曰：阴之所生，本在五味，阴之五宫，伤在五味。是故味过于酸，肝气以津，脾气乃绝；味过于咸，大骨气劳，短肌，心气抑；味过于甘，心气喘满，色黑，肾气不衡；味过于苦，脾气不濡，胃气乃浓；味过于辛，筋脉沮弛，精神乃央。是故谨和五味，骨正筋柔，气血以流，腠理以密，如是则气骨以精，谨道如法，长有天命。

　　本经言：天食人以五气，地食人以五味。是禀阴阳五行以生者，必赖阴阳五行以养也。味出于地，属阴，故阴血之生，本在五味也。五宫者，五脏也，属阴，故阴之五宫，伤在五味也。盖食物由腑消化，而气味各以类从，气归阳而走表，味归阴而入脏，五味五脏，同具五行之性，故各从其类，虽赖气味以养而生气血，若太过则反伤矣。故本经言：久而增气，物化之常也；气增而久，夭之由也，增久则偏胜矣。所以味过于酸，酸味助肝，肝气以津者，津水上泛也，盖木强土困，则脾气隔绝，不能输布津液，故食酸者，水溢于口也；味过于咸，咸味助肾，肾主骨，脾主肉，咸味阴凝，使阳气窒塞，故骨劳肌短，皆形容骨肉不能舒和之象，水盛制火，则心气抑而不畅也；味过于甘，甘味助脾而上壅，故心下气喘而满闷，土旺制水则肾病，其色黑而气不平矣；味过于苦，苦味助心而闭气，气闭使脾无津液濡润，盖脾主为胃行津液者也，津液不化，而胃中浓浊之气反壅，故食苦多者，每致呕逆也；味过于辛，辛味助肺，肺旺克肝，肝主筋，以辛散太过，致筋脉沮弛，沮者，消败也，弛者，纵缓也，如是则使精神央矣，央者，过午而衰之义也。是故当谨和五味，不可偏胜，而得其滋养，则骨正筋柔，气血流通，腠理致密，长有天命矣。

　　《素问·至真要大论》帝曰：五味阴阳之用何如？岐伯曰：辛甘发散为阳，酸苦涌泄为阴，咸味涌泄为阴，淡味渗泄为阳。六者或收或散，或缓或急，或燥或润，或软或坚。以所利而行之，调其气使其平也。

　　五味加淡，共有六味。六味各有性能不同，故功用各异。酸者收，辛者散，甘者缓，苦者燥，咸能润下而软坚，淡能渗泄而利气。以所利而行之者，随宜而用也，务调其气，使之平而后已。详在下文。

　　帝曰：非调气而得者，治之奈何？有毒无毒，何先何后？岐伯曰：有毒无毒，所治为主，适大小为制也。

　　君一臣二，制之小也；君一臣三佐五，制之中也；君一臣三佐九，制之大也。寒者热之，热者寒之，微者逆之，甚者从之，坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。

　　上节言调其气使其平，帝欲推展其义，故言非独调气，而得善治之法者奈何，其气味有毒无毒，制度何先何后。岐伯言不论有毒无毒，以所治其病之药为主，视病之轻重，适方之大小为制也。主病之药为君，如伤寒用麻黄，伤风用桂枝之类。伤寒无汗，故用桂枝为臣，以助发表；伤风有汗，故用芍药为臣，以养营阴。麻黄、桂枝，发散力猛，故用杏仁降气、甘草和中；桂枝汤中芍药，恐其收涩，故加姜以开肺气，甘草、大枣和中，皆为佐使之品，而制方之大法，余可类推矣。药有寒热温凉，故病之寒者热之，热者寒之；微者逆之，以病气不甚，用药逆而制之也；甚者从之，以病气势甚，须从其势以治之，下文申明也；坚而有积，必峻利之品，以破削之也；外客之邪，必先除去，方可调其正气也；其劳伤元气者，须甘温以培养之也；其郁结者，疏散以开之；留滞者，攻夺以去之；枯燥者，濡润之；急强者，柔缓之；散者收之；损者益之；逸者多气滞，故当行其气血；惊者神气浮，故当重药镇平之。在上治其上，在下治其下，上逆使其下顺，下陷使其上升。或用按摩，或用熏洗，薄之劫之，开之发之，皆针灸砭石之法，适其事之所宜而已。适者，从也；故者，事之所以然也。

　　帝曰：何谓逆从？岐伯曰：逆者正治，从者反治，从少从多，观其事。帝曰：反治何谓？岐伯曰：热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已。帝曰：善。气调而得者何？如岐伯曰：逆之从之，逆而从之，从而逆之，疏气令调，则其道也。

　　以热治寒，以寒治热，逆制其病，是为正治之法也。反治者，以病气势甚，必与药气相格，或下咽即吐，或变出他病，当于热药中佐寒药，寒药中佐热药，以从气为引导，而从少从多，观其事之所宜，故曰：热因寒用，寒因热用。其塞其通，凡病势甚者，皆当用反佐之法。必伏其所主治之药，而先其所因之药，故始则药气与病和同而相洽，终则药气与病相异而制之。或热药冷服，冷药热服，则药与病气，亦始同终异。如是可使破积溃坚，气和而必已也。要药气与病调和相得，或先逆后从，或逆从并用，或先从后逆，必疏其气血调畅，则其为治之道也。夫子曰：人而不仁，疾之已甚，乱也。盖小人之为恶者，以其利欲之心甚而昧理也。若因其所利而导其为善，彼知君子亦有利益，亦必从而为君子矣。若逆之太甚，则必作乱，而治病之道亦然也。

　　帝曰：病之中外何如？岐伯曰：从内之外者，调其内；从外之内者，治其外；从内之外而盛于外者，先调其内而后治其外；从外之内而盛于内者，先治其外而后调其内；中外相得及，则治主病。

　　五内腑，外经络，部位有浅深，病邪有轻重，此最要详辨而不可误也。从内之外，调其内；从外之内，治其外，治其发病之本也。其病盛者，先治其本，后治其标也。倘病发于外而误治其内，则内虚而病反深入；病发于内而误治其外，则外伤而内病更重。如病不尽在内，不尽在外，如虚劳等类，则当治其主病，或主于气，或主于血，或主于阴，或主于阳，随其病而治之也。

　　帝曰：火热，复恶寒发热，有如疟状，或一日发，或间数日发，其故何也？岐伯曰：胜复之气，会遇之时，有多少也。阴气多而阳气少，则其发日远；阳气多而阴气少，则其发日近。此胜复相搏，盛衰之节，疟亦同法。

　　阴阳五行之气流行，必有衰旺，故有胜复。如火旺，则必克金，及其衰也，则水复侮之，水为金子，故云子为母复仇，所以热极必寒，寒极必热，阴阳气化自然之道也。人在气交之中，而受病以应胜之气，以气之会遇有多少，故发病如疟状，阴性迟钝，故阴多阳少，则发日远，阳性迅速，故阳多阴少，则发日近，此胜复盛衰之气相迫，而疟病及治法亦同也。

　　帝曰：有病热者，寒之而热，有病寒者，热之而寒，二者皆在，新病复起，奈何治？岐伯曰：诸病寒之而热者，取之阴；热之而寒者，取之阳，所谓求其属也。

　　薛生白注：诸寒之而热者，谓以苦寒治热而热反增，非火之有余，乃真阴不足也，只补阴以配阳，则阴气复而热自退，故曰取之阴也；热之而寒者，谓以辛热治寒而寒反增，非寒之有余，乃真阳不足也，但补水中之火，则阳气复而寒自消，故曰取之阳也。属者，根本之谓。是益火之源，以消阴翳；壮水之主，以制阳光，所谓求其属也。

　　帝曰：服寒而反热，服热而反寒，何也？岐伯曰：治其旺气，是以反也。

　　旺者，天地人身阴阳偏旺之气，非外邪之气也。外邪可用热治寒，用寒治热而愈。其偏旺之气，由阴虚则阳旺而热，必滋阴以和阳，则热退；阳虚则阴旺而寒，必补阳以和阴，则寒去，如上节所云当求其属也。大抵阴阳之道，此旺则彼虚，彼旺则此虚，天地之气亦然。明乎此，方可论延医之法。

　　帝曰：不治旺而然者，何也？岐伯曰：不治五味属也。夫五味入胃，各归所喜攻，酸先入肝，苦先入心，甘先入脾，辛先入肺，咸先入肾。久而增气，物化之常，气增而久，夭之由也。

　　人身之气，随天地之气而衰旺。春夏阳盛于上而衰于下，秋冬阴盛于上而衰于下，阳衰则阴旺，阴衰则阳旺，此进退升降之定理也。其气之旺，不可逆也，以春夏阳气升旺，而阴气逆之，则奋发为雷。故治病必明阴阳气化之理，然又有不治旺气，而用寒治热而反热，用热治寒而反寒者，盖由五行之气偏驳也。五脏具五行之性，五味入胃，各入其脏而助之，久必增其气，气增而久，则脏气偏胜；五行皆本于阴阳，五行偏则阴阳亦偏，偏胜极，必偏绝，如云味过于酸，肝气以津，脾气乃绝之类，故曰气增而久，夭之由也。所以不治旺气而相格者，由不善治五味之属故也。人身一小天地，夏至后，地上热而井中寒，人身经络热而脏中寒也；冬至后，地上寒而井中热，则人脏中热而经络寒也。故夏名伏阴，外阳内阴也；冬名伏阳，外阴内阳也。此延医者，尤不可不知也。

　　帝曰：气有多少，病有盛衰，治有缓急，方有大小，愿闻其约。岐伯曰：气有高下，病有远近，证有中外，治有轻重，适其至所为故也。君一臣二，奇之制也；君二臣四，偶之制也；君二臣三，奇之制也；君三臣六，偶之制也。故曰：近者奇之，远者偶之，汗者不可以奇，下者不可以偶，补上治上制以缓，补下治下制以急，急则气味浓，缓则气味薄，适其至所，此之谓也。病所远而中道气味之者，食而过之，无越其制度也。

　　是故平气之道，近而奇偶，制小其服也；远而奇偶，制大其服也。大则数少，小则数多。多则九之，少则二之。奇之不去则偶之，是谓重方；偶之不去则反佐以取之，所谓寒热温凉，反从其病也。

</div>
    <div class="pagination">
<a href="灵素节注类编_page48.html">上一页</a><span>...</span><a href="灵素节注类编_page44.html">44</a><a href="灵素节注类编_page45.html">45</a><a href="灵素节注类编_page46.html">46</a><a href="灵素节注类编_page47.html">47</a><a href="灵素节注类编_page48.html">48</a><span class="current-page">49</span><a href="灵素节注类编_page50.html">50</a><a href="灵素节注类编_page51.html">51</a><a href="灵素节注类编_page52.html">52</a><a href="灵素节注类编_page53.html">53</a><a href="灵素节注类编_page54.html">54</a><span>...</span><a href="灵素节注类编_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
