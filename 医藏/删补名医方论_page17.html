<!DOCTYPE html>
<html>
<head>
    <meta charset="UTF-8">
    <title>删补名医方论 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>删补名医方论 - 第 17 页/共 17 页</h1>
    <div class="content">　　甘草（炙，二两） 干姜（一两半） 附子（生用，去皮，破八片，一枚）

　　上三味，以水三升，煮取一升二合，去滓，分温再服。

　　强人可大附子一枚，干姜三两。

　　【注】方名四逆者，主治少阴中外皆寒，四肢厥逆也。君以炙草之甘温，温养阳气。臣以姜、附之辛温，助阳胜寒。甘草得姜、附，鼓肾阳温中寒，有水中暖土之功；姜附得甘草，通关节走四肢，有逐阴回阳之力。肾阳鼓寒，阴消则阳气外达而脉升手足温矣。

　　通脉四逆汤 治少阴下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者。厥阴下利清谷，里寒外热，汗出而厥者主之。

　　干姜（三两，强人可四两） 甘草（炙，二两） 附子（生用，去皮，大者一枚）

　　上三味，以水三升，煮取一升二合，去滓，分温再服，其脉即出者愈。

　　面色赤者，加葱九茎。腹中痛者，去葱加芍药二两。呕者，加生姜二两。咽痛，去芍药，加桔梗一两。利止脉不出者，加人参二两。

　　【注】论中扶阳抑阴之剂，中寒阳微不能外达，主以四逆。中外俱寒，阳气虚甚，主以附子。阴盛于下，格阳于上，主以白通。阴盛于内，格阳于外，主以通脉。是则可知四逆营运阳气者也，附子温补阳气者也，白通宣通上下之阳气者也，通脉通达内外之阳气者也。今脉微欲绝，里寒外热，是肾中阴盛，格阳于外，故主之也。倍干姜加甘草佐附子，易名通脉四逆汤者，以其能大壮元阳，主持中外，共招外热反之于内。盖此时生气已离，亡在俄顷，若以柔缓之甘草为君，岂能疾呼外阳耶？故易以干姜。然必加甘草与干姜等分者，恐涣漫之余，姜、附之猛不能安养元气，所谓有制之师也。若面赤者，加葱以通格上之阳。腹痛者，加芍药以和在里之阴。呕逆者，加生姜以止呕。咽痛者，加桔梗以利咽。利止脉不出气少者，俱倍人参，以生元气而复脉也。

　　白通汤 治少阴病，下利脉微者，与白通汤。利不止，厥逆元脉，干呕烦者，白通加猪胆汁汤主之。服汤脉暴出者死，脉微续者生。

　　葱白（四茎） 干姜（一两） 附子（生用，去皮，破八片，一枚）

　　上三味，以水三升，煮取一升，去滓，分温再服。

　　白通加猪胆汁汤葱白（四茎） 干姜（一两） 附子（生用，去皮，破八片，一枚） 人尿（五合） 猪胆汁（一合）

　　以上三味，以水三升，煮取一升，去滓，内猪胆汁、人尿，和令相得，分温再服。若无胆汁亦可。

　　【注】是方也，即四逆汤减甘草加葱白也，而名之曰白通者，以葱白能通阳气也。减甘草者，因其缓也；加尿胆者，从其类也。下咽之后，冷体既消，热性便发，情且不违而致大益，则二气之拒格可调，上下之阴阳可通矣。

　　真武汤 治少阴水气为患，腹痛下利，四肢沉重疼痛，小便不利，其人或咳或呕，或小便利而下利者，用此加减。

　　白术（二两） 茯苓（二两） 白芍（二两） 大附子（炮，一枚） 生姜（切，三两）

　　上五味，以水八升，煮取三升，去滓，温服七合，日三服。

　　若咳者，加五味子半升，细辛、干姜各一两。若小便利者，去茯苓。若下利，去芍药加干姜二两。若呕，去附子加生姜，足成半斤。

　　【注】小青龙汤治表不解有水气，中外皆寒实之病也。真武汤治表已解有水气，中外皆寒虚之病也。真武者，北方司水之神也，以之名汤者，借以镇水之义也。夫人一身制水者脾也，主水者肾也，肾为胃关，聚水而从其类，倘肾中无阳，则脾之枢机虽运，而肾之关门不开，水即欲行，以无主制，故泛溢妄行而有是证也。用附子之辛热，壮肾之元阳，则水有所主矣。白术之苦燥创建中土，则水有所制矣。生姜之辛散，佐附子以补阳，于主水中寓散水之意。茯苓之淡渗，佐白术以健土，于制水中寓利水之道焉。而尤妙在芍药之酸收，仲景之旨微矣。盖人之身阳根于阴，若徒以辛热补阳，不少佐以酸收之品，恐真阳飞越矣。用芍药者，是亟收阳气归根于阴也。于此推之，则可知误服青龙致发汗亡阳者，所以于补阳药中之必需芍药也。然下利减芍药者，以其阳不外散也；加干姜者，以其温中胜寒也。水寒伤肺则咳，加细辛、干姜者，散水寒也；加五味子者，收肺气也。小便利者，去茯苓，以其虽寒而水不能停也。呕者，去附子倍生姜，以其病非下焦，水停于胃也。所以不须温肾以行水，只当温胃以散水，且生姜功能止呕也。

　　当归四逆汤 手足厥冷，脉细欲绝者，主之。若其人内有久寒，加吴茱萸、生姜。

　　当归（三两） 桂枝（三两） 芍药（三两） 细辛（二两） 通草（二两） 甘草（炙，二两）

　　大枣（擘，二十五枚）

　　上七味，以水八升，煮取三升，去滓，温服一升，日三服。

　　当归四逆加吴茱萸生姜汤于前汤内加吴茱萸半斤，生姜三两。

　　上九味，以水六升，清酒六升和煮，取五升，去滓，分温五服。

　　【注】凡厥阴病则脉微而厥，以厥阴为三阴之尽，阴尽阳生，若受其邪，则阴阳之气不相顺接，故脉微而厥也，然厥阴之脏，相火游行其间，经虽受寒，而脏不即寒，故先厥者后必发热。所以伤寒初起，见其手足厥冷，脉细欲绝者，不得遽认为虚寒而用姜、附也。此方取桂枝汤，君以当归者，厥阴主肝为血室也。佐细辛味极辛，能达三阴，外温经而内温脏。通草其性极通，善开关节，内通窍而外通营。倍加大枣，即建中加饴用甘之法。减去生姜，恐辛过甚而迅散也。肝之志苦急，肝之神欲散，甘辛并举，则志遂而神悦，未有厥阴神志遂悦，而脉微不出，手足不温者也。不须参、苓之补，不用姜、附之峻，此厥阴厥逆与太少不同治也。若其人内有久寒，非辛温之品所能兼治，则加吴茱萸、生姜之辛热，更用酒煎，佐细辛直通厥阴之脏，迅散内外之寒，是又救厥阴内外两伤于寒之法也。

　　吴茱萸汤 治厥阴病干呕吐涎沫、头痛者，少阴证吐利手足厥冷、烦躁欲死者，阳明食谷欲呕者。

　　吴茱萸（一升） 人参（三两） 生姜（六两） 大枣（擘，十二枚）

　　上四味，以水七升，煮取二升，温服七合，日三服。

　　【集注】罗谦甫曰：仲景救阳诸法，于少阴四逆汤必用姜附；通脉四逆汤倍加干姜，其附子生用；附子汤又加生附至二枚。所以然者，或壮微阳使之外达，或招飞阳使之内返，此皆少阴真阳失所，故以回阳为亟也。至其治厥阴，则易以吴茱萸，而并去前汤诸药，独用人参、姜、枣者，盖人身厥阴肝木虽为两阴交尽，而一阳之真气实起其中，此之生气一虚，则三阴浊气直逼中上，不惟本经诸证悉具，将阳明之健运失职，以至少阴之真阳浮露而吐利，厥逆烦躁欲死，食谷欲呕，种种丛生矣。吴茱萸得东方震气，辛苦大热，能达木郁，直入厥阴，降其盛阴之浊气，使阴翳全消，用以为君。人参秉冲和之气，甘温大补，能接天真，挽回性命，升其垂绝之生气，令阳光普照，用以为臣。佐姜、枣和胃而行四末。斯则震坤合德，木土不害，一阳之妙用成，而三焦之间无非生生之气矣。诸证有不退者乎？盖仲景之法，于少阴则重固元阳，于厥阴则重护生气。学人当深思而得之矣。

　　乌梅丸 治厥阴病消渴，气上撞心，心中疼热，饥而不欲食，食即吐蛔。又主久痢。

　　乌梅（三百个） 细辛（六两） 干姜（十两） 黄连（一斤） 当归（四两） 附子（六两）

　　蜀椒（去汗，四两） 桂枝（六两） 人参（六两） 黄柏（六两）

　　上十味，异捣筛，合治之。以苦酒浸乌梅一宿，去核蒸之五升米下，饭熟捣成泥，和药令相得，内臼中，与蜜杵二千下，九如梧桐子大。先食饮服十丸，日三，稍加至二十丸，禁生冷滑物臭食等。

　　【集注】柯琴曰：六阴惟厥阴为难治。其本阴，其标热，其体木，其用火，必伏其所主而先其所因，或收、或散、或逆、或从，随所利而行之，调其中气使之和平，是治厥阴法也。厥阴当两阴交尽，又名阴之绝阳，宜无热矣。第其具合晦朔之理，阴之初尽即阳之初生，所以厥阴病热，是少阳使然也。火王则水亏，故消渴气上撞心，心中疼热；气有余便是火也。木胜则克土，故饥不欲食。虫为风化，饥则胃中空虚，蛔闻食臭出，故吐蛔也。仲景立方，皆以甘辛苦味为君，不用酸收之品，而此用之者，以厥阴主肝木耳。

　　《洪范》曰：木曰曲直作酸。《内经》曰：木生酸，酸入肝。君乌梅之大酸，是伏其所主也。配黄连泻心而除疼，佐黄柏滋肾以除渴，先其所因也。连、柏治厥阴阳邪则有余，不足以治阴邪也。椒、附、辛、姜大辛之品并举，不但治厥阴阴邪，且肝欲散，以辛散之也。又加桂枝、当归，是肝藏血，求其所属也。寒热杂用，则气味不和，佐以人参，调其中气。以苦酒浸乌梅，同气相求，蒸之米下，资其谷气。加蜜为丸，少与而渐加之，缓则治其本也。蛔，昆虫也，生冷之物与湿热之气相成，故药亦寒热互用，且胸中烦而吐蛔，则连、柏是寒因热用也。蛔得酸则静，得辛则伏，得苦则下，信为治虫佳剂。久痢则虚，调其寒热，酸以收之，下痢自止。

　　赤石脂禹余粮汤 治久利不止，大肠虚脱，服理中丸而利益甚者。

　　赤石脂（捣碎，一斤） 禹余粮（捣碎，一斤）

　　上二味，以水六升，煮取二升，去滓，分温三服。

　　【集注】柯琴曰：甘、姜、参、术可以补中宫元气之虚，而不足以固下焦脂膏之脱。此利在下焦，故不得以理中之剂收功矣。然大肠之不固，无责在胃，关门之不闭，无责在脾，二石皆土之精气所结，实胃而涩肠，急以治下焦之标者，实以培中宫之本也。要知此证土虚而火不虚，故不宜于姜、附。若湿甚而虚不甚，复利不止者，故又当利小便也。

　　白头翁汤 治厥阴热利，下重，脉沉弦，渴欲饮水者。

　　白头翁（三两） 黄连（三两） 黄柏（三两） 秦皮（三两）

　　上四味，以水七升，煮取三升，去滓，温服一升。不愈更服一升。

　　【注】三阴俱有下利证，自利不渴者，属太阴也；自利而渴者，属少阴也。惟厥阴下利属于寒者，厥而不渴，下利清谷；属于热者，消渴下重，下利脓血。此热利下重，乃火郁湿蒸，秽气奔迫广肠魄门，重滞而难出。《内经》云暴注下迫者是矣。君以白头翁寒而苦辛，臣以秦皮寒而苦涩。寒能胜热，苦能燥湿，辛以散火之郁，涩以收下重之利也。佐黄连清上焦之火，则渴可止。使黄柏泻下焦之热，则利自除也。治厥阴热利有二，初利用此方，以苦燥之，以辛散之，以涩固之，是谓以寒治热之法；久利则用乌梅丸之酸以收火，佐以苦寒，杂以温补，是谓逆之从之，随所利而行之，调其气使之平也。

　　
</div>
    <div class="pagination">
<a href="删补名医方论_page16.html">上一页</a><span>...</span><a href="删补名医方论_page12.html">12</a><a href="删补名医方论_page13.html">13</a><a href="删补名医方论_page14.html">14</a><a href="删补名医方论_page15.html">15</a><a href="删补名医方论_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
