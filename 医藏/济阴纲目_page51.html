<!DOCTYPE html>
<html>
<head>
    <meta charset="UTF-8">
    <title>济阴纲目 - 第 51 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 51 页/共 113 页</h1>
    <div class="content">　　治妊娠伤寒时气，先服此以安胎，却以主药间服。（先服安胎，虽是大头脑，然表证重者，须斟酌）阿胶（炙）白术（炒）桑寄生人参白茯苓（各等分）上为末，每服一钱，用糯米饮调下，日三服。

　　香苏散

　　凡妊妇伤寒，勿论日数，但见恶寒头疼此主之。

　　香附（炒黑）紫苏（各二钱）陈皮（一钱）甘草（五分）上锉，加生姜三片，葱五根煎服。头痛，加川芎、白芷各一钱，名芎芷香苏散。假令得肝脉，其外证善洁、面青、善怒，其三部脉俱浮而弦，恶寒里和，谓清便自调也，本方加羌活、防风各一钱，谓肝主风，是胆受病也假令得心脉，其外证面赤、口干、善笑，其三部俱浮而洪，恶寒里和，本方加黄芩、石膏各一钱半，谓心主热，是小肠受病也。假令得脾脉，面黄、善噫、善思，尺寸俱浮而缓，恶寒里和，本方加白术、防己各一钱半，谓脾主湿，是阳明受病也。假令得肺脉，其外证面白、善嚏，善悲不乐欲哭，其尺寸脉俱浮面涩，恶寒里和，本方加黄、防风各一钱，谓肺主燥，是大肠受病也。假令得肾脉，其外证面黑、善恐，其尺寸脉俱浮而濡，恶寒里和，本方加附子炮一钱，谓肾主寒，是膀胱经受病也。（附子犯胎禁用，吴茱萸温之可也。）（附子虽云犯胎，然仲景附子汤亦治胎寒，但须真寒，方可酌用）

　　羌活汤

　　河间云：解利伤寒，不问何经所受。虽不能尽解，亦无坏证，尤益妊妇。

　　羌活（二钱）白术（一钱半）防风川芎白芷黄芩甘草（炙，各一钱）细辛（三分）上锉，水煎服，无时。如无汗，去白术，用苍术，加紫苏亦可。

　　黄龙汤

　　妊妇伤寒得之三五日后，有恶寒发热，内有烦渴引饮，小便赤涩之证，此邪在半表半里也，宜此方主之。

　　柴胡（二钱）黄芩（一钱半）人参甘草（各一钱）上加姜、枣，水煎服。（黄龙汤即小柴胡减半夏，为少阳经药，而此专重在和解，故主之，其加减法更妙）如寒热往来，无汗口干，加葛根二钱，去枣入葱白三根。如头疼不止，加川芎、白芷各一钱，去枣加葱白三根。如发热有汗口渴，加白术、栝蒌根各一钱半。

　　如脉浮大有力，大热大渴，本方加人参白虎汤，去姜枣。如心烦不得卧，加白茯苓、麦冬各一钱。如呕哕，加半夏制、白茯苓各一钱，去枣。如胸膈满痛，加枳壳炒、香附子炒黑、川芎各一钱。如大便秘，初加大黄五分，得利则止，不利，加一钱，以利为度。

　　三黄解毒汤

　　妊娠伤寒五六日后，表邪悉罢，并无头疼恶寒之证，止烦躁发热大渴，小便赤，大便秘，或利下赤水，六脉沉实，此病邪在里也，宜此方主之。

　　黄芩黄连黄柏山栀大黄（各等分）上锉，水煎服，更随五脏脉证加减。假令得肝脉，其内证烦满、消渴、溲便难，尺寸脉沉弦有力，是肝经本脏受病也，本方加当归一钱半，甘草五分，倍山栀。假令得心脉，其内证烦躁、心痛、掌中热而哕，尺寸脉沉数有力，是心经本脏受病也，本方加麦门冬一钱，竹茹一团，倍黄连。假令得脾脉，其内证腹胀满、谵妄，其脉沉紧有力，是脾经本脏受病也，本方加枳实炒、浓朴姜汁炒各一钱半，倍大黄。假令得肺脉，其内证喘咳、胸满，尺寸脉沉涩有力，是肺经本脏受病也，本方加葶苈炒一钱，桔梗五分，倍黄连。假令得肾脉，泄如下重，足胫寒而逆，尺寸脉沉而石，是肾经本脏受病也，加干姜炮五分，（既寒逆矣，又主三黄，虽加干姜，恐终未妥，酌之）熟地黄一钱半，倍黄柏。

　　黄解肌汤

　　治妊娠伤风自汗。（伤风自汗，如头疼邪盛者，此方用当斟酌）人参黄当归川芎甘草（炙，各半两）芍药（六钱）上咀，每服八钱，水煎服，加苍术、生地亦可。

　　桂枝芍药当归汤

　　治妇人有孕，伤寒脉浮，头重，腹中切痛，宜此方。

　　桂枝（桂能堕胎，宜火焙用）芍药当归（各一两）上锉细，每服一两，水煎服。

　　芍药汤

　　治妇人妊娠伤寒自利，腹中痛，食饮不下，脉沉者，太阴病也，宜此方。（里虚者宜之）芍药白术茯苓甘草（各一两）上锉，每服一两，水煎服。

　　加减当归六黄汤

　　治妊妇伤寒发汗后，汗漏不止，胎气损者。

　　当归身黄（炙）生地黄黄芩白芷阿胶珠炙甘草（各等分）上用浮小麦一撮，煎汤去麦，下药五钱，煎至七分温服。（先煎法妙）

　　加味黄芩汤

　　治妊妇伤寒下后，协热而利不止，胎气损者。

　　黄芩（二钱）白芍药白术白茯苓炙甘草阿胶（各一钱）上用水一盏半，后入阿胶再煎至八分服。

　　加味竹叶汤

　　妊妇汗下后，热不除者，虚也，此方主之。

　　人参麦门冬生地黄阿胶炙甘草（各一钱）上加竹叶十二片，粳米一合，煎服。（此竹叶石膏汤变法也，以阿胶、生地易知母、石膏妙甚）

　　黄龙四物汤

　　治妊妇伤寒瘥后发热者，宜此方。

　　柴胡（二钱）黄芩（一钱半）人参甘草当归川芎芍药地黄（各一钱）上锉，水煎服。若因于食者，本方加枳实。

　　加减四物汤

　　治妊妇伤寒热极发斑，状如锦纹者。

　　当归白芍药生地黄黄芩（各等分）上锉，每服八钱，水煎服。

　　栀子大青汤

　　治妊妇伤寒，发斑变为黑色。

　　升麻黄芩栀子（各二两）大青杏仁（各半两）上咀，每服五钱，水一盏半，细切葱白三寸，煎服。

　　一方

　　治妊娠伤寒发斑忽黑，小便如血，胎欲落。

　　栀子升麻（各四两）青黛（二两）生地黄（二十根）石膏（半斤）葱白（切，一升）黄芩（三两）上用水煎，分三服，忌热物。又以井中泥涂心下，干则易。

　　护胎法

　　治伤寒热病护胎。

　　用白药子不拘多少为末，以鸡蛋清调，摊于纸上，如碗大，贴脐下胎存处，干则以水润之。

　　护胎法

　　治孕妇一切有热，内外诸证。（护胎法妙）伏龙肝为末，以井底泥调敷心下，令胎不伤。

　　[卷之九　胎前门下] 中风

　　大全

　　论曰：夫四时八方之气为风也，常以冬至之日候之，若从其乡来者，长养万物，若不从其乡来者，名为虚邪，贼害万物，人体虚则中之。（风者，百病之长，中之则随所挟而现病，此语简明详略，妙妙）若风邪客于皮肤，入于经络，即顽痹不仁；若入于筋脉，挟寒则挛急僻，挟湿则弛纵痿软；若入脏腑，则恍惚惊悸，凡五脏俞，皆在背，脏腑虚，寒邪皆从俞而入，随所伤脏腑经络而为诸病。妊娠中风，若不早治，则令堕胎也。

</div>
    <div class="pagination">
<a href="济阴纲目_page50.html">上一页</a><span>...</span><a href="济阴纲目_page46.html">46</a><a href="济阴纲目_page47.html">47</a><a href="济阴纲目_page48.html">48</a><a href="济阴纲目_page49.html">49</a><a href="济阴纲目_page50.html">50</a><span class="current-page">51</span><a href="济阴纲目_page52.html">52</a><a href="济阴纲目_page53.html">53</a><a href="济阴纲目_page54.html">54</a><a href="济阴纲目_page55.html">55</a><a href="济阴纲目_page56.html">56</a><span>...</span><a href="济阴纲目_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
