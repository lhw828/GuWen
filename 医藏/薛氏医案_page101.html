<!DOCTYPE html>
<html>
<head>
    <meta charset="UTF-8">
    <title>薛氏医案 - 第 101 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 101 页/共 200 页</h1>
    <div class="content">　　明　薛已　订
　　妇人良方
　　产难门【坐月既明须知产难故以次之】
　　产难论第一
　　妇人以血为主惟气顺则血和胎安则产顺今富贵之家过于安逸以致气滞而胎不转动或为交合使精血聚于胞中皆致产难若腹或痛或止名曰弄胎稳婆不悟入手试水致胞破浆干儿难转身亦难生矣凡产直候痛极儿逼产门方可坐草时当盛暑倘或血运血溢当饮清水解之冬末春初产室用火和暖下部衣服尤当温厚方免胎寒血结若临月洗头濯足亦致产难愚按丹溪先生曰余族妹苦于产难遇胎则驱之予甚悯焉盖其形肥而勤女工形肥则气虚久坐则气不运而儿在胞胎因亦不能自运耳当补其母之气则儿健易产故后有孕至五六月遂以紫苏饮加补气药与之数十贴而产甚快大要在随母之禀性若胎胞破早血水先干或难产劳伤气血者煎八珍汤或十全大补汤加益母草不时与服以恊济之或以黄茋数觔芎归四五觔许大釡水煎药气氤氲满室使产妇口鼻俱受其气脐带以油纸撚烧断补接其阳气穏婆须择老练者当先施预说与知倘有生息不顺只说是未产或是双胎只说胎衣未下恐惊则气散愈难生息
　　附治验方药
　　荆妇孟冬分娩艰难伤劳元气产子已死用油纸撚烧断脐带借其气以暖之俄顷忽作声此儿后无伤食作泻之症可见前法之功不诬世用刀器断脐带子母致危者竟不知其由矣且穏婆又喜平日常施小得其用心兼以安慰母懐故无虞耳一穏婆云我止有一女正分娩时适当巡街侍御行牌取我视其室分娩女用惊赫未产而死后见侍御更以威顔分付迨视产母胎顺而头偏在一边以致难产因畏其威不敢施手由是其母子俱不能救
　　紫苏饮【方见十二卷第八论】
　　十全大补汤
　　八珍汤【二方见二十四卷第四论】
　　杨子建十产论第二
　　凡生产先知此十证庶免子母之命折于无辜也世之收生者少有精良妙手多致倾命予因伤痛而备言之
　　一曰正产
　　正产者言懐胎十月隂阳气足忽然作阵疼痛胎至谷道浆破血下儿即正产
　　二曰伤产
　　伤产者言懐胎未足月有所伤动以致忽然脐腹疼痛或服催药过早或产母努力太早逼儿错路不能正生凡分娩须待儿身转顺头对产门努力一送儿即正生
　　三曰催生
　　催生者言欲产时儿头至产门方服药催之或经日久产母困倦难生宜服药以助其血气令儿速生
　　四曰冻产
　　冻产者言天气寒冷产母血气迟滞儿不能速生故衣裳宜厚产室宜暖背心亦宜温和庶儿易生
　　五曰热产
　　热产者言盛暑之月产妇当温凉得宜热甚产母则头疼面赤昏晕若产室人众热气蒸逼亦致前患名曰血晕若夏月风凉隂雨亦当谨避
　　六曰横产
　　横产者言儿方转身产母用力逼之故也凡产母当令安然仰卧穏婆先推儿身顺直头对产门以中指探其肩不令脐带覊扳方用药催之继以产母努力儿即生
　　七曰倒产
　　倒产者言儿未能转身产母努力故也当令产母仰卧穏婆推入候儿自顺若良久不生令穏婆手入产户一边拨儿转顺近产门却服催药并努力即下
　　八曰偏产
　　偏产者言儿回身未顺生路产母努力逼儿头偏一边产虽露顶非也乃额角耳当令产母仰卧穏婆轻手正其头向产门却令产母努力子即下若儿顶后骨偏拄谷道露额令穏婆以绵衣灸暖裹手于谷道外傍轻手推正令产母努力儿即生
　　九曰碍产
　　碍产者言儿身已顺门路已正儿头已露因儿转身脐带绊其肩以致不能生令产母仰卧穏婆轻推儿向上以中指按儿肩脱脐带仍令儿身正顺产母努力儿即生
　　十曰坐产
　　坐产者言儿之欲生当从高处牢系手巾一条令产母以手攀之轻轻屈坐令儿生下不可坐抵儿生路
　　十一曰盘肠产
　　赵都运恭人每临产则子肠先出然后产子其肠不收名曰盘膓穏婆以醋水各半盏默然噀产妇面背才收不可不知
　　愚按前症古方以萆麻子仁四十九粒研涂产母头顶膓收上急洗去其膓若干以磨刀水少许温润之再用磁石煎汤服之即收上磁石须隂阳家用有验者若以水噀母面背恐惊则气散
　　治盘膓产以半夏为末搐鼻中膓自上
　　又方大纸撚以蔴油润灯吹灭以烟薫产妇鼻中膓即上
　　又方膓出盛以洁浄漆器浓煎黄茋汤浸之膓即上
　　催生方论第三
　　五行论命以年月日时支干五行相生相值以推其贵贱其间最切要者时也得其时则终身富贵失其时则一世贫贱然则命禀于有生之初岂可催乎世之催生之説盖为产难而设也今开厯验数方于后
　　催生柞木饮子　治产难或胎烂腹中腹闷其效如神
　　生柞木【一尺剉】草【大者五寸剉五叚】
　　右用水三钟纸封罐口煎一钟半候胎顺产门徐徐温服即时分娩更无诸苦切不可早于坐草及穏婆下手催逼
　　催生如神散　治逆产横生其功甚大
　　百草霜　白芷【不见火各为末等分】
　　右毎服三钱至胎顺产门以童便米醋和如膏加沸汤调下或童便酒煎进二服然血得黑则止此药大能固血又免血干甚妙
　　如圣散用黄蜀葵花焙为末热汤调下二钱若漏血胎胞干澁难产并进三服即产如无花用葵子末半合调温酒服尤妙若打扑胎死红花酒调下
　　顺生丹　治症同上
　　兎脑髓【去皮膜研如膏】明乳香【一两细研】母丁香【末二两】麝香【一钱研细】
　　右以兎脑髓丸鸡头大隂干每服一丸温水下男左女右手握出【兎脑腊月者尤佳】
　　又方通明乳香一块如皂子大为末腰痛时用冷水醋少许调服扶立令两手拿石燕二个念医灵药圣三遍行数步坐草便生更无痛楚神效
　　愚按前法观之似迂其用者云甚验
　　治产不顺
　　蛇蜕【一条全者】蚕蜕纸【一张无则一方】
　　右入新瓦瓶内盐泥固济存性为末煎榆白皮汤下一钱三服觉痛便生
　　又方用伏龙肝研末每服一钱酒调下儿头戴土而下又方吞槐子十四粒即下
　　又方当归为末酒调一钱服良久再服
　　一方用鱼胶一尺许新瓦上煅灰陈醋调服立下又方大朱砂于端午日晒起以百日为度研为细末用腊月兎脑髓丸緑豆大欲产时粥饮下一丸良久便生其药男左女右手中握出晒硃砂不得着雨
　　又方腊月兎头煅为末葱白煎汤调二钱立生或腊月兎血纸袋盛挂当风处隂干为末煎乳香汤调下二钱或兎皮和毛烧为末酒调服二钱即产如胎衣未下再服
　　神妙乳砂丹用明乳香为末腊月兔血丸桐子大硃砂为衣隂干每服二丸嚼碎冷酒下良久未生再服○难产以莲叶蒂七个水煎化服二丸良久未生再服○胞浆先干胎不得下急服大料四物汤滋其血气并浓煎葱汤薰洗产户更用油烛涂产户内却服前药○胎死不出用朴硝五钱滚汤调下或平胃散一服胞衣未下酒水服一丸○横逆不顺先用如神散【方见前】产门不开用加味芎归汤仍服二丸须月初上辰日修合盐涂儿足底急搔摩之即产
　　应急方　好墨新汲水浓磨服之墨水裹儿出
　　又方清油同蜜等分入滚汤少许调服或油煎一盏服之或路傍破草鞋一只取鼻络小绳烧灰酒调服
　　交骨不开产门不闭方论第四【新附】
　　窃谓交骨不开产门不闭皆由元气素弱胎前失于调摄以致血气不能运达而然也交骨不开隂气虚也用加味芎归汤补中益气汤产门不闭气血虚也用十全大补汤
　　附治验
　　地官李孟卿娶三十五嵗女为继室姙娠虑其难产索加味芎归汤四剂备用果产门不开止服一剂顿然分娩
　　上舍懐德之室产门不开两日未生服前药一剂即时而产懐德传服此方用者无有不验
　　一妇人分娩最易至四十姙娠下血甚多产门不开与前汤一剂又以无忧散觔许煎热时时饮之以助其血而产
　　一产妇隂门不闭发热恶寒用十全大补加五味子数剂而寒热退又用补中益气加五味子数剂而隂户敛若初产肿胀或焮痛而不闭者用加味逍遥散若肿既消而不闭者用补中益气汤切忌寒凉之剂一妇人脾胃素弱兼有肝火产后隂门肿痛寒热作渴呕吐不食敷大黄等药服驱利之剂肿及于臀虚症蜂起此真气虚也先用六君子以固脾胃乃以补中益气汤升举而消
　　一产妇失治肿溃不已形体消瘦饮食少思朝寒暮热自汗盗汗半年矣余用补中益气加茯苓半夏以健脾胃脓水渐少饮食渐进用归脾汤以解脾郁共五十余剂元气复而疮亦愈矣
　　一产妇隂门不闭小便淋沥腹内一物攻动脇下或胀或痛用加味逍遥散加车前子而愈
　　一妇人子宫肿大二日方入损落一片殊类猪肝面黄体倦饮食无味内热晡热自汗盗汗用十全大补汤二十余剂诸症悉愈仍复生育
　　加味芎归汤　治交骨不开不能生产
　　川芎　当归【各一两】自死板【一个酥炙】妇人头发【一握烧存性】右为散每服五钱水煎服约人行五里即生如胎死亦下灼过板亦可
　　十全大补汤【方见二十四卷第四论】
　　补中益气汤【方见二十四卷第六论】
　　郭稽中产难方论第五
　　论曰产难者因儿转身将儿枕血块破碎与胞中败血壅滞儿身不能便利是以难产急服胜金散消散其血使儿自易生陈无择云多因儿未转顺坐草太早或努力太过以致胞衣破而血水干产路澁而儿难下宜先服催生如神散以固其血设或逆生横产当用前法针刺之
　　胜金散
　　麝香【末一钱】豆防【一两】
　　右每服一钱用秤锤烧赤淬酒下催生如神散亦可用
　　产难子死腹中方论第六
　　产难子死腹中多因惊动太早或触犯禁忌其血先下胎干涸而然也须验产母舌若青黑其胎死矣当下之故产室坐卧须顺四时方向并遵五行避忌则吉
　　附治验
　　一穏婆之女勤苦负重姙娠腹中阴冷重坠口中甚秽余意其胎已死令视其舌青黒与朴硝半两许服之化下秽水而安
　　一妇人胎死服朴硝下秽水肢体倦怠气息奄奄用四君子为主佐以四物姜桂调补而愈
　　一方水银半两桂末一钱作一服温酒调下粥饮亦可又方以利斧煅赤置酒中待温饮之其子便下
　　又方以锡粉水银各一钱枣肉丸大豆许水吞下立出又方朴硝三钱温童便调下猫犬牛畜用之皆验又方平胃散五钱酒水各一盏煎至一盏投朴硝五钱再煎三五沸温服其胎即化水而出寳庆方云凡欲断脐带先以系物坠下后可断之否则胞衣上即冲心而死
　　附方
　　四君子汤
　　四物汤【二方见二十四卷第六论】
　　产难生死诀第七
　　欲产之妇脉离经
　　难经云一呼三至曰离经此是阳加于隂一倍也一呼一至亦曰离经此是隂加于阳四倍也注云经者常也胃脉离常络之处周即言之一呼脉再至一吸脉再至曰脾和之脉故一呼脉行三寸一吸脉行三寸呼吸定息脉行六寸一日一夜一万三千五百息脉行八百一十丈乃于一周复从始之经再行今一呼脉三至一吸脉三至呼吸定息脉行九寸一日一夜脉行通计一千二百一十五丈过于平脉之数不在所起之经再起故曰离经若一呼一至脉行寸半一吸一至脉行寸半呼吸定息脉行三寸一日一夜通计脉行得四百单五丈乃谓一周是不及平脉之数周而复始亦不在所起之经再起亦曰离经也
　　沉细而滑也同名
　　临产之妇脉见沉细而滑者乃肾脏本脉之形然肾系胞胎见此脉者亦与离经之脉同名也
　　夜半觉痛应分诞来日日午定知生
　　若姙妇夜半时觉腹痛定知来日午时当分娩也圣方云夜半子时觉腹痛来日午时必定生产谓子午相半正半日观数也
　　身重軆热寒又频舌下之脉黑复青反舌上冷子常死腹中须遣子归冥
　　凡姙妇身有沉重者胃气絶也又体热寒膘头并者王气衰隂气盛也若舌卷下脉青黑色也及舌反卷上水冷不温者子母俱死之候
</div>
    <div class="pagination">
<a href="薛氏医案_page100.html">上一页</a><span>...</span><a href="薛氏医案_page96.html">96</a><a href="薛氏医案_page97.html">97</a><a href="薛氏医案_page98.html">98</a><a href="薛氏医案_page99.html">99</a><a href="薛氏医案_page100.html">100</a><span class="current-page">101</span><a href="薛氏医案_page102.html">102</a><a href="薛氏医案_page103.html">103</a><a href="薛氏医案_page104.html">104</a><a href="薛氏医案_page105.html">105</a><a href="薛氏医案_page106.html">106</a><span>...</span><a href="薛氏医案_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
