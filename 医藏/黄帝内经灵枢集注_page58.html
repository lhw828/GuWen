<!DOCTYPE html>
<html>
<head>
    <meta charset="UTF-8">
    <title>黄帝内经灵枢集注 - 第 58 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经灵枢集注 - 第 58 页/共 71 页</h1>
    <div class="content">　　所以营养皮脉肉筋骨者。本于先后天之资生而资始也。胞中为血海。下焦少阴之所主也。冲脉任脉。

　　皆起于胞中。上循背里。为经络之海者。胞中之血气。从冲任而半营于脉中也。其浮而外者。循腹右上行。至胸中而散。此半随冲脉而散于皮肤分肉者也。故血气盛则充肤热肉。血独盛则淡渗皮肤。

　　生毫毛。妇人之生。因月事以时下。数脱于血。而血不足。不得上营于唇口。故须不生焉。上章论生须眉毫毛之气血。手足三阳之所主也。此章论络唇口生髭须之血气。冲脉之所濡也。血气生始出入之道路多歧。若非潜心体会。反兴亡羊之叹。仇汝霖曰。妊娠之血。

　　皮肤之血也。此血卧则归肝。故卧出而风吹之。则为血痹。如热入血室。刺肝之期门。

　　黄帝曰。士人有伤于阴。阴气绝而不起。阴不用。然其须不去。其故何也。宦者独去何也。愿闻其故。岐伯曰。宦者去其宗筋。伤其冲脉。血泻不复。皮肤内结。唇口不营。故须不生。

　　宗筋者。前阴也。宦者去其宗筋。伤其冲脉。血泻而不复。上营于唇口。故须不生。此因割去前阴。而伤其先天之精气也。

　　黄帝曰。其有天宦者。未尝被伤。不脱于血。然其须不生。其故何也。岐伯曰。此天之所不足也。其任冲不盛。宗筋不成。有气无血。唇口不营。故须不生。

　　此言胞中之血气。本于先天之所生也。天宦者谓之天阉。不生前阴。即有而小缩。不挺不长。

　　不能与阴交而生子。此先天所生之不足也。其冲任不盛。宗筋不成。有气无血。唇口不营。故须不生。仇汝霖曰。髭须生于有生之后。然又本于先天之精气。以上二篇。论阴阳血气。有互相资生之妙。学人再于五音五行之外求之。

　　黄帝曰。善乎哉。圣人之通万物也。若日月之光影。音声鼓响。闻其声而知其形。其非夫子。孰能明万物之精。是故圣人。视其颜色黄赤者多热气。青白者少热气。黑色者多血少气。美眉者太阳多血。通髯极须者少阳多血。美须者阳明多血。此其时然也。

　　此复论人道之归于天道也。青黄赤白黑。五音五行之色也。赤主夏而黄主长夏。故黄赤者多热气。

　　热气者。阳气也。青主春而白主秋。故青白者少热气也。黑主冬令之水。而阳气深藏。故多血而少气也。三阴三阳者。

　　乃天之六气。亦合于四时。初之气厥阴风木。二之气少阴相火。三之气少阳君火。四之气太阴湿土。

　　五之气阳明燥金。终之气太阳寒水。在天有此六气。而人有此六气者也。合人之脏腑经脉。有手足十二之分。在天之阴阳。只有太少之六气也。故美眉者太阳多血。通髯极须者少阳多血。美须者阳明多血。此论人归于天道。而合于天之四时。又以分手与足也。

　　夫人之常数。太阳常多血少气。少阳常多气少血。阳明常多血多气。厥阴常多气少血。少阴常多气少血。太阴常多血少气。此天之常数也。

　　此以人之常数。而合于天之常数也。常数者。地之五行。天之六气。五六相合。而成三十年之一纪。六十岁之一周。而人亦有此五运六气者也。是以首论地之五行。以合人之五形。末论人之六气。而合于天之六气也。在天成气。在地成形。人秉地之五行而成此形。然本于天之六气。故复归论于天之六气焉。张玉师曰。血气生于阳明。故阳明多血多气。其余阴阳。有多气少血者。有多血少气者。此大数之不全。自然之理也。然本经以厥阴常多气少血。太阴常多血少气。而素问血气形志篇。及本经九针论。以厥阴多血少气。太阴多气少血。岂经义之矛盾耶。抑相传之错误欤。曰。此正以人之常数。合天之常数也。夫厥阴之上。风气主之。风者。大块之噫气。故厥阴之多气也。太阴湿土主气。地气升而为云为雨。故曰太阴所至为湿生。终为注雨。雨者。下注于地而为经水。故太阴之多血也。此天之常数也。在人之形脏。足厥阴主肝。肝主藏血。手厥阴主包络。包络主生血。故厥阴之多血也。太阴者。脾土也。命门相火生脾土。脾土生肺金。三者主生诸阳之气。故太阴之多气也。此人之常数也。故有此六气。而人有六气。在天之阴阳。应天之常数。在人之阴阳。应人之常数。故以人合于天。而合有异同也。虽然。阴阳之道。未有常而无变者也。以天之常变论之。厥阴司天之政。云趋雨府。湿化乃行。是厥阴之多血矣。太阴所至为雷霆烈风。是太阴之多气矣。以人之常变论之。厥阴不从标本。从中见少阳之火化。从中者。以中气为化。是厥阴之多气矣。脾统诸经之血。而足太阴独受水谷之浊。是太阴之多血矣。噫知阴阳常变之道者。然后能明万物之精微。

　　仇汝霖曰。首言天地之间。六合之内。不离于五。人亦应之。谓人合天地之五数也。末结云。夫人之常数。此天之常数也。谓人合天之六数也。故曰其生五。其数三。谓人之生于地之五行。而合于三阴三阳之天数。倪仲宣曰。五者。应五运之在中。主神机之出入。六者。合六气之在外。应天气之降升。

　　人能养此五运六气。与天地协议。弗使形气有伤。可以神仙不老。

　　卷八

　　百病始生第六十六

　　黄帝问于岐伯曰。夫百病之始生也。皆生于风雨寒暑。清湿喜怒。喜怒不节则伤脏。风雨则伤上。

　　清湿则伤下。三部之气。所伤异类。愿闻其会。岐伯曰。三部之气各不同或起于阳。或起于阳。请言其方。喜怒不节则伤脏。脏伤则病起于阴也。清湿袭虚。则病起于下。风雨袭虚。则病起于上。是谓三部。至于其淫 。不可胜数。（胜平声数上声）

　　按本经云。风寒伤形。忧恐忿怒伤气。气伤脏。乃病脏。寒伤形。乃病形。风伤筋脉。筋脉乃应。

　　此形气外内之相应也。又曰。邪气在上者。言邪气之中人也高。故邪气在上也。清气在下者。言清湿地气之中人也。必从足始。

　　故清气在下也。是风雨清湿之邪。病在外而伤于形之上下。喜怒不节。则伤脏而病起于阴。夫形者。

　　皮脉肉筋骨。五脏之外合也。此盖承上章而言五行之形。不足于上者。则风雨袭虚而病起于上。不足于下者。则清湿袭虚而病起于下。脏气不足者。则喜怒伤气而病起于阴。故当用五谷五畜五果之五味。合而服之。以补益精气。使阴阳和调。血气充满。病则无由入其腠理。此贤人之所以养生。良医之治未病也。徐振公曰。五音之人应五脏。左右太少之人。应身形之上下。五音之人。阴气多而阳气少。左右太少之人。阴气少而阳气多。是五音之人当病形。左右太少之人当病脏矣。虽然。阴中有阳。阳中有阴。阳盛者。有血气之不足。阴盛者。亦有血气之不足也。倪仲宣曰。此注照应下章行针论。

　　黄帝曰。余固不能数。故问先师。愿卒闻其道。岐伯曰。风雨寒热。不得虚邪。不能独伤人。卒然逢疾风豪雨而不病者。盖无虚故邪不能独伤人。此必因虚邪之风。与其身形两虚相得。乃客其形。

　　两实相逢。众人肉坚。其中于虚邪也。因于天时。与其身形。参以虚实。大病乃成。气有定舍。因处为名。上下中外。分为三员。

　　此言风雨之邪。客于形而不伤气者。传舍于内而成积也。金匮要略云。一者经络受邪。入脏腑为内所因。此言邪伤六经之气。而内入于脏腑者也。盖三阴三阳之气。主于肤表而合于六经。故邪伤于气。则折毛发理。使正气横倾。淫邪泮衍于肌腠络脉之间。而传溜于血脉。经脉内连脏腑。是以大邪入脏。腹痛下淫。可以致死。而不可以致生。盖阴阳六气。生于五行。五脏内合五行。外合六气。故伤于气者。传溜于血脉。则内干脏腑矣。如病形而不病气者。虽传舍于经脉。只留于肠胃之外而成积也。

　　夫虚邪之中人也。洒淅动形。正邪之中人也微。先见于色。不知于其身。若有若无。若亡若存。有形无形。莫知其情。是虚邪伤形。而正邪伤气也。正邪者。天之正气。风寒暑湿燥火也。盖天有此六气。而人亦此六气。是以正邪中气。同气相感也。故曰风雨寒热。不得虚邪。不能独伤人。伤人者。谓伤人之形也。虚邪者。虚乡不正之邪风。

　　形者。皮脉肉筋骨。五脏之外合。应地之五行也。地之五行。应天之五时。地之五方。虚风者。春时之风。从西方来。夏时之风。从北方来。此五行不正之气。故伤人之形。是天之六气。伤人之六气。地之五行。伤人之五形。盖人秉天地之形气。而生成此形气也。是以虚邪之风。与其身形。两虚相搏。

　　乃客于形。传舍于肠胃之外而成积也。众人肉坚者。承上文而言二十五形之人。血气不足。不能充肤热肉。以致虚邪之客于形。非比众人之肉坚也。因于天时者。因春时之西风。夏时之北风也。大病乃成者。

　　大邪着于肠胃之间而成积也。气有定舍者。言邪气淫 。不可胜论。或着于孙络。或着于经输。而后有定名也。此论风雨伤上。下节论清湿伤下。末节论喜怒伤中。而分为三员也。徐振公曰。一篇之中。

　　并不提一气字。而此节用三形字。反复三转。下节云。内伤于忧怒。则气上逆。正所谓风寒伤形。忧恐忿怒伤气。阐发圣义。须全经贯通。方能具大手眼。

　　是故虚邪之中人也。始于皮肤。皮肤缓则腠理开。开则邪从毛发入。入则抵深。深则毛发立。毛发立则淅然。故皮肤痛。留而不去。则传舍于络脉。在络之时。痛于肌肉。其痛之时息。大经乃代。留而不去。传舍于经。在经之时。洒淅喜惊。留而不去。传舍于输。在输之时。六气不通。四肢则肢节痛。腰脊乃强。留而不去。传舍于伏冲之脉。在伏冲之时。体重身痛。留而不去。传舍于肠胃。在肠胃之时。贲响腹胀。多寒则肠鸣飧泄。食不化。多热则溏出糜。

　　留而不去。传舍于肠胃之外。募原之间。留着于脉。稽留而不去。息而成积。或着孙脉。或着络脉。

　　或着经脉。或着输脉。或着于伏冲之脉。或着于膂筋。或着于肠胃之募原。上连于缓筋。邪气淫 。

　　不可胜论。（飧叶孙胜平声）

　　此言风雨虚邪。伤于形身之上。从形层传舍于内而成积也。夫邪之中人。必先始于皮毛。人之形虚。

　　则皮肤缓而腠理开。开则邪从毛发入。入则抵深。深则毛发立。盖气者。所以充肤泽毛。如邪伤气。

　　则折毛发理。此邪入于皮肤而气不伤。故毛发立。淅然者。洒淅动形也。皮肤痛者。邪留于皮肤也。

　　络脉者。浮见于皮肤之孙脉络脉。在络之时。痛于肌肉者。邪留于肌肉络脉之间。而不得入于经也。

　　缪刺篇曰。邪之客于形也。必先舍于皮毛。留而不去。入舍于孙脉。留而不去。入舍于络脉。留而不去。

　　入舍于经脉。内连五脏。散于肠胃。此邪之从皮毛而入。极于五脏之次也。如此则治其经焉。今邪客于皮毛。入舍于孙络。留而不去。闭塞不通。不得入于经。流溢于大络而生奇病也。息、止也。大经乃代者。谓邪止于肌肉络脉之间。不得入于经脉。而流于大经也。大经者。经隧也。经隧者。五脏六腑之大络也。传舍于经者。传舍于胃腑之经隧。足阳明之脉病。故惕然而喜惊也。输者。转输血气之经脉。

　　即脏腑之经隧也。脏腑之大络。左右上下。并经而出。布于四末。故邪留于输。则六经不通。四肢之肢节痛也。腰脊乃强者。脏腑之大络。通于督络之长强也。伏冲者。伏行腹内之冲脉。冲脉者。起于胞中。

　　挟脐上行至胸中而散于皮肤。充肤热肉。濡养筋骨。邪留于内。则血气不能充溢于形身。故体重身痛也。

　　留而不去。传舍于肠胃。在肠胃之时。贲响腹胀。多寒则肠鸣飧泄。多热则溏出糜。糜者。谷之不化者也。募原者。肠胃外之膏膜。留着于脉者。募原间之脉络也。稽留其间而不去。则止于此而成积矣。

　　孙脉络脉者。募原中之小络。经脉者。胃腑之大经也。输脉者。脏腑之大络。转输水谷之血气者也。伏冲者。

　　伏行于腹之冲脉。募原者。肠胃之脂膜也。膂筋者。附于脊膂之筋。缓筋者。循于腹内之筋也。此数者。在于肠胃之前后左右。邪随着而为积。邪之淫溢。不可胜数也。徐振公曰。邪伤气。则邪从经脉而内干脏腑。盖三阴三阳之气。生于脏腑。从经脉而出于肤表。故邪亦从经脉而内干于脏腑也。

　　邪伤形。则从别络而入于肠胃之外。盖形中之血气。出于胃腑水谷之精。渗出于胃外之孙脉络脉。溢于胃之大络。转注于脏腑之经隧。外出于孙络皮肤。所以充肤热肉。渗皮毛濡筋骨者也。是以形中之邪。

</div>
    <div class="pagination">
<a href="黄帝内经灵枢集注_page57.html">上一页</a><span>...</span><a href="黄帝内经灵枢集注_page53.html">53</a><a href="黄帝内经灵枢集注_page54.html">54</a><a href="黄帝内经灵枢集注_page55.html">55</a><a href="黄帝内经灵枢集注_page56.html">56</a><a href="黄帝内经灵枢集注_page57.html">57</a><span class="current-page">58</span><a href="黄帝内经灵枢集注_page59.html">59</a><a href="黄帝内经灵枢集注_page60.html">60</a><a href="黄帝内经灵枢集注_page61.html">61</a><a href="黄帝内经灵枢集注_page62.html">62</a><a href="黄帝内经灵枢集注_page63.html">63</a><span>...</span><a href="黄帝内经灵枢集注_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
