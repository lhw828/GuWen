<!DOCTYPE html>
<html>
<head>
    <meta charset="UTF-8">
    <title>盘珠集胎产症治 - 第 6 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘珠集胎产症治 - 第 6 页/共 16 页</h1>
    <div class="content">    咳嗽小便涩，寒水侮土也。宜补脾肺。补中益气汤。（补六）气虚，六君子汤（补一）。四君子汤去甘草，加米仁、炒陈卜子。（补四）六脉沉细无力，或咳嗽，或泄泻不止。脾土虚寒，命门火衰也。《金匮》肾气汤（补四十七）。
    口渴恶寒，脉沉无力，体虚而有湿热之积也，必上焦满闷，宜补中行气，兼用导水之剂，白术、茯苓、陈皮、木通。
    外感风寒，气血滞于经络；或胁腹绞刺。呕吐恶心，宜加味吴茱萸汤。（散二十九）气郁作胀，枳实、炒白术。
     

　　[卷中　产后] 发热 

　　产后发热，有伤力，有血虚，有停瘀，有蒸乳，有风寒，有多食，其病不一，状类伤寒。切勿发汗，致成肉筋惕，亡阳谵语，郁冒昏迷等症。
    血虚，川芎、当归、人参、姜炭。
    气虚，补中益气汤加炒姜。（补六）吞酸嗳腐，饱闷恶食，此饮食停滞也。宜四君子汤加砂仁、山楂、神曲。（补四）肝虚血燥，阴火内发，宜逍遥散，以清肝火。若用大补，热燥更甚。（和五）阴虚阳无所根据，浮散于外而为热，四物汤，加炙干姜。（补七。）加茯苓，使天气降而生阴，亦妙。
    失血多汗出，不卧，怔忡惊悸，妄言妄见，加味归脾汤。（补三）血虚感风，生化汤加荆芥穗。（和二十四）误服寒凉之剂，以致寒气隔阳于外，四君子汤加干姜、肉桂。不应，加附子。（补四）肌肤发热，面赤大渴，血脱发燥也。当归补血汤。（补四十八）败血攻心，狂言奔走，干荷叶、生地、丹皮、生蒲黄。
    胸胁胀痛，腹中痞闷，吐血盗汗，或便血不止，此诸脏虚损也，故有虚寒假热之状。十全大补汤。（补三十九）产后潮热有汗，大便不通，毋专论为阳明症；头痛恶寒，毋专论为太阳症；头疼胁痛，毋专论为少阳症。总由血气两虚，阴阳不和而类外感也。加味生化汤，调和荣卫，诸症自退矣。（和四十）口燥咽干而渴，毋专论为少阴症；腹满咽干大便实，毋专论为太阴症；烦满四肢冷，毋专论为厥阴症；谵语便秘，毋专论为胃中有燥屎。多因劳倦伤脾，运化稽迟，血枯肠燥，虚症类实病也。加味通幽散。（和四十一） 

　　[卷中　产后] 乍寒乍热 

　　血闭于阳经，荣卫行之不通则寒；血闭于阴经，荣卫行之不通则热。阳气不足，阴气上入于阳中则恶寒；阴气不足，阳气下陷于阴中则发热。外经为寒邪客之，则荣卫不通而发热。内府为冷物伤之，则荣卫不通而为寒。
    阴阳不和，四物汤加减用之，去熟地，加人参、干姜、甘草。（补七）阴阳不归其分，阳下陷而阴上冒。八珍汤。（补五）元气未复而湿热乘之，补中益气汤。（补六）血虚而渴，当归补血汤。（补四十八）肝木侮土，致停食而寒热，六君子汤加木香。（补一）风寒客于经络，川芎、当归、莲须、葱白。
    乳孔胀痛，瞿麦、通草、连翘、花粉、甘草、青皮、桔梗，煎服。
    嗳气满闷，饮食伤也，异功散加山楂、神曲。（补二十二） 

　　[卷中　产后] 汗 

　　汗本血液，属阴，阴亡阳亦随之而走，故曰∶汗多亡阳。又曰∶肝，心之液也。血虚，则肾中之阴不能上注于心，故心虚而汗出。又阴虚暴亡，阳气无所归附，则浮散于外，而汗不止。
    产毕自汗，块痛未除，先服生化汤，即继服调卫止汗汤。俟汗止，减参、以消块痛。（和二十四、补四十九）睡中妄言，大便不通，加参生化汤加麻黄根、枣仁、地骨皮。（补三十七）汗而泄泻，加参生化汤加麻黄根、肉果、莲子。（补三十七）汗多而小便点滴，加参生化汤加麻黄根、麦冬、葛根、北五味。（补三十七）汗多亡阴，致筋脉拘急，类于症宜加味生化汤。（和四十）大汗如雨，口渴舌干，发热而躁，此精血干枯，无以养心，阳无阴而不化也。黄、当归、桑叶，合生脉散。（和二十三）闻响汗出，诸药到口即吐，脾气败也。用人参、附子为末，随液咽下。
    昏冒瞑目，此血亡而火炽也。但补其血，《全生》活血汤。（补五十一）产后汗出，多因劳倦惊恐所致也。《内经》云∶摇体劳苦，汗出于脾；惊而夺精，汗出于心；恐惧，汗出于肝。产妇有此诸因，故不能镇守其液而汗出。宜健脾胃，使水谷之精，灌溉四旁，则五脏冲和而汗自止，归脾汤。（补十九）产后血虚，自汗气促，为肺气上浮也，然血去过多，阳为阴逼而汗出不止。宜滋营益气汤（补三十八）。则血复，产妇所以喜也。
    产后真阳不足，上气喘急，手足厥冷，或短气，盗汗自汗。大圣散（补十二）。如心虚盗汗，或睡中汗出，加味归脾汤（补三）。气脱自汗，作夺汗论。大汗淋漓，气促肤冷，急以四君子汤补气（补四）。若阴血下脱，孤阳上越而大汗出，此危候也，急服四君加黄、五味子救之。
    若自汗，由血虚而外溢也，宜止汗散。（补五十二） 

　　[卷中　产后] 中风 

　　发热头痛气喘，面如朱妆，元阳不能自固也。唇青肉冷，目眩神昏，虚极生风也。口眼斜，气血俱虚，不能荣养筋脉也。汗出不止，血虚腠理不密也。角弓反张，血虚体弱，风入诸阳之经也。牙关紧急，口噤不开，血气空虚，风入颌颊口之筋也。筋脉拘急而为；弛纵而为。阴血去多，阳火炽盛，肝木枯而筋无所主也。顽痹不仁，羸乏少气，脏腑虚损，风冷客于经络皮肤也。或肝经血燥而挟风热也。总宜大补气血为主，或加荆、防、姜、附、钩藤、天麻一二味亦可，切忌姜、葱并风药，以致不救。
    气虚，四君子汤加味用之。（补四）血虚，四物汤加味用之。（补七）气血两虚，十全大补汤。（补三十九）如血痛未除，生化汤加味用之。（和二十四）遍身疼痛，手足瘫痪，血虚有风痰，生化汤加姜汁、竹沥。（和二十四）阴虚内热，热盛生风，四物用生地加丹皮、麦冬。（补七）摇头马鸣，身反折，气如绝，汗如雨，两手摸空，不治。
     

　　[卷中　产后] 不语 

　　心者，君主之官，神明出焉，外应于舌。舌，声之机。产后虚弱，致败血停蓄，上干于心，心窍闭塞，故神志不能明。又心气通于舌，气闭则舌强不语；有热痰迷塞心窍，则不能言；肾之别脉，上入于心，系舌本，虚则不能言；脾之脉是动，病舌本强不能言；大肠之脉散舌下，风热入于大肠则不语。
    目闭不语，痰气郁滞也。孤风散，生白矾一钱，热水调下。若瘀血壅滞，琥珀散。
    琥珀花蕊石郁金朱砂研末，童便好酒下一钱。
    血气痛上冲于心，生化汤。（和二十四）气闭不语，七珍散。（散三十）风火，加味逍遥散。（补二十一） 

　　[卷中　产后] 舌出不收 

　　垫壅于心也。丹砂末敷之。暗掷盆盎作堕地声，惊之即收。
     

　　[卷中　产后] 惊悸 

　　血虚心气不足也。心虚而受风邪，遂成惊悸，名曰心风。其状目睛不转，其脉动而弱，宜大补气血。若作风治，速之危矣。
    怯然如人将捕之，心血虚也，块痛未除，且服生化汤（和二十四）。块消痛止，宜加减养荣汤。（补五十三） 

　　[卷中　产后] 发狂谵语 

　　败血冲心，肝火上炎，痰结于胸，热入血室，皆致谵语颠狂。
    神不守舍，八珍汤加茯神、麦冬、枣仁、姜、枣。（补五）寒热如疟，昼轻夜妄，热入血室也。琥珀地黄丸加柴胡（攻十四）。一灵三圣散。（攻十五）胁痛便血，肝血虚火上炎也。加味逍遥散。（补二十一）因惊悸闷，用辰砂二钱，研细，乳汁调和，另用白颈活地龙一条，入热酒滚二三沸去之，入辰砂，重汤再煮，分三服。
     

　　[卷中　产后] 发斑 

　　败血流入脏腑，充满于肌肤，旁连于四肢，热结留注，转还不得，故发斑。十无一生。
     

　　[卷中　产后] 见鬼 

　　肝藏魂，心藏神。血虚心失所养，肝火上炎，神魂不能守舍，是以妄言见鬼也。
    败血停心，烦躁错乱，小、大调经汤加薄荷。（和三十八、和三十九）心血虚损，生化汤加枣仁、柏子仁、茯神、麦冬。（和二十四） 

　　[卷中　产后] 烦渴 

　　去血多则津液少，故烦躁而发渴。宜滋阴降火，可少加童便。
    余血奔心，荷叶散。（攻十六）阴虚火动，人参当归汤。（补五十四）气虚而渴，生脉散（补二十三），加莲子。
    血虚而渴，四物汤加花粉、麦冬。（补七）头眩脚弱，饮食无味，气血俱虚也，参、地、麦冬、甘草、花粉、糯米、姜、枣，煎服。
     

　　[卷中　产后] 咳嗽 

　　有外邪，有内伤，有瘀血，皆致咳嗽。惟吃盐太早，咳者难治。
    恶血流入肺经，面赤发喘，生化汤合失笑散。（和二十四、攻七）鼻塞声重，生化汤加杏仁、荆芥。（和二十四）阴血虚，四物汤去白芍，加人参、白术。（补七）头痛，加莲须。
    肺气不足，四君子汤加当归、川芎。（补四）阴水不足，火克肺金，六味丸加麦冬、花粉。（补二）肺虚外感风寒，补中益气汤加紫苏、桔梗。（补六）胃虚不生肺金，异功散加当归、白芍。（补四十九）半月外干嗽，四物汤加诃子皮、茯苓、甘草、阿胶。（补七）百日内感风，重嗽汗多，宜加参宁肺生化汤。（补五十五） 

　　[卷中　产后] 口鼻黑衄 

　　气血大虚，恶血乘虚流入诸经，不能复出，故为衄。五色最忌黑，口鼻属肺胃之部，口鼻间气色现黑，肺胃败矣。
    又虚火载血上行，不循经度，溢出孔窍，肺胃为热逼，热极反从水化，致口鼻变现黑色，亦危候也。速用童便、淮牛膝、丹皮、泽兰、二地，倍人参大剂救之。止衄之法，取产妇顶心发一缕，红线一缕，系中指节奇验。
     

　　[卷中　产后] 疟疾 

　　半月内外，寒热往来，或昼、或晚、或夜，寒热交作，应期而发，或一日二三度，其证类疟。总由气虚则寒；血虚则热；胃气虚则恶寒；胃气下陷则寒热往来。惟大补气血，其病自退。
    污血，生化汤加生蒲黄、干荷叶、泽兰、淮牛膝。（和二十四）饮食停滞，六君子汤加山楂、神曲。（补一）劳倦伤气，补中益气汤加川芎。（补六）气血俱虚，十全大补汤加炮姜。（补三十九）元气脱陷，重用人参加附子。
    郁怒伤脾，逍遥散。（和五）外感风寒，生化汤加荆芥、防风、藿香、生姜。（和二十四） 

　　[卷中　产后] 泻痢 

　　恶露不行，渗入大肠，则洞泄不禁，下青、白、黑色，其余非食积则寒湿，再则脾胃弱，肺气虚，皆能致泻。若痢，亦由恶血渗入大肠，积滞而成，谓之产子痢，其病甚危。又久痢身体羸弱，谓之虚羸痢。气不顺而下痢，谓之气痢。又有外感六淫，内伤饮食所致。总当兼气血虚处治之，切不可用治痢常法，以致不救。
    恶露未尽而泄泻，生化汤加茯苓。俟恶血尽，然后或消而治之。（和二十四）若虚弱不能支持，加人参。
    完谷不化，生化汤加茯苓、诃子皮、莲子、生姜；不愈，加人参。（和二十四）干渴，胃气虚，不生津液也。生化汤合生脉散。（和二十四、二十三）食物不化常噫，生化汤加茯苓、神曲、山楂、砂仁。（热八）肋胀，腹中痛，流注无定处产未盈月，风邪乘虚袭之。留于肓膜，散于腹肋，故腹中阵阵作痛，水谷不化，胀鸣泄泻也。宜调中汤。（热八）脾胃虚弱，血块未散，先服生化汤加木香、砂仁、益智仁；血块已除，六君子汤加肉果、益智仁，再加升麻、柴胡，以提胃中清气。
    余血不尽，渗入大肠，洞泄不禁，服的奇散，荆芥大者四五穗，于盏内烧炭，不可犯油火，入麝香研末，清汤调下。
    年久脾泄不止，参苓莲子饮。（补五十七）产后七日内外，患赤白痢，后重频并，最为难治。欲调气行血，推荡痢邪，又虑产后元虚；欲滋荣益气而大补产弱，又虑转助痢邪。若行不损元、补不助邪，惟生化汤减黑姜，加茯苓、木香，为善消恶露，兼行痢积，并治而不悖也。
    厥逆躁不得卧，殊难救治，人参、当归、荆芥。
</div>
    <div class="pagination">
<a href="盘珠集胎产症治_page5.html">上一页</a><a href="盘珠集胎产症治.html">1</a><a href="盘珠集胎产症治_page2.html">2</a><a href="盘珠集胎产症治_page3.html">3</a><a href="盘珠集胎产症治_page4.html">4</a><a href="盘珠集胎产症治_page5.html">5</a><span class="current-page">6</span><a href="盘珠集胎产症治_page7.html">7</a><a href="盘珠集胎产症治_page8.html">8</a><a href="盘珠集胎产症治_page9.html">9</a><a href="盘珠集胎产症治_page10.html">10</a><a href="盘珠集胎产症治_page11.html">11</a><span>...</span><a href="盘珠集胎产症治_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
