<!DOCTYPE html>
<html>
<head>
    <meta charset="UTF-8">
    <title>医学纲目 - 第 262 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 262 页/共 379 页</h1>
    <div class="content">　　〔世〕治耳聋久不效者。

　　大蒜一瓣，一头挖一坑子，用巴豆一粒，去皮膜，慢火炮去极热，入在蒜内，用新绵裹定塞耳中，不过三次，效。

　　治耳聋。蓖麻子五十粒，去皮，枣子一个，同捣丸，如枣核大，更入小儿乳汁和，每用一丸，绵裹塞耳中，觉热为度，一日一换。

　　〔《千》〕治耳聋。用骨碎补削作细条，火炮乘热塞耳。（本草云：骨碎补破血治折伤有奇效。）〔《外》〕治耳聋。以杏仁七个去皮，拍碎三分，以绵裹，于中着颗盐如小豆许，以器盛于饭甄中蒸之，候饭熟取出，于患人侧卧，将一裹捻油汁滴入耳中。久之，又以一裹根据前法捻滴之。

　　〔世〕又方。用雄猫尿滴入耳中，左滴左，右滴右。如猫不能放尿，用姜擦其齿即有。

　　针灸耳聋有五法：其一取手足少阳手阳明。经云：耳聋取手小指次指爪甲上与肉交者，先取手，后取足。又云：三焦手少阳之脉，是动则病耳聋，浑浑，视盛虚热寒陷下调之也。又云：聋而不痛者，取足少阳，聋而痛者，取手阳明。又云：耳聋刺手阳明，不已，刺其通脉出耳前者。

　　其二取手阳明络。经云：手阳明之别，名曰偏历，去腕三寸，别入太阴，实则龋聋，取之所别也。又云：邪客手阳明之络，令人耳聋，时不闻者，刺手大指次指爪甲上去端如韭叶各一，立闻。不已，刺中指爪甲上与肉交者，立闻。其不时闻者，不可刺也。左刺右，右刺左。

　　其三取手太阳。经云：手太阳之脉所生病者，耳聋目黄颊肿，视盛虚热寒陷下调之也。又云：耳聋无闻，取耳中是也。

　　其四取肝。经云：肝虚则目KTKT无所见，耳无所闻，善恐，取其经厥阴少阳。气逆则头痛，耳聋不聪，颊肿，取血者是也。

　　其五取肺。经云：肺虚则少气不能报息，耳聋嗌干，取其经太阴足太阳之外厥阴内血者是也。

　　耳有脓不可刺。经云：耳痛不可刺者，耳中有脓。若有干膜耵聍，耳无闻也。

　　〔《竹》〕治耳聋。用苍术一块，长七分，将一头削尖，一头截平，将尖头插耳内，于平头上安箸头大艾炷灸之，聋轻者七壮，重者十四壮。如觉耳内有热气者，效。

　　〔《玉》〕耳聋耳鸣，或疼或痒，或停耳：听会（在耳珠前陷中，口衔尺方可下针，按入半寸，泻八吸）翳风（针入半寸，泻七吸）合谷三里（泻）〔《摘》〕又法：翳风（在耳后陷后按之引耳中，令病患先以钱二十四文口咬，侧卧取之，针透口，令病患闭口摇头，其怒气从耳出、）听会（法如前。）〔世〕又法：中渚、临泣。

　　〔《甲》〕耳聋，两颞痛，中渚主之。耳浑浑无所闻，外关主之。头重颔痛，引耳中哝哝嘈嘈，和主之。聋，耳中癫溲，癫溲者若风状，听会主之。耳聋填填如无闻，哝哝嘈嘈若蝉鸣，听宫主之。聋，翳风及会宗下空主之。耳聋，嘈嘈无所闻，天容主之。聋，耳中不通，合谷主之。耳聋无闻，天窗主之。

　　〔《脉》〕病若耳聋，脉反浮大而涩者死。（《千金翼》云：脉大者生，沉逆细者难治。）少阳终者，耳聋，百节尽纵，目系绝。（全文见诊生死。）

　　卷之二十九肾膀胱部耳聋

　　暴聋

　　〔罗〕夫卒耳聋者，由肾气虚为风邪所乘，搏于经络，随其血脉上入耳，正气与邪气相搏，故令卒聋也。

　　暴聋皆是厥逆之气。经云：暴厥而聋，偏塞闭不通，内气暴薄也。又云：少阳之厥，暴聋是也。

　　〔罗〕

　　蒲黄膏

　　治卒耳聋。

　　细辛蒲黄（各二分）曲末杏仁（汤浸，去皮尖双仁。各三分）上为末，研杏仁如膏，和捻如枣核大，绵裹塞耳中，日一易，以瘥为度。

　　又方

　　龙脑膏

　　龙脑（半分，研）椒目（半两，捣末）杏仁（一分，汤浸，去皮）上件捣研合匀，绵裹枣核大，塞耳中，日二易。

　　〔世〕蜀椒、巴豆、菖蒲、松脂，以蜡溶为筒子，纳耳中，抽肾虚气，耳中如风水之鸣，或如打钟鼓之声，卒暴聋，一日一易，神效。

　　治耳暴聋。

　　雄黄（一钱）巴豆（一个，去壳）上研细，用葱涎和作一锭子，纸卷定塞耳中。

　　〔丹〕治耳暴聋。凌霄花叶，杵自然汁滴耳中，瘥。（《斗门》云：本草凌霄活闭血淤血。丹溪云：补阴甚捷。）〔《灵》〕暴聋气蒙，耳目不明，取天牖。（寒热病篇）〔《甲》〕卒气聋，四渎主之。

　　卷之二十九肾膀胱部耳聋

　　耳鸣

　　（与耳聋相参用之）〔丹〕冯宫人左耳鸣，此劳得之，法当补阴而镇坠之。

　　黄人参（一两）当归陈皮茯苓（七分）升麻（五分）酒柏（三钱）防风（二钱半）甘草（一钱半）芍药（酒制）分十帖，食前热服，饮了，去眠一觉。

　　耳中哄哄然，是无阴者。

　　上阴虚耳鸣。经云：液脱者脑髓消，胫酸耳数鸣是也。

　　〔罗〕治肾虚耳鸣，夜间睡着如打战鼓，觉耳内风吹，更四肢抽掣痛，

　　黄丸

　　黄（去芦，一两）白蒺藜（炒，瓦擦捣细）羌活（去芦。各半两）黑附子（大者，一个）羯羊肾（一对，焙干）上细末，酒糊丸，桐子大。每服三四十丸，空心食前，煨葱盐汤下。

　　〔《素》〕太阳所谓耳鸣者，阳气万物盛上而跃，故耳鸣也。（脉解篇）〔丹〕耳鸣因酒过者，用大剂通圣散，加枳壳、柴胡、大黄、甘草、南星、桔梗、青皮、荆芥。如不愈，用四物汤。耳聋必龙荟丸食后服。气实人，槟榔神芎丸下之。（神芎丸方见前虚实法。）〔垣〕

　　柴胡聪耳汤

　　治耳中盯聍，耳鸣耳聋。

　　柴胡（三钱）连翘（四钱）甘草（一钱，炙）虻虫（三个，去翅足）水蛭（炒，五分，各另研）麝香（少许，另研）归身人参（各一钱）上除虻虫、蛭、麝另研外，用酒水煎熟，去渣，方下三末，再上火煎一二沸，稍热食后服。

　　运气耳鸣皆属风火。经云：厥阴司天，风行太虚，云物摇动，目转耳鸣。三之气，天政布，风乃时举，民病耳鸣。又云：厥阴之脉，耳鸣头眩。又云：少阳所至为耳鸣，治以凉寒是也。

　　〔丹〕耳鸣无昼夜。用乌头烧灰、菖蒲等分末之，包裹绵塞耳中，立效。（杨氏《产乳》）〔《千》〕治耳鸣如流水声，耳痒，及风声，不治久则成聋。用生乌头一味，掘得乘湿削如枣核大，塞耳中，日夜一易，不过三日愈。

　　〔《肘》〕治耳中常鸣。生地截塞耳，数易之，以瘥为度。

　　〔《灵》〕黄帝曰：人之耳中鸣者，何气使然？岐伯曰：耳者，宗脉之所聚也。故胃中空则宗脉虚，虚则下溜，脉有所竭者，故耳鸣。补客主人，手大指爪甲上与肉交者也。（口问篇）灸刺耳鸣补法有三，此其一也。又，经云：上气不足，耳为之苦鸣，补足外踝下留之者二也。又云：脑为髓之海，其输上在百会，下在风府。髓海不足，则脑转耳鸣审守其输，调其虚实者也。

　　取法有二。经云：耳鸣取耳前动脉者，一也。又云：耳鸣取手中指爪甲上，左取右，右取左，先取手，后取足者，二也。取谓视虚实调之也。

　　劫刺有一。经云：手太阳之筋，其病肩髀引颈而痛，耳中鸣，其痛转筋者，治在燔针劫刺之，以知为度，以痛为输者是也。

　　〔世〕耳虚鸣：肾俞、太溪。

</div>
    <div class="pagination">
<a href="医学纲目_page261.html">上一页</a><span>...</span><a href="医学纲目_page257.html">257</a><a href="医学纲目_page258.html">258</a><a href="医学纲目_page259.html">259</a><a href="医学纲目_page260.html">260</a><a href="医学纲目_page261.html">261</a><span class="current-page">262</span><a href="医学纲目_page263.html">263</a><a href="医学纲目_page264.html">264</a><a href="医学纲目_page265.html">265</a><a href="医学纲目_page266.html">266</a><a href="医学纲目_page267.html">267</a><span>...</span><a href="医学纲目_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
