<!DOCTYPE html>
<html>
<head>
    <meta charset="UTF-8">
    <title>皇汉医学 - 第 58 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 58 页/共 77 页</h1>
    <div class="content">　　大黄牡丹皮汤之注释
　　肠痈者，少腹肿痞，按之即痛如淋，小便自调，时时发热，自汗出，复恶寒。其脉迟紧者，脓未成，可下之，当有血。脉洪数者，脓已成，不可下也，大黄牡丹皮汤主之。(《金匮要略》)
　　【注】
　　肠痈，即阑尾炎也。下腹部肿痞，按压之则痛，其压痛，或自发痛，如淋状，放散于膀胱、尿道部，非真淋病，故尿利无变化也。时时发热，自汗出，反恶寒，其脉迟紧者，为未全化脓，故用本方泻下之，即下瘀血而治矣。然脉洪数者，为已化脓，不可以此方下之，以薏苡附子败酱散、排脓散、排脓汤等为主治之意，在言外矣。
　　大黄牡丹皮汤方
　　大黄、冬瓜子各9.5克，牡丹皮7克，桃仁6克，芒硝11克。
　　上细锉，以水三合，煎一合，去滓，入芒硝，溶之，一日分三回温或冷服。有脓当下，如无脓当下血。
　　求真按：「由『有脓当下』观之，则前之脓未成者，当谓脓未全成也。」
　　大黄牡丹皮汤加薏苡仁方
　　前方中加薏苡仁9.5克。煎法用法同前。
　　【主治】治前方证，有薏苡仁证者。
　　大黄牡丹皮汤去芒硝加薏苡仁方
　　前方中去芒硝。煎法用法准前方。
　　【主治】治前方证，无坚块者。
　　大黄牡丹皮汤去大黄芒硝加薏苡仁方（求真：「按《千金方》名肠痈汤。」）
　　前方中去大黄。煎法用法同前。
　　【主治】治大黄牡丹皮汤加薏苡仁方证之不可下者。
　　大黄牡丹皮汤之腹证
　　仲景谓小腹肿痞。东洞翁以本方治脐下有结毒，按之则痛，及便脓血者为定义，脐下部有凝块，或有坚块，按之则疼痛者，即本方腹证也。然系故恩师和田先生之创见，故余从而实验之，如前说者，比较的稀有，而对于盲肠或阑尾部之左侧腹部各有一个之凝块或坚块，按之则疼痛者，为反多，故合此二说，以为本方之腹证。苟见此腹证时，不问为阑尾炎或其它如何之病证，均当以本方治之。而大黄牡丹皮汤去芒硝加薏苡仁方之凝块或坚块之坚度，比较的稍弱，大黄牡丹皮汤去大黄芒硝加薏苡仁方，为尤弱也。
　　先辈之论说治验
　　《产育保庆》曰：「牡丹皮散(求真按：『此即本方也』)，治产后血晕，闷绝狼狈。若口噤者，则拗开灌之，必有效。方后曰：『欲产者，先煎下，以备缓急。』」
　　《方机》本方主治曰：「腹痈，按之即痛，时时发热，自汗出，复恶寒者。腹中有坚块，经水不顺者。腹胀满如鼓，而生青筋，或肿而小便不利者。小腹有坚块，小便淋沥者。」
　　《建殊录》曰：「一老人年八十余，尝以卖药出入先生家。数日不来，使人问之，谢曰：『因病愠郁，故不出。』隔数日，复问之，脐上发痈，径九寸许，正气乏绝，邪热如炽。先生悯其贫困，无力服药，使饮大黄牡丹皮汤及伯州散。数日，脓尽肉生，矍铄能行。」
　　一人素刚强，脐下发痈，疡医治之无效，乃自用刀剜之，且灸其上，汁出而愈。然按之如硬石，亦无痛苦。之东都，经道诹访，浴于温泉，即大痛不可忍，于是再剜之，并灸其上数十壮，自以为初剜犹浅，其根未尽也，少焉而肠烧烂，血水进出。然能食，食则清谷出，故常以绵萦其腹。先生诊之，作大黄牡丹皮汤及伯州散使饮之，数日痊愈。
　　求真按：「此证，即小肠腹壁。以本方及伯州散能速疗之，可知中药方内服之奇效矣。」
　　《成绩录》曰：「一妇人腹痛，十有三年，诸药无效，小腹硬结，与大黄牡丹皮汤后，数日下如碗状者，割碎视之，有牛蒡根一撮。问之，答曰：『十余年前，食牛蒡所伤，遂发腹痛而至今，后不复食牛蒡矣。』下后腹痛乃已，食牛蒡如故。」
　　一妇人，患鼓胀者三年，百治不效，乃弃置而不治者数月。后闻先生有起废排痼之术，来求诊治。其腹胀大，现青筋，不能行步，使服大黄牡丹汤，旬余，小便通快。经一月许，旧疴如失。
　　一妇人，患鼓胀已五年，胀势最甚，治之无效，乃请先生。先生诊之曰：「非不治证也，然已成痼疾，非久服药，则病必不除，敢从否？」妇人诺。乃使服大黄牡丹汤，十余日，小便通快。续服数帖，随服随减，进前方数十日，疾去如平日。
　　一妇人，腹满八九日，饮食如故，小便自利，色如柏汁，请先生治。诊之曰：「此瘀血也。」与大黄牡丹汤，十日许，下赤白秽物，益进前方，遂下如鱼肠状者数枚，腹满渐减，经三十余日，诸患悉退。
　　一商人，年三十许，腹大满，四肢枯燥，众医疗之，岁余，无寸效。请先生治，诊之，作大黄牡丹汤与之，兼用夷法丸。秽物下，腹满减，终复常。
　　一妇人，年甫十九，已八月经水不来，大便不通，小便自调，饮食如故，时腹自痛，至十一月，大便始一通，他无所苦。医时与下剂，则大便少通。明年自春至夏，大便仅一次，经水亦少来。至七月下旬，请先生治。诊之腹软弱，小腹突兀如有物状，按之即痛，与大黄牡丹汤，一月许，诸证尽治。
　　求真按：「腹软弱，小腹突兀有物，按之即痛者，为小腹肿痞之变态，是亦本方所主治也。余尝遇斯证，投以此方，腹剧痛后，块物脱落，而得速效。」
　　《古方便览》本方条曰：「有一男子，患风毒肿，愈后疮口未收而出水，后脚挛急，疼痛不可忍，余用此方，痛除，疮口亦痊愈。」
　　一女子，十四岁，初发左腿肿毒，溃后，余毒不消，脓汁淋漓不瘥，脚强直如棒，不能登厕已有六年。诸医不能疗，求余治，即作此方使饮之，时时以虎黛丸攻之，两月余，痊愈。
　　求真按：「余曾治一十六岁女子，左股关节疼痛强直，发赤肿胀，烦痛不可按，历访诸大学名家，年余无寸效。因其腹证，与大柴胡加石膏汤、大黄牡丹皮汤、桃核承气汤之合方，兼用黄解丸，数月痊愈，唯左脚稍短缩，行时微跛耳。」
　　一男子，患热病，大半愈后，一日，腹大满，脐旁如刺，与此方三剂而愈。
　　《方舆輗》曰：「瓜子仁汤(求真按：『此即大黄牡丹皮汤去大黄芒硝加薏苡仁方也』)，治产后恶露，或经行瘀血作痛，或作肠痈者。此方《千金》第二十三卷名肠痈汤，腹中痛，烦痛不安，或胀满，饮食不下，小便涩，此病多是肠痈，人多不识。或妇人产后虚热者，多为此病。纵非痈疽，便服此方，无损也。」
　　「大黄牡丹皮汤，脉迟紧者，脓未成，可下之；脉洪数者，脓已成，不可下也」四句，示大法也。然临证者，无界限可划，是以方后再云「有脓当下，无脓当下血」，此是活用大黄牡丹汤之意也。痢，经日下脓血或如鱼脑髓之恶物者，可用大黄牡丹汤。盖此恶物留于肠胃，肠胃面之皮肉为热毒糜烂腐败而下(求真按：「如下鱼脑髓者，虽由于有持氏说之机转，然多瘀血乘机自发也」)，毕竟为肠痈之类，故以治肠痈之法治之为妙，此为奥村翁发千载所未发之理。今虽举一大黄牡丹方，然瓜子仁汤、排脓散、薏苡附子败酱散等，亦可参酌用之。
　　《生生堂治验》曰：「一男子二十一岁，一日更衣，忽腹痛，四肢急缩，不能屈伸。家人闻其闷呼，就观之，昏绝而四肢厥，即扶之，卧于室内，延医针灸，徐徐厥回，脉应，腹复进痛，闷呼不忍闻，肛门脱出，即下如腐烂鱼肠者，杂以脓血，心中懊，饮食不能下咽。医谓噤口痢，疗之数日。时闻先生多奇术，使人迎先生往。诊之，脉迟而实，按之阖腹尽痛，至于脐下，则挠屈拗闷，曰其痛不堪，先生曰：『肠痈也。』先渍食于冷水，使食之，病者鼓舌尽一盂，因与大黄牡丹皮汤，五六日，痊愈。」
　　一妇人，年三十许，有奇疾，后窍闭塞不通，大便却由前阴泄，如是者旬许，腰腹阵痛，而大烦闷，于是燥屎初通，前阴泄止。嗣后周年又发，患十余年。百方医治，形容日羸，神气甚乏。师诊之，脉数无力，按其脐下，即有粘屎自前阴出，再按之，有一块应手。师问曰：「月事不行者几年矣？」曰：「十余年矣。」先与大黄牡丹皮汤缓缓下之，佐以龙门丸泻之者，月一次，由是前后得所。经数旬，自谓曰：「余有牡痔，方临厕，即痛不可忍。」师视之，肛旁有如指头者，以药线截治之，仍服前方一年许，块亦自消。
　　求真按：「是直肠痔也。」
　　《麻疹一哈》曰：「一女子，年二十许，疹后经十四五日，鼻内生息肉，如赤小豆粒大，五六十日不愈，医疑为梅毒，用药不知，更请余治。按腹状，脐腹有块如盘，按之坚硬，腰脚酸痛，小便淋沥，大便难，经水不利。因作大黄牡丹汤使饮之。约百日许，大便下利二三行，经利以多，息肉徐消，鼻内复故，诸证自宁。」
　　求真按：「虽局部精诊，然亦不可不顾及其腹内，耳鼻科医以为何如？」
　　《方伎杂志》曰：「一妇人，经水不来已三四月，一医以为妊娠。至五月，皆以为孕，而施镇带等。至十一月，无产气，乞诊于余。余详诊之，腹状虽如孕样，然非妊娠，因经闭也。夫妇大惊，乞药。乃与大黄牡丹皮汤，日四服，四五日，下紫血、衃血颇多。二十日许，血止腹状如常。翌月，月经来。后受孕，举一子，无瘀血。因先已下尽故也。」
　　《类聚方广义》本方条曰：「大黄牡丹皮汤，治诸痈疽，疔毒，下疳，便毒，淋疾，痔疾，脏毒，瘰疬，流注，陈久疥癣，结毒，痿疮，无名恶疮，脓血不尽，腹中凝闭，或有块，二便不利者。随证兼用伯州散、七宝丸、十干丸等，或以七宝、十干，如法用之。其间暂停汤药，或用熏药，用毕，咽口腐烂甚者，宜用泻心汤、调胃承气汤等，可以疏涤残毒，且用含漱剂为佳。治产后恶露不下，小便不利，血水壅遏，少腹满痛，通身浮肿，大便难者。又产后恶露不尽，过数日，寒热交作，脉数急，小腹或腰髀痛剧者，将发痈之兆也。能审病机，可早以此方下之。已溃脓者，亦宜此方。治经水不调，赤白带下，赤白痢疾，小腹凝结，小便赤涩，或有水气者。」
　　福井枫亨疝气八味方条曰：「此方多用于小腹以下病。夫寒疝之目的，绕脐痛，此证本因水气与瘀血而作痛之病名也。实证者，脐下及脚挛急，阴囊肿或痛，妇人有腰痛等证，可用此方。又小腹有瘀血块，而脚挛急，如寒疝形者。或妇人引阴门，时时作痛，或阴中突出者。又可用于肠痈等证。此方之立意，自大黄牡丹皮汤中，取牡丹皮、大黄、桃仁，牡丹五积散中之桂枝，《本事方》无忧散中之牵牛、木通，四乌汤及乌沉散中之乌药，用乌药，所以温肉顺气也，又用延胡以和瘀血之痛，共八味而成。若腹痛者，用莪朮，难用将者，去之，而名疝气七味方。夫牵牛比大戟、甘遂之药力不剧，用于小腹以下痛者，有速效。」
　　求真按：「福井氏以为自制此方，附加种种理由，其实活用仲景方也。若能活用大黄牡丹皮汤及其去加方，或合用桃核承气汤、桂枝茯苓丸、当归芍药散中之一方，则无此方之必要。故可知其适应证即为上列诸方或合方之适应证也。」
　　《勿误药室方函口诀》大黄牡丹皮汤条曰：「此方虽用于肠痈溃脓以前之药，然其方与桃核承气汤相似，故先辈运用于瘀血冲逆。凡桃核承气证，小便不利者宜此方，其它用于内痔、毒淋、便毒有效，皆因排血利尿之功故也。又痢疾下如鱼脑者，用此方即奏效。若虚者，宜驻车丸之类，凡痢疾久不痊，肠胃腐烂，下赤白者，为后藤艮山之发明。奥村良筑本其说，阳证用此方，阴证用薏苡败酱散，而即愈云，可谓自古未有之新发明也。」
　　同书肠痈汤条下曰：「此方因肠痈用大黄牡丹汤等攻下之后，精气虚败，四肢无力，余毒未解，腹痛淋漓不已者。因是可运用于肺痈之虚证，臭脓未已，面色萎黄者。又如后藤艮山说，痢疾可与肠痈同治，故有用于痢后余毒不尽者。又妇人带下证，疼痛不已，睡卧不安，已经数日，亦有与肠痈一揆而用之者。故灵机活法，存乎其人耳。」
　　冬瓜子之医治效用
　　《本草纲目》曰
　　白瓜子
　　《别录》曰：「冬瓜仁也，八月采之。」
　　【气味】甘平，无毒。
　　【主治】使人悦泽，好颜色，益气，不饥。久服，轻身耐老。(《本经》)
　　除烦满不乐，可作面脂。(《别录》)
　　去皮肤风及黑，润肌肤。(大明)
　　治肠痈。(时珍)
　　《本萆备要》曰：「冬瓜，寒泻热，甘益脾。利二便，治水肿，止消渴，散热毒痈肿。子，补肝明目(凡药中所用之瓜子，皆冬瓜子也)。」
　　由以上诸说观之，则本药为消炎性利尿兼缓下药，而主治痈肿有特能焉。
　　大黄甘遂汤之注释
　　妇人少腹满如敦状，小便微难而不渴。生后者，此为水与血俱结在血室也，大黄甘遂汤主之。(《金匮要略》)
　　【注】
　　敦字注：和久田氏云：「敦者，对也，祭时用盛黍稷之器，而似腹者也。」又尾台氏云：「如敦状者，少腹高起，形如敦，而不急结，不硬满者也。『敦』音『对』，器名。」《礼‧明堂位》曰：「有虞氏之两敦。」郑注曰：「盛黍稷之器也。」《周礼．天官》曰：「珠盘玉敦。」郑注曰：「敦，盘类也。故以盘盛血，以敦盛食也。」
　　生后者，产后也。全文之义，妇人于产后如敦状，下腹部膨满，小便少，难通，不渴者，为水血二毒并结于子宫，即以本方为主治也。
　　大黄甘遂汤方
　　大黄5.2克，甘遂、阿胶各2.8克。
　　上细锉，以水一合五勺，煎五勺，去滓，顿服。其血当下。
　　先辈之论说治验
　　东洞翁本方定义曰：「治小腹满如敦状，小便微难，或经水不调者。」
　　《方机》本方主治曰：「治小腹绞痛坚满，手不可近者。」
　　《续建殊录》曰：「一妇人，产后忽烦闷，二便闭，小腹硬满，按之则痛，不可近手，两足浮肿，不能屈伸，干呕，短气，命迫旦夕。与八味汤，兼用大黄甘遂汤，两便快利，小便昼夜六七行，恶露续下，小腹满大减，按之不痛。经日，浮肿不去，乃与木防己汤，兼以夷则丸，诸证痊愈。」
　　《成绩录》曰：「一妇人，产后烦闷，二便闭，小腹硬满，手不可近，两足浮肿，不可屈伸，干呕短气，命迫旦夕。先生诊之，投桃核承气汤兼大黄甘遂汤，二便快利，小便昼夜六七行，恶露续下，小腹满去，按之不痛。经日，足肿未除，更用木防己加茯苓汤，诸证痊愈。」
　　《古方便览》本方条曰：「一僧，年二十八，患淋沥数年，时出脓血，或如米泔水，大便下利，有时闭结，若下利时，淋沥稍安，闭结则甚。余诊小腹满如敦状，按之则茎中引痛，乃作此方使饮之，大下利后，病顿退，数日痊愈。」
　　《类聚方广义》本方条曰：「按大黄甘遂汤与抵当汤皆主小腹满，而抵当汤证，硬满小便自利，此方证小腹膨满甚而不硬，小便微难，因此可见瘀血与水血结滞之异。此方不特产后，凡经水不调，男女癃闭，小腹满痛者，及淋毒沉滞，梅淋，小腹满痛不可忍，溲脓血者，皆能治之。子炳曰：『此方与甘遂半夏汤，同证而小异，妇人则用此方，男子则用甘遂半夏汤。』夫甘遂半夏汤，主心下坚满，此方主小腹满如敦状，虽为同用甘遂，其证、其部位本自悬殊，何可混同，且随证处方，岂问男女耶？子炳不特不知药方之主治，又陷胶柱之误说也。」
　　《勿误药室方函口诀》本方条曰：「此方主去水血二物，然重水气，而以血为客也。『微难』云者，非一向不通之谓。此证颇多，然妇人急于小腹满结，小便不利者，有速效。又男子疝证，小便闭塞，小腹满痛者，此方尤有验。」
　　下瘀血汤之注释
　　师曰：「产妇腹痛，法当以枳实芍药散。假令不愈者，此为腹中有干血着脐下，宜下瘀血汤主之。亦主经水不利。」(《金匮要略》)
　　【注】
　　详总论瘀血之毒害及少阳病篇枳实芍药散条。
　　下瘀血汤方
　　大黄二两，桃仁二十枚，蟅虫二十枚。
　　上三味，末之，炼蜜和为四丸，以酒一升，煎一丸，取八合，顿服之。新血下如豚肝。
　　如上，本方本为煎方，今改为丸方如下。
　　下瘀血丸方
　　大黄16克，桃仁7克，蟅虫21克。
　　上为细末，以蜂蜜为丸，一回1～5克许，一日一回，乃至三回，酒，又白汤服用之。
　　下瘀血汤之腹证
　　如仲景所谓有干血着脐下，则本方证之瘀血块，密着于脐下部之腹底，按之则有抵抗而压痛，然往往因知觉过敏，难以触诊，与其它之瘀血证有别也。
　　先辈之论说治验
　　东洞翁本方定义曰：「治脐下毒痛，及经水不利者。」
　　稻叶克礼着《腹证奇览》本方条曰：「有瘀血着脐下，则小腹急痛不可忍，甚则手不可近者，本方之所主也。…此证探诊脐下，指头触之，觉坚而急痛者，此方之正证也。余考此大血证，妇人多因经水不通，男子亦多血证者。其人或因腰痛久不止，或有淋疾、痔、脱肛等之患者，或发大建中汤证者，间亦有此证。余前在东都时，一男子三十四五岁，因大腹痛而脐下痛者三年，百治无效。余诊之，暗然觉冷气，腹皮强急，如有头足，乃与大建中汤。一月许，渐愈。又觉脐下痛不可忍，乃与下瘀血汤，数日痊愈。」
　　《成绩录》曰：「一妇人，月经过度，或每月再见，肩背强，腹中挛急，或硬满，饮食能进，大便秘结，阴门时痒，患已数年，不得治效。先生与当归芍药散，兼用下瘀血丸，宿疴遂愈。」
　　《类聚方广义》本方条曰：「此方《本草纲目》蟅虫条称大蟅虫丸，治产后腹痛有干血者。又《大观本草》亦称大黄蟅虫丸，主久瘕积结。按此本为丸方，非汤方也。其制亦与抵当丸相似，故当称丸也，其称下瘀血者，疑为后人以其效名之，亦犹陷胸、备急之类耳。又倪珠谟《本草汇言》曰：『仲景方，治五劳虚极，羸瘦腹满，不能饮食，内有干血，肌肤甲错者，以干漆、大黄各一两，蟅虫十个，酒煮半日，捣膏为丸，黍米大，每服十丸，白汤送下。』此比《金匮》大黄蟅虫丸药味寡少，而功力专也。虽似后人裁酌，然简捷而有效。」
　　产后，腹中结实拘挛，或烦满而痛者，当以枳实芍药散和之。若不愈者，其人必有干血，宜下瘀血汤。
　　蟅虫之医治效用
　　《本草纲目》曰
　　蟅虫
　　【气味】咸寒，有毒。甄权曰：「咸苦。」
　　【主治】血积症瘕。破坚，下血闭，生子，大良。(《本经》)
</div>
    <div class="pagination">
<a href="皇汉医学_page57.html">上一页</a><span>...</span><a href="皇汉医学_page53.html">53</a><a href="皇汉医学_page54.html">54</a><a href="皇汉医学_page55.html">55</a><a href="皇汉医学_page56.html">56</a><a href="皇汉医学_page57.html">57</a><span class="current-page">58</span><a href="皇汉医学_page59.html">59</a><a href="皇汉医学_page60.html">60</a><a href="皇汉医学_page61.html">61</a><a href="皇汉医学_page62.html">62</a><a href="皇汉医学_page63.html">63</a><span>...</span><a href="皇汉医学_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
