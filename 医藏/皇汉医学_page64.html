<!DOCTYPE html>
<html>
<head>
    <meta charset="UTF-8">
    <title>皇汉医学 - 第 64 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 64 页/共 77 页</h1>
    <div class="content">　　《赤水玄珠》曰：「理中汤，治小儿吐泻后，脾胃虚弱，四肢渐冷，或面有浮气，四肢虚肿，眼合不开。」
　　《小青囊》曰：「理中汤，治恶心干呕，欲吐不吐，心下映漾，如人畏船者。又治小儿慢惊，脾胃虚寒泄泻，及受寒而腰痛等症。」
　　《外科正宗‧咽喉门》曰：「理中汤，治中气不足，虚火上攻，咽间干燥作痛，妨碍吐咽，及脾胃不健，食少作呕，肚腹阴疼等症。」
　　《疡医大全》曰：「理中汤，治痈疽溃疡，脏腑中寒，四肢强直者。」
　　《痘疹金镜录》曰：「理中汤，治痘因里虚寒而泄泻，方后曰：『手足厥冷，泄泻甚者，加附子名附子理中汤。』」
　　东洞翁本方定义曰：「治心下痞硬，小便不利，或急痛，或胸中痹者。」
　　《方机》本方主治曰：「心下痞硬者(大簇)。心下痞，喜唾，不了了者(南吕)。暑病(所谓霍乱)，呕吐下利，心下痞硬者(紫圆)。」
　　《成绩录》曰：「一男子，项背强急，或腰痛，饮食停滞，时时胸痛，心下痞硬，噫气喜唾，先生与人参汤，兼用当归芍药散而愈。」
　　求真按：「项背强急，或腰痛者，为当归芍药散证，余皆本方证也。」
　　《续建殊录》曰：「一妇人，患胸痛一二年，发则不能食，食即不下咽，手足微厥，心下痞硬，按之如石，脉沉结，乃与人参汤，服之数旬，诸证渐退，胸痛痊愈。」
　　求真按：「此所谓胸痹也。」
　　《古方便览》曰：「一男子，一身悉肿，小便不通，心下痞硬，郁郁不欲饮食，以此方兼用三黄丸，二十剂而愈。」
　　《证治摘要‧鼓胀条》曰：「人参汤加附子，腹平满而大便滑者。」
　　求真按：「本方主治之腹胀满，按之软弱而有多少之冷感，使仰卧之，则侧腹部膨起，其胀满即减退矣。」
　　《类聚方广义》本方条曰：「产后续得下利，干呕不食，心下痞硬而腹痛，小便不利者。及诸久病不愈，见心下痞硬，干呕不食，时时腹痛，大便濡泻，微肿等证者。又老人每至寒暑时，下利，腹中冷痛，沥沥有声，小便不禁，心下痞硬，干呕者，皆为难治证，宜此方。若恶寒或四肢冷者，加附子。」
　　求真按：「本方中含朮、干姜、甘草，方意类似于苓姜朮甘汤。以有小便不利，或自利证也，且本方证以老人为多。」
　　《勿误药室方函口诀》本方条曰：「此方为治胸痹之虚证方，然以理中丸为汤，宜用于中寒，霍乱，太阴吐利证，厥冷者，宜从《局方》加附子。朮与附为伍时，有附子汤、真武汤意，效能驱内湿，与四逆汤意稍异，四逆汤是以下利清谷为第一目的，此方以吐利为目的也。」
　　《橘窗书影》曰：「一女子从来患痔疾，脱肛不止，灸数十壮，忽发热衄血，心下痞硬，呕吐下利。一医以寒凉剂攻之而增剧，余与理中汤而渐愈，一医欲以药缓攻，余答曰：『痞有虚实。邪气为痞，宜用疏剂。若胃中空虚，客气冲逆为痞者，攻之有害。古方泻后膈痞者，用理中汤。』又以理中汤治吐血，洵有故也。」
　　大建中汤之注释
　　心胸中大寒痛，呕不能饮食，腹中寒，上冲皮起，出见有头足，上下痛不可触近者，大建中汤主之。(《金匮要略》)
　　【注】
　　由余之经验，本方证之病者，因屡见腹壁、胃、肠弛缓纵胀，而胃与子宫因而下垂者甚多。上冲皮起出见者，是胃肠蠕动不安之状，隐见于皮表也。有头足上下者，谓被气体充满之肠管，成假性肿瘤状，出没于上下左右也。然仲景此论，谓其发作之剧者，未必通常如是也。
　　稻叶克礼云：「腹皮胀起，如有头足，譬如推看以袋包树枝也。其痛发时为大寒痛，呕而不能食，上下不可近手，或大便秘，或心胸大寒痛而上冲者。」
　　时时如蛇或如鳗者游走腹中，其头似痛，尾似患伤，不能延伸之状。诸药无效，其余所患，因人而异，都非此方不能治。
　　或腹常平稳，发则腹皮如波纹者。或平常按腹无别状，发时忽如块物游走，上下往来，而疼不可近手者。又时如小囊，忽去，来时而痛难忍，忽似在腹中，忽似回于背，来去无定所者。
　　如上说，其休作有轻重缓急外，变证亦多，故宜就病者自述之。然假令虽有如上述之症状，若不认腹中有寒，即非本方证矣。
　　大建中汤方
　　蜀椒6.5克，干姜17克，人参8.5克。
　　上细锉，以水三合，煎一合二勺，去滓，纳胶饴一升，再煎为一合，一日分三回，温服，但胃部有停滞膨满感者，及嫌忌甘味者，饴宜减适量。
　　先辈之论说治验
　　东洞翁本方定义曰：「治胸腹大痛，呕而不能饮食，腹皮起，如有头足者。」
　　《方机》本方主治项中曰：「心胸间痛，呕而不能食者。腹中寒，上冲皮起，出见有头足，上下痛而不可触近者(兼用紫圆)。」
　　求真按：「此阴虚证而兼用紫圆，非也，不可从之。」
　　《古方便览》本方条曰：「有一男子，年七十余，胸满，心下痛，发作有时，或吐蛔虫，而不能食，伏枕三月许，余与此方，病即愈。」
　　求真按：「此方能治胃肠神经痛，又能治蛔虫。古方之妙，宜深味之。」
　　一妇人年三十二，饮食不进，日渐羸瘦，而患腹痛三月许，诸医作血积治，或用药以下瘀血，病渐甚。余诊之，脐旁有块物如张手足，心下及胁拘挛，重按即痛不可忍，轻按即若仿佛，乃作此方与之，病日消而痊愈。
　　《方舆輗》本方条曰：「此方用于蛔虫之心腹痛有效。一女子患伤寒瘥后，腹痛大发，余视其胁下痞硬，与大柴胡及柴桂之类无寸效，于是潜心脉之，寸关洪大，盖因蛔所致，即用鹧鸪菜汤及槟榔鹤虱散，痛犹自若，然病家恳请，不能辞，乃与大建中汤，一帖知，三帖能思食，五帖痛若失。此女腹中虽无大建中汤之定候，然试之如神，故记之以备参考。」
　　求真按：「以此证为本方无定候，不外腹诊未熟所致，不然，曷得奏此奇效乎。」
　　《类聚方广义》本方条曰：「小建中汤治里急拘挛急痛，此方治寒饮升降，心腹剧痛而呕，故能治疝瘕，腹中痛者，又能治挟有蛔虫也。」
　　《千金》作「治心胸中大寒大痛，呕而不能饮食。若饮食下咽，则偏于一面下流，有声决决然，若腹中寒气上冲，皮起出见有头足，上下而痛，不可触近其头者。」
　　《勿误药室方函口诀》本方条曰：「此方虽与小建中汤方意大异，然因有胶饴一味，建中之意明了矣，治寒气腹痛者，莫如此方也。盖因大腹痛而冲胸有呕状，腹中如块凝结为目的，故诸积痛甚，自下而上者，用之有妙效。解急蜀椒汤，治此方证之更剧者。」
　　求真按：「解急蜀椒汤，本方中去人参、胶饴，而与附子粳米汤之合方也。此种去加法，后世家之浅见也。」
　　蜀椒之医治效用
　　《本草纲目》曰
　　蜀椒
　　求真按：「因产蜀者最良，故有此名，其实即山椒也。」
　　【气味】辛温有毒。
　　【主治】六腑之寒冷。…心腹之留饮宿食，肠澼下痢，泄精。…散风邪，瘕结，水肿，黄疸，鬼疰蛊毒，杀虫鱼毒。(《别录》)
　　治头风下泪，腰脚不遂，虚损留结，破血，下诸石水，治咳嗽，腹内冷痛，除齿痛。(甄权)
　　破症结，开胸。…暖腰膝，缩小便，止呕逆。(大明)
　　散寒，除湿，解郁结，消宿食，通三焦，暖脾胃。…杀蛔虫，止泄泻。(时珍)
　　《本草备要》曰：「川椒，辛热纯阳。入肺，发汗，散寒，治咳嗽。入脾，暖胃，消食，除胀，治心腹冷痛，吐泻澼痢，痰饮水肿。…治阳衰，溲数，泄精，症结(下焦虚寒)。通经，安蛔(虫见椒则伏)，杀鬼蛀(最能杀劳虫)、鱼虫毒。肺胃素热者忌服。」
　　据上说观之，本药为温性刺激的杀虫杀菌药，兼有健胃祛风，解凝利尿作用。
　　吴茱萸汤之注释
　　食谷欲呕者，属阳明也，吴茱萸汤主之。得汤反剧者，属上焦也。(《伤寒论》)
　　【注】
　　方有执曰：「食谷欲呕者，胃寒也。」
　　山田正珍曰：「『阳明』二字，本当作『中焦』，乃对下文上焦句而言。王叔和不知文法如是，妄谓中焦即阳明胃腑之位，遂改作阳明耳。食谷欲呕者，胃中虚寒，饮水淤蓄也。吴茱萸温中，生姜逐饮，即此故也。按太阳下篇云：『伤寒胸中有热，胃中有邪气，腹中痛，欲呕吐者，黄连汤主之。』由是观之，属上焦者，乃胸中有热之谓，宜与小柴胡汤者也。前一百五十四条为指小柴胡汤以治上焦之方，亦可以为征。」
　　求真按：「山田氏说甚是。本来此方为阴证之法剂，故其主治为食谷欲呕证，然服之呕反加剧者，非阴证也明矣。所以谓属上焦，暗示其以小柴胡汤为主治也。因本方证是属于内，由下方迫胃；小柴胡汤证是属于外，由上部迫之者，且有寒热之差，但皆有呕证，甚相疑似，判别不易。故师托说本方之证治，以示二方之类证鉴别也。尚有稻叶克礼之《腹证奇览》本方条云：『用柴胡而不能治者，此证间有之，因胸胁苦满，而呕不已故也。然胸胁苦满而呕者，用柴胡而愈。如柴胡证，唯胸满者，是吴茱萸汤证也。』又由亡师之爱儿，濒于危笃，用小柴胡加吴茱萸汤而得奇效观之，能窥其间之秘要故也。然尾台氏所著《类聚方广义》本方条云：『得汤反剧者，益与此方，则呕气自止，但一帖药，二三次服为佳。』此因注家徒执字句解，不能有所知也，学者宜亲验自得，此以本方瞑眩之例证，曲解本条者也，不可妄从。」
　　呕而胸满者，茱萸汤主之。(《金匮要略》)
　　【注】
　　以产吴国之茱萸为佳品，故有吴茱萸之名。茱萸，即本名也。呕而胸满者，先呕而后胸满也，则以呕为主证，而胸满为客证矣，与小柴胡汤之胸胁苦满而呕者不同。须切记之，不可失误。
　　少阴病，吐利，手足厥冷，烦躁欲死者，吴茱萸汤主之。(《伤寒论》)
　　【注】
　　本条载于少阴病篇，虽属至当。兹因便利而列之，其吐利，手足厥冷者，似于四逆汤证。
　　刘栋云：「下利清谷，手足厥冷，烦躁欲死者，四逆汤主之。呕吐下利，手足厥冷，烦躁欲死者，吴茱萸汤主之。故吴茱萸汤以吐为主，四逆汤以利为主也，此下利二证之别，不可不识。」
　　又尾台氏《类聚方广义》本方条云：「吐利，手足厥冷，烦躁欲死者，与四逆汤证相似而不同，四逆汤以下利厥冷为主，此方以呕吐烦躁为主，是其别也。又治脚气冲心，烦愦呕逆，闷乱者。」
　　如上说，其间自有分别。
　　又张璐本方条下云：「为少阴兼厥阴之候也。」
　　仲景单称少阴病，其实少阴病兼厥阴病可知。
　　干呕，吐涎沬，头痛者，吴茱萸汤主之。(《伤寒论》)
　　【注】
　　亦载于厥阴篇，然因与前条有连络，故列之。干呕吐涎沫，食谷欲呕者，与呕而胸满之三证，同为水毒由内之下方，迫于肺胃所致。头痛者，此毒更上迫，而侵及头脑之剧证，故仲景欲示此意，不揭于太阴、少阴篇，而载于厥阴篇也。然此头痛，《续医断》云：「证有主客者，即物有主客也，治其主者，而客从矣，故治法宜分主客也。主者先见，客者后出，故吐而渴者，以吐为主；满而吐者，以满为主也。桂枝汤有头痛，有干呕；吴茱萸汤，亦有头痛，有干呕。桂枝汤以头痛为主，干呕为客，故头痛在首；吴茱萸汤，以干呕为主，头痛为客，故头痛在末。凡客者动，而主者不动，此头痛不过是客证，干呕实为主证也，以之可以鉴别其类证矣。」
　　吴茱萸汤方
　　吴茱萸4克，人参、大枣各2.4克，生姜4.8克。
　　上细锉，以水一合五勺，去滓，顿服。
　　先辈之论说治验
　　《肘后方》曰：「一方(求真按：『此即本方也』)治人食毕，即噫醋及醋心。」
　　求真按：「噫醋及醋心，吞酸嘈杂也。」
　　《圣济总录》曰：「人参汤(求真按：『此即本方也』)治心痛。」
　　张元素曰：「吴茱萸汤之用有三：去胸中之逆气满塞，止心腹感寒之痛，消宿酒也。」
　　东洞翁本方定义曰：「治呕而胸满，心下痞硬者。」
　　《方机》本方主治曰：「食谷欲呕者(方意，以气逆为主证)。吐利(吐泻也)，手足厥冷，烦躁者。干呕，吐涎沫，头痛者(南吕)。呕而胸满者(紫圆)。脚气上攻而呕者(紫圆)。若因水肿而呕者，非此汤所治也。」
　　《续建殊录》曰：「一某客尝患头痛，痛则呕发，剧时语言不出，但以手自击其首，家人不知其头痛，皆以为狂。先生诊之，腹大挛，恰如引线之傀儡状，盖因头痛甚，有如狂状也，急与吴茱萸汤，二帖，药尽疾愈。」
　　一人卒发干呕，医与小半夏汤，七日不瘥，声动四邻，于是迎先生。诊之心下痞硬，四肢厥冷，乃与吴茱萸汤，三帖而愈。
　　一人初患头痛，次日腹痛而呕，手足厥冷，大汗如流，正气昏冒，时或上攻，气急息迫，不能语言，先生与吴茱萸汤，诸证顿除，既而困倦甚，四肢掷席，乃更与当归四逆加吴茱萸生姜汤，数日而瘳。
　　《成绩录》曰：「一男子，卒然如狂，捧头踊跃，如头痛状，不能言语，干呕，目闭，手足微冷，面无血色，周旋堂中，不得少安。先生与吴茱萸汤，五六帖，痊愈。」
　　一男子，干呕头痛，胸中痛，周身微冷，面色青白。先生与吴茱萸汤，数帖，稍缓，兼用当归芍药散而痊愈。
　　《餐英馆治疗杂话》曰：「《伤寒论》有『吐利，手足厥冷，烦躁欲死者，吴茱萸汤主之』之证，已见于前矣，虽与四逆汤证相同，然四逆汤证，吐利而元气飞腾，手足厥冷，虽烦躁而元阳欲脱，故手足之厥冷，有自底下冷起之气味，且腹软而心下无特别阻塞也。吴茱萸汤之目的，虽云手足厥冷，然不恶冷，且自手指表尖冷起者，四逆之证，自指里冷起，亦烦躁也。又吴茱萸汤证，必心下痞塞有物，宜以此为目的，因此痞塞，阻其上下气血往来之经脉，故手足厥冷也。此证《伤寒论》虽无脉，然两证之脉，当绝，或沉微、沉细之类，故若以脉辨证，虽似相同，实若冰炭也。夏月霍乱吐泻证，吐利后间有手足厥冷，烦躁等证，世医以为吐利后是虚寒证，连进四逆、附子、理中等，反增烦躁，心下膨满痞塞者，非虚塞证也，宜用吴茱萸汤。以吴茱萸之苦味，压心下之痞塞，则阴阳通泰，烦躁已，厥冷回，此余新得之法也。只宜以心下痞塞为标准，手足自指表冷起为目的。此证若黏汗出，而脱阳者，非附子则不治。夏月虽宜出汗，然通身出薄汗者，则宜吴茱萸汤。犹烦躁，厥已回，心下之痞虽开七八，尚有少少之痞不除者，宜《活人书》之枳实理中汤。总之吐下后，心下痞者，枳实理中汤妙，即理中汤加枳实也。」
　　《类聚方广义》本方条曰：「哕逆有宜此方者，按《外台》曰：『疗食讫，醋咽多噫也。』」
　　霍乱，不吐不下，心腹剧痛欲死者，先用备急丸或紫圆，继投此方，则无不吐者。若已吐，则无不下者矣。已得快吐下，则苦楚脱然，其效至速也，不可不知。
　　《勿误药室方函口诀》本方条曰：「此方主下降浊饮，故治吐涎沫，治头痛，治食谷欲呕，治烦躁吐逆。《肘后》治吐酸嘈杂。后世治哕逆。凡危笃之证，审因浊饮上溢，而处此方，其效难数。吴昆加乌头而用于疝，此证自阴囊上攻，有刺痛呕恶等证。凡一切上迫者，皆可为目的。又久腹痛，吐水谷者，此方加沉香有效。又霍乱后转筋，加木瓜有大效。」
　　求真按：「加沉香、木瓜，小策也。」
　　《橘窗书影》曰：「一男子患梅毒，瘥后，头痛，肩背强急，眼睛时时朦胧。医概为遗毒，连用仙遗粮及汞剂。血液枯燥，胃中空虚，一日，大发呕吐而绝食，心下痞塞，烦躁欲死，众医惊辞。余诊曰：『体本无深毒，因其人惧此病，致医过攻，而生此变。所谓割鸡用牛刀也。先平其胃而下呕逆，或可得其活路。』因作吴茱萸汤加半夏、黄连(官参三分)。二日，呕吐止，食少进。余仍前方不动，某医笑为顽固，连服数旬，头痛、肩背强亦随而愈。」
　　吴茱萸之医治效用
　　《本草纲目》曰
　　吴茱萸
　　【气味】辛温有毒。
　　【主治】温中，下气，止痛，除湿血痹。(《本经》)
　　利五脏，去痰，冷逆气，饮食不消，心腹诸冷绞痛，中恶心腹痛。(《别录》)
</div>
    <div class="pagination">
<a href="皇汉医学_page63.html">上一页</a><span>...</span><a href="皇汉医学_page59.html">59</a><a href="皇汉医学_page60.html">60</a><a href="皇汉医学_page61.html">61</a><a href="皇汉医学_page62.html">62</a><a href="皇汉医学_page63.html">63</a><span class="current-page">64</span><a href="皇汉医学_page65.html">65</a><a href="皇汉医学_page66.html">66</a><a href="皇汉医学_page67.html">67</a><a href="皇汉医学_page68.html">68</a><a href="皇汉医学_page69.html">69</a><span>...</span><a href="皇汉医学_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
