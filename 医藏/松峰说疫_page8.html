<!DOCTYPE html>
<html>
<head>
    <meta charset="UTF-8">
    <title>松峰说疫 - 第 8 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松峰说疫 - 第 8 页/共 37 页</h1>
    <div class="content">　　大枣（二枚，劈） 流水煎大半杯，温服，覆衣。

　　烦热燥渴（烦热燥渴与前发热作渴不同。故用白虎而不用元霜矣。）

　　病在太阳经，未入阳明之腑，不至遽生烦渴。若阳明燥盛之人，经热外遏，燥气内应，则见烦渴。阳明从燥金化气，腑燥发作，故有燥热便难之症。今腑燥未作，胸燥先动，是以烦渴生焉。其太阳表症未解，宜浮萍石膏汤清金而解表，绝其燥热入腑之源。表症已解，第以白虎加元麦汤清燥生津。气虚者加人参以益气，因表解而阳虚，恐燥去而阳亡也。

　　白虎加元麦汤 治太阳经罢，烦热燥渴。

　　石膏（三钱， ） 知母（一钱） 甘草（一钱） 粳米（一撮） 元参（二钱） 麦冬（三钱，去心）

　　流水煎至米熟，取大半杯，热服。

　　人参白虎加元麦汤 治太阳经罢，气虚烦渴。

　　石膏（三钱， ） 知母（钱半，酒炒） 炙草（一钱） 粳米（一撮） 人参（一钱） 元参（二钱）

　　麦冬（三钱，去心）

　　流水煎至米熟，取大半杯，热服。

　　卷之二·论治　瘟疫六经治法

　　阳明经

　　目痛鼻干阳明以燥金主令，足阳明以戊土而化气于燥金，太阴胜则阳明化气而为湿，阳明胜则太阴化气而为燥，故阳明之经易于病燥。冬水失藏，相火升，胃津槁，脾精亦亡。太阴之湿，久化阳明之燥，春夏感病，卫阳遏闭，营热郁发，土焦金燔，燥气愈盛，其经挟鼻络目，行身之前，故目痛鼻干而身热不卧。阳莫胜于阳明，燥热在经，不得泄越，迟则胃腑积热，脏阴渐枯，便伏异日危机。于其腑热未动之时，凉泄经络，以清其热，则后患绝矣。素雪丹主之。

　　素雪丹 治阳明身热目痛，鼻干不卧，胸烦口渴。

　　浮萍（三钱） 石膏（三钱，研） 麦冬（二钱，去心） 元参（二钱） 葛根（二钱）

　　丹皮（二钱，酒洗） 白芍（一钱） 生姜（三钱） 甘草（一钱）

　　流水三杯，粳米一撮，煎大半杯，去渣，热服，覆衣取少汗。呕者，加制半夏二钱。

　　瘟病方传阳明之经，腑热未作，法宜清热而发表。热甚者，必伤肺气，当用人参白虎汤清金泄热，益气生津，乃为妙善。（人参白虎汤见前。）

　　目痛鼻干呕吐泄利三阳之经，阳明为盛。足阳明从燥金化气，太阳表邪不解，经热内传，火性就燥，必入阳明。

　　阴盛于里，而阳盛于表，腑燥未作，经燥先动，胆木逆行而贼胃土，胃气壅遏，不能容受，故呕吐而泄利。缘经邪郁迫其腑气故也。

　　浮萍葛根汤 治阳明经证，目痛鼻干，烦渴不卧。

　　浮萍（三钱） 葛根（二钱） 石膏（二钱， ） 元参（二钱） 甘草（一钱） 生姜（三钱）

　　流水煎大半杯，热服。

　　浮萍葛根芍药汤 治阳明经泄泻。

　　浮萍（三钱） 葛根（三钱） 石膏（一钱， ） 元参（二钱） 甘草（一钱） 芍药（二钱）

　　流水煎大半杯，热服。

　　浮萍葛根半夏汤 治阳明经呕吐。

　　浮萍（三钱） 葛根（二钱） 石膏（二钱） 元参（一钱） 芍药（一钱） 生姜（三钱）

　　半夏（二钱，制） 甘草（五分）

　　流水煎大半杯，热服。

　　阳明腑证：汗出潮热谵语腹满便秘病传阳明经，不得汗解，腑阳素旺之人，以经热郁蒸，而腑热内作。开其皮毛，则见大汗淋漓，第汗愈泄而土愈焦，燥愈增而热愈盛。每申酉之交，应时发热，如潮汐不爽，是谓潮热。燥土消烁心液，故谵语。燥矢壅遏腑气，故满痛。迟则脏阴耗亡，营气郁陷，生死攸关，不可不急下也。

　　泄以大小承气，而加养阴凉血之味，脏阴续复，营郁外达矣。

　　调胃承气加芍药地黄汤大黄（二钱） 甘草（一钱） 芒硝（一钱） 芍药（二钱） 生地（五钱）

　　流水煎一杯，去渣，入芒硝，火化温服。

　　小承气加芍药地黄汤大黄（二钱） 浓朴（钱半，炒） 枳实（一钱，炒） 芍药（二钱） 生地（六钱）

　　流水煎一杯，温服。

　　大承气加芍药地黄汤大黄（二钱） 芒硝（一钱） 浓朴（钱半，炒） 枳实（一钱，麸炒） 芍药（二钱）

　　生地（六钱）

　　流水煎一杯，去渣，入芒硝，火化，温服。不下，再服。

　　卷之二·论治　瘟疫六经治法

　　少阳经

　　胁痛耳聋少阳经以相火主令，足少阳以甲木而化气于相火，须则下蛰而温肾水，逆则上炎而刑肺金，故少阳经最易病火。瘟病寒水失藏，相火炎蒸，已旺于衰废之时。春夏感病，卫闭营郁，热盛火发，势当得令之候，愈极重赫。彼少阳伤寒，二阳在表，三阴在里，阳盛则热，阴盛则寒，少阳居表里之半，是以往来寒热。至于瘟病，三阴经气从阳化热，故但热而无寒也。其经自头下项，络耳循胁，行身之侧，故胸胁痛而耳聋。火曰炎上，炎上作苦，故咽干而口苦。相火内郁，则刑肺金。甲木内郁，则克胃土。外无泄路，势必焦土流金而入阳明。当以清凉和解之法，散其炎烈。红雨丹主之。

　　红雨丹 治少阳胸胁疼，耳聋，口苦咽干。

　　柴胡（二钱） 黄芩（一钱） 芍药（一钱） 甘草（一钱） 丹皮（一钱） 元参（钱半）

　　生姜（二钱）

　　流水煎大半杯，热服，覆衣取微汗。

　　三阳经络皆受其病，而未入于腑者，法应汗之，但瘟病与伤寒、伤风，寒暄异气，不宜麻桂辛温，滋以清润之剂，凉泄经络燥热，方是瘟病汗法。其伤在卫气，而病在营血，营郁发热，故用丹皮、芍药，泄热而凉营也。

　　目眩耳聋口苦咽干胸痛胁痞呕吐泄利瘟疫阳明经热不解，则入少阳之经，少阳在二阳之里，三阴之表，阴盛则传太阴之脏，阳盛则传阳明之腑。少阳者，入腑入脏之门户，瘟疫营郁热盛，火旺木枯，故但传胃腑，而鲜入脾脏。

　　传胃则木邪逼土，腑气郁遏而生吐利，是宜清散经邪，杜其入腑之路也。

　　小柴胡加花粉芍药汤 治少阳经目眩耳聋，口苦咽干，胸痛。

</div>
    <div class="pagination">
<a href="松峰说疫_page7.html">上一页</a><span>...</span><a href="松峰说疫_page3.html">3</a><a href="松峰说疫_page4.html">4</a><a href="松峰说疫_page5.html">5</a><a href="松峰说疫_page6.html">6</a><a href="松峰说疫_page7.html">7</a><span class="current-page">8</span><a href="松峰说疫_page9.html">9</a><a href="松峰说疫_page10.html">10</a><a href="松峰说疫_page11.html">11</a><a href="松峰说疫_page12.html">12</a><a href="松峰说疫_page13.html">13</a><span>...</span><a href="松峰说疫_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
