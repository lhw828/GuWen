<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 26 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 26 页/共 54 页</h1>
    <div class="content">　　【方解】服后心烦者，以苦酒止汗太急也。盖汗出于心，急止之，则不得出，故心烦也，至六七日乃解者，正复而邪自退也。

　　【集解】魏荔彤曰：古人称醋为苦酒，非另有所谓苦酒也。美酒醯，即人家所制社醋，即镇江红醋是也。又醋之劣者，即白酒醋，各处皆是，总以社醋入药。

　　尤怡曰：苦酒阻者，欲行而未得遽行，久积药力乃自行耳，故曰：服至六七日乃解。

　　黄汗之病，两胫自冷；假令发热，此属历节。食已汗出，又身常暮卧盗汗出者，此劳气也。若汗出已，反发热者，久久其身必甲错；发热不止者，必生恶疮。若身重，汗出已辄轻者，久久必身 ， 即胸中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄 汤主之。

　　【按】此承黄汗详申其证也。但文义未属，必是错简，不释。

　　桂枝加黄 汤方

　　桂枝 芍药（各二两） 甘草（二两） 生姜（三两） 大枣（十二枚） 黄 （二两）

　　上六味，以水八升，煮取三升，温服一升，须臾，饮热稀粥一升余，以助药力，温覆取微汗，若不汗更服。

　　寸口脉浮而迟，浮脉则热，迟脉则潜，热潜相搏，名曰沉。跗阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，即为水矣。

　　【按】此条文义不属，不释。

　　寸口脉弦而紧，弦则卫气不行，即恶寒，水不沾流，走于肠间。

　　【按】此条必有脱简，不释。

　　问曰：病者苦水，面目、身体、四肢皆肿，小便不利。脉之，不言水，反言胸中痛，气上冲咽，状如炙肉，当微咳喘。审如师言，其脉何类？师曰：寸口脉沉而紧，沉则为水，紧则为寒；沉紧相搏，结在关元，始时当微，年盛不觉，阳衰之后，荣卫相干，阳损阴盛，结寒微动，肾气上冲，咽喉塞噎，胁下急痛。医以为流饮，而大下之。气击不去，其病不除；后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小瘥，食饮过度，肿复如前，胸胁苦痛，象若奔豚，其水扬溢，则浮咳喘逆。当先攻击冲气，令止，乃治咳，咳止其喘自瘥，先治新病，病当在后。

　　【按】此条文义不属，不释。

　　卷五

　　黄胆病脉证并治第十六

　　寸口脉浮而缓，浮则为风，缓则为痹，痹非中风。四肢苦烦，脾色必黄，瘀热以行。跗阳脉紧而数，数则为热，热则消谷；紧则为寒，食即为满。尺脉浮为伤肾，跗阳脉紧为伤脾。风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑，微汗出，手足中热，薄暮即发，膀胱急，小便自利，名曰女劳疽，腹如水状，不治。心中懊 而热，不能食，时欲吐，名曰酒疸。

　　【注】寸口脉浮而缓，浮则为风，缓则为痹，痹非中凤，前已详言之矣。今跗阳紧数而尺脉浮，四肢苦烦，身面色黄，乃疸病也。黄，土色也，土病则见之。土属脾胃，脾为阴土主湿，胃为阳土主热，故凡病疸，皆为湿瘀热郁也，行于外则必四肢苦烦、身面发黄也。盖其人素有湿热，外被风寒相搏，内为女劳所伤，及食谷饮酒，或与湿瘀，或与热郁，皆能为是病也。若胃脉数，是热胜于湿，则从胃阳热化，热则消谷，故能食而谓之阳黄。若胃脉紧，是湿胜于热，则从脾阴寒化，寒则不食，故食即满而谓之阴黄也。阳黄则为热疸、酒疸，阴黄则为女劳疸、谷疸也。若尺脉不沉而浮，则为伤肾，肾伤病疸，亦为女劳疸也。胃脉不缓而紧，则为伤脾，脾伤病疸，亦为谷疸也。谷疸则食谷即满，谷气不消，胃中苦浊，清气阻于上行，故头眩也，浊气流于膀胱，故小便不通也。女劳疸则额上黑，肾病色也；微汗出，湿不瘀也；五心热，薄暮发，肾阴热也；膀胱急，小便利，下焦虚也。腹满如水状，脾肾两败，故谓不治也。若心中懊 ，热不能食，时欲吐，小腹满，小便不利，虽见目青面黑，必是酒疸病也。

　　脉沉，渴欲饮水，小便不利者，皆发黄。

　　【注】脉沉，主里也；渴欲饮水，热瘀也；小便不利，湿郁也；热瘀湿郁于里，故发黄也。首条谓脉浮缓、紧数皆令发黄，是得之于外因也；此条脉沉亦令发黄，是得之于内因也，故治黄有汗、下二法也。

　　【集注】李 曰：脉沉而渴，渴欲饮水，小便不利，则湿热内蓄，无从分消，故发黄也。

　　疸而渴者，其疸难治；疸而不渴者，其疸可治。发于阴部，其人必呕；发于阳部，其人振寒而发热也。

　　【注】未成疸前，小便不利而渴者，是欲作疸病也。已成疸后而渴者，是热深不已，故难治也；不渴者是热浅将除，故可治也。疸发于阴者，人必呕逆。呕逆者，阴里为之也。

　　发于阳者，人必振寒发热。寒热者，阳表为之也。此以渴不渴，别疸之难治、可治；以呕逆、寒热，辨黄之在表、在里也。

　　【集注】程林曰：黄家以湿热相搏，有口燥、鼻燥而未至于渴，渴则津液内消，邪气独胜；不渴则津液未竭，正气未衰，治之所以分难易也。阴主里，湿胜于里则呕；阳主表，热胜于表则振寒发热也。此条辨疸证之渴与不渴，有轻重表里之分也。

　　尤怡曰：疸而渴，则热方炽，而湿且日增，故难治；不渴则热已减，而湿亦自消，故可治。阴部者，里之脏腑，关于气，故呕；阳部者，表之躯壳，属于形，故振寒而发热。此阴阳内外浅深微甚之辨也。

　　腹满，舌痿黄，躁不得睡，属黄家。

　　【按】舌痿黄之“舌”字，当是“身”字，必传写之讹。

　　【注】身痿而黄，腹满而躁不得睡者，属黄家之病，在里，当下之也。

　　【集注】徐彬曰：腹满里证也，乃有腹满而加身痿黄，躁不得眠，瘀热外行，此发黄之渐也。故曰：属黄家。

　　诸黄家病，但利其小便。假令脉浮者，当以汗解之，宜桂枝加黄 汤主之。

　　【注】诸黄家病，谓一切黄家病也。黄病无表里证，热盛而渴者，当清之，湿盛小便不利者，但当利其小便。假令脉浮则为在表，当以汗解之，宜桂枝加黄 汤。于此推之，可知脉沉在里，当以下解之也。

　　【集注】高世 曰：利小便，及黄家一定之法，故曰诸病黄家，但利小便。然亦自有宜汗者，故又曰：假令脉浮为在表，当以汗解之。汗解之法，宜桂枝加黄 汤，用桂枝汤以解肌，肌解则汗自出，加黄 以助表，表和则营卫亦通矣。

　　桂枝加黄 汤方

　　（见水气病中）

　　师曰：病黄胆，发热、烦喘、胸满、口燥者，以病发时，火劫其汗，两热相得，然黄家所得，从湿得之，一身尽发热而黄，肚热，热在里，当下之。

　　【注】此详申黄胆误用火汗之为病也。病疸者，湿热也。今湿淫于内，则胸满烦喘；热淫于内，则发热口燥。若病发时，复以火劫其汗，则为两热相合。盖黄家所得，由湿得之，则一身必尽热，而身面即发黄也。今因火劫误汗而发黄，虽有表热，则不当汗也，但扪其肚热，其热在里，当下之以去其热也。

　　【集注】程林曰：湿淫于内，则烦喘胸满；热淫于内，则发热口燥；复以火迫劫其汗，反致两热相搏。殊不知黄家之病，必得之湿热瘀于脾土，故一身尽发热而黄，正以明火劫之误也。若肚有热，则热在腹，可下之以去其湿热。

　　黄病腹满，小便不利而赤，自汗出，此为表和里实，当下之，宜大黄硝石汤。

　　【注】此承上条，互详其证，以明其治也。腹满、小便不利而赤，是热在里，其人自汗出，此为表和里实也，宜大黄硝石汤下之。

　　大黄硝石汤方

　　大黄 黄柏 硝石（各四两） 栀子（十五枚）

　　上三味，以水六升，煮取二升，去滓，内硝更煮，取一升，顿服。

　　【集解】李 曰：腹满、小便不利而赤，里病也。自汗出，表和也。里病者，湿热内甚，用桅子清上焦湿热，大黄泻中焦湿热，黄柏清下焦湿热，硝石则于苦寒泻热之中，而有燥烈发散之意，使药力无所不至，而湿热悉消散矣。

　　黄胆病，茵陈五苓散主之（一本云：茵陈汤及五苓散并主之。）

　　【按】黄胆病之下，当有“小便不利者”五字，茵陈五苓散方有着落，必传写之遗。

　　【注】黄胆病，脉沉腹满在里者，以大黄硝石汤下之；脉浮无汗在表者，以桂枝加黄 汤汗之；小便不利者，不在表里，故以茵陈五苓散主之。

　　茵陈五苓散方

　　茵陈蒿末（十分） 五苓散（五分，方见痰饮中）

　　上二味和，先食饮服方寸匕，日三服。

</div>
    <div class="pagination">
<a href="订正仲景全书金匮要略注_page25.html">上一页</a><span>...</span><a href="订正仲景全书金匮要略注_page21.html">21</a><a href="订正仲景全书金匮要略注_page22.html">22</a><a href="订正仲景全书金匮要略注_page23.html">23</a><a href="订正仲景全书金匮要略注_page24.html">24</a><a href="订正仲景全书金匮要略注_page25.html">25</a><span class="current-page">26</span><a href="订正仲景全书金匮要略注_page27.html">27</a><a href="订正仲景全书金匮要略注_page28.html">28</a><a href="订正仲景全书金匮要略注_page29.html">29</a><a href="订正仲景全书金匮要略注_page30.html">30</a><a href="订正仲景全书金匮要略注_page31.html">31</a><span>...</span><a href="订正仲景全书金匮要略注_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
