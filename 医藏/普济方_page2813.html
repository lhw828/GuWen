<!DOCTYPE html>
<html>
<head>
    <meta charset="UTF-8">
    <title>普济方 - 第 2813 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 2813 页/共 3614 页</h1>
    <div class="content">　　寸口脉微而数（三因云寸口脉数而实按之滑）微则为风。数则为热。微则汗出。数则恶寒。

　　风中于卫。呼气不入。热过于营。吸而不出。风伤皮毛。热伤血脉。风舍于肺。其人口干喘满。

　　咽燥不渴。多唾浊。时时振寒。热气之所过。血为凝滞。蓄结痈脓。吐如米粥。始萌可救。

　　脓已成则难治。寸口脉数。趺阳脉紧。寒热相搏。故振寒而咳。趺阳脉浮缓。胃气如经。此为肺痈。师曰。振寒发热。寸口脉滑而数。其又饮食起居如故。此为痈肿病。医者不知。而以伤寒治之。不应愈也。何以知有脓。脓之所在何以别知其处。师曰。假令脓在胸中者为肺痈。其脉数。咳唾有脓血。设脓未成。其脉自紧数。若但数脓已成也。

　　凡病肺痈。脉来短涩顺。浮大者死。其色当白。而多赤者亦死。

　　中府隐而微痛者肺疽也。上肉微起者肺疮也。中府者穴也。在云门下一寸六分。乳肋间动脉应手陷中也。是以候。始萌则可救。脓成则多死。若欲知有脓者。但诊其脉。若微紧而数者。未有脓也。紧甚而数者。已有脓也。

　　肺痈肺痿二证。皆为难治。肺痈者出于上焦。客热停于肺腑。咳嗽胸膈内痛。致使肺烂成痈。唾脓如败糊臭秽。此难治。脉关前紧后微小。下虚上盛也。古人以黄为主。甘桔汤为佐。然罕有安者。以肺穿故。

　　儒门事亲书云。舞水有一富家二子。长者年十三。幼者十一岁。皆好顿食紫樱一二斤。

　　每岁须食半月。后一二年幼者发肺痈。长者发肺痿。相继而殁。戴人常曰。人之死者命耶天耶。

　　方

　　生南星汤。治肺有痈脓。腥气上冲。呕而咳嗽。

　　生南星（一两）知母贝母（去心炒）生地黄阿胶（炒）川芎桑白皮（炒）甘草（炙各三两）防风射干桔梗天门冬（去心）脑荷杏仁（不去皮）半夏（治）上锉散。每四钱姜七片。乌梅一个。食后煎服。（紫苏叶及白芷白芨各半两）

　　桔梗汤

　　（出危氏方）

　　治男妇人咳。而胸膈隐痛。两脚肿满。咽干口燥。烦闷多

　　渴。时出浊唾。腥臭。名肺痈。小便赤黄。大便多涩实者。先投参苏饮四服。虚者先投

　　小青龙汤四服。并用生姜枣子煎却服之。

　　桔梗（去芦）贝母（去心）大当归（酒浸）栝蒌仁枳壳（去瓤炒）薏苡仁（微炒）桑白皮（炒）甘草节防己（去粗皮各一两）百合（蒸半两）黄（一两半）正地骨皮知母杏仁北五味子甜葶苈（各半两）上锉散。每服四钱。水一盏半。生姜五片煎。不拘时温服。咳不渴加百药煎。热加黄芩。大便不利加煨大黄少许。小便涩甚。加木通、车前子煎。

　　烦燥加白茅根。咳而疼甚。加人参、白芷。

　　桔梗汤

　　（出济生方）

　　治肺痈心胸气壅。咳嗽脓血。心神烦闷。咽干多渴。两脚

　　肿满。小便赤黄。大便多涩。

　　桔梗（去芦）贝母（去心膜）当归（去芦酒浸）栝蒌子枳壳（去瓤麸炒）薏苡仁（炒）桑白皮（蜜水炙）防己（各一两）甘草节（生用）杏仁（去皮尖麸炒）百合（蒸各半两）黄（去芦两半）上咀。每服四钱。水一盏半。姜五片。煎至八分。去滓温服。不拘时候。

　　若大便闭者加大黄。小便闭者加木通。

　　理肺膏

　　（出危氏方）

　　治肺痈正作。咳唾不利。胸膈迫塞。

　　诃子去核百药煎五味子（微炒）条参（去芦）款冬花蕊杏仁知母贝母甜葶苈子紫菀百合甘草节（各五钱）上为末。用白茅根净洗称三斤。研取自然汁。入瓷石器中。熬成膏。更添入好蜜二斤。再熬匀候冷。调和前药为丸。如梧桐子大。温水吞下。

　　黄散

　　（出圣惠方）

　　治肺痈心胸气塞。咳嗽脓血。心神烦闷。小便赤。大便多

　　涩。

　　黄（一两）白蒺藜（三分）枳壳（三分麸炒微黄去瓤）紫苏茎叶赤茯苓（各一两）杏仁（三分汤浸去皮尖双仁麸炒微黄）桑根白皮（锉）天门冬（去心）川大黄（锉碎微炒各一两）当归甘草（各半两）生干地黄（一两）上为散。每服四钱。水一中盏。入生姜半分。煎至六分。去滓。不计时候温服。

　　葶苈散

　　（出危氏方）

　　治肺痈咳嗽气急。睡卧不安。心胸胀满。

　　甜葶苈子（一两半）百合白附子北五味子（炒）甘草节罗参款冬花百药煎（各一两）紫菀（去木一两）大朱砂（五钱别研）上为末。每服二钱。灯心汤调下。

　　升麻白蔹膏疗肠痈肺痈方

　　升麻白蔹漏芦芒硝（各一两）黄芩枳实（炒）连翘蛇衔（各三两）栀子（二十枚擘）蒴根（四两）上捣令细。以水三升。渍经半日。以猪脂五斤。煎令水竭。去滓敷之。日三。若胶紧合水煎。

　　汉防己散

　　（出圣惠方）

　　治肺痈喘急。咳嗽脓血。心神烦闷。咽干多渴。

　　汉防己（三分）麦门冬（三分去心）桑根白皮（一两锉）赤茯苓（一两）枳壳（三分麸炒微黄）地骨皮（三分）前胡（一两去芦）黄（一两锉）甘草（半两炙微赤锉）上为散。每服四钱。水一中盏。入生姜半分。煎至六分。去滓。不拘时温服。

　　牡丹散治肺痈胸乳间皆痛。口吐脓血。气作腥臭。

　　川升麻苦梗薏苡仁地榆黄芩赤芍药牡丹皮北甘草（各等分）上锉散。

　　每一两水一升半。煎五合。温服。日三。

　　桔梗白术汤治肺痈吐脓。经时不瘥。

　　桔梗（锉三升）白术生地黄（焙）薏苡仁甘草（炙）败酱当归（切焙一两）桑根白皮（锉一升）上锉如麻豆。以水一斗五升。煮大豆四升。取七升。去豆。内清酒三升。

　　合诸药煮之。去滓。取三升。每服一盏。日三夜二。

</div>
    <div class="pagination">
<a href="普济方_page2812.html">上一页</a><span>...</span><a href="普济方_page2808.html">2808</a><a href="普济方_page2809.html">2809</a><a href="普济方_page2810.html">2810</a><a href="普济方_page2811.html">2811</a><a href="普济方_page2812.html">2812</a><span class="current-page">2813</span><a href="普济方_page2814.html">2814</a><a href="普济方_page2815.html">2815</a><a href="普济方_page2816.html">2816</a><a href="普济方_page2817.html">2817</a><a href="普济方_page2818.html">2818</a><span>...</span><a href="普济方_page2814.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
