<!DOCTYPE html>
<html>
<head>
    <meta charset="UTF-8">
    <title>证治准绳 - 第 309 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 309 页/共 348 页</h1>
    <div class="content">　　金脚信　蟾酥　血竭　硃砂　没药【各半钱】轻粉龙脑　麝香【各一字】
　　右为细末用生草乌头汁和作锭如麦子大用时将疮顶刺破将药一锭放疮口内第二日疮肿是効
　　治疔走了黄打防将死者
　　牡蛎　大黄　山栀子　金银花　木通　连翘牛蒡子　地骨皮　乳香　没药　皂角刺栝蒌
　　右各等分剉碎毎服半两气壮者加朴硝用水一碗酒半碗煎一服定愈
　　蟾酥走黄丸　治疔疮走黄
　　硃砂【研】黄丹【飞】白面【各等分】
　　右末取蟾酥搜作剂丸如麦粒大先刺疮口次安一粒在疮口内仍以水沉膏贴之又以五七丸葱汤吞下发汗即愈
　　回疮蟾酥锭子　治疔疮毒气攻心欲死以针刺其疮向心行处但觉痛有血处下锭子若累刺至心侧近皆不痛无血者急针百会穴痛有血者下锭子若无血以亲人热血代之犹活三四况疮初发无有不効大抵疔疮生于四肢及胸背头项骨节间唯胸背头项最急初生痛痒不常中陷如钉盖撼之有根壮热恶心是也
　　天南星　款冬花　巴豆仁　黄丹　白信【各一钱】独活【五分】螌蝥【去头足十个】
　　右为极细末用新蟾酥和药如黍米大撚作锭子毎遇疔疮先以针刺其疮必不知痛有血出者下锭子如觉痛不须再用若更不知痛再随疮所行处迎夺刺之至有血知痛即止其原疮亦觉疼痛以膏药贴之脓出自瘥用锭子法度以银作细筒子一个约长三寸许随针下至疮痛处复以细银丝子内药于筒内推至痛处
　　肘后犯疔肿垂死菊花叶一握捣绞汁一升入口即活此神验亦用其根【丹溪云根茎叶花皆可紫梗者佳】
　　疔肿困重生捣苍耳根叶和小儿尿绞汁冷服一升日三服甚验
　　化毒丸　治内疔
　　硃砂　雄黄【各一钱】蝉蜕【十枚】硼砂【生】轻粉【各五分】麝香【一分】片脑【半分】
　　右末取蟾酥为丸如菉豆大毎用一丸放舌上含化取涎化后以井水潄净无此丸用单蟾酥代之亦可
　　霹雳火　治内疔之证发汗之妙方也凡疔疮始觉不曾服出汗之药过数日间外证皆罢或在胸腹或在脇肋赤焮肿起此乃毒气入里内疔之所发也宜用此法出汗毒气方能出也
　　先置水桶一个铁铫一个令病人侧卧于桶上四围以衣衾盖防勿令泄气却以鹅卵石火烧极红放铫内以铫安桶内以醋投于铫内淬之熏蒸出汗未透再加火力再淬之须令肿处汗透不必徧身出汗也



　　证治准绳卷一百六
<子部,医家类,证治准绳>
　　钦定四库全书
　　证治凖绳卷一百七
　　明　王肯堂　撰
　　外科
　　痈疽门
　　痈疽部分
　　灵枢五脏身有五部　伏兎一　腓二【腓者腨也即足肚】　背三　五脏俞四　项五　此五部有痈疽者死
　　王海藏云　脑　须　鬓　頥　亦为痈疽必死之处
　　鬼遗方不可患痈疽者七处　眼后虚处　頥接骨处隂根上毛间胯与尻骨接处　耳门前后车骨接处诸因小腹风水所成痈疽　领骨下近耳后虚处
　　鼻骨中　并能害人但以诸法疗之或有得瘥唯眼后虚处最险
　　背上九处不可病痈　第一入髪际为玉枕亦为舌本第二颈项节　第三椎为崇骨　第四大椎为五藏第五脊骨两边肺俞穴　第六夹脊两边脾俞及肝
　　俞　第七脊骨两边肾俞二穴　第八后心鸠尾　第九鸠尾骨穴
　　正靣五处不可患痈　第一喉骨为垂膺　第二当胸为神舍　第三心鸠尾　第四当两乳穴　第五脐下一寸三分之间
　　侧靣三处不可患痈　耳下近耳后牙车尖央防中为喉脉一穴　当防下一穴为肩骨　承山上三寸一穴腨肠
　　上焦发痈为阳是壅塞实候宜解利温凉汤药去其积热上攻外即贴消肿通逼毒药如已结定即发穴药候宂破出其脓毒肿平方贴生肉等药然后敛合疮口亦虑外伤风水勿食发风热酱面毒物等忌房事
　　中焦发痈至腰上一节前后心不定所在皆是澁滞候亦乗虚而作不拘大小前起心鸠尾者最要紧近两腋是虚处两脇肋下至脐上及脐下两傍一二寸发痈填气伏硬难溃脓为此等处偏难发宂宂后难合疮口并须先用暖内药服后用热药贴令软如慢慢破宂不得急破急破即朝夕出脓不住缓慢破宂即一顿出脓易为将息后心者唯有十一椎脾俞下十四椎上为肾俞肾俞下为腰俞两处起痈者防毒气内攻为此处皆是至虚处凡有痈起先须补内气令实方可放破内气实则不内攻且易得溃唯腰腿两处多成漏疾预防节欲则先矣
　　下焦发为流注虚损候前隂股两处起如鸡卵大长横折内初起肿核结块后四畔浮肿相并伏硬色青黒先用和平药内服三五日后用发软散及罨药罨令软即宂宂后其疮口即随折子内作长疮疮口破宜急用抽毒膏出脓脓尽便贴合疮口药为此处无肉可壊更不须长肉也
　　右灵枢鬼遗诸书所言部分甚悉今已散采入各条矣其经络所属及引经之药已见首卷分经络篇其初中后内消外治之法及表里虚实之别则当于肿疡溃疡门求之今世专科方士所诧以为秘传之书图写形像分别名目以立治法者多不足凭此中亦有搜采者【如或问之类】姑以广闻见耳不必泥也
　　头部一
　　百会疽
　　或问百防穴生疽何如曰此名玉顶发初如麦米顿増痛楚寒热大作由虚阳浮泛宜以盐汤下入味丸引火归源甚则黒锡丹或元气素薄六阳经受风邪风火相扇脏腑热毒上攻而然者宜黄连消毒饮兼玉枢丹胜金丹更以附子切片置涌泉宂炙五壮以泄其毒七日无脓者死
　　顶门痈
　　或问顶门生痈何如曰此属太阳经风热所致一名佛顶疽宂名上星由脏腑隂阳不调热毒上壅而成宜服活命饮加芩连栀子藁本清热之脐及紫金丹乌金散夺命丹汗之虚者十全大补汤加羌活稍迟溃烂黒防恶证多脉大神昏二便闭结者不治
　　额疽
　　鬼遗方云左额右额发赤疽不拘大小状如桃李急宜药贴破见脓无害右额角一处发毒疽及恶疖为近太阳宂如肿满太阳即成虚损为近宂而难消不可破如破后伤外风水即能害人亦宜用药溃脓后速敛合疮口如经冬月即成冷疮縁此处近太阳宂上至额角都为险处宜或问当额生疽何如曰此属阳明胃积热宜服活命饮加升麻桔梗活水酒煎服壮实者一粒金丹下之老弱者十全六补汤或十宣散黄茋内托散托之过时溃烂脑髓出者死
　　太阳疽
　　鬼遗云左右太阳宂或发疽疖及痈五七日不溃毒气流入眼眶攻眼眼合不开用药贴破破后慎外风水所入即损其睛疰损眼脸而成大疾　或问两太阳生疽何如曰此名勇疽亦名脑发疽属足阳明胃经状如伏鼠寒热并作面目浮肿宜活命饮加升麻桔梗乌金散十一日刺得黄白脓者生清稀黒血者及溃烂透脑者死
　　鬓疽
　　鬓疽属手少阳三焦相火是经少血多气尤忌见脓若妄加针灸必至不起余见之屡矣　薛新甫以为属肝胆二经怒火或风热血虚所致若发热作渇者用柴胡清肝散肿突痛甚者用仙方活命饮若大势已退余毒未散用参茋归术为主佐以川芎白芷金银花以速其脓脓成仍用参茋之类托而溃之若欲其生肌収敛脾虚者六味丸血虚者四物加参茋或血燥或水不能生木者用四物汤六味地黄丸气虚者用补中益气汤皆当滋其化源为善
　　一老肿痛发热脓清作渇脉软靣濇此气血俱虚也欲补之彼见作渇发热乃服降火之剂果作呕少食复求治投六君子汤四剂呕止食进仍用补药月余而愈【以上补】　一人患此焮痛作肿发热以小柴胡汤加连翘金银花天花粉四剂而消　一人因怒后鬓际肿痛发热以小柴胡汤加连翘金银花天花粉四剂根畔俱消惟疮口作痛以仙方活命饮二剂痛止脓熟针之更以托里消毒药而愈　一人肿痛寒热拘急脉浮数以荆防败毒散二剂表证悉退更以托里消毒散溃之而安一人焮肿痛甚发寒热服十宣散愈炽诊之脉数而实此表里俱有邪也以荆防败毒散加芩连大黄二剂少愈更以荆防败毒散四剂而消　俞黄门年逾三十冬患鬓毒肿焮烦躁便秘脉实此胆经风热壅上也马氏曰疮疡热实不利者大黄汤下之一剂便通疮退更以荆防败毒散二剂十宣散去桂加天花粉金银花数剂而愈　一人头靣焮肿作痛时仲冬脉以托里温经汤汗之而消　赵宜人年逾七十鬓疽已溃焮肿痛甚喜冷脉实便秘东垣云烦躁饮冷身热脉大精神昏闷者脏腑实也以清凉饮二剂肿痛悉退更以托里药二十余剂而平
　　注前疽虽出少阳血少之分然证与脉皆属于实故年壮者用泻剂之重年老者用泻剂之轻若拘以年老或守其经禁而投补剂实实之祸难免矣【以上泻例】
　　侍御朱南臯患前证肿痛发热日晡尤甚此肝胆二经血虚火燥也用四物汤加参柴胡桔梗炙草治之而愈又因劳役发热畏寒作渇自汗用补中益气汤去柴胡升麻加五味麦门炮姜而瘥　州守胡廷器年七十患前证肿焮作痛头目俱胀此肾水不足肝胆火盛而血燥也用六味丸料四剂疮头出水而愈后因调养失宜仍肿痛烦热喘渇脉洪大而虚此脾胃之气伤也用补中益气以补脾胃用六味地黄丸以补肾肝而痊【以上补例】
　　柴胡清肝散　治鬓疽及肝胆三焦风热怒火之证或项胸作痛或疮毒发热
　　柴胡　山栀【炒各壹钱伍分】　黄芩【炒】　川芎　人参【各壹钱】连翘　桔梗【各捌分】　甘草【伍分】
　　右水煎服
　　髪际疮
　　鬼遗云左右髪际起如粟米头白肉赤热痛如锥刺此疾妇人患多丈夫患少始因风湿上攻髪际亦宜出脓无伤　或问髪际生疮何如曰此名髪际疮也状如芡实漫肿寒热或痛或痒者髪际疽也此由风热上壅所致宜服防风通圣散紫金丹夺命丹汗之
　　头疮
　　丹防风通圣散为末酒浸焙干凡三次食后白汤调服日三服至头有汗効
　　世浓煎盐汤洗三五日一洗用一上散傅之乆年不愈神効
　　丹用好紫霄炭烧通红入水淬之又烧又淬以水热为度取所淬之水日日洗之使热毒宣发而愈外以胡荽子伏龙肝悬龙尾【屋梁尘也】黄连白矾为末调傅又服酒炒通圣散效
　　一方单用黄连末傅之累効
　　或问头上生疮状如葡萄痛甚乆而无脓何如曰名鬈毛疮治法上同必须详验其疮若中防而四畔高起色如黄蜡者广疮也
　　松脂膏　治头疮经年月不瘥
　　松脂　黄连【去须各防钱半】黄芩　苦麦【各壹两】蛇牀子【贰钱半】大黄　白矾【枯各半两】水银【壹两半】胡粉【半两合水银入少水同研令无星为度】
　　右为细末研匀用蜡猪脂调傅疮上大効
　　贝母膏　治头秃疮
　　贝母　半夏【生】南星　五倍子　白芷　黄檗苦参【各贰钱半】虢丹【煆壹钱半】雄黄【壹钱】
　　右为细末先以蜂房白芷苦参大腹皮荆芥煎汤熏洗拭干即用宻水调傅两三次后干掺药
　　加味平胃散　治一切恶疮头上疮
　　右平胃散入腻粉清油调傅之甚妙
　　螵蛸散　治头上生疮俗曰粘疮
　　海螵蛸【贰钱】白胶香　轻粉【各半两】
　　为细末研匀先用清油润疮后掺药只一上可
　　治头极痒不痛生疮方
　　鹁鸽粪【伍合】
　　右以好醋和膏煮三两沸日两三次涂之
　　脑疽
　　鬼遗正脑上一处起为脑痈及脑疽脑铄并在大椎骨上人髪际生脑痈皮起易得破宂急破急出脓不害脑疽皮厚难得破宂须急发内毒使破宂方可　脑铄一处初起如横木掘上起顶门下止大椎发肿如火烧其色青黒如靴皮大硬不见脓即损外皮如犬咬去肉之迹难愈　灵枢云阳气大发消脑溜顶名曰脑烁其色不乐脑顶痛如刺以针烦心者死不可治
　　薛脑属足太阳膀胱经积热　或湿毒上涌　或隂虚火炽　或肾水亏损隂精消涸　初起肿赤痛甚烦渇饮冷脉洪数而有力乃湿热上涌当用黄连消毒散并隔蒜炙以除湿热　漫肿微痛渇不饮冷脉洪数而无力乃隂虚火炽当用六味丸及补中益气汤以滋化源若口舌干燥小便频数或淋沥作痛乃肾水亏损急
　　用加减入味丸及前汤以固根本引火归经　若不成脓不腐溃阳气虚也四君加归茋　不生肌不収敛脾气虚也十全大补汤　若色黯不溃或溃而不敛乃隂精消涸名曰脑烁为不治若攻补得宜亦有可愈治者审焉
　　元好问记曰予素饮酒于九月中患脑之下项之上出小疮后数日脑项麻木肿势外焮疡医遂处五香连翘汤至八日不下而云不可速疗十八日得脓出用药或砭刺三月乃可平四月如故予记医经云凡疮见脓九死一生果如医言则当有束手待毙之悔矣乃请李明之诊且谓膏粱之变不当投五香事已无及当先用火攻之防然后用药以大艾炷如桃核许者攻之百壮乃始觉痛次为处方云是足太阳膀胱之经其病逆当反治脉中得紧按之洪大而数又且有力必当伏其所主而先其所因其始则同其终则异可使破积可使溃坚可使气和可使必巳必先歳气无伐天和以时言之可收不可汗经与病俱禁下法当结者散之咸以软之然受寒邪而禁咸诸苦寒为君而用甘寒为佐酒热为因用为使以辛温和气血大辛以解结为臣三辛三甘益元气而和血脉渗淡以导酒湿扶持秋令以益气泻火以入本经之药和血且为引用既以通经为主用君以黄芩黄连黄檗生地黄知母酒制入本经羌活独活藁本防风巳当归连翘以解结黄茋人参甘草配诸苦寒者三之一多则滋营气补土也生甘草泻肾火补下焦元气人参橘皮以补胃苏木当归尾去恶血生地黄补血酒制防己除膀胱留热泽泻助秋令去酒之湿热凡此诸药必得桔梗为舟楫乃不下沉投剂之后疽当不痛不折食进体健予如言服之投牀大鼾日出乃寤以手扪疮肿减七八至疮痂都敛十四日而巳世医用技岂无取効者至于治効之外乃能歴数体中不言之秘平生所见唯明之一人而巳【方名黄连消毒饮见本条】　一人素不慎起居饮食焮赤肿痛尺脉洪数以黄连消毒散一剂湿热顿除惟肿硬作痛以仙方活命饮二剂肿痛悉退但疮头不消投十宣去桂加金银花藁本白术茯苓陈皮以托里排脓彼欲全消自制黄连解毒散二服反肿硬不作脓始悟仍用十宣散加白术茯苓陈皮半夏肿少退仍去桂又四剂而脓成肿势亦退继以八珍汤加黄耆五味子麦门冬月余脓溃而愈　夫苦寒之药虽治隂证尤当分表里虚实次第时宜岂可始末悉用之然焮肿赤痛尺脉数按之则濡乃膀胱经湿热壅盛也故用黄连消毒散以解毒除湿顾肿硬作痛乃气血凝滞不行而作也遂用仙方活命饮以解结消毒破血也其疮头不消盖因热毒薫蒸气血凝滞而然也宜用甘温之剂补益阳气托里以腐溃之况此证原属肾脉经因虚火盛而出若不审其因专用苦寒之药胃气已伤何以腐化收敛几何不致于败耶凡疮易消散易腐溃易收敛皆气血壮盛故也　一人脑疽已十余日靣目肿闭头焮如斗脉洪数烦躁饮冷此膀胱湿热所致用黄连消毒饮二剂次饮槐花酒二碗顿退以指按下肿则复起此脓已成于颈额肩颊各刺一孔脓并涌出口目始开更以托里药加金银花连翘三十余剂而愈一人患脑疽势剧脉实用黄连消毒散不应以金银藤二两水二钟煎一钟入酒半碗服之势去三四再服渐退又加黄檗知母蒌当归甘草节数剂而溃止加黄茋川芎白芷桔梗数剂而愈　一妇年将七十形实性急好酒脑疽才五日脉紧急又濇急用大黄酒煨细切酒拌炒为末又酒拌人参炒入姜煎调一钱服过两时再与得卧而上半身汗睡觉病已失此亦内托之意【按此治因性急因好酒兼因其脉而制此方脉紧急且濇由其性急嗜酒以伤其血而然故用大黄以泄酒热人参以养气血也】杜清碧病脑疽疗之不愈丹溪往视之曰何不服防风通圣散曰已服数剂丹溪曰合以酒制之清碧乃自悟以为不及　一妇脑左肿痛左鼻出脓年余不愈时或掉如坐舟车许叔微曰肝虚风邪袭之然也以川芎一两当归三钱羌活旋覆花细辛防风蔓荆子石膏本荆芥穗半夏麯干地黄甘草各半两毎服一两一料而愈【按此条认作肝虚风邪袭之而治以去风清热养血袪痰之剂因其掉痛偏于左也经曰诸风掉皆属肝木又病偏左乃肝胆所主又曰风从上受之又曰无痰不成晕又曰肝藏血又曰风乃阳邪故方以风热痰血而主治者理也】　一妇患此色赤肿痛脉数有力与黄连消毒饮二剂少退更与清心莲子饮四剂而消　一妇人冬间患此肿痛热渇余用清热消毒药溃之而愈次年三月其舌肿大遍身发疔如葡萄不计其数手足尤多乃脾胃受毒也先各刺出黒血随服夺命丹防粒出臭汗疮热益甚便秘二日与大黄芩连各叁钱升麻白芷山栀薄荷连翘各贰钱生甘草壹钱水煎三五沸服之大小便出臭甚多下体稍退乃磨入犀角汁再服舌本及齿缝出臭血诸毒乃消更以犀角地黄汤而愈
　　以上治按皆足太阳经积热挟风挟湿挟虚者其进退出入可以用黄连消毒散之活法也
　　黄连消毒饮
　　黄连【伍分】黄芩【伍分】黄檗【酒洗伍分】人参【伍分】知母【肆分酒炒此以苦寒引用通经为君】羌活【壹钱】独活【伍分】防风【伍分】藁本【伍分】连翘【壹钱此以大辛解本经之结为臣】黄茋【壹钱】甘草【炙伍分此以甘温配诸苦寒者三之一多则滋荣气而补土】当归身【壹钱酒洗】生地黄【壹钱酒洗此以辛温之味和血补血】陈皮【伍分不去白补胃气】甘草稍【伍分生此以甘寒防肾火之邪补下焦元气】泽防【防分渗淡导酒湿扶助秋令】防己【伍分酒洗除膀胱留热】当归稍【伍分】苏木【伍分去恶血】桔梗【壹钱使诸药不下沉为舟楫之用】凡所用之药用酒洗并入酒煎者用酒热为因为使
　　右俱作一服水叁盏煎减壹半去滓入酒少许再煎食后温服投剂后不得饮水必再作脓効迟初患三日者服之立効凡疮皆隂中之阳阳中之隂二证而已东垣疽阳药七分隂药三分名曰升阳益胃散老人宜之亦名复煎散或加没药乳香各壹钱
　　右东垣论膏粱肉食之变治宜苦寒不宜芳香者如解里条撮要内消升麻汤孙真人单煮大黄汤皆为富贵肉食之軰设也
　　羌活当归汤　治脑疽
　　黄芩　黄连【各酒炒】当归身【酒浸】炙甘草【各壹两】羌活黄檗【酒浸】连翘【各伍钱】泽防　独活　藁本【各叁钱】防风栀子仁【各伍分】
　　右防咀分作四服水一小椀先浸一时许入酒壹匙煎至捌分去渣大温服食后日二服和渣计六服三日服尽去渣清药调下后梹榔散
　　防榔散　防榔为细末将羌活当归汤调下
　　陈録判母年七十余于冬至脑后出疽形可瓯靣大众疡医诊俟疮热以鍼出脓因笞侍妾疮輙内防凹一韭叶许靣色青黄不泽四肢逆冷汗出身清时复呕吐脉极沉细而迟盖缘衰老之年严寒之时病中苦楚饮食淡薄已涤肥浓之气独存瘦悴之形加之暴怒精神愈损故有此寒变也病与时同与疡医议速制五香汤一剂加丁香附子各伍钱剂尽复大发随证调治而愈内经曰凡治病必察其下谓察时下之宜也诸痛痒疮疡皆属心火言其常也如疮盛形羸邪髙痛下始热终寒此反常也固当察时下之宜而权治故曰经者常也法者用也医者意也随所宜而治之可收十全之功矣【按此条年老冬寒理宜温补兹用五香汤加丁附以辛散何也盖因其怒气郁结阻碍阳气不得营运致疽凹防且脉极沉细而迟其为气郁可知矣故用五香以开结丁附以助阳则郁散阳复疽乃大发此亦因其性因其脉而为治也】　锦衣叶夫人患脑疽口干舌燥内服清热外敷寒凉色黯不焮胸中气噎证属阳气虚寒彼疑素有痰火不受温补薛以参茋各伍钱姜桂各贰钱一剂顿然肿溃故用大补药而愈
　　一人脓将成微痛兼渇尺脉大而无力此隂虚火动之证彼谓心经热毒自服清凉降火药愈炽复求治乃以四物汤加黄檗知母五味麦门黄茋及加减八味丸渇止疮溃更以托里药兼前丸而愈
　　一妇人年逾八十脑疽已溃发背继生头如粟许脉大无力此膀胱经湿热所致脉无力血气衰进托里消毒药数服稍可更加参耆虽起而渇此血气虚甚以参茋各壹两归芐各伍钱麦门冬五味各壹钱数服渇止不溃加肉桂十余剂脓成针之瘀肉渐腐徐徐取去而脓清不敛投十全大补汤加白蔹贝母逺志三十余剂脓稠而愈设不峻补不去腐肉以渇为火投以凉药宁免死哉　疮疽之证虽属心火当看表里虚实果元气充实内有实火寒剂或可责効若寒凉过火使胃寒脾弱阳证变隂或结而不溃或溃而不敛隂阳乖戾水火交争死无日矣　一人脑疽作痛脉虽洪按之无力予防咀加减八味丸与之彼不信自用滋隂等药七恶并至而殁精要曰患疽虽云有热皆因虚而得之愈后作渇或先渇后疽非加减八味丸不能治　一人患脑疽发热口渇医用苦寒药脓水益多发热益甚面目赤色唇舌燥烈小便淋痛昼夜不寐死在反掌请薛治之乃以加减八味丸料加参茋归术麦冬甘草煎服之熟睡半日觉来诸证悉退不数剂而疮愈薛曰病虽愈当固其本元彼不经意且不守禁次年患中风后患背疽而殁一老人脓清兼作渇脉软而濇予以为气血俱虚用八珍汤加黄耆五味彼不信乃服降火之剂果反作呕少食始信服香砂六君子汤四剂呕止食进仍投前汤月余而愈　一人未溃兼作渇尺脉大而无力以四物汤加黄檗知母黄耆麦门四剂而渇减又与加减八味丸渇止疮溃更用托里药兼前丸而愈　一人头顶俱痛虽大溃肿痛益甚兼作泻烦躁不睡饮食少思其势可畏诊其脉毒尚在与仙方活命饮二剂肿痛退半与二神丸及六君子汤加五味麦门酸枣仁四剂诸证少退食颇进睡少得及与参苓白术散数服饮食颇进与十全大补汤加金银花白芷桔梗月余瘥
　　鬼遗赤色疽发头额及脑前并手掌中十日不宂者死七日可刺出赤血七日未有脓不可治也【不宂者不作宂而东攻西击也】　杼疽发鬓须及两耳不宂十五日死可刺其脓色黒如豆豉或见血者死
　　面部二
　　发眉
</div>
    <div class="pagination">
<a href="证治准绳_page308.html">上一页</a><span>...</span><a href="证治准绳_page304.html">304</a><a href="证治准绳_page305.html">305</a><a href="证治准绳_page306.html">306</a><a href="证治准绳_page307.html">307</a><a href="证治准绳_page308.html">308</a><span class="current-page">309</span><a href="证治准绳_page310.html">310</a><a href="证治准绳_page311.html">311</a><a href="证治准绳_page312.html">312</a><a href="证治准绳_page313.html">313</a><a href="证治准绳_page314.html">314</a><span>...</span><a href="证治准绳_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
