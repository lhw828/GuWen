<!DOCTYPE html>
<html>
<head>
    <meta charset="UTF-8">
    <title>类经 - 第 90 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 90 页/共 96 页</h1>
    <div class="content">　　犯贼风虚邪者阳受之，阳受之则入六腑，入六腑则身热不时卧，上为喘呼。（见疾病类十三。）

　　太阳脏独至，厥喘虚气逆，是阴不足阳有余也。（脉色十五。）

　　太阴所谓上走心为噫者，阴盛而上走于阳明，阳明络属心，故曰上走心为噫也。所谓食则呕者，物盛满而上溢，故呕也。少阴所谓呕咳上气喘者，阴气在下，阳气在上，诸阳气浮，无所根据从，故呕咳上气喘也。（疾病十一。）

　　二阳之病发心脾，其传为息贲。（疾病六。）

　　一阳发病，少气善咳。二阳一阴发病，主惊骇背痛，善噫。（疾病六。）

　　足太阴病，舌本强，食则呕，胃脘痛，腹胀善噫。足厥阴肝所生病者。胸满呕逆。（疾病十。）

　　足太阴，厥气上逆则霍乱。（经络五。）

　　阳明厥则喘而惋，惋则恶人。帝曰：或喘而死者，或喘而生者，何也？岐伯曰：厥逆连脏则死，连经则生。（疾病十二。）

　　胃为气逆为哕为恐。（疾病二十五。）

　　今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。寒气客于胃，厥逆从下上散，复出于胃，故为噫。肺主为哕。（疾病七十九。）

　　寒气客于肠胃，厥逆上出，故痛而呕也。（疾病类六十六。）

　　心脉小甚为善哕。肺脉滑甚为息贲上气。肝脉缓甚为善呕。肾脉微缓为洞，洞者食不化，下嗌还出。（脉色十九。）

　　肝脉若搏，因血在胁下，令人喘逆。（脉色二十。）

　　肾者水脏，主津液，主卧与喘也。（疾病八十二。）

　　咳嗽烦冤者，是肾气之逆也。喘咳者，是水气并阳明也。（疾病九。）

　　心痹者，脉不通，烦则心下鼓，暴上气而喘。嗌干善噫。（疾病六十七。）

　　胆液泄则口苦，胃气逆则呕苦，故曰呕胆。（针刺四十七。）

　　咳嗽上气，厥在胸中，过在手阳明、太阴。（疾病十四。）

　　秋脉不及则令人喘，呼吸少气而咳，上气见血，下闻病音。（脉色十。）

　　劳则喘息汗出，外内皆越，故气耗矣。（疾病二十六。）

　　哕，以草刺鼻嚏，嚏而已；无息而疾迎引之，立已；大惊之，亦可已。（针刺五十三。）

　　病深者，其声哕。（针刺九。）

　　刺中心，一日死，其动为噫。刺中肺，三日死，其动为咳。刺中胆，一日半死，其动为呕。刺缺盆中，内陷气泄，令人喘咳逆。（针刺六十四。）

　　若有七诊之病，其脉候亦败者死矣，必发哕噫。（脉色二十五。）

　　太阴终者，善噫善呕。（疾病九十七。）

　　三十二卷　会通类

　　十三、疾病（下）

　　黄帝曰：少阴何以主肾？肾何以主水？岐伯曰：肾者至阴也，至阴者盛水也，肺者太阴也，少阴者冬脉也，故其本在肾，其末在肺，皆聚水也。肾者胃之关也，关门不利，故聚水而从其类也。肾者牝脏也，地气上者属于肾，而生水液也，故曰至阴。故水病下为 肿大腹，上为喘呼不得卧者，标本俱病。（见针刺类三十八。）

　　诸有水气者，微肿先见于目下也。水者阴也，目下亦阴也，腹者至阴之所居，故水在腹者，必使目下肿也。诸水病者，故不得卧，卧则惊，惊则咳甚也。（疾病三十一。）

　　天寒则腠理闭，气湿不行，水下留于膀胱，则为溺与气。阴阳气道不通，四海闭塞，三焦不泻，津液不化，留于下焦，不得渗膀胱，则下焦胀，水溢则为水胀。（疾病五十八。）

　　阳明所谓上喘而为水者，阴气下而复上，上则邪客于脏腑间，故为水也。所谓胸痛少气者，水气在脏腑也，水者阴气也，阴气在中，故胸痛少气也。太阴所谓病胀者，太阴子也，十一月万物气皆藏于中，故曰病胀。（疾病十一。）

　　目窠上微痈，如新卧起状，其颈脉动，时咳，按其手足上 而不起者，风水肤胀也。（脉色十八。疾病五十七略同。）

　　本之于肾，名曰风水。（针刺三十八。）

　　肾肝并沉为石水，并浮为风水。（脉色二十四。）

　　肺移寒于肾，为涌水，涌水者，按腹不坚，水气客于大肠，疾行则鸣濯濯如囊裹浆，水之病也。（疾病四十六。）

　　肝满肾满肺满皆实，即为肿。肺之雍，喘而两 满。肝雍，两 满，卧则惊，不得小便。肾雍， 下至少腹满，胫有大小，髀 大，跛易偏枯。（脉色二十四。）

　　肾气实则胀。（藏象十。）

　　志有余则腹胀。（疾病十八。）

　　足太阴，虚则鼓胀。（经络五。）

　　胃病则大腹水肿，膝膑肿痛。胃中寒则胀满。（疾病十。）

　　肝脉软而散、色泽者，当病溢饮，溢饮者渴暴多饮，而易入肌皮肠胃之外也。胃脉实则胀。（脉色二十。）

　　中满者，泻之于内。（论治八。）

　　水俞五十七穴。（针刺三十八。）

　　三焦病者，腹气满，小腹尤坚，不得小便，窘急，溢则水，留即为胀，候在足太阳之外大络。（针刺二十四。）

　　下焦溢为水。（疾病二十五。）

　　浊气在上，则生 胀。（阴阳一。）

　　不得卧、卧则喘者，是水气之客也，夫水者循津液而流也，肾者水脏，主津液，主卧与喘也。（疾病八十二。）

　　阴阳结斜，多阴少阳曰石水，少腹肿。三阴结谓之水。（疾病六。）

　　肾脉微大为石水，起脐已下至小腹 然，上至胃脘，死不治。（脉色十九。）

　　因于气为肿，四维相代，阳气乃竭。（疾病五。）

</div>
    <div class="pagination">
<a href="类经_page89.html">上一页</a><span>...</span><a href="类经_page85.html">85</a><a href="类经_page86.html">86</a><a href="类经_page87.html">87</a><a href="类经_page88.html">88</a><a href="类经_page89.html">89</a><span class="current-page">90</span><a href="类经_page91.html">91</a><a href="类经_page92.html">92</a><a href="类经_page93.html">93</a><a href="类经_page94.html">94</a><a href="类经_page95.html">95</a><span>...</span><a href="类经_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
