<!DOCTYPE html>
<html>
<head>
    <meta charset="UTF-8">
    <title>本草蒙筌 - 第 71 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草蒙筌 - 第 71 页/共 81 页</h1>
    <div class="content">　　血

　　遍涂。蛇虫啮伤，粪可敷愈。

　　卷之十　禽部

　　雁肪

　　雁肪白味甘，气平。无毒。多宿芦洲，亦居草渚。小白雁，大曰鸿，（《本经》条中又名，恐差。）长幼行序不紊；寒投南，热投北，阴阳升降预知。常得气之中和，人故用为礼币。一取其信，二则尚其和也。世人因之，不忍杀食。或谓天厌，道家谬言。入药觅肪，冬取才妙。六月七月，食之伤神。合豆黄为丸，能补劳瘦；单炼泸调酒，（酒一杯调肪一匙，空心服。）专逐风挛。多服长毛发生须，久服壮筋骨助气。

　　膏

　　亦长发，用和泔水洗头；（亦治耳聋。）

　　毛

　　可驱痫，取与小儿带佩。（自落者妙。一说：喉下白毛治惊痫尤效。）

　　卷之十　禽部

　　白鸽肉

　　白鸽肉味咸，气平。无毒。鸽系鸠类，翔集屋间。毛色品第最多，雌雄相配不混。人家畜养，孳育极繁。欲肉克庖，以水浸死。解诸般药毒，除久患疥疮。

　　屎收

　　曝干，炒黄捣末。治驴马患疥不已，和草料逐日饲之。

　　卷之十　禽部

　　燕屎

　　燕屎味辛，气平。有毒。种有两般，用宜细认。胸紫赤而轻小者名

　　越燕，入剂不宜；胸斑黑而声大者名

　　胡燕，治病方效。春夏则巢屋舍梁楣而孳育，秋冬乃入树孔土穴以蛰藏。

　　作窠喜长，堪容疋绢。屎积地上，依时采收。治久疟最灵，临发日搅酒一升，捧两手，取气渐熏鼻中，疟即禁止；驱蛊毒尤验，空心时炒香三合，丸独蒜，（独蒜捣烂丸之。）用汤竟送腹内，蛊立泄除。杀鬼疰而逐不祥，破五癃以利小水。

　　肉

　　捣敷痔，亦能出虫。杀则不宜，死者方可。

　　窠

　　取哺雏处所，作汤可浴小儿。悉逐惊痫，尽除疮疥。

　　卷之十　禽部

　　雀卵

　　雀卵味酸，气温。无毒。多生古屋拱内，依时可以取收。和蛇床子为丸，用房室中取药。

　　温酒送下，专益丈夫。扶阴痿易致坚强，补阴衰常能固闭。

　　脑髓

　　治双耳聋塞，仍敷冻疮；

　　头血

　　点两目雀盲，使夜见物。

　　肉

　　大温热，益气壮阳。暖腰膝有功，损妊娠忌食。其雄雀粪，名

　　白丁香

　　。两头尖者真，端午取之妙。甘草汤浸一宿，曝干研细收藏。决肌表软疖 痈，涂之即溃；疗目内努肉血膜，点上立差。去症瘕伏梁，烂 癖积块。齿痛通用，屡试有灵。

　　卷之十一　虫鱼部

　　伏翼

　　伏翼味咸，气平。无毒。一云微热，有毒。原名蝙蝠，古寺多生。昼伏夜飞，改称伏翼。

　　雌雄交感，胎孕成形。因头重集则倒悬，能伏气冬月不食。形大一斤者为美，色白如雪者更优。（因能伏气故多寿而白，人服之亦期寿之同也。）灰色甚多，未可服食。夏月张获，制宗雷公。去胁爪外毛，留嘴脚肉翅。醇酒浸宿，漉起阴干。绞黄精汁旋涂，架文火上烘燥。任研丸散，每服酒吞。为使药加苋实营实，逐五淋而利水。点明双目，而拨翳云。久服延年无忧，令人喜乐媚好。目血点眼，夜视有光。又

　　夜明砂，即所泄粪。烧灰酒服，下胎孕已死腹中；炒过酒调，治 延生颈上。捣散少拌饭食，又治小儿无辜。

　　卷之十一　虫鱼部

　　蛤蚧

　　蛤蚧味咸，气平。有小毒。一云无毒。岭南山中有，城墙树底多。首类虾蟆，背如蚕子。

　　尾长身短，颜色土黄。一雌一雄，自以名唤。行走无异 蜓，时常护惜尾稍。见欲取之，辄自啮断。采须全具，入药方灵。制宗雷公，去头足鳞鬣；雌雄并用，以酥炙研成。倘或鬻诸市家，务预口含少许。奔走百步，不喘方真。主肺虚声咳无休，治肺痿血咯不已。传尸劳疰悉逐，着体邪魅咸祛。仍通月经，更利水道。

　　卷之十一　虫鱼部

　　牡鼠

　　牡鼠气微温。无毒。种类至多，昼匿夜出。性善盗窃，故称点虫。取入医方，惟择雄者。

　　生捣 折伤，能续筋骨；煎膏敷汤火烂，善灭瘢痕。主小儿哺露成疳，熬酒旋饮；补大人骨蒸劳瘦，作羹时尝。（以黄泥裹烧熟，去骨，和五味汁作羹食之。）膏脂疗疮疡，汤火延灼者尤妙；脊骨长牙齿，多年不生者愈佳。

　　胆汁

</div>
    <div class="pagination">
<a href="本草蒙筌_page70.html">上一页</a><span>...</span><a href="本草蒙筌_page66.html">66</a><a href="本草蒙筌_page67.html">67</a><a href="本草蒙筌_page68.html">68</a><a href="本草蒙筌_page69.html">69</a><a href="本草蒙筌_page70.html">70</a><span class="current-page">71</span><a href="本草蒙筌_page72.html">72</a><a href="本草蒙筌_page73.html">73</a><a href="本草蒙筌_page74.html">74</a><a href="本草蒙筌_page75.html">75</a><a href="本草蒙筌_page76.html">76</a><span>...</span><a href="本草蒙筌_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
