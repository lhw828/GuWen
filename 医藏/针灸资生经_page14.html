<!DOCTYPE html>
<html>
<head>
    <meta charset="UTF-8">
    <title>针灸资生经 - 第 14 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸资生经 - 第 14 页/共 41 页</h1>
    <div class="content">　　涌泉治心痛不嗜食。妇人无子。男子如蛊。女子如妊娠。（千作如阻。）五指端尽痛。足不得履地。宜针灸。（铜）千云、主忽忽喜忘。身体腰脊如解。大便难。小便不利。足中清至膝。咽中痛。不可内食。喑不能言。衄不止云云。

　　千金于诸穴皆分主之。独于膏肓三里涌泉穴特云治杂病。是三穴者，无所不治也。但明堂云、若灸、废人行动尔。既欲愈疾。虽不行动数日。未为害也。

　　脾俞、治食多身瘦。泄利体重。四肢不收。腹痛不嗜食。（铜）

　　胃俞、治胃寒腹胀。不嗜食。羸瘦。（铜）

　　人之言曰、血气未动者。瘠甚而不害。血气既竭者。虽肥而死矣。则身之羸瘦。若未足为人之害者。殊不知人之羸瘦。必其饮食不进者也。饮食不进。则无以生荣卫。荣卫无以生。则气血因之以衰。终于必亡而已。故难经疏云、人仰胃气为主。是人资胃气以生矣。五脏论云、脾不磨食不消。是脾不壮、食无自而消矣。既资胃气以生。又资脾以消食。其可使脾胃一日不壮哉。必欲脾胃之壮。当灸脾胃俞等穴可也。

　　心中风、狂走发痫语悲泣。心胸闷乱。咳唾血。宜针心俞。（铜）

　　难经疏言心为脏腑之主。法不受病。病则神去气竭。故手足为之清。（手足节冷。）名真心痛。旦发夕死。手足温者。名厥心痛。可急治也。故千金言心中风者、急灸心俞百壮。服续命汤。必泥心俞不可灸之说。则无策矣。但心俞虽可针。若刺中心、一日必死。又岂易针耶。

　　必欲无此患。平居当养其心。使之和平。忧愁思虑。不使伤其神。乃策之上。必不免此。亦当服镇心丹等药补助。乃其次也。

　　肾俞、治虚劳羸瘦。肾虚水藏久冷。小便浊、出精。阴中疼。五劳七伤虚惫。足寒如冰。身肿如水。（铜）

　　难经疏云、夹脊骨有二肾。在左为肾。在右为命门。言命门者。性命之根本也。其穴与脐平。凡灸肾俞者、在平处立。以杖子约量至脐。又以此杖子当背脊骨上量之。知是与脐平处也。然后相去各寸半取其穴。则是肾俞穴也。更以手按其陷中。而后灸之。则不失穴所在矣。

　　凡灸、以随年为壮。灸固有功。亦在人滋养之如何尔。人当爱护丹田。吾既于既效方论之详矣。而妻外家之残害。盖未之及也。君子偕老之序曰、夫人淫乱。失事君子之道。故陈人君之德。服饰之盛。宜与君子偕老也。宜偕老而不至偕老。夫人之罪多矣。故诗人以是刺之。意可见也。至于士夫志得意满。不期骄而骄至。侍外家数十人。少亦三五辈。淫言亵语。不绝于耳。不能自克。而淫纵其欲者多矣。为内子者。恬不之怪。人有问之者。则曰、自母言之。

　　则为贤母。自我言之。未免为妒妇人也。人或以此多之。其夫亦以为贤而不妒。孰知其不妒乃所以为祸之欤。虽然、二南之化。至于无妒忌而止。今而言此。岂求异于诗人耶。是不然。古人十日一御。荀子、彼其不妒者。盖使媵外家得备十日一御之数尔。不妒则同。所以不妒则异。吾故表而出之。以为夫妇之戒。固非求异于诗人也。

　　曲骨、主失精。五脏虚竭。灸五十壮。（千）明下云、但是虚乏冷极。皆宜灸。

　　骨髓冷疼。灸上廉七十壮。（千）

　　难经疏八会曰、腑会中管。治腑之病。脏会章门。脏病治此。筋会阳陵泉。筋病治此。

　　髓会绝骨。髓病治此。血会鬲俞。血病治此。骨会大杼。（禁灸。）骨病治此。脉会太渊。脉病治此。气会膻中。气病治此。然则、骨髓有病。当先大杼绝骨。而后上廉可也。

　　膀胱三焦津液少。大小肠寒热。（见腰痛。）或三焦寒热。灸小肠俞五十壮。三焦膀胱肾中热气。灸水道随年。（千）

　　膏肓俞、主无所不疗。羸瘦虚损。梦中失精。上气咳逆。发狂健忘等疾。

　　膏肓俞无所不疗。而古人不能求其穴。是以晋景公有疾。秦医曰缓者视之曰、在肓之上之下。攻之不可。达之不及。药不至焉。不可为也。晋侯以为良医。而孙真人乃笑其拙。为不能寻其穴而灸之也。若季子豫之赤龙丹。又能治其膏肓上五音下之鬼。无待于灸也。是缓非特拙于不能灸。亦无杀鬼药矣。其亦技止于此哉。

　　针灸资生经第三

　　灸二十种骨蒸

　　崔知悌序云、骨蒸病者、亦名传尸。亦谓 。亦称复连。亦曰无辜。丈夫以精气为根。女人以血气为本。无问老少。多染此疾。予尝三十日灸活十三人。前后瘥者。数逾二百。非止凡取四花穴。以稻秆心量口缝如何阔。断其长多少。以如此长裁纸四方。当中剪小孔。

　　别用秆止处。即以前小孔纸当中安分为四花。盖灸纸四角也。又一医传一法。先横量口吻取长。以所量草就背上三椎骨下直量至草尽处。两头用笔点了。再量中指长短为准。却将量中指草横直量两头。用笔圈四角。其圈者是穴。（不圈不是穴。）可灸七七壮止。

　　针灸资生经第三

　　劳瘵

　　（传尸 骨蒸 羸瘦）

　　中 、治丈夫五劳七伤六极。腰痛。大便难。小便淋沥。腹胀下利食泄。（铜）三里、劳羸瘦。七伤虚乏。明下云、五劳虚乏。四肢羸瘦。肩井、治五劳七伤。大椎、治五劳七伤。温疟 疟。气疰背膊急。颈项强。（明上下同。）风劳食气。肺俞、治寒热喘满。虚烦口干。传尸骨蒸劳。肺痿咳嗽。明云、疗肉痛皮痒。传尸骨蒸。肺嗽。魄户、治虚劳肺痿。（明云劳损痿黄。）五尸走疰项强。明下云、疗劳损虚乏。秦承祖云、支正、疗五劳四肢力弱虚乏等。（明下）议嘻、疗劳损虚乏。不得睡。下焦俞、疗背痛身热。曲骨、但是虚乏冷极皆灸。气海、疗冷病。面黑肌体羸瘦。四肢力弱。小腹气积聚贲豚。腹弱脱阳欲死不知人。五脏气逆上攻。膏肓俞、治羸瘦虚损。梦中失精。无所不疗。（铜）肾俞、治虚劳羸瘦。耳聋。肾虚水脏久冷。（明有腰痛。）心腹膨胀。胁满引小腹痛。目视KT KT 。

　　少气溺血。小便浊、出精。阴疼。五劳七伤虚惫。脚膝拘急。（明有好独卧。）足寒如冰。头重身热振栗。腰中四肢淫泺。洞泄食不化。身肿如水。明下云、疗身寒热。食多身羸瘦。面黄黑目KT KT 。女久积冷气成劳。脑空、治劳疾羸瘦。体热。颈项强。章门、治伤饱、身黄羸瘦。漏谷、治食不为肌肤。下管、治日渐羸瘦。（见 癖。）下管、（见腹胀。）胃俞、（见虚损。）脾俞、下廉、（见飧泄。）治羸瘦。小儿羸瘦。食饮少、不生肌肤。灸胃俞一壮。（明下）灸劳法。其状手足心热。多盗汗、精神困顿。骨节疼寒。初发咳嗽。渐吐脓血。

　　肌瘦面黄。减食少力。令身正直。用草子、男左女右、自脚中指尖量过脚心下。向上至曲秋大纹处截断。却将此草自鼻尖量。从头正中（须分开头心发贴肉量。）至脊。以草尽处用墨点记。别用草一条。令病患自然合口量阔狭截断。却将此草于墨点上平折两头尽处量穴。灸时随年多灸一壮。（如年三十。灸三十一。）累效。（集效）

　　羸瘦固瘵疾。自有寒热等证。宜随证医治。若素来清 者。非有疾也。惟病后瘦甚。久不复常。谓之形脱。与夫平昔充肥。忽尔羸瘦。饮食减少者。或有他疾乘之。则难救疗。须辨之于早。而着艾可也。然仲景论六极。必曰、精极令人气少无力。渐渐内虚。身无润泽。翕翕羸瘦。眼无精光。且云八味肾气差六极。而差五劳则是八味丸所当服。（仲景常服或常服去附子加五味子。）而肾俞等穴。尤所当灸也。

　　脾俞、大肠俞、主腹中气胀。引脊痛。食多身羸瘦。名曰食晦。先取脾俞。后取季肋。

　　五脏六腑心腹满。腰背痛。饮食吐逆。寒热往来。小便不利。羸瘦少气。灸三焦俞随年。（千）

　　针灸资生经第三

　　肾虚

　　肾俞、治肾虚水脏久冷。（铜见劳。明同。）中膂俞、治肾虚消渴。（见渴。）阳跷、疗肾气。（明）下廉、疗小肠气不足。面无颜色。灸小肠气 癖气。发时腹痛若刀刺不可忍者。并妇女本藏气血癖。走疰刺痛。或坐卧不得。或大小便不通。可思饮食。于左右脚下下第二指第一节曲纹中心各灸十壮。每壮如赤豆大。甚验。（集效。一云。治寒病肓肠气发。牵连外肾大痛。肿硬如石。）

　　治小肠气方甚多。未必皆效。耆域方夺命散良方苍猝散皆已试之效者。有一兵患小肠气。根据此方灸足第二指下文五壮。略效而再发。恐壮数未多也。予以镇灵丹十粒与之。令早晚服五粒而愈。灸固捷于药。若灸不得穴。又不如药相当者见效之速。且灸且药。方为当尔。

　　近传一立圣散。用全干蝎七枚、缩砂仁三七枚、炒茴香一钱为末。分三服。热酒调下和滓空心服。此疾是小肠受热。蕴积不散。久而成疾。服此立效。虽未试用。以其说有理。故附于此。有士人年少。觅灸梦遗。为点肾俞酸痛其令灸而愈。则不拘老少。肾皆虚也。古人云、百病皆生于心。又云、百病皆生于肾。心劳生百病。人皆知之。肾虚亦生百病。人未知也。

　　盖天一生水。地二生火。肾水不上升。则心火不下降。兹病所由生也。人不可不养心不爱护肾乎。

　　针灸资生经第三

　　消渴

　　（消肾 消中）

　　商丘、主烦中渴。（千）意舍、主消渴。身热面目黄。（明同。）承浆、（明下云饮水不休。）

　　意舍、关冲、然谷、主消渴嗜饮。隐白、主饮渴。劳宫、主苦渴食不下。曲池、主寒热渴。行间、太冲、主嗌干善渴。（并千。）意舍、（见腹胀。）中膂俞、治肾虚消渴。汗不出。（明作汗出。）腰脊不得俯仰。腹胀胁痛。（铜）兑端、治小便黄。舌干消渴。然谷、治舌纵烦满消渴。水沟、治消渴饮水无度。（明同。）阳纲、疗消渴。（明下见肠鸣。）

　　古方载渴病有三。曰消渴、曰消中、曰消肾。消肾。最忌房事。李祠部必云肾虚则消渴消中亦当忌也。张仲景云、宜服八味元。或服之不效者。不去附子也。有同舍患此。人教服去附子加五味子八味元。即效。有同官患此。予教服千金枸杞汤效。坡文载眉山张医治杨颖臣渴病。（见坡。）麝香当门子酒渍作十元。取枳枸（俗谓鸡距子。亦曰癞汉指头。）作汤饮之愈。张云、消渴消中。皆脾衰而肾败。土不能胜水。肾液不上溯。乃成此疾。今诊杨脾极巨。脉热而肾衰。当由果实过度。虚热在脾。故饮食兼人。而多饮水。水多故溺多。非消渴也。麝香能败酒。瓜果近辄不植。屋外有枳枸木。屋中酿酒不熟。故以二物去酒果毒。其论渴有理。故载于此。

　　凡消渴经百日以上。不得灸刺。灸刺则于疮上漏脓水不歇。遂致痈疽羸瘦而死。亦忌有所误伤。初得患者、可如方刺灸。若灸诸阴而不愈。宜灸诸阳。（详见千金。有数十穴。）

　　针灸资生经第三

　　阴痿缩（两丸骞）

　　阴谷、主阴痿。小腹急引阴内廉痛。（千）大赫、然谷、主精溢上缩。太冲、主两丸骞缩。腹坚不得卧。（甲云。脐环痛。阴骞两丸缩。）石门、主小腹坚痛。下引阴中。不得小便。两丸骞。阴交、主腹 坚痛引阴中。不得小便。两丸骞。阴缩。灸中封。大赫、（见失精。）中封、主痿厥。（见疝。）曲泉、主不尿阴痿。气冲、治阴痿茎痛。（千同。）

　　两丸骞痛不可忍。（铜）五枢、（见疝。）归来、治卵缩。（见阴痛。）

　　筋挛阴缩入腹相引痛。灸中封五十壮。或不满五十壮。老少加减。又云、此二穴、喉肿厥逆五脏所苦鼓胀并主之。

</div>
    <div class="pagination">
<a href="针灸资生经_page13.html">上一页</a><span>...</span><a href="针灸资生经_page9.html">9</a><a href="针灸资生经_page10.html">10</a><a href="针灸资生经_page11.html">11</a><a href="针灸资生经_page12.html">12</a><a href="针灸资生经_page13.html">13</a><span class="current-page">14</span><a href="针灸资生经_page15.html">15</a><a href="针灸资生经_page16.html">16</a><a href="针灸资生经_page17.html">17</a><a href="针灸资生经_page18.html">18</a><a href="针灸资生经_page19.html">19</a><span>...</span><a href="针灸资生经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
