<!DOCTYPE html>
<html>
<head>
    <meta charset="UTF-8">
    <title>医学纲目 - 第 85 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 85 页/共 379 页</h1>
    <div class="content">　　妊娠小便难，饮食如故，

　　归母苦参丸

　　主之。

　　当归贝母苦参（各四两）上三味末，炼蜜丸如小豆大。饮服三丸，加至十丸。（男子加滑石半两。）〔《外》〕治妊娠患子淋。猪苓五两，一味为末，以白汤三合，服方寸匕，渐至二匕，日二夜一。

　　〔《大》〕治妊娠卒不得小便。杏仁一味，去皮尖捣丸，如大绿豆。灯心汤吞七粒，立利。

　　〔丹〕朱宅妇人三十余岁，四个月胎，大小便闭，因与通利，冬葵子等药已通，但气未顺。此由性急血耗气乱，须和其气，滋其血乃安。

　　陈皮青皮芍药（一钱）人参归身尾川芎地黄白术（半两）茯苓木通甘草（二分）〔《甲》〕小便难，水胀满，溺出少，胞转，不得溺，曲骨主之。胞转不得小便，小腹满，关元主之。

　　卷之十四肝胆部闭癃遗溺

　　产后淋闭

　　〔无〕治产前后淋，其法不同，产前当安胎，产后当去血。瞿麦、蒲黄，最为产后要药。

　　茅根汤

　　治产后诸淋主之。

　　白茅根（八两）瞿麦葵子（二两）白茯苓（各四两）人参（二两）蒲黄桃胶滑石甘草（各一两）紫贝（十个，烧）石首鱼枕石（）上锉为散，每服四钱，水一盏半，姜三片，灯心二十茎，煎至七分，去渣温服；亦可为末，木通煎汤调下。

　　〔《大》〕疗产后小便不通。用陈皮去白为末，空心服，酒调二钱，一服便通。

　　治产后小便不通，腹胀如鼓，闷乱不醒。用盐填脐中，却以葱白剥去粗皮，十余根作一缚，切作一指浓，安盐上，用大艾炷，满葱饼上以火炙之。觉热气入腹内，实时便通神验。

　　卷之十四肝胆部闭癃遗溺

　　小便数

　　〔罗〕中书右丞合刺合孙，病小便数而短，昼夜约二十余行，脐肠填满，腰脚沉HT，不得安卧。季春下旬，一日奉敕治之，遂往诊视。脉得沉缓，时时带数。常记小便不利有三，不可概论。若津液偏渗于肠胃，大便泄泻，而小便涩少者一也，宜利而已。若热搏下焦津液，则湿热不能行者二也，必渗泻则愈。若脾胃气涩，不能通调水道，下输膀胱而化者三也，可顺气，令施化而出。今右丞平素膏粱湿热内蓄，不得施行，膀胱窍涩，是以起频而见少也，非渗泄分利，则不能快利。遂处一方，名曰茯苓琥珀汤。《内经》曰：甘缓而淡渗，热搏津液，内蓄脐腹胀满，当须缓之。泄之必以甘淡为主，遂以茯苓为君，甘寒滑以利窍涩。猪苓、琥珀之淡，以渗泄利水道，故以二味为臣。脾恶湿，湿气内蓄，则脾气不舒。益脾胜湿，必以甘为助，故以甘草、白术为佐。咸入肾，咸味涌泄为阴，故用泽泻之咸，以泄伏水。肾恶燥，急食辛以润之，津液不行，以辛散之，桂枝味辛，散湿润燥，故以为使。煎长流甘澜水，使不助其肾气，大作汤剂，令直达于下而急速也。两服减半，旬日良愈。

　　茯苓琥珀汤

　　茯苓白术琥珀（各半两）甘草（炙）桂（去皮。各三钱）泽泻（一两）滑石（七钱）猪苓（半两）上为细末，每服五钱，煎长流甘澜水一盏调下，空心食前，待少时以美膳压之。

　　〔《食》〕主下焦虚冷，小便数损无力。生薯蓣半斤，刮去皮，以刀切碎，于铛中煮酒沸，下薯蓣不得搅，待熟加盐葱白更添酒，空腹下二三盏，妙。

　　〔罗〕

　　水芝丸

　　治上焦真气虚弱，小便频数，日夜无度。

　　莲肉（去皮，不以多少，用好酒浸一两宿。猪肚一个，将酒浸莲肉入肚中多半为度，水煮熟取出莲肉，切，焙干）上为细末，酒煮面为丸，如芡实大。每服五十丸，米饮汤下，食前。

　　〔世〕治夜多小便，用益智三十四个为末，盐五分，水一盏，煎八分，临卧温服。

　　〔《本》〕

　　卫真汤

　　治丈夫妇人元气衰惫，荣卫怯弱，真阳不固，三焦不和，上盛下虚，夜梦鬼交，觉来盗汗，面无精光，唇口舌燥，耳内蝉鸣，腰痛背倦，心气虚乏，精神不宁，惊悸健忘，饮食无味，日渐瘦悴，外肾湿痒，夜多小便，肿重冷痛，牵引小腹，足膝缓弱，行步艰难；妇人血海久冷，经候不调，或过期不至，或一月两来，赤白带下，漏分五色，子宫感寒，久不成孕，并皆治之。此药大能生气血，遇夜半子时肾水旺极之际，补肾实脏，男子摄血化精，诸病未萌之前，皆能制治，使不复为梗。

　　当归（一两，酒浸一宿）人参（一两半）金钗石斛（五两）白茯苓木香肉豆蔻山药（以上各三两）生地（二两）熟地（温水洗，三两）丁香（一两）青皮（一两，去白）川牛膝（二两，童便、酒各半盏浸一宿）上为细末，每三大盏酒调下，盐亦得，空心食前一服。妇人诸病，童便同酒调，空心下。

　　又方治男子妇人一切虚冷之疾，活血驻颜，减小便，除盗汗。治妇人久不生产，似带疾而非，时有遗沥，并皆治之。功验不可具述。

　　苍术（切焙）川楝子茴香吴茱萸（汤洗）破故纸胡芦巴（以上各一两，并炒）川姜川乌草乌（以上各半两，炮）山药（二两）上各炮治如法，同为细末，醋糊为丸，如桐子大。每服十五丸，空心温酒盐汤任下，妇人艾醋汤下，日二服。耳目永不昏聋，髦发不白。

　　〔《衍》〕邻家有一男子，小便日数十次，如稠米泔色，心神恍惚，瘦瘁食减，令服桑螵蛸散，未终一剂而安。

　　此药能安神魂，定心志，治健忘，小便数，补心气。用桑螵蛸、远志、菖蒲、龙骨、人参、茯苓、当归、龟甲醋炙，以上各一两为末，以人参汤调下二钱。

　　〔海〕姜附石脂神砂丹治小便数而不禁，怔忡多忘。（方见滞下。）〔丹〕因看《卢氏医镜》见此一药味数分两同，惟丹砂用伏火者，及治病有瘥。所治者，小便数而不禁，怔忡多忘，魇梦不已不同耳。见其不同，审而详之，乃得此治法不瘥，且泛论之。经言：肾主大便，肝主小便淋溲。《难经》云：小肠为赤肠，是面赤色，及便溺色赤，皆出心与小肠，南方赤色，显于外也。经言：下焦如渎者，正谓大小便也。大便为阴，为有形气化，乃下焦之下者也。谓肾主大便，不言大肠者，明子行父道，为肾脏病。小便为阳，为无形气化，乃下焦之高者也。谓肝主小便淋溲，亦是子行父道，为腑病。凡诸无形气化者，皆腑病所主，诸有形气化者，皆脏病所主，此二证，俱在下焦则同，但有形无形，及在腑在脏有殊，俱是丹田衰败。不言心火者，以其相火代行君之政令故也。细分之，则膀胱壬水胜丙火。小肠者，不传入阴，故为泄血。泄血利不禁，为有形质病。且不传阴，则阴不病。何为有形病？此为阴之体也，为腑之用也。天地阴阳，互为体用，以斯可见。是明五脏者，为六腑所用，六腑者，为五脏所用明矣，是有形皆为传阴也。大小便不禁，是膀胱不禁为遗溺，此不传阴也，是丹田胞络受寒，为壬所克。大抵诸腑皆乘有形，有形病者皆在腑。责其所乘，皆在脏也。用伏火丹砂者，去其寒性耳。治法同者，以其俱在下焦，补诸无形，同在胞络耳。以其胞与肾相对，有渠相通故也。肾主大便，肝主小便，所治安得不殊。经曰：肾肝同归一治。又曰：少阳主骨，所生病，便溲难。膀胱主筋，所生病，亦可知也。小便不禁，茯苓汤下。大便不禁，米饮下。（此论《局方》姜附神砂丹而发。）运气，小便数皆属火。经云：少阳之复，便数憎风是也。小便数，惟二脏有之。

　　一属肺。经云：肺手太阴之脉，气盛有余，则肩背痛，风寒汗出中风，小便数而欠是也。以刺言之，泻手太阴则愈。

　　一属肝。经云：足厥阴之疟，令人如癃状，而小便不利。又云：肝痹者，夜卧则惊，多饮，数小便是也。

　　视虚实补泻之则愈。

　　〔东〕小便数腹痛：尿胞（在玉泉下一寸屈骨端。）〔《玉》〕小便多：命门（随年壮灸）肾俞（一分，沿皮向外六分，补六呼，泻一吸）〔《集》〕小便滑数：中极（灸）肾阴陵泉（不已，取下穴）气海阴谷三阴交

　　卷之十四肝胆部闭癃遗溺

　　溺赤

　　诸病水液混浊，皆属于热。（全文见诊。）小便黄者，少腹中有热也。（全文见水肿。）小便黄，无如黄柏、知母效。

　　脉尺涩，足胫逆冷，小便赤，宜服附子四逆汤，足太冲补之。

　　脏腑小便黄有四：一属肝热。经云：肝热病者，小便先黄是也。二属胃实。经云：胃足阳明之脉气盛，则身以前皆热，其有余于胃，则消谷善饥，溺色黄是也。三属肺虚。经云：肺手太阴之脉气虚，则肩背痛寒，少气不足以息，溺色变故耳。四属肾虚。经云：冬脉者，肾脉也。冬脉不及，则令人清，脊痛，小便变是也。

　　运气小便黄有二：一属风。经云：厥阴之胜，胁气并，化而为热，小便黄赤是也。

　　二属热。经云：少阴司天，热淫所胜，病溺色变。又云：少阳之胜，溺赤善惊。又云：阳明司天，燥气下临，暴热至，乃暑阳气郁发，小便变是也。盖暴热谓地气少阴之热也。

　　邪之所在，皆为不足，中气不足，溲便为之变，补足外踝下留之。（全文见刺虚实法。）〔《甲》〕小肠有热，溺赤黄，中脘主之。溺黄，下廉主之。小便黄赤，完骨主之。小便黄，肠鸣相追逐，上廉主之。

　　卷之十四肝胆部闭癃遗溺

　　遗溺

　　〔垣〕小便遗失者，肺金虚也，宜安卧养气，禁劳役。以黄、人参之类补之。不愈，当责有热，加黄柏、生地。（《甲乙》云：肺脉则少气不足以息，卒遗失无度。）下虚，谓膀胱下焦虚。经云：水泉不止者，是膀胱不藏也。仲景云：下焦竭，则遗溺失便，其气不能自禁制，不须治，久则愈。又云：下焦不归，则遗溲。世用桑螵蛸鸡之类是也。

</div>
    <div class="pagination">
<a href="医学纲目_page84.html">上一页</a><span>...</span><a href="医学纲目_page80.html">80</a><a href="医学纲目_page81.html">81</a><a href="医学纲目_page82.html">82</a><a href="医学纲目_page83.html">83</a><a href="医学纲目_page84.html">84</a><span class="current-page">85</span><a href="医学纲目_page86.html">86</a><a href="医学纲目_page87.html">87</a><a href="医学纲目_page88.html">88</a><a href="医学纲目_page89.html">89</a><a href="医学纲目_page90.html">90</a><span>...</span><a href="医学纲目_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
