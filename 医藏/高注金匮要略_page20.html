<!DOCTYPE html>
<html>
<head>
    <meta charset="UTF-8">
    <title>高注金匮要略 - 第 20 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高注金匮要略 - 第 20 页/共 35 页</h1>
    <div class="content">　　此言首条厥阴消渴之治例也。首二句是水饮与消渴之辨。三四两句。是消渴与消渴之辨。其意以为渴症颇多。不可但因一渴。而即认为消也。比如渴而小便少者。则渐积渐高。而为饮为水。另详本病。若消渴者。则渴而小便反多者为是。以其与水饮门之小便少者相反。故曰反多也。又消症既有厥阴上冲。趺阳浮数之异。若以趺阳热实之候。而误投厥阴上焚之剂。不又蹈实实之戒。而令消渴更甚乎。夫厥阴之候。除脉症外。

　　亦仍以小便为诊法。盖趺阳热实。水从燥土下经。纵使急流飞渡。终有渗泄。况从燔炙煎炼中而出乎。故其所溲者。必不能如其所饮之数。若夫厥阴居至阴之下。阳火自微。即其精血下竭。而燥气上浮。亦无热相。惟上入心乡。斯干柴入火。而幻生烟焰者。且火高饮下。既无伤耗。过此。则寒溪直泻。复何火干土克。而谓所饮者或减一二耶。此饮一溲一。即知非趺阳诸症。而为厥阴上冲之消渴无疑矣。肾气丸。补下焦之精血。以补其气源。因而上引之。以蒸填心肺之空。详虚劳本方下。消渴。为肝肾之阴既竭。因下干上空。以致木气冲之而焰发者。则补精血以补气源。而蒸填上空之肾气丸。为的对矣。盖就上焦而论。心肺得肾气之冲和。而真阳渐复。譬之主人返旧里。而占房者必当见还。就下焦而论。肝肾得肾气之滋息。而真阴自生。譬之故土遇丰年。而流亡者争归复业。此真阴下滋木邪正性。真阳上治龙火消沉之本义也。至若厥阴消渴。上焦责在无阴。而孤阳以邪热不交。故渴。下焦责在无阳。而群阴以虚寒失守。故消。重用地黄山萸。一直下补精血之性。将辛热之桂附包藏下纳。然后从肝肾中徐徐炊动。不特下焦渐温。而以关锁者治消。并且上部津升。而又以熏蒸者治渴矣。加燥土之薯蓣者。因上渴下消。互相注吸。故以培土者。中缓其流行之势。而使津液之机得上升也。加渗湿之茯苓、泽泻者。中土既有堤防。恐上流缓于注受而客饮不去。则真阴将阻于湿滞而不布也。然后以升阳走液之丹皮。双引肝肾之精神于膈上。则春晴满空。电光消灭。太清凝露。萎叶生鲜。复何消渴之不愈哉。读仲景诸方。其神奇变幻。顷刻万状。直如蓬莱阁上。看尽蜃楼。终若不能穷其微妙也。

　　别以男子者。因妇人为阴柔之体。阳气尝亏。以其月有所泻也。故不轻易病消渴。凡病消渴。即属枯症。其小便必少。大便必泻。多为死候故也。

　　六条 脉浮。小便不利。微热。消渴者。宜利小便。发汗。五苓散主之。

　　浮脉为气机上冲外鼓之应。今以其症之小便不利。及微热消渴者合诊之。则消渴为入水既多。而小便不利。为出水又少。是知微热。因热水内积。不得下通。而衬托经表之所致。故并令脉浮也。利小便。以下通其水。

　　发汗。以旁散其热。谁曰不宜。然非五苓。无双解之效。故主之。方意详伤寒本方。

　　七条 渴欲饮水。水入则吐者。名曰水逆。五苓散主之。

　　此饮热胃寒之症也。盖饮久化热而烫胸。故胸病热而渴。欲饮水、饮冷伤阳而逆胃。故胃恶寒。而水入则吐也。旧水逆停而不下行。新水逆出而不中纳。故曰水逆。五苓为辛甘渗泄之剂。故主之。以辛甘则使胃阳温复。渗泄则使水性顺趋。而药后所云多服暖水者。亦有见耶。

　　八条 渴欲饮水不止者。文蛤散主之。

　　文蛤散方 文蛤（五两）

　　上一味。杵为散。以沸汤和服方寸匕。

　　此肾水上泛而为热饮。饮热烫胸。故渴饮不止也。文蛤。象肾而性沉。且能摄水下行。故主之。盖象肾则走少阴。性沉而摄水下行。则热饮去而渴将自止矣。俗解谓味咸走肾。误。以其但杵为散。而不曰火 。其味安得咸耶。文蛤、蚌属。亦名花蛤。出东海及莱州海中。背上有斑纹。故名。大者三寸。小者五六分。坊家以五倍子混代之。非。

　　九条 淋之为病。小便如粟状。小腹弦急。痛引脐中。

　　淋者。小便不利。而其所出者。或白或赤。或膏或沙石之总名也。按其病因。大概不越三者。一则上焦以神劳气虚。不能分运水气。中焦脾土气寒。又不能制水下化。故小便停滞。滞久则膀胱内生虚假之热。且宗气不能提挈神髓。而阴气下陷膀胱。于是阴气得虚假之热郁。而成浊涕之状者。此所谓膏淋也。一则三焦亢热。

　　而真阳气化之机自疲。不管传送。而膀胱癃闭。故小便不利。且阴阳之液。两伤于邪火。则引水自救。故渴。以渴饮之水。而久煎癃闭之膀胱。此煎水成碱。煮海成盐之象。而成砂石淋者是也。一则淫火爱慕于心君。飞传于肾腑。而外流于阳道阴庭。又无所事。而阳火不能下泄。则横贯带脉。而沉坠腰痛。络脉胀而化机自塞。

　　故小便不利。邪火结而阴精下淫。故浊淋黄绿也。本条言神劳气虚。而中土不能下温其化机之淋。二条统言治淋之戒。三条即言虚淋之治例。四条言淫火停阁之淋。故其方药俱主咸润之品。以咸走肾。而尤能泻心火也。五六两条。言热淋之治例耳。仲景之意。以渴而小便过利者为消渴。渴而小便不利者为淋。故次淋于消渴之后焉。淋之为病句。直贯后文诸条。小便如粟。言小便中之浊垢。颗粒而色黄白。如小米之状。膏淋之初症也。俗解谓即砂石淋。非。盖膏淋之初症。形如粟米而软。病深。则渐大而成条。即为膏淋矣。砂石淋。

　　其初便时。俨如水中化碱之象。便久澄下。则坚如砂石之状故也。上中二焦之阳气虚寒。不能照临化被。而失柔则养筋之妙。故小腹凝敛而弦急。脐中切责而引痛也。

　　十条 淋家不可发汗。发汗必便血。

　　淋家。兼前三症而言。便血。指小便尿血也。盖虚寒之淋。阳气既微。发汗以泄其气。气不应用。而动其血者势也。血动而未及为汗。则随淋而下便矣。阳热之淋。营阴伤于亢热。汗以阴津为材料。阴不足以作汗。强责之而动其血。故汗余之血。其见于小便者。亦与前症同也。淫火停阁之淋。阴精已在燔炙之候。夫发表不远热。

　　复用发汗之阳药以济之。则阴血不胜其残暴。故血亦动而下见于便矣。此总言治淋之禁也。

　　十一条 小便不利者。有水气。其人苦渴。栝蒌瞿麦丸主之。

　　栝蒌瞿麦丸方 栝蒌根（二两） 瞿麦（一两） 茯苓 薯蓣（各三两） 附子（一枚炮）

　　上五味。末之。炼蜜丸梧子大。饮服三丸。日三服。不知。增至七八丸。以小便利。腹中温为知。

　　此补言首条虚淋之症。而详其治例也。盖谓小便如粟。小腹弦急。痛引脐中之淋。其初症小便不利。久则水积而有水气。水久化热。热水上烫胸膈。故其人苦渴。主本丸者。以生津之栝蒌根止渴。以泻血分之瞿麦。泻气分之茯苓去水气。以燥土之薯蓣。温土之附子。制水以利小便。似乎单治本条诸症。不知三焦之妙。其先天之温胃暖胸者。以肾阳为釜底之炊。其后天之上蒸下被者。以胃阳为分照之耀。夫此淋既为上虚中寒所致。故用辛咸走肾之附子。纳其热于下焦。所以扶肾阳。而为温胃暖胸之地。即治小腹之弦急者。实在其中矣。用甘温走胃之薯蓣。提其热于中焦。所以温胃阳。而为上蒸下被之地。即治脐中之痛引者。实在其中矣。夫肾阳复。而先天之气从夹脊而上熏。胃阳复。而后天之气由脾肺而上贮。则上焦之神气自充。而提挈有力分布有神。亦何虚淋之不愈哉。况以薯茯之渗泄者。去水以利小便。栝蒌之生津者。止渴以杜积水乎。

　　小丸吞服。欲其化于下焦。从下温中。又从中温上也。三丸渐增。恐虚寒者。不胜暴温。而益膀胱之假热也。曰小便利。腹中温为知。其用意于中下二焦者可见矣。

　　十二条 小便不利。蒲灰散主之。滑石白鱼散。茯苓戎盐汤并主之。

　　蒲灰散方 蒲灰（七分） 滑石（三分）

　　上二味。杵为散。饮服方寸匕。日三服。

　　滑石白鱼散方 滑石（二分） 白鱼（二分） 乱发（二分烧）

　　上三味。杵为散。饮服半钱匕。日三服。

　　茯苓戎盐汤方 茯苓（半斤） 戎盐（弹丸大一枚） 白术（二两）

　　上三味。以水六升。煎取三升。分温三服。

　　此淫火停阁。浊淋之治例也。言病淋而小便不利。又有一种欲火流于两肾。不得有其事以下泄。因而肾络以火气贯之。而肿重闭塞者。夫膀胱为肾之腑。肾移热于其中。故小便不利。肾精内动而不得下泄。又传其精气于膀胱。而渐化为白淫以下注。故淋浊也。然则此火不散。而零星腐化。经年累月。其浊终不可止。蒲草行根水中。具发生之性以泄水气。则为直至肾家而泻其火者也。又因此火。来自少阴心主。烧以为灰。色黑味咸。黑入肾脏。咸则所以泻心火之留寄肾中也。配以甘寒分利之滑石。则直从水道而下散矣。故主之。若此症经久失治。其阴精阴血。一则伤于邪火之内燔。再则耗于淋浊之下泄。则润槁逐瘀。为不可少。故又主滑石白鱼散焉。滑石甘寒以泻邪火。分利以通小便。白鱼扁窄而长尾。故其激水之捷。为鱼中之最。以之入散。欲其引滑石之速于走肾。而并用其分水之力以利小便也。发为血之余。既取其有润槁之功。乱发为败血之余。复取其有逐瘀之性。烧灰则其味苦咸。所以败心火之下流肾部者。与蒲灰同义也。至若淋浊而小便不利。以致积饮聚水。而水饮之害。较之淋症为尤急。故以淡渗之茯苓为主。燥土之白术为佐。先利其小便以去水。加咸以润下。而并能泄心火之戎盐以治淋。则淋与小便不利。同愈矣。况肾为脏。脏无泻法。利水以泻其腑者泻脏。则茯术亦未始非治淋之药也。曰并主之者。盖言总为浊淋之主方。而其所以应用者。又自各有区别也。

　　十三条 渴欲饮水。口干舌燥者。白虎加人参汤主之。（方别见）

　　此条当冠淋之为病。小便不利二句。否则。不当入本门淋症之末矣。盖胸中热极。充塞中下。气机不行。故小便不利。又胸中热极。呵嘘真阴逼迫下注。故淋也。白虎汤为金风荡热之剂。加人参为金液润枯之药。已详伤寒本汤注。主此而膈中热解。则真气得以展舒。而小便自利。又膈中热解。则真阴得以上滋。而渴淋俱除也。此因热而小便不利。因小便不利。则愈热而病淋者。故解热之外。而淋与小便不利。可不责而自愈矣。

　　十四条 脉浮发热。渴欲饮水。小便不利者。猪苓汤主之。

　　猪苓汤方 猪苓（去皮） 茯苓 泽泻 滑石 阿胶（各一两）

　　上五味。以水四升。先煮四味。取二升去滓。内下阿胶烊尽。温服七合。

　　此条当冠淋之为病一句。与上条同。夫脉浮发热。似属表症。渴欲饮水。似属里症。因其淋而小便不利。则知渴饮为积水内热。因而烫膈所致。而浮热为热水内蒸。因而外鼓所致也。主本汤者。重用猪茯泽泻。以利小便为主。随便加镇重甘寒之滑石。以降敛浮热。加滋阴补血之阿胶。以上止渴饮也。是此条又因小便不利。

　　故致上渴外热而下淋者。此利小便之外。兼止热渴。而淋症可不责而自愈矣。二条俱言热淋之治例也。

　　水气病脉证治第十四

　　一条 师曰。病有风水。有皮水。有正水。有石水。有黄汗。风水。其脉自浮。外证骨节疼痛。恶风。皮水。

　　其脉亦浮。外症肿。按之没指。不恶风。其腹如鼓。不渴。当发其汗。正水。其脉沉迟。外症自喘。石水。其脉自沉。外症腹满。不喘。

　　黄汗。其脉沉迟。身发热。胸满。四肢头面肿。久不愈。必致痈脓。

　　本篇之水。与二篇之湿。及前十二篇之饮。似属一因。而必列为三门者。固自有所区别也。盖自其无水饮之形。而但有其气者。曰湿。及聚湿成形。则曰饮、曰水矣。但湿、从汗气郁于毛窍所致。则湿当仅在玄府矣。不知汗由胃腑之精悍所化。其潮热之气。自其既离脏腑。未出皮外者。俱能随地致湿。此汗剂之后。必用五苓、猪苓等汤。以泄汗梢。而湿门之仍主葛根汤者。此也。是湿为已成之津液。却化为汗而不得出。又不能复为津液之症也。若夫水饮二物。似属无辨矣。殊不知仲景之意。以为饮汤、饮水。滞于肠间。不能下注。因而上浮旁鼓。凡曰痰、曰支、曰悬、曰溢、等症。是所饮者未曾变相而即为病。故曰饮。至水之所病。已由胃而小肠。及膀胱矣。但因小便不利。膀胱为太阳之腑。太阳主经表皮肤。故其水气。由太阳之腑。而上浮外鼓。以及太阳之部者也。是水症。虽亦由于饮。至此而已变为水相。故曰水也。然饮症中。惟伏饮与水颇同。故论饮者。亦间曰肺水云云者。此耳。风水者。三时之风邪。客于卫分。而卫气自强。卫强则下阴之水气。上就而贴之之症也。皮水者。经脉虚于外。小便难于下。在下之水邪既实。而见吸于外络之虚受。故水走皮肤矣。正水者。水在正路。

　　如肠中胃中是也。石水。言其沉坠似之也。黄汗者。后文三十条。言汗出浴水中。水入汗孔。且水寒激之。令卫气沉伏。卫无包裹之权。故湿热之气外溢。而为色黄之汗也。五症。俱为水因。且症颇相似。故连及之耳。太阳受风。卫气悬强。膀胱之水。不由下注。而上蒸经络。故其脉自浮。风水交搏。渐致阴气不通。而阳气鼓塞。故骨节疼痛。恶风者。风与风相入。卫气既经受邪。而外风直侵毛窍故也。皮水。由膀胱而上蒸。与风水同义。特外无风邪一症耳。故其脉亦浮。 。足外 骨也。 肿者。水在下焦而外泛之应。按之没指。水至外薄于皮者。

　　其下为尤甚也。无风因。故不恶风。其腹如鼓、水至外薄于皮者。其里为尤甚也。不渴者。既无阳邪化热之风因。且有腹中之水内拒耳。当发其汗。总承风水、皮水、而言。以水在卫分及皮部中。俱以开玄府为便道也。从膀胱而垫小肠及胃者。为正水。是虚寒而不能气化之候也。夫沉。为水脉。迟。为寒诊。脉之见沉迟也。宜矣。水寒之气上射。故喘也。石水之脉单沉。是有水而不寒之应。有水。故腹满。不寒。故不喘也。但经言肝肾并沉为石水。则石水之腹满。当在肠外肝肾之部。始与正水有别耳。黄汗为水入汗孔。水入。故脉沉。水寒激伏其卫气。故沉而且迟矣。汗郁则身发热。水寒遏其汗气。而倒灌于胸分。则胸满矣。四肢。为阳气之充。头面。为阳气之会。水与汗两郁之。故肿也。郁久不散。气败则痈。气败以致血败。则脓矣。

　　二条 脉浮而洪。浮、则为风。洪、则为气。风气相搏。风强则为隐疹。身体为痒。痒为泄风。久为痂癞。气强、则为水。难以俯仰。风气相击。身体洪肿。汗出乃愈。恶风则虚。此为风水。不恶风者。小便通利。上焦有寒。其口多涎。此为黄汗。

　　脉、当就全部而言。以后条各部。俱有所指。故知独言脉者。为统论诸部也。风为阳邪。其性高扬。故浮、则知为风中于卫。气属阳分。有余即火。故洪、即知为气郁在表也。风气相搏。风得气抬而益浮。气得风鼓而益洪之义。强者。劲直也。风强。言风邪燥血。而经气干热。故皮中隐含斑疹。而身体为痒。所以然者。因内无血液以送邪出表。而风自泄越。故痒、则名为风泄也。痒久。则变为疮痂。流为疥癞。所必至矣。气强。言阳不内抱而怒发。

　　则下水代营阴而上赴之。如龙水相吸之象。故气强。则为水也。难以俯仰者。以水风与气三者。争鼓于经脉中。而身体洪肿故也。汗出。则风水及气。俱从毛孔散去。而浮洪之脉自平。故愈。若前症具而更加恶风。是卫气虚甚之故。发汗药中。宜加滋阴养阳之品。在言外矣。此风水之正病也。不恶风五句。单顶肿字而言。非承全症也。盖谓若身肿而不恶风。是无风因。小便通利。是无水因。且上焦有寒。其口多涎。明系水寒之气。从汗孔而内注胸中。以致肺不能布津液之故也。是非风水。而为黄汗无疑矣。三十条言黄汗曰状如风水。故于风水条中。辨其似是而非者。

</div>
    <div class="pagination">
<a href="高注金匮要略_page19.html">上一页</a><span>...</span><a href="高注金匮要略_page15.html">15</a><a href="高注金匮要略_page16.html">16</a><a href="高注金匮要略_page17.html">17</a><a href="高注金匮要略_page18.html">18</a><a href="高注金匮要略_page19.html">19</a><span class="current-page">20</span><a href="高注金匮要略_page21.html">21</a><a href="高注金匮要略_page22.html">22</a><a href="高注金匮要略_page23.html">23</a><a href="高注金匮要略_page24.html">24</a><a href="高注金匮要略_page25.html">25</a><span>...</span><a href="高注金匮要略_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
