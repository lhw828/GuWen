<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 18 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 18 页/共 424 页</h1>
    <div class="content">　　痞□虚邪，而用大黄、黄连，能不起后人之疑耶？然仲景使人疑处，正是使人解处。

　　盖因后人未能细玩，不得其法，竟煎而服之，大悖其旨矣。观其以滚沸如麻之汤，渍大黄、黄连，须臾绞去滓，仅得其无形之气，不重其有形之味，是取其气味俱薄，不大泻下。虽曰攻痞，而用攻之妙，不可思议也。

　　脉浮而紧，而复下之，紧反入里，则作痞，按之自濡，但气痞耳。

　　【注】

　　伤寒脉浮紧，不汗而下之，浮紧之脉，变为沉紧，是为寒邪内陷作痞之诊也。按之自濡者，谓不□不痛，但气痞不快耳。此甘草泻心汤证也。

　　【集注】

　　程应旄曰：误下成痞，既误在证，尤误在脉，则救之之法，仍当兼凭夫脉与证而定治矣。紧反入里，则浮紧变为沉紧，表邪陷入而不散，徙怫郁于心下，故作痞。

　　心下痞，按之濡，其脉关上浮者，大黄黄连泻心汤主之。

　　【按】

　　濡字上当有「不」字。若按之濡，乃虚痞也，补之不暇，岂有用大黄泻之之理乎？

　　【注】

　　此承上条以互明之也。按之自濡者，但气痞耳！若心下痞，按之不濡，此为可攻之热痞也。然其脉，关上不沉紧而浮，则是所结之热亦浅，未可峻攻也，故以大黄黄连泻心汤主之。

　　心下痞，而复恶寒汗出者，附子泻心汤主之。

　　【注】

　　心下□痛，结胸也。□而不痛，心下痞也。心下痞而复恶寒汗出者，非表不解，乃表阳虚也。故以大黄、黄连、黄芩泻痞之热，附子温表之阳，合外寒内热而兼治之，其妙尤在以麻沸汤渍三黄，须臾绞去滓，内附子别煮汁。义在泻痞之意轻，扶阳之意重也。

　　【集注】

　　方有执曰：痞本阴邪内伏而虚热上凝，复恶寒汗出，则表虚而阳不为护卫可知矣。泻心汤固所以为清热倾痞之用，加附子者，盖欲敛其汗，而固其阳也。黄芩因附子而更加表里两解具见矣。

　　李中梓曰：以三黄之苦寒，清中济阴，以附子之辛热，温经固阳。寒热互用，攻补并施而不悖，此仲景之妙用入神也。

　　程应旄曰：此条宜与伤寒大下后，复发汗，心下痞，恶寒者，表未解也，不可攻痞当先解表，表解乃可攻痞，解表宜桂枝汤，攻痞宜大黄黄连泻心汤合看。彼条用桂枝者，缘发汗汗未出，而初时之恶寒不罢，故属表未和；此条加附子者，缘汗已出，恶寒已罢，而复恶寒汗出，故属之表阳虚，须于异同处细细参看。

　　卷一\辨太阳病脉证并治中篇

　　附子泻心汤方

　　大黄二两黄连一两黄芩一两附子（炮，去皮，破、别煮取汁）一枚右四味，切三味，以麻沸汤二升渍之，须臾绞去滓；内附子汁，分温再服。

　　伤寒中风，医反下之，其人下利，日数十行，谷不化，腹中雷鸣，心中痞□而满，干呕，心烦不得安，医见心下痞，谓病不尽，复下之，其痞益甚，此非结热，但以胃中虚，客气上逆，故使□也，甘草泻心汤主之。

　　【注】

　　毋论伤寒中风，表未解总不当下。医反下之，或成痞，或作利。今其人以误下之故下利日数十行，水谷不化，腹中雷鸣，是邪乘里虚而利也。心下痞□而满，干呕，心烦不得安，是邪陷胸虚而上逆也。似此痞利，表里兼病，法当用桂枝加人参汤两解之医惟以心下痞，谓病不尽，复下之，其痞益甚，可见此痞非热结，亦非寒结，乃乘误下中虚，而邪气上逆阳陷阴凝之痞也，故以甘草泻心汤以缓其急，而和其中也。

　　【集注】

　　沈亮宸曰：半夏泻心，甘草泻心，皆下后伤气之过也。生姜泻心，因于饮食；大黄泻心，因于内热；附子泻心，因于外寒，证既不同，药亦各异也。

　　喻昌曰：下利完谷，腹鸣呕烦，皆误下而胃中空虚之故也。设不知此义，以为结热而复下之。其痞必益甚，故复以胃中虚，客气上逆，昭揭病因。

　　程应旄曰：仲景恐结热之疑难明，故特揭出胃中空虚，客气上逆之故，以明其非。所以用辛温以调其阳，制住客气，使不得上逆；用苦寒清肃，彻去客热，使无阻留。庶两勿羁縻，阴阳相和，否转为泰矣。

　　汪琥曰：其人下利，日数十行，则胃中之物已尽，何得而不虚？况医复下之，而痞益甚，愈可知其非实证矣。若是实证。当必曰□而痛，不曰□而满矣。只此「满」字而虚实之证了然。

　　魏荔彤曰：前条因恶寒汗出，阳随汗而在表，恐亡阳于外，故用附子以回阳；此条重在胃虚，阳微于中，故用甘草干姜以益阳；亦表里分治之急务也。而其固阳以为泻邪之本，则一意耳。

　　卷一\辨太阳病脉证并治中篇

　　甘草泻心汤方

　　甘草（炙）四两黄芩三两黄连一两干姜三两半夏（洗）半升大枣（擘）十二枚右六味，以水一斗，煮取六升，去滓，再煎取三升，温服一升，日三服。

　　【方解】

　　方以甘草命名者，取和缓之意也。用甘草、大枣之甘，补中之虚，缓中之急；半夏之辛，降逆止呕，芩连之寒，泻阳陷之痞热；干姜之热，散阴凝之痞寒。缓中降逆，泻痞除烦，寒热并用也。

　　伤寒汗出，解之后，胃中不和，心下痞□，干噫食臭，□下有水气，腹中雷鸣下利者生姜泻心汤主之。

　　【注】

　　伤寒汗出表解之后，余邪转属阳明，心下痞满□痛不大便者，必其人胃素燥热，因而成实，攻之可也。今其人平素胃虚，兼□下有水气，即不误下，而余热亦乘虚入里以致胃中不和，谷气不化，故心下痞□，干噫食臭也。水气不行，故腹中雷鸣下利也主之以生姜泻心汤者，其意重在散水气之虚痞耳。

　　【集注】

　　喻昌曰：篇中论结胸及痞之根源，云胃中空虚。此云胃中不和，以其未经误下而致空虚耳。故但言不和也，然不和已足成痞，胃气所关之钜，固若此哉。

　　程知曰：此为汗后，未经误下，心中痞□，水饮搏聚者，立治法也。外邪虽解，然必胃气通和，始得脱然无恙。汗出解后，胃中不和，饮食搏结，故心中痞□。中焦不能消谷，故干噫食臭。土弱不能制水，故□下有水气旁流。腹中雷鸣者，搏击有声，下利而清浊不分也。故于泻心汤内，君生姜以散之，法用再煮，取其熟而和胃也。

　　程应旄曰：汗多亡阳，人皆知之矣。然人身之阳，部分各有所主。有卫外之阳，为周身荣卫之主，此阳虚，遂有汗漏不止，恶寒身疼痛之证；有肾中之阳，为下焦真元之主，此阳虚，遂有发热眩悸，身□动，欲擗地之证；有膻中之阳，为上焦心气之主此阳虚，遂有叉手冒心、耳聋及奔豚之证；有胃中之阳，为中焦水谷化生之主，此阳虚，遂有腹胀满，胃中不和，而成心下痞之证。虽皆从发汗后所得，然救误者，须观其脉证，知犯何逆，以法治之，不得以汗多亡阳一语，混同漫及之也。

　　卷一\辨太阳病脉证并治中篇

　　生姜泻心汤方

　　甘草（炙）三两人参三两干姜一两半夏（洗）半升黄芩三两黄连一两生姜（切）四两大枣（擘）十二枚右八味，以水一斗，煮取六升，去滓再煎，取三升，温服一升，日三服。

　　【方解】

　　名生姜泻心汤者，其义重在散水气之痞也。生姜、半夏散□下之水气，人参、大枣补中州之土虚，干姜、甘草以温里寒，黄芩、黄连以泻痞热，备乎虚水寒热之治，胃中不和下利之痞，焉有不愈者乎？伤寒五、六日，呕而发热者，柴胡汤证具，而以他药下之，柴胡证仍在者，复与柴胡汤，此虽已下之不为逆，必蒸蒸而振，却产热汗出而解。若心下满而□痛者，此为结胸也，大陷胸汤主之。但满而不痛者，此为痞，柴胡不中与之，宜半夏泻心汤。

　　【注】

　　结胸兼阳明里实者，大陷胸汤证也；兼阳明不成实者，小陷胸汤证也。痞□兼少阳里实证者，大柴胡汤证也；兼少阳里不成实者，半夏泻心汤证也。今伤寒五、六日，呕而发热者，是邪传少阳之病也。既柴胡证具，乃不以柴胡和之，而以他药下之，误矣若柴胡证仍在者，此虽已下，尚未成逆，则当复与柴胡汤，必蒸蒸而振战，然后发热汗出而解矣。盖以下后虚中、作解之状皆如是也。若下后心下满而□痛者，此为结胸，大陷胸汤固所宜也。若但满而不痛，此为虚热气逆之痞，即有呕而发热之少阳证柴胡汤亦不中与之。法当治痞也，宜半夏泻心汤主之。

</div>
    <div class="pagination">
<a href="医宗金鉴_page17.html">上一页</a><span>...</span><a href="医宗金鉴_page13.html">13</a><a href="医宗金鉴_page14.html">14</a><a href="医宗金鉴_page15.html">15</a><a href="医宗金鉴_page16.html">16</a><a href="医宗金鉴_page17.html">17</a><span class="current-page">18</span><a href="医宗金鉴_page19.html">19</a><a href="医宗金鉴_page20.html">20</a><a href="医宗金鉴_page21.html">21</a><a href="医宗金鉴_page22.html">22</a><a href="医宗金鉴_page23.html">23</a><span>...</span><a href="医宗金鉴_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
