<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 47 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 47 页/共 48 页</h1>
    <div class="content">　　蕺味辛微温主蠷螋溺疮多食令人气喘【俗呼鱼腥草】疏　蕺生于下湿之地得隂中之阳故其味辛气温入手太隂经能治痰热壅肺发为肺痈吐脓血之要药辛温主散故能治蠷螋溺疮肺主气辛温能散气故多食令人气喘肺与大肠为表里大肠湿热盛则为痔疮得辛温之气则大肠清宁故又为痔疮必须之药
　　主治参互
　　单用捣汁入年久芥菜卤饮之治肺痈有神　救急方痔疮肿痛鱼腥草一握煎汤熏洗仍以滓傅即愈简误
　　蕺止能消肺痈治痔疮余非所长况多食令人气喘发虚弱损阳气发脚气等害慎之慎之











　　神农本草经疏卷二十九
　　钦定四库全书
　　神农本草经疏卷三十
　　明　缪希雍　撰
　　补遗
　　玉石部
　　黄土　　　　蚯蚓泥　　　粪坑底泥
　　乌爹泥　　　烟胶　　　　石硷
　　银朱　　　　炉甘石　　　方诸水
　　木部
　　木芙蓉　　　山茶花　　　木绵子
　　肥皂荚　　　大风子　　　樟脑
　　蛀竹屑
　　人部
　　人气
　　兽部
　　黄明胶　　　霞天膏　　　狗寳
　　山獭隂茎　　羊胫骨
　　虫鱼部
　　鳜鱼胆
　　米谷部
　　亚麻　　　　粟殻　　　　甖子粟
　　阿芙蓉　　　菉豆粉　　　豌豆
　　蚕豆　　　　豇豆　　　　刀豆子
　　红麴
　　玉石部
　　黄土味甘平无毒主泄痢冷热赤白腹中热毒绞结痛下血取入地干土以水煑三五沸绞去滓暖服一二升又解诸药毒中肉毒合口椒毒野菌毒【张司空云三尺以上曰粪三尺以下曰土凡用当去上恶物勿令入客水】
　　疏○土为万物之母黄乃中央正色在人臓腑则脾胃应之故万物非土不生人身五臓六腑非脾胃无以养是以黄土入药治泄痢冷热赤白腹中热毒绞结痛者取其补助戊巳之功也味甘而气和故能安和脾胃止下血及解百毒如经所言也
　　主治参互
　　小儿秘诀乌沙惊风遍身都黑者急推向下将黄土一盌捣末入酢一钟炒热包定熨之引下至足刺破为妙　气味和平与物无迕故不着简误
　　蚯蚓泥即蚯蚓屎也味甘气寒无毒赤白乆热痢取一升炒烟尽沃汁半升滤净饮之盖久痢乃湿热甚于肠胃得甘寒之气则湿热自除矣日华子主小儿隂囊忽虚热肿痛以生甘草汁入轻粉末调涂之以盐研傅疮去热毒及蛇犬伤苏恭主傅狂犬伤出犬毛者神効皆取甘寒除热解毒之力耳
　　主治参互
　　外台秘要一切丹毒水和蚯蚓泥傅之　丹溪方时行腮肿栢叶汁调蚯蚓泥涂之　摘方燕窝生疮韭地蛐蟮屎米汁水和煅过入百草霜等分研末香油调涂之　又方治下部杨梅结毒韭地上蚯蚓泥硫黄等分研匀用泥封固作煨过取出研细生桐油调搽
　　简误
　　虚寒滑利不宜用
　　粪坑底泥大寒无毒治发背诸恶疮隂干为末新水调傅其痛立止圣济总录治疔肿粪下土蝉蜕全蝎等分捣作钱大饼香油煎滚温服以滓傅疮四围疔自出也今人以热粪盛核桃殻内覆疔肿上云疔根即烂出即此意也
　　乌爹泥味苦濇平无毒主清上膈热化痰生津涂金疮一切诸疮生肌定痛止血収湿一名孩儿茶【出南番哇暹罗诸国今云南老挝暮云塲地方造之云是细茶末入竹筒中坚塞两头埋乌泥沟中日久取出捣汁熬制而成其块小而润泽者为上大而焦枯者次之】
　　疏○乌爹泥本是茶末又得土中之隂气其味苦濇气应作寒性无毒其主清上膈热化痰生津者茶之用也得地中之隂气能凉血清热故主金疮止血及一切诸疮生肌定痛也苦能燥濇能敛故又主收湿气
　　主治参互
　　积徳堂方牙疳口疮孩儿茶硼砂等分为末搽之纂竒方下疳隂疮孩儿茶一钱珍珠一分片脑半分为末傅之　董炳方脱肛气热孩儿茶二分熊胆五分片脑一分为末人乳调搽肛上热汁自下而肛收也亦治痔疮　今人多用外治内服甚少故不着简误
　　烟胶味辛苦气微温辛能散风苦能燥湿杀虫故主头疮白秃疥疮风癣痒痛流水取焇牛皮灶岸烟膏为末麻油调涂或入轻粉少许【此即熏焇牛皮灶上黑土也】
　　石硷味辛苦濇气温微毒性能除垢腻磨积块过服能损人同石灰桑磠透肌肉溃痈瘰疬去瘀肉防痣黡疣赘今人用以澣衣【出山东济寕大同诸处彼人采蒿蓼之属开窖浸水漉起晒干烧灰以原水淋汁每百斤入粉面一二斤则凝定如石连汁货之】
　　简误
　　硷乃软坚消积之物食之使人泄泻以其隂湿之性润下软坚透肉故于肠胃非宜作泄胃薄者忌之
　　银硃乃硫黄同汞升链而成其性燥烈过服能使人龈烂筋挛其味辛气温有毒亦能破积滞散结疗癣疥恶疮杀虫不宜服食今人多以黄丹矾红杂之不堪用
　　主治参互
　　李楼怪症方火熖丹毒银硃调鸡子清涂之　多能鄙事汤火灼伤银硃研细菜油调敷　应急良方日久顽疮不收者银硃一钱地龙骨【即年久石灰】五分松香五钱为末香油一两化摊纸上贴之兼能治湿毒臁疮
　　炉甘石味甘温无毒主止血消肿毒生肌明目去翳退赤收湿除烂同龙脑防治目中一切病
　　疏○炉甘石受金气而结味应甘辛气温无毒其性带涩经曰荣气不从逆于肉里乃生痈肿甘温能通畅血脉则肿痛散血自止肌肉生也又目得血而能视风热上壅则目为赤烂肤瞖甘入脾而益血辛温能散风热性涩则能粘物故同除瞖药防目翳及治目中一切病也
　　主治参互
　　一切目疾真炉甘石半斤用黄连四两剉碎入银石器内水二盌煑二伏时去黄连以甘石为末入龙脑香二钱半研匀罐收每防少许频用取效　邵真人方下疳隂疮炉甘石煅醋淬七次一两孩儿茶三钱为末麻油调傅立效
　　方诸水味甘寒无毒主明目定心去小儿热烦止渇方诸大蚌也向月取之得二三合水亦如朝露又名明水得至隂之精华故能明目定心及止渇除烦热也又为丹灶家所须
　　木部
　　木芙蓉
　　禀夏末秋初之气故其味辛辛属金化故能清肺其气平平即凉也故能凉血散热解毒兼治一切痈疽肿毒恶疮排脓止痛小儿疳积
　　主治参互
　　简便方痈疽肿毒重阳前取芙蓉叶研末端午前取苍耳烧存性研末等分蜜水调涂四围其毒自不走散名铁井栏他用甚稀故不着简误
　　山茶花
　　得一阳之气以生故其花开于冬末春初之时其味甘而微辛气平而微寒色赤而入血分故主吐血衂血肠风下血并为末入童溺及酒调服
　　木绵子
　　得地中之阳气复感秋金之气以成其味辛其气热其性有毒入肝入肾袪风湿寒湿之药也惟其辛故能散风邪惟其热故能除寒湿凡下部有风寒湿邪者宜之然而性热有毒肝肾虚者不宜用一切隂虚火炽痿弱下体无力者咸忌之
　　肥皂核
　　生于盛夏六阳之令而成于秋金之月得火金之气故其味辛气温有毒凡肠胃有垢腻秽恶之气郁于中则外生瘰疬恶疮肿毒泄于外则为肠风下痢脓血此药专能荡涤垢腻宣通秽积肠胃洁浄则诸证自除也
　　主治参互
　　秘方治瘰疬用肥皂去核入螌蝥在内紥紧蒸去螌蝥加入贝母天花粉参甘草牛旁子连翘为丸每服一钱白汤下服后腹疼勿虑此药力追毒之故独核仁同猪胰子金银花皂角刺芭蕉根雪里红五加皮土茯苓皂荚子白僵蚕木蝉螁白藓皮治霉疮久虚者加人参黄耆薏苡仁兼治结毒　普济方肠风下血独子肥皂烧存性一片为末糊丸米饮下又方治腊梨头疮用独核肥皂去核填入沙糖入
　　巴豆二枚紥定盐泥固煅存性再入槟榔轻粉六七分研匀香油调搽先以汤洗浄拭干乃搽一宿见效除疮毒外无他用故不着简误
　　大风子
　　禀火金之气以生故其味辛苦气热有毒辛能散风苦能杀虫燥湿温热能通行经络世人用以治大风疠疾及风癣疥诸疮悉此意耳然性热而燥伤血损隂不宜多服用之外治其功不可备述也
　　樟脑
　　得纯阳之气其味辛其气热初时以水煎成后得火则焰炽不息其禀龙火之性者乎气亦香能通利闗窍逐中恶邪气复能去湿杀虫凡一切疥癣风瘙湿毒疮疡等证皆所须用
　　蛀竹屑
　　年久枯竹中蠧屑也竹之余气尚存其气味必甘平无毒甘能解毒平则兼散故可用为蚀脓长肉之药也
　　主治参互
　　同象牙末真珠白矾等药能消漏管方见象牙条下朱氏集验方耳出臭脓用蛀竹屑胭脂胚子等分
　　麝香少许为末吹之　普济方耳脓作痛因水入耳中者蛀竹屑一钱腻粉一钱麝香五分为末以绵杖绞浄送药入耳以绵塞定有恶物放令流出甚者三度必愈　又方湿毒臁疮蛀竹屑黄檗末等分先以葱椒茶汤洗浄搽之日一次效　外台秘要汤火灼疮蛀竹屑末傅之愈
　　人部
　　人气
　　主下元虚冷日令童男女以时隔衣进气脐中及两腰肾间甚良凡人身体骨节痹痛令人更互呵熨久久经络通透盖气属阳为一身之健运即真火也天非此火不能生物人非此火不能有生故老人虚人与二七以前少隂同寝借其熏蒸最为有益下元虚冷火气衰也得外入之少火乃所以补其不足骨节疼痹血泣不行也血不自行随气而行故能使骨节通畅也近时术士令童女以气进入鼻窍脐中精门以通三田谓之接补此亦小法不得其道者反以致疾
　　兽部
　　黄明胶味甘平无毒主诸吐血下血血淋妊妇胎动下血风湿走注疼痛打扑伤损汤火灼疮一切痈疽肿毒活血止痛【即牛皮胶】
　　按本经白胶一名鹿角胶煑鹿角作之阿胶一名傅致胶煑牛皮或驴皮作之其说甚明黄明胶即今水胶乃牛皮所作其色黄明非白胶也亦非阿井水所作甄权以黄明为鹿角白胶唐慎微又采黄明诸方附于白胶后并误矣其气味与阿胶同故其所主亦与阿胶相似以非阿井水及驴皮同造故不能疎利下行以其性味皆平补亦宜于血虚有热者若鹿角胶则性味温补非虚热者所宜不可不详辨也主治参互
　　蔺氏方跌扑损伤真牛皮胶一两干冬皮一两剉同炒存性研末毎服五钱热酒一钟调服仍饮酒二三盏暖卧微汗痛止　本事方诸般痈肿黄明胶一两水半升化开入黄丹一两煑匀以鹅翎扫上疮口如未成者涂其四围自消　阮氏经验方背疽初起用黄明牛皮胶四两入酒重汤顿化随意饮尽不能饮者滚白汤饮之服此毒不内攻一方加穿山甲四片炒成末其妙无比
　　霞天膏味甘温无毒主中风偏废口眼歪斜痰涎壅塞五臓六腑留痰宿饮癖块手足皮肤中痰核其法用肥嫰雄黄牛肉三四十斤洗极浄水煑成糜滤去滓再成膏用
　　疏○胃属土为水谷之海无物不受胃病则水谷不能以时运化羁畱而为痰饮壅塞经络则为积痰老痰结痰等证隂虚内热生痰则为偏废口眼歪斜留滞肠胃则为宿饮癖块随气上涌则为喘急迷闷流注肌肉则为结核王隠君论人之诸疾悉由于痰然而痰之所生总由于脾胃虚不能运化所致惟用霞天膏以治诸痰证者盖牛土畜也黄土色也肉者胃之味也熬而为液虽有形而无浊质也以脾胃所主之物治脾胃所生之病故能由肠胃而渗透肌肤毛窍搜剔一切留结也隂虚内热之人往往多痰此则由于水涸火炽煎熬津液凝结为痰胶固难散者亦须以此和竹沥贝母橘红苏子栝楼根枸骨叶之类消之或以橘皮白茯苓苏子白豆蔲仁半夏苍术为麴治脾胃积痰或以橘皮贝母苏子栝楼根及仁蓬砂为麴治积热痰结
　　狗寳
</div>
    <div class="pagination">
<a href="神农本草经疏_page46.html">上一页</a><span>...</span><a href="神农本草经疏_page42.html">42</a><a href="神农本草经疏_page43.html">43</a><a href="神农本草经疏_page44.html">44</a><a href="神农本草经疏_page45.html">45</a><a href="神农本草经疏_page46.html">46</a><span class="current-page">47</span><a href="神农本草经疏_page48.html">48</a><a href="神农本草经疏_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
