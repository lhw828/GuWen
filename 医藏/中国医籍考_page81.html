<!DOCTYPE html>
<html>
<head>
    <meta charset="UTF-8">
    <title>中国医籍考 - 第 81 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 81 页/共 122 页</h1>
    <div class="content">　　重录次序一新。名之曰劳证十药神书。留遗吾家子孙用之。不许乱授外人。如违父训。以不孝也。时至正乙酉一阳日。可久书于姑苏养道丹房。

　　又曰。余自髫稚。学业医道。考究方脉。三十余年。遍历江湖。多学广博者。不过言国文本形容之耳。及至用药治病。皆不能捷。是以日夜苦心用志。务在中病。后遇至人。同处三月。斯人极明医道。精通方脉。用药如发矢。无不中的。余曰。必神人也。遂拜为师。得授奇方一册。阅之或群队者。或三四味者。皆余目观至人用效者也。使予如久旱逢霖。夜行得月。心中豁然。自此回至吴中。一用一捷。无不刻验。信乎奇方。可锓梓者也。

　　余以三余暇日。将至人所授奇方。并日用决效之法。类成一帙。名曰十药神书。盖余用效者。辄记录之。今西浙大痴道人与余通家之好。用礼求授。故录以奉养生济人之功用尔。时至正戊子春正月三阳日。可久书于苏之春先堂。

　　宁献王序曰。药有奇方。医有妙理。非天赐神授。世俗而能是乎。古之医方非不多。世之名医非不众。治疗证者。皆载于方册矣。然能知是证。而不能治其疾。染其疾者。而无更生之说。则曰医所不疗之疾也。果方之不验欤。医之不然欤，孰不知犯大难者。非神力不能免。苟非神圣之功。曷能救其死亡耶。是书也。非世医之常方。

　　实神授之秘书也。胡氏子瞻传子云翱。云翱传子光霁。八十年间。活数百人矣。未有药到而不愈者。誓曰。不许轻泄妄传。违者同不孝论。光霁为吾王门佳宾得之。予曰。仁人之心。天下共之。岂特私于家哉。乃取崔氏灸法付之。以倡其书。仍命刊印。博施化域。诚不刊之秘书也。得之者。实希世之奇遇焉。可谓生死出于指掌。有是理矣。

　　程永培跋曰。吾吴天士叶先生凡治吐血症。皆祖葛可久十药神书。更参以人之情性。病之浅深。随宜应变。

　　无过不及。治无不愈。然亦治之于初病之时。与夫病之未经深入者，若至五脏遍传。虽卢扁亦莫可如何矣。家藏此书有年。几获脉望。故亟付梓。然书中仅列十方。世皆以方少忽之。不知十方中错综变化。有几千百方。故复采周氏之说。使人粗晓，业是者更察虚损二字。分自上而下。自下而上。自不致概以六味开手矣。

　　刘桂曰。葛可久十药神书。其方治劳损吐血。颇有功效。但疑太平丸后跋曰。此方利人甚众。所得贶不可胜纪。未尝妄传非人。余渐老，恐致泯失。由是编次。与子孙济人无穷之利云。观此等语。知其非葛氏之书矣。可久。豪杰士也。虽医术亦所不屑为之。岂区区言利者哉。姑苏志。有可久传。称其着书有医学启蒙。经络十二论。

　　而不载是书。非其所着也明夫。（续医说）

　　按弟坚曰。余尝疑续医说。称葛可久十药神书。观其跋语。知非葛氏之书。而今本则云。胡子瞻得之于异人。

　　传于子孙一语。不及可久矣。顷阅修月鲁般经后录。具载十药。又有可久跋。正与其言符。且据李濂医史。及湖海搜奇。可久之学。特受其父。而是书有先师字样。益可疑也，然鲁般经。为元季明初之书。与可久眉睫相接。

　　则赝书之成。殆在可久存世之日。岂以其盛名而然乎。

　　〔亡名氏上清紫庭追劳仙方〕医藏目录一卷 存老叟自序曰。吾自处世以来。精研药术。急救济危。针灸明堂。无不详览。寻文检籍。洞视五脏之盛衰。缅怀古人。世莫能究。至如晋景公何为而死。虢太子何为而生。吾思刮骨续筋。开肠取病。惟有传尸之病。最为难测。虽是患起一身。变动万种矣。为医者。能明脉候。察病根本。如此治疗。固不为难。若差毫厘。则失千里。夫传尸劳者。

　　皆因三尸鬼疰。九虫传灾。具载其原。以开未悟。

　　刘渊然序曰。人之百病。莫甚于痨瘵。始于一身。终则延蔓。而有灭门之祸。甚则及乎亲友。不已惨哉。因存先师原阳赵公手编治劳方论。盖出紫庭法中。皆前代明师所论。治要方法。实为简切。问尝以之施人。无不奇验。是用锓刻。

　　以广流传。倘苟有是病。而得是书者。不待开津启钥。而可以续命于危急之秋矣。且使人人得以同跻于仁寿。实所愿也。

　　洪武二十九年。岁次丙子孟秋。章贡体玄子刘渊然书。

　　〔吕氏（复）四时变理方〕佚按上见于九灵山房集沧洲翁传。

　　〔滑氏（寿）医韵〕佚按上见于明史本传。

　　〔撄宁生要方〕医藏目录一卷 未见〔医学引彀〕医藏目录一卷 未见〔滑氏方脉〕未见按上见于古今医统。

　　〔撄宁生补泻心要〕一卷 存〔医学蠢子书〕五卷 未见按上见于浙江通志。

　　〔项氏（昕）脾胃后论〕佚余姚县志曰。项昕。字彦章。自永嘉来徙。幼好方数。外大夫杜晓村世业医。受其书读之。稍长学易。赵穆仲叶见山。后以母病。医误投药死。痛之。乃愿志医术。闻越大儒韩明善名。往拜之。得所藏方论甚富。后诣陈白云。受五诊奇赅。历试其说。皆精良。会金华朱彦修来越。出金源刘河间张戴人李东垣诸书示之。昕独疑古方不宜治今病之论。亟治钱塘。见陆简静。始悟古今方同一矩度也。又往浙右。见葛可久。论刘张之学。往建业。见戴同父。撰五运六气撰要若干篇授之。太医院张廷玉善桥引按杌。甚奇。昕亦事之。尽其技。于是为人诊疾病决死生。无不立验。诸贵人辟为掾吏。非所尚也。门人力请着书。作脾胃后论。补东垣之未备。昕善辞章。善音律。工绘画。

　　而独以医显。

　　〔医原〕佚戴良抱一翁传曰。抱一翁者。东嘉人也。今居越江上。姓项氏名昕字彦章。晚更自号抱一翁。所着书。有竹斋小稿。及脾胃后论。别撰医原若干卷。议论宏赡。未及成。（九灵山房集）

　　卷五十四

　　方论（三十二）

　　〔周定王（ ）普济方〕明志一百六十八卷（旧脱一百二字。今据四库全书提要补订。）未见明史本传略曰。周定王 。太祖第五子。洪武三年封吴王。十一年改封周王。命与燕楚齐三王驻凤阳。十四年就藩开封。 好学能词赋。尝作元宫词百章。以国土夷旷。庶草蕃芜。考核其可佐饥馑者。四百余种。绘图疏之。名救荒本草。辟东书堂。以教世子。长史刘淳为之师。洪熙元年薨。

　　四库全书提要曰。普济方一百六十八卷。明周定王 撰。是书古今方剂。汇辑成编。 自定义定。又命教授滕硕长史刘醇等。同考论之。李时珍本草纲目所附方。采于是书者至多。然时珍称为周宪王。则以为 子有炖所作。

　　未免舛误。明史艺文志。作六十八卷。与此不合。则又误脱一百二字也。凡一千九百六十论。二千一百七十五类。

　　七百七十八法。六万一千七百三十九方。二百三十九图。采摭繁富。编次详析。自古经方。无更赅备于是者。其书搜罗务广。颇不免重复 牾。医家病其杂糅。罕能卒业。又卷帙浩博。久无刊版。好事家转相传写。舛谬滋多。

　　故行于世者颇罕。善本尤稀。然宋元以来。名医着述。今散逸十之七八。 当明之初造。旧籍多存。今以永乐大典所载诸秘方。勘验是书。往多相出入。是古之专门秘术。实藉此以有传。后人能参考其异同。而推求其正变。博收约取。应用不穷。是亦仰山而铸铜。煮海而为盐矣。又乌可以蘩芜病哉。

　　〔保生余录〕医藏目录二卷 存〔李氏（恒）周府袖珍方〕四卷 存合肥县志曰。李恒。字伯常。合肥人。洪武初。以医名选入太医院。擢周府良医。常奉令旨。类集袖珍方诸书。后以老致仕。王亲赋诗以饯。命长史钱塘瞿佑序其事。

　　周定王序略曰。予当弱冠之年。每念医药。可以救夭伤之命。可以延老疾之生。尝令集保生余录。普济等方。

　　方虽浩瀚。编辑多讹。至洪武庚午。寓居滇阳。知彼夷方。山岚瘴疟。感疾者多。惜乎不毛之地。里无良医。由是收药诸方。得家传应效者。令本府良医。编类锓诸小板。分为四卷。方计三千七十七。门八十一。名曰袖珍。

　　袖者。易于出入。便于巾笥。珍者。方之妙选。医之至宝。故名袖珍。数年以来。印板模糊。今于永乐十三年春。

　　令良医等。复校订正刊行于世。庶使不失妙方。永兹善事。呜呼。天高地浓。春往秋来。日陵月替。海水桑田。

　　况人物乎。吾尝三复思之。惟为善迹有益于世。千载不磨。昔太上有立德。有立功。有立言。今吾非以徇名。将以救人之疾苦也。将以于世立功也。时岁乙未季秋书成。广行印施。岂曰小补云耳。

　　〔宁献王（权）乾坤生意〕明志四卷 存钱谦益曰。宁献王讳权。高皇帝十六子。生而神姿明秀。白 美须髯。始能言。自称大明奇士。好学博古。

　　诸书无所不窥。旁通释老。尤深于史。洪武二十四年。册封之国大宁。文皇帝践祚。改封南昌。恃靖难功。颇骄恣。多怨望不逊。晚年深自韬晦。益慕冲举。自号 仙。建生坟缑岭之上，数往游焉。凡群书有秘本。莫不刊布国中。所着通鉴博论二卷。汉唐秘史二卷。史断一卷。文谱八卷。诗谱一卷。神隐。肘后神枢。各二卷。寿域神方四卷。活人心二卷。太古遗音二卷。异域志一卷。遐龄洞天志二卷。

　　运化玄枢。琴阮启蒙。各一卷。乾坤生意。神奇秘谱。各三卷。采芝吟四卷。其他注释数十种。经子九流。星历医卜。黄冶诸术皆具。古今着述之富。无逾王者。又作家训六篇。宁国仪范七十四章。

　　〔乾坤生意秘韫〕一卷 存〔寿域神方〕（崇祯元年。青阳阁重刻。作延寿神方。）明志四卷 存〔 仙活人心〕三卷 存〔苗氏（仲通）备急活人方〕未见杨维祯序曰。医莫切于对证。证莫切于对药。药投其对。牛溲马勃癞狗之宝。能擅功于一时。不然。黄金水银。钟乳琅 。沅之砂。婆律之脑。岭蛇之黄。中无益其实也。余姚医学录苗君仲通论著备急活人方。会粹诸家所载。祖父所传。江湖所闻。及亲所经验者。笔成一编。世有奇疾。医经所不备。医流所不识。独得于神悟理会。

　　而着为奇中之方。此难也。夫人不幸抱奇疾。至于医经不备。医流不识。遂谓无药可治。使病者待期而尽。不亦可悼也哉。妄庸者。乱投药饵以探疾。重不幸速其毙。是医杀之也。是书一出。备医经之未备。识医流之未识。

　　使天下不幸抱奇疾。有对疾之证。对证之药。不重不幸为妄庸医之所杀。是不大可庆欤。昔甄权不着方书。其言曰。医者意也。不可以着书。权盖以意得者自秘。非淑后之仁也。君推其独得。嘉与天下后世共。其用心广狭如何哉。锓诸梓。而过征予序。于是乎序。

　　铁集）

　　〔赵氏（良仁）医学宗旨〕未见按上见于苏州府志。

　　〔王氏（履）医经溯洄集〕一卷 存李濂曰。余读王安道溯洄集二十一篇。未尝不深叹其察理之精云。首篇谓神农尝百草。为淮南子之妄。嗣论四气所伤。五郁二阳病。中暑中热之辨。咸有至理。非苟作者。近时王文恪公鏊有曰。始余读溯洄集。知安道之深于医。不知其能诗也。及修苏州志。知其能诗。又工于文与画也。呜呼。画末技耳。诗文姑舍是。余于安道之医。深有取焉尔。（医史）

　　四库全书提要曰。医经溯洄集一卷。元王履撰。履字安道。昆山人。学医于金华朱震亨。尽得其术。至明初始卒。故明史加载方伎传中。其实乃元人也，尝以伤寒论中。阳明篇无目痛。少阴篇。言胸背满。不言痛。太阴篇。无嗌干。厥阴篇。无囊缩。必有脱简。乃取三百九十七法。去其重复者。二首三十八条。复增益之。仍为三百九十七法。因极论内外伤。经旨异同。并中风中暑之辨。撰为此书。凡二十一篇。其间阐发明切者。如亢则害承乃制。及四气所伤。皆前人所未及。他若温病热病之分。三阴寒热之辨。以及泻南补北诸论。尤确有所见。又以素问云。伤寒为病热。言常不言变。至仲景。始分寒热。然义犹未尽。乃备列常与变。作伤寒立法考一篇。李濂医史。有履补传。载其着书始末甚详。观其历数诸家。俱不免有微词。而内伤余议。兼及东垣。可谓少可而多否者。然其会通研究。洞见本原。于医道中。实能贯彻源流。非漫为大言。以夸世也。

　　〔标题原病式〕一卷 佚〔百病钩玄〕二十卷 佚〔医韵统〕一百卷 佚按上三书。见于医史补传。

　　〔戴氏（原礼）证治要诀〕十二卷 存医史补传略曰。戴思恭字原礼。以字行。婺州浦江人也。家世儒业。究心医术。而志在泽物。少随父尧徒步至乌伤。从朱丹溪先生游。先生见其颖悟绝伦。乃尽授其术。原礼以之治疗诸病。往往奇验甚众。当时游丹溪之门者。弟子颇多。惟原礼父子最得其传。父早卒。原礼盛行浙之东西。晚年遭际圣明。以名医被征。为御医。积官至太医院使。宋学士景濂有文赠之。亟称其医术之妙。非一时诸人可及。平生着述不多见。仅有订正丹溪先生金匮玄钩三卷。间以己见。附着其后。又有证治要诀。证治类方。类证用药总若干卷。皆 栝丹溪之书而为之。

　　君子以为无愧师门云。

</div>
    <div class="pagination">
<a href="中国医籍考_page80.html">上一页</a><span>...</span><a href="中国医籍考_page76.html">76</a><a href="中国医籍考_page77.html">77</a><a href="中国医籍考_page78.html">78</a><a href="中国医籍考_page79.html">79</a><a href="中国医籍考_page80.html">80</a><span class="current-page">81</span><a href="中国医籍考_page82.html">82</a><a href="中国医籍考_page83.html">83</a><a href="中国医籍考_page84.html">84</a><a href="中国医籍考_page85.html">85</a><a href="中国医籍考_page86.html">86</a><span>...</span><a href="中国医籍考_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
