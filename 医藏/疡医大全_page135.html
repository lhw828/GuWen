<!DOCTYPE html>
<html>
<head>
    <meta charset="UTF-8">
    <title>疡医大全 - 第 135 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 135 页/共 163 页</h1>
    <div class="content">　　又曰：红丝疔起于手足节间。初起形似小疮，渐发红丝上攻手膊，或攻大腿，令人寒热，恶心呕吐。迟者红丝至心，常能坏人。急用针于红丝尽处挑断出血，寻至疔上挑破，插入蟾酥条，膏盖，内服蟾酥丸发汗，追出疔根，得脓自愈。
　　又曰：唇下疔又名马口疔。
　　又曰：手掌心疔又名擎珠疔。
　　又曰：患疔经五六日不瘥，目中见火光，心神昏昧，口干心烦，呕吐不定，皆属疔毒内陷，均须速治。
　　冯鲁瞻曰：疔者，经曰：膏梁之变。盖因膏梁之人皮肉浓密，内多滞热，故变为疔。然古方计有一十三种，三十六疔之分，总由脏腑积受热毒，邪气搏于经络，以致血凝毒滞，注于毛孔、手足、头面，各随脏腑部位而发。其形如粟米，或痛或痒，渐至遍身麻木，头眩寒热，时生呕逆，甚则四肢沉重，心惊眼花，经虽所载疔色有五，以应五脏，其实紫黑及黄泡者居多，先痒后痛，先寒后热也。宜内服发散解毒攻托之剂，外敷拔毒菊花叶、苍耳草之类。大概疔已成脓，则毒已外泄，可无他虑。惟在初起，最宜谨慎，疔毒攻心，祸如反掌。盖疔由心火蕴结，故其疼痛异常，为害甚速，病患口嚼生豆，不觉豆腥者即是也。若于耳后方圆一寸发者尤甚。盖水枯火炽之极也，不可妄动，如抓破见风毒，即内攻不救。（《锦囊》）又曰：红丝疔者，又名血丝疔，发于两手指，而作红丝，渐渐行至关节，势必杀人。可先以线扎住红纹之处，次将银针砭去恶血，以药涂之，上者血红，次者血紫，下者血黑。若一失治，则稽留不散，轻则烂伤堕指，重则入腹而死。
　　又曰：《内经》以白疔发于右鼻，赤疔发于舌根，黄疔发于口唇，黑疔发于耳门，青疔发于目下，盖取五色以应五脏，各有所属部们。又有发于或肩或背，或腰或足，发无定处。如在手、足、头、面、骨节间者最急，其余犹可缓也。
　　李东垣曰：疔上按之碜痛应心者，是疔也。秋冬寒毒久结皮肤中，变作疔疮，不急治之，日夜根长，流入诸脉数道，如箭入身，颤掉不已。若不慎口味房室，死不旋踵。（《精义》）申斗垣曰：夫疔疮取治，其法不一，当先看其缓急。如缓者，一日疮 白色而小，二日色白微大，三日色微紫，四日色真紫，此候之缓也；急者五日色青紫小，六日色深青大紧，七日色黑如火灸疮之状，此最急之候。假如身上生一疮，而他处又生一小疮，为之应候。先用针挑破小疮，则泄其毒谓之可治；若只有一疔，他处无小疮，谓之无应候，不可治。疔无应候，是毒瓦斯之甚，故不可治也。大抵疔疮四围有红赤肿者，名曰有护场。如疔疮四围不赤肿者，即是不护场，不可治也；有护场方可治也。疔之生者，身热头疼，手足温暖，饮食如常，是常疔也。疔之危者，眼转大渴而喘，唇面青，不进食，五心肿，无有脉，四肢冷，不起床，不精神，腹痛甚于常，是有内疔也。（《启玄》）周文采曰：凡疗疔疮，皆宜刺疮中心至痛处，又刺四边十余下，令血出，去尽恶血，敷药。药力得入针孔中方佳，若药不达中，药力难达，反致误事。又看口中颊边舌上，有赤黑如珠子者，是疔也。（《集验》）《养生篇》曰：人汗入肉，食之则生疔疮，不可不慎。
　　窦汉卿曰：凡疔疮针刺患人手足中指不痛者，难治。又曰：如疔在头面、手足、骨节间者，甚急。又曰：疔疮头陷碧绿色者，不可用针刀出血。又曰：疔疮日久溃烂者，不可用针出血，只可用刀割去腐肉。又曰：疔疮生根入腹者便死，用磨针刀铁浆水一碗，丝绵滤净，银锅内煎三四沸，服之，病者须臾肠鸣，行得一二次苏醒方妙。
　　又曰：疔疮不破则毒入肠胃，惟蝉蜕极效，用一两为末，蜜调下。又曰：疔发于太阳眼边者，名曰钉脑疔，十死一生。又曰：疔疮脓水出，孔如蜂窠，病易瘥也。又曰：凡人暴死多是疔毒，急取灯遍照其身，若是小疮，即是其毒，宜急灸之，并服飞龙夺命丹等药，亦有复苏者。（《全书》）窦梦麟曰：嘴唇痘疔，初生米大，或粉刺挤破，入汤火风气，即要变为疵疮，疵疮即疔之别名也。先用葱白同飞龙夺命丹五粒和嚼烂，熟酒半碗送下，以衣覆患上，略出汗为妙。上午服药，下午即将绝利磁锋划破疮口十字，即掺飞龙夺命丹末在内，而外用蟾舌研烂，蟾肚底皮贴之，内服追疔汤剂。若发须发者，即剃去须发。如前法治之。此法静夜细思，试而行之，百发百中，活人多矣，焉敢自秘，遂并梓行。病人一个月内无色欲者，患处平妥无 肉，乃其征也。（《全书》）陈远公曰：有生疔疮者，疼痛非常，亦阳毒也。初生之时，人最难辨，但以生黄豆令嚼之，不知腥者便是。其疮头必发黄泡中现紫黑之色，细看泡中必有红白一线通出泡外。凡疔生足上，红线由足入脐，疔生手上，红线由手走心，如生唇面，红线由唇面至喉，如见此红线，即于尽处以针刺出毒血，则免毒攻心。若现白丝，不必刺也。总以消毒泻火为主，世人戒用官料之药，此乃不知医之语，毒非药安得除哉！拔疔散治之，紫花地丁、甘菊花各一两，水煎服。一剂红线除，二剂疔散，三剂痊愈，不必外治挑疔之多事也。若已溃烂，加当归二两治之，不必四剂，毒尽肉生也。（《冰鉴》）胡公弼曰：猪疔其形圆而小，口内有油，忌食猪油、猪肉。牛疔其形圆而小，口内无油， 起掐之不破，有寒热，忌食牛肉。狗疔其形长而带尖，色赤，有寒热，忌食狗肉。羊疔其形长而带白色，有寒热，忌食羊肉。瓜藤疔不计其数，其形圆长如瓜形，因食瓜毒而生，忌食诸瓜。豆腐疔其状白泡，三日内顶陷，因食豆腐，内有人汗而生，忌食豆腐。气疔其形或大或小， 白如有气在内，因感恚怒而生，忌气恼。鬼疔其形大小不一，因中邪毒之气而生，异于诸疔，比气疔更甚，令人言语如见鬼状。
　　红丝疔其形缕缕赤色如丝线，周身缠绕，宜松针刺去血，忌热物。内疔言其于内，脏腑上腔子里面，喉内、口内，与外疔更不同利害，宜托里追疔。萝葡疔其形黑兼紫如水晶，故名之。 白黑血毒水宜去之，宜托毒。杨梅疔形黑紫如熏梅，状若遍身杨梅疮，内杂疔疮一二个，则令通身疮不起发，须针刺出毒，服托里土茯苓等药。鱼脐疔如鱼之肚脐，多生胳膊肚、小腿肚上，乃手足阳明经分毒瓦斯，治宜加引经药。蜈蚣疔形长如蜈蚣，亦有头足，发寒热，因饮食中被蜈蚣游走遗毒于内而生，宜加雄黄。
　　程山龄曰：治疗之法，贵在乎早，初起即治者，十全十活，稍迟者十全五六，失治者十全一二，内服莫妙于菊花甘草汤。项之以上，三阳受毒，必用针刺挑断疔根，插药膏盖；项之以下，三阴受毒，即当艾灸。
　　灸之不痛，亦须针刺插药自效。（《十法》）
　　
　　卷三十四　诸疮部（上）疔疮门主方
　　
　　菊花甘草汤
　　（《十法》） 治疔之圣药也。
　　菊花（四两） 甘草（四钱）水煎顿服，渣再煎服。
　　反唇疔、擎珠疔 经霜南瓜蒂 灰，加冰片少许研细，麻油调搓。
　　马口疔，生唇下者是 新鲜鲢鱼血磨蟾酥涂之。
　　
　　拔疔法
　　巴豆（去壳，半粒） 磁石（研末）用葱涎和蜜为膏，敷疔上。
　　血疔，出血不止者是 真麻油一盅，服下自止。
　　
　　蟾酥饼
　　 兼治脑疽、乳痈、附骨疽、臀痈一切恶证，或不痛，或大痛，或麻木，用此敷贴疮头。
　　潮脑 朱砂（各一钱） 真蟾酥（酒化） 没药（去油） 乳香（去油） 明雄黄 巴豆霜（各二钱）轻粉（五分） 麝香（三分）以上各为细末，五月五日午时在净室中用蟾酥酒和丸如绿豆大，每用一丸，口涎调贴疔疮上，以膏盖之。此药为丸、为条、为饼，听便使用。一方去巴豆霜、潮脑，加寒水石（ ）、枯矾、胆矾各一钱，蜗牛二十一个。
　　恶疔大毒。
　　金银花 当归身（各五钱） 天花纷 甘草 地丁（各三钱） 皂角针（二钱） 川椒（九粒） 酒煎服。
　　疔毒恶疮 家菊花并叶共捣汁，用酒冲服。将渣加盐少许敷上立愈，冬月用根亦可。
　　又方 紫梗菊花捣碎，白酒煎服。
　　又方 鲥鱼鳞用荷花瓣夹好，置书页中，遇疔粘贴即愈。
　　大疔恶毒秘方火硝 北煤（系用过倒地上，渣内捡出者。各等分）研细末，瓷瓶收贮。凡遇一切疔毒，用陈窗糊纸水湿掩疔上，再以此药敷之，疔根自出。
　　疔疮神方 苍耳草根、叶捣烂，入童子小便，绞汁冷服一盅，日三次。仍以根、茎、叶、苗任取一束，烧灰存性为末，用醋、泔、蓝、靛和如泥，先将疮中心及四边刺破，令血淌出，拭净敷之，不过十次，根即拔出，为诸方第一。
　　
　　飞龙夺命丹
　　（《正宗》） 专治疔疮及痈毒发背，脑发乳痈，一切无名肿毒，恶疮及有头不知痛痒者，已成未成神效。
　　蟾酥（酒化） 雄黄（各三钱） 乳香（去油） 没药（去油） 铜绿（各二钱） 胆矾 朱砂 血竭寒水石（各一钱） 当门子 冰片 轻粉（各五分） 蜗牛（二十一个） 蜈蚣（一条，酒浸泡、炙，去头、足）上俱为极细末，用蜗牛连壳研如泥，少加飞罗面，和丸如绿豆大。每用三丸，用白葱三个，令病患嚼烂，吐于男左女右手心，将丸药放在葱内，热酒送下，被盖约人行五六里，出汗为效；无汗以热酒助之。重者再进一服。病在上食远服，病在下食前服。忌冷水、瓜茄、油腻、猪、鸡、鱼、面及一切发物。孕妇忌服。
　　
　　走马回疔丹
　　 疔疮初起，针破，用此一粒插入孔内，膏盖之，次后追出脓血疔根为效。
　　朱砂 雄黄（各二钱） 蟾酥（酒化） 砂 白丁香 轻粉（各一钱） 蜈蚣（一条，炙） 金顶砒麝香（各五分） 乳香（六分）上为细末，糊和成如麦子大，插疮内，以膏盖之。
　　
　　铅粉散
　　 冷疔生于脚上，初起紫白泡，疼痛彻骨，渐至腐烂，深孔紫黑，血水气秽，经久不瘥，用此大效。
　　黑铅（四两，铁杓内化开，倾入水中，取起再化，如此百遍，以铅尽为度，去水取澄下者。三钱） 松脂（一钱） 黄丹（飞、炒） 轻粉（各五分） 麝香（三分）共研细，先用葱汤洗净，麻油调搽疮口，油纸盖好。
　　
　　束毒金箍散
　　 疔疮针刺之后，余毒走散作肿，宜此药箍之生大黄 郁金（蝉肚者） 白芨 白蔹 白芷（各四两） 黄柏（二两） 绿豆粉（一两） 轻粉（五钱）共为细末。酸米浆调箍四边，夏热甚，用蜜水调。
　　消疔简便方 疔疮及诸恶毒初起，但未成脓者，服之神效。
　　白矾（研，三钱） 葱白（七茎）上二味同捣极烂，分作七块，每块用热酒一杯送下，服毕用浓被盖之，再进葱白汤一盅。少顷汗出如淋，从容去其覆物，其病如脱。此虽味涩难服，其效甚妙。凡居乡村之处，遇有此证，不及延医，只传此方，服之活人甚众，诚为良便方也。
　　敷疔。
　　银朱（三钱） 红枣（七个煮烂去皮核） 捣敷留顶。
　　疔。
　　甘松 三柰（各五钱） 雄黄（研细，一钱） 麝香（一分）酒水各半，先煎甘松、三柰，煎好滤清，调雄黄、麝香服。
　　红丝疔 用铜钱扪头处，将木上旧钉起一根，用棉花包裹，蘸桐油点着，令油滴钱眼内，一滴即愈。
　　疔疮 生葱和蜜捣敷患处，过一饭时，疔即拔出。
　　
　　保生梃子
　　 疔疮、背疽、瘰疠，一切恶疮。
　　巴豆（四十九粒，文武火炒，研） 砂（三钱） 轻粉（半大匣） 金脚信 雄黄（各三钱） 麝香（一钱）为极细末。用黄蜡五钱熔开，将药合成梃子，冷水浸少时取出，旋丸捏作饼子如钱眼大，将疮头拨开，安一饼于顶上，次用膏贴。
　　
　　蟾酥丹
　　 蟾酥不拘多少，黄丹、白面等分，为丸如麦粒大，针破疔疮，以一粒纳之，膏盖。
　　
　　散疔膏
　　 磁石乳细，以葱头十四根取汁，入蜜少许调匀，敷留一孔。一敷即散，妙不可言。内服托里药。
　　拔疔 蜣螂腹下有一白点者即心也。先以针刺破疔头，再将针取出蜣螂心点疔头上，以膏盖之。半日间血出，根拔而愈。忌羊肉。
　　一切疔肿（孙真人）。一色苍耳草连梗叶烧灰，以醋调搽。干即再搽，重者十余次。
　　吃牛肉中毒生疔 金线重楼即七叶一枝花，不拘多少，切碎，研细，和溏鸡屎调匀搽上，立效。
　　疔疮怕动刀针 巴豆仁一粒，饭一粒，研贴疮上，立时拔出疔根，再寻癞蛤蟆取肝粘贴，神效。
　　诸疔 菊花叶捣汁服一碗，死可回生。
　　疔毒已笃者二服即愈。（潘霞山。）土蜂房（一具） 蛇蜕（一条）黄泥固济烧存性为末，每空心好酒服一钱，少刻大痛，痛止，其疮已化为黄水。
　　烂头疔。
　　白梅（二个） 大蜒蚰（二条） 白菊花根（一把）共捣烂，加透明雄黄同敷，如干再另敷一二遍，无不愈者。
　　扎马疔 切不可食肉，生白酒煎 草、紫花地丁、车前草服之。
　　
　　追疔夺命汤
　　（《赤水玄珠》）羌活 甘草节 蝉蜕 川黄连 独活 北细辛 青皮 金银花 防风 泽兰叶僵蚕 金线重楼 赤芍（各等分）有脓加何首乌、白芷；要通利加大黄、牵牛、青木香、山栀；毒在下加木瓜各等分。
　　每服五钱，先将一贴加泽兰叶、金银花各一两，姜十片煎热服，汗出为度；病退再加大黄二钱，煎，热服，取利一二次，去余毒为妙。此方取效如神，百发百中。若心烦呕吐，用甘草节、绿豆粉各等分，酸浆汤调下二钱；如呕逆恶心，用乳香、绿豆粉各等分，甘草汤调下二钱。
　　
　　小夺命散
　　 治疔疮及脑疽、恶毒，其效如神。
　　槐花子 地丁 千头子（即扫帚子，又名地肤子，各等分）水煎，通口温服，加真蟾酥少许尤妙。
　　
　　拔疔丹
　　（一名疔毒撤回。毕峻功。）凡一切疔疮，无名肿毒，初起磨敷，已成已溃，用一粒放疮上，脓血即拔出，如遇阴疽对口大证，可用十数粒铺疮上，如神。
　　巴豆霜 乳香（去油） 没药（去油） 真蟾酥（酒化开，乳成膏） 明雄（各二钱） 樟冰 露蜂房（阴阳瓦焙存性） 劈朱砂（各一钱） 真轻粉 当门子（各五分）上各乳极细，照分两称准和匀，以蟾酥膏和杵为丸如药珠大，晒干瓷瓶密贮任用。（此即蟾酥饼原方加露蜂房也。）
　　疔疮丸
　　（马骥功得自卢成琰传。）专消一切疔疮，兼治湿痰流注，梅疮初起。
　　巴豆仁（去皮、膜） 明雄 生大黄（各三钱）共研细末，加飞面醋打糊为丸，如金凤花子大，每服二十三丸，热汤送下，泻三四次无妨，弱人只服十九丸自消，得嚏即愈。
　　髭疔 红丝疔、面白疔，肿胀至目与鼻俱隐入肉里，牙关紧急。昔有一道人用患者耳垢、齿垢，刮手足指甲屑，和匀如豆大，放茶匙内，灯火上炙，少许取作丸，将银簪将疔头挑开抹入，用棉纸一层，津湿覆之，痛立止，半日目可开，肿已消半，次日服活命饮，二剂遂愈。
　　血疔，或生肘下，或生眼角，疔有一窍如针眼，淌鲜血不止。真香油四两，无灰酒不拘多少，和匀热服，其血立止。随用野菊花浓煎常服，切忌茶汤。
　　
　　万灵夺命丹
　　 治一切疔毒入腹，烦闷恶心，兼治痈疽发背、恶疮。
　　朱砂（水飞） 蟾酥（人乳泡） 轻粉 胆矾（各五钱） 铜绿 血竭（各一两） 雄黄 枯矾（各二两）共为细末，面糊丸，芡实大，每服一丸，令病患先将葱白三寸嚼烂，吐在手心，将丸包在葱内，热汤吞下，出汗。
　　疔。
　　生磁石（一钱） 麝香（一分）研极细，每用少许膏盖。
</div>
    <div class="pagination">
<a href="疡医大全_page134.html">上一页</a><span>...</span><a href="疡医大全_page130.html">130</a><a href="疡医大全_page131.html">131</a><a href="疡医大全_page132.html">132</a><a href="疡医大全_page133.html">133</a><a href="疡医大全_page134.html">134</a><span class="current-page">135</span><a href="疡医大全_page136.html">136</a><a href="疡医大全_page137.html">137</a><a href="疡医大全_page138.html">138</a><a href="疡医大全_page139.html">139</a><a href="疡医大全_page140.html">140</a><span>...</span><a href="疡医大全_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
