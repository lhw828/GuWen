<!DOCTYPE html>
<html>
<head>
    <meta charset="UTF-8">
    <title>明目至宝 - 第 5 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明目至宝 - 第 5 页/共 43 页</h1>
    <div class="content">　　九问曰：羞明怕日者，何也？答曰：乃脾实也。脾属土，土化湿。湿传于肝，肝受脾邪，上腾于目，湿热相攻，津华涩结不荣于目，故羞明怕日也。宜服密蒙花散、千里光散。

　　十问曰：视物不真者，何也？答曰：乃脾虚也。盖人身之血气，皆禀受于脾土，上贯于目而为明。脾虚则五脏之精气皆失所司，不能归明于目矣，故视物不真也。宜服苍术汤、千里光散。

　　十一问曰：茫茫黑花如蝇羽者，何也？答曰：乃肾实也。肾乃肝之母，母实则荣于子。肝受肾邪，传于胆经，胆为神水之源，因热邪所干，故时复黑花茫茫如蝇羽飞也。宜服苦参散、猪苓汤、艾煎丸、晚蚕砂汤。

　　十二问曰：迎风洒泪者，何也？答曰：乃肾虚也。肾虚则不能荣于肝，肝乃肾之子，故木弱而畏风飘，故迎风洒泪者，肾之虚也。宜服地黄丸、还睛丸、石燕子丸。

　　十三问曰：赤筋侵睛者，何也？答曰：心乘肝也。心主血，肝藏血而主筋。血侵于筋，流传于目，血筋侵睛者，故知乘肝也。宜服大当归散、三黄丸，此亦子母相刑之化，大黄汤。

　　十四问曰：白膜遮睛者，何也？答曰：此肺克肝也。肺金色白，风邪在肺中，其金大旺能克木，故白膜遮睛也。宜服连翘散、密蒙花散。

　　十五问曰：迎风燥痒者，何也？答曰：肝受邪也。风热之邪侵于肝，肝木招风，故迎风燥动而痒也。宜服荆芥散、青盐散、苦芥子散。

　　十六问曰：日中目昏者，何也？答曰：痰火所致也。盖真阳之气旺于巳午之时，真阳之气太旺，则心火腾肝而痰愈壅，故日中目昏也。宜服半夏丸、辰砂丸、桑螵蛸丸。

　　十七问曰：早晨目昏者，何也？答曰：乃头风攻注也。头为六阳之会，清晨阳气初会于首，又寅卯之时肝木大旺，肝主风木，故云头风攻注也。宜服芎 散、石膏散、蒺藜散。

　　十八问曰：夜间目昏者，何也？答曰：乃脑损也。脑者，天真之物行阴道而不行阳道，至申酉戌亥时，寒气方旺，脑损而被风寒所袭，故目昏也。宜灸风池穴、风府穴。

　　十九问曰：夜间目痛者，何也？答曰：此阴毒盛也。盖阴好静，阳好动，因气血散漫而行阴道，寒邪克之，使寒邪之气大盛而妄动，申时痛至寅时，阴之使也。宜服回阳汤、补肾丸、乳香丸。

　　二十问曰：白日目痛者，何也？答曰：此阳毒盛也。经云：昼则阳生，夜则阴生，少阳胆经旺于寅，衰于申，故阳毒盛于昼，乃上攻于目而白日痛也。宜服乳香散、泻心汤、洗肝散。

　　二十一问曰：浮翳遮睛者，何也？答曰：乃肺经热也。肺者，气之源。气妄动即是火气，盛则火炎于上，热攻于目，故白翳生焉。宜服泻肺汤、三黄丸、四顺散。

　　二十二问曰：抱罗突起者，何也？答曰：乃睛之损也。睛者，脏腑之精华，常令清净则无恙矣。苟或热攻于内，毒攻于外，则结成脓血而抱罗突起也。

　　宜服救睛丸、蝉蜕无比散、珍珠散、珊瑚琥珀膏。

　　二十三问曰：眼睫倒入者，何也？答曰：乃肺损也。肺者，五脏之华盖，主于皮毛，经云：一损损于肺，皮聚而毛落。故知拳毛倒睫者，肺之损也。宜服救睛丸、菊化丸、阿胶煎。

　　二十四问曰：青膜遮睛者，何也？答曰：此外障也。五脏蕴毒热气攻冲，上侵于目，目属肝，其色青，故生青膜遮睛也。宜服珊瑚琥珀膏、救睛丸、决明丸、洗肝散。

　　二十五问曰：背侧瞳人者，何也？答曰：此内障也。五行应变，升降为先，气盛血衰，凝滞不能荣于目，故瞳人不能转动而背侧也。宜服夜光椒红丸、地黄活血煎、当归鹿茸丸。

　　二十六问曰：头晕目昏者，白星乱起，何也？答曰：此血衰也。血为一身之荣，周流诸脉。血衰则诸脉不旺，六阳不举，故头晕目昏，白星乱起。宜服川芎散、当归活血散。

　　二十七问曰：眼不痛不痒，赤而昏者，何也？答曰：此气衰也。血之流行，随气升降，二者相济则一身通泰。若血结则成痈疽，气凝则成痿痹。是以正气衰弱则眼目不痛不痒而赤昏也。宜服顺肝丸、透经匀气丸、蝉花散、明目益肾丸、明目地黄丸。

　　二十八问曰：血侵睛者，何也？答曰：此肝经虚也。目者，肝之候，津液之道路，总脉之所聚也。邪热客于肝，肝虚则血散，流走两目，故赤而侵睛也。宜服五苓散、补肝丸、连翘散、地黄丸。

　　二十九问曰：眼久昏如物遮睛者，何也？答曰：此卫实也。卫行脉外而主于气，气实则挟热上冲而侵于目，故久昏如物遮之状。宜服木贼散、连翘散。

　　三十问曰：目昏痛而憎寒者，何也？答曰：此卫虚也。卫主腠理，卫虚则腠理不密寒邪乘虚而入，故痛而憎寒也。宜服香附猪苓散、白术汤、益黄汤。

　　三十一问曰：目痛而体热者，何也？答曰：此荣实也。荣卫乃阴阳之道路，在上属心与肺，在下属肾与肝。痛而体热者，邪在心。心者，少阴君火化而发也。宜服洗心散、解肌汤、菊花饼子。

　　三十二问曰：乍明乍暗者，何也？答曰：此荣虚也。盖目得血而能视。荣血既虚，则经络之周流有滞而不能常荣于目矣，故时复乍明乍暗也。宜服调气丸、当归艾煎丸、夜光椒红丸。

　　三十三问曰：左眼赤而传于右眼者，何也？答曰：此阳经太旺也。六经有阳中之阴，阴中之阳。阳中之阴心也，阴中之阳肝也。心经蕴热，邪传于肝，肝传于目，左目属太阳，右目属太阴。左目传于右目者，阳经太旺也。宜服木通散、三黄丸、洗心散、五苓散。

　　三十四问曰：右眼赤传于左眼者，何也？答曰：此阴络太旺也。人有三百六十五络，有阳络，有阴络。阴络之脉系于右目，右目传于左目，故知阴络旺也。

　　宜服泻肺汤、橘皮汤、导赤汤、苦参散。

　　三十五问曰：左右互相赤红者，何也？答曰：血邪攻冲也。肝脏不足，为风邪所干，风热相争，左右来往，有偏盛偏衰，故左右互相赤红也。宜服蚕蛾丸、芍药汤。

　　三十六问曰：目赤而涩痛者，何也？答曰：此风热冲攻也。肝者，厥阴风木之经。风邪所凑，与热相搏，气血痞塞，时发涩痒也。宜服芍药汤、二霜膏。

　　三十七问曰：白上微红丝，四眩睑红赤烂者，何也？答曰：此乃风热干脾胃也。风邪客于腠理，湿气相争于两睑之间，因而淫湿侵烂也。宜服省风汤。

　　三十八问曰：眼睛通黄者，何也？答曰：此因酒毒也。盛渴大乐，饮酒如浆，贪嗜过度，随经络注流，上下往来，至夜血朝于肝，晨血朝于目，引酒之毒灌注瞳人，使目通黄也。宜服雄黄丸、贯众散。

　　三十九问曰：眼不能远视而能近视者，何也？答曰：此因劳伤脏腑，风邪客之，使精华之气衰弱，肝经不足，盖有水而无火也，故不能远视而能近视也。宜服补肝散、蝉花散，补心定志丸加茯苓主之。

　　四十问曰：日不能近视而能远视者，何也？答曰：盖有火而无水也。故不能近视而能远视，当补肾。宜服地黄丸。地黄丸服不效，可服定志丸。

　　四十一问曰：眼疾治已愈，至期而复发者，何也？答曰：乃是随天地之气令人疾也。假如冬至，一得甲子太阳膀胱经旺；二得甲子阳明胃经旺；三得甲子少阳胆经旺，此三阳经络脏也。夏至，一得甲子太阴脾经旺；二得甲子少阴肾经旺；三得甲子厥阴肝经旺，此三阴经络脏也。各旺六十日，其气一周复。假如太阳经受病，交冬至节气六十日内而复发。太阴受病，交夏至节气六十日内而后发，当随其时令而治之，随其经而疗之，用药各有所宜，治则无不愈矣。宜服消风胜血散、连翘丸。

　　四十二问曰：眼睛细小者，何也？答曰：此乃脾损也。盖脾主肌肉，肌肉清瘦，饮食不为肌肤，外感风邪，克于腠理，使肌肉紧急，积毒于目也。宜服人参和脾汤、四物猪肝丸、省风汤、补肺散。

　　四十三问曰： 肉侵睛者，何也？答曰：乃脾经积毒也。脾者，仓禀之官，肌肉之府，毒瓦斯攻冲，肌肉壅塞，邪气传于肝，肝受脾邪传于双目，故肉侵睛也。宜服青盐丸、防风丸、三黄丸、蕤仁膏。

　　四十四问曰：眼积年赤而不愈者，何也？答曰：此风热伤于肝也。肝应于目，风热伤之则目赤，肌体虚弱则相火煽动，热邪不退，故积年赤而不愈宜服省风汤、牡丹丸、当归活血丸。

　　四十五问曰：两眼肿者，何也？答曰：此风毒也。肝主目，肝虚不足，风冷相击，风邪相攻，上干于目，致令胞睑结核，数日不散，或时自散，或感风毒而复肿也。宜服洗肝散、瞿麦汤、消风饮子、消毒丸。

　　四十六问曰：眼珠突出者，何也？答曰：此脏腑阴阳不和也。目者，乃阴阳之精，魂魄之主。因风热痰气蕴积于脏腑之中，以致阴阳不和，郁结风热，攻冲于目，致令眼睛疼痛之甚而珠突出也。宜服救睛散、阴阳五和汤。

　　四十七问曰：眼前常有黑花者，何也？答曰：乃肝之虚也。目者，肝之外象。血气不足则肝虚不荣于目，神彩昏暗，故黑花常见也。宜服补肝散、夜光椒红丸、芎 散、夜光散。

　　四十八问曰：目中飞红血者，何也？答曰：此厥阴经血旺也。厥阴脉起于足大KT 趾之端，肝经血气太旺，风热相乘入连于目，故眼睛大赤，或来或往，故云飞血也。宜服芍药汤、退赤散、夜光椒红丸。

　　四十九问曰：目涩者，何也？答曰：此内动脏腑也。或当时悲泣泪出不止，使液道开而不闭，液道干枯，脏腑劳动，邪气触于肝，冲于目，传于血气，睛源不固，故发流涩也。宜服三黄丸、益盐丸、二霜膏、补真丸。

　　五十问曰：大病后眼昏者，何也？答曰：此阴阳痞塞，血气大虚，神光不完，故茫茫昏 也。宜服人参芍药汤、橘皮煎丸、黄 丸、石燕丸。

　　五十一问曰：阳毒病后昏者，何也？答曰：此因下之太过，五脏无阴，六腑无阳，久经宣利，脏腑虚弱，脾胃未和，肌肉未实，劳动气血，故目昏也。宜服苍术汤、黄 丸、鳖甲柴胡汤、半夏丸。

　　五十二问曰：阴毒病后昏者，何也？答曰：此因受热太过也。因服热药，或多炙灼，大病稍退，复出冒风，肝气不胜，风火相乘，即目昏也。宜服三黄丸、瞿麦散、菊花散，三黄泻心汤加芒硝，五更服。

　　五十三问曰：过水昏者，何也？答曰：此冷气攻冲于肝也。两足胫下，太溪穴下名复溜，复溜之下名涌泉，涌泉穴即足少阴经也，络于膀胱，水气冷侵两足，直从肾上攻于肝而传于目，以致昏也。宜服苍术汤、术苓汤。

　　五十四问曰：孕妇眼昏者，何也？答曰：此因血不荣于目也。妊娠血惟养于胞胎，不荣于肝，肝气虚乏，故目昏也。宜服茯苓补肝散、虚消散、椒红丸。

　　五十五问曰：产后眼昏者，何也？答曰：此产后去血过多，营卫皆虚，神光遂乏，故目昏也。宜服菊花散、人参椒红丸、当归活血煎、四物汤。

　　五十六问曰：小儿生下，未及周年，两目赤烂者，何也？答曰：此胎毒也。小儿未生时，秽浊凝于两目胞睑之间，既生之后，浴汤拭之不干洁，留于眼内，又为风邪所乘，故令两眼赤烂也。宜服黄连散、桦皮南星汤。

</div>
    <div class="pagination">
<a href="明目至宝_page4.html">上一页</a><a href="明目至宝.html">1</a><a href="明目至宝_page2.html">2</a><a href="明目至宝_page3.html">3</a><a href="明目至宝_page4.html">4</a><span class="current-page">5</span><a href="明目至宝_page6.html">6</a><a href="明目至宝_page7.html">7</a><a href="明目至宝_page8.html">8</a><a href="明目至宝_page9.html">9</a><a href="明目至宝_page10.html">10</a><span>...</span><a href="明目至宝_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
