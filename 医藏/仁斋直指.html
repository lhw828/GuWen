<!DOCTYPE html>
<html>
 <head>
  <meta charset="utf-8"/>
  <title>
   仁斋直指 - 第 1 页/共 110 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仁斋直指 - 第 1 页/共 110 页
  </h1>
  <div class="content">
   钦定四库全书　　　　子部五
　　仁斋直指　　　　　　医家类
　　提要
　　【臣】等谨案仁斋直指二十六卷伤寒类书七卷俱宋杨士瀛撰士瀛字登父仁斋其号也福州人始末无考前有自序题景定甲子甲子为景定五年次年即度宗咸淳元年则宋末人矣此本为嘉靖庚戌所刻前有佘锓序称直指列为二十八卷析七十九条今考七十九条之数与序相符而其书止二十六卷焦竑国史经籍志载有此书亦作二十六卷葢序文偶悮然士瀛所撰本名仁斋直指其毎条之后题曰附遗者则明嘉靖中朱崇正所续加崇正字宗儒徽州人即刋刻此本者也焦志既题曰仁斋直指附遗方乃惟注杨士瀛撰则并附遗归之士瀛亦未免小误也其伤寒类书七卷焦志不著录据仁斋直指自序其成书尚在直指前此本以卷帙较少故刻于后卷首标题亦称朱崇正附遗然核其全编毎条皆文义相属絶无所谓附遗者惟卷一活人证治赋后有司天在泉图五运六气图伤寒脉法指掌图标目上冠一附字耳或因此一卷有附遗而牵连题及七卷或因直指有附遗而牵连题及此书均未可定宋椠旧本既已不存今亦无从考正姑疑以疑可矣乾隆四十二年五月恭校上总纂官【臣】纪昀【臣】陆锡熊【臣】孙士毅总　校　官　【臣】　陆　费　墀




　　仁斋直指原序
　　余始撰活人总括婴儿指要俗皆以沽名讥及脉书一行于是敛肃而相告曰诚不易也谁肯倾囷竭廪以徇人哉余曰而亦知有天乎天将寓夫济人利物之心故资我以心通意晓之学既得于天还以事之是盖造物初心之所期也或者隙光自耀藏诸已而不漙诸人政恐玉毁椟中草木俱腐矣虽然人有四百四病或出于前三册之外者可不原证择方掲为直指之捷径乎眀白易晓之谓直发踪以示之谓指剖前哲未言之蕴摘诸家已效之方济以家参之肘后使读者心目了然对病识证因证得药犹绳墨诚陈之不可欺庶防仁意周流亹亹相续非深愿欤余尝慨而作曰天之予人以是物必使之有以用是物有是物而不能用非唯咈天抑亦自弃其天者也并书此为同志勉景定甲子良月朔三山杨士瀛登父序
　　医家者流自有神农本经粤于兹圣贤师授格言星焕于是泄隂阳之秘运变化之机窥盛衰之理操従逆之宜可以事亲养生可以仁民爱物故自一指之外而兼乎六合之内至徳要道偕需于此拘方之士不可以同语也允矣鼎湖既升越人亦逝长沙不作叔和遂湮思邈东垣子微守真相继名世生逢之者宜若可以尽年而乃有不其泽不慊其术者岂其犹未通于要妙之理耶景定时杨仁斋以济人利物之诚得心通意晓之学著书总括爰修直指列为二十八卷析之七十九条刻以遗世予自嘉靖庚子得善本阅之不欲释手考其撰次防逺义陈类分语悉上自本草素难之微言下及脉病证治之肯綮搜元剔诀灿若珠玑睟盘示儿随其所取乃若自序任重之言岂其矜哉噫仁斋已矣其如苍生何今其说存使擅医业者皆仁斋之学读仁斋之书者皆不欲释手心存理得而直达要妙不难矣将以同跻斯民于仁夀之域岂小补之功尔耶昔朱丹溪没世其门人戴元礼刻心法附以方论而朱氏之学益光仁斋于丹溪为先达师表鲜有能继之者然犹幸斯文之未丧也今朱氏恵斋校而刻之附之以所遗其用心亦勤矣继仁斋之学者将不在于兹举乎披览新刻乐而玩之致敬以序嘉靖庚戌夏日徽郡余锓撰












　　钦定四库全书
　　仁斋直指卷一　　　　　宋　杨士瀛　撰
　　眀　朱崇正　附遗
　　五脏所主论
　　夫在天之风在地为木在人为肝惟肝则主风在天之热【暄暑炽燠热之用也】在地为火在人为心惟心则主热在天之湿在地为土在人为脾惟脾则主湿在天之燥在地为金在人为肺惟肺则主燥在天之寒在地为水在人为肾惟肾则主寒吁此天地自然之气也气之愆伏乗虚入人而人不能克百病之所由生故风喜伤肝热喜伤心湿喜伤脾燥喜伤肺寒喜伤肾而暑气伤心包络【心包络曰膻中在胷膈间盖心主暑故暑气伏于三焦膈胃之间】其或风气之胜木邪乗土则脾病生焉热气之胜火邪乗金则肺病生焉湿气之胜土邪乗水则肾病生焉燥气之胜金邪乗木则肝病生焉寒气大来心火亦为肾水所乗矣左闗为人迎可以知风寒暑湿热燥所从入之门右闗为气口可以别臓气郁畅与食气聚散盈虚之候若乃忧愁思虑易耗心神恚怒气逆易损肝气縦欲强志肾之戕形寒饮冷肺之害饥饱劳倦脾之伤外之六气相乗内之七情相感凡是数者皆为五臓之邪因其所主而防其某臓所受之处则得之矣心主血所藏者神上应舌外应诸掌其声言其色赤其臭焦其味苦其液汗肝主筋所藏者防上应眼外应爪甲其声呼其色青其臭臊其味酸其液泣肾主骨所藏者精与志上应耳外应腰背其声呻其色黑其臭腐其味咸其液唾【肾冷多唾肾热多渇】肺主气所藏者魄上应鼻外应皮毛其声哭其色白其臭腥其味辛其液涕脾主肌肉所藏者意与智上应口外应四肢其声歌其色黄其臭香其味甘其液涎故心肺在上主脉气也肝肾在下藏精血也脾居中州又所以为精血脉气之养也心之平脉浮大而散肝之平脉细而长肾之平脉沈濡而滑肺之平脉短濇而浮脾之平脉和缓而大平者五脏本然之正脉也春夏钩【叔和云夏洪取火脉来盛之义】秋毛冬石以其四时当旺者象之木火金水四时各旺七十有二日土为季脉每季之月寄旺一十八日春则缓夏则洪缓秋则微缓冬则沈缓合四季而论则亦七十有二日矣春者端直之状细弱而长是也夏钩者浮大而散来疾去迟是也秋毛者稀软之状轻虚以浮是也冬石者沈濡而滑举指来疾是也土之脉温厚气行乎臓腑之中平和不可得见其衰则现焉所谓钩毛石盖应时而畧见耳其中须有糓神胃气之和若如张弓钩如操带钩毛如风吹毛石来如夺索去如弹石此皆危脉也此絶无胃气也胃气亏絶其能乆乎若夫春得金脉夏得水脉秋得火脉冬得土脉四季得木脉其与心之脉尅肺肺之脉尅肝肝之脉尅脾脾之脉尅肾肾之脉尅心此皆贼邪也一臓无气况可以为人乎然则诸府之脉可得闻欤曰小肠微洪大肠微濇膀胱微沈胃微缓而胆微急此无他腑与臓合气同气相求斯有得其近似者矣抑古人所谓九臓者又何如耶曰形臓四一者头角二者耳目三者口齿四者胷中神臓五在心藏神在肝藏魂在肾藏志肺藏魄而脾藏意然臓者神之舎色者神之旗五臓已败其色必夭槁怪异常夭必亡矣抑犹有说焉微迟濡弱其虽不同而为寒为虚一也数实长洪其形虽不类而为热为实一也诸脉皆吾知其病出于肝诸脉皆缓吾知其病出于脾诸脉皆濇吾知其病出于肺脉皆浮洪病不在心乎脉皆沈滑病不在肾乎若合腑臓而观假如数在左寸数主热也沈之而得则热入于心浮之而得则热入小肠迟在左尺迟主寒也沈之而得则寒入于肾浮之而得则寒入膀胱其余以此推之噫此通变法也安得圎机之士与之论此哉
　　五臓病证虚实论
　　五臓各有所主至其病证莫不随所主而见焉面赤喜笑舌破口干烦燥掌热心痛而啘脐上有动气者心家病也面青多怒脇下痛硬欬逆目肢节挛急转筋溲难脐左有动气者肝家病也【肝乗脾挟水气故欬逆足厥隂下终于隂器故溲难】面黑而恐呵欠呻吟齿痛骨痿耳鸣精泄足胫寒腰脊痛小腹急疼瘕泄而里急后重脐下有动气者肾家病也面白善忧愁欲哭喘嗽气逆咽喉不利洒浙恶寒时作寒热脐右有动气者肺家病也面黄善思善噫善嗜中脘胀满饮食不消身体肿重肢节酸疼怠惰嗜卧四肢不收当脐动气是非脾家之病乎东莱先生有曰肝受病则目不能视肾受病则耳不能聴脾受病则口不能食心受病则舌不能举五臓病证以此观之不待智者而后知也然而心之恶热者何热则脉溃浊也肝之恶风者何风则筋燥急也肾何以恶燥燥则精涸竭也肺何以恶寒寒则气留滞也脾何以恶湿湿伤肌肉肉伤则痿肿也五臓之病推原及本安有不従所受中来哉是以臓气有余谓之实臓气不足谓之虚心实之口干喜笑身热汗血痛满乎胛脇膺背之间肝实之候目赤多怒头耳聋痛引乎两脇小腹之下肾实之候腹膨体肿少气不言骨痛飱泄而小便黄肺实之候喘促咳嗽上气鼻张胫股肩疼而胷中满脾气一实必至肢体重着而不举腹胀尿秘而苦饥故曰臓气有余谓之实者此也心虚则恍惚多惊忧烦少色咳唾舌强腰背酸疼肝虚则眼昏胷痛筋脇拘挛恐惧面青如人将捕肾虚则心悬如饥胷痛引脊厥逆溲变防冷耳鸣肺虚则呼吸少气鼻涕嗌干肺中声鸣喘乏咳血【唾中有红缕者此肺损为热气所伤也若脇下痛而唾鲜血者此热气伤肝也】其或吐逆泄利饮食不消腹胀肠鸣四肢无力则脾虚之证生焉故曰臓气不足谓之虚者此也大抵实者泻之虚者补之无过不及以平为期否则实实虚虚损不足而益有余如东坡先生所谓至虚有盛势大实有羸状差之毫厘疑似之间便有死生祸福之畏吁可畏哉至若心病而直视面黧肝病而舌卷囊缩肾病而腰折骨枯肺病而毛焦气出脾病而脐突唇反此则五臓之气絶也絶者无复生之理脱遇岐扁亦末如之何虽然病亦有虚实之证不同耳邪气盛则实精气夺则虚脉盛皮热腹胀前后不通曰五实脉细皮寒气少前后泄利饮食不进曰五虚诸病出者为虚入者为实【隂出乗阳阳入乗隂】言者为虚不言者为实缓者为虚急者为实【隂主静则缓阳主燥则急】濡者为虚坚者为实痒者为虚痛者为实外痛内快者外实内虚外快内痛者外虚内实其有心腹皮肤内外俱痛则按之而止者虚也按之而痛者实也经所谓皮虚则热脉虚则惊肉虚则重筋虚则急骨虚则痛髓虚则堕肠虚则溏泄三阳实三隂虚汗不出三隂实三阳虚汗不止与夫脉浮而缓自汗恶风法当解肌脉浮而无汗恶寒法当发汗此表病之一虚一实脉伏而牢腹痛秘结法当下之脉沈而弱厥冷自利法当温之此里病之一实一虚内实之证心下牢强腹中痛满前后不通干呕而无物出者死内虚之证厥逆烦燥而吐痢不止者亡是又不可不知也故并及之
　　诸隂诸阳论
　　禀五行之气而为万物之最灵者人也人禀五行之气而生曰隂与阳谁独无是哉心为手少隂肾为足少隂肺为手太隂脾为足太隂肝为足厥隂心包络为手厥隂此手三隂足三隂之经也小肠曰手太阳膀胱曰足太阳大肠曰手阳明胃曰足阳明胆曰足少阳三焦曰手少阳此手三阳足三阳之经也隂六阳六合而为人身之十二经是经者所以周环一身自上至下往来流通而无间断也其脉则于两手三部应焉故自其身者言之腑为阳臓为隂外为阳内为隂上为阳下为隂头戴阳足履隂背负阳腹抱隂气属阳而阳为卫血属隂而隂为荣阳根于隂隂根于阳隂阳互根荣卫不息阳动所以为隂之役使隂静所以为阳之镇守呼出心与肺吸入肝与肾呼者因阳出吸者随隂入呼吸之间脾受糓味是则一身之隂阳也自其脉者推之闗前为阳阳得九分闗后为隂隂得一寸所以有主治之分浮之实大沈之损小曰阳盛隂虚沈之实大净之损小曰隂盛阳虚所以有表里之别脉居阳部而隂脉形脉居隂部而阳脉见阳虚则隂出而乗之隂虚则阳入而乗之及所以见寒暑则变之机至若阳生于尺动于寸隂生于寸动于尺牢长促数之为阳虚短结代动细之为隂浮芤滑实紧洪之为表微沈缓濇迟伏濡弱之为里隂病见阳脉者生阳病见隂脉者死是则六脉之隂阳也自其病者求之寸口浮疾阳中之阳病主身热头痛烦满内热寸口沈细阳中之隂病主少气汗出悲伤不聊尺脉浮滑隂中之阳病主小腹痛满大小便难尺脉沈细隂中之隂病主两股酸疼隂痒遗沥隂出于阳其病怒阳入于隂其病静腑病欲得寒掀衣气麄又欲见人者为阳臓病欲得温恶闻人声闭户独处者为隂腑病属阳阳主动故其痛多走注而不止脏病属隂隂主静故其痛有常处而不移阳病旦静隂病夜宁阳虚暮乱隂虚夜争隂胜则寒阳胜则热隂动则发热阳动则有汗贼风客邪阳受之饮食居室隂受之阳受风气伤风者先于上隂受湿气伤湿者先于下其或邪居阳脉之间则四肢热盛而为狂邪入隂脉之内则六经凝澁而为痹无阳即厥无隂即呕阳微不能呼隂微不能吸阳病不能俯隂病不能仰重阳者狂重隂者颠脱阳者见鬼脱隂者目盲是则诸病之隂阳也噫是固然矣抑古人所谓隂阳维蹻覆溢闗格者又何如哉曰脉有阳维隂维阳蹻隂蹻冲督任带凡此竒经八脉别道而行如设沟渠以备水潦之溢病非自生盖诸经溢出而流入之也维者总持诸脉之纲维【隂阳不相维则怅然失志】蹻者健足行走之闗要督言其都阳脉之防也任取其姙生养之原也冲者隂脉之通自足至头通受诸经之气血带者回绕于身总束诸脉取束带之义焉故阳维之病苦寒热隂维之病苦心痛阳蹻之病阳急而狂奔隂蹻之病隂急而足直冲病则气逆而里急督病则脊强而折厥任病则男疝气而女带瘕带病则腹胀满而腰溶溶其冲任二经是又妇人乳血月候之所従出竒经之脉其如是乎闗前为阳脉当九分而浮若连并而上至鱼际者为溢溢则外闗内隔是为隂乗闗后为隂脉当一寸而沈若连并而下入尺泽者为覆覆则内闗外隔是为阳乗寸脉皆虚为阳亏尺脉皆虚为隂亏寸脉下不至闗为阳絶尺脉上不至闗为隂絶亏犹庶防絶与闗隔真危脉也覆溢亏絶其如是乎虽然人事不可不知也暴喜伤阳暴怒伤隂忧愁不意气多厥逆七情所发病家谨焉甘辛之剂以之助阳酸苦之剂以之助隂有志活人者又当识此
　　血荣气卫论
　　人之一身所以得全其性命者气与血也盖气取诸阳血取诸隂人生之初具此隂阳则亦具此血气血气者其人身之根本乎血何以为荣荣行脉中滋荣之义也气何以为卫卫行脉外防卫之意也然则荣与卫岂独无所自来哉曰人受糓气于胃胃为水糓之海灌溉经络长养百骸而五臓六腑皆取其气故清者为荣浊者为卫荣卫二气周流不息一日一夜脉行五十度平旦以来复防于肺口所谓隂阳相贯如环之无端则是二气者常相随而不相离也夫惟血荣气卫常相流通则于人何病之有一窒碍焉百病由此而生矣故气之作恙发而为寒热恚怒喜忧愁聚而为积痞疝瘕症痃癖上为头旋中为五鬲下为脐间动气或喘促或咳噫聚则中满逆则足寒凡此者气使之然也血之为患其妄行则吐衂其衰涸则虚劳蓄之在上其人忘蓄之在下其人狂逢寒则筋不荣而挛急挟热则毒内瘀而发黄在小便者为淋痛在大便者为肠风其于妇人月事进退漏下崩中病尤不一凡此者血使之然也夫血譬则水也气譬则风也风行水上有血气之象焉盖气者血之帅也气行则血行气止则血止气温则血滑气寒则血凝气有一息之不运则血有一息之不行病出于血调其气犹可以导达病原于气区区调血何加焉故人之一身调气为上调血次之是亦先阳后隂之意也若夫血有败瘀滞泥乎诸经则气之道路未免有所壅遏又当审所先而决去之经所谓先去其血而后调之又不可不通其变矣然而调气之剂以之调血而两得调血之剂以之调气而乖张如木香如官桂如细辛如厚朴以至乌药香附莪术三棱之类治气可也治血亦可也若以当归地黄辈论之施之血证无以逾此然其性纒滞毎于胃气有亏焉胃气既亏则五臓六腑之气亦馁矣善用药者其间剂量而佐助之【大凡治病当识本末假如呕吐痰涎胃虚不食以致发热若与凉剂退热则胃气愈虚热愈不退惟先以助胃止吐为本其热自退縦热不退但得胃气已正亦可旋与解热之剂又有伤寒发大热屡经寒凉防转其热仍前但用和调胃气自然无事】虽然心为血之主肝为血之藏肺为气之主肾为气之藏诚哉是言也学者茍知血之出于心而不知血之纳于肝知气之出于肺而不知气之纳于肾用药摸棱往往南辕而北辙矣假如血痢作恙以五苓门冬等剂行其心以巴豆大黄等剂逐其积而其痛独存者血之所藏无以养也必佐以川芎或芎归汤辈则其痛止假如喘嗽气鸣以姜橘枳梗苏桂调其气以南星半夏细辛豁其痰而终不下降者气之所藏无以收也必佐以补骨脂或安肾圎辈则其气归元病有标本治有后先纲举而目斯张矣噫此心吃之法也耳目所接敢不本卫生之家共之【经云肾间动气五脏六腑之本十二经脉之根呼明之门生气之原也】
　　脉病逆顺论
　　岐伯曰凡人形盛脉细少气不足以息者危形瘦脉大而胷中多气者死形气相得者生参伍不调者病诚哉是言脉病逆顺之不可不蚤辨也盖人有强弱盛衰之不等而脉实应焉脉有隂阳虚实之不同而病实应焉脉病形证相应而不相反每万举而万全少有乖张良工不能施其巧矣故脉之于病有利浮大而不利沈小者有利沈小而不利浮大者有大小无拘而以浮沈滑澁坚软为顺逆者又有五行反尅而贼邪乗虚为深患者请条析而缕陈之壮热脉浮大而疾者生沈小者死颠癎脉坚大而数者生沈细者死谵语脉洪大者生厥逆而脉微者死暴忤脉实大者生虚濡而小伏者死诸药中毒可洪大紧急不可微小而不齐疝瘕积聚可坚急实强不可沈小而虚弱腹胀者浮大则顺虚小则逆头痛者浮大则安短濇则危痟渇之诊贵乎数大紧实不贵乎微细浮短【小急不可治】水气之诊贵乎浮而洪大不贵乎虚细沈微击坠瘀血顺则脉坚强反则脉小弱中恶吐血反则脉沈细顺则脉浮洪所谓利浮大而不利沈小者此也伤寒已得汗沈小之脉安浮大之脉危自汗漏不止虚细之脉安躁盛之脉危中恶腹胀紧细则可洪急则否心腹痛沈细则可坚洪则否厥逆之脉顺则沈而濇逆则大而浮痿缓之脉顺则散而虚逆则坚而疾唾吐衂血顺者小弱沈滑逆者坚燥浮洪金疮血多顺者微细而虚逆者燥实而大久嗽尿血羸瘦者其正则脉微其反则洪急大肠澼泄筋挛者其正则脉细其反则坚洪泄防注谷下痢其正者缓细小结其反者数浮洪金疮与诸下血其正者细滑而沈其反者紧急疾大【发热亦反】蚀肛隂可虚小而不可紧急产后出血可沈小而不可疾浮所谓利沈小而不利浮大者此也伤寒脉躁盛而不得汗者阳之极其治也难伤寒已得汗而脉躁盛者隂之极其候即死中风口噤四肢不收脉浮迟而恬静者存脉洪数而气麄者亡上气喘急面目浮肿脉浮滑而手足温者存脉澁濇而四肢厥者亡【加痢即死】心下牢强胜则脉紧负则沈濡水病腹肿胜则脉实负则虚散病黄疸者胜则缓大负则急而坚卒中恶者胜则洪缓负则坚急而駃腹胀便血活者脉滑殂者脉絶肠痈肿结活者脉浮殂者脉沈脓血诸疾活以滑细殂以坚强肠澼下脓活以其沈殂以其浮有迟滑而无紧数则崩中漏下不必虑有滑实而无浮虚则月经闭塞何足忧诸肠澼身不热而脉和滑者易愈身热而脉澁者难痊诸咳嗽声不焦而脉浮软者易安絶沈坚或伏而大者难保逆而坚澁顺而濡滑其于上气为可推反则急坚正则虚缓其于厥逆为可验耳聋之脉沈而滑者可疗浮而濇者难疗蛊毒之脉数而软者可苏数而坚者难苏【凡蛊毒脉类如钗股其人吐甚心下切痛如囓而面目黄或吐血不止者皆死】所谓大小无拘而以浮沈滑澁坚软为顺逆者此也心病面赤喜笑心烦掌热口干开目妄语脐上动气脉当洪紧而数反得沈濡而微者水之尅火一不治肝病面青筋急多怒目痛目闭不欲见人脐左动气脉当急而长反得浮濇而短者金之尅木二不治肾病面黑恐欠足寒逆气腹痛飱泄后重腹下动气脉当沈而滑反得缓而大者土之尅水三不治肺病面白悲愁哭吐衂交血喘咳寒热脐右动气脉当沉细而濇反得浮大而牢者火之尅金四不治五者脾病面黄善思善嗜体重节疼四肢不收怠堕喜卧腹满泄痢饮食不消当脐动气脉来缓大者脾家正形也设或反是长而紧是非木邪之尅土乎所谓五行反尅而贼邪乗虚为深患者此也虽然健人之脉病病人之脉健阳病得隂脉隂病得阳脉凡此皆反也而刘元宾以为形病脉和人不死张长沙以为隂病见阳脉者生其言岂厚诬哉经云脉病人不病曰行尸人病脉不病曰内虚此二者虽皆非顺然形病而脉和犹可用力形和而脉病其死无疑况脉和之与脉健本自不同刚駃暴躁之谓健调平而有胃气之谓和毫厘疑似之间学者当于此而致其辨矣经云忽阳病得隂脉隂病得阳脉者死此二者虽皆非正然张长沙之论特为伤寒设谓如伤寒心腹烦满而脉浮大之类是尔腹满病在太隂浮大之脉属阳亦脾家之本体故能生焉学者当于此而通其故矣逆顺之说故备论之以俟大贤之折衷云【老者脉阳羸隂强顺隂弱阳强逆大人得小儿脉不治左病右痛上病下痛不治下痢手足温易治手足寒难治手足厥冷脉不至者死吐血发嗽上气脉数有热不得卧者死凡病人眼无防防胧白云如外障并不治病人脉和软者生刮濇如枝梗草根者死】
　　男女气血则一论
　　血气即隂阳也不论男女长幼均具之人之有病皆知调气而血之一字念不到焉至于调气不愈加以消痰逐水无所不至其病自如是皆血之为患伏于冥冥之中而不可测识矣假如妇人得病于经水来去之时固有可验而知者其若经脉乆遏而不行与夫协热而伤血变生他证如之何而见之况世俗循习其能以男子之诊为血证乎夫肝藏血而心主之动则血运于诸经静则血归于肝臓肝受血则能视足受血则能步掌受血则能握指受血则能摄故血凝于肤者为痹凝于脉者为泣凝于足者为厥凡神志昏昏惊狂冒闷烦渇呕吐语短内疼鼻衂唾红眼红面赤骨热肤閧肠垢尿多胷满顽痰讝语多汗甚至四肢厥冷懵不知人不问男子妇人皆血证耳据脉验之挟血者脉来乍澁乍数闪灼明灭或沈细而隠伏也若夫血与热交攻则左手寸闗按之洪盛盖心主血肝藏血固如是尔经云血上逆则忘血下蓄则狂上焦瘀血小便必难下焦瘀血小便必自利血之所在当以此推活人总括所载小柴胡汤犀角地黄汤桃仁承气汤皆其要药血结者汤剂中入醋为佐特于此而申言之然犹有所谓血鳖气鳖酒鳖者又不可不知也盖平时酷酒血入于酒则为酒鳖平时任气血凝于气则为气鳖虚劳痼冷败血化生则为血鳖摇头掉尾如虫之行上侵人之喉下蚀人之肛或附于背脇或隠于胷腹其大则如鳖其小则如钱良可怪也治法用芜荑炒煎为妙或生硫黄为末老酒调下二者可以杀其毒嗣此则以理中汤沈香降气汤各半温胃益血常常服饵以消胜之如其不以温和为主日従事于雷圎锡灰之剂焉君子未保其往【活人书云伤寒太阳证衂血者病欲愈热结膀胱而血自下者亦欲愈以此观之他病伏热之人上焦瘀血而作吐者亦其病之有瘳也虽然血既吐而自止则可矣】
　　问病论
　　东坡先生尝曰吾平生求医盖于平时黙騐其工拙至于有疾必先尽告以所患而后诊视使医者了然知厥疾之所在虚实冷热先定于中则脉之疑似不能惑也故虽中医疗疾常愈吾求疾愈而已岂以困医为事哉诚哉斯言真警迷济世之砭剂也何者脉之与证相依而行脉者所以剖其证之未明证者所以索其脉之犹隠据脉以验证所谓得手应心者是尔问证以参脉所谓医者意也是尔乌可举一而废一哉私窃怪夫近世以来多秘所患以求诊以此验医者之能否医亦不屑下问孟浪一诊以自挟其所长甚者病家従前误药或饮食居处有所讳悔虽问之而不以尽告遂至索病于冥漠之间辨虚实冷热于疑似之顷毫厘千里宁不委命一掷与人试伎乎此余于终篇所以特举前辈格言以解世俗之惑不然难经有谓问其所欲五味以知其病之所起所在者又果何意邪【大人小儿诸病瘥后饮食且须旋进常若不足毋使食气伤胃其病复来大热方退尤不可饱小儿伤乳热复则同】
　　论易简方论
　　易简方论前后活人不知其防近世之士类以春秋之法绳之曰易简绳愆曰増广易简曰续易简论借古人之盛名以自伸其臆说吁王氏何负于人哉余谓易简方论后学指南四时治要议论似之自有人心权度存焉耳况王氏晚年剂量更定者不一日月薄蚀何损于眀若夫索瘢洗垢矫而过焉或者公论之所不予也
　　附原脉论【出保命集】
　　道之浑沦莫知其原然至道无言无以眀其理大象无形非立象无以测其奥道象之妙非言不明尝试原之脉者何也非气非血动而不息荣行脉中卫行脉外经曰脉者血之府也自素问而下迄于今经所不载无记而莫闻其名焉然而机奥妙圣意幽微虽英俊明哲之士非轻易可得而悟也夫脉者果何物乎脉者有三名一曰命之本二曰气之神三曰形之道经谓天和者是也至于折一支瞽二目亦不为害生而脉不可须臾失失则絶命害生矣经曰春【一曰长】夏洪【一曰钩】秋毛【一曰濇】冬石【一曰沈】此言正脉同天真造化之元气也巡于春夏秋冬木火水金之位生长收藏参和相应故禀二仪而生不离于气故于脉有生死之验经曰五运隂阳者天地之道也万物之纲纪变化之父母生杀之本始神明之府也既隂阳为神明之府脉为血之府而明可见焉血之无脉不得循其经络部分周流于身滂派奔迫或散或聚气之无脉不能行其筋骨臓腑上下或暴或蹶故经曰出入废则神机化灭升降息则气立孤危故气化则物生气变则物易气盛则物壮气弱则物衰气絶则物死气正则物和气乱则物病皆随气之盛衰而为变化也脉字者従肉従永従従血四肢百骸得此真元之气血肉筋骨爪发荣茂可以倚凭而能生长也长乆永固道故従肉従永者是也従従血者巡之如水分流而布遍周身无有不通也释名曰脉脉幕也如幔幕之遮覆幕络一体之形导太一真元之气也元气者在气非寒非热非暖非凉在脉者非非洪非濇非沈不为气而浮沈不为血而流停乃冲和自然之气也故春温夏热秋凉冬寒所以然者为元气动而不息巡于四方木火金水之位温凉寒暑之化生生相续新新不停日月更出四序迭迁脉不为息故人有身形之后五臓既生身中元气即生焉故春夏洪秋毛冬石此四时之气也而脉者乃在其中矣道经曰视之不见听之不闻抟之不得迎之不见其首随之不见其后此如脉之谓也又云埏埴以为器当其无有器之用故有之以为利无之以为用又曰吾不知名字之曰道强为之名曰大斯立脉之名之本意也故道者万物之奥脉者百骸之灵奥灵之妙其道乃同元气者无器不有无所不至血因此而行气因此而生故荣行脉中卫行脉外瞻之在前忽焉在后而不匮者皆由于脉也分而言之曰气曰血曰脉统而言之惟脉运行血气而已故经曰血气者人之神不可不谨养也隂阳别论曰所谓阳者胃脘之阳也此阳者言脉也胃者土也脉乃天真造化之气也若土无气则何以生长收藏若气无土何以养化万物是无生灭也以平人之气常禀于胃正理论曰谷入于胃脉道乃行隂阳交防胃和脉行人禀天地之候故春胃微曰平得而无胃曰死夏胃微钩曰平但钩而无胃曰死长夏微防曰平但弱而无胃曰死秋胃微毛曰平但毛而无胃曰死冬胃微石曰平但石而无胃曰死隂者真臓也见则败败则必死五臓为隂肝脉至中而无外急如循刀刅责责然如按琴心脉至坚而博如循薏苡仁累累然肺脉至大而虚如毛羽中人皮肤肾脉至博而絶如以指弹石辟辟然脾脉弱而乍数乍防夫如此脉者皆为臓脉独见而无胃脉五臓皆至悬絶而死故经曰别于阳者知病亡时别于隂者知生死之期故人性候躁急懁促迟缓防弱长短大小皮坚肉厚各随其状而脉应之常以一息四至为准者言呼出心与肺吸入肾与肝五者胃兼主四旁在呼吸之间也数则为热迟则为寒如天之春秋二分隂阳两停昼夜各得五十度自此添一遭则热减一遭则寒脉之妙道従此可知矣或如散叶或如燃薪或如泥泥或如丝缕或如涌泉或如溢吐頽或如刀或如转索或如逰鱼假使千变万化若失常者乃真元之气离絶矣经曰积阳为天积隂为地阳化气隂成形此言一气判而清浊分也元气者天地之本天和者血气之根华佗云脉者谓血气之先也孔子曰天不言而四时行焉百物生焉而脉亦如之又经曰自古通天者生之本皆通乎天气也通天者谓通元气天真也然形体者假天地之气而生故奉生之气通计于天禀受阴阳而为根本天地合气命之曰人天气不絶真灵内属动静变化悉与天通易云乾坤成列而易立乎其中矣故天地之体得易而后生天地之化得易而后成故阳用事则春生夏长隂用事则秋收冬藏寒往则暑来暑往则寒来始而终之终而复始天地之化也而易也黙然于其间而使其四序各因时而成功至于寒不凌暑暑不夺寒无愆阳伏隂之变而不至于大肃大温故万物各得其冲和之气然后不为过而皆中节也道经曰万物负隂而抱阳冲气以为和百姓日用而不知斯脉之道也故脉不得独浮沈独大小独盛衰独隂阳须可沈中有浮浮中有沈大中有小小中有大盛中有衰衰中有盛隂中有阳阳中有隂充塞一身之中盈溢百骸之内无经络不有无气血不至养筋骨毛髪坚壮腻泽非心非肾非肝非脾五臓之盛真气固宻不为邪伤若忧愁思虑饥饱劳逸风寒暑大惊卒恐真气耗乱气血分离为病之本噫夫万物之中五常皆备审脉之道而何独无五常邪夫仁固卫一身充盈五臓四肢百骸亦皆得荣养无冲和之气独真臓脉见则死矣生则不见死则独见好生恶死此仁之谓也分布躯体和调气血贵之在头目耳鼻贱之在蹠臋隂簒不上而有不得下而无所不施无所不至此义之谓也长人脉长短人脉短肥人脉沈瘦人脉浮大人脉壮小人脉弱若长人脉短短人脉长肥人浮瘦人沈大人弱小人壮夫如此者皆不中理而为病此礼之谓也见在寸则上病见在闗则中病见在尺则下病五臓有疾各有部分而脉出见不为潜藏伏匿一一得察有余不足而愈其病此智之谓也春夏洪秋毛冬石太阳之至其脉沈太隂之至其脉大而长少隂之至其脉浮阳眀之至其脉濇而短少阳之至其脉钩厥隂之至其脉四序不失其期六气为常凖者此信之谓也非探索隠钩深致逺学贯天人旁通物理未能达于此矣
　　附论五篇【出丹溪心法】
　　不治已病治未病
　　与其救疗于有疾之后不若摄养于无疾之先盖疾成而后药者徒劳而已是故已病而不治所以为医家之法未病而先治所以眀摄生之理夫如是则思患而预防之者何患之有哉此圣人不治已病治未病之意也尝谓备土以防水也苟不以闭塞其防防之流则滔天之势不能遏备水以防火也若不以扑灭其荧荧之光则燎燎之焰不能止其水火既盛尚不能止遏况病之已成岂能治欤故宜夜卧早起于发成之春早起夜卧于蕃莠之夏以之缓形无怒而遂其志以之食凉食寒而养其阳圣人春夏治未病者如此与鸡俱兴于容平之秋必待日光于闭藏之冬以之敛神匿志而私其意以之食温食热而养其隂圣人秋冬治未病者如此或曰见肝之病先实其脾臓之虚则木邪不能见右颊之赤先泻其肺金之热则金邪不能盛此乃治未病之法令以顺四时调养神志而为治未病者是何意耶盖保身长全者所以为圣人之道治病十全者所以为上工之术不治已病治未病之说着于四气调神大论厥有防哉昔黄帝与天师难疑答问之书未尝不以摄养为先始论乎天真次论乎调神既以法于隂阳而继之以调于四气既曰食饮有节而又继之以起居有常谆谆然以养生为急务者意欲治未然之病无使至于已病难圗也厥后秦缓达乎此见晋侯病在膏肓语之曰不可为也扁鹊明乎此视齐侯病至骨髓断之曰不可救也噫惜齐晋之侯不知治未病之理
　　亢则害承乃制
　　气之来也既以极而成灾则气之乗也必以复而得平物极则反理之自然也大抵寒暑燥湿风火之气木火土金水之形亢极则所以害其物承乗则所以制其极然则极而成灾复而得平气运之妙灼然而眀矣此亢则害承乃制之意原夫天地隂阳之机寒极生热热极生寒至神不测有以斡旋宰制于其间也故木极而似金火极而似水土极而似木金极而似火水极而似土盖气之亢极所以承之者反胜于已也夫惟承其亢而制其害者造化之功可得而成也今夫相火之下水气承而火无其变水位之下土气承而水无其烖土位之下水承而土顺风位之下金乗而风平火热成其燥金自然金家之疾隂精承其君火自然火家之候所谓亢而为害承而乃制者如斯而已且尝考之六元正纪大论云少阳所至为火生终为蒸溽【火化以生则火生也阳在上故终为蒸溽】是水化以承相火之意太阳所至为寒雪氷雹白埃是土化以承寒水之意也【霜雪氷雹水也白埃下承土也】以至太隂所至为雷霆骤注烈风【雷霆骤注土也烈风下承之木气也】厥隂所至为风生终为肃【风化以生则风生也肃静也】阳明所至为散落温【散落经也温下承之火气也】少隂所至为热生中为寒【热化以生则热生也隂精承上故中为寒也】岂非亢为害则承乃制者欤昔者黄帝与岐伯上穷天纪下极地理逺取诸物近取诸身更相问难以作内经至于六微防大论有及于六气相承之言以为制则生化外别盛衰害则脉乱生化大病诸以所胜之气来于下者皆折其标盛也不然曷以水发而电雪土发而骤飘木发而毁折金发而清明火发而曛昧此皆郁极乃发以承所亢之意也呜呼通天地人曰儒医家者流岂止治疾而已当思其不眀天地之理不定以为医工之语
　　审察病机无失气宜
　　邪气各有所属也当穷其要于前治法各有所归也当防其差于后盖治病之要以穷其所属为先苟不知法之所归未免于过差尔是故疾病之生不胜其众要其所属不出乎五运六气而已诚能于此审察而得其机要然后为之治又必使之各应于运气之宜而不至有一毫差误之失若然则治病求属之道庶乎其无愧矣至真要大论曰审察病机无失气宜意蕴诸此尝谓医道有一言而可以尽其要者运气是也天为阳地为隂隂阳二气各分三品谓之三隂三阳然天非纯阳而亦有三隂地非纯隂而亦有三阳故天地上下各有风热火湿燥寒之六气其干旋运动乎两间者而又有木火土金水之五运人生其中臓腑气穴亦与天地相为流通是知众疾之作而所属之机无出乎是也然而医之为治当如何哉惟当察乎此使无失其宜而后可若夫诸风掉皆属肝木诸痛痒疮皆属心火诸湿肿满皆属脾土诸气膹郁皆属肺金诸寒收引皆属肾水此病属于五运者也诸暴强直皆属于风诸呕吐酸皆属于热诸躁扰狂越皆属于火诸痓强直皆属于湿诸澁枯涸皆属于燥诸病水液澄彻清冷皆属于寒此病机属于六气者也夫惟病机之察虽曰既审而治病之施亦不可不详故必别隂阳于疑似之间辨标本于隠微之际有无之殊者求其有无之所以殊虚实之异者责其虚实之所以异为汗吐下投其所当投寒热温凉用其所当用或逆之以制其微或従之以导其甚上焉以逺司气之犯中焉以辨歳运之化下焉以审南北之宜使小大适中先后合度以是为治又岂有差殊乖乱之失耶又考之内经曰治病必求其本本草曰欲疗病者先察病机此审病机之意也六元正纪大论曰无失天信无逆气宜五常大论曰必先歳气无代天和此皆无失气宜之意也故素问灵枢之经未尝不以气运为言既曰先立其年以明其气复有以戒之曰治病者必明天道地理隂阳更胜既曰不知年之所加气之盛衰虚实之所起不可以为工矣谆谆然若有不能自己者是岂圣人私忧过计哉以医道之要悉在乎此也观乎原病式一书比类物象深明乎气运造化之妙其于病机气宜之理不可以有加矣
　　能合色脉可以万全
　　欲知其内者当以观乎外诊于外者斯以知其内盖有诸内者形诸外苟不以相防而断其病邪之逆顺不可得也为工者深烛厥理故望其五色以青黄赤白黒以合于五臓之脉穷其应与不应切其五脉急大缓濇沈以合其五臓之色顺与不顺诚能察其精微之色诊其微妙之脉内外相防而治之则万举万全之功可坐而致矣素问曰能合色脉可以万全其意如此原夫道之一气判而为隂阳散而为五行而人之所禀皆备焉夫五脉者天之真行血气通隂阳以荣于身五色者气之华应五行合四时以彰于面惟其察色按脉而不偏废然后察病之机断之以寒热归之以臓腑随证而疗之而获全济之效者本于能合色脉而已假令肝色如翠羽之青其脉微而急所以为生若浮濇而短色见如草滋者岂能生乎心色如鸡冠之赤其脉当浮大而散所以为顺若沈濡而滑色见如衃血者岂能顺乎脾色如蟹腹之黄其脉当中缓而大所以为从若微而急色见如枳实者岂能従乎肺色如豕膏之白其脉当浮濇而短所以为吉若浮大而散色见如枯骨者岂能吉乎以至肾色见如乌羽之黑其脉沈濡而滑所以为生或脉来缓而大色见如炲者死死生之理夫惟诊视相防既以如此则药证相对厥疾弗瘳者未之有也抑尝论之容色所见左右上下各有其部脉息所动寸闗尺中皆有其位左颊者肝之部以合左手闗位肝胆之分应于风木为初之气顔为心之部以合于左手寸口心与小肠之分应于君火为二之气鼻为脾之部合于右手闗脉脾胃之分应于湿土为四之气右颊肺之部合于右手寸口肺与大肠之分应于燥金为五之气頥为肾之部以合于左手尺中肾与膀胱之分应于寒水为终之气至于相火为三之气应于右手命门三焦之分也若夫隂阳五行相生相胜之理当以合之于色脉而推之也是故脉要精微论曰色合五行脉合隂阳十三难曰色之与脉当防相应然而治病万全之功茍非合于色脉者莫之能也五臓生成篇云心之合脉也其荣色也夫脉之大小滑濇沈浮可以指别五色微甚可以目察继之以能合色脉可以万全谓夫赤脉之至也喘而坚白脉之至也喘而浮青脉之至也长而左右弹黄脉之至也大而虚黑脉之至也上坚而大此先言五色次言五脉欲后之学者望而切之以相合也厥后扁鹊眀乎此述之曰望而知之谓之神切脉而知之谓之巧深得内经之理也下迨后世有立方者目之曰神巧万全厥有旨哉
　　治病必求于本
　　将以施其疗治之法当以穷其受病之源盖疾病之原不离于隂阳之二邪也穷此而疗之厥疾弗瘳者鲜矣良工知其然谓夫风热火之病所以属乎阳邪之所客病既本于阳茍不求其本而治之则阳邪滋蔓而难制湿燥寒之病所以属乎隂邪之所客病既本于隂苟不求其本而治之则隂邪滋蔓而难圗诚能穷原疗疾各得其法万举万全之功可坐而致也治病必求于本见于素问隂阳应象大论者如此夫邪气之基乆而化其变证不胜其众也譬如水之有本故能洊至汪洋浩瀚派而趋下以渐大草之有本故能荐生茎叶实秀而在上以渐蕃若病之有本变化无穷茍非必求其本而治之欲去深感之患不可得也今夫厥隂为标风木为本其风邪伤于人也掉摇而转瞤动而瘈疭卒暴强直之病生矣少隂为标君火为本其热邪伤于人也疮而痛痒暴注而下迫水液浑混之病生矣少阳为标相火为本其火邪伤于人也为热而瞀瘈躁扰而狂越如丧神守之病生矣善为治者风淫所胜平以辛凉热淫所胜平以醎寒火淫所胜平以醎冷以其病本于阳必求其阳而疗之病之不愈者未之有也太隂为标湿土为本其湿邪伤于人也腹满而身肿按之而没指诸痓强直之病生矣阳眀为标燥金为本其燥邪伤于人也气滞而膹郁皮肤以皴掲诸澁枯涸之病生矣太阳为标寒水为本其寒邪伤于人也吐利而腥秽水液以清冷诸寒收引之病生矣善为治者湿淫所胜平以苦热燥淫所胜平以苦温寒淫所胜平以辛热以其病本于隂必求本隂而治之病之不愈者未之有也岂非将以施其疗疾之法当以穷其受病之源者哉抑尝论之邪气为病各有其候治之之法各有其要亦岂止于一端而已其在表者汗而发之其入里者下而夺之其在髙者因而越之谓可吐也慓悍者按而收之谓按摩也藏寒虚夺者治以灸焫脉病挛痹者治以针刺血实畜结肿热者治以砭石气滞痿厥寒热者治以导引经络不通病生于不仁者治以醪醴血气凝泣病生于筋脉者治以熨药始焉求其受病之本终焉蠲其为病之邪者无出于此也噫昔黄帝处于法宫之中坐于明堂之上受业于岐伯道于雷公曰隂阳者天地之道也纲纪万物变化生杀之妙盖有不测之神斡旋宰制于其间也人或受邪生病不离于隂阳也病既本于此为上者岂可他求哉必求于隂阳可也至真要大论曰有者求之无者求之此求其病机之说与夫求于本其理一也大抵四时以胃气为本然治病必须先诊六脉皆有胃气外证虽重病亦可治胃气未絶则药力运行而输散于皮毛经络故易治而生胃气既絶则药虽对证不能使其运用以输精于皮毛经络真臓独见而药不及矣遂成不治之证也东垣曰脉贵有神有神者有胃气之谓也故诸经方论皆曰有病早治疗不令邪气深入所以圣人治未病不治已病正谓此也
　　附十二经脉歌
　　○手太隂肺中焦生下络大肠出贲门上膈属肺従肺系系横出腋臑中行肘臂寸口上鱼际大指内侧爪甲根支络还従腕后出接次指属阳眀经此经多气而少血是动则病喘与咳肺胀膨膨缺盆痛两手交瞀为臂厥所生病者为气咳喘渇烦心胷满结臑臂之外前亷痛小便频数掌中热气虚肩背痛而寒气盛亦疼风汗出欠伸少气不足息遗失无度溺变别
　　○阳明之脉手大肠次指内侧起商阳循指上连出合谷两筋岐骨循臂肪入肘外亷循臑外肩端前亷拄骨傍従肩下入缺盆内络肺下膈属大肠攴従缺盆上入颈斜贲颊前下齿当环出人中交左右上侠鼻孔注迎香此经血盛气亦盛是动颈肿并齿痛所生病者为鼻衂目黄口干喉痹生大指次指难为用肩臑外侧痛相仍
　　○胃足阳明交鼻起下循鼻外下入齿还出侠口绕承浆頥后大迎颊车里耳前髪际至额颅支下人迎缺盆底下膈入胃络脾宫直者缺盆下乳内一支幽门循腹中下行直合气冲逢遂由髀闗抵膝膑防□中指内闗同一支下膝注三里前出中指外闗通一支别走足跗指大指之端经尽矣此经多气复多血是动欠伸面顔黑凄凄恶寒畏见人忽闻木声心振慴登髙而歌弃衣走甚则腹胀乃贲响凡此诸疾皆骭厥所生病者为狂疟湿温汗出鼻流血口防唇裂又喉痹膝膑疼痛腹胀结气膺伏兎防外亷足跗中指俱痛彻有余消糓溺色黄不足身前寒振慓胃房胀满食不消气盛身前皆有热
　　○太隂脾起足大指上循内侧白肉际核骨之后内踝前上臑循防胫膝里股内前亷入膓中属脾络胃与膈通侠喉连舌散舌下攴络従胃注心宫此经气盛而血衰是动具病气所为食入即吐胃脘痛更兼身体痛难移腹胀善噫舌木强得后与气快然衰所生病者舌亦痛体重不食亦如之烦心心下仍急痛泄水溏瘕寒疟随不卧强立股膝肿疽发身黄大指痿
　　○手少隂脉起心中下膈直与小肠通支者还従肺系走直上咽喉系目瞳直者上肺出腋下臑后肘内少海従臂内后亷抵掌中兊骨之端注少冲多气少血属此经是动心脾痛难任渇欲饮水咽干燥所生脇痛目如金脇臂之内后亷痛掌中有热向经寻
　　○手太阳经小肠脉小指之端起少泽循手外亷出踝中循臂骨出肘内侧上循臑外出后亷直过肩解绕肩甲交肩下入缺盆内向腋络心循咽嗌下膈抵胃属小肠一攴缺盆贯颈颊至目兊眦却入耳复従耳前仍上颊抵鼻升至目内眦斜络于颧别络接此经少气还多血是动则病痛咽嗌颔下肿兮不可顾肩如拔兮臑似拆所生病兮主肩臑耳聋目黄肿腮颊肘臂之外后亷痛部分犹当细分别
　　○足经太阳膀胱脉目内眦上颧额尖支者巅上至耳角直者従巅脑后悬络脑还出别下项仍循肩侠脊边抵腰膂肾膀胱内一支下与后隂连贯臀斜入委中穴一支内左右别贯胛侠脊过髀枢臂内后亷腘中合下贯踹内外踝后京骨之下指外侧是经血多气少也是动头疼不可当项如防兮腰似拆髀强痛彻脊中央腘如结兮腨如裂是为踝厥筋乃伤所生疟痔小指废头顶痛目色黄腰尻腘脚疼连背泪流鼻衂及颠狂
　　○足经肾脉属少隂小指斜透涌泉心然骨之下内踝后别入跟中腨内浸出腘内亷上股内贯脊属肾膀胱临直者属肾贯肝膈入肺循喉舌本寻支者従肺络心内仍至胷中部分深此经多气而少血是动病饥不欲食喘嗽唾血喉中鸣坐而欲起面如垢目视气不足心悬如饥常惕惕所生病者为舌干口热咽痛气贲逼股内后亷并脊疼心肠烦痛疽而澼痿厥嗜卧体怠堕足下热痛皆肾厥
　　○手厥隂心主起胸属包下膈三焦宫支者循胸出脇下脇下连腋三寸同仍上抵腋循臑内太隂少隂两经中指透中冲支者别小指次指络相通是经少气原多血是动则病手心热肘臂挛急腋下肿甚则胸脇支满结心中澹澹或大动善笑目黄面赤色所生之者为心烦心痛掌热病之则
　　○手经少阳三焦脉起自小指次指端两指歧骨手腕表上出臂外两骨间肘后臑外循肩上少阳之后交别下入缺盆膻中分散络心膈髙里穿支者膻中缺盆上上项耳后耳角旋屈下至頥仍注颊一支出耳入耳前却従上闗交曲颊至目内眦乃尽焉斯经少血还多气是动耳鸣喉肿痹所生病者汗自出耳后痛兼目锐眦肩臑肘臂外皆疼小指次指亦如癈
　　○足脉少阳胆之经始従两目锐眦生抵头循角下耳后脑空风池次第行手少阳前至肩上交少阳右上缺盆支者耳后贯耳内出走耳前锐皆循一支锐眦大迎下合手少阳抵项根下加颊车缺盆合入胸贯膈络肝经属胆仍従脇里过下入气街毛际萦横入髀厌环跳内直者缺盆下腋膺过季脇下髀厌内出膝外亷是阳陵外辅絶骨踝前过足跗小指次指分一支别従大指去三毛之际接肝经此经多气乃少血是动口苦善太息心脇疼痛难转移面尘足热体无泽所生头痛连锐眦缺盆肿痛并两腋马刀挟瘿生两旁汗出振寒痎疟疾胸脇髀膝至防骨絶骨踝痛及诸节
　　○厥隂足脉肝所终大指之端毛际丛足跗上亷太冲分踝前一寸入中封上踝交出太隂后循腘内亷隂股充环绕隂器抵小腹挟胃属肝络胆逢上贯膈里布脇肋侠喉项防目系同脉上巅防督脉出支者还生目系中下络颊里还唇内支者便従膈肺通是经血多气少焉是动腰疼俛仰难男疝女人小腹肿面尘脱色及咽干所生病者为胸满呕吐洞泄小便难或时遗溺并狐疝临证还须仔细看
　　火温分治论
　　肥人气虚生寒寒生湿湿生痰瘦人血虚生热热生火火生燥故肥人多寒湿瘦人多热燥也夫以人形分寒湿热燥此得之于外然其中臓腑为病亦有寒湿热燥之殊不可不知玉匮金钥曰肝臓由来同火治三焦包络都无异脾胃常将湿处求肺与大肠同湿类肾与膀胱心小肠寒热临时旋商议恶寒表热小膀湿发热表寒心肾炽十二经最端的四经属火四经湿四经有热有寒时攻里解表细消息里热表寒宜越竭表热表寒宜汗释湿同寒火同热寒热到头无两说六分分来火热寒寒热中停真浪舌热寒格拒病机深亢则害兮承乃制紧寒数热脉正邪摽本治之真妙诀休治风休治燥治得火时风燥了当解表时莫攻里当攻里时莫解表表里如或两可攻后先内外分多少治湿无过似决川此个筌蹄最分晓感谢轩岐万世恩争柰醯鸡笑天小
　　虚实分治论
　　夫疾病之生也皆因外感内伤生火生湿湿而生热火而生痰四者而已审其为少壮新病是湿则燥之是火则泻之是湿而生热则燥湿而兼清热是火而生痰则泻火而坚豁痰无余蕴矣审其为老衰乆病又当半攻半补焉如气虚而有湿热痰火则以四君子汤补气而坚燥湿清热豁痰泻火如血虚而有痰火湿热则以四物汤补血而坚泻火豁痰清热燥湿如此则补攻兼施庶乎可也予故曰少壮新病攻邪为主老衰乆病补虚为先若夫隂虚火动脾胃衰弱真隂者水也脾胃者土也土虽喜燥然太燥则草木枯槁水虽喜润然太润则草木湿烂是以补脾胃补肾之剂务在润燥得宜亦随病加减焉
　　附病机赋
　　窃谓医虽小道乃寄生死最要变通不宜固执明药脉病治之理【药性脉诀病机治法】悉望闻问切之情【望色闻声问故切脉】药推寒热温凉平和之气辛甘淡苦酸醎之味升降浮沉之性宣通泻补之能脉究浮沉迟数滑濇之形表里寒热实虚之应阿阿嫰栁之和弦钩毛石之顺药用君臣佐使【主病之谓君最多辅君之谓臣次之应臣之谓佐使又其次之】脉分老防瘦肥【老人脉濡小儿脉数瘦者脉大肥者脉细】药乃天地之精药宜切病【药不泛用则切病矣】脉者气血之表脉贵有神【脉中有力谓有神也】病有外感内伤风寒暑湿燥火之机治用宣通防补滑澁温燥重轻之剂外感异乎内伤【外感乃有余之症内伤乃不足之症】寒证不同热证【伤寒直中之邪为寒伤热经之邪为热】外感宜泻而内伤宜补寒证可温而热证可清补泻得宜须臾病愈温清失度顷刻人亡外感风寒宜分经而解散【外感风寒变不一宜分经络解散方可】内伤饮食可调胃以消溶【内伤饮食只在一处不过调胃消导而已】胃阳主气司纳受阳常有余脾隂主血司运化隂常不足胃乃六府之本【能纳受水谷方可化气液】脾为五臓之源【能运化气腋方可充荣卫】胃气弱则百病生脾隂足而万邪息调理胃脾为医中之王道节戒饮食乃却病之良方病多寒冷郁气气郁发热【寒谓风寒外感昼夜发热冷谓生冷内伤午后发热】或出七情动火火动生痰有因行藏动静以伤暑邪或是出入水而中湿气亦有饮食失调而生湿热倘或房劳过度以动相火【已上六条言病机】制伏相火要滋养其真隂【已下六条言治法】袪除湿热须燥补其脾胃外湿宜表散内湿宜淡渗阳暑可清热隂暑可散寒寻火防痰分多分少而治究表究里或汗或下而施【是风寒则汗之谓温散也是生冷则下之谓温利也】痰因火动治火为先火因气生理气为本治火轻者可降重者従其性而升消理气微则宜调甚则究其源而发散实火可泻或泻表而或泻里【指外感也】虚火宜补或补隂而或补阳【指内伤也】暴病之谓火怪病之谓痰寒热湿燥风五痰有异温清燥润散五治不同【寒痰温之热痰清之湿痰燥之燥痰润之风痰散之】有因火而生痰有因痰而生火或郁乆而成病或病乆而成郁金水木火土五郁当分泄折达发夺五法宜审【金郁泄之水郁折之木郁达之火郁发之土郁夺之】郁则生火生痰而成病病则耗气耗血以致虚病有微甚治有逆従微则逆治【以寒药治热以热药治寒】甚则従攻【以寒药治热佐以热药以热药治寒佐以寒药】病有本标急则治标缓则治本法分攻补虚而用补实而用攻少壮新邪専攻则是老衰乆病兼为补为防乆病兼补虚而兼解郁陈症或荡涤而或消溶积在胃肠可下而愈块居经络宜消而痊女人气滞于血宜开血而行气男子阳多乎隂可补隂以配阳苁蓉山药男子之佳珍【补隂故也】香附缩砂女人之至寳【行气故也】气病血病二者宜分阳虚隂虚两般勿紊阳虚气病昼重而夜轻【自子至巳为昼】血病隂虚昼轻而夜重【自午至亥为夜】阳虚生寒寒生湿湿生热【阳为气为真火】隂虚生火火生燥燥生风【隂为血为真水】阳盛隂虚则生火火逼血而错轻妄行隂盛阳虚则生寒寒滞气而周身浮肿阳虚畏外寒【阳气虚不能外故畏外寒】隂虚生内热【隂血虚不能配气故生内热】补阳补气用甘温之品滋隂滋血以苦寒之流调气贵用辛凉【气属阳无形者也气郁则发热故宜用辛凉之药以散之】和血必须辛热【血属隂有形者也血积则作痛故宜用辛热之药以开之】阳气为隂血之引导隂血乃阳气之依归阳虚补阳而隂虚滋隂气病调气而血病和血隂阳两虚惟补其阳阳生而隂长气血俱病只调其气气行而血随藏氷发氷以节阳气之燔滋水养水以制心火之亢火降水升斯人无病隂平阳秘我体长春小儿纯阳而无隂老者多气而少血肥人气虚有痰宜豁痰而补气瘦者血虚有火可泻火以滋隂膏粱无厌发痈疽热燥所使痰薄不堪生肿胀寒湿而然北地耸髙宜清热而用燥南方洿下可散湿以温寒











　　仁斋直指卷一
&lt;子部,医家类,仁斋直指&gt;
　　钦定四库全书
　　仁斋直指卷二　　　　　宋　杨士瀛　撰
　　明　朱崇正　附遗
　　证治提纲
　　得病有因
　　治病活法虽贵于辨受病之证尤贵于问得病之因风则走注寒则拘挛暑则烦渇湿则重滞此受病之证然尔或耗于交淫或触于惊怒或伤于酒食或深居简出而受暑自非委曲防问其因则以意治病岂不缪耶有人喉间麻痒医问其平日所嗜曰常吃鸠子乃知鸠食半夏苗以生姜治之而愈有人痰热昬迷不醒医问其喜食者何有曰酷好煎炙飞禽乃用红圎子小七香圎和之而入朱砂膏为小圎薄荷泡汤灌下须防即苏有人暑月深藏不出因客至于窻下忽尔倦怠力疲自作补汤得之反剧医问其由连进两服香薷饮作效举此为例其他可推古云医者意也茍不究其得病之因其何以为意防
　　治病当先救急
　　治病如奕碁当先救急急者何救其重而略其轻也假如病人发热经日服通利之剂泄泻不止呕吐大作粥药不入而热犹未已治法略去发热一节且以定呕进食为先惟人参生姜入些炙甘草煎汤调蘓合香圎咽下养正丹斟酌圎数与之进剂以还呕吐自定饮食渐进泄泻亦自不作是元气既正縦有微热特假热耳人参川芎柴胡甘草调理之
　　治病如操舟
　　操舟在手当风波震荡之冲一有转移则舟覆矣医权药衡主持在我不可偏徇病家所欲尤不可张皇使病人惊间有病家粗识皮肤辨难反覆万物惑焉又有瘥后触犯再复隠讳不言须诘问其由庶得对病施药
　　用药中病不必尽剂
　　治寒以温治热以凉但中病即止矫枉则过正也盖凉药频施必至于呕恶沈冷温药频施必至于烦燥閧热所贵酌量权度一毫无过用焉是为活法
　　经常用药自有竒功
  </div>
  <div class="pagination">
   <span class="current-page">
    1
   </span>
   <a href="仁斋直指_page2.html">
    2
   </a>
   <a href="仁斋直指_page3.html">
    3
   </a>
   <a href="仁斋直指_page4.html">
    4
   </a>
   <a href="仁斋直指_page5.html">
    5
   </a>
   <a href="仁斋直指_page6.html">
    6
   </a>
   <span>
    ...
   </span>
   <a href="仁斋直指_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
