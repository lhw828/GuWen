<!DOCTYPE html>
<html>
<head>
    <meta charset="UTF-8">
    <title>针灸大成 - 第 68 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸大成 - 第 68 页/共 75 页</h1>
    <div class="content">　　阳池兼行九百功，后掐耳珠旁下侧。咳嗽频频受风寒，先要汗出沾手边，次掐肺经横纹内，干位须要运周环。心经有热运天河，六腑有热推本科，饮食不进推脾土，小水短少掐肾多。

　　大肠作泻运多移，大肠脾土病即除，次取天门入虎口，揉脐龟尾七百奇。肚痛多因寒气攻，多推三关运横纹，脐中可揉数十下，天门虎口法皆同。一去火眼推三关，一百二十数相连，六腑退之四百下，再推肾水四百完，兼取天河五百遍，终补脾土一百全。口传笔记推摩诀，付与人间用意参。

　　卷十

　　观形察色法

　　凡看小儿病，先观形色，切脉次之。盖面部气色，总见五位色青者，惊积不散，欲发风候；五位色红者，痰积壅盛，惊悸不宁；五位色黄者，食积 伤，疳候痞癖；五位色白者，肺气不实，滑泄吐利；五位色黑者，脏腑欲绝，为疾危。面青眼青肝之病，面赤心之病，面黄脾之病，面白肺之病，面黑肾之病。先别五脏，各有所主，次探表里虚实病之由。肝病主风，实则目直大叫，项急烦闷；虚则切牙呵欠，气热则外生，气温则内生。心病主惊，实则叫哭，发热饮水而搐，手足动摇；虚则困卧，惊悸不安。脾病主困，实则困睡，身热不思乳食；虚则吐泻生风。肺病主喘，实则喘乱喘促，有饮水者，不饮水者；虚则哽气长，出气短，喘息。肾病主虚无实，目无精光，畏明，体骨重，痘疹黑陷。以上之症，更当别其虚实症候，假如肺病，又见肝症，切牙多呵欠者易治，肝虚不能胜肺故也。若目直大叫哭，项急烦闷难治。盖肺久病则虚冷，肝强实而胜肺也。视病之虚实，虚则补其母，实则泻其子也

　　卷十　观形察色法

　　论色歌

　　眼内赤者心实热，淡红色者虚之说，青者肝热浅淡虚，黄者脾热无他说，白面混者肺热侵，目无精光肾虚诀。

　　儿子人中青，多因果子生，色若人中紫，果食积为痞。人中现黄色，宿乳蓄胃成。龙角青筋起，皆因四足惊。若然虎角黑，水扑是其形。赤色印堂上，其惊必是人。眉间赤黑紫，急救莫沉吟。红赤眉毛下，分明死不生。

　　卷十　观形察色法

　　认筋法歌

　　囟门八字甚非常，筋透三关命必亡，初关乍入或进退，次部相侵亦何妨。

　　赤筋只是因膈食，筋青端被水风伤，筋连大指是阴症，筋若生花定不祥（此有祸祟之筋）。

　　筋带悬针主吐泻，筋纹关外命难当，四肢痰染腹膨胀，吐乳却因乳食伤。鱼口鸦声并气急，犬吠人 自惊张，诸风惊症宜推早，如若延迟命必亡，神仙留下真奇法，后学能通第一强。

　　凡看鼻梁上筋，直插天心一世惊。

　　初生时，一关有白，谨防三朝。二关有白，谨防五日之内。三关有白，谨防一年之外。

　　凡筋在坎上者即死，坎下者三年。又有四季本色之筋，虽有无害。

　　青者是风，白者是水，红者是热，赤者乳食所伤。

　　凡慢惊将危，不能言，先灸三阴交，二泥丸，三颊车，四少商，五少海穴，看病势大小，或三壮、五壮、一壮、至七七壮、辨男女右左，十有十活。如急惊、天吊惊，掐手上青筋，脐上下，掐两耳，又掐总心穴。

　　内吊惊，掐天心穴。

　　慢惊不省人事，亦掐总心穴。

　　急惊如死，掐两手筋。

　　眼闭，瞳子 泻。

　　牙关紧，颊车泻。

　　口眼俱闭，迎香泻。

　　以上数法，乃以手代针之神术也。亦分补泻。

　　卷十

　　面部五位歌

　　面上之症额为心，鼻为脾土是其真，左腮为肝右为肺，承浆属肾居下唇。

　　面部五位图　

　　卷十

　　命门部位歌

　　中庭与天庭，司空及印堂，额角方广处，有病定存亡。青黑惊风恶，体和润泽光，不可陷兼损，唇黑最难当。青甚须忧急，昏暗亦堪伤，此是命门地，医师妙较量。

　　面眼青肝病，赤心，黄脾，白肺，黑肾病也。

　　卷十

　　阳掌图各穴手法仙诀

　　一、掐心经，二掐劳宫，推上三关，发热出汗用之。如汗不来，再将二扇门揉之，掐之，手心微汗出，乃止。

　　一、掐脾土，曲指左转为补，直推之为泻，饮食不进，人瘦弱，肚起青筋，面黄，四肢一、掐大肠，倒推入虎口，止水泻痢疾，肚膨胀用之。红痢补肾水，白多推三关。

　　一、掐肺经，二掐离宫起至干宫止，当中轻，两头重，咳嗽化痰，昏迷呕吐用之。

　　一、掐肾经，二掐小横纹，退六腑，治大便不通，小便赤色涩滞，肚作膨胀，气急，人事昏迷，粪黄者，退凉用之。

　　一、推四横纹，和上下之气血，人事瘦弱，奶乳不思，手足常掣，头偏左右，肠胃湿热，眼目翻白者用之。

　　一、掐总筋，过天河水，能清心经，口内生疮，遍身潮热，夜间啼哭，四肢常掣，去三焦六腑五心潮热病。

　　一、运水入土，因水盛土枯，五谷不化用之。运土入水，脾土太旺，水火不能即济用之。如儿眼红能食，则是火燥土也。宜运水入土，土润而火自克矣。若口干，眼翻白，小便赤涩，则是土盛水枯，运土入水，以使之平也。

　　一、掐小天心，天吊惊风，眼翻白偏左右，及肾水不通，用之。

　　一、分阴阳，止泄泻痢疾，遍身寒热往来，肚膨呕逆用之。

　　一、运八卦，除胸肚膨闷，呕逆气吼噫，饮食不进用之。

　　一、运五经，动五脏之气，肚胀，上下气血不和，四肢掣，寒热往来，去风除腹响。

　　一、揉板门，除气促气攻，气吼气痛，呕胀用之。

　　一、揉劳宫，动心中之火热，发汗用之，不可轻动。

　　一、推横门向板门，止呕吐；板门推向横门，止泻。如喉中响，大指掐之。

</div>
    <div class="pagination">
<a href="针灸大成_page67.html">上一页</a><span>...</span><a href="针灸大成_page63.html">63</a><a href="针灸大成_page64.html">64</a><a href="针灸大成_page65.html">65</a><a href="针灸大成_page66.html">66</a><a href="针灸大成_page67.html">67</a><span class="current-page">68</span><a href="针灸大成_page69.html">69</a><a href="针灸大成_page70.html">70</a><a href="针灸大成_page71.html">71</a><a href="针灸大成_page72.html">72</a><a href="针灸大成_page73.html">73</a><span>...</span><a href="针灸大成_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
