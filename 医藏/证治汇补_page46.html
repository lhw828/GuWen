<!DOCTYPE html>
<html>
<head>
    <meta charset="UTF-8">
    <title>证治汇补 - 第 46 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治汇补 - 第 46 页/共 73 页</h1>
    <div class="content">　　脉法浮而缓者易治。大而散者难治。结促者可治。脉代者难治。又左关弦者为木乘土。右寸数者为火刑金。俱不治。

　　治法治当降气化痰和胃为主。随其所感而用药。气逆者。疏导之。食停者。消化之。痰滞者。涌吐之。热郁者。清下之。血瘀者。破导之。若汗吐下后。服凉药过多者。当温补。阴火上冲者。当平补。虚而挟热者。当凉补。（汇补）

　　温补宜审局方概用丁、附、姜、桂。温暖助火。不辨寒热。其间气实痰滞。当用开导者。若执一治之。损不足而益有余。宜乎呃逆之必死也。（丹溪）

　　用药主以二陈汤。平人气呃。加枳壳、莱菔子。食呃。加山楂、麦芽。痰火。加山栀、黄连。水气。加猪苓、泽泻。胃虚。加人参、白术。胃寒。加丁香、炮姜。伤寒失下。主以承气汤。顽痰可吐。主以瓜蒂散。气不归原。主以八味丸。

　　古方用柿蒂者。取其苦温能降滞气也。

　　呃逆选方陈皮汤 治痰气作呃。

　　陈皮（四钱） 生姜（八钱）

　　水煎服。

　　橘皮竹茹汤 治虚热痰呃。

　　陈皮 竹茹（各二钱） 大枣（三枚） 生姜（八分） 人参（一钱） 甘草（一钱）

　　柿钱散（洁古） 治虚寒作呃。

　　柿蒂 丁香 人参（各等分）

　　水煎。

　　丁香柿蒂散 治寒气作呃。

　　丁香 蒂 青皮 陈皮（各等分）

　　水煎。

　　木香调气散 治气郁气逆作呃。（方见反胃）

　　理中汤 治虚寒作呃（方见中寒）

　　参附汤 治大汗大吐大泻后。厥冷呃忒腹痛。

　　人参（一两） 附子（炮五钱）

　　姜枣煎。

　　大补阴丸大补丸 治阴火上炎作呃。（二方俱见火症）

　　大柴胡汤（方见发热） 苏子降气汤（方见气症） 凉膈散（方见火症）

　　三方皆治地道不通。因而呃逆。及火郁为患者。

　　外治法 或以纸拈鼻嚏而止。或以诈冤盗贼而止。或鼻闻食香调气而止。皆抑之骇之。而使气下也。此治气逆之法。若夫虚寒呃逆。用乳香、硫黄、艾叶各三钱为末。好酒一钟。煎数沸。乘热使病患鼻嗅其气。

　　甚者灸期门穴于乳下动处。男左女右三七壮。再不止者。灸脐下丹田二三十壮。间有活者。

　　卷之五　胸膈门

　　呕吐

　　大意呕吐哕俱属脾胃虚弱。或寒热所侵。或饮食所伤。致气上逆而食不得下也。（东垣）

　　内因有内伤饮食。填塞太阴。新谷入胃。气不宣通而吐者。有久病气虚。胃气衰微。闻食则呕者。有胃中有热。食入即吐者。有胃中有寒。食久方吐者。有风邪在胃。翻翻不定。郁成酸水。全不入食者。有暑邪犯胃。心烦口渴。腹痛泄泻而呕者。有胃中有脓。腥臊熏臭而呕者。有胃中有虫。作痛吐水。得食暂止者。有胃中停水。心下怔忡。口渴欲饮。水入即吐者。有胃中有痰。恶心头眩。中脘躁扰。食入即吐者。（汇补）

　　外候挟寒。则喜热恶寒。肢冷脉小。挟热。则喜冷恶热。躁渴脉洪。气滞者。胀满不通。痰饮者。遇冷即发。呕苦。知邪在胆。吐酸。识火入肝。呕涎水。虽属痰饮。尚疑虫症。吐酸腐。无非食滞。更防火患。吐清水。是土之卑监。吐绿水。是木之发生。黑水从胃底翻出。臭水是肠中逆来。（汇补）

　　吐分三焦上焦吐者。从于气。气者。天之阳也。脉浮而洪。头晕不已。气上冲胸。食已即吐。渴欲饮水。当降气和中。中焦吐者。从于积。有阴有阳。气食相假。脉浮而弦。胸中痞闷。或先痛后吐。或先吐后痛。当祛积和气。下焦吐者。

　　从于寒。地道也。脉大而迟。四肢清冷。朝食暮吐。暮食朝吐。小便清利。大便不通。当通其闭塞。温其寒气。（洁古）

　　呕吐哕辨呕属阳明。气血居多之乡。故有声有物。气血俱病也。吐属太阴多血少气之所。故有物无声。血病也。哕属少阳。多气少血之部。故有声有物。气病也。（东垣）

　　呕哕微甚干呕即哕之微。哕即干呕之甚。呕声轻小而短。哕声重大而长。呕为轻。哕为重。（溯洄）故曰。木陈者其叶落。

　　病深者其声哕。（经文）

　　死症吐如青菜汁者死。船晕大吐不止。渴欲饮水者危。惟童便饮之最效。女子肝气大实。久吐不已者死。呕而脉弱。小便复利。身有微热。见厥者死。

　　脉法寸口脉微者。胃寒。趺阳脉浮者。胃虚。阳紧阴数为吐。阳浮而数亦为吐。寸紧尺涩。胸满而吐。紧而滑者吐逆。紧而涩者难治。寸口脉紧而芤为噎。关上脉数为吐。寸口脉微数则血不足。胸中冷故吐。又有呕吐太甚。胸气不能降。而尺脉不至者。（汇补）

　　治法古方以半夏、生姜、橘皮为呕家圣药。独东垣云。生姜止呕。但治表实气壅。若胃虚谷气不行。惟当补胃调中。推扬谷气而已。若吐而诸药不效。必加镇重以坠之。吐而中气久虚。必借谷食以和之。（必读）

　　呕吐忌下凡呕吐者。切不可下。逆之故也。（丹溪）惟兼胸满腹胀者。视其何部不利。然后利之。（大全）

　　阴虚成呕诸阳气浮。无所根据纵。呕咳上气。此阴虚成呕。不独胃家为病。所谓无阴则呕也。地黄汤加石斛、沉香治之。（汇补）

　　【附漏气走哺】先吐后泻。身热腹闷。名曰漏气。漏气者。上焦伤风也。二便不通。气逆不续。名曰走哺。走哺者。下焦实热也。

　　（准绳）

　　【附食痹】食痹者。食已则心下痛。吐出乃止。此因胃脘痰饮恶血留滞于中所致。薤白半夏汤治之。（汇补）

　　用药主以二陈汤。加藿香、浓朴。因食者。必嗳气吞酸。加枳实、山楂、麦芽。因气者。必痞满不舒。加枳壳、苏梗、浓朴。胃热者。必呕苦吐酸。加黄连、姜炒山栀。胃寒者。必呕冷不食。加炮姜、益智。湿痰者。必呕绿水痰涎。加苍术、香附。虫痛者。必吐清水。能食加楝根、使君。气虚挟热合四君子。气虚挟寒合理中汤。或入糯米共煎。或用伏龙肝水煎。或煎好调代赭石末服。

　　呕吐选方二陈汤 治呕吐诸症。为能安胃气降逆气也。（方见痰症）

　　六君子汤 治胃气衰微呕吐。（方见中风）

　　理中汤 治胃气虚寒呕吐。（方见中寒）

　　竹茹汤 治胃热火炎呕吐。

　　橘皮 半夏（各三钱） 甘草 竹茹（各一钱） 山栀（七分） 枇杷叶（二片） 姜 枣左金丸 治肝火上逆呕吐。

</div>
    <div class="pagination">
<a href="证治汇补_page45.html">上一页</a><span>...</span><a href="证治汇补_page41.html">41</a><a href="证治汇补_page42.html">42</a><a href="证治汇补_page43.html">43</a><a href="证治汇补_page44.html">44</a><a href="证治汇补_page45.html">45</a><span class="current-page">46</span><a href="证治汇补_page47.html">47</a><a href="证治汇补_page48.html">48</a><a href="证治汇补_page49.html">49</a><a href="证治汇补_page50.html">50</a><a href="证治汇补_page51.html">51</a><span>...</span><a href="证治汇补_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
