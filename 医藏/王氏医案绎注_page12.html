<!DOCTYPE html>
<html>
 <head>
  <meta charset="utf-8"/>
  <title>
   王氏医案绎注 - 第 12 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王氏医案绎注 - 第 12 页/共 13 页
  </h1>
  <div class="content">
   询溺短赤。曰：痔血也。殆误于温补矣。肯服吾药。旬日可瘳。方用苇茎合白头翁汤加枇杷叶旋复花侧柏叶藕。是肃肺祛痰清肝凉血互用也。（鲜芦根二两。生冬瓜子四钱。生桃仁研一钱。酒炒白头翁一钱半。楝核杵先三钱。酒炒川黄柏一钱半。姜枇叶刷包三钱。旋复包先三钱。酒炒柏叶一钱半。整藕切二两煮汤煎药。脉弦数为阴虚挟热。)产后诸证。首必通瘀。然有不可以常理测者。周鹤庭室新产运汗。目不能开。心若悬旌。毫无恶露。按脉有虚弦豁大之形。孟英予以三甲石英丹参琥珀甘草小麦 豆衣等药。覆杯即安。数服而愈。或诘其何以知非瘀血为患。曰：此阴虚之体。既产而营液大脱。风阳上冒。虽无恶露。胸腹皆舒。

　　岂可误作瘀冲。妄投破血之药耶。（新产运汗三句。为风阳上冒。毫无恶露。为显非实证。

　　牡蛎杵六两。血鳖甲杵四两。血龟板杵二两。紫石英杵五钱。四味先煨八钟。酒炒丹参三钱。西毛珀研冲四分。生粉草三钱。北小麦四钱。 豆衣五钱。方义主潜息镇风。)许季眉室仲秋患 。自作寒湿治。势益剧。其从子芷卿以为挟风暑。连进清解病不减。孟英诊之。脉弦滑而洪。体丰多汗。苔黄便血。呕渴妄言。彻夜不瞑。欲卧于地。乃伏痰内盛。

　　暑扰阳明也。投大剂石膏知母犀角元参石斛银花黄芩花粉兰叶竹沥。三帖证始平。随以多剂整肃而愈。（病情为风暑挟痰。煽炽风阳。生石膏先煎一两六钱。镑犀角先煎四钱。元参片泡冲去渣一两。酒炒知母四钱。石斛先煎一两。济银花一两五钱。酒炒枯芩一钱半。南花粉五钱。建兰叶次入三钱。姜竹沥两大酒杯冲。)庄芝阶年七十矣。患间疟。寒则战栗。热则妄言。孟英视之。脉弦数而促。苔黑口干。是素有热痰。暑邪内伏。予知母花粉元参石斛黄芩竹茹连翘海 芦菔莲子心等药。数啜而瘳。仲冬感冒风邪。痰嗽头疼。不饥寒栗。自服羌苏荆芥药二剂。势益甚。而口渴无溺。孟英切其脉。与季秋无异。但兼浮耳。证属风温。既服温散。所谓热得风而更炽也。舌绛无津。亟宜清化。以桑叶枇杷叶栀子知母冬瓜子元参菊花花粉贝母梨汁为剂。投匕即减。旬日而痊。（前证为热实阴虚。方义泻热救阴。后证为温散劫津。方义清化凉肺。似同实异。前方酒炒知母四钱。南花粉五钱。元参片一两泡煎去渣。石斛先煎一两。酒炒枯芩一钱半。姜竹茹三钱。连翘壳三钱。淡海 先煎二两。芦菔切八钱。莲子心一钱。后方冬桑叶四钱。鲜枇叶刷包三钱。黑栀皮三钱。酒炒知母三钱。生冬瓜子四钱。元参片泡冲去渣八钱。南花粉四钱。川贝杵五钱。整北梨一两。打汁去渣冲服。)孙位申室。平昔阴虚肝滞。痛胀少餐。暮热形消。咽疼喉癣。不孕育者九年矣。往岁汛愆。人皆谓将不起。孟英切其脉尚不细。肤犹淖泽。

　　许筹带病延年之策。果月事仍行。而诸恙皆缓。且能作劳。惟饭食不过合米。今秋孟英往诊。

　　云经自三月至今未转。一切旧恙。弥见其增。及举脉。弦滑左甚。遽曰：岂仅可延其算哉。

　　且有熊罴入梦矣。季冬果得一子。

　　翁嘉顺去秋从梯半跌仆。初无所伤。旬日外陡发寒热。膝旁肿痛。外科汪某治之。溃后不能收攻。另拐许某疗之。识为伤络。应手渐效。然培补年余。虽纳食不减。而肌肉渐削。面色黧黑。步履蹇滞。且一旬半月之间。必患处疼肿。大发寒热。卧榻数日。始能强起。大费不赀。愈发愈剧。至冬间咽糜龈腐。睛赤音嘶。孟英按脉滑数。舌绛便艰。口臭溲少。蕴隆虫虫。良由疡医仅知温托一法。既溃之后。更以温补收功。竟未察其体气病情。以致平时所有之湿热痰火一齐关住。病犹自寻出路。寒热频作。医者不识。妄指为虚。补及逾年。人财两瘠。予元参黄柏知母甘草银花花粉绿豆栀子海 凫茈为大剂投之。吹以锡类散。且令日啖梨蔗麒麟菜柿饼等物。至五十日诸恙悉蠲。体腴善步。（正旺则邪亦旺。此病可治在脉滑数口臭。元参片泡冲去渣一两。酒炒川黄柏一钱半。酒炒知母三钱。济银花八钱。生粉草三钱。

　　南花粉五钱。绿豆杵一两。黑栀皮三钱。淡海 先煎二两。整荸荠二两。)陈肖岩媳。汛愆一度。次月仍行。孟英诊曰：尺虽小弱。来去缓和。是娠也。继而果然。屠仲如弟室经事稍迟。孟英偶诊。亦以孕断。寻验。甫三月患胎漏。别医不克保而堕。堕后恶露虽行。而寒热头疼。时或自汗。且觉冷自心中出。医予温化之药。病日甚。交八日。孟英诊之。脉来沉实而数。舌苔紫黯。乃瘀血为患耳。予桃仁泽兰山楂茺蔚旋复红花丹参通草琥珀蛤壳丝瓜络之剂。服后腹大痛。下瘀血如肺者一枚。次日诸恙较减。乳汁大流。再以前方去通草加麦 投之。服后仍腹痛。复下瘀块累累而诸恙若失。或问先生尝言产后腹无痛苦者。不可妄行其血。此证恶露已行。腹无疼胀。何以断为瘀阻而再行其血耶。孟英曰：正产如瓜熟蒂落。诸经荫胎之血。贯串流通。苟有瘀停。必形痛胀。堕胎如痈疡未熟。强挤其脓。

　　尚有未化之根 。不能一齐尽出。所以胎虽堕而诸经荫胎之血萃而未涣。浅者虽出。深者尚留。况是血旺之躯。加以温升之药。抛其顺行之路。窒其欲出之机。未到腹中。胀疼奚作。吾以循经通络宣气行瘀之法。导使下行。故出路始通。而后腹痛瘀来。然必有脉可征。非谓凡属堕胎。皆有是证也。（瘀血为患方。生桃仁研三钱。泽兰叶三钱。焦楂杵一钱半。茺蔚子杵先四钱。原红花六分。丹参三钱。旋复包先三钱。方通草一两。生蛤壳杵一两。丝瓜络五钱。四味先煮清汤代水煎药。琥珀研冲八分。嗣去通草。加生麦芽八钱。)锁容亭姊患时疟。顾某一手清解。业已安谷下榻。忽然气逆肢寒。神疲欲寐。耳聋舌謇。杳不知饥。大便仍行。别无痛苦。顾知其素患脱血。元气久虚。改用参附等药。势愈剧。孟英切脉弦缓。视苔黄腻。乃胎之初孕。阻气凝痰。窒碍枢机。治当宣豁。以石菖蒲枳实旋复半夏黄连茯苓橘皮葱白海蜇竹沥为方。投匕即效。三啜霍然。继而锁绳先室患疟。而驯致脘痞呕呃。鼻冷自汗。不食不眠。脉来歇止。医者危之。孟英视之。亦痰为患耳。即以此方去葱竹沥。加薤白蒌仁竹茹投之。果验。（豁痰流气方。石菖蒲次入二钱。炒枳实一钱。旋复包先三钱。制半夏二钱。姜炒川连八分。云苓三钱。陈皮一钱。鲜葱白次入一钱半。淡海先煎一两。姜竹沥一酒杯冲。锁妇病。即以此方去葱 竹沥。加鲜薤白打。次入三钱。姜蒌仁研三钱。)高石泉媳骨小肉脆。质本素虚。冬间偶涉烦劳。不饥不寐。心无把握。夜汗耳鸣。冯某连进滋阴。病日甚。孟英察其左寸甚动。两关弦滑。苔色腻黄。乃心肝之火内燔。胃腑之气不降。阴亏固其本病。滋填未可为非。然必升降先调。而后补之有益。授盐水炒黄连石菖蒲元参丹参栀子石斛小麦知母麦冬竹叶莲子心等药。服之即应。续予女贞旱莲牡蛎龟板地黄善后而瘥。书云：喘无善证。喘而善汗。尤属可危。（调升降靖心肝方。盐水炒黄连一钱。石菖蒲次入二钱。元参片一两。花麦冬四钱。二味泡冲去渣。丹参三钱。黑栀皮一钱半。石斛先煎一两。北小麦四钱。酒炒知母三钱。鲜竹叶二钱。莲子心一钱。此方得力。大致在苦辛并用。大凡阴虚火升之证。骤用苦寒泻之。甘寒濡之。升浮之火热不能骤降。本身气机既不下行。药饵亦无所用其力。一惟化裁重药轻投之义。使一派阴药能升浮于上焦气分而复下降。则火平气敛。阴药乃借以奏功。嗣前方去连菖栀斛小麦竹叶莲心麦冬。加女贞杵五钱。旱莲草四钱。 牡蛎杵四两。血龟板杵二两。二味先煨八钟。大生地八钱泡煎去渣。)潘肯堂室仲冬陡患气喘。医治日剧。孟英诊曰：两气口之脉。皆肺经所主。今肺为痰壅。气不流行。虚促虽形。未必即为虚谛。况年甫三旬。平时善饭。病起于暴。苔腻痰浓。纵有足冷面红不饥不寐自汗等证。无非痰阻枢机。有升无降耳。遂予石膏黄芩知母花粉旋复赭石蒌仁通草海 竹沥菔汁梨汁等药。一剂知。二剂平。乃去二石。加元参杏仁。服旬日而安。俟其痰嗽全蠲。始用沙参地黄麦冬等以滋阴善后。（生石膏一两二钱。生赭石杵五钱。同先煨六钟。酒炒知母四钱。姜汁炒花粉四钱。旋复包先三钱。姜蒌仁研四钱。方通草三钱。淡海先煎一两。姜竹沥两酒杯冲。整莱菔整北梨各一两同绞汁冲。嗣去二石。加元参片五钱泡冲去渣。苦杏仁一钱半。俟其痰嗽全蠲。去枯芩花粉旋复通草竹沥菔汁。加北沙参八钱。大生地八钱。花麦冬四钱。二味泡煎去渣。)室女多抑郁。干嗽为火郁。王杞庭姊年逾 梅。陡患干嗽。无一息之停。目不交睫。服药无功。孟英诊焉。两脉上溢。左兼弦细。口渴无苔。乃真阴久虚。风阳上僭。冲嗽不已。厥脱堪虞。授牡蛎龟板鳖甲石英苁蓉茯苓熟地归身牛膝冬虫夏草胡桃肉之方。药甫煎。果欲厥。

　　亟灌之即寐。次日黄昏犹发寒痉。仍灌前药。至第三夜仅有寝汗而已。四剂后诸恙不作。眠食就安。设此等潜阳镇逆之方。迟投一二日。变恐不可知矣。况作郁治而再用开泄之品耶。

　　故辨证为医家第一要务。（冲脉系于肝。冲嗽即肝阳贼肺之嗽。大熟地一两泡汤去渣。用汤先煎 牡蛎杵六两。血鳖甲杵四两。血龟板杵一两。紫石英三钱。四味先煨六句钟。取汤煎淡苁蓉一钱半。云苓三钱。当归身二钱。制牛膝五分虫草一钱五分。连衣胡桃肉研三钱。)寓意草谓伤风亦有戴阳证。此为高年而言。然有似是而非者。黄鼎如母年登大耋。季冬感冒。痰嗽气逆。额汗颧红。胸痞不饥。神情躁扰。孟英诊脉。左弦疾而促。右滑数而溢。苔色满布。系冬温挟痰阻肺。治节不伸。肝阳鼓舞直升。罗谦甫有治痰火类孤阳之案。颇相似也。以小陷胸汤加薤白旋复赭石花粉海 凫茈竹沥为大剂投之。痰活便通。数日而瘥。继陈舜廷父年逾花甲。患痰嗽气逆。惟饮姜汤则胸次舒畅。医者以为真属虚寒。连投温补之剂。驯致咽痛不食。苔色灰刺。便秘无溺。孟英诊之。脉至双弦。按之索然。略无胃气。曰：渴喜姜汤者。不过为痰阻清阳之证据耳。岂可妄指为寒。叠投刚烈。胃阴已竭。药不能为矣。（戴阳证真寒假热。面赤躁扰。峻补真阳则愈。此病右脉滑数而溢。冬温挟痰阻肺。治节不伸。肝阳因而逆上。蠲痰热则风阳自息。姜汁炒川连二钱。姜蒌仁研三钱。制半夏一钱。鲜薤白打一钱半。旋复包先三钱。生赭石杵先八钱。姜花粉四钱。淡海 先煎二两。整荸荠打一两。姜竹沥一大酒杯冲。)东垣云：中年以后。已行降令。清阳易陷。升举为宜。赵菊斋年逾花甲。偶因奔走之劳。肛翻患痔。小溲不行。医者拟用补中益气及肾气丸等法。孟英按其脉。 滑而数。苔色腻滞。

　　此平昔善饮。湿热内蕴。奔走过劳。邪乃下注。想由强忍其肛坠之势。以致膀胱气阻。溲涩不通。既非真火无权。亦拒清阳下陷。方以车前通草乌药延胡栀子橘核金铃子泽泻海金沙。

　　调膀胱之气化而渗水。服之溲即渐行。改用防风地榆丹皮银花荆芥槐蕊石斛黄连当归清血分之热而导湿。肛痔亦平。设不辨证而服升提温补之方。则气愈窒塞。浊水上行。况在高年。

　　告危极易。（车前子杵先四钱。方通草三钱。台乌药一钱半。元胡索一钱。黑栀皮三钱。橘核杵先一钱。楝核杵先三钱。生泽泻三钱。海金沙包先四钱。改用青防风一钱半。酒炒地榆炭二钱。生芥穗二钱。酒炒丹皮一钱。济银花一两。酒炒槐花一钱半。石斛先煎五钱。酒煎川连八分。当归尾一钱。)许芷卿 起季秋。孟英尝清其伏暑而将愈。其从母亦知医。强投以小柴胡一剂。势复剧。孟英予温胆汤去甘草。加生石膏黄芩知母花粉芦菔而安。继因作劳太早而复发。赵某仍用清解而瘥。迨季冬移居劳顿。疟复间作。且面浮跗肿。喘嗽易嗔。孟英切脉。左弦劲而数。右滑大不调。苔黄且腻。口渴溺多。乃肺胃之痰热有余。肝胆之风阳上僭。畏虚妄补。必不能瘳。

　　用西洋参知母花粉竹茹蛤壳石斛枇杷叶青蒿秦艽白薇银花海 为方。连投四剂。大吐胶痰而各恙悉除。（温胆汤加减。制半夏一钱半。陈皮八分。云苓一钱半。炒枳实一钱半。姜竹茹三钱。生石膏先煎八钱。酒炒枯芩一钱半。酒炒知母三钱。姜花粉四钱。整芦菔切一两。疟复间作方。左弦劲而数。为肝热阴虚。右滑大不调。为痰实阴虚。蠲痰热即以息风阳。西洋参三钱。酒炒知母四钱。南花粉四钱。姜竹茹三钱。生蛤壳杵先五钱。石斛先煎一两。姜枇叶刷包三钱。鲜青蒿八分。左秦艽一钱半。白薇三钱。济银花一两五钱。淡海 先煎二两。

　　)薛氏医案。每以补中益气汤与地黄丸并用为治。虽卢不远之贤亦或效尤。其实非用药之法也。如果清阳下陷而当升举者。则地黄丸之阴凝滞腻。非所宜也。设属真阴不足当用滋填者。

　　则升柴之耗散。不可投也。自相矛盾。纪律毫无。然上下分治。原有矩 。屠敬思素属阴亏。久患痰嗽。动则气逆。夜不能寐。频服滋潜。纳食渐减。稍沾浓味。呕腐吞酸。孟英视脉。

　　左弦而微数。右则 滑兼弦。水常泛溢。土失提防。肝木过升。肺金少降。良由久投滋腻。

　　湿浊内蟠。无益于下焦。反碍乎中运。左强右弱。升降不调。以苁蓉黄柏当归芍药熟地丹皮茯苓楝实砂仁研为末。藕粉为丸。早服温肾水以清肝。以党参白术枳实菖蒲半夏茯苓橘皮黄连蒺藜生晒研末。竹沥为丸。午服培中土而消痰。暮吞威喜丸肃上源以化浊。三焦分治。各恙皆安。悉用丸剂者。避汤药之助痰湿耳。（温肾水以清肝方。淡苁蓉一两五钱。炒川黄柏一两五钱。箱归身一两。大熟地四两。白芍二两。丹皮一两五钱。云苓三两。楝核杵四两。

　　砂仁末二钱。藕粉为丸。培中土以消痰方。潞党参三两。炒白术一两。炒枳实一两五钱。石菖蒲二两。制半夏四两。云苓三两。橘皮一两。淡盐水微泡晒研姜川连二两。生白蒺三两。生晒研末竹沥为丸。)程某仲冬患感。医者闻其病前一日曾啖生芦菔一枚。而大便又溏。苔色又白。今年又为湿土在泉。遂指为中虚寒湿之病。参术附桂多剂率投。驯致舌黑神昏。尚疑为大虚之候。张镜江诊之曰：冬温也。连予犀角地黄汤而无起色。二十日外。始乞孟英视焉。舌缩底绛。苔黑如漆。口开茎萎。脉细数而弦。右则按之如无。阴液尽烁。温毒深蟠。甘露琼浆。不能复其已竭之津矣。俄而果败。继有潘圣征于仲冬患感。至十四日退热之后。杳不知饥。群医杂治。

　　迨季冬下旬。转为滞下五色。腿肿裂血。溲涩口干。孟英诊之。左脉弦细而数。右弦滑而空。苔色黄腻根焦。时或自汗。乃气液两竭。热毒逗留之象。必从前过服温补之药。否则热退在十四日之期。何至延今五十余朝。而见证若是之棘手哉。询悉此番之病。补药不过二三剂。惟仲秋患疟。时医谓其苔白体丰。云是寒湿。尝饵附桂数十剂。且日饮烧酒耳。孟英曰：此即酿病之具矣。治病且难。何况有如许之药毒内伏。更将何法以生之耶。坚不立方。其家必欲。求药以期扶持度岁。孟英曰：是则可也。以白头翁汤加银花绿豆归身白芍陈米芦根兰叶藕为剂。而以补中益气大料蒸露代水煎药。服后焦苔渐退。粪色亦正。举家喜出望外。复丐孟英图之。奈脉无转色。遂力辞之。又沈听松母季秋患疟。孟英尝往诊之。曰：伏暑所化。且体属阳强而多痰火。切勿畏虚。辄从温补。奈病者期于速愈。广征医疗。或以为证属三阴。或谓子母疟。或指为老年胎疟。众楚皆咻。痛不能愈。延至季冬。亦转为痢。且肤肿臀疮。口糜舌 。诸医束手。复请诊于孟英。脉与潘同。不可救药。（程某脉右按如无。为阴脉。为气竭。医法阳证必投阴药。惟阳脉重按有力可治。右按如无。则阳证阴脉。不能承受阴药。其何以治。潘圣征病左脉弦细而数为液竭。右弦滑而空为气竭。)谢谱香体属久虚。初冬患嗽痰减食。施某视之。云是肾气不纳。命火无权。叠进肾气汤月余。遂致呕恶便溏。不饥无溺。季冬孟英诊之。脉甚弦 。苔腻舌红。乃中虚而健运失职。误投滋腻。更泄枢机。附桂之刚。徒增肝横。予党参白术茯苓泽泻橘皮半夏竹茹栀子薏苡蒺藜兰叶柿蒂之剂。培中泄木。行水蠲痰。旬日而愈。（弦为肝脉。弦 则为脾败肝旺。潞党参三钱。炒白术三钱。云苓三钱。炒泽泻一钱半。制半夏三钱。橘皮一钱。姜竹茹三钱。黑栀皮三钱。生苡仁杵四钱。生白蒺三钱。建兰叶三钱。干柿蒂十个。)砧远出。妇病若狂。似属七情。而亦有不尽然者。陈氏妇患此月余。巫医屡易。所费既钜。厥疾日增。孟英切其脉弦而数。能食便行。气每上冲。腹时痛胀。询其月事。云病起汛后。继多白带。孟英曰：病因如是。而昼则明了。夜多妄言。酷似热入血室之候。径从瘀血治可也。予桃仁红花犀角菖蒲胆星旋复赭石丹参琥珀葱白之剂。两服而瘀血果行。神情爽慧。

　　继去桃仁红花。加当归元参数服而瘳。（能食便行。则病不在气。气每上冲。腹时痛胀。为瘀停化热。煽动肝阳。白带为阴液不及化血而时下。生桃仁研一钱半。原红花六分。镑犀角先煎八钟四钱。石菖蒲次入一钱。陈胆星炖和服一钱。旋复包先三钱。生赭石杵先八钱。紫丹参三钱。西毛珀冲八分连须葱白二分。继去桃仁红花。加箱全归二钱。元参片泡煎去渣八钱。)范廉居患恙。旬日后剧。孟英视之。大解已行。热退未净。气逆不饥。呃忒自汗。脉形虚大。舌紫无苔。为上焦热恋。下部阴亏之象。予西洋参旋复竹茹枇杷叶石斛柿蒂牡蛎龟板刀豆牛膝之剂。两服即舌润知饥。呃汗皆罢。去刀豆旋复柿蒂。加熟地一两泡煎去渣。胡桃肉三钱。当归身二钱。投之而愈。其室则苔腻口酸。耳鸣不寐。不饥神惫。脘痛头摇。脉至虚弦。按之涩弱。以当归白芍枸杞木瓜楝实半夏石斛茯神竹茹兰叶白豆蔻为养营调气和胃柔肝之法。数啜而瘳。渠女则壮热殿屎。二便皆 。苔黄大渴。胀 难堪。脉来弦滑数实。系腑证也。投桃核承气加海 芦菔二剂而痊。韩组林年虽七十。饮啖兼人。而平时喜服药。医以为老。辄用附桂参茸等药。以期可享遐龄。讵料初八日晚 尚健饭。三更睡醒。倏寒栗发颤。

　　俄而四肢螈 。越日云亡。孟英曰：此老系阳旺之体。肥甘过度。痰火日增。年至古稀。真阴日耗。久服此等助火烁阴之药。以致风从火出。立拔根 。与儿科所云急惊风证。殆无异焉。（范廉居上焦热恋下部阴亏方。西洋参三钱。旋复包先三钱。姜竹茹三钱。鲜枇叶刷包三钱。刀豆二钱。制牛膝八分。石斛一两。牡蛎杵四两。炙龟板二两。三味先煎八钟。取汤代水煎药。脉形虚大。故不用苦寒泻热。范廉居妻肝阳炽逆。侮胃煽痰。阴中之阳亦不旺。箱归身二钱。整大白芍杵先八钱。枸杞子三钱。陈木瓜一钱半。楝核杵先三钱。制半夏一钱。石斛先煎一两。云茯神三钱。姜竹茹三钱。建兰叶三钱。白豆蔻研二分。范廉居妻腑证方。玄明粉一钱。酒洗生厢黄四钱。生桃仁研三钱。淡海 先煎二两。整芦菔切二两。)古云肥白之人多气虚。又云痰饮须以温药和之。顾听泉体丰色白。平昔多痰。晨起必喘逆。

　　饱食稍安。颇有气虚之象。自服疏解未效。孟英诊之。左关弦。寸滑如珠。尺细而干。舌尖甚绛。乃真阴素亏。水不涵木。风阳内炽。搏液成痰。谋虑操持。心阳太扰。肺金受烁。治节不伸。苔虽白而已干。热虽微而睛赤。忌投温燥。宜予轻清。用元参石斛栀子竹茹旋复蛤壳贝母枇叶竹叶兰叶莲心为剂。三啜而安。自谓气虚。遽服党参枸杞当归等药。下咽之后。

　　即觉火升气逆。渐至言语支离。溲频自汗。脉已虚促不调。孟英即投三甲二至元参甘草小麦竹叶莲心。以和心肝之阳。而镇龙雷之火。一剂而平。继又作劳复感。仍授轻清之法。两剂后又因怫怒萦思。肝阳复僭。颧红面赤。左耳时聋。夜不成眠。神情烦躁。越日陡然大汗。湿透衣衾。脉极弦数而细。仍为阴虚阳越。不可误认阳虚。妄施附桂。先令熏以炭醋。扑以蛎粉。随灌以大剂二至二冬三甲元参丹参人参黄连童溲而瘳。继予多剂育阴清肝。始得全愈。（轻清方。元参片一两泡冲去渣。石斛先煎一两。黑栀皮三钱。姜竹茹三钱。旋复包先三钱。生蛤壳杵先五钱。川贝杵四钱。姜枇叶刷包三钱。鲜竹叶二钱。建兰叶三钱。莲子心一钱。误药脉虚促不调方。 牡蛎杵六两。血鳖甲杵四两。血龟板杵二两。三味先煨八钟。女贞杵五钱。旱莲草四钱。元参片泡煎去渣一两。生粉花三钱。北小麦四钱。莲子心一钱。脉弦数细阴虚阳越方。女贞杵五钱。旱莲草四钱。明天冬六钱切。花麦冬四钱。醋 牡蛎杵六两。醋炙鳖甲杵四两。醋炙龟板杵二两。三味先煨八钟。元参片一两。丹参三钱。高丽参八分。酒炒川连一钱。童便煎去头尾。一酒杯冲药温服。)一妇产后。头痛甚剧。脉右甚滑大。予清阳明法。得大解而瘥。（血去肝阳贼胃。热壅阳明。镑犀角先煎四钱。生石膏先煎一两二钱。石斛先煎一两。酒炒知母五钱。济银花一两五钱。鲜芦根二两。姜桃叶刷包三钱。鲜竹叶二钱。旋复包先三钱。淡海 先煎二两。生蛤壳杵先一两。)

　　附录

　　丁酉八九月间。杭州盛行霍乱转筋之证。沈氏妇夜深患此。继即音哑厥逆。比晓孟英诊其脉。弦细以涩。两尺如无。口极渴。而沾饮即吐不已。足腓坚硬如石。转时痛楚欲绝。乃暑湿内伏。阻塞气机。宣降无权。乱而上逆也。为仿金匮鸡矢白散例。处蚕矢汤一方。令以阴阳水煎成。候凉徐服。此药入口竟不吐。外以烧酒令人用力摩擦其转戾坚硬之处。擦及时许。

　　郁热散而筋结始软。再以盐卤浸之。遂不转戾。吐泻渐止。晡时复予前药半剂。夜得安寐。

　　次日但觉困极耳。予致和汤数服而痊。后治相类者多人。悉以是法出入获效。惟误服附子者最难救疗。

　　附录致和汤方 治霍乱后津液不复。喉干舌燥。溺短便溏。 北沙参 生扁豆 石斛 陈仓米（各四钱)枇杷叶（刷) 鲜竹叶 麦冬（各三钱) 陈木瓜（六分) 生甘草（一钱) 水煎服。（蚕矢汤因暑湿内伏。气机宣降无权。故于辛苦清凉中重用豆卷以宣之。木瓜以降之。若暑湿未全内伏。执方重用豆卷。即犯热证温散之例。豆卷木瓜均酌减可也。热霍乱热极似寒。故转筋。

　　烧酒大热。善行皮肤。擦一时许。导引其热势外行四散。故旋以大咸寒之盐卤浸之。以杜热邪复炽。晡时复予前药半剂尤妙。日晡为阳明司令之时。阳证多旺于申酉。晡时不予药则恐余热复炎。予全方则虞过剂伤正。孟英理精心苦。允堪宗法。蚕矢汤方详此卷末。)郑凤梧年六十余。秋间患霍乱。凛寒厥逆。烦闷躁扰。口不甚渴。或以为寒。余察脉细欲伏。苔白而浓。乃暑湿内蕴未化也。须具然犀之照。庶不为病所蒙。因制然照汤予之。一饮而厥逆凛寒皆退。脉起而吐泻渐止。随以清涤法愈之。

　　附录然照汤方 治暑秽挟湿。霍乱吐下。脘痞烦渴。苔色白腻。外显恶寒肢冷者。 飞滑石（四钱) 香豉（炒，三钱) 焦栀（二钱) 黄芩（酒炒) 省头草（各一钱五分) 制浓朴 制半夏（各一钱) 水煎去滓。研入白蔻仁（八分) 温服。苔腻而浓浊者。去白蔻。加草果仁。（一钱。以滑石栀芩为正治。就中以滑石清其沉分之热。以栀芩清其浮分之热。宣之以香豉。

　　通之以朴夏。行之以蔻仁。宣解后清涤乃有所着手)一妇年少体瘦。初秋患霍乱转筋。舌绛目赤。大渴饮冷。脉左弦强而右滑大。此肝胃之火素盛。而热复侵荣也。以白虎汤去米草。加生地蒲公英益母草黄柏木瓜丝瓜络薏苡。一剂知。

　　二剂已。丹溪云。转筋由于血热。此证是矣。（生石膏先煎一两二钱。酒炒知母五钱。大生地泡冲去渣八钱。蒲公英一两。益母草五钱。酒炒川黄柏一钱半。陈木瓜三钱。丝瓜络三钱。生苡仁杵八钱。)陆叟年七十余。仲秋患霍乱。自服单方二三日。呕吐虽已。利犹不止。且频频作哕。声不甚扬。面赤目闭。小便不通。孟英视之。脉虽虚软。并无脱象。况舌赤而干。利下臭恶。气分伏暑。业扰及荣。虑其络闭神昏。胡可再投热剂。遂以紫雪三分用竹茹枇杷叶通草丹参连翘石菖蒲桔梗黄芩芦根煎汤。候凉调而徐服。次日复诊。目开哕止。小溲稍行。于前方裁紫雪。加石斛苡仁。服二剂。利减能啜米饮矣。随用致和汤十余服而瘳。（舌赤而干二句。皆气分伏有暑邪实热之现证。姜竹茹三钱。姜枇叶三钱。方通草三钱。紫丹参三钱。连翘壳三钱。石菖蒲次入二钱。苦桔梗次入三钱。酒炒枯芩一钱半。鲜芦根二两。候药凉调送紫雪三分。玩舌赤而干二句。自服方必系温补窒热。频频作哕四句。病邪皆在气分。气机失其升降。

　　欲降暑邪。必清气道。故投凉润清通之品。稍佐菖桔紫雪以行之。紫雪候凉调服。盖恐药汤沸热。减损紫雪辛香之性。)陈妪年已七旬。辛亥秋患霍乱转筋甚危。孟英诊之。已目陷形消。肢冷音飒。脉伏无溺。口渴汗多。腹痛苔黄。自欲投井。因先取西瓜汁命予恣饮。方用石膏知母麦冬黄柏芩连竹茹木瓜威灵仙。略佐细辛分许。煎成徐服。覆杯而瘥。（此证可治在口渴汗多。腹痛苔黄。正旺则邪亦旺。汗为阴液。汗多则阴津未竭可知。此脉伏无溺。乃热邪伤肺。肺气不行。非气液两竭之比。重用知柏芩连之苦。合木瓜之酸。以敛其汗入内。则此汗即是阴液。又用灵仙细辛。行使一派沉降苦寒之药。生石膏先煎一两六钱。酒炒知母五钱。酒炒川黄柏二钱。酒炒枯芩一钱半。酒炒川连一钱。花麦冬五钱。陈木瓜四钱。威灵仙次入一钱半。北细辛次入二分。)陈楚珍媳陡患霍乱。脐间贴以回阳膏而不效。孟英按脉。滑数右甚。口竭苔黄。令揣胸下。

　　果坚硬而痛。曰：吐泻虽多。食尚恋膈。非寒证也。回阳膏亟宜揭去。以菖枳苏连芩桔茹牛海芦菔为剂。一服而瘳。（脉滑数右甚。为肺胃痰实兼挟阴虚。石菖蒲次入二钱。苦桔梗次入三钱。生苏子研次二钱。炒枳实一钱半。姜枯芩一钱半。姜川连八分。姜竹茹三钱。姜牛子研三钱。淡海 先煎二两。鲜芦菔切一两。)王寿和甫六岁。陡患凛寒身热。筋 面红。谵妄汗频。四肢厥冷。苔色黄腻。口渴唇红。时邪夹食也。以枳实栀豉汤加菖蒲及冬干芦菔菜。煎成调入玉枢丹五分灌之。次日谵 皆减。而腹痛吐泻。邪欲转霍乱以外泄也。孟英谓不但伤寒可转霍乱。温热暑湿皆可转霍乱也。治当迎刃而导之。于前方加苏叶一分。黄连二分同炒煎服。连吐三五次。泻六七次。痛即减。第三日神始爽慧。然去疾莫如尽。再服原方一剂遂愈。凡小儿之病。因于食滞者多。胃不和则卧不安。阳明实则谵 。若吐泻乃病之出路。而世人动辄以惊风药治之。每致偾事。（炒枳实八分。姜栀皮一钱半。炒豆豉一钱半。石菖蒲次入六分。冬干芦菔菜五钱。煎成调送玉枢丹五分。续方苏叶一分。黄连二分。即苦辛并用。轻可去实之义。)纪运翔年十七。五月霍乱。势亦垂危。孟英往视。然已手面皆黑。目陷睛窜。厥逆音嘶。脉伏无溺。舌紫苔腻。大渴汗淋。神情瞀乱。危象毕呈。时未交芒种。暑湿之令未行。仍是冬寒内伏。春令过冷。入夏犹凉。气机郁遏不宣。故欲变温病者。皆转为此证。与伏暑为患者。殊涂同归。但不腹痛耳。以寒邪化热。究与暑湿较异也。亟令刺曲池委中。出血如墨。

　　方以黄芩为君。臣以栀豉连茹苡半。佐以蚕矢芦根丝瓜络。少加吴萸为使。阴阳水煎。候温徐徐服之。遂不吐。次日脉稍起。又两剂黑色稍淡。肘膝稍和。反加睛赤烦躁。是伏邪将。从外泄也。去吴萸蚕矢。加连翘益母草滑石。而斑发遍身。苔始渐化。肢温得寐。小溲亦行。随予清搜化毒之证。予此方数帖后。反便秘目赤。渴汗昏狂。亦是久伏之邪渐欲外越也。予竹叶石膏汤加减而瘳。此外湿盛者加茵陈滑石。气实者加枳桔。饮阻食滞者加浓朴芦菔。肝郁气结者加紫苏楝实。口渴用茅根汤或藕汁频灌。

　　附录黄芩定乱汤方 治温病转为霍乱。腹不痛而肢冷脉伏。或肢不冷而口渴苔黄。小水不行。神情烦躁。 黄芩（酒炒) 焦栀子 香豉（炒，各一钱五分) 原蚕砂（三钱) 制半夏橘红（盐水炒，各一钱) 蒲公英（四钱) 鲜竹茹（二钱) 川连（姜汁炒六分) 陈吴萸（泡淡一分)阴阳水二盏煎一盏。候温徐服。此外转筋者加生苡仁八钱。丝瓜络三钱。溺行者用木瓜三钱。湿盛者加连翘茵陈各三钱。（此证可治在舌紫苔腻。大渴汗淋。温热全在气分。大渴肺阳尚旺。汗淋有汗则阴津未竭。刺曲池委中出血最要。针刺以疏泄其邪。投药方能有效。嗣去吴萸蚕矢。加酒炒翘壳一钱半。酒炒益母三钱。二味同次入。西滑石先煎四钱。)上古无痘。至汉始有。今时罕有不出痘者。以生齿日繁。地气日热。所以古人最重伤寒。今世偏多温热也。于此日上海病因。尤为贴切。地气既日热。秽气亦日盛。若伏邪欲发。客邪外入。两邪交讧。肠胃乃乱。故气道立时闭塞。血脉因而瘀滞。四肢厥冷。手面皆黑。阳明多气多血之经。见证若是之骤者。非气血忽然枯槁也。夫人气以成形耳。气不流行。血肉即死。故初起亟宜开闭。俾气通血活。邪得外泄则正自复。昧者不知邪闭血凝热深厥深之理。

　　见其肢冷脉伏。即以为寒。又疑为脱。既不敢刺。更投热药。使邪无宣泄。愈闭愈冷。虽七窍流血而死亦不悔悟。亦有邪闭则正气无以自容而外脱者。阳从上脱。则汗多而气夺。阴从下脱。则泻多而液亡。所谓内闭外脱也。欲其不外脱。必开其内闭。如紫雪绛雪行军散。皆开闭透伏之良方也。而飞龙夺命丹即合行军绛雪二方而加峻者。且有人中白引浊下行。尤具斩关夺命之能。

　　附录飞龙夺命丹方 治痧胀疗痛。霍乱转筋。厥冷脉伏神昏危急之证。及受温暑瘴疫秽恶阴晦诸邪。而眩晕痞胀。瞀乱昏狂。或卒倒身强。遗溺不语。身热螈 。宛如中风。或时证逆传。神迷狂谵。小儿惊痫。角弓反张。牙关紧闭诸证。 朱砂（飞二两) 明雄黄（飞) 灯心灰（各一两) 人中白（漂 ，八钱) 明矾 青黛（飞，各五钱) 梅冰 麻黄（去节，各四钱)真珠 牙皂 当门子 蓬砂（各三钱) 西牛黄（二钱) 杜蟾酥 火硝（各一钱五分) 飞真金（三百页) 十六味各研极细。合研匀。瓷瓶紧收。毋令泄气。以少许吹鼻取嚏。重者再用凉开水调服一分。小儿减半。

　　褚子耘使女患此。已身僵矣。孟英以夺命丹二分嘱其灌入。顷刻活动。随予解毒活血汤。数服得生。一人孟英治愈。后已溺行能食。余热外泄。满面赤瘰。忽然神气瞀乱而死。一人孟英治愈。二便已如常矣。越数日云饮食不得下。戴眼呃忒而逝。一人业已向愈。忽然神情恍惚。药不及救。陈解香弟患此垂危。孟英治愈。遂不服药。月余复来请勘。已咽痛碍进水谷。颐肿舌糜。牙关甚紧。痰嗽胁疼。溺赤管痛。便溏色酱。此余毒蕴隆。失于清解。脉已弦紧数疾。莫可措手。并录以为贾旅告。

　　朱鸣岐患下利转筋。医见肢冷。即投温补。服药即吐。既而呃忒不已。温补加峻。病日以危延至九朝。孟英按脉。至左弦滑。右弱不应指。苔黄浓而腻浊。小水不行。脐上拒按。因谓曰：病原不重。误药致剧。命不应死。幸而得吐。予枳桔芩连茹夏苏翘芦根枇杷叶滑石开痰行食。舒结通阳。两剂呃果止。而遍身赤斑。又两剂燥矢下而苔化溺行。右脉渐振。随予清肃法调养而瘳。此证若初治得法。一二剂可愈。举世以泻证吐证霍乱证霍乱转筋证。皆为寒证。往往不察病情。辄投热药。今见肢冷而右脉软弱。彼方以为虚寒的据。况服药即吐。呃忒随来。以霍乱转筋而见呃忒。皇皇然以为虚脱之象。故温补日以加峻。纵使一蹶不起。病者无怨。医家不悔。授受相承。伎俩如是。良可慨已。此外如胸腹疼痛。疟疾哮喘。经阻产后等证。世俗亦多指为寒病。虽以热药杀之不知。呃忒则尤多枉死。孟英尝治一角妓。患呃累日。破身太早。固是虚证。然血去阴伤。岂可反以温燥助热。遂致下焦不摄。妓性畏药。用一味鸡子黄。连进数服而安。（炒枳实一钱半。苦桔梗次入三钱。酒炒枯芩一钱半。酒炒川连八分。制半夏二钱。姜竹茹三钱。生苏子研次一钱半。连翘壳三钱。姜枇叶刷包三钱。鲜芦根一两。西滑石先煎四钱。)王季杰外家。秋夜陡患霍乱。腹痛异常。诊其脉。细数而弦。肢冷畏寒。盖复甚浓。询其口。

　　不渴而泻。亦不热。然小便全无。吐者极苦。舌色甚赤。新凉外束。伏暑内发也。绛雪玉枢丹灌之皆不受。泻至四五次。始觉渐热而口大渴。仍不受饮。语言微謇。孟英令捣生藕汁徐灌之。渐能受。随以芩连苡楝栀茹桑斛蒲公英煎服。痛即减。吐泻亦止。改用轻清法而愈。

　　（酒炒枯芩一钱半。酒炒川连八分。生苡仁杵八钱。酒炒楝核二钱杵先。酒炒栀皮一钱半。

　　冬桑叶三钱。姜竹茹次入三钱。石斛先煎八钱。蒲公英五钱。药温服。)沈春泉年五十七。立冬前五日食蟹面后。陡患霍乱转筋。所吐泻者皆水。初进桂附药。筋转益甚。周身微汗。神倦懒言。指渐冷。脉渐伏。时欲太息。更方用牡蛎一两。龟板八钱。阿胶四钱。服后势较剧。孟英视之。苔黄大渴。小便全无。泻出极热。心下拒按。伏暑挟食之证。不知何所见而予燥补涩腻之药。嗣闻其次郎于立冬后。亦患此证。医知伏暑。用黄连等药。吐泻已止。因脉未遽起。不知为伏热不清。改投附桂等三帖而亡。尤可哀已。陈艺圃亦知医。其室人于仲秋患霍乱转筋。自诊以为寒也。投热剂势益甚。招朱椒亭视之。亦同乎主人之见也。病尤剧。乃延孟英。曰：此寒为外束之新邪。热是内伏之真病。口苦而渴。姜附不可投矣。予河间法。人皆不信。再与他医商之。仍用热剂。卒至口鼻出血而死。此案已见正编卷二。不抄不印。

　　钱某患霍乱自汗。肢冷脉无。平日贪凉饮冷。人谓寒证。欲用大剂热药。孟英曰：苔虽白。

　　然浓而边绛。且渴甚。头大痛。不可因寒凉致病。不察其有暑热之伏也。遂以五苓去术。加黄连浓朴黄芩竹茹木瓜扁豆叶。服后脉稍出。汗渐收。吐利亦缓。即去肉桂。加桑枝滑石甘草。头痛吐利皆止。苔色转黄。随用清暑和中而愈。（木猪苓三钱。生泽泻三钱。云苓一钱半。姜炒川连二钱。姜炒枯芩一钱。制浓朴一钱。姜竹茹三钱。陈木瓜二钱。扁豆叶七片。

　　肉桂心二分。嗣去肉桂。加姜炒桑枝二钱。西滑石先煎四钱。生粉草一钱。)吴竹溪时感将瘥。患呃三日。声闻于邻。人皆危之。予通腑行气法。便行痰吐而痊。（通腑行气用酒炒枯芩一钱半。酒炒川连一钱。鲜芦根二两。鲜枇叶刷包三钱。制半夏一钱。姜竹茹三钱。旋复包先三钱。苦桔梗次入三钱。石菖蒲次入一钱。淡海 先煎一两。鲜芦菔切一两。炒枳实一钱半。)朱浦香年五十六。自幼患童劳。继以吐血。三十外即绝欲。得延至此。而平素便如羊矢。其血分之亏如是。今秋陡患呃忒。连服滋镇温纳之药。势濒于危。延孟英诊。脉至弦滑搏数。

　　苔黄浓而腻。口苦溺赤。主大剂凉润。如雪羹蒌仁竹沥枇杷叶芦根元参紫菀射干兜铃菖蒲等多剂。连下赤矢始瘳。如此衰年虚体。尚因痰热致呃。故虚寒之呃。殊不多见。（大剂凉润用淡海 先煎二两。整荸荠一两。姜蒌仁研四钱。姜竹沥一大酒杯冲。姜枇叶刷包三钱。鲜芦根二两。元参片泡冲去渣八钱。紫菀茸一钱半。姜射干三钱。马兜铃三钱。石菖蒲次入二钱。)蒋循庵媳患霍乱转筋。交三日矣。厥逆目窜。膈闷无溺。苔黄苦渴。脉极弦细。屡进桂附姜术。气逆欲死。予昌阳泻心汤加减。煎成徐服。外以吴萸研末。卤调贴涌泉穴。服二剂。吐止足温。去苏朴。加楝斛蒲公英。多剂始痊。盖伏暑挟素盛之肝阳为病。误服温补。以致遽难廓清也。（昌阳泻心汤方。治霍乱后胸前痞塞。汤水碍下。或渴或呃。石菖蒲黄芩酒炒。
  </div>
  <div class="pagination">
   <a href="王氏医案绎注_page11.html">
    上一页
   </a>
   <span>
    ...
   </span>
   <a href="王氏医案绎注_page7.html">
    7
   </a>
   <a href="王氏医案绎注_page8.html">
    8
   </a>
   <a href="王氏医案绎注_page9.html">
    9
   </a>
   <a href="王氏医案绎注_page10.html">
    10
   </a>
   <a href="王氏医案绎注_page11.html">
    11
   </a>
   <span class="current-page">
    12
   </span>
   <a href="王氏医案绎注_page13.html">
    13
   </a>
   <a href="王氏医案绎注_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
