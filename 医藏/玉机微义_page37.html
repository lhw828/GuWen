<!DOCTYPE html>
<html>
<head>
    <meta charset="UTF-8">
    <title>玉机微义 - 第 37 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉机微义 - 第 37 页/共 45 页</h1>
    <div class="content">　　卷四十　疠风门

　　疠风治法

　　内经云病大风骨节重须眉堕名曰大风刺肌肉间故汗出百日旺注泄卫气之怫热刺骨髓汗出百日泄荣气之怫热凡一百日须眉生而止针怫热屏退阴气内复故多汗出须眉生也灵枢云疠风者数刺其肿上已刺以锐针针其处按出其恶气肿尽乃止常食方食勿食他食以犯其病

　　卷四十　疠风门

　　论疠风属肺生虫属木皆血热之病

　　病机云内经云脉风成为疠俗云癞病也先桦皮散从少至多服五七日灸承浆穴七壮灸疮轻再灸疮愈三灸之后服二圣散泄热祛血中之风邪戒房室三年病愈药灸同止述类象形此治肺风之法也然此疾非止肺脏有之以其病发于鼻俗呼为肺风也鼻肿准赤胀大而为疮乃血随气化也气既不施则血为之聚血既聚则使肉烂而生虫也生虫者厥阴主之厥阴为风木主生五虫盖三焦相火热甚而制金金衰故木来克侮宜泻火热利风之剂虫自不生也故此疾血热明矣当以药缓疏泄之煎局方升麻汤下钱氏泻青丸余病各随经治按疠风皮毛血脉先受病二者属荣卫所主故言肺风至于内坏生虫又阳明厥阴所属故其用药皆疏泄肺气祛逐血分之邪热其灸承桨一穴乃阳明任脉之会所以宣通血脉以散风也

　　卷四十　疠风门

　　论癞风宜汗宜下宜出血

　　子和书云内经论癞针二百日眉毛再生针同发汗也但无药者用针一汗可抵千针故高供奉尝采萍治瘫痪风出汗张主薄病癞十余年戴人曰足有汗者可治之当发汗其汗出当臭其涎当腥乃置燠室中以三圣散吐之汗出周身如卧水中其汗果臭痰皆腥如鱼涎足心微有汗次以舟车丸浚川散下五七行如此数次乃瘳又一人病风面黑爬搔不已眉毛脱落到其面大出血如墨刺三次血变色每刺自额至颐排针上下俱刺每隔日一刺至二十余日方已按此论内经用针同发汗至于出血亦同汗也但疠证在经在表故宜针宜汗有恶血留滞故宜出血或于肿上或于委中皆可也又肠胃有秽恶虫积故宜下大抵皆宣泄表里血气邪热之毒也

　　卷四十　疠风门

　　论疠风所因

　　三因之经所载疠风即风论所谓恶疾是也虽名曰风未必皆因风大率多嗜欲劳动气血热发汗泄不避邪风冷湿使淫气与卫气相干致肌肉皮肤疡溃鼻梁塌坏千金所谓自作不仁极猥之业虽有悔言而无悔心良得其情然亦有传染者原其所因皆不内外涉外所因而成也治之须推其所因凡因风寒湿热兼劳役饮食与夫传染颖然不同若例以泻风药治之则失矣按此云虽名曰风未必皆因风此论固善盖此疾多由嗜欲饮食积毒之所致因其病证秽恶可畏又不可不谓之风也若夫传染之说世或有之虽因其一家血脉饮食居处气味之相传者本无内热积毒亦不能染也

　　卷四十　疠风门

　　论大风有上下之分

　　丹溪云大风病是受得天地间杀物之风古人谓之疠风以其酷烈暴悍可畏尔人得之者须分在上在下夫在上者以醉仙散取臭涎恶血于齿缝中出在下者以通天再造散取恶物陈虫于谷道中出所出虽有上下道路之异然皆不外乎阳明一经治此病者须知此意看其疙瘩与疮上先见者上体多者在上也下先见者下体多者在下也上下同得者在上后在下也阳明经胃与大肠也无物不受此风之入人也气受之则在上多血受之则在下多血气俱受者甚重自非医者有神病者有铁心罕有免者夫或从上或从下以渐而来者皆可治病患见其病势之缓多忽之虽按此法施治病已全然脱体若不能绝味绝色后必发再发则终于不救矣某曾治五人矣中间唯一妇人得免以其贫甚无物可吃也余四人三两年后皆再发孙真人曰吾尝治四五百人终无一人免于死非孙真人之不能治也盖无一人能守禁忌耳此一妇治本病外又是千余帖加减四物汤半年之上方得月经行而十分安全谨按疠风古方谓之大风恶疾以其疮痍荼毒脓汁淋漓眉须堕落手足指脱顽痹痛痒鼻塌眼烂齿豁唇揭病势之可畏耳若专以房劳嗜欲饮食积毒之所致何为遽至于是故丹溪先生亦谓之受得杀毒之风也盖其风毒之伤与夫内毒所致人皆安得而知之及其病证显露方始归咎于此其于外受之风内积之毒岂可得而分治之也故内经刺肌肉刺骨髓以泄荣卫之怫热灵枢以锐针刺肿上按出恶气恶血子和用汗吐下出血之法河间用疏风泄热之剂俱不分病之所因随其病之所在以调之也至于丹溪分在上在下气血受病多少其用药取涎下毒虽皆前人之法亦可谓深得病情而善用其法者矣学人宜细观之若夫用药之外守禁忌谨调养清心寡欲独淡内观又在乎人而不在乎医也孙真人戒之深矣其可忽乎

　　卷四十　疠风门

　　驱风之剂

　　局方桦皮散治肺脏风毒遍身疮疥及瘾疹瘙痒治之成疮又治面上风刺及粉刺桦皮(四两烧灰) 荆芥穗(二两) 甘草(炙半两) 杏仁(二两去皮尖用水一碗于银铫子内熬候水减半取出放令干) 枳壳(四两去穣用炭火烧存性取出于湿纸上令冷)上除杏仁外余药为末将杏仁另研令细次入诸药细合匀瓷盒内放之按此太阴阳明经药出厥阴例家珍凌霄散治疠风蝉蜕 地龙(炒) 白僵蚕 全蝎(各七个) 凌霄花(半两)上为细末每服二钱酒调下于浴室内常在汤中住一时许服药效元戎治风疾癞病遍身生疮天麻(七钱半) 荆芥(二钱半) 薄荷(二钱半) 白花蛇(四两酒浸)上为末好酒二升蜜四两石器中熬成膏子每服一盏温服日三煎饼压下急于暖处令汗出十日效按此以上二方厥阴例药也子和治风疥癣及癞浮萍(一两) 荆芥 川芎 甘草 麻黄(各半两)或加芍药当归上为末每服一两水一碗入葱白豆豉同煎至一半无时服汗出为度宝鉴换肌散治大风疾年深久不愈以至面毛脱落鼻梁崩坏不致逾月取效如神白花蛇 黑花蛇(各三两并酒浸一夕) 地龙(去土三两) 当归 细辛 白芷 天麻(各一两)蔓荆子 威灵仙 木贼 荆芥穗 甘菊花 苦参 紫参 沙参 沙苑蒺藜 不灰木 赤芍炙甘草 九节菖蒲 天门冬 寒风草 何首乌 胡麻子(炒) 草乌头(去皮脐) 苍术(泔浸去皮) 川芎 木鳖子(以上各二两)上同为细末每服五钱温酒调下食后酒多为妙按此出少阴诸风例药也

　　卷四十　疠风门

　　去风养血之剂

　　易老祛风丸治疥癞经曰脉风成病即癞也黄 枳壳 防风 芍药 甘草 熟地黄 生地黄 地骨皮 枸杞子上九味木杵臼为细末炼蜜为丸桐子大白汤下五十丸按此出少阴诸风例药也东坡四神丹医未有专此四味者久服可愈大风疾羌活 玄参 熟地黄 当归按此出少阴肾气例药也

　　卷四十　疠风门

　　破血泻热补气之剂

　　补气泻营汤治 库使病疠风满面连颈极痒眉毛已脱须用热水沃之稍缓每昼夜须数次或砭刺亦缓予记内经云疠者荣卫热 治者以锐针刺其肿处按出其恶气肿尽乃止如以药治当破恶血去热升阳去痒泻荣运辛温散之甘温补之行阳明经泻心火补肺气乃治之正也升麻 连翘(各六钱) 苏木 当归 黄连 黄 全蝎 地龙(各三分) 生地黄 黄芩(生各四分) 人参(二分) 甘草(一分半) 桔梗(半钱) 桃仁(三个) 麝香(少许) 胡桐泪(一分) 蠓虫(去翅足炒三个) 水蛭(炒令烟尽三个) 白豆蔻(二分)上件除连翘另锉胡桐泪研白豆蔻为细末二味另放麝香蠓虫水蛭三味为细末另放都作一服水二盏煎入酒一盏至一盏六分入连翘煎去滓再入豆蔻二味并麝香等三味再熬至七分稍热服早饭后忌酒面及生冷硬物

　　卷四十　疠风门

　　取涎之剂

　　宝鉴醉仙散治大风疾遍身瘾疹瘙痒麻木胡麻子 牛蒡子 枸杞子 蔓荆子(各一两同炒) 白蒺藜 苦参 栝蒌根 防风(各半两)上为细末每十五钱末入轻粉一钱拌匀每服一钱茶调下晨午夕各一服后五七日先于牙缝内出臭黄涎浑身疼痛昏闷如醉次后利下脓血恶臭气病根乃去按丹溪方轻粉二钱药八味各半两前四味为粗末炒紫色为度云须量人大小虚实与之证候重而急者须先以再造散下之候补养得还复与此药服此药须断盐酱醋诸般鱼肉椒料果实煨烧炙爆等止可淡粥及煮熟时菜亦须淡食茄亦不可食惟诸般蛇以淡酒蒸熟食之可以助药

　　卷四十　疠风门

　　攻下之剂

　　病机二圣散治大风疠疾大黄(半两) 皂角刺(三钱烧灰)上将皂角刺一二个烧灰研细煎大黄半两汤调下二钱早服桦皮散中煎升麻汤下泻青丸晚服二圣散此数等药皆为缓疏泄血中风热也三因通天再造散治大风恶疾郁金(半钱) 大黄(一两炮) 白牵牛(六钱半生半炒) 皂角刺(一两经年黑大者)上为末每服五钱日未出面东以无灰酒调下按以上二方并厥阴例药也杂方元戎生眉散桑寄生 南星 半夏 没药(各一钱)上为细末生姜自然汁调成膏子先用自然铜擦过次以此涂之子和一方半夏生用羊粪烧焦各等分为末生姜汁调涂渫洗药何首乌 荆芥 防风 马鞭草 蔓荆子上为粗末每二两水一斗煎十数沸得药力无风处渫洗本事方蓖麻法治疠风十指挛曲节间疼不可忍渐至断落蓖麻(去皮) 黄连(锉各二两)上以小瓶入水一升同浸春夏三日秋冬五日后用蓖麻子一粒擘破面赤以浸药水吞下平旦服渐加至四五粒微利不妨水少更添水忌动风物累用得效按宝鉴以此二味用银石器着水大碗煮水尽即添熬三日二夜取出只用蓖麻阴干切作四段计五粒二十段作一服荆芥汤下用治诸痫病

　　卷四十一　风痫门

　　叙痫病之始

　　灵枢云暴挛痫眩足不任身取天柱(天柱穴足太阳也)又云癫痫螈 不知所苦两跷之下男阳女阴按洁古云昼发灸阳跷夜发灸阴跷各二七壮阳跷起于跟中循外踝上行入风池(申脉穴也)阴跷亦起于跟中循内踝上行至咽喉交贯冲脉(照海穴也)又按内经言癫而不言痫古方以癫痫或并言或言风癫或言风痫或言癫狂所指不一盖痫病归于五脏癫病属之于心故今以风痫另立一门而癫狂合为一门也又痫与 略相类而实不同其病发身软时醒者谓之痫也身强直反张如弓不时醒者谓之 也痫病随其痰之潮作故有时而醒 病比痫为甚而有挟虚者故因其昏冒而遂致亡者多矣

　　卷四十一　风痫门

　　论痫病所因

　　三因云夫癫痫病皆由惊动使脏气不平郁而生涎闭塞诸经厥而乃成或在母胎中受惊或幼小感风寒暑湿或饮食不节逆于脏气而成盖忤气得之外惊恐得之内饮食属不内外三因不同忤气则一按此所论三因固皆切当但胎内受惊与饮食作痫者多而外感者间而有之

　　卷四十一　风痫门

　　论三痫

　　千金方云小儿之痫有三风痫惊痫食痫也风痫缘衣暖汗出风因入也初时先屈指如数乃作惊痫起于惊怖大啼乃作食痫其先不哺乳吐而变热后发然风痫惊痫时时有之十儿之中未有一二凡是先寒后热热者皆食痫也惊痫皆按图灸之风痫当与猪心汤食痫当下乃愈紫霜丸佳按此论三痫盖有三因之分风痫属外因惊痫属内因食痫属不内外因也

　　卷四十一　风痫门

　　论五痫

　　三因云古方有三痫五脏痫六畜痫等名证不同难于备载别录有五痫之证一曰马痫作马嘶鸣以马属在午手少阴君火主之故其病生于心二曰羊痫作羊叫声以羊属未足太阴湿土主之应乎脾三曰鸡痫作鸡叫声以鸡属酉足阳明燥金主之应乎胃四曰猪痫作猪叫声以猪属亥手厥阴心包主之应乎右肾五曰牛痫作牛吼声以牛属丑手太阴湿土主之应乎肺此五痫应乎五畜五畜应乎五脏者也发则旋晕颠倒口眼相引目睛上摇手足搐搦背脊强直食顷乃苏各随所感施以治法钱氏云凡治五痫皆随脏治之每脏各有一兽犬痫反折上窜犬叫肝也羊痫目瞪吐舌羊叫心也牛痫目直视腹满牛叫脾也鸡痫惊跳反折手纵鸡叫肺也猪痫如尸吐沫猪叫肾也五痫重者死病后甚者亦死轻者五色丸主之按千金方叙六畜痫曰马曰牛曰羊曰猪曰犬曰鸡并不以六畜分属五脏今三因所引五痫无犬痫一证钱氏叙五痫一证无马痫一证二书以五兽分发五脏各各不同俱不知所由然也三因虽有马无犬痫及五脏有胃无肾之说亦难据凭无所载焉

　　卷四十一　风痫门

　　论痫有阴阳

　　千金方云病先身热掣 惊啼叫唤而后发痫脉浮者为阳痫病在六腑外在肌肤犹易治也病先身冷不惊掣不啼呼而病发时脉沉者为阴痫病在五脏内在骨髓难治也按此论痫之阴阳后世有认为寒热者误也盖此疾皆以痰热所作而得其伤于阳分在表而浅则曰阳痫故云易治其伤于阴分入里而深则曰阴痫故云难治所论阴阳者乃表里脏腑浅深之谓非寒热之谓也

　　卷四十一　风痫门

　　论痫证由热

　　原病式云风痫之发作者由热甚而风燥为其兼化涎溢胸膈燥烁而气 昏冒僵仆也

　　卷四十一

　　治痫用吐下之法

</div>
    <div class="pagination">
<a href="玉机微义_page36.html">上一页</a><span>...</span><a href="玉机微义_page32.html">32</a><a href="玉机微义_page33.html">33</a><a href="玉机微义_page34.html">34</a><a href="玉机微义_page35.html">35</a><a href="玉机微义_page36.html">36</a><span class="current-page">37</span><a href="玉机微义_page38.html">38</a><a href="玉机微义_page39.html">39</a><a href="玉机微义_page40.html">40</a><a href="玉机微义_page41.html">41</a><a href="玉机微义_page42.html">42</a><span>...</span><a href="玉机微义_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
