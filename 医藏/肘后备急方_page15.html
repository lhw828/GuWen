<!DOCTYPE html>
<html>
<head>
    <meta charset="UTF-8">
    <title>肘后备急方 - 第 15 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>肘后备急方 - 第 15 页/共 63 页</h1>
    <div class="content">　　又方 以甑带急合缚两手，火灸左右胁，握肘头文俱起，七壮，须臾，鬼语自道姓名，乞去，徐徐诘问，乃解手耳。

　　凡狂发则欲走，或自高贵称神圣，皆应备诸火炙，乃得永瘥耳。

　　若或悲泣呻吟者，此为邪魅非狂，自根据邪方治之。《近效方》，已生蚕纸作灰，酒水任下，瘥。疗风癫也。

　　附方《斗门方》治癫痫。用艾于阴囊下谷道正门当中间，随年数灸之。

　　《千金方》治风癫百病。麻仁四升，水六升，猛火煮，令牙生，去滓，煎取七合，旦空心服，或发或不发，或多言语，勿怪之。但人摩手足须定，凡进三剂愈。

　　又方 治狂邪发无时，披头大叫，欲杀人，不避水火。苦参以蜜丸如梧子大。每服十丸，薄荷汤下。

　　《外台秘要》治风痫，引胁牵痛，发作则吐，耳如蝉鸣。天门冬去心皮，曝干，捣筛。

　　酒服方寸匕。若人久服，亦能长生。

　　《广利方》治心热风痫。烂龙角浓研汁，食上服二合，日再服。

　　《经验后方》治大人小儿久患风痫，缠喉 嗽，遍身风疹，急中涎潮。

　　盖此药不太吐逆，只出涎水，小儿服一字，瓜蒂不限多少，细碾为末，壮年一字，十五以下、老怯半字，早晨井花水下。一食须含沙糖一块，良久涎如水出。年深涎尽，有一块如涎布，水上如鉴矣。涎尽，食粥一两日。如吐多困甚，即咽麝香汤一盏即止矣。麝细斫，温水调下。昔天平尚书觉昏眩，即服之，取涎有效。

　　《明皇杂录》云，开元中有名医纪朋者，观人颜色谈笑，知病深浅，不待诊脉。帝闻之，召于掖庭中，看一宫人。每日间则笑歌啼号，若狂疾，而足不能履地。朋视之曰：此必因食饱而大促力，顿仆于地而然。乃饮以云母汤，令熟寐，觉而失所苦，问之乃言因太华公主载诞，宫中大陈歌吹，某乃主讴，惧其声不能清且长，吃豚蹄羹饱，而当筵歌大曲，曲罢觉胸中甚热，戏于砌台上，高而坠下，久而方惺，病狂，足不能及地。

　　卷三

　　治卒得惊邪恍惚方第十八

　　治人心下虚悸方。麻黄、半夏等分。捣蜜丸。服如大豆三丸，日三，稍增之。半夏汤洗去滑，干。

　　治惊忧怖迫逐，或惊恐失财，或激愤惆怅，致志气错越，心行违僻不得安定者。

　　龙骨、远志、茯神、防风、牡蛎各二两，甘草七两，大枣七枚。以水八升，煮取二升，分再服，日日作之，取瘥。

　　又方 茯苓、干地黄各四两，人参、桂各三两，甘草二两，麦门冬一升（去心），半夏六两（洗滑），生姜一斤。以水一斗，又杀乌鸡，取血及肝心，煮三升，分四服，日三夜一，其间少食无爽，作三剂，瘥。

　　又方 白雄鸡一头（治如食），真珠四两（切），薤白四两。以水三升，煮取二升。宿勿食，旦悉食鸡等及饮汁尽。

　　又有镇心、定志诸丸，在大方中。

　　治卒中邪鬼，恍惚振噤方。灸鼻下、人中及两手足大指爪甲本，令艾丸在穴上各七壮。

　　不止，至十四壮，愈，此事本在杂治中。

　　治女人与邪物交通，独言独笑，悲思恍惚者。末雄黄一两，以松脂二两溶，和虎爪搅，令如弹丸，夜纳火笼中烧之，令女人侵坐其上，被急自蒙，唯出头耳。一尔未瘥，不过三剂，过自断也。

　　又方 雄黄一两，人参一两，防风一两，五味子一升。捣筛。清旦以井水服方寸匕，三服瘥。

　　师往以针五枚纳头髻中，狂病者则以器贮水，三尺新布覆之，横大刀于上，悉乃矜庄，呼见其人，其人必欲起走，慎勿听，因取一喷之，一呵视，三通乃熟，拭去水，指弹额上近发际，问欲愈乎？其人必不肯答，如此二七弹乃答。欲因杖针刺鼻下人中近孔内侧，空停针，两耳根前宛宛动中停针，又刺鼻直上，入发际一寸，横针，又刺鼻直上入，乃具诘问，怜怜醒悟，则乃止矣。

　　若男女喜梦与鬼通致恍惚者。锯截鹿角屑，酒服三指撮，日三。

　　附方张仲景主心下悸，半夏麻黄丸。二物等分。末，蜜丸如小豆。每服三丸，日三。

　　《简要济众方》，每心脏不安，惊悸善忘，上膈风热化痰。

　　白石英一两，朱砂一两。同研为散。每服半钱，食后夜卧金银汤调下。

　　心中客热，膀胱间连胁下气妨，常旦忧愁不乐，兼心忪者。

　　取莎草根二大斤，切，熬令香，以生绢袋贮之，于三大斗无灰清酒中浸之，春三月浸一日即堪服，冬十月后，即七日，近暖处乃佳。每空腹服一盏，日夜三四服之，常令酒气相续，以知为度。若不饮酒，即取莎草根十两，加桂心五两，芜荑三两，和捣为散，以蜜和为丸，捣一千杵，丸如梧子大。每空腹以酒及姜蜜汤饮汁等下二十丸，日再服，渐加至三十丸，以瘥为度。

　　卷三

　　治中风诸急方第十九

　　治卒中急风，闷乱欲死方。灸两足大趾下横纹中，随年壮。又别有续命汤。

　　若毒急不得行者，内筋急者，灸内踝；外筋急者，灸外踝上，二十壮。若有肿痹，虚者取白蔹二分，附子一分。捣服半刀圭，每日可三服。

　　若眼上睛垂者。灸目两 后三壮。

　　若不识人者。灸季胁、头各七壮。此胁小肋屈头也。

　　不能语者。灸第二槌或第五槌上五十壮。又别有不得语方，在后篇中矣。

　　又方 豉、茱萸各一升。水五升，煮取二升。稍稍服。

　　若眼反口噤，腹中切痛者。灸阴囊下第一横理十四壮。又别有服膏之方。

　　若狂走欲斫刺人，或欲自杀，骂詈不息称鬼语者。

　　灸两口吻头赤肉际各一壮，又灸两肘屈中五壮，又灸背胛中间三壮，三日报灸三。仓公秘法，又应灸阴囊下缝三十壮。又别有狂邪方。

　　若发狂者。取车毂中脂如鸡子，热温淳苦酒，以投脂甚搅，令消。服之令尽。

　　若心烦恍惚，腹中痛满，或时绝而复苏者。

　　取釜下土五升，捣筛，以冷水八升和之。取汁尽服之。口已噤者，强开，以竹筒灌之，使得下，人便愈，甚妙。

　　若身体角弓反张，四肢不随，烦乱欲死者。

　　清酒五升，鸡白屎一升。捣筛，合和扬之千遍。乃饮之，大人服一升，日三，少小五合，瘥。

　　若头身无不痛，颠倒烦满欲死者。

　　取头垢如大豆大，服之。并囊贮大豆，蒸熟，逐痛处熨之，作两囊，更番为佳。若无豆，亦可蒸鼠壤土，熨。

　　若但腹中切痛者。取盐半斤，熬令尽，着口中。饮热汤二升，得便吐，愈。

</div>
    <div class="pagination">
<a href="肘后备急方_page14.html">上一页</a><span>...</span><a href="肘后备急方_page10.html">10</a><a href="肘后备急方_page11.html">11</a><a href="肘后备急方_page12.html">12</a><a href="肘后备急方_page13.html">13</a><a href="肘后备急方_page14.html">14</a><span class="current-page">15</span><a href="肘后备急方_page16.html">16</a><a href="肘后备急方_page17.html">17</a><a href="肘后备急方_page18.html">18</a><a href="肘后备急方_page19.html">19</a><a href="肘后备急方_page20.html">20</a><span>...</span><a href="肘后备急方_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
