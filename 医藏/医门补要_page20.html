<!DOCTYPE html>
<html>
<head>
    <meta charset="UTF-8">
    <title>医门补要 - 第 20 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医门补要 - 第 20 页/共 25 页</h1>
    <div class="content">　　头低无神者死，头低视深者死，头摇不止者死，头上撺者死，头重视身者死，项筋展长者死，耸肩动形者死。

　　附载　采集先哲察生死秘法

　　面部

　　天庭光润者伤风，天庭晦暗者伤寒。面青黑者为寒，面紫黑者为热。发汗后面赤甚者，邪未出，当再表散。阴盛格阳面赤者为戴阳，当温之。五色精华尽发于外，而内无所畜者凶，面赤目上视者死。面黑头汗出不流者死。面淡黄者，脾胃伤。肢痿腹胀，面黄如熏者，湿盛黄胆。面黄如橘者，多热。面黄挟青紫者，脉芤瘀血在胃，或胁有块。面多白点者，虫积。面黄不润，多蟹爪纹者，虫积。面黄不一者食积。面赤目黑者死。面黑目黄者死。面黄白眼胞肿者，谷疸胸痞。面黄目青者，伤酒。面目有黄色者，有胃气吉。

　　面赤吐沫者死。面青伏枕者死。颧赤者心痛。左颧赤者，肝热病。右颧先赤者，肺热病，两颧赤色，如指大者，病小愈必死。颧黄黑者，肾病。伤寒汗不出，颧赤气喘者死。面青舌卷囊缩者死。面青小腹痛者阴寒。面青唇黑者死。面青目黄，面青目赤，面青目白，面青目黑者皆死。病患与无病患远望似青，近看似黑者死。面青者风寒。面黄者小便难，胸中寒，面黄而光润者，湿热及痰饮蓄血。面黄而枯暗者，寒湿食积。面黄而黑者，脾胃衰。面目身皆黄，小便涩者湿热。面目身皆黄，小腹胀痛，小便利者蓄血。面黄而赤者风热。面黄目青，面黄目赤，面黄目白，面黄目黑者，皆不死。面赤者风热。面赤目青，面赤目白者，皆死。面赤脉虚数者，假热。面赤脉沉细者，假热。面赤脉弦数者，少阳病。

　　面通赤者，阳明病。面颊午后赤者，虚火。颧现赤色者死。颧及耳目起赤色者，五日死。面白者气虚。面白无神者，病后及脱血多汗。面白如搽残汗粉者死。面白形瘦，身热下血坏者死。面白目黑者死。面白而黑者，寒痛。颧现青色者死。面白颧赤者死。面黑目青，面黑目白者，皆死。面黑者，伤寒及劳。久病面焦黑者肾热。面黑唇青者死。面黑皮枯牙根露者死。面黑目直视，恶风者死。面黑两胁难转动者死。面黑而肿者死。天庭黑者死。

　　颧与发际鼻梁黑者，五日死。耳目口鼻起黑色者死，面黑而肿，唇焦者死。病患及无病人面黑，又起白色在耳目口鼻者，三日死。病中面肉瘦削见腮者死。面无精彩，不受饮食者，四日死。面光不暗者，伤风。面暗不光者，伤寒。面如锦纹斑者，热毒。面垢如油，喘促多汗者，中暑。面垢生尘，洒然畏凉，毛耸者，中暑。面浮肿者死。失睡之人，神若饥。丧亡之人，神色呆。面赤者，心热络脉溢。面青者肝热爪枯。面黄者，脾热肉蠕动。

　　面白者，肺热毛败，面黑者，肾热齿枯。面色深暗者，内病与重病久病。面色浅亮者，外病与新病轻病。

　　附载　采集先哲察生死秘法

　　目部

　　目昏，及目赤、目黄者，皆邪热入里。开目见人者，阳病。闭目不欲见人者，阴症。横目斜视者，死。瞪目直视者死。目忽不明者，脱阴及脱血。目青目赤，目白目黑者，皆凶。

　　自上视者，为戴眼。目黑颊赤者，痰热。目睛黄者，酒疸。目黑行走哼声者，骨节痛甚。

　　目黑面黄，肢痿难屈伸者，风痰。眼下青者，挟阴伤寒。目黄心烦，脉和者，病欲愈。目黄小腹胀痛，小便利，大便黑者，蓄血。目黄头汗出者，欲发黄胆。两目皆黄者，病欲愈。目暗黄者，湿热。目赤唇焦者，热病。两目 红者，欲发疮疹。目白睛黄者，欲发瘅热。目白睛黄，脉沉细者阴症。目眶黑者，为痰。目下灰黑者，痰饮。目睛稍定即转动者，为痰。目暗者，欲衄血。目暗鼻燥者，热邪。目蒙蒙者，热邪。目光乱者为痰。目睛不转，白珠黄者，欲衄血。目直视喘气，下痢者死。目梢生黑气，牵入太阳者死。目睛定不转者死。目无精彩，牙齿黑者死。目胞肿者为水。目睛恍惚者死。目眶陷下者死。目瞳子高者死。目直视肩垂者死。目直视耳聋，及百节皆直者死。闭目恶人，脉短涩者死。目昏不识人，目反上视，目瞪睛小，目睛圆正，目反折者皆死。目转运者死。

　　附载　采集先哲察生死秘法

　　鼻部

　　鼻微黑者，痰饮。鼻色黄者，湿热。鼻欲嚏不能者，为寒。鼻孔干黑，如烟煤者，阳毒热，极凶。鼻孔黑润出冷气者，阴毒冷极。产妇鼻内黑及衄血者危。鼻塞，口中黑者死。

　　鼻出气多，入气少者死。鼻色赤者风热。鼻尖青黄色者，为淋。鼻色鲜红者，留饮。鼻紫暗者，时病。病患鼻尖山根明亮，目 黄者，病欲愈。无病患现黑色，忽起于耳目口鼻边者凶。明堂目下青者房劳，或精神不快，即夜未睡。鼻色青者，腹痛肢冷死。鼻色黄者，小便难，及痰饮湿热。胸中寒，鼻色黄黑而亮者，小腹两胁痛及蓄血。鼻色白者，失血气虚。鼻色黑者，房劳及痰饮水气。鼻痛者，风火。鼻流清涕者，肺寒。鼻塞流浊涕者，风热。鼻鼾难言者，风温。鼻鸣干呕者，伤风。鼻孔满胀者，风热。鼻孔干燥脉浮数者，欲衄血。鼻孔色黑滑冷者，阴症。鼻上出汗如雨者，心胃病。鼻孔扇张者死。人中平满者死。

　　附载　采集先哲察生死秘法

　　唇部

　　唇黑痰多者死。唇卷喉痛者死。唇干焦者，邪在肌肉。唇反舌卷者死。唇燥舌干者，脾热。焦唇黑者死。唇青黑者寒症。唇黄者血虚。唇反肉肿者死。唇口生疮声哑者，虫积。

　　唇青舌卷囊缩者死。唇吻青者死。唇黄者，脾热血虚。唇赤而肿者热症。唇焦赤者，脾热。

　　唇焦红者吉。唇紫者虫积。唇白者失血及呕吐。唇淡白者气虚。唇口俱黑者死。唇齿焦黑者燥屎。唇青人中平满者死。怒气上冲唇青者，当平肝和胃。吐后唇白者，当养胃调气。

　　唇燥裂者脾热。唇口舌苔有断纹者死。唇缩气喘者死。唇肿齿焦者死。唇反舌缩者死。唇吊齿燥下痢者死，人中反不语者死。

　　附载　采集先哲察生死秘法

　　口部

　　口中红吐血，又有痰涎而息轻者死。口如鱼嘴尖起者死。口中气出不返者死。口噤难言者痉症，及痰厥中寒。环口黧黑者死。口酸者肝热。口甜者，脾热及痰。口苦者，心热及胆热。口干者胃热。口臭及口淡者胃热。口辣者，肺热。口咸咽干者，肾热。口有血腥味者，胃热。口不知食味者，津液伤。口中不仁者，外感。口难出言者，血少。口张气直出者，死。口张脚肿，脉绝者，五日死。口目动摇不止者死。口燥齿干形脱者死。口渴眼张，谵语身热，肢冷脉沉细者死。口语死者死。

　　附载　采集先哲察生死秘法

　　齿部

　　初病齿缝流血，痛者胃火。齿燥脉虚者，胃痛。齿燥无津者热病。齿焦黑无垢者死。齿垢灰色者死。齿如枯骨者死。齿生垢，发枯者死。齿长，发枯者死。

　　附载　采集先哲察生死秘法

　　喉部

　　喉不肿，干痛难忍，气促者死。喉痛，头汗出者死。喉干痛无痰者死。喉声如雷及呛食者死。孕妇喉痛，脉浮者死。

　　附载　采集先哲察生死秘法

　　耳部

　　耳痛耳肿，与耳痛耳聋者，皆胆病。耳痛，耳鸣者，三焦病。耳痛耳叶黄者，类伤寒。耳聋舌卷，唇青者，肝病险。耳聋发狂者，阳虚病。两耳枯焦者死。耳上起青筋者，肝风。耳叶枯薄而青，耳叶枯薄而黑，耳叶枯薄而白者，皆肾败。

　　附载　采集先哲察生死秘法

　　舌苔部

　　舌润如常，未生苔者，邪在表。苔见白滑者，邪入里。白苔滑者，邪在胆经。白苔燥者，邪热。舌苔淡白者，里寒。白浓苔，如煮熟色者，寒积脾绝。白苔中黄者，邪入胃。

　　干白苔，中心黑者死。白苔起雪花片者，脾冷闭危。白苔尖生灰色刺者，十中救五。舌尖白苔，根黄及根黑，或半边干半边湿者，胆病。半边白苔，半边黄黑苔者，危。白苔中有黑点者，十中救二。（白苔多而滑，黄黑苔少者，多表邪。黄黑苔多而干白苔少者，多里症。）白苔中两条黑者死。舌尖白苔，根黄苔者危。舌尖与根白苔，中心黑者死。舌尖白苔，中红苔，根黑苔者死。白苔外烦躁欲坐卧泥水中，脉虚大者，是阴寒逼其无根之火上扰，当温之。舌白色者失血。白苔腻者脾热。黄苔而滑者，热未盛。黄苔而干者，热已盛。黄苔生芒刺黑点者，十中救二。黄苔起裂瓣者，胃液干。舌中黄苔，两边白苔者，邪入内。舌两边黄苔，中心白苔者，邪入大肠。舌根黄苔，尖白苔，舌短缩者，胃热湿痰及宿食。黄苔带黑苔者，肝热。黄苔带红色者，小肠热。浓湿黄苔，中心青紫色者，阴症。黄苔带灰色者，胃热。黄苔带黑色者危。外感挟内伤五六日，黄苔中心干，两边润者。

　　里热（未重）。满舌黄黑苔燥者，里热已甚，当急润之。舌色黄者血虚。

　　舌红者暑症。舌红极者温毒。舌红中带白色者寒邪。舌红中夹两条灰色者，温疫挟寒食。舌红有黑者，热毒入肾。舌红极有黄芒刺者，热毒入胃。舌中红晕，四边黑者热极。舌红如虫咬者，火旺。舌红生大点者，胃热挟湿。舌红有白点者，心胞邪。舌红尖黑者肾虚。舌红有黑点者，胃热。舌红起干裂纹者肝热。舌红胀烂者，湿热入脾。舌红生白泡者，火旺。舌生紫疮者，火郁。舌生红点者，火炎。舌红嫩如新生，望之似润，摸之干燥者，乃妄行汗下，津液竭死。

　　舌绛（深红色也）者，热入血分。舌绛兼白黄苔者，气分邪未尽。舌绛中心干者，心胃火旺。舌绛望之似干，摸之湿者，津亏湿热盛欲蒙心胞。舌绛粘腻者秽浊。舌绦光亮者，胃津亡。舌绛干燥者，火邪伤营。舌绦生黄白碎点者，欲发牙疳。舌绛干缩者，肾阴竭，十中救二。舌尖干绛者，心火旺。舌底绛面有白苔者，湿热遏伏。初病舌便干，神清者，宜扶正透邪。（如神便昏者不治。）舌边绛，中白如粉而滑者，邪在表。舌绛难伸者，痰阻舌根。舌赤者里热。舌紫暗摸之湿者，瘀血挟热。舌紫肿大者酒毒。舌紫暗而干者，肝胃绝。舌紫黑者阴寒。舌紫有红点，舌紫带干黄，舌紫短缩者，皆热毒。舌淡紫带青而滑者，阴寒。舌紫带灰黑苔而滑者，邪伤血分。舌干紫如煮熟猪肝者死。

　　舌苔黑润，不发热不渴者，阴寒，当温之。黑苔而燥者，热病。黑苔而滑，发热者，暑症。黑苔生干芒刺，刮去底色红者生，底色黑者死，刮去又生者死。青苔者寒极。舌卷干黑者热病。冬月黑苔者死。黑苔舌烂者心肾绝。舌根黑舌尖白者，胃火犯肾。舌根黑，舌尖红者，肾邪。白苔有黑点者胃热。舌黑而缩者肝绝。舌黑生紫泡者肝绝。舌心一条黑燥，两边或白或黄者，两感症。舌心一条黑润，两边白者，表里皆虚。舌黑带红者，肾虚挟邪。舌半黑半黄，或半黄半白，或中干边润，或尖干根润者，传并之邪。舌红露黑纹数条者，阴症。舌外红内黑者，热极。外白内黑，外黄内黑者，皆热极。

　　舌灰黑者阴邪。灰黑苔而干者热传里。舌灰色薄润者，阴寒。舌灰黄干裂者，热病。舌灰色中有黑晕者，邪入肾。舌中灰黑，四边微红者，邪入大肠。热毒内传一次者，见灰黑晕一重，（热毒内传二三次者，见灰黑晕二三重。）不治。初病舌便灰色无苔者，寒食痰水。感冒妄行汗下，二便通，舌灰黑而滑或干者，虚火上炎。白苔中心渐黑者，热传里。

　　红苔渐黑者，热病险。舌冲酱色者，夹食伤寒。

　　舌强难动者危。舌生干糙裂刺者危。舌收敛如干荔枝肉者危。舌亮如镜面无苔者，胃绝。舌现人字纹者死。舌蓝色者肝绝。舌吐出数寸者危。舌吐出难收者热极。舌缩入喉，难言者寒极。舌短者宿食，危。舌肿大者，热极，急砭之。舌硬者为痰，危。舌枯缩者心绝，舌瘦而长者心绝。啮舌者死。 舌者危。舌卷神昏者危。汗出不流，舌卷者死。伤寒，舌吐出者死。

　　附载　采集先哲察生死秘法

　　身部

　　病患身轻能转侧者为轻。身重难转侧者为重。身重难移，恶寒肢腹痛，自利，闭目怕亮，不欲见人者，阴症。身痛如被杖，身重如山难动者，阴症。身轻易动，发热体痛，骨节痛者，表症。身重骨节肿痛难伸动，自汗者，风湿。身重痛，骨节不活者湿痹。手足抽搐，身反向后者，痉病。身目皆黄者黄胆。身如虫行者表虚。肉动筋急汗多者气虚。

　　臂多青筋者失血。手背热，与背上热者外感。手心热，与小腹热者内伤。浑身恶寒者伤寒。

</div>
    <div class="pagination">
<a href="医门补要_page19.html">上一页</a><span>...</span><a href="医门补要_page15.html">15</a><a href="医门补要_page16.html">16</a><a href="医门补要_page17.html">17</a><a href="医门补要_page18.html">18</a><a href="医门补要_page19.html">19</a><span class="current-page">20</span><a href="医门补要_page21.html">21</a><a href="医门补要_page22.html">22</a><a href="医门补要_page23.html">23</a><a href="医门补要_page24.html">24</a><a href="医门补要_page25.html">25</a><a href="医门补要_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
