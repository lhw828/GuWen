<!DOCTYPE html>
<html>
<head>
    <meta charset="UTF-8">
    <title>续名医类案 - 第 89 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 89 页/共 160 页</h1>
    <div class="content">　　萧万舆治龚氏外家，年三十，娩未百日，恣啖生冷，呕吐脐痛，病白带月余，行经冲任冒寒，发热烦渴，赤带频下，脉沉迟无力，此内真寒而外假热症也。用四物、二陈加炮姜、肉桂、木香，少佐升麻，丸服月余而愈。

　　一寡妇年三旬，时或憎寒发热，通宵不寐，时或白昼昏睡，喃喃独语，遇劳肢体厥冷，每用姜、葱解表，遂致热停脾胃，乘虚下注，而患赤带。脉沉伏，重按搏指，以为相火蕴结，外假寒而内真热也。用四物加黄连、龙胆、炒栀、知母、茯苓、木通，投八剂，诸症悉安。

　　来天培治一妇，年四旬外，苦于白带，朝夕常流不止，已十余日矣。外症头晕腰痛，诊其脉涩，此肝肾阴亏，气虚下陷所致。法宜以十剂中涩可去脱之剂治之，否则因循，虑成弱症矣。以六味饮去萸肉、泽泻，加牡蛎、龙骨、川续断、肉桂、杜仲、白芍、鹿角胶，不数剂而瘳。（雄按；今秋许兰屿室患腰腹左痛，诸药罔瘳。

　　黄某询其泛愆，进肾气汤多剂，痛益剧，痛甚则白带如注，犹曰虚寒已极，药不能胜，附、桂日增，痛无停晷。

　　病家谓服此大补而无功，已绝望矣。陈雪舫荐余诊之，左关尺弦数无伦，形消舌赤，夜不成眠，与龟板、乌 、苁蓉、楝实、枸杞、黄柏、归身、白薇、竹茹、丝瓜络、蒲桃、干藕，一剂即安。数剂后，加熟地、阿胶补之，泛行而愈。

　　一闺女年十五岁，夏间患白带月余，更兼腹痛。诊之，六脉俱弦细而数，按之中指下时一沉，此属脾气下陷，肝脏湿热为患。用升麻、柴胡、苍术、白术、茯苓、半夏、广皮、甘草、黄柏、黄芩，二剂而霍然。

　　沈尧封曰：带下有主风冷入于脬络者，巢元方、孙思邈、严用和、杨仁斋、娄全善诸人是也。有主湿热者，刘河间、张洁古、张戴人、罗周彦诸人是也。有主脾虚、气虚者，赵养葵、薛立斋诸人是也。有主湿痰者，朱丹溪是也。有主脾虚、肾虚者，张景岳、冯兆张是也。又有主木郁地中者，方约之、缪仲淳是也。其所下之物，严主血不化而成，张主血积日久而成，刘主热极则津液日出。其治法有用大辛热者，有用大苦寒者，有用大攻伐者，有用大填补者。虽立论制方，各有意义，然其所下之物，究竟不知为何物。惟丹溪云：妇人带下，与男子梦遗同，显然指着女精言。千古疑窦，一言道破。但精滑一症，所因不同，惜其所制之方，囿于痰火二字中耳。由是言之，白带即同白浊，赤带即同赤浊，此皆滑腻如精者。至若状如米泔，或臭水不粘者，此乃脾家之物，气虚下陷。然高年亦有患此者，非精气之病，不可混治。

　　雄按：带下一症，湿热下注者为实，精液不守者为虚。体强气旺之人，不甚为害，惟干燥则病甚。盖荣津枯槁即是虚劳。凡泛愆而带盛者，内热逼液而不及化赤也。并带而枯燥全无者，则为干血劳之候矣。汇而观之，精也，液也，痰也，湿也，血也，皆可由任脉下行而为带。然有虚寒，有虚热、有实热三者之分，治遗精亦然，而虚寒证较少，故叶天士治带，必以黄柏为佐也。又任脉虚而带下不摄者，往往投滋补而不应，余以海螵蛸一味为粉，广鱼鳔煮烂，杵丸绿豆大，淡菜汤下，久服无不收功，真妙法也。

　　卷二十三

　　交肠

　　（交肠症男子亦有。）

　　张路玉治詹石匠妻，产后五六日，恶露不行，腹胀喘满，大便从前阴而出。省其故，平日酷嗜烟酒。所产之儿，身软无骨，因而惊骇，遂患此症。以芎归汤加莪术、肉桂、炒黑山楂，一服恶露通，而二便如常。

　　陆圣祥之女，方四岁，新秋患血痢，而稀粪出于前阴。作冷热不调食积治，与五苓散，服香连丸，二剂而愈。

　　钱吉甫女，年十三，体肥痰盛。因邻家被盗，发热头痛，呕逆面青，六脉弦促，而便溺易位，此因惊而气乱，痰袭窍端所致也。与四七汤，下礞石滚痰丸，开通痰气而安。

　　喻嘉言治姜宜人得奇症。简《本草经疏》治交肠用五苓散之说，以为神秘，喻曰：交肠一症，大小二便易位而出，若交肠然。古用五苓治之，专为通前阴而设也。若此症闭在后阴，二便俱从前阴而出，拟之交肠，诚有似是而非者。况交肠乃暴病，骤然而气乱于中。此症乃久病，以渐而血枯于内，有毫厘千里之别。原夫疾之所始，始于忧思伤脾，脾伤则不能统血，而错出下行，有若崩漏，实名脱营，宜大补急固。乃误以凉血清火为治，脱出转多，于是手阳明之血，亦渐消亡。故血尽然后气乱，气乱然后水谷舍故趋新，并归一路，大肠枯槁，幽门骤闭，饮食至此无庸泌别，遂清浊并走前阴。势必大肠复通，令渣滓率由故道，斯为得耳。与五苓一方，有何干涉？况五苓之劫阴，又为亡血家所深戒乎。向诊时尝问病中多哭泣否？答曰：时时泣下。乃知脏燥者多泣，大肠方废而不用也，交肠云乎哉！今大肠之脉累累而现于指，可虞之时，其来春枣叶生乎，枣叶生而言果验。（按：此仍是交肠症，惟与骤然气乱者不同耳。）

　　愚拟治之之法，宜集灵膏，重用人参以补肺而润之。盖肺与大肠相表里而主气。又肺者，相传之官，治节出焉。肺得养，斯大肠之燥可清。又得枸杞、二冬以滋其失血之槁，然后故道可复，而清浊自分矣。

　　薛立斋治一产妇，小便出粪，名大小肠交，乃气血俱虚，失行故道。先用六君子汤二剂，又用五苓散二剂而痊。（《妇人良方》作先用五苓散二剂而愈，又用补中益气汤而安。）

　　沈明生治叶惟和室，月夜探亲，其母留之食，时春寒犹峭，归途即觉肌寒懔懔。次早复当窗梳栉，重感于邪，无热恶寒，胸膈 闷。一医见其肌表无热，竟作食伤太阴主治，遽用大黄下之，不特不更衣，反致水道闭涩。尤可异者，白物腥秽如膏淋之状，从大肠来，绵锦不绝，渐至肌体萎弱，骨立难支。诊之，脉沉而涩，虚寒可知，计惟有温中益元之法。然虑大便尚结，小水未行，或有增满之患。遂先用五苓散倍加肉桂，一服而水道果通，再服而宿垢并下。嗣用附子理中汤三四剂，后白物渐止。更以十全大补，调理一月而安。夫白淫白沃，载在灵兰之典，皆指前窍中来，今乃转移于后，何也？盖此病始终是一寒症，初因食在胃脘之上，火衰不能熟腐，而反下之太早，则有形之物不能即降，而无形之寒抑遏于阑门之际，遂致清浊混淆，涓涓不息，似乎淋带，而实非淋带也。今先以五苓分利阴阳，而倍肉桂，使寒随溺泄，上下宣通。继以理中之剂，撤其余邪，鼓其阳气，令脾土湿燥，而浊流有制，宜其效如桴鼓也。夫始用行大便之药，大便不行，并致小便赤涩。今用利小便之药，小便即利，并致大便亦通，其得失为何如哉。

　　董魏如曰：膀胱有下口而无上口，下口则通乎宗筋，宗筋本为精道，而溺亦同出乎此，则宗筋虽一口，其内实精道溺道之两口也。故膀胱虽系于肠旁，而与肠不相通。乃论交肠症者，俱谓阑门不清，以致清浊混乱，故大小便易位而出。夫阑门为大小肠交接之门户，虽曰不清，而二便各有所出之道路，又焉能遽易其位而出？窃谓交肠一症，乃屎出前阴，溺出后孔之候。溺出后孔者，水气并入大肠，自阑门不能泌别清浊，可以阑门不清为论。若屎出前阴者，乃肠膀并破之候，非肠穿则屎从何窦而出？膀胱不破，则屎从何窦而入？要必肠穿膀破，而后屎溺得以易位而出。又必破损之处，其窦贴连，而后得出入不爽也。尝验诸兽之膀胱，皆附于大肠之募，与广肠下连。故肠膀一通，而便可易位，否则难乎其为交矣。余治交肠症四五人，皆得于险产之后，其为肠膀破损，不言可喻。余舆人朱姓者，年三十余，素患血疝，年发二三次，遇寒则发，服温降药随已。其发必攻痛腹肋，甚则攻胸，乃呕血三两口，此手足厥阴之候，习以为常。忽冬月遇寒陡发，囊肿如石，时届岁终，服药一二剂，归家度岁。正月初疝症愈，而囊痈竟成，不数日大溃，囊中流粪，大便不行，肚腹两角连串肿赤，复成肚角痈，三五日而溃，亦屎脓并出。一囊一腹连串洞穿者六，人虽羸瘦，而语言自若，饮食如常。夫睾囊之系，上连广肠，系损而及肠，膜破而屎出，此方书所已载也。若腹痈溃而屎出，是必大小二肠，先结痈而内溃，故复由外痈而出。否则腹痈虽穿，而肠不破，屎亦何从而出乎？此症之溃，在正月七日，至三月十七日始不食，十八日屎从口出，三日乃死。始知肠断即死，肠破未即死也。故交肠囊痈二证，多有愈者。

　　卷二十三

　　求子

　　建平孝王妃、姬、侍皆丽无子，择良家未笄女入御，又无子。问尚书褚澄曰：求男有道乎？澄对曰：合男女必当其年。男虽十六而精通，必三十而娶，女虽十四而天癸至，必二十而嫁。皆欲阴阳完实后交合，则交而孕，孕而育，育而为子，坚壮强寿。今未笄之女，天癸始至，已近男色，阴气早泄，未完而伤，未实而动，是以交而不孕，孕而不育，育而子脆不寿，此王之所以无子也。然妇人有所产皆女者，有所产皆男者。大王诚能访求多男妇人，媒至宫府，有男之道也。王曰：善。未再期生六男。夫老阳遇少阴，老阴遇少阳，亦有子之道也。（《褚氏遗书》。）

　　朱丹溪曰：肥盛妇人不能孕育者，以其身中脂膜闭塞子宫，而致经事不行，可用导痰汤之类。瘦怯妇人不能孕育者，以子宫无血，精气不聚故也，可用四物汤养血养阴等药。余侄女形气俱实，以得子之迟，服神仙聚宝丹，背上发痈疽，症候甚危。予诊其脉散大而涩，急以加减四物汤百余帖，补其阴血。幸其质浓，易于收救。

　　质之薄者，悔将何及。

　　龚子材治刘小亭，年四十无子，阳事痿弱，精如冰冷。求诊，两寸脉洪，两尺沉微无力，此真元衰惫，平素斫丧过度所致。以固本健阳丹加人参、附子、枸杞、覆盆子各二两，制一料，服尽，觉下元温暖。如前又制一料，服至半料而止，果孕生一子。后传之于刘柏亭、刘敏庵，服之俱得子。

　　汪石山治一妇人，形肥色淡紫，年几三十，艰于育子。脉之，两尺皆沉微，法当补血。以形言之，肥人气虚，亦当补气。遂令多服八物汤，仍以补阴丸加参、 ，空腹吞之，三月余有孕。复为诊之，两尺如旧。以理论之，孕不当有。昔人云：脉难尽凭，殆此类与。

　　薛立斋治儒者钱思习子室，年三十余无嗣，月经淋沥无期。夫妇异处几年矣，思习欲为娶外家，以谋诸薛。

　　薛意此郁怒伤肝，脾虚火动，而血不归经，乃肝不能藏，脾不能摄也。当清肝火，补脾气，遂与加味归脾、逍遥二药四剂，送至其家，仍告其姑，曰服此病自愈，而当受胎，外家可无娶也。果病愈，次年生子。

　　后妃不妒忌，而百斯男。独中山靖王饮酒好内，生子百十二人。世称全鹿丸为周文王所定，常服之，故生子众多。岂中山靖王亦常服是丸者耶，何生子之多于文王也？（《张氏丽言》。）

　　冯楚瞻治金绍老，晨泻不已。就诊，按其脉，两寸关俱沉弱无力，两尺沉微更甚，曰：少年得此，不惟难愈，更恐嗣育之间，多女少男矣。适许某至，亦索诊，其脉亦然。各道连生数女而无子，令以八味去丹皮、泽泻，加补骨脂三两，菟丝子四两，五味子二两，早晚食前各服五钱，后各生子矣。《精要》云：久服令人肥健多子。信然。

　　吴孚先治蔡孝廉，年已五旬，苦乏嗣，遍求种子方备尝，十载无一验。诊得右尺神旺，真火本自不衰，惟左尺虚弱，乃真水干涸也。宜补阴配阳，与六味地黄丸加元武胶。越二年，果得一子。

　　万密斋曰：尝见男子阴痿者，多致无子，不可不虑也。惟其求嗣之急，易为庸医之惑。或以附子、蛇床、故纸为内补。或以蟾酥、阿芙蓉为外助。阳事未兴，内热已作，玉茎虽劲，顽木无用，以致终身无子，或有夭殁者。吾见此辈无辜，而受医药之害，遍访诸方，无越此者，出以示人，名曰壮阳丹。熟地黄四两，巴戟去心破故纸炒各二两，仙灵脾一两，桑螵蛸真者盐焙，阳起石 ，另研水飞，各半两。上六味合阴之数，研末炼蜜丸如桐子大。每三十丸，空心只一服，温酒下。不可恃此自恣也，戒之。（雄按：用石药弊滋甚矣。）

　　生地四两，熟地四两，天冬四两，麦冬四两，当归二两，枸杞一两，仙灵脾八两，制碎，绢袋盛，浸大酒内，隔汤煮，从卯至酉，取出埋地下七日，夫妇日共饮五六杯。妇人经水不准者，即准而受孕。此方刻邹南皋仁文书院《集验方》中。吴银台、徐光禄俱云往往得验，因复记而笔之。（李日章《六砚斋笔记》。雄按：此集灵膏方也。）

　　吴桥治胡翳卿。胡喜诙谐，故与桥习。胡以久不宜子，请壮阳方。桥诊曰：公寸脉洪，尺中沉涩，火炎而不降，水涸而不升，水火不交，是曰未济，法宜滋阴补肾，庶几相济相生。使复壮阳，则火益炎而水益涸，咳血呕血，将不可谋，殆矣。胡大笑曰：吾五十而善饭，不异丁年，何病？徒以阳痿滑精，愿得方药壮之。且吾服滋阴药，如奉漏卮无益。桥曰：技止此尔。胡后遇国人老而举子者，得壮阳方，至留都亟服之，咳而失音，已复咳血，久之肉削，大溲浸动，则遣使逆桥，桥谢不暇。病深请告归，即召桥，叹曰：不用公言至此矣。幸脉不数，声不喑，骨不蒸，血不咳，独大溲日三四行尔。桥曰：否，否，夫数者、喑者、蒸者、咳者，则阳火未息，犹可鼓而行之。今熄矣，即炉 无及也。无何而绝。

　　冯楚瞻曰：五脏之精华，轮归于肾，故经曰，五脏盛乃能泻，是五脏各有精，随所用而灌注于肾，岂止肾所藏而已哉？然精生于血，血少精何以生？夫心主血，故曰无子责乎心，发白责乎肾。是以重嗣育者，不独补肾，尤宜养心。不但养心，更宜调和五脏，使五脏精气常盛，而后肾家之充溢裕如也。设四脏燥槁不荣，将何物以输归于肾，而为嗣绪之本乎？余故制养心育脾，和肝清肺，滋肾，补荣益卫，膏滋丸与八味丸兼服。一补先天之不足，一助后天之发生，将见血气日长，螽斯衍庆，自可必也。方用嫩黄 四两，蜜水拌炒，同人参补气以为君；当归身酒拌炒三两，养血宣血，调和荣分以为臣，酸枣仁炒熟捣碎五两，宁心益肝，兼养脾土以为臣；熟地六两，滋水润燥，与白术同用，则白术补脾气，熟地滋脾阴，亦以为臣；于潜白术，人乳拌透晒干炒黄四两，专补脾元以为臣；远志肉用甘草浓汁煮去辣水，二两，养心神生脾土，下济肾气，使真精藏固，用以为佐；麦冬同老米炒燥去米三两，保护肺金，以济白术之燥，用以为佐；白芍蜜酒拌炒二两四钱，甘寒入脾，酸敛入肝，既佐当归以和肝荣，复佐白术以养脾阴，用以为佐；杜仲酒拌炒三两，接引诸药深达至阴之所，川续断酒拌炒三两，熟地补肾精，杜仲补肾气，续断专调理于骨节筋络之间，用以为使；川牛膝酒拌蒸三两，焙干引诸药强壮下元，用以为使。莲子三斤，清水煮汁三十余碗，去渣入前药，煎取头二汁，去渣熬膏。以人参二两，茯苓、茯神各三两，研细末，和前膏为丸。临卧白汤送下四钱。

　　沈尧封曰：求子全赖气血充足，虚衰即无子，故薛立斋云，至要处，在审男女尺脉。若右尺脉细，或虚大无力，用八味丸；左尺洪大，按之无力，用六味丸；两尺俱微细，或浮大，用十补丸。此遵《内经》而察脉用方，可谓善矣。然此特言其本体虚，而不受胎者也。若本体不虚，而不受胎者，必有他病。缪仲淳主风冷乘袭子宫，朱丹溪主冲任伏热；张子和主胸中实痰；丹溪于肥盛妇人，主脂膜塞胞；陈良甫于二三十年全不产育者，胞中必有积血，主以荡胞汤。诸贤所论不同，要皆理之所有，宜察脉辨证施治。荡胞汤在《千金》为妇人求子第一方，孙真人郑重之。

　　雄按：荡胞汤，虽有深意，其药太峻，未可轻用。

　　惟保胎神佑丸，善舒气郁，缓消积血，不但为保胎之良药，亦是调经易孕之仙丹。每日七丸，频服甚效。

　　余历用有验，因附录之。白茯苓二两，于潜术米泔浸一日，黄土炒香一两，益母草净叶去梗一两，真没药瓦上焙干去油三钱。上为末，蜜丸桐子大，每服七丸，白滚水下。若胎动，一日可服三五次，不可多服一丸。至嘱。

　　卷二十四

　　妊娠

　　王显字世荣，文昭皇后之怀世宗也。梦为日所逐，化为龙而绕后，后寤而惊悸，遂成心疾。衣冠文物太后敕召徐謇及王显等为后诊脉。徐謇言是微风入脏，宜进汤药及加针灸。显诊云：按三部非有心疾，将是怀孕生男之象。后果如言。

　　汪石山诊一妇，形长色紫，妊五月矣。求脉之以别男女，汪曰：脉右大于左。《脉诀》云，左大为男，右大为女。今脉右大，当是女耶。彼则喜曰：我男胎矣。往岁有妊时，尊甫先生诊之，亦谓右脉浮大，当是女孕，后生男。今妊又得是脉，可知为男矣。后果生男。汪曰：脉书但道其常，莫能尽其变，此医所以贵乎望闻问切也。

　　张子和诊一妇人，年四十余得孕。自以为年衰多病，故病复作。医亦不察，加燔针于两脐旁，又以毒药攻磨，转致腹痛食减形羸，已在床枕。张诊其脉曰：六脉皆平，惟右尺洪大有力，此孕脉也。兼择食，为孕无疑。

　　左右皆笑之。不数月生一女，两目下各有燔针痕，几丧其明。凡治病妇，当先问孕，不可仓卒。

　　王胡之妻病脐下积块，择食，面黄肌瘦而不月。或谓之干血气，治之无效。张视之曰：孕也。其人不信，再三求治，乃与之平药，以应其意，（妙！否则别求人治，或致误事。）终不肯下毒药。（凡攻病之药，皆曰毒药。）

　　后月到，果胎也。问何以别之，曰：尺脉洪大也。（亦有尺脉微弱而孕者，见求子门汪石山案。）《素问·阴阳别论》所谓阴抟阳别之脉。

　　昆山周知县景星家一妇，病腹中块痛，专科诊之曰：气积。投以流气破积之剂，又命人以汤饼轴戛之，不效。闻有巫峰神庙颇灵，往问之云：此胎气也，勿用药。信之，彼果生一男。

　　南京户都主事韩语光妻，病腹中作痛，按之若有物在脐左右者。适浙中一名医至京，请诊之云：是 瘕。

　　服三棱、蓬术之剂旬余，觉愈长，亦以其不效乃止。后数月生二男。此皆有命而然，可不慎哉。（《客中间集》。）

</div>
    <div class="pagination">
<a href="续名医类案_page88.html">上一页</a><span>...</span><a href="续名医类案_page84.html">84</a><a href="续名医类案_page85.html">85</a><a href="续名医类案_page86.html">86</a><a href="续名医类案_page87.html">87</a><a href="续名医类案_page88.html">88</a><span class="current-page">89</span><a href="续名医类案_page90.html">90</a><a href="续名医类案_page91.html">91</a><a href="续名医类案_page92.html">92</a><a href="续名医类案_page93.html">93</a><a href="续名医类案_page94.html">94</a><span>...</span><a href="续名医类案_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
