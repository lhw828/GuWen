<!DOCTYPE html>
<html>
<head>
    <meta charset="UTF-8">
    <title>针灸甲乙经 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸甲乙经 - 第 19 页/共 28 页</h1>
    <div class="content">　　邪客于足阳跷之脉，令人目痛，从内 始。刺外踝之下半寸所，各二 ，左取右，右取左，如行十里顷而已。

　　人有所堕坠，恶血留于内，腹中胀满，不得前后，先饮利药，此上伤厥阴之脉，下伤少阴之络。刺足内踝之下，然谷之前，血脉出血，刺跗上动脉。不已。刺三毛上各一 ，见血立已，左取右，右取左。善惊善悲不乐，刺如右方。

　　邪客于手阳明之络，令人耳聋，时不闻音，刺手大指次指爪甲上端如韭叶，各一 ，立闻。不已，刺中指爪甲上与肉交者，立闻。其不时闻者，不可刺也。耳中生风者，亦刺之如此数，右取左，左取右。

　　凡痹行往来无常处者，在分肉间痛而刺之，以月生死为数。用针者，随气盛衰，以为 数，针过其日数则脱气，不及其日数则气不泻，左刺右，右刺左。病如故，复刺之如法，以月生死为数，月生一日一 ，二日二 ，渐多之，十五日十五 ，十六日十四 ，渐少之。

　　邪客于足阳明之络（《素问》作经，王冰云：以其脉左右交于面部，故举经脉之病，以明缪刺之类），令人鼽衄，上齿寒。刺足中指（《素问》注云：刺大指次指）爪甲上与肉交者，各一 。左取右，右取左。

　　邪客于足少阳之络，令人胁痛不得息，咳而汗出。刺足小指（《素》有次指二字）爪甲上与肉交者各一 ，不得息立已，汗出立止，咳者温衣饮食，一日已，左刺右，右则左，病立已，不已，复刺如法。

　　邪客于足少阴之络，令人咽痛，不可内食，无故善怒，气上走贲上。刺足中央之络，各三，凡六刺立已，左刺右，右刺左。

　　邪客于足太阴之络，令人腰痛，引少腹控 ，不可以仰息。刺其腰尻之解，两胂之上，是腰俞，以月死生为 数，发针立已，左刺右，右刺左。

　　邪客于足太阳之络，令人拘挛背急引胁而痛，内引心而痛。刺之从项始数脊椎侠脊，疾按之应手而痛，刺入傍三 ，立已。

　　邪客于足少阳之络，令人留于枢中痛，髀不得气（一作髀不可举），刺枢中以毫针，寒则留针，以月死生为 数立已。

　　诸经刺之，所过者不病，则缪刺之。耳聋刺手阳明，不已，刺其过脉出耳前者。齿龋刺手阳明立已，不已，刺其脉入齿中者立已。

　　邪客于五脏之间，其病也脉引而痛，时来时止，视其病脉，缪刺之于手足爪甲上，视其脉，出其血，间日一刺，一刺不已，五刺已。缪传引上齿，齿唇寒（《素》多一痛字），视其手背脉血者去之，刺足阳明中指爪甲上一 ，手大指次指爪甲上各一 立已，左取右，右取左。嗌中肿，不能内唾，不能出唾者，缪刺然骨之前出血立已，左取右，右取左。（自溢肿至此二十九字，《素问》王冰注原在邪客足少阴络之下，今移在此。）

　　邪客于手足少阴、太阴（一作阳）、足阳明之络，此五络者，皆会于耳中，上络左角，五络俱竭，足心，后刺足中指爪甲上各有一 ，后刺手大指内侧爪甲上端如韭叶（《素问》又云后刺手心主者，非也），后刺手少阴锐骨之端各一 ，立已。不已，以竹筒吹其两耳中，剔其左角之发方寸，燔治，饮以美酒一杯，不能饮者，灌之立已。

　　凡刺之数，先视其经脉，切而循之，审其虚实而调之。不调者，经刺之；有痛而经不病者，缪刺之。目视其皮部有血络者，尽取之。此缪刺之数也。

　　卷五

　　针道第四

　　夫针之要，易陈而难入。粗守形，上守神。神乎神，客在门。未睹其病，恶知其原。刺之微，在速迟。粗守关，上守机。机之不动，不离其空，空中之机，清静以微。其来不可逢，其往不可追。知机道者，不可挂以发。不知机者，叩之不发。知其往来，要与之期。粗之暗乎，妙哉上独有之也。往者为逆，来者为顺。明知逆顺，正行无问。迎而夺之，恶得无虚。追而济之，恶得无实。迎而随之，以意和之。针道毕矣。凡用针者，虚则实之，满则泄之，菀陈则除之，邪胜则虚之。《大要》曰：徐而疾则实，疾而徐则虚。言其实与虚，若有若无。察后与先，若存若亡。为虚为实，若得若失。虚实之要，九针最妙。补泻之时，以针为之。泻曰迎之。迎之意，必持而内之，放而出之。排扬出针，疾气得泄。按而引针，是谓内温。血不得散，气不得出。补曰随之。随之意，若忘之。若行若按，如蚊虻止。如留如环，去如绝弦。令左属右，其气故止。外门已闭，中气乃实。必无留血，急取诛之。持针之道，坚者为实，（《素问》注作宝）。正指直刺，无针左右。神在秋毫，属意病者，审视血脉，刺之居。视之独满，切之独坚。夫气之在脉也，邪气在上，浊气在中，清气在下。故针陷脉则邪气出，针中脉则浊气出，针太深则邪反沉，病益甚。故曰皮肉筋脉，各有所处。病各有所舍，针各有所宜。各不同形，各以任其所宜。无实实虚虚，损不足，益有余，是为重病，病益甚。取五脉者死，取三脉者 。夺阴者厥，夺阳者狂，针害毕矣。

　　知其所苦。鬲有上下，知其气之所。先得其道，布而涿之（《太素》作希而疏之），稍深而留之，故能徐入之。大热在上者，推而下之，从下上者，引而去之，视前痛者，常先取之。

　　大寒在外，留而从之。阴阳皆虚，火自当之，厥而寒甚，骨廉陷下，寒过于膝，下陵三里，阴络所过，得之留止，寒入于中，推而行之，经陷下者，即火当之。结络坚紧，火之所治。不知其苦，两跷之下，男阳女阴，良工所禁，针论毕矣。凡刺虚者实之，满者泄之，此皆众工之所共知也。

　　若夫法天则地，随应而动，和之若响，随之若影，道无鬼神，独来独往。凡刺之真，必先治神。五脏已定，九候已明，后乃存针。众脉所（《素》作不）见，众凶所（《素》作弗）闻。外内相得，无以形先。可玩往来，乃施于人。虚实之要，五虚勿近，五实勿远。至其当发，间不容 。手动若务，针耀而匀。静意视义，观适之变，是谓冥冥，莫知其形。见其乌乌，见其稷稷；从见其飞，不知其谁。伏如横弩，起若发机。刺虚者须其实，刺实者须其虚。经气已至，慎守勿失。深浅在志，远近若一。如临深渊，手如握虎，神无营于众物。

　　黄帝问曰：愿闻禁数？岐伯对曰：脏有要害，不可不察。肝生于左，肺藏于右。心部于表，肾治于里，脾为之使，胃为之市。膈肓之上，中有父母。七节之傍，中有志心（《素》作小心）。顺之有福，逆之有咎。泻必用方（《太素》作员）。切而转之，其气乃行。疾入徐出，邪气乃出。伸而迎之，摇大其穴，气出乃疾。补必用员（《太素》作方），外引其皮，令当其门。左引其枢，右推其肤，微旋而徐推之。必端以正，安以静，坚心无解，欲微以留，气下而疾出之。推其皮，盖其外门，真气乃存。用针之要，无忘养神。泻者以气方盛，以月方满，以日方温，以身方定，以息方吸而内针，乃复候其方吸而转针，乃复候其方呼而徐引针。补者行也。行者移也，刺必中其荥，复以吸排针也。必知形之肥瘦。营卫血气之衰盛。血气者，人之神，不可不谨养。形乎形，目瞑瞑。扪其所痛（《素》作问其所痛），索之于经，慧然在前，按之弗得，不知其情，故曰形。神乎神，耳不闻。目明心开而志光，慧然独觉，口弗能言，俱视独见，象若昏，昭然独明，若风吹云，故曰神。三部九候为之原，九针之论不必存。凡刺之而气不至，无问其数；刺之而气至乃去之，勿复针。针各有所宜，各不同形，各任其所为。刺之要，气至而效，效之信，若风吹云，昭然于天，凡刺之道毕矣。节之交，凡三百六十五会。知其要者，一言而终；不知其要者，流散无穷。所言节者，神气之所游行出入也，非皮肉筋骨也。睹其色，察其目，知其散复。一其形，听其动静，知其邪正。右主推之，左持而御之，气至而去之。凡将用针，必先视脉气之剧易，乃可以治病。

　　五脏之气已绝于内，而用针者反实其外，是谓重竭。重竭必死，其死也静，治之者辄反其气，取腑与膺。五脏之气已绝于外，而用针者反实其内，是谓逆厥。逆厥则必死，其死也躁，治之者反取四末。刺之害，中而不去则精泄；害中而去则致气；精泄则病甚而 ，致气则生为痈疡。刺针必肃，刺肿摇针，经刺勿摇，此刺之道也。刺诸热者，如手探汤；刺寒清者，如人不欲行。刺虚者，刺其去；刺实者，刺其来。刺上关者，KT 不能欠；刺下关者，欠不能KT 。刺犊鼻者，屈不能伸；刺内关者，伸不能屈。病高而内者，取之阴陵始矣。

　　卷五

　　针道终始第五

　　凡刺之道，毕于终始。明知终始，五脏为纪，阴阳定矣。阴者主脏，阳者主腑。阳受气于四肢，阴受气于五脏。故泻者迎之，补者随之。知迎知随，气可令和。和气之方，必通阴阳。五脏为阴，六腑为阳。谨奉天道，请言终始。终始者，经脉为纪，持其脉口人迎，以知阴阳有余不足，平与不平，天道毕矣。所谓平人者，不病也。不病者，脉口人迎应四时也，上下相应而俱往来也，六经之脉不结动也，本末相遇，寒温相守司，形肉血气必相称也，是谓平人。若少气者，脉口人迎俱少而不称尺寸。如是者，则阴阳俱不足，补阳则阴竭，泻阴则阳脱。如是者，可将以甘药，不可饮以至剂。如此者弗灸。不已者，因而泻之，则五脏气坏矣。人迎一盛，病在足少阳，一盛而躁在手少阳。人迎二盛，病在足太阳，二盛而躁在手太阳。人迎三盛，病在足阳明，三盛而躁在手阳明。人迎四盛且大且数，名曰溢阳，溢阳为外格。脉口一盛，病在足厥阴，一盛而躁在手心主。脉口二盛，病在足少阴，二盛而躁在手少阴。脉口三盛，在足太阴，三盛而躁在手太阴。脉口四盛且大且数，名曰溢阴。溢阴为内关，不通者死不治。人迎与太阴脉口俱盛四倍以上，名曰关格。关格者与之短期。人迎一盛，泻足少阳而补足厥阴，二泻一补，日一取之，必切而验之，疏取之，上气和乃止。人迎二盛，泻足太阳而补足少阴，二泻一补，二日一取之，必切而验之，疏取之，上气和乃止。

　　人迎三盛，泻足阳明而补足太阴，二泻一补，日一取之，必切而验之，疏取之，上气和乃止。脉口一盛，泻足厥阴而补足少阳，二补一泻，日一取之，必切而验之，气和乃止，疏取之。脉口二盛，泻足少阴而补足太阳，二泻一补，二日一取之，必切而验之，气和乃止，疏取之。脉口三盛，泻足太阴而补足阳明，二补一泻，日二取之，必切而验之，气和乃止，疏取之。所以日二取之者，太阴主胃，大富于谷，故可日二取之也。人迎脉口俱盛四倍（《灵枢》作三倍）以上，名曰阴阳俱溢。如是者，不开则血脉闭塞，气无所行，流淫音声益彰，耳目聪明，反此者，血气不行。所谓气至而有效者，泻则益虚，虚者脉大如其故而不坚也。大如故而益坚者，适虽言快，病未去也。补则益实，实者脉大如其故而益坚也。大如故而不坚者，适虽言快，病未去也。故补则实，泻则虚，病虽不随针减，病必衰去矣。必先通十二经之所生病，而后可传于终始。故阴阳不相移，虚实不相顷，取之其经。

　　凡刺之属三刺至谷气，邪僻妄合，阴阳移居，逆顺相反，浮沉异处，四时不相得，稽留淫，须针而去。故一刺阳邪出，再刺阴邪出，三刺则谷气至而止。所谓谷气至者，已补而实，已泻而虚，故知谷气至也。邪气独去者，阴与阳未能调而病知愈也。故曰补则实，泻则虚，病虽不随针减，病必衰去矣。（此文似解前第三篇中。）

　　阳盛而阴虚，先补其阴，后泻其阳而和之。阴盛而阳虚，先补其阳，后泻其阴而和之。

　　三脉动于足大指之间，必审其虚实。虚而泻之，是谓重虚，重虚病益甚。凡刺此者，以指按之，脉动而实且疾者则泻之，虚而徐者则补之，反此者病益甚。三脉动（一作重）于大指者，谓阳明在上，厥阴在中，少阴在下。膺 中膺，背 中背，肩 虚者取之上。重舌，刺舌柱以铍针也。手屈而不伸者，其病在筋；伸而不可屈者，其病在骨。在骨守骨，在筋守筋。补须一方实，深取之，稀按其 ，以极出其邪气。一方虚，浅刺之，以养其脉，疾按其，无使邪气得入。邪气之来也紧而疾，谷气之来也徐而和。脉实者，深刺之以泄其气；脉虚者，浅刺之使精气无得出，以养其脉，独出其邪气。刺诸痛者深刺之，诸痛者其脉皆实。从腰以上者，手太阴、阳明主之；从腰以下者，足太阴、阳明主之。病在下者高取之，病在上者下取之，病在头者取之足，病在腰者取之 ，病生于头者头重，生于手者臂重，生于足者足重。治病者，先刺其病所从生者也。

　　春气在毫毛，夏气在皮肤，秋气在分肉，冬气在筋骨。刺此病者，各以其时为齐。刺肥人者，以秋冬为之齐；刺瘦人者，以春夏为之齐。刺之痛者阴也，痛而以手按之不得者亦阴也，深刺之。痒者阳也，浅刺之。病在上者阳也，在下者阴也。病先起于阴者，先治其阴而后治其阳；病先起于阳者，先治其阳而后治其阴。久病者邪气入深，刺此病者，深入而久留之，间日复刺之，必先调其左右，去其血脉，刺道毕矣。

　　凡刺之法，必察其形气。形气未脱，少气而脉又躁，躁厥（一作疾字）者，必为缪刺之。

　　散气可收，聚气可布。深居静处，占神往来，闭户塞牖，魂魄不散，专意一神，精气之分，无闻人声，以收其精，必一其神，令志在针。浅而留之，微而浮之，以移其神，气至乃休。男女内外，坚拒勿出，谨守勿内，是谓得气。

　　卷五

　　针道自然逆顺第六

　　（前系逆顺肥瘦文，后系根结文）

　　黄帝问曰：愿闻针道自然？岐伯对曰：用自然者，临深决水，不用功力，而水可竭也。

　　循瘦少长各有数乎？曰：年质壮大，血气充盛，皮肤坚固，因加以邪，刺此者，深而留之，此肥人也。广肩腋项，肉薄浓皮而黑色，唇临临然者，其血黑以浊，其气涩以迟，其贪于取予，刺此者，深而留之，多益其数。曰：刺瘦人奈何？曰：瘦人者，皮薄色少，肉廉廉然，薄唇轻言，其血清，其气滑，易脱于气，易损于血，刺此者，浅而疾之。曰：刺常人奈何？曰：视其黑白，各为调之。端正纯浓者，其血气和调，刺此者，无失其常数。曰：刺壮士真骨者奈何？曰：刺壮士真骨，坚肉缓节验验（一作监监）然，此人重则气涩血浊，刺此者，深而留之，多益其数；劲则气滑血清，刺此者，浅而疾之也。曰：刺婴儿奈何？曰：婴儿者，其肉脆血少气弱，刺此者以毫针，浅刺而疾发针，日再可也。曰：临深决水奈何？曰：血清气浊，疾泻之，则气竭矣。曰：循掘决冲奈何？曰：血浊气涩，疾泻之，则气可通也。

　　曰：逆顺九体经络之数，此皆布衣匹夫之士也；食血者（《九墟》作血食之君），身体空虚，肤肉软弱，血气 悍滑利，刺之岂可同乎？曰：夫膏粱菽藿之味，何可同也。气滑则出疾，气涩则出迟。气悍则针小而入浅，气涩则针大而入深。深则欲留，浅则欲疾。故刺布衣者，深以留，刺王公大人者，微以徐。此皆因其气之 悍滑利者也。曰：形气之逆顺奈何？曰：形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳俱不足，不可复刺之，刺之则重不足，重不足则阴阳俱竭；血气皆尽，五脏空虚，筋骨髓枯，老者绝灭，壮者不复矣。形气有余，病气有余者，此谓阴阳俱有余也，急泻其邪，调其虚实。故曰有余者泻之，不足者补之，此之谓也。故曰刺不知逆顺，真邪相搏，实而补之，则阴阳血气皆溢，肠胃充郭，肺肝内胀，阴阳相错。虚而泻之，则经脉空虚，血气枯竭，肠胃慑辟，皮肤薄着，毛腠夭焦，予之死期。故曰用针之要，在于知调，调阴与阳，精气乃充，合形与气，使神内藏，故曰上工平气，中工乱经，下工绝气危生，不可不慎也。必察其五脏之变化，五脉之相应，经脉之虚实，皮肤之柔粗，而后取之也。

　　卷五

　　针道外揣纵舍第七

　　黄帝问曰：夫九针少则无内，大则无外，恍惚无穷，流溢无极，余知其合于天道人事四时之变也，余愿浑求为一可乎？岐伯对曰：夫唯道焉，非道何可大小浅深离合为一乎哉。

　　故远者司外揣内，近者司内揣外。是谓阴阳之极，天地之盖。曰：持针纵舍奈何？曰：必先明知十二经之本末，皮肤之寒热，脉之盛衰滑涩。其脉滑而盛者病日进，虚而细者久以持，大以涩者为痛痹，阴阳如一者病难治。察其本末上下，有热者病常在，其热已衰者，其病亦去矣。因持其尺，察其肉之坚脆、大小、滑涩、寒热、燥湿。因视目之五色，以知五脏而决死生。视其血脉，察其五色，以知寒热痹痛。曰：持针纵舍，余未得其意也？曰：持针之道，欲端以正，安以静。先知虚实，而行疾徐。左手持骨，右手循之，无与肉裹。泻欲端正，补必闭肤。转针导气，邪气不得淫 ，真气以居。曰：捍皮开腠理奈何？曰：因其分肉，左别其肤。微内而徐端之，适神不散，邪气得去也。

　　卷六

　　八正八虚八风大论第一

　　黄帝问曰：岁之所以皆同病者，何气使然？少师对曰：此八正之候也。候此者，常以冬至之日。风从南方来者，名曰虚风，贼伤人者也。其以夜半至者，万民皆卧而不犯，故其岁民少病。其以昼至者，万民懈惰而皆中于邪风，故民多病。虚邪入客于骨而不发于外，至其立春，阳气大发，腠理开。有因立春之日，风从西方来，万民皆中虚风。此两邪相搏，经气结代，故诸逢其风而遇其雨者，名曰遇岁露焉。因岁之和而少贼风者，民少病而少死；岁多贼风邪气，寒温不和，则民多病而死矣。

　　曰：虚邪之风，其所贵贱何如，候之奈何？曰：正月朔日，风从西方来而大，名曰白骨。将国有殃，人多死亡。正月朔日，平旦西北风行，民病多，十有三也。正月朔日，日中北风，夏，民多死（一作多病）者。正月朔日，平旦北风，春，民多死者。正月朔日，夕时北风，秋，民多死者。正月朔日，天时和温不风，民无病；大寒疾风，民多病。二月丑不风，民多心腹病。三月戌不温，民多寒热病。四月巳不暑，民多瘅病。十月申不寒，民多暴死。诸所谓风者，发屋拔树，扬沙石，起毫毛，发腠理者也。风从其冲后来者，名曰虚风，贼伤人者也，主杀害，必谨候虚风而谨避之。避邪之道，如避矢石，然后邪弗能害也。

　　风从南方来，名曰大弱风。其伤人也，内舍于心，外在于脉，其气主为热。

　　风从西南方来，名曰谋风。其伤人也，内舍于脾，外在于肌肉，其气主为弱。

　　风从西方来，名曰刚风。其伤人也，内舍于肺，外在于皮肤，其气主为燥。

　　风从西北方来，名曰折风。其伤人也，内舍于小肠，外在于手太阳之脉，脉绝则泄，脉闭则结不通，善暴死。

</div>
    <div class="pagination">
<a href="针灸甲乙经_page18.html">上一页</a><span>...</span><a href="针灸甲乙经_page14.html">14</a><a href="针灸甲乙经_page15.html">15</a><a href="针灸甲乙经_page16.html">16</a><a href="针灸甲乙经_page17.html">17</a><a href="针灸甲乙经_page18.html">18</a><span class="current-page">19</span><a href="针灸甲乙经_page20.html">20</a><a href="针灸甲乙经_page21.html">21</a><a href="针灸甲乙经_page22.html">22</a><a href="针灸甲乙经_page23.html">23</a><a href="针灸甲乙经_page24.html">24</a><span>...</span><a href="针灸甲乙经_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
