<!DOCTYPE html>
<html>
<head>
    <meta charset="UTF-8">
    <title>汤液本草 - 第 9 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汤液本草 - 第 9 页/共 39 页</h1>
    <div class="content">　　气味与羌活同。无毒。气浓味薄，升也，苦辛。足少阴肾经行经之药。

　　《本草》云：主风寒所击，金疮止痛，贲豚痫 ，女子疝瘕。疗诸贼风，百节痛风，无久新者。

　　《液》云：独活细而低，治足少阴伏风，而不治太阳。故两足寒湿痹，不能动止，非此不能治。

　　《象》云：若与细辛同用，治少阴经头痛。一名独摇草，得风不摇，无风自摇。去皮净用。

　　《心》云：治风须用，又能燥湿。经云：风能胜湿。

　　《珍》云：头眩目晕，非此不能除。

　　卷之三　草部

　　柴胡

　　气平，味微苦，微寒。气味俱轻，阳也，升也，纯阳，无毒。

　　少阳经、厥阴经行《象》云：除虚劳寒热，解肌热，去早晨潮热，妇人产前后必用之药。善除本经头痛，非他药能止。治心下痞，胸膈痛。去芦用。

　　《心》云：少阳经分之药，引胃气上升，苦寒以发表热。

　　《珍》云：去往来寒热，胆瘅，非此不能除。

　　《本草》云：主心腹，去肠胃中结气，饮食积聚，寒热邪气，推陈致新，除伤寒心下烦热，诸痰热结实，胸中邪气，五脏间游气，大肠停积水胀，及湿痹拘挛。亦可作浴汤。久服轻身、明目、益精。半夏为之使，恶皂荚，畏女菀、藜芦。入足少阳，主东方分也。在经主气，在脏主血。证前行则恶热，却退则恶寒，虽气之微寒，味之薄者，故能行经。若佐以三棱、广术、巴豆之类，故能消坚积，是主血也。妇人经水适来适断，伤寒杂病，易老俱用小柴胡汤主之，加以四物之类，并秦艽、牡丹皮辈，同为调经之剂。

　　《衍义》云：柴胡，《本经》并无一字治劳，今人治劳方中鲜有不用者，凡此误世甚多。尝原病劳，有一种真脏虚损，复受邪热，因虚而致劳，故曰：劳者，牢也，须当斟酌用之。如《经验方》治劳热，青蒿煎丸，用柴胡正合宜耳，服之无不效。

　　《日华子》云：味甘，补五劳七伤，除烦止惊，益气力。《药性论》亦谓治劳乏羸瘦。

　　若此等病，苟无实热，医者取而用之，不亡何待。注释本草，一字亦不可忽，盖后世所误无穷也。苟有明哲之士，自可处制，中下之士，不肯考究，枉致沦没，可不谨哉，可不戒哉。

　　如张仲景治寒热往来如疟，用柴胡，正合其宜。

　　《图经》云：治伤寒有大小柴胡汤、柴胡加龙骨牡蛎、柴胡加芒硝等汤，故后人治伤寒热，此为最要之药。

　　东垣云：能引清气而行阳道，伤寒外诸药所加，有热则加之，无热则不加。又能引胃气上行，升腾而行春令是也，欲其如此，又何加之。

　　海藏云：能去脏腑内外俱乏，既能引清气上行而顺阳道，又入足少阳，盖以少阳之气，初出地之皮为嫩阳，故以少阳当之。

　　卷之三　草部

　　葛根

　　气平，味甘。无毒。

　　阳明经引经药，足阳明经行经的药。

　　《象》云：治脾虚而渴，除胃热，解酒毒，通行足阳明经之药，去皮用。

　　《心》云：止渴升阳。

　　《珍》云：益阳生津，勿多用，恐伤胃气。虚渴者，非此不能除。

　　《本草》云：主消渴，身大热，呕吐，诸痹，起阴气，解诸毒，疗伤寒中风头痛，解肌发表出汗，开腠理，疗金疮，止痛，胁风痛。生根汁，寒，治消渴，伤寒壮热。花，主消酒。粉，味甘，大寒，主压丹石，去烦热，利大小便，止渴。小儿热秃，以葛根浸、捣汁饮之，良。

　　东垣云：葛根甘平，温，世人初病太阳证，便服葛根升麻汤，非也。

　　朱奉议云：头痛如欲破者，连须葱白汤饮之，又不已者，葛根葱白汤。

　　易老云：用此以断太阳入阳明之路，非即太阳药也。故仲景治太阳、阳明合病，桂枝汤内加麻黄、葛根也。又有葛根、黄芩、黄连解肌汤，是知葛根非太阳药，即阳明药。

　　《食疗》云：葛根蒸食之消毒，其粉亦甚妙。其粉以水调三合，能解鸩毒。

　　《衍义》云：治中热酒渴病，多食行小便，亦能使人利。病酒及渴者，得之甚良。

　　易老又云：太阳初病未入阳明，头痛者，不可便服葛根发之；若服之，是引贼破家也。

　　若头颅痛者，可服之。葛根汤，阳明自中风之仙药也。

　　《本草》又云：杀野葛、巴豆百药毒。

　　卷之三　草部

　　威灵仙

　　气温，味苦、甘，纯阳。

　　《象》云：主诸风湿冷，通五脏，去腹内瘕滞，腰膝冷痛，及治伤损。铁脚者佳。去芦用。

　　《心》云：去大肠之风。

　　《本草》云：忌茗。

　　卷之三　草部

　　细辛

　　气温，味大辛，纯阳。性温，气浓于味，阳也。无毒。

　　少阴经药，手少阴引经之药。

　　《象》云：治少阴头痛如神，当少用之。独活为使，为主用。去头芦并叶。华州者佳。

　　《珍》云：主少阴经头痛。

　　《心》云：主诸项头痛，诸风通用之。味辛热，温阴经，散水寒以去内寒。

　　《本草》云：主咳逆头痛脑动，百节拘挛，风湿痹痛，死肌，温中下气，破痰，利水道，开胸中，除喉痹， 鼻，风痫癫疾，下乳结，汗不出，血不行，安五脏，益肝胆，通精气。久服明目，利九窍。

</div>
    <div class="pagination">
<a href="汤液本草_page8.html">上一页</a><span>...</span><a href="汤液本草_page4.html">4</a><a href="汤液本草_page5.html">5</a><a href="汤液本草_page6.html">6</a><a href="汤液本草_page7.html">7</a><a href="汤液本草_page8.html">8</a><span class="current-page">9</span><a href="汤液本草_page10.html">10</a><a href="汤液本草_page11.html">11</a><a href="汤液本草_page12.html">12</a><a href="汤液本草_page13.html">13</a><a href="汤液本草_page14.html">14</a><span>...</span><a href="汤液本草_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
