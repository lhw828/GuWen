<!DOCTYPE html>
<html>
<head>
    <meta charset="UTF-8">
    <title>辨证录 - 第 7 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 7 页/共 92 页</h1>
    <div class="content">　　故用参以补心，使心不畏邪之犯；用熟地以补肾，使肾不畏邪之侵。而肝气胆顾于子母之间，两无足虑，自然并力以御寒矣。况又益之以助火舒木之品，而肝中之郁大解，故背城一战而奏捷也。倘用此药，而全无一效，是心肾两绝，而肝气独存，不能生矣。

　　此症用祛寒舒胁汤亦神。

　　人参（五钱） 肉桂（三钱） 白芍（二钱） 当归（三钱） 柴胡（五分） 白术（一两） 甘草（五分） 水煎服。

　　卷之二

　　中风门（二十五则）

　　人有入室向火，一边热而一边寒，遂致左颊出汗，偶尔出户，为贼风所袭，觉右颊拘急，口 于右，人以为中风之症也。而余以为非中风也，乃向火而火逼其热，以并于一边耳。若作风治，而中实无风。和其气血，而佐之以解火之味，则火平而 斜自正也方用和血息火汤：升麻（一钱） 当归（五钱） 黄 （三钱） 防风（三分） 秦艽（一钱） 白芷（五分） 桂枝（三分） 天花粉（二钱） 甘草（一钱） 麦冬（三钱） 玄参（五钱）

　　水煎服。一剂轻，二剂而 斜正矣。

　　方中以补血补气为先，而佐辅之药多用阳明之味者何居?盖阳明之脉起于鼻，交于中，循鼻外入上齿中。是两颊与齿正阳明之部位也。升麻、白芷乃阳明经药也，故用之以引入于齿、颊，而秦艽能开口噤；防风能散风邪；桂枝实表而固营卫，与归、 、玄、麦同用，自善通经络而活脏腑，使真有风邪亦于何处存活。矧原无大风之犯，不过些小之风乎，自然效应如桴鼓也。

　　此症亦可用偏解散：当归 炒栀子 生地（各三钱） 乌药 防风 白芷（各三分） 半夏（一钱） 黄 茯苓（各一钱白芍（五钱） 秦艽（一钱）

　　水煎服。

　　人有久痢之后，一旦昏仆，手撒眼瞪，小便自遗，汗大出不止，喉作拽锯之声，人以为中风之症也，而余独以为不然。盖此病乃下多亡阴，阴虚而阳暴绝也。本不可救，然急灸其气海之穴，而阳气得续，亦有生者。虽然阳气回，而不用补气之药，阳气随回而随绝也。方用独参汤：人参（三两） 附子（三分）

　　煎汤灌之，而人不死矣。

　　夫气海之穴，前与丹田相通，乃生气之原也，故灸之而阳回。非助之以人参，则气回于无何有之乡，而不能生生于无尽，徒为接续，又何益乎。此人参所以为夺命之药欤。

　　此症亦可用参术加桂汤：人参（二两） 白术（二两） 肉桂（一钱）

　　水煎灌服。

　　人有两手麻木而面亦麻者，人以为中风将现之症也，谁知乃气虚而不能运化夫血乎?夫头乃六阳之经，而面尤阳之外见也。气旺则阳旺，气衰则阳衰。阳旺则气行夫血，而面乃和。阳衰则气滞于血，而面乃木矣。面既木矣，而阳气之衰可知，何能运动于臂指间，毋怪两手十指尽麻也。治法宜补其气之虚，通其阳之闭方用助阳通气汤：人参（三钱） 白术（五钱） 黄 （五钱） 防风（五分） 当归（三钱） 葳蕤（五钱） 广木香（三分） 附子（二分） 乌药（二钱） 麦冬（二钱） 茯苓（三钱） 天花粉（二钱）

　　水煎服。连服二剂，而手之麻木解矣，再服二剂，而面之麻木亦解矣，更服二剂，不再此方大补其气，气旺而血行，又何麻木之有?此症亦可用助气解麻汤：人参（三钱） 白术 黄 麦冬（各五钱） 当归 荆芥（各二钱） 乌药（八分） 附子（一分） 柴胡（八分） 半夏（一钱）

　　水煎服。

　　人有身忽猝倒，两目紧闭，昏晕不识人，即子孙亦不相识，人以为中风之危症也，谁知绝非中风，乃心气之乏绝乎。夫身中未有不痰盛者也。痰盛则直走心经，而心气乏绝，则痰涎壅住于膻中而不能开矣。虽膻中为心君之相，痰来侵心，膻中先受，所以障心而使痰之不能入也。然则膻中本卫心以障痰，何反壅痰以害心乎?不知心气既虚，而膻中亦虚矣。膻中既虚，仅可障痰以卫心，力难祛痰以益心也。况痰气过盛，犯心甚急，膻中坚闭夫膜膈，使痰之不入，而心气因之不通，不能上通于人 ，故目紧闭而不识人也。治法急补其君相之火，而佐之祛痰之味。心气一通，目自开而人自识也方用四君子汤加减用之。

　　人参（一两） 白术（二两） 茯苓（三钱） 附子（一钱） 竹沥（一合） 姜汁（一合） 菖蒲（三分）

　　水煎服。一剂而目开，再剂而人识矣。

　　此方用参、术以救心气之绝，然非假附子之力，断不能破围而直入，即用附子而不用竹沥、姜汁，则痰涎间隔，恐附子孤军难于斩杀耳；又佐之菖蒲者，借其向导，引附子群药迳达心宫，易施其祛除之力也。

　　此症用加味三生饮亦神效。

　　人参 白术（各一两） 附子 南星 半夏 菖蒲 远志（各一钱） 生枣仁（三钱）

　　水煎服。

　　人有素性好饮，两臂作痛，服祛风治痰药更加麻木，痰涎愈盛，体软筋弛，腿膝拘痛，口噤语涩，头目晕重，口角流涎，身如虫行，搔起白屑，人以为中风之症已成也，谁知是脾气之不足乎?凡人后天，全藉饮食之补益。若饮食过多，反伤脾气，何能受益。况酒能散人真气，少饮则益，多饮则损，日日贪杯，脏腑之间，无非糟粕之气，欲真气之无伤得乎。故体软筋弛，脾虚不能运也；痰涎加盛，脾虚不能化也；腿膝拘痛，脾虚不能行也；口噤语涩，脾虚气难接也；头目晕重，脾虚气难升也；至于流涎、起屑，一则脾虚而不能摄，一则脾虚而不能润也。以上诸症，总皆脾气亏损之故方用六君子汤加味治之。

　　人参（五钱） 白术（一两） 甘草（一钱） 半夏（二钱） 陈皮（五分） 附子（三分） 茯苓（三钱）

　　连服十剂而愈。

　　六君子汤专补脾气之药也，而又兼善治痰，然非加入附子，则不能走经络而通血脉。或疑白术太多，不知白术健脾而更善去湿，多用始能利腰脐而升阳气，则阳不下陷，而脾得建其运化之功也。

　　此症用参术去湿汤亦妙。

　　人参 白术（各五钱） 甘草 半夏 附子（各一钱） 山药（一两） 薏仁（三钱） 砂仁（三粒）

　　水煎服。

　　人有怒后吐痰，胸满作痛，服四物、二陈之汤加芩、连、枳壳之类，杳无一应，更加祛风之味，反致半身不遂，筋渐挛缩，四肢痿软，日晡益甚，内热口干，形体倦怠，人以为风中于腑也，谁知是郁怒未解，肝气未舒所致。本无风症治风，而反为风药所损，损气伤血，以成似中风之病也。治法必须仍解其郁怒，而佐之补气补血之剂，益阴益精之味，庶几可救耳方用舒怒益阴汤：熟地（一两） 当归（五钱） 茯苓（二钱） 甘草（五分） 白芍（一两） 陈皮（五分） 麦冬（三钱） 丹皮（三钱） 柴胡（一钱） 白术（二钱） 人参（一钱）

　　水煎服。十剂而筋不挛缩矣，再十剂而四肢不痿软矣。后纯用六味汤大剂煎饮。二月而半身皆遂矣。

　　此方即逍遥散加味者也。用参、熟、麦、丹于逍遥散中，实有妙义。盖逍遥散为解郁之圣药，郁散而得补，则补始有功，而方中全在用白芍至一两，以平肝气，肝平则木不克土，而土有生气，况又有健脾开胃之品，以辅佐而相成，所以能反败为功也。

　　此症用加减逍遥散亦验。

　　柴胡（二钱） 白芍（五钱） 白术 当归 生地（各三钱） 甘草 炒栀子 半夏（各一钱） 青皮（五水煎服。

　　人有怀抱郁结，筋挛骨痛，喉间似有一核，结住不下，服乌药顺气散等药，口眼歪斜，两臂不能伸举，痰涎愈甚，内热晡热，人以为偏枯之渐也，谁知是肝木之不舒乎?夫木最喜水，木郁则耗水矣。水耗而木更难舒，木既不舒，而木中之火又安得而舒乎?自然木来克土，而脾胃两伤，脾热胃燥，内自生风而现风象，正不必外来之风入，始见歪斜之症也。治法自必补脾胃之土矣。然而徒补脾胃之气，而肝来克土，脾胃仍不舒也，必须摅肝以扶脾胃之为得耳。方用舒木生土汤：白芍（五钱） 茯苓（三钱） 山药（一钱） 生枣仁（二钱） 远志（一钱） 甘草（五分） 白术（三钱） 熟地（五钱） 郁金（一钱） 人参（一钱） 麦冬（二钱） 当归（二钱） 玄参（三钱）

　　水煎服。

　　此方心、脾、胃、肺、肝、肾兼治之药也。何以谓之舒木生土汤?不知方中虽是兼治之药，而实为专治肝经也。治心者不耗肝气也；治肾者所以生肝也；治肺者使其不来克肝也。

　　治脾胃者使其不来仇肝也。故用群药无非滋肝以舒木。木舒矣，而脾胃有不得其天者乎。此舒木生土之名，实有微意耳。

　　此症用疏木饮亦佳。

　　柴胡 薄荷 甘草 苍术 白芥子（各一钱） 白芍（五钱） 茯苓（三钱） 丹皮 生地（各二钱）

　　青皮（五分）

　　水煎服。

　　有人一时猝倒，口吐痰涎，发狂号叫，自坐自起，自立自行，目不识人，身中发斑，数日后变成疮疖者，此谓真正中风。盖其人元气未虚，一时为风邪所中，正气既盛，而邪气又不弱，正与邪相战，两不肯负，于是而痰涎生，于是而狂叫起，心中如焚，坐立不安，行止不定，目不识人。内热既盛，必由内而发于外，故红斑灿烂于皮肤；火毒难消于肌肉，因变为疮，为疖。譬如人家，门户既牢，主伯亚旅又健，突来强盗，劈门而入，两相格斗，因而火攻焚杀，反成焦头烂额之伤矣。治法不必助正，而惟事祛邪，扫荡贼风，而正气已安。方用扫风汤：荆芥（五钱） 防风（三钱） 半夏（三钱） 陈皮（一钱） 天花粉（一钱五分） 茯苓（三钱） 黄芩（二钱）

　　苏叶（一钱）

　　水煎服。一剂而狂定，二剂而痰消，三剂而斑化，疮疖亦寻愈矣。

　　此等之症，万人中生一者也。人亦不知是中风之真症，吾独表而出之，使人知真中风之如此，而类中风可照症而治之也。

　　此症用排风饮殊效。

</div>
    <div class="pagination">
<a href="辨证录_page6.html">上一页</a><span>...</span><a href="辨证录_page2.html">2</a><a href="辨证录_page3.html">3</a><a href="辨证录_page4.html">4</a><a href="辨证录_page5.html">5</a><a href="辨证录_page6.html">6</a><span class="current-page">7</span><a href="辨证录_page8.html">8</a><a href="辨证录_page9.html">9</a><a href="辨证录_page10.html">10</a><a href="辨证录_page11.html">11</a><a href="辨证录_page12.html">12</a><span>...</span><a href="辨证录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
