<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 209 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 209 页/共 253 页</h1>
    <div class="content">　　细辛

　　禀天地阳升之气以生，故其味辛温而无毒。入手少阴、太阴经风药也。

　　细辛亦止少阴头痛，通鼻 而疗牙痛。辛能攻表，故在上之阳邪可解；温能救里，故在里之伏邪可散。或用独活为使，止本经头痛如神，治诸风湿立效。温阴经，除内寒，利窍通精，清痰下气，得石决明、青鱼胆、青羊肝止风泪目痛。劫剂过半钱。单服令气塞命倾，盖辛温燥烈，不可常用。血虚头痛者，尤宜戒之。

　　主治（痘疹合参） 疗齿痛，开窍止嗽，百节拘挛，散头面诸风，散水湿，治内寒，消死肌，又主喉痹。凡痘初发表，及痒塌者，间有用之，不可常用多用，惟通关散皆用之，取散寒通窍也。

　　杂症痘疹药性主治合参卷三十七　草部上

　　木香

　　禀夏秋之阳气以生，得土之阳精而成，故性纯阳，味辛气温，无毒。形如枯骨者佳。行积化滞，宜另磨冲服。若借以调气，宜和剂同煎，若欲止泻及治寒虚证候，宜火煨而用之。

　　木香，气劣。气不足能补，气胀、气窒塞能通，和胃气如神，行肝气最捷，散滞气于肺上膈，破结气于中下焦。驱九种心疼，逐积年冷气，止霍乱吐泻，呕逆反胃，除痞癖块，脐腹疼痛，安胎健脾，诛痈散毒。和黄连治暴痢，用火煨实大肠破气，使槟榔和胃，佐姜桂兼除梦寐之魇。能行诸药之精，且肺气调则金能制木而肝平，怒则肝逆而忤其元气，心有纵肝之情，而不能制，则肝独盛，得木香而心畅，则正气亦畅，肝气何逆之有哉！实心之行肝，非肝之自行也。

　　主治（痘疹合参） 和胃腱脾，治痘痢散诸滞气如神。凡痘出不快者，用此顺气行毒；而痘出自快，顶陷可起。但多用久用，恐走泄太过，而热症、燥症尤忌之。

　　按：木香乃三焦气分第一等药也。气味纯阳，故能辟邪止痛。吐泻停食，脾疾也。

　　土喜温燥，得之即效。气郁气逆，肝疾也。木喜疏通，得之即平。胎前须顺气，故能安胎。但纯阳香燥，阴虚切忌；辛香走泄，脱症禁之；即平人久服，亦非所宜也。

　　杂症痘疹药性主治合参卷三十七　草部上

　　木通

　　古名通草。禀清秋之气，兼得土之甘淡，故其味辛甘而淡，气平味薄寒也，降也，阳中阴也，入足少阴、太阳，亦入手少阴、太阳。能助西方秋气下降，故利小便并专泻气滞。

　　木通，甘淡轻虚，上通心包，降心火，清肺热，泻小便火郁不散，利膀胱水闭不行，消痈疽作痛，疗脾疽嗜眠，解烦哕，开耳聋，出声音，通鼻塞，行经下乳，催产堕胎，开关导格湿热，利关节血脉，通九窍五淋，乃心胞、小肠、膀胱三经之药。凡肺受热邪，则气化之源绝而寒水断流，宜此甘淡以助秋气下降。若君火为邪，宜用木通，相火为邪宜用泽泻。但性寒通利，凡精滑气虚，内无湿热，并虚症孕妇，并宜忌之。

　　主治（痘疹合参） 利水泻火，宣通气血。凡热闭不通，心经蕴热惊悸者，泻心经之邪热，从膀胱而出，与灯心同功。若初热时热毒下注泄泻，小水不行者，用此通导。

　　若难靥者，用此以利脓浆湿润之气下行。若乳母服药，须此引经。至如痘后发痈，以木通节酒洗晒干用，亦利关节，通血脉力耳。

　　杂症痘疹药性主治合参卷三十七　草部上

　　玄参

　　正禀北方水气，兼得春阳之和，故味苦咸，微寒，无毒。忌铜器。如入丸药，宜蒸过晒干，瓦器中焙燥。

　　玄参，治骨蒸，散浮游之火，滋阴补肾，清利咽喉，消痰住嗽，兼能明目。治伤寒身热支满，忽忽如不知人；疗温疟寒热往来，洒洒时常发颤。女人产乳余疾，男子骨蒸传尸，逐肠内血瘕坚 ，散颈下痰核痈肿，管领上下，诸气整肃而不致浊，散空中氤氲之气，肾经无根之火，惟此为最也。然暂治有余之火则可，若欲固本滋水，则重地黄，而不及此也。至如血少目昏，停饮寒热，血虚腹痛，脾虚泄泻，并忌之。

　　主治（痘疹合参） 初起热毒盛者，用以清利咽喉，并忌一切热毒痈肿，颈中痰热，咽喉肿痛，及痘后余毒并宜。但肾经痘禁用，脾虚者忌投。

　　按：玄参色黑味咸，故走肾经，故人多用以治上焦火症者，正谓水不胜火，亢而僭上，壮水之主以制阳光。然性本寒滑，须蒸晒稍减寒性，亦不可久用也。泄泻者禁之。

　　杂症痘疹药性主治合参卷三十七　草部上

　　连翘

　　感清阳之气，得金水之性，故味苦辛平，性寒，无毒。气味俱薄，轻清而浮升也，阴中阳也。入手足少阳、手阳明经，亦入手少阴心经。辛凉清扬，故散郁滞结热，诸淋诸疮，湿热肿毒之要药。

　　连翘，散心经客热，脾胃湿热诸经郁热，既有清热之功，又有散结之妙。凡湿热血凝气聚，一切痈毒，五淋寒热，鼠 瘰痘恶疮，结热虫毒。

　　主治（痘疹合参） 清诸火，退五心烦热，散痘中心经热毒，风热阳毒痈肿，痘后余毒，散郁除湿。

　　按：连翘，味苦性寒，能泻六经郁火，然入手少阴主药也。心为火主，心清则诸脏皆清。诸痛疮疡，皆属心火，故疮家以为要药。然多用胃虚食少，脾胃不足者慎之。且清而无补，痈疽溃后勿服，火热由于虚者忌投。

　　杂症痘疹药性主治合参卷三十七　草部上

　　泽泻

　　禀地之燥气，天之冬气以生，故味甘咸寒无毒。脾胃利水药中宜生用，滋阴，利水药中宜盐水拌炒用，八味温补药中宜盐酒拌炒用。

　　泽泻，去阴汗，大利小便，泻伏水，微养新水，尿血泄精泻痢肿胀，除湿止渴圣药，通淋利水仙丹。五苓散用取其行湿，八味丸用引入肾经。久服轻身，多服昏目。地黄补肾药中，必兼泽泻，泻肾者，却泻肾中湿火，则补药得力，故古人凡用补药，必兼泻邪，此开合之妙。若有补无泻，即有偏胜之害，惟在脱虚之症，则峻补之力，毋容一少缓也。扁鹊云：多服病患眼，以其利水泻肾也。故病患无湿、肾虚精滑、目虚不明者禁用。

　　主治（痘疹合参） 主补阴滋血，逐膀胱三焦停水。凡痘疮小便赤涩者用之。

　　杂症痘疹药性主治合参卷三十七　草部上

　　牛膝

　　禀地中阳气以生，气则兼乎水火之用，故其味苦酸平，无毒。味浓气薄，走而能补，性善下行，专入肝肾，宜长大肥润者，去芦。若入引火下趋药中，宜生用。若入补药中，宜洒拌蒸晒干用。

　　牛膝，理一身虚羸，助十二经脉，壮筋骨，利腰膝。足痿筋挛，阴痿失尿；散恶血而治心腹诸痛；催难产而理膏血诸淋，痈肿恶疮，金疮伤折，手足寒湿痿痹，大筋拘挛；膀胱气化便难，小水短少；补中续绝，益阴壮阳填髓，除腰膝酸痛。单煎治老疟弗愈，女人血 血瘕，月水行迟；产妇血晕，血虚，儿枕痛甚。同麝纳阴户，使胎即堕；梦遗若误用，其病益增；引诸药下走如奔。凡病在腰腿下部所必用，走而能补，强阴益精，肝肾之要药，且能引火下趋，降浊澄清，故浊阴不降，脑中作痛，喉痹齿痛，虚火上浮，咳嗽不宁者并宜。若嚼烂罨之，能出木竹诸刺。然性能降而不能升，惟元气下陷，血崩遗滑诸症，法当禁绝。

　　主治（痘疹合参） 主四肢拘挛，屈伸不便，活血生血，引药下行。且杜仲主下部气分，牛膝主下部血分。故每相需为用。

　　按：牛膝性专走下而滑窍，故梦遗精滑，脾虚下陷禁之。

　　杂症痘疹药性主治合参卷三十七　草部上

　　车前子

　　禀土之冲气，兼天之冬气以生，故味甘咸寒而无毒，肝肾膀胱三经之要药也。

　　车前子清肺肝风热，渗膀胱湿热，通尿管淋沥涩痛，不走精气为奇；驱风热肿目赤痛，旋去翳膜诚妙；导湿除热烦，清暑止泻痢，湿痹堪却；生产能催，益精强阴，令人有子。利水而复能益精明目者，盖利膀胱水窍，而不及命门精窍，故浊阴去而真阴愈固，热去而目明也。然久服亦难免渗泻，故金匮丸用之。且《名医杂录》云：服固精药日久，须服此行房，即有子，其意可知矣。若阳气下陷，肾气虚脱者，勿用。根叶味甘寒，主金疮凉血除热，治鼻衄尿血热痢下。其通淋明目，捣汁饮之，兼除小虫。

　　主治（痘疹合参） 善治热淋，凡痘中小便不通最宜。其功专利水道而不走清气，又能明目养肺益精。

　　杂症痘疹药性主治合参卷三十七　草部上

　　胆南星

　　得火金之性，故味苦辛。火金相搏，故性烈而有毒。入太阴经。为风寒郁于肺家，以致风痰壅盛。且苦则善燥，辛则善散，温则开通，故主麻痹下气，破坚消痈利膈，散血堕胎，得牛胆则燥气减，得火炮则毒性缓，或用白矾汤，或入皂角汁，浸三日夜，换水浸之。晒干用。

　　天南星散跌扑，即凝瘀血堕中风不语稠痰，筋脉拘挛，牙关噤闭，利胸膈下气，堕胎破坚积，诛痈消肿，疗口眼歪斜，解痰迷心窍，总胜湿除涎，治风逐血之要药。胆治者功力与燥烈之性俱缓矣。

　　主治（痘疹合参） 除风痰，利胸膈破坚消肿。取胆制者，因苦寒之性，入肝而镇惊也。

</div>
    <div class="pagination">
<a href="冯氏锦囊秘录_page208.html">上一页</a><span>...</span><a href="冯氏锦囊秘录_page204.html">204</a><a href="冯氏锦囊秘录_page205.html">205</a><a href="冯氏锦囊秘录_page206.html">206</a><a href="冯氏锦囊秘录_page207.html">207</a><a href="冯氏锦囊秘录_page208.html">208</a><span class="current-page">209</span><a href="冯氏锦囊秘录_page210.html">210</a><a href="冯氏锦囊秘录_page211.html">211</a><a href="冯氏锦囊秘录_page212.html">212</a><a href="冯氏锦囊秘录_page213.html">213</a><a href="冯氏锦囊秘录_page214.html">214</a><span>...</span><a href="冯氏锦囊秘录_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
