<!DOCTYPE html>
<html>
<head>
    <meta charset="UTF-8">
    <title>普济方四库 - 第 1171 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1171 页/共 1812 页</h1>
    <div class="content">　　疗发背神验法
　　取牡狗白粪五升凡觉欲作时以温水一碗绞取汁分再服仍以滓傅上每日再为之差止
　　治发背欲死方
　　用伏龙肝为末以酒调厚傅其上疮口亁即易不日平复
　　治发背
　　用蜗牛一百枚活者一升净瓶入蜗牛用新汲水一盏浸瓶中封系自晩至明出蜗牛放之其水如涎将真蛤粉不拘多少水调旋傅以鸡翎扫之疮上日用十余度其热痛止疮便愈
　　治发背
　　用白敛不拘多少为末水调傅之良
　　治发背欲死
　　用人屎煆作灰醋和如泥傅肿处亁即易之良
　　治发背疑似者须便服此
　　用秦芃剉以牛乳煎服当得快利三五行即差
　　治发背
　　用地菘一升杵汁服之日再服以差止
　　治发背欲死
　　用鸡肠草捣烂傅之良
　　治发背初得毒肿焮热赤痛
　　用水苹不拘多少烂捣和鸡子清贴之甚良
　　治发背痈疽
　　用生菖蒲捣贴若疮亁捣末以水调涂之
　　治发背
　　用石韦叶于二月七月采隂亁炒末冷酒调服甚妙
　　治发背疮
　　取白马齿烧灰先以针刺疮头开足以灰封以湿麫围肿处后以酽醋洗去灰根出
　　治发背头未成疮及诸热毒肿
　　用水煮青竹筒角之掘地作坑贮水卧以肿处当坑子上角之如菉豆大戢戢然出不止遍匝腰肋
　　治发背方
　　用草决明生用一升捣碎生甘草一两重亦捣碎水三升煮取一升温服分二服大扺血滞则生疮肝为宿血之藏而决明子和肝气不损元气也
　　治发背疮
　　用五倍子杏仁猪悬蹄白芷莲房荆芥葱头细香叶好者煎汤洗
　　疗发背
　　取蔚臭草捣取汁服一鸡子滓封上热即易之
　　疗发背及诸疮乆不差有效方
　　先以甘草汤洗疮裛拭极亁乃嚼胡麻傅上亁即易从旦至日西去胡麻乃取黄连末滑石末中半相和以傅疮上数数明日又依前傅胡麻及黄连等末更不须洗疮不过六七日即差必効
　　治发背疽疮膁疮瘰脑疽
　　用地蜘蛛取山豆花根日中曝亁为末初觉肿痛将此药用津液调涂于上用膏药纸封贴大効
　　治发背已结成脓括楼涂方
　　用生栝楼根细剉捣研如糊涂之日三五度即差一方为末苦酒和傅
　　治发背初觉肿恐不知定处以湿纸贴之先亁处即是若病根多速覔水蛭令入发病处食血数易甚良
　　治一切痈肿及发背疼痛不可忍但未成脓者
　　用甘草一大两防炙捣碎水一大升浸之器上横一小刀子置露中经宿平明以物搅令沫出吹沫服之但是疮肿发背皆可服一方用生者为末酒调二盏湏频服【王中奉防服之得効】
　　治发背已发未结成已结成未溃
　　用牛皮胶二两酒二升生甘草一寸同煑牛皮胶溶化放温令病者徐徐饮尽如未结成即消已结成则易溃已溃则易差如未効再用必効
　　治发背痈疽一切毒疮疮口大窟
　　用腊月亁桑叶不拘多少碾为细末以新汲水调涂疮上如疮有脓血即亁掺用之如疮在脚膝间傅药了用帛子褁之神効一方煎汤皆可用
　　治发背
　　其疮临发之时用麻子一合剥去皮同白胶香一处捣细摊纸上放寛大贴了方才发则散已成者即溃言已见効
　　治发背
　　于不耕之地遇野人粪为虫鸟所践处即以杖去粪取其下土筛以傅之即如氷着背也
　　治发疮热肿
　　取蕺汁盖之疮上开孔以吸热毒冷即易之差
　　治发背才发已成口未成口
　　用牛耳枫树根其叶小而三叉叶上面无毛而光者酒擂摅滓饮酒以滓涂疮仍服乳粉内托散
　　犀角丸　治发背初觉肿恐不知定处以湿纸贴之先亁处即是若病根多速覔蛭湿令入病处食血数易甚良治一切痈肿及发背疼痛不可忍但未成脓者【方见痈疽等疮内消法类小犀角丸】
　　羚羊角散　内消发背【方见痈疽等疮内消法类大全内消散】
　　糯米膏治发背疽毒一切恶证
　　糯米【先洗七次绢袋揖当风二七日炒一斗】紫河车【去皮毛用生根赤者不用白者五两】五倍子【瓦燥之五两】白敛【真者如白萝卜亁色白味苦甘二两】黄柏皮【燥焦五两】黄芩【懐亁五两】白芨【生二两】当归【酒浸焙亁二两】
　　右为末酸醋调入瓶时取傅患处若已成欲破加白丁香【雀矢尾直起者】乌尖为末和上药防上却用不加之药敷四畔内服白术黄耆三两蜜炙木香当归各一两为末酒下二钱病在四肢食后服膈上眠时鬲下空心服之秘传神効
　　治发背疮　凡发背者自内而外也热毒中隔上下不通所以蒸背上虚处先三五日隐脉妨闷即渐成脓见出皮肤结聚成脓也其方如后
　　白麦饭【顔色黄白类麦饭者曽作磨尤佳炭火烧红醋中浸之十次为末】白敛末【与石等分】鹿角【二三寸截之不用自脱者凡带脑骨者即非自脱炭火烧烟尽为度碾罗为末倍前二味】
　　右并捣细末取多年米醋铛中煎令鱼眼沸即下前件药末调如稀饧以箆子调傅肿上疮头留一指面勿令合以出热气如未脓当内消若已作头当撮小若日乆疮甚肌肉损烂筋骨出露即布上涂药贴之疮上亁即再换但以膈中不恶无不差切忌手伤冝慎之此方东坡先生具载得効姓名甚多兹不多述惟后之用药君子当信先生之记故予更不敢私秘其良方也
　　白散子　治发背取下毒物次用清凉膏贴之白附子　大香附子【各半两】半夏【一分姜制】黒牵牛【二两半生半炒令熟】大甘遂【一分以大麦炒麦黄赤色去麦不用次极慢火炒之】
　　右为末量患人虚实加减每服二钱以蜜酒调下续饮温酒一两所苦处刺痛为度微利三五行泻出恶物即差次用膏药贴之气盛者一服二钱余更裁度
　　清凉膏　治发背先用白散子取之次用此药贴之川当归【二两】香白芷　木鳖子肉　白芨　芍药黄蘗　白敛【各两】　乳香【别研】腻粉【各少许】白胶【少许】黄丹【五两】
　　右用清麻油十两煎上七味候紫色去之入槐栁枝各七寸再煎少顷又去之入黄丹五两熬成入乳香等重绵滤入礶子内贮之用如常贴使
　　治发背一切痈疽金石药毒发
　　右用紫背车螯大者盐泥固济火煆通红放冷出研为极细末地上出火毒一宿以甘草膏圆如梧桐子大每服三五十丸甘草汤下日进三服第三日取下恶物用后药贴之
　　贴疮白膏药
　　右寒水石不拘多少火煆通红入甆器中封口令宻沉井中一宿取出研细以腊月脂和膏稀稠得所自疮赤尽处涂之濶一指许上以薄纸为花子中心留一孔贴定渐次赤退即迤逦移近里至愈纸花孔子外所留纸令与所留药濶狭等
　　沉香散　治发背止燥渴疼痛内消毒气
　　赤小豆【一合】人参【一两】甘草　瞿麦　黄芩　黄耆【各一两剉】白敛【半两】当归【一两细剉】沉香【一两】
　　右为细末温水调下二钱不计时候日二三服
　　车螯酒　治发背痈疽
　　车螯殻【一二个泥固济火煆为细末】灯心【三十茎】蜜【一大匙】　　苽蒌【一个】
　　右碎剥苽蒌用酒一升以下煎三味防热调车螯末二大钱不过两服痛止
　　治发背发妳痈疽等一切毒疮
　　穿山甲【一两用土炒成弹子块】白丁香【淘去砂净取半两】
　　右为细末每服二钱用麝香酒调下
　　治发背
　　汤夀资云光州有人患肾痈大小便皆秘甚以为苦有本州胡判官令以明净牛皮胶炭火上烧成黒灰研极细每服五钱以米饮调下服至二两许方通所下皆秽恶物痈肿遂不复出脓胡云凡疮肿皆可服不拘多少以脏腑通利为度
　　阎资钦録夀州霍丘医疮人元立治疮甚有声元符己卯予侍先子将漕江东舟次夀州予因累日食鸡卯数十枚得咽喉肿塞及颈赤肿硬下连心胷如铁石日夕号呌喉中水米不通壅塞将死召医者视之云此喉痈也泛泛药恐无益因言可招元立治之必愈先子夜遣价两日徃还数百里召立至用药数服得効报之颇厚立感激予自治发背方四首皆累用有竒功令録于下
　　一醉膏　治发背痈疽一切恶疮当先用托里药使毒气皆出【凡初觉发背痈疽等即多服用大黄甘草等药极踈转以行结毒次用此药】大甘草【半两为粗末】没药【一分研】苽蒌【一个大者去皮】
　　右用无灰酒三升熬至一升放温顿服之如一服不尽分三两服尽次用收晕白玉膏
　　收晕玉膏【切忌用冷药外贴必逼毒气入内杀人】
　　杏仁【二十枚去皮尖】川椒【四十九粒去目为末】清脂麻油【一两】酒蜡【半两白者】
　　右同熬至紫黑新绵滤过用无灰薄纸防疮大小剪作梳朴摊药在上于疮晕尽处两边围绕贴之晕渐收近里即别剪差小者再摊药围贴晕又收即又剪差小再移近里贴仍频换候晕已收见疮根脚或疮口即用次方【此贴大恶疮毒气方盛不可以药当上贴恐赶散毒气疮益大】
　　晕收见疮次用槟榔散
　　鸡心槟榔【半两】川黄连【去须半两】川山甲【大者十片烧灰存性】
　　右同为细末先用好蜡茶清扫过疮用药厚傅疮上日三五次以脓出为知【如见疮口后用此药数次了可更用乳香膏】
　　脓已出用生肌药
　　黄狗脑盖骨【二两烧灰存性此极难得湏预収】腻粉【一钱】桑白皮末【一两】
　　右同为细末用油调涂疮上○以上四方是一宗元立自云少年时初得此方救十余人后忽自病背疮自信其药乃以此四药自治得愈袒背示予瘢痕犹盈尺地予在汝州时梁县吏人侯昱孝母病背疮予用此治之愈
　　扬州杨吉老医名甚着某郡一士人状若有疾厌厌不聊莫能名其何等病苦徃谒之杨曰君热证已极气血消铄且尽自此三年当以背疽死不可为也士人不乐而退闻茅山观中一道士医术通神但不肯以技自名未必为人致力士人心计较窃衣童仆之服诣山拜之愿执薪水之役于庑下道士喜留置弟子中诲以经书昼夜只事左右顺防越两月觉其与常别呼扣所从来始再拜谢过以实白之道士笑曰世间那有医不得的病汝试以脉示我才诊脉又笑曰汝更可下山吾亦无药与汝但日买好梨吃一颗如生梨已尽则以亁者泡汤饮之仍食其滓此病自当平士人归谨如其戒经一嵗徃扬州吉老见之惊其顔貌腴泽脉息和平谓之曰君必遇异人不然岂有痊安之理士人以告吉老立具衣冠焚香望茅山设拜岂自咎其学之未至耶又北琐夣言载医者赵鄂云一朝士疾危或谓只有一法请剰吃消梨不限多少如咀嚼不及捩汁而饮或希万一用其言遂愈此意正同大凡有背疽之人难于隐几但用菉豆十数斗作一大袋隐伏则自然心凉身体安稳得以尽心服药将息也
　　治发背及痈疽恶疮肿核如初觉皮肉间有异知是必作疮者皆灸之切大蒜如铜钱厚片安肿头上炷艾灸之不计壮数其人被苦初觉痛者以痛定为准初不觉痛者灸至极痛而止若蒜焦即易前后用此方救人无不应者若是疣赘之类亦如此灸之便成痂自脱其効如神乃知方书所载无空言但患人不能以意详之故不得尽应耳抵圣散　治发背痈疽及一切疮疖肿毒
　　蒌【四两去皮】何首乌【四两】大山茨菰【二两】甘草节【二两】地榆【二两】没药【一两】乳香【半两】麝香【一钱别研】
　　右为细末毎服三钱温酒调下连进二服便住痛一日三服
　　治发背头未成疮及诸热毒
　　以湿纸搨上先干处是热气上冲欲作疮子便灸之如先疼痛灸即不痛不痛即以痛为度
　　治痈肿发背
　　以千金藤煎服
</div>
    <div class="pagination">
<a href="普济方四库_page1170.html">上一页</a><span>...</span><a href="普济方四库_page1166.html">1166</a><a href="普济方四库_page1167.html">1167</a><a href="普济方四库_page1168.html">1168</a><a href="普济方四库_page1169.html">1169</a><a href="普济方四库_page1170.html">1170</a><span class="current-page">1171</span><a href="普济方四库_page1172.html">1172</a><a href="普济方四库_page1173.html">1173</a><a href="普济方四库_page1174.html">1174</a><a href="普济方四库_page1175.html">1175</a><a href="普济方四库_page1176.html">1176</a><span>...</span><a href="普济方四库_page1172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
