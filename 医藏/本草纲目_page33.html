<!DOCTYPE html>
<html>
<head>
    <meta charset="UTF-8">
    <title>本草纲目 - 第 33 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 33 页/共 603 页</h1>
    <div class="content">　　纲目第七卷　土之一

　　井底泥

　　（《证类》）【气味】至冷。

　　【主治】涂汤火疮（《证类》）。疗妊娠热病，取敷心下及丹田，可护胎气（时珍）。

　　【附方】新五。

　　头风热痛：井底泥和大黄、芒硝末，敷之。（《千金方》）胎衣不下：井底泥，以鸡子大，井华水服，即下。（《集玄方》）卧忽不寤：勿以火照，但痛啮其踵及足拇趾甲际，而多唾其面，以井底泥涂其目，令人垂头入井中，呼其姓名，便苏也。（《肘后方》）小儿热疖：井底泥敷其四围。（《谈野翁方》）蜈蚣螫人：井底泥频敷之。（《千金方》）

　　纲目第七卷　土之一

　　乌爹泥

　　（《纲目》）【释名】乌叠泥（《纲目》）、孩儿茶。

　　时珍曰：乌爹，或作乌丁，皆番语，无正字。

　　【集解】时珍曰：乌爹泥，出南番爪哇、暹罗、老挝诸国，今云南等地造之。云是细茶末入竹筒中，坚塞两头，埋污泥沟中，日久取出，捣汁熬制而成。其块小而润泽者，为上；块大而焦枯者，次之。

　　【气味】苦、涩，平，无毒。

　　【主治】清上膈热，化痰生津。涂金疮、一切诸疮，生肌定痛，止血收湿（时珍）。

　　【附方】新八。

　　鼻渊流水：孩儿茶末，吹之，良。（《本草权度》）牙疳口疮：孩儿茶、硼砂等分。为末搽之。《积德堂方》：治走马牙疳，用孩儿茶、雄黄、贝母等分。为末，米泔漱净搽之。

　　下疳阴疮：外科用孩儿茶末，米泔洗净，敷之神效。或加胡黄连等分。《纂奇方》：孩儿茶一钱，珍珠一分，片脑半分，为末敷之。唐氏用孩儿茶一钱，轻粉一分，片脑一字。为末搽之。

　　痔疮肿痛：孩儿茶、麝香为末，唾津调敷。（孙氏《集效方》）脱肛气热：孩儿茶二分，熊胆五分，片脑一分。为末，人乳搽肛上，热汁自下而肛收也。

　　亦治痔疮。（董炳方）

　　纲目第七卷　土之一

　　弹丸土

　　（《拾遗》）【主治】妇人难产，热酒服一钱（藏器）。

　　纲目第七卷　土之一

　　自然灰

　　（《拾遗》）【集解】藏器曰：生南海畔，状如黄土，灰可浣衣。琉璃、玛瑙、玉石，以此灰埋之，即烂如泥，至易雕刻。

　　【主治】白癜风、 疡风，重淋取汁，和醋敷之。以布揩破乃敷之，为疮勿怪（藏器）。

　　纲目第七卷　土之一

　　伏龙肝

　　（《别录》下品）【释名】灶心土。

　　弘景曰：此灶中对釜月下黄土也。以灶有神，故号为伏龙肝，并以迂隐其名尔。今人又用广州盐城屑，以疗漏血瘀血，亦是近月之土，盖得火烧之义也。

　　曰：凡使，勿误用灶下土。其伏龙肝，是十年以来，灶额内火气积久自结，如赤色石，中黄，其形貌八棱，取得研细，以水飞过用。

　　时珍曰：按《广济历》作灶忌日云：伏龙在不可移作。则伏龙者，乃灶神也。《后汉书》言：阴子方腊日晨炊而灶神见形。注云：宜市买猪肝泥灶，令妇孝。则伏龙肝之名义，又取此也。临安陈舆言：砌灶时，纳猪肝一具于土，俟其日久，与土为一，乃用之，始与名符。

　　盖本于此。

　　《独孤滔丹书》言：伏龙肝取经十年灶下，掘深一尺，有色如紫瓷者是真，可缩贺，伏丹砂。盖亦不知猪肝之义，而用灶下土以为之也。

　　【气味】辛，微温，无毒。权曰：咸。大明曰：热，微毒。

　　【主治】妇人崩中吐血，止咳逆血。醋调，涂痈肿毒瓦斯（《别录》）。止鼻洪，肠风带下，尿血泄精，催生下胞，及小儿夜啼（大明）。

　　治心痛狂癫，风邪蛊毒，妊娠护胎，小儿脐疮重舌，风噤反胃，中恶猝魇，诸疮（时珍）。

　　【附方】旧十六，新十七。

　　猝中恶气：伏龙肝末，一鸡子大，水服取吐。（《千金方》）魇寐暴绝：灶心对锅底土，研末，水服二钱，更吹入鼻。（《千金方》）中风口噤不语，心烦恍惚，手足不随，或腹中痛满，或时绝而复苏。伏龙肝末五升。水八升，搅，澄清濯之。（《千金方》）狂癫谬乱不识人：伏龙肝末，水服方寸匕，日三服。（《千金方》）小儿夜啼：伏龙肝末二钱，朱砂一钱，麝香少许。为末，蜜丸绿豆大。每服五丸，桃符汤下。（《普济方》）小儿重舌：釜下土，和苦酒涂之。（《千金方》）重舌肿木：伏龙肝末，牛蒡汁调涂之。（《圣惠方》）冷热心痛：伏龙肝末，方寸匕，热以水温，冷以酒服。（《外台秘要》）反胃吐食：灶中土年久者，为末，米饮服三钱，经验。（《百一选方》）猝然咳嗽：釜月土一分，豉七分，捣丸梧桐子大。每饮下四十丸。（《肘后方》）吐血衄血：伏龙肝末半升。新汲水一升，淘汁，和蜜服。（《广利方》）吐血泻血心腹痛：伏龙肝、地垆土、多年烟壁土，等分，每服五钱，水二碗，煎一碗，澄清，空心服，白粥补之。（《普济方》）妇人血漏：伏龙肝半两，阿胶、蚕砂（炒）各一两。为末。每空肚酒服二、三钱，以知为度。（寇氏《衍义》）赤白带下，日久黄瘁，六脉微涩。伏龙肝（炒令烟尽）、棕榈灰、屋梁上尘（炒烟尽）等分。

　　为末，入龙脑、麝香各少许，每服三钱，温酒或淡醋汤下。一年者，半月可安。（《大全方》）产后血气攻心痛，恶物不下：用灶中心土研末，酒服二钱，泻出恶物，立效。（《救急方》）妊娠热病：伏龙肝末一鸡子许，水调服之，仍以水和涂脐方寸，干又上。（《伤寒类要》）子死腹中，母气欲绝：伏龙肝末三钱，水调下。（《十全博救方》）横生逆产：灶中心对锅底土，细研。每服一钱，酒调，仍搽母脐中。（《救急方》）胞衣不下：灶下土一寸，醋调，纳脐中，续服甘草汤三、四合。（《产宝》）中诸蛊毒：伏龙肝末一鸡子大，水服取吐。（《千金方》）六畜肉毒：方同上。

　　阴冷发闷，冷气入腹，肿满杀人。釜月下土，和鸡子白敷之。（《千金方》）男阴猝肿：方同上。

　　诸腋狐臭：伏龙肝末，频敷之。（《千金方》）耳出汁：绵裹伏龙肝末塞之，日三易。（《圣济录》）小儿脐疮：伏龙肝末敷之。（《圣惠方》）小儿丹毒：多年灶下黄土末，和屋漏水敷之，新汲水亦可，鸡子白或油亦可，干即易。

　　（《肘后方》）小儿热疖：釜下土、生椒末等分。醋和涂之。（《千金方》）疮久烂：灶内黄土（年久者，研细）、入黄柏、黄丹、赤石脂、轻粉（末）等分。清油调入，油绢中贴之。勿动，数日愈。纵痒，忍之良。（《济急方》）发背欲死：伏龙肝末，酒调，浓敷之。干即易，平乃止。（《千金》）一切痈肿：伏龙肝，以蒜和作泥，贴之，干再易。或鸡子黄和亦可。（《外台秘要》）杖疮肿痛：釜月下土为末，油和涂之，卧羊皮上，频涂。（《千金方》）灸疮肿痛：灶中黄土末，煮汁淋之。（《千金方》）

　　纲目第七卷　土之一

　　土墼

　　（音急。《纲目》）【释名】煤赭。时珍曰：此是烧锻石窑中流结土渣也，轻虚而色赭。

　　【主治】妇人鳖瘕，及头上诸疮。凡人生痰核如指大红肿者，为末，以菜子油调搽，其肿即消；或出脓，以膏药贴之（时珍）。

　　【附方】新一。

　　白秃腊梨：灰窑内烧过红土墼四两，百草霜一两，雄黄一两，胆矾六钱，榆皮三钱，轻粉一钱。为末，猪胆汁调，剃头后搽之，百发百中，神方也。（《陆氏积德堂方》）

　　纲目第七卷　土之一

　　坩锅

</div>
    <div class="pagination">
<a href="本草纲目_page32.html">上一页</a><span>...</span><a href="本草纲目_page28.html">28</a><a href="本草纲目_page29.html">29</a><a href="本草纲目_page30.html">30</a><a href="本草纲目_page31.html">31</a><a href="本草纲目_page32.html">32</a><span class="current-page">33</span><a href="本草纲目_page34.html">34</a><a href="本草纲目_page35.html">35</a><a href="本草纲目_page36.html">36</a><a href="本草纲目_page37.html">37</a><a href="本草纲目_page38.html">38</a><span>...</span><a href="本草纲目_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
