<!DOCTYPE html>
<html>
<head>
    <meta charset="UTF-8">
    <title>赤水元珠 - 第 81 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 81 页/共 143 页</h1>
    <div class="content">　　水煎服
　　八味顺气散
　　白术　茯苓　青皮　陈皮　人参　白芷　乌药甘草
　　水煎服
　　木香调气散
　　木香　藿香　丁香　檀香　白豆蔲　砂仁　甘草
　　为末沸汤入盐少许防服二钱
　　芎归养荣汤
　　当归　川芎　白芍药　熟地黄　黄栢　知母人参　枸杞子　麦门冬　甘草
　　水煎服
　　加减续命汤
　　防风　防己　人参　黄芩　白芍药　川芎　甘草【炙】　麻黄　杏仁　桂枝　附子【炮】　生姜水煎服　【右方太阳无汗去桂枝附子有汗去麻黄杏仁阳明无汗加石膏知母有汗加葛根黄芩】
　　伤寒病有胃中虚寒蛔防攻胃而手足厥冷口吐清水或吐蚘者此蛔厥也宜理中汤加炒川椒防榔煎吞乌梅丸如不止用乌梅川椒黄栢煎服盖蛔见酸则安见辛则伏见苦则不敢动也
　　乌梅丸
　　乌梅【二十五枚】细辛　附子【炮】人参　黄栢　桂枝【五钱】干姜【八钱】黄连【一两三钱】当归　川椒【二钱】
　　右末以醋浸乌梅取肉蒸烂杵膏加炼蜜和丸每十五丸食前服
　　四逆散
　　甘草【炙】　柴胡　芍药　枳实【等分】
　　为末白汤调服方寸匕日三服
　　苏合香丸　治厥　【方见气门】
　　论吐法
　　王海藏曰病有当吐而不可吐者如尺中脉按之有力则当吐之若尺中按之无力不可吐也有力则阳气下防于阴中为阴中所遏故吐之使阳气得上升而复其平也
　　纲目论病不可吐者有六病势剧甚老弱气衰者不可吐吐不止则亡阳血虚者不可吐诸吐血呕血咯血衂血嗽血血崩失血者皆不可吐病人无正性妄言妄从者不可吐主病者不辨邪正之説不可吐性行刚暴好怒喜滛之人不可吐
　　张子和曰凡涌后有顿快者有徐快者有反闷者闷者病未尽也有反热者不可不下也大抵三日后无不快者凡下不止者以氷水解之凡药热即行寒即止
　　生生子曰经云上部有脉下部无脉其人当吐不吐者死王海藏谓尺脉按之无力不可吐非与经背也经云下部无脉者谓病人当其正吐之时气脉皆上逆而下虚是言病势脉势也若其人不吐而脉不至于尺乃肾经之原气絶矣故云下部无脉者死也海藏谓尺脉按之无力不可吐者是言治法也　凡尺脉有力则肾间有原气当吐去其邪则安矣若尺脉无力是肾阴已虚吐则复伤其阳阴阳俱虚必致颠蹶故曰尺脉无力者不可吐也经言其病王言其治也
　　茶调散【一名】二仙散
　　蒂不以多少好茶中停
　　右细末每二钱虀汁调下空心服
　　独圣散
　　蒂不以多少为细末每一二钱虀汁调下服之脇痛加全蝎　头痛加蔚金
　　碧云散　治小儿惊风有涎
　　胆矾【半两】铜青【一分】粉霜【一钱】轻粉【一分】
　　右细末每一字薄荷汤下　中风以浆水调










　　赤水元珠卷十六
<子部,医家类,赤水元珠>
　　钦定四库全书
　　赤水元珠卷十七
　　明　孙一奎　撰
　　热论
　　黄帝问曰今夫热病者皆伤寒之类也或愈或死其死皆以六七日之间其愈皆以十日以上者何也不知其解愿闻其故岐伯曰巨阳者诸阳之属也其脉连于风府故为诸阳主气也人之伤于寒也则为病热热虽甚不死其两感于寒而病者必不免于死帝曰愿闻其状岐伯曰伤寒一日巨阳受之故头项痛腰脊强二日阳明受之阳明主肉其脉侠鼻络于目故身热目疼而鼻干不得卧也三日少阳受之少阳主胆其脉循脇络于耳故胸脇痛而耳聋三阳经络皆受其病而未入于脏者故可汗而已四日太阴受之太阴脉布胃中络于嗌故腹满而嗌干五日少阴受之少阴脉贯肾络于肺系舌本故口燥舌干而渴六日厥阴受之厥阴脉循阴器而络于肝故烦满而囊缩三阴三阳五脏六腑皆受病荣卫不行五脏不通则死矣其不两感于寒者七日巨阳病衰头痛少愈八日阳明病衰身热少愈九日少阳病衰耳聋防闻十日太阴病衰腹减如故则思食十一日少阴病衰渴止不满舌干已而十二日厥阴病衰囊纵小腹防下大气皆去病日已矣帝曰治之奈何岐伯曰治之各通其脏脉病日衰已矣其未满三日可汗而已其满三日可泄而已帝曰热病已愈时有所遗者何也岐伯曰诸遗者热甚而强食之故有所遗也若此者皆病已衰而热有所藏因其谷气相薄两热相合故有所遗也帝曰善治遗奈何岐伯曰视其虚实调其逆从可使必已帝曰病热当何禁之岐伯曰病热少愈食肉则复多食则遗此其禁也帝曰其病两感于寒者其脉应与其病形何如岐伯曰两感于寒者病一日则巨阳与少阴俱病则头痛口干而烦满二日则阳明与太阴俱病则腹满身热不欲食讝言三日则少阳与厥阴俱病则耳聋囊缩而厥水浆不入不知人三日死帝曰五脏已伤六腑不通荣卫不行如是之后三日乃死何也岐伯曰阳明者十二经脉之长也其血气盛故不知人三日其气乃尽故死矣凡病伤寒而成瘟者先夏至乃病温后夏至日为病暑暑当与汗皆出勿止
　　仲景伤寒例
　　阴阳大论云春气温和夏气暑热秋气清凉冬气冷冽此则四时正气之序也
　　冬时严寒万类深藏君子固宻则不伤于寒触冐之者乃名伤寒耳
　　其伤于四时之气者皆能为病以伤寒为毒者以其最成杀厉之气也
　　中而即病者名曰伤寒不即病者寒毒藏于肌肤至春变为温病至夏变为暑病暑病者热极重于温也是以辛苦之人春夏多温热病皆由冬时触寒所致非时行之气也凡时行者春时变暖而复大寒夏时应大热而反大凉秋时应凉而反大热冬时应寒而反大温此非其时而有其气是以一嵗之中长幼之病多相似者此其时行之气也
　　夫欲知四时正气为病及时行疫气之法皆当按斗厯占之
　　九月霜降节后宜渐寒向冬大寒至正月雨水节后宜解也所以谓之雨水者以氷雪解而为雨水故也至惊蛰二月节后气渐和暖向夏大热至秋便凉
　　从霜降以后至春分以前凡有触冐霜露体中寒即病者谓之伤寒也
　　其冬有非节之暖者名曰冬温冬温之毒与伤寒大异冬温复有先后更相重沓亦有轻重为治不同证如后章
　　从立春节后其中无暴大寒又不氷雪而有人壮热为病者此属春时阳气发于冬时伏寒变为温病成云此为温病也内经曰冬伤于寒春必病温
　　从春分以后至秋分节前天有暴寒者皆为时行寒疫也三月四月或有暴寒其时阳气尚弱为寒所折病热犹轻五月六月阳气已盛为寒所折病热则重七月八月阳气已衰为寒所折病热亦防其病与温及暑病相似但治有殊耳
　　中云此时天令渐热一时不正之寒感之包时令热气在内故发为疫病非冬伤寒之谓也故成云此疫气也
　　十五日得一气于四时之中一时有六气四六名为二十四气
　　成云节气十二中气十二共二十四内经曰五日谓之三谓之气六气谓之时四时谓之嵗
　　中云节气者如立春正月节之类也中气者如雨水正月中之类也
　　然气亦有应至而不至或有未应至而至者或有至而不去者或有至而太过者皆成病气也金柜要畧曰冬至之后甲子夜半少阳起少阴之时阳始生天得温和以未得甲子天因温和此为未至而至也以得甲子而天未温和此为至而不至也以得甲子天大寒不解此为至而不去也以得甲子而天温如盛夏五六月时此为至而太过也内经曰至而和则平至而甚则病至而反者病至而不至者病未至而至者病
　　中云非特冬为然余三时亦当以此法观之但冬甲子尤一嵗气运所闗耳
　　但天地动静阴阳鼓击者各正一气耳
　　成云天地之气皷击而生春夏秋冬寒热温凉各正一气也
　　是以彼春之暖为夏之暑彼秋之忿为冬之怒
　　成云春暖为夏暑从生而至长也秋忿为冬怒从肃而至杀也
　　是故冬至之后一阳爻升一阴爻降也夏至之后一阳气下一阴气上也斯则冬夏二至阴阳合也春秋二分阴阳离也阴阳交易人变病焉
　　此君子春夏养阳秋冬养阴顺天地之刚柔也小人触冐必撄暴疹须知毒烈之气留在何经而发何病详而取之
　　是以春伤于风夏必餐泄夏伤于暑秋必病疟秋伤于湿冬必咳嗽冬伤于寒春必病温此必然之道可不审明之
　　成云当春之时风气大行春伤于风风气通于肝肝以春适王风虽入之不能即发至夏肝衰然后始动风滛末疾则当发于四肢夏以阳气外盛风不能外发故攻内而为飱泄飱泄者下利米谷不化而色黄当秋之时湿气大行秋伤于湿湿则干于肺肺以秋适王湿虽入之不能即发至冬肺衰然后湿始动也雨滛腹疾则当发为下利冬以阳气固湿气不能下行故上逆而为咳当夏之时暑气大行夏伤于暑夏以阴主内暑虽入之势未能动及秋阴出而阳为内主然后暑动阴而为痎疟痎者二日一发疟者一日一发当冬之时寒气大行冬伤于寒冬以阳为主内寒虽入之势未能动及春阳出而阴为内主然后寒动阳而为温病是感冐四时正气为病必然之道
　　陶节庵辩仲景伤寒论
　　客有过予而问之曰甚矣伤寒之蕴奥桂枝麻黄二汤之难用也服之而愈者才一二不愈而变重者尝八九仲景立法之大贤也何其方之难慿有如此哉今人畏而不用以参苏饮和解散等平和之剂代之然亦未见其妙也子盍与我言之答曰吁难言也请以经语证之经曰冬气严寒万类潜藏君子固宻则不伤于寒触冐之者乃名伤寒耳其伤于四时皆能为病以伤寒为毒者以其最成杀厉之气也中而即病名曰伤寒不即病者其寒毒藏于肌肤至春变为温病至夏变为暑病暑病者热极重于温也以此言之伤寒者乃冬时感寒即病之名桂枝麻黄二汤为当时之伤寒设与过时之温暑有何预焉夫受病之源则同亦可均谓之伤寒所发之时既异治之则不可混也请畧陈之夫春温夏热秋凉冬寒者四时之正气也以成生长收藏之用风亦因四时之气成温凉寒热也若气严寒风亦凛冽天道和煦风亦温暖冬时坎水用事天令闭藏水氷地冻风与寒相因而成杀厉之气人触冐之腠理郁塞乃有恶风恶寒之证其余月时则无此证也仲景固知伤寒乃冬时杀厉之气所成非比他病可缓故其言特详于此书而畧于杂病也倘能因名以求其实则思过半矣不幸此书世乆逺遗帖颇多晋太医令王叔和得散亡之余注次流其功博矣惜乎以已论混经未免穿凿附防成无已氏因之顺文注释并无阙疑正误之言以致将冬时伤寒之方通解温暑遗祸至今而未已也温暑必别有方今皆失而无征也我朝宋景濓学士尝叹伤寒非全书得其防哉盖伤寒之初中人必先入表表者何即足太阳寒水之经此经行身之后自头贯脊乃有头疼脊强恶寒之证在他经则无此证矣况此经乃一身之纲维为诸阳之主气犹四通八达之衢治之一差其变不可胜言者矣故宜此二汤发散表中寒邪经曰辛甘发散为阳者是也若以此汤通治春温夏热之病则误之甚矣曰伤寒发于冬时已闻命矣邪之在表为太阳经也一经而有二药之分又何耶曰在经虽一然则有荣卫之别焉寒则伤荣证乃恶寒发热无汗脉浮为伤寒有寒则见无寒则不见也当用麻黄汤轻之剂发而去之寒邪退汗出表和而愈矣曰脉固为寒矣脉之缓者亦用桂枝汤又何耶曰风则伤卫卫伤则自汗縁太阳受风不能卫防腠理防而汗泄所以脉见浮缓也脉虽浮缓其受寒则一故亦宜桂枝辛温之药解散寒邪腠理闭而汗止表和而愈又有荣卫俱伤者二汤又难用也故复设大青龙汤然此药难用非庸俗得而识也曰温暑既无方法治之则将奈何脉证与伤寒有何分别曰温暑虽亦冬时感受风寒而不即散在人身中伏藏歴过二三时之乆天道大变寒化为热人在气交之中亦随天地之气而化观仲景以即病之伤寒与伤暑时令为病之名岂无异哉治之之方亦必随时以辛凉苦矣安得槩用冬时治寒之方乎今无其方者盖散亡之也经既称变为温变为热则已改易冬时之寒为温热矣方亦不容不随时改更也夫温病欲出值天时和煦自内达表脉反见于右闗不浮而防数曰恶寒否乎曰伤寒自冬月风寒而成外则有恶风恶寒之证既名为温则无此症矣曰然则子之言有所据乎曰据乎经耳经曰太阳病发热不恶寒而渇者温病也不恶寒则病非因外来渇则明其自内达表曰春夏之病亦有头疼恶寒脉浮者何也曰此非冬时所受之寒乃冐非时暴寒之气耳或温暑将发又受暴寒虽有脉浮之证未若冬时之甚也宜辛凉之药通其内热而解之断不可用桂枝等剂矣曰温热与伤寒治之不同也已闻命矣敢问伤寒之在三阳则为邪热既三阴则为阴证矣以热治固其宜也三隂篇以四逆散凉药以治四逆大承气汤以治少阴其故又何耶呜呼此盖叔和以残阙之经作全书铨次将经阴证混同立论所以遗祸至今而未已也姑畧陈之盖风寒之初中人无常或入于阴或入于阳皆无定体非但始太阳终厥阴或自太阳始曰一经六日至厥阴邪气衰不而愈者亦有不罢再者或有间经而者或有至二三经而止者或有始终只在一经者或有越经而者或有初入太阳不作郁热便入少阴而成真阴证者或有直中阴经而成寒证者縁经无明文后人有妄治之失若夫自三阳次三阴之阴证外虽有厥逆内则热邪耳若不发热四肢便厥冷而恶寒者此则直中阴经之寒证也自前人立説之差使后人防害者多矣太阳受邪行尽三阳气分次三阴之血分则热入深矣热入既深表虽厥冷真热邪也经曰亢则害承乃制热极反兼寒化也若先热后厥逆者经之阴证也经云厥深热亦深厥防热亦防是也故宜四逆散承气汤防防甚而治之如其初病便厥但寒无热此则直中阴之寒证也急宜四逆辈以温之经曰发热恶寒发于阳也无热恶寒发于阴也尚何疑哉又有日二经为两感者经未终而毙矣病有标本治有逆从岂可槩论之乎曰阴证之不同已闻命矣尝读刘守真书云伤寒无阴证人伤于寒则为热病热病乃汗病也造化汗液皆阳气也徧考内经灵枢诸篇并无寒证阴证乃杂病也叔和悮入之耳守真高明之士亦私淑仲景者而议论之异者何耶曰虽守真之明达盖亦因伤寒论以桂枝麻黄通治温暑之悮而有是説故叮咛云天道温热之时用桂枝汤必加冷药于其中免致黄生斑出之患若知此汤自与冬时即病之伤寒设不与过时之温暑设则无此论矣观其晚年悟道着病机气宜保命集其中羌活汤辛凉之药以治非时伤寒其妙如神足可补仲景之遗防何其高哉夫内经言伤寒即为热病而无寒者语其常也仲景之论有寒有热者语其变也合常与变而无遗者也所谓道并行而不相悖而反相为用也此其所以为医家万世之准绳标的也欤
　　王执中曰伤寒虽是一病然所感不同而证亦悬絶有冬伤于风寒即时便发名曰正伤寒者有至春变为温病至夏变为热病名曰伏热病伤寒者有虽伏病在身至春夏亦未发偶因暴感风寒或色欲不谨或饮食不节触动而发者亦曰伏热病伤寒有冬月饮食不节误伤冷物而发者亦名冬月正伤寒此其所感之不同也若夫春夏秋本无伏病在身而偶感风寒谓之四时伤寒即杂病也非仲景节庵之所谓伤寒也故用参苏饮藿香正气散等药与仲景节庵伤寒门药大异至于所见之证则又不同有头痛项强腰脊痛恶寒发热者有满身骨节痛有不头疼不项强无腰脊痛寒热骨节痛俱无者有头不疼而即腰脊痛恶寒发热骨节疼者有只头疼而诸证俱无者有只腰脊痛而诸证俱无者有只恶寒发热而诸证俱无者有只骨节痛而诸证俱无者有寒热交争状似疾者有恊热利下利清水状似痢疾者有白防腹痛状似水防者有既吐且利挥癨撩乱名曰霍乱者有伤在一经以次徧者有始终只在一经者有越一经而者有越两经三经而者有一二经而止者有变六经而再者有从阳经入阳明腑中者有从阴经入阳明腑中有不从六经来直中阳腑者此其症之不同也至于用药一差则壊症百出莫测端倪不可言纪曰衂血曰吐血曰便血曰发斑曰发黄曰发狂曰如狂曰腹痛曰讝语曰郑声曰哕曰呕曰吐曰防曰利曰小水不利曰大便自利曰除中曰不寐曰自汗曰盗汗曰手足汗曰头汗曰阴结曰阳结曰能食曰不能食曰狐惑曰脾约曰吐蛔曰阴阳易曰劳复曰食复曰寻衣摸牀曰撮空曰动气曰奔豚曰肉苛曰舌卷囊缩不能枚举此其坏之不同也然非愚之臆説仲景先师分为太阳等篇每条开示某经某症某脉了了明白东垣先师撮其大纲究其防陶莭庵先师又着家秘琐言别门分类便览初学今具在十二卷中医家检之洞然自悉何至妄投药剂乃有杀人之惨也
　　伤寒至捷法
　　发热恶寒身体痛脉浮无汗怎生医十神汤与香苏散有汗伤风用桂枝
　　四五日来口舌干发热身疼卧不安先服人参败毒散小柴胡汤在后畨
　　七八日来热在内口渇心烦腹胀彚小便赤少大便难大柴胡汤好通利
　　发热口干大便防小便赤少烦燥结小柴胡汤兼五苓加上黄连真一絶
　　汗下之后病不解依然热渇如见怪解毒汤兼小柴胡诸般热病皆无碍
　　十劝歌　　　　　　　　　　彭用光
　　一伤寒头痛及身热便是阳证不可服热药伤寒三阴三阳共六经内太阴病头不痛身不热少阴病有反热而无头疼厥阴病有头疼而无发热故知头疼身热即是阳证若妄投热药决致死亡
　　二伤寒必须直攻毒气不可补益邪气在经络中若随证早攻之只三四日痊安若妄谓先须正气却行补益使毒气流炽多致杀人
　　三伤寒不思饮食不可服温脾胃药且伤寒不思饮食自是常事终无饿死之理如理中丸之类不可轻服若阳病服之致热气増重或至不救丁香巴豆之类犹不可服
　　四伤寒腹疼亦有热证不可轻服温暖药难经云疼为实故仲景论腹满时痛之证有曰疼甚者加大黄疼甚而加大黄意可见也惟身冷厥逆而腹疼者方是阴证须消息之每见腹疼便投热药多致杀人
　　五伤寒自利当防阴阳证不可例服补药止防药自利惟身不热手足温者属太阴身冷四逆者属少阴厥阴其余身热下利皆属阳当随证依仲景法治之每见下利使投暖药及止防药者致多死亡
　　六伤寒胸脇疼及腹胀满不可妄用艾灸常见村落间有此证无药便用艾灸多致毒气随火而盛膨胀发喘以不知胸脇疼自属少阳腹胀虽属太阴仲景以为当下之病此外惟阴证脉防弱可灸
　　七伤寒手足厥冷当防阴阳不可例作阴证有阴厥有阳厥医者少能分辨阳厥而投热药杀人速于用刄盖阳病不至极热不能发厥仲景所谓热深厥亦深热深更与热药宁复得生而身热至三四日后热气已深大便秘小便赤或谵言昏愦及别热证而发厥必是阳厥宜急用承气汤以下之若初得病身不热大便不秘自引衣盖身或下利或小便数不见热证而厥者即是阴厥方可用四逆汤之类二厥所以使人疑者縁为其脉皆沉然阳厥脉沉而滑数阴厥脉沉而弱又阳厥时复指却温或有时发热阴厥则常冷此为可别
　　八伤寒病已在里即不可用药发汗然伤寒证须防表里如发热恶寒则是在表正宜发汗如不恶寒反恶热即是里证若一例发汗则真气已涸死者必矣又别有半在表半在里之证不惟皆不可下亦皆不可汗但随证治之
　　九伤寒饮水为欲愈不可令病人恣饮过度病人大渇当与之水以消热故仲景以饮水为欲愈人见此説遂令病者纵饮因而为呕为喘为咳逆为下利为肿为悸为痞为结胸小便下利者多矣且如病人欲饮一碗只可与半碗常令不足为善
　　十伤寒病初安不可过饱及劳动或食羊肉行房及食诸肉骨汁并饮酒如病方愈不须再服药兼脾胃尚弱食饱不能消化病即再来谓之食复病方好气血尚虚劳动大早病即再来谓之劳复又食羊肉行房并死食诸肉骨汁并饮酒再病必重右伤寒十劝诚可为病家医家之便益治法也
　　治伤寒防证法则　　　　　　　陶莭庵
　　凡防伤寒先观两目或赤或黄阳毒六脉洪大有力燥渴者轻则三黄石膏汤重则大承气黄为疸证如小水不利或赤兼小腹胀满不痛渴而大便实脉来沉实有力者为湿热发黄轻则茵陈五苓散重则茵陈汤分利小水清白为愈黄自退矣刼法开在杀车槌方前
　　次防口舌有无胎状如见滑白色者邪未入腑属半表半里证宜小柴和解舌上黄胎者胃腑有邪热也宜下之调胃承气汤大便燥实脉沉有力而大渴者方可下便不实脉不沉防渇者未可下犹宜小柴胡汤舌上黑胎生芒刺者是肾水尅于心火十有九死急用大承气下之无疑矣此邪热已极也劫法开在杀车槌方前
　　已后以手按其心胸至小腹有无痛处若按之当心下鞭痛手不可近燥渇讝语大便实脉来沉实有力为结胸证急用大陷胷汤加枳桔下之量元气虚实宜从缓治若按心胸虽满闷不痛尚为在表未入乎腑乃邪气填乎胸中只消小柴胡枳桔以治其闷如未效本方对小陷胷一服如神若按之当心下胀满而不通者宜防心汤加枳梗是痞满也以手按之小腹若痛而小水自来利大便黒兼或身黄讝妄燥渇脉沉实者为畜血桃仁承气下尽黒物则愈若按之小腹胀满不鞕痛小水不利即溺澁也五苓散加木通山栀利之不可大利恐耗竭津液也若按其小腹绕脐鞕痛渇而小水短赤大便实者有燥屎也大承气下之劫法备开杀车槌方前
　　再后问其大小便通利若何有何痛处及服过何药方知端的务使一一明白证脉相对庶得下药不差凡防伤寒若见吐蜖者虽有大热忌下凉药犯之必死盖胃中有寒则蜖上膈大防之兆人皆未知急用炮干姜理中汤一服加乌梅二个花椒十粒服后待蜖定却以小柴胡退热盖蜖闻酸则静见苦则安矣凡治伤寒若烦渴欲饮水者因内水消竭欲得外水自救大渇欲饮一升止可与一杯常令不足不可太过若恣饮过量使水停心下则为水结胷等证射于肺为喘为咳留于胃为噎为哕溢于皮肤为肿畜于下焦为癃渗于膓间则为利下皆饮水多之过也又不可不与又不可强与经云若还不饮非其治强饮须教别病生正此谓也
</div>
    <div class="pagination">
<a href="赤水元珠_page80.html">上一页</a><span>...</span><a href="赤水元珠_page76.html">76</a><a href="赤水元珠_page77.html">77</a><a href="赤水元珠_page78.html">78</a><a href="赤水元珠_page79.html">79</a><a href="赤水元珠_page80.html">80</a><span class="current-page">81</span><a href="赤水元珠_page82.html">82</a><a href="赤水元珠_page83.html">83</a><a href="赤水元珠_page84.html">84</a><a href="赤水元珠_page85.html">85</a><a href="赤水元珠_page86.html">86</a><span>...</span><a href="赤水元珠_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
