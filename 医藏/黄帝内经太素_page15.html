<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 15 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 15 页/共 37 页
  </h1>
  <div class="content">
   黄帝曰：奈何？岐伯曰：闭户塞牖，系之病者，数问其情，以顺其意，得神者昌，失神者亡。黄帝曰：善。（一，得神也。

　　得神，谓问病得其意也。得其意者，加之针药，去死得生，故曰昌也。平按：《素问》顺作从。）

　　黄帝曰：余闻揆度奇恒，所指不同，用之奈何？岐伯曰：揆度者，度病之浅深也。奇恒者，言奇恒病。（切求其病，得其处，知其浅深，故曰揆度也。奇者，有病不得以四时死，故曰奇也。

　　恒者，有病以四时死，不失其常，故曰恒也。平按：言奇恒病《素问》作言奇病也。）请言道之至数，五色脉变，揆度奇恒，道在于一，神转不回，回则不转，乃失其机，（数，理也。请言道其至理。其至理者，五色五脉之变，揆度奇恒之机，道在其一，谓之神转。神转者，神清鉴动之谓也。

　　若鉴而不动，则不通物变，故失机。平按：请《素问》新校正云：全元起本作谓。回《素问》作回。）

　　至数之要，迫近以微，着之玉版，命曰合生机。（神动物之理者，近于万物机微之妙，故书玉版，命曰合于养生之机也。平按：生机《素问》作玉机。注养生，养字袁刻误作义。）客色见上下左右，各在其要。（人之五时正王色上，相乘色见，名曰客色。客色见面上下左右各当正色所乘要处者，有病也。平按：客色《素问》作容色，新校正云：全元起本容作客。）其色见浅者，汤液主治，十日已。其见深者，必齐主治，二十一日已。其见大深者，醪酒主治，百日已。其色夭面兑，不为治。

　　（五色各有二种：一者生色，赤如鸡冠；二者死色，赤如 血。其赤色轻浅，不如鸡冠，此有病也，其病最轻，故以汤液，十日得已。赤色复深，不如鸡冠，其病次轻，故以汤液，二十一日方已。赤色大深，不如鸡冠，其病将重，故以药醪，百日方瘥。赤色如 血，其病必死，面兑赤色，皆不可瘳也。兑，尖小，谓面瘦无肉也。平按：色夭上《素问》无其字，治上无为字。兑《素问》作脱。夭袁刻作赤。）百日尽已，然脉短气绝死，病温最甚死。（色大深者，疗经百日，然脉短气来绝者，亦死。病温脉短气绝，亦死也。平按：《素问》已下无然字，最作虚。）色见上下左右，各在其要，上为逆，下为顺。女子右为逆，左为顺；男子左为逆，右为顺。（要，色见生病之处，谓是色部上下左右也。上者部上，下者部下，左者部左，右者部右。凡相克之色见者，见部上为逆，部下为顺。见女子部右当要，故为逆也；见女子部左非其要，故为顺也。见男子部左要处，故为逆也；见男子部右非其要处，故为顺也。平按：顺《素问》作从。）易，重阳死，重阴死。阴阳反他，治在权衡相夺，奇恒事也。阴阳反他，揆度事也。（阴盛反阳为病，阳盛反阴为病，还用阴阳，权衡虚实，补泻相夺，此为奇恒事也。直知阴阳反他，此为揆度事也。平按：《素问》揆度上无阴阳反他四字。）搏脉痹辟，寒热之交。（脉动之时，二脉相搏附而动，不能相去者，此为痹辟之病，是寒热之气相交搏也。平按：辟《素问》作 。）脉孤为消，（阴阳之脉各独见为孤，如足少阳脉气独见、无厥阴者，病为消瘅也。平按：注消瘅袁刻作消痹。）虚为泄，为夺血。（病泄利夺血者，其脉虚也。平按：虚为泄《素问》作气虚泄。）孤为逆，虚为顺。（阴阳各独见，其时盛者，为逆；独见虚者，气易和，故为顺也。）行奇恒之法，以太阴为始，行所不胜曰逆，逆则死，行所胜曰顺，顺则活。

　　（太阴，肺手太阴脉，主气者也。欲行补泻权衡相夺之法，以太阴五行之气以为始也。行五行气于不胜，被他乘克，故为逆死也；行于所胜，能克于他，故为顺也。假令肝病，以金疗之，即行所不胜也；以土疗之，即行所胜也。平按：《素问》太阴下无为字，顺作从。）八风四时之胜，终而复始，（八风克胜，四时代胜，平为终始也。）逆行一过，不复数，诊要毕矣。（八风四时，顺行所胜也。若逆行一胜，为一过也。再过为死，故不数也。假令肝病，肺气来乘为一过，再过即死也，故不至于数也。此为诊要理极，故为毕也。平按：《素问》数上有可字。注肺气袁刻作肺脉。）

　　诊病之始，五决为纪，欲得其始，先建其母。所谓五决者，五脉也。（诊五脏之脉，以知其病，故为其母。母，本也。平按：《素问》得作知。）是以头痛癫疾，下虚上实，过在少阴、巨阳，甚则入肾。（肾脉足少阴为里，脏也；膀胱脉足太阳为表，腑也。少阴在舌本以下，太阳在头，故为上也。少阴虚，太阳实，故为头痛癫疾也。此之二脉盛则入脏也。平按：少阴上《素问》、《甲乙》有足字。巨阳《甲乙》作太阳。注少阴虚，阴字袁刻作阳。）徇蒙招尤，目HT 耳聋，下实上虚，过在少阳、厥阴，甚则入肝。（徇蒙，谓眩冒也。招尤，谓目招摇、头动战尤也。尤音宥。

　　过者，少阳脉虚，厥阴实也。平按：HT 未详，《素问》作冥，《甲乙》作瞑，恐系瞑字传写之讹。

　　少阳上《素问》、《甲乙》有足字。又《素问》新校正云：“王注徇蒙，言目暴疾而不明，义未甚显。徇蒙者，谓目睑 动疾数而蒙暗也。”）腹满 胀，支鬲 ，下厥上冒，过在足太阴、阳明。（脾脏胃腑二经病也。平按：支鬲 《甲乙》作支满 胁，《素问》作支鬲 胁。 袁刻作。）咳嗽上气，厥在胸中，过在手阳明、太阴。（肺脏大肠腑二经病。平按：厥《甲乙》作病，注云：《素问》作厥。）心烦头痛，病在鬲中，过在手巨阳、少阴。（手太阳上头，故头痛也。心脏小肠腑二经病也。后之三脉皆有入脏，略而不言也。平按：此一段《甲乙》作“胸中痛支满腰脊相引而痛，过在手少阴太阳。”注引《素问》与本书同。）夫脉之小大滑涩浮沉，可以指别也；（寸口六脉之形，指下得之，故曰指别。）五脏之象，可以类推；（皮肉筋脉骨等，五脏外形，故为象也。五脉为五象之类，推脉可以知也。平按：注五象袁刻作五脏。）上医相音，可以意识；五色微诊，可以目察。能合脉色，可以万全。（耳听五音，目察五色，以合于脉，用此三种候人病者，所为皆当，故得万全也。平按：上医《素问》作五脏。）赤脉之至也，喘而坚，诊之有积气在中，时害于食，名曰心痹，（心脉手少阴属火色赤，故曰赤脉。赤脉，夏脉。夏脉如钩，其气来盛去衰，以为平好。今动如人喘又坚，故有积气在胸中，满闷妨食，名曰心痹。积者阴气，聚者阳气；积者五脏所生，聚者六腑所成；积者其始有常处，聚者发无根本、无所留止也。平按：诊之《素问》、《甲乙》作诊曰。）得之外疾思虑而心虚，故邪从之。（得之急疾思虑外事，劳伤心虚，邪气因袭，不从内传，以为痹也。平按：注心虚，心字原缺，谨根据经文作心。）白脉之至也，喘而浮，上虚下实，惊，有积气在胸中，喘而虚，名曰肺痹，寒热，（肺脉手太阴属金也，色白，故曰白脉。白脉，秋脉。秋脉如浮，其气来轻虚以浮，来急去散，以为平好。今虽得浮，然动如人喘，即知肺气并心，心实故惊，肺虚故有积气在于胸中，出气多嘘，名曰肺。亦以肺虚，故病寒热也。平按：惊有，有字《甲乙》作为。）得之醉而使内。（以因酒醉力意入房，喘呼伤肺之所致也。）黄脉之至也，大而虚，有积气在腹中，有厥气，名曰厥疝，女子同法，（脾脉足太阴属土色黄，故曰黄脉。黄脉好者，代而不见；恶者，见时脉大而虚，即知积气在于腹中，腹中厥气，名曰厥疝，男女同病。平按：黄脉一段《素问》在青脉一段下。注同病，袁刻同误作内。）得之疾使四肢汗出当风。（脾主四肢，急促用力，四肢汗出，受风所致。）青脉之至也，长而左右弹，有积气在心下支 ，名曰肝痹，（肝脉足厥阴属木色青，故曰青脉。青脉，春脉。春脉如弦，气来濡弱软虚而滑，端直以长，以为平好。今青脉至，长而左右弹，即知有积气在心下，支 而妨，名曰肝痹。平按：《甲乙》左上有弦字。注妨下袁刻有食字。）得之寒湿，与疝同法，腰痛足清头痛。（得之因于寒湿，足冷而上，以成其病，与疝病同。足厥阴脉从足循少腹上头，故腰足头痛。平按：《甲乙》注云：一本云头脉紧。）黑脉之至也，上坚而大，有积气在腹中与阴，名曰肾痹，（肾脉足少阴属水色黑，故曰黑脉。黑脉，冬脉。冬脉如营，其气来沉而搏，以为平好。今黑脉至，上坚而大，即知有积气在腹中及阴中，名曰肾痹。平按：腹中《素问》作小腹，《甲乙》作少腹。）得之沐浴清水而卧。

　　（得之因以冷水沐发及洗浴而卧也。）凡相五色之奇脉，面黄目青，面黄目赤，面黄目白，面黄目黑者，皆不死。（相前五色异脉，先相于面五色者，见面得黄色，目之四色见于面者，以土为本，故皆生。平按：注以土为本，袁刻土作上。）面青目赤，（肝病心乘，名曰实邪。）面赤目白，（心病肺乘，名曰微邪。）面青目黑，（肝病肾乘，名曰虚邪。）面黑目白，（肾病肺乘，亦曰虚邪。）面赤目青者，（心病肝乘，名曰虚邪。平按：《素问》无者字。）皆死。（此之五色，皆为他克，不得其时，不疗皆死。但色难知，且根据一义如此也。平按：《素问》死字下有也字。）

　　卷第十五·诊候之二

　　色脉尺诊

　　平按：此篇自篇首至末，见《灵枢》卷一第四《邪气脏腑病形》篇，又见《甲乙》卷四第二上篇。

　　黄帝曰：邪之中人，其病形何如？岐伯答曰：虚邪之中身也，洫 动形。正邪之中人也微，先见于色，不知于身，若有若无，若亡若存，有形无形，莫知其情。黄帝曰：善。（虚邪，谓八虚邪风也。正邪，谓四时风也。四时之风，生养万物，故为正也。八虚之风，从虚乡来，伤损于物，故曰虚风。虚正二风，性非谷气，因腠理开辄入，故曰邪风。虚邪中人，入腠理，如水逆流于洫，毛立动形，故为人病。正邪中人，微而难识，先见不觉于身，故轻而易去也。平按：《甲乙》无黄帝曰至岐伯答曰十六字。洫 《灵枢》、《甲乙》作洒浙。《甲乙》无若有若无四字。）

　　黄帝问岐伯曰：余闻之，见其色，知其病，命曰明；按其脉，知其病，命曰神；问其病而知其处，命曰工。余愿闻之，见而知之，按而得之，问而极之，为之奈何？（察色之明，按脉之神，审问之工，为诊之要，故并请之。平按：《甲乙》无此一段及下岐伯答曰四字。问其病，问字原抄作间，谨根据《灵枢》及本注作问。）岐伯答曰：夫色脉与尺之相应也，如桴鼓影响之相应也，不得相失也，（桴，伏留反，击鼓槌也。答中色、脉及尺，以为三种，不言问也。色，谓面色。脉，谓寸口。尺，谓尺中也。五脏六腑善恶之气，见于色部、寸口、尺中，三候相应，如槌鼓、形影、声响，不相失也。如肝色面青，寸口脉弦，尺肤有异，内外不相失也。平按：尺之下《甲乙》有皮肤二字。）

　　此亦本末根叶之出候也，故根死则叶枯矣。（此则尺地以为根茎，色脉以为枝叶，故根死枝叶枯变。平按：《甲乙》根上无故字。注茎袁刻作基。）色脉形肉不得相失也，（形肉，即是尺之皮肤。色、脉、尺肤三种不相失也。）故知一则为工，知二则为神，知三则神且明矣。（故但知问极一者，唯可为工；知问及脉二者，为神；知问及脉，并能察色，称曰神明也。平按：注可原作有，旁改作可，袁刻可有二字并列，非是。）黄帝问曰：愿卒闻之。岐伯答曰：（平按：《甲乙》无色脉形肉至岐伯答曰三十九字。）色青者其脉弦，（青为肝色，弦为肝脉，故青、弦为肝表也。

　　问色、脉、尺三种之异，今但答色、脉不言尺者，以尺变同脉故也。）色赤者其脉钩，（赤为心色，钩为心脉，赤、钩为心表也。）色黄者其脉代，（黄为脾色，代为脾脉，黄、代为脾表也。）色白者其脉毛，（白为肺色，毛为肺脉，白、毛为肺表也。）色黑者其脉石。（黑为肾色，石为肾脉，黑、石为肾表也。石一曰坚，坚亦石也。）见其色而不得其脉，反得其相胜之脉，则死矣；（假令肝病得见青色，其脉当弦，反得毛脉，是肺来乘，肝被克，故死。余脏准此也。）得其相生之脉，则病已矣。（假令肝病见青色，虽不见弦而得石脉，石为肾脉，是水生木，是得相生之脉，故病已也。）黄帝问岐伯曰：五脏之所生，变化之病形何如？岐伯答曰：必先定其五色五脉之应，其病乃可别也。（欲知五脏所生变化之病，先定面之五色、寸口五脉，即病可知矣。）黄帝问曰：色脉已定，别之奈何？岐伯答曰：调其脉之缓、急、小、大、滑、涩，而病变定矣。（虽得本脏之脉，而一脉便有六变，观其六变，则病形可知矣。平按：小大《甲乙》作大小，病变作病形。注矣字袁刻脱。）黄帝问曰：调之奈何？岐伯答曰：脉急者，尺之皮肤亦急；（脉急者，寸口脉急也。尺之皮肤者，从尺泽至关，此为尺分也；尺分之中，关后一寸动脉，以为诊候尺脉之部也；一寸以后至尺泽，称曰尺之皮肤。尺皮肤下，手太阴脉气从脏来至指端，从指端还入于脏，故尺下皮肤与尺寸脉六变同也。皮肤者，以手扪循尺皮肤，急与寸口脉同。）脉缓者，尺之皮肤亦缓；（寸口脉缓，以手扪循尺皮肤缓也。）脉小者，尺之皮肤亦减而少气；（寸口脉小，尺之皮肤减而少气也。）脉大者，尺之皮肤亦贲而起；（寸口脉大，尺之皮肤贲起能大。一曰亦大，疑是人改从大。平按：亦贲而起《甲乙》作亦大。）

　　脉滑者，尺之皮肤亦滑；（按寸口脉滑，即尺皮肤亦滑。平按：脉滑上《甲乙》有“脉沉者，尺之皮肤亦沉”九字。）脉涩者，尺之皮肤亦涩。（寸口脉来蹇涩，尺之皮肤亦涩不滑也。）凡此六变者，有微有甚，故善调尺者，不待于寸口，（寸口与尺各有六变，而六变各有微甚，可审取之。

　　前调寸口脉六变，又调于尺中六变，方可知病。若能审调尺之皮肤六变，即得知病，不假诊于寸口也。平按：《灵枢》、《甲乙》变上无六字，寸下无口字。）善调脉者，不待于色。（善调寸口之脉知病，亦不假察色而知也。）能参合而行之者，可以为上工，上工十全九；行二者为中工，中工十全七；行一者为下工，下工十全六。（察色、诊脉、调尺，三法合行，得病之妙，故十全九，名曰上工。但知尺、寸二者，十中全七，故为中工。但明尺一法，十中全六，以为下工也。平按：《甲乙》上工、中工、下工不重，全下均有其字。）

　　卷第十五·诊候之二

　　尺诊

　　平按：此篇自篇首至末，见《灵枢》卷十一第七十四《论疾诊尺》篇，又见《甲乙经》卷四第二上编，惟编次小异。

　　黄帝问于岐伯曰：余欲无视色持脉，独调其尺，以言其病，从外知内，为之奈何？（无视面之五色，无持寸口之脉，唯诊尺脉及尺皮肤，帝欲从外知内病生所由。）岐伯答曰：审其尺之缓急小大滑涩，肉之坚脆，而病形定矣。（尺之缓急等，谓尺脉及尺皮肤缓、急、小、大、滑、涩六种别也。肉坚脆者，谓尺分中肉之坚脆也。知此八者，即内病可知也。平按：注即内病，即字袁刻误作知。）视人之目果上微痈，如新卧起状，其颈脉动时咳，按其手足上 而不起者，风水肤胀也。

　　（目果，眼睑也。痈，微肿起也。颈脉，足阳明人迎也。动不以手，按之见其动也。 ，焉蓼反，深也。不起者，手足肿脉按之久而不起，如按泥也。此为风水肤胀者。平按：目果《灵枢》作目窠。《甲乙》无自黄帝问至肤胀也一段。）尺湿以淖泽，风也。（尺分之中有润，故湿也。淖泽，光泽也。此风之候也。平按：尺下《灵枢》、《甲乙》有肤字。湿《灵枢》作滑，《甲乙》作温，注云：“一作滑。”以《灵枢》作其。）尺肉弱者，解 安卧。（解 ，懈惰也。尺肉 弱者，身体懈惰而欲安卧。平按： 下《甲乙》有也字。）脱肉者，寒热不治。（骨寒热病，羸瘦脱肉，不可疗也。平按：《甲乙》热下有也字，无不治二字，注云：一本下作不治。）尺肤滑泽脂者，风也。（尺之肤滑而润泽有脂者，内有风也。平按：《灵枢》滑下有而字。《甲乙》无滑脂二字，风下有痹字。）尺肤涩者，风痹。（尺肤涩者内寒，故有风痹也。平按：《甲乙》无此句。）尺肤粗如枯鱼之鳞者，水 饮也。（ 饮，谓是甚渴暴饮，水 肠胃之外、皮肤之中，名曰 饮。尺分之肤，粗如鱼鳞者，以为候也。）尺肤热甚，脉盛躁者，病湿也；（尺分皮肤甚热，其一寸之内，尺脉盛躁，湿病候也。平按：湿《灵枢》、《甲乙》作温，根据下编《尺寸诊》云尺热曰病温，应作温，袁刻亦作温。）其脉盛而滑者，汗且出也。（一寸之内，尺脉盛而滑者，汗将出。平按：《灵枢》汗作病。）尺肤寒甚，脉小者，泄、少气也。（尺肤冷、尺脉小者，其病泄利，又少气也。平按：甚《灵枢》作其。《甲乙》脉小作脉急，注云：一作小。）尺肤HT 然先热后寒者，寒热也；（按尺皮肤，先热后冷，病寒热也。平按：HT 然《灵枢》作炬然，《甲乙》作烧灸人手四字，注云：一作炬然。）尺肤先寒，久持之而热者，亦寒热候者也。（尺皮肤先冷，久持乃热，亦是寒热之病也。平按：《灵枢》、《甲乙》无候字。）肘所独热者，腰以上热；（当肘皮肤独热者，即腰以上至头热也。）手所独热者，腰以下热；肘前独热者，膺前热；（腕以前为手也，手之独热，主腰以下热。从肘向手为肘前，独热者，主胸前热也。平按：腰以下《甲乙》作腰以上，注云：一作下。）肘后独热者，背热；（从肘向肩为肘后，肘后皮肤热者，主肩背热也。平按：背上《灵枢》、《甲乙》有肩字。）臂中独热者，腰腹热；（从肘至腕中间为臂，当臂中央热，腰腹热也。）肘后粗以下三四寸者，腹中有虫。（从肘后下向臂三四寸许，皮肤粗起，是腹中有虫之候也。 平按：粗《甲乙》作廉。《灵枢》、《甲乙》寸下有热字，腹均作肠。）掌中热者，肠中热；掌中寒者，腹中寒。（掌中冷热，主大腹小腹冷热。平按：肠《灵枢》、《甲乙》作腹。）鱼上白肉有青血脉者，胃中有寒。（青脉主寒，故胃中寒。平按：鱼上《甲乙》作鱼际。）尺HT 然热人迎大者，当夺血。（尺之皮肤HT 然而热，喉边人迎复大于常者，夺血之候也。

　　平按：《甲乙》尺下有肤字。HT 《灵枢》、《甲乙》作炬。）尺坚大，脉小，甚少气 有因加，立死。（尺之皮肤坚而贲大，寸脉反少，主于少气而 ，若更因加少气 者，立当死也。平按：甚下《甲乙》有则字。《灵枢》无因字，有因加《甲乙》作有加者。注反少，根据经文应作反小。）

　　卷第十五·诊候之二

　　尺寸诊

　　平按：此篇自篇首至末，见《素问》卷五第十八《平人气象论》篇，又见《甲乙经》卷四第一，惟编次小异。

　　黄帝问岐伯曰：平人何如？对曰：人一呼脉再动，人一吸脉亦再动，命曰平人。平人者，不病也。医不病，故为病患平息以论法也。（平人病法，先医人自平，一呼脉再动，一吸脉再动，是医不病调和脉也。然后数人之息，一呼脉再动，一吸脉再动，即是彼人不病者也。若彼人一呼脉一动，一吸脉一动等，名曰不及，皆有病也。故曰：医不病，为病患平息者也。平按：《素问》、《甲乙》一吸上无人字，命曰上有“呼吸定息脉五动，闰以太息”十一字。医不病上《素问》有“常以不病调病患”七字，《甲乙》有“常以不病之人，以调病患”十字。以论法也《素问》作“以调之为法”五字，《甲乙》作“以调之”三字。）人一呼脉一动，人一吸脉一动者，曰少气。（呼吸皆一动，名曰不及，故知少气。平按：一吸上《素问》、《甲乙》无人字。）

　　人一呼脉三动，一吸脉三动而躁及尺热，曰病温；尺不热，脉滑曰风，涩曰痹。（脉之三动，以是气之有余，又加躁疾，尺之皮肤复热，即阳气盛，故为病温。病温，先夏至日前发也；若后夏至日发者，病暑也。一呼三动而躁，尺皮不热，脉滑曰风，脉涩曰痹也。平按：《甲乙》无“一吸脉三动”五字。躁下《素问》、《甲乙》无及字，风上有病字。《素问》涩上有脉字。《甲乙》无涩曰痹三字。）人一呼脉四至曰死，（四至阳气独盛，阴气绝衰，故死。平按：四至《素问》作四动以上，《甲乙》同。）脉绝不至曰死，（以手按脉，一来即绝，更不复来，故死。）乍疏乍数曰死。（乍疏曰阴，乍数曰阳，阴阳动乱不次，故曰死也。）平人之常气禀于胃，胃者平人之常气也，人无胃气曰逆，逆曰死。（和平之人，五脏气之常者，其气各各禀承胃气；一一之脏若无胃气，其脉独见为逆，故致死。平按：无胃气上《甲乙》作“人常廪气于胃脉，以胃气为本”十二字。）春胃微弦曰平，（胃者，人迎胃脉也。五脏之脉，弦钩代浮石，皆见于人迎胃脉之中。

　　胃脉即足阳明脉，主于水谷，为五脏六腑十二经脉之长，所以五脏之脉欲见之时，皆以胃气将至人迎也。胃气之状，柔弱是也。故人迎五脉见时，但弦钩代毛石各各自见，无柔弱者，即五脏各失胃气，故脉独见，独见当死。春脉胃多弦少曰微，微曰平人。）弦多胃少曰肝病，（弦多胃少，即肝少谷气，故曰肝病也。）但弦无胃曰死，（肝无谷气，致令肝脉独见，故死也。）胃而有毛曰秋病，（春胃见时，但得柔弱之气，竟无有弦，然胃中有毛，即是肝时有肺气来乘，以胃气弦，故至秋有病。平按：注故至秋，故字袁刻误作欲。）毛甚曰金病，（春得毛脉甚于胃气，以金克火，故曰金病也。平按：金《素问》、《甲乙》作今。注火字，恐系木字传写之讹。）脏真散于肝，肝脏筋之气。（脏真者，真弦脉也。弦无胃气曰散，弦脉不能自散，以其肝脏散无胃气，所以真脏散于肝也。故肝藏神，藏于魂也；肝藏气者，藏筋气也。平按：《素问》、《甲乙》筋下有膜字。）夏胃微钩曰平，夏脉人迎胃多钩少曰微钩，微钩曰平也。钩多胃少曰心病，（心病食少谷气少，令脉至人迎钩多胃少，故知心病也。平按：注令字袁刻作今。）但钩无胃曰死，（心病害食，心无谷气，致令钩无胃气，故死。）胃而有石曰冬病，（心，火也。夏心王时遂得肾脉，虽有胃气，唯得石，冬时当病，以水克火。）石甚曰今病，（夏有胃气，虽得石脉，至秋致病；今夏得石脉甚，少胃气，贼邪来克，故曰今病。）藏真痛于心，心藏血脉之气。（心无胃气，即心有痛病，致令藏真脉见人迎，故曰脏真痛于心也。

　　故心藏神，藏于神气也；心藏气，藏血脉之气也。平按：痛《素问》、《甲乙》作通。）长夏胃微弱曰平，胃少弱多曰脾病，（ ，而免反，柔也。长夏，六月也。脾行胃气以灌四脏，故四脏脉至于人迎皆有胃气，即四脏平和也；若脾病，不得为胃行气至于人迎，即四脏之脉各无胃气，故四脏有病也。问曰：长夏是脾用事，此言胃气，不言脾者，何也？答曰：脾为其君，不可自见，是以于长夏时得胃气者，即得脾气。故于长夏胃气见时微有不足，名曰平好。若更胃少复虚弱者，即是脾病，致使胃气少而虚弱也。平按：胃少弱多《素问》作弱多胃少《甲乙》作 弱。注为胃行气，袁刻作气行。若更胃少复虚弱者，袁刻胃作至，复作腹。）但代无胃曰死，（人之一呼出心与肺，脉有二动；一吸入肝与肾，脉有二动。人呼吸已定息之时，脾受气于胃，输与四脏以为呼吸，故当定息。脾受气时，其脉不动，称之曰代。代，息也。当代之时，胃气当见；若脉代时无胃气，则脾无谷气，所以致死也。） 弱有石曰冬病，（长夏脾胃见时，中有肾脉，是为微邪来乘不已，至秋当病也。平按：注至秋，秋字根据经文应作冬。）弱甚曰今病，（脾胃之脉虚弱，其谷气微少，故即今病也。平按：弱《甲乙》作 ，注云：《素》作弱。）脏真传于脾，脾藏肌肉之气。（脾脏真脉谓之唯代，之无胃气，唯代之脉，从脾传来，至于人迎也。故脾脏藏神，藏于意也；脾脏藏气，藏肌肉气也。平按：传《素问》、《甲乙》作濡。注之无胃气，之字袁刻作若。）秋胃微毛曰平，（秋时人迎胃多毛少，曰平人也。）胃少毛多曰肺病，（谷气少也。平按；胃少毛多《素问》、《甲乙》作毛多胃少。）但毛无胃曰死，（真脏见脉。）毛而有弦曰春病，（肝来乘肺，是邪来乘不已，至春木王之时当病。平按：注是邪，根据上下注应作微邪。）弦甚曰今病，（有胃无毛，但有弦者，是木反克金，故曰今病。）脏真高于肺，以行营卫阴泄曰死。（脏真之脉见时，高于肺藏和平之气。高，过也。肺为阴也。无胃之气，既过肺之和气，即是肺伤。肺主行营卫，肺既伤已，即是阴气泄漏，故致死也。平按：阴泄曰死《素问》、《甲乙》作阴阳也三字。）冬胃微石曰平，（冬人迎脉，胃 弱气多，石脉微者，名曰平人。）胃少石多曰肾病，（肾少谷气，故令弱气少，坚石脉多，故知肾病。平按：胃少石多《素问》作石多胃少。）但石无胃曰死，（脏真脉见，故致死也。）石而有钩曰夏病，（石脉，水也。钩脉，火也。石脉见时，有钩见者，微邪来乘不已，至夏当病也。）钩甚曰今病，（虽有胃气，钩甚，所以今病也。）脏真下于肾，肾藏骨髓之气。（肾为五脏和气之下，今肾无胃气，乃过下于肾也。故肾脏藏神，藏于志也；肾脏藏气，骨髓气也。自此以上，即是人迎胃脉候五脏气也。）胃之大络，名曰虚里，贯鬲络肺，出于左乳下，其动应衣。（下诊胃络之脉。虚音墟。虚里，城邑居处也。此胃大络，乃是五脏六腑所禀居处，故曰虚里。其脉出左乳下，常有动以应衣也。平按：应衣《甲乙》作应手。注胃络之脉，脉字原缺右方，左方有月字，当是脉字，袁刻作法。）脉宗气盛喘数绝者，则病在中；（宗，尊也。此之大络，一身之中血气所尊，故曰宗气。其脉动如人喘数而绝者，病在脏中也。平按：脉宗气《素问》作脉宗气也，《甲乙》作脉之宗气也。）结而横，有积矣；（此脉结者，腹中有积居也。积，阴病也。）绝不至曰死。（此虚里脉，来已更不复来，是胃气绝，所以致死。平按：曰死下《素问》有“乳之下其动应衣，宗气泄也”十一字，新校正云：“按全元起本无此十一字，《甲乙经》亦无。”本书在后。）欲知寸口脉太过与不及，寸口之脉中手短者，曰头痛；（上来诊人迎法，以下诊寸口法，故曰欲知诊寸口之脉有病，唯有太过与不及也。口者，气行处也。从关至鱼一寸之处，有九分之位，是手太阴气所行之处，故曰寸口。其脉之动，不满九分，故曰短也。短者阳气不足，故头痛也。平按：《甲乙》无“欲知寸口脉太过与不及”十字。）乳之下，其动应于衣，宗气泄。（乳下虚里之脉，若阳气盛溢，其脉动以应衣，是为宗气泄溢者也。）寸口之脉中手长者，足胫痛；（寸口之脉过九分以上，曰长。长者阳气有余，阴气不足，故胫痛也。）喘数绝不至，曰死。（长而喘，所以致死。平按：《素问》无此句。）寸口脉中手如从下上击者，曰肩背痛。（脉从下向上击人手，如从下有物上击人手，是阳气盛，阳脉行于肩背，故知肩背痛也。平按：如从下上击者《素问》作促上击者，《甲乙》作促上数者，注云：《素问》作击。又按从下，下字袁刻作物。）寸口脉中手沉而紧者，曰病在中；（沉紧者，阴脉也。病在于脏，故沉紧也。平按：《素问》无中手二字，紧作坚。）寸口脉浮而盛者，病在外。（浮盛，阳也。病在于腑，故浮盛也。）寸口脉沉而弱，曰寒热及疝瘕、少腹痛；（沉，阴气盛也。弱，阳气虚也。阴盛阳虚，故有寒热，疝瘕病、少腹痛也。）寸口之脉沉而横坚，曰 下有积，腹中有横积痛。（其脉沉横而坚者，阴盛，故知 下有积。积，阴病也。横，指下脉横也。 侧箱，即下穴处也。又其阴病，少腹中有横积也。平按：《素问》无坚字。 下《素问》、《甲乙》作胁下。《甲乙》沉作紧，注云：《素问》作沉而横。腹中上《甲乙》无有积二字。注即下穴处也，别本作腋下 处也。）寸口脉盛滑坚者，病曰甚，在外；（寸口阳也，滑亦阳也，坚为阴也，阳盛阴少，故病曰甚，在六腑也。平按：寸口下《素问》有脉沉而喘曰寒热七字，本书在后。）脉小实而坚者，病曰甚，在内；（小实为阴，坚亦为阴，故病曰甚，在五脏也。平按：《素问》无曰甚二字。）有胃气而和者，病曰无他。（寸口之脉虽小实坚，若有胃气和之，虽病不至于困也。平按：《素问》无此条。《甲乙》有胃气上有病甚二字。）脉小弱以涩者，谓之久病；（小弱以涩，是阴阳虚弱，故是久病。）脉涩浮而大疾者，谓之新病。（涩为阴也，浮大阳也，其脉虽涩，而浮流利，即知新病。平按：涩浮而大疾《素问》作滑浮而疾，《甲乙》作浮滑而实大，注云：《素问》作浮而疾。）脉滑曰风，（气虚而行利，即是风府之候也。平按：《素问》脉滑上有脉急者曰疝瘕少腹痛九字，本书在后。注风府别本作风病。）脉缓而滑曰热中，（缓滑，阳也。指下如按缓绳，而去来流利，是热中候者。）脉涩曰痹，（涩，阴也。按之指下涩而不利，是寒湿之气聚为痹也。）脉盛而紧曰胀。（寸口脉盛紧实者，是阴气内积，故为胀也。）脉顺阴阳，病易已；（人迎脉口大小顺四时者，虽病易愈也。平按：顺《素问》作从。）脉逆阴阳脱者，病难已；（人迎寸口大小不顺四时，既逆阴阳，故病难已也。平按：《素问》无脱者二字。）脉逆四时，病难已。（春夏人迎小于寸口，秋冬寸口小于是人迎，即知是脉反四时，故病难已也。平按：此条《素问》作“脉得四时之顺，曰病无他，脉反四时及不间藏，曰难已”，《甲乙》同，惟脉字作按寸口三字，难已作死。）脉急者曰疝瘕、少腹痛，（按其脉如按弓弦，是阴气积，故知疝瘕少腹痛也。）寸口脉沉而喘曰寒热，（沉，阴气也。脉动如人喘者，是为阳也。即知寒热也。平按：《素问》此条在前有横积痛下。）臂多青脉曰脱血。（臂，尺地也。尺地络脉青黑为寒，即知脱血，以其阳虚，阴盛乘阳，故脉青。）尺脉缓涩者，谓之解 安卧；（缓为阳也，涩为阴，以从关至尺取一寸以为尺部，尺部又阴，以阴气多，懈惰安卧也。平按：注以从关，以字袁刻脱。）尺脉盛，谓之脱血。（尺脉盛，谓阴气盛，阳气虚，故脱血也。平按：上安卧二字《素问》王注作属下尺脉盛解释。）尺涩脉滑，谓之多汗；（尺之皮肤粗涩，尺之脉滑，是谓阳盛阴虚，数故泄汗也。）尺寒脉细，谓之后泄；（尺之皮肤冷，尺脉沉细，是为内寒，故后泄也。）脉尺粗常热者，谓之热中。（脉之尺地皮肤粗，又常热，是其热中也。）肝见庚辛死，心见壬癸死，脾见甲乙死，肺见丙丁死，肾见戊己死，是谓真脏见，皆死。（真脏各见被克之时，故皆死也。）颈脉动疾喘咳曰水，（颈脉，是胃脉人迎也。人迎常动，今有水病，故动疾可见喘咳也。有本为肾脉动也。）目果微肿如卧起之状曰水，（目果，目上下睑也。睑之微肿，水之候。平按。《素问》果作裹，卧下有蚕字，）足胫肿曰水。（寒湿气盛，故足胫肿，水之候也。）目黄者，曰黄胆也；（三阳脉在目，故黄胆热病，目为黄也。疸，多但反。

　　平按：足胫二句《素问》在面肿曰风之下。）溺黄安卧者，曰黄胆；（肾及膀胱中热，安卧不劳者，黄胆病候也。平按：《素问》黄下有赤字。）已食如饥者，胃疸也。（胃中热消食，故已食如饥，胃疸病。）面肿曰风。（风，阳也。诸阳在面，故风病面先肿也。）女子手少阴脉动甚者，任子也。（手少阴脉，心经脉也。

　　心脉主血，女子怀子，则月血外闭不通，故手少阴脉内盛，所以动也。平按：《素问》任作妊。

　　注月血袁刻作经血。）脉有逆顺，四时未有脏形。（寸口人迎，且逆且顺，即四时未有真脏脉形也。）春夏而脉瘦者，秋冬浮大。（春夏人迎微大为顺，今反瘦小为逆；秋冬人迎微小为顺，今反浮大为逆也。平按：浮大下《素问》有命曰逆四时也六字。）风逆而脉盛，（脉盛者，风热之病也。平按：盛《素问》作静。）泄而脱血。（风热之病虚，故多脱泄血脱也。）脉实者病在中，（是阳虚阴实，故病在五脏。平按：《素问》脉实二字属上文，实下无者字。）脉虚者病在外。

　　（阴虚阳实，故病在六腑也。平按：《素问》脉虚二字属上文，虚下无者字。）脉涩坚皆难治，命曰反四时者也。（脉涩及坚二者，但阴无阳，故皆难疗，名曰反四时之脉也。平按：《素问》新校正云：“自前未有脏形春夏至此五十三字，与后《玉机真藏论》文相重。”本书见十四卷《四时诊脉》篇。）人以水谷为本，故人绝水谷则死；（反四时之脉，无水谷之气者，致死。）

　　脉无胃气亦死。所谓无胃气者，但得真脏脉，不得胃气也，所谓肝不弦，肾不石也。（虽有水谷之气，以脏有病无胃气者，肝虽有弦，以无胃气不名乎弦也，肾虽有石，以无胃气不名乎石，故不免死也。平按：肝不弦上《素问》有脉不得胃气者六字。）太阳脉至，鸿大以长；（以手按人迎脉鸿大以长者，是太阳也，即手足太阳小肠膀胱脉之状也。平按：鸿《素问》、《甲乙》作洪。

　　注人迎脉别本作尺脉。）少阳脉至，乍疏乍数，乍短乍长；（按之乍疏乍数、乍短乍长者，少阳脉也，即手足少阳三焦及胆脉之状。平按：乍疏乍数《素问》、《甲乙》作乍数乍疏。）阳明脉至，浮大而短，是谓三阳脉也。（按之浮大而短者，阳明脉也，即手足阳明胃及大肠之候也。是谓三阳脉之形。平按：《素问》、《甲乙》无是谓三阳脉也六字。《素问》新校正云：“详无三阴脉，应古文阙也。按《难经》云：太阴之至，紧大而长；少阴之至，紧细而微；厥阴之至，沉短以敦。”）

　　卷第十五·诊候之二

　　五脏脉诊

　　平按：此篇自肝脉弦至是谓五脏脉，见《素问》卷七第二十三《宣明五气篇》，又见《甲乙经》卷四第一《经脉》上编。自平心脉来至肾死，见《素问》卷五第十八《平人气象论》篇，《甲乙》同上。自岐伯曰心脉揣坚而长至身寒有痹，见《素问》卷五第十七《脉要精微论》篇，又见《甲乙经》卷四第一中、下编。自黄帝曰请问脉之缓急至调其甘药，见《灵枢》卷一第四《邪气脏腑病形》篇，又见《甲乙经》卷四第二《病形脉诊》下编。自肝满肾满至末，见《素问》卷十三第四十八《大奇论》篇。自肝满肾满至偏枯，又见《甲乙经》卷十一第八。自心脉满大至末，又见《甲乙经》卷四第一《经脉》下编。

　　肝脉弦，心脉勾，脾脉代，肺脉毛，肾脉石，是谓五脏脉。（肝心脾三脉，《素问》、《九卷》上下更无别名。肺脉称毛，又名浮，肾脉称石，又名营，是五脉同异。若随事比类，名乃众多也。平按：《素问》肝脉上有“五脉应象”四字，五脏下有之字。《甲乙》无“是谓五脏脉”五字。）

　　平心脉来，累累如连珠，如循琅 ，曰心平，（心脉，夏脉也。夏日万物荣华，故其脉来，累累如连珠，以手按之，如循琅 之珠，以为平和之脉也。而称勾者，曲也，珠连高下，不如弦直，故曰勾也。

　　平按：《素问》平心脉上有夫字，《甲乙》无平字，曰心平作曰平。）夏以胃气为本；（胃为五脏资粮，故五时之脉，皆以胃气为本也。）病心脉来，喘喘连属，其中微曲，曰心病；（病心脉来，动如人喘息连属，然指下微觉曲行，是谓心之病脉者也。平按：《甲乙》无夏以胃气为本病心脉来十字，喘喘作累累，曰心病作曰病，下同。）死心脉来，前曲后居，如操带勾，曰心死。

　　（心脉来时，按之指下觉初曲后直，如操捉带勾前曲后直，曰心死脉。居，直也。平按：《甲乙》无死心脉来四字，前曲作前钩，曰心死作曰死，下同。）平肺脉来，厌厌聂聂，如落榆荚，曰肺平，秋以胃气为本；（厌，伊芳叶反。聂，尼 反。厌厌聂聂，如人以手按已落榆荚，得之指下者，曰肺平脉也。平按：《甲乙》平肺脉来作肺脉来，落榆荚作循榆叶，曰肺平作曰平，无“秋以胃气为本”六字。）病肺脉来，不下不上，如循鸡羽，曰肺病；（按于毛脉，如人以手摩循鸡翅之羽得于心者，以为肺之病脉也。平按：《甲乙》无“病肺脉来”四字。不下不上《素问》作不上不下，《甲乙》同。）死肺脉来，如物之浮，如风之吹毛，曰肺死。（脉之动也，如芥叶之浮于水，若轻毛而逐风移，如斯得者，曰死脉者也。夫五色有形，目见为易；五声无形，耳知为难；五脉之动，非耳目所辨，斯最微妙，唯可取动指下以譬喻之，亦得在于神，不可以事推之也。平按：《甲乙》无死肺脉来四字。《素问》吹上无之字，《甲乙》同。注“以譬喻之，亦得在于神”，之亦二字，原抄作亦知二字，平按亦知恐系之亦二字颠倒，谨拟作之亦，之字属上句读。）平肝脉来，濡弱招招，如揭长竿，曰肝平，春以胃气为本；（揭，奇哲反，高举也。肝之弦脉，独如琴瑟调和之弦，不缓不急，又如人高举行竿之梢，招招劲而且 ，此为平也。）

　　（平按：《甲乙》肝脉上无平字。《素问》濡作 ，竿下有末梢二字，《甲乙》同，无“春以胃气为本”六字。）病肝脉来，盈实而滑，如循长竿，曰肝病；（盈，满实也。肝气实滑，如循长竿，少于胃气，故肝有病也。平按：《甲乙》无“病肝脉来”四字。）死肝脉来，急而益劲，如新张弦，曰肝死。（肝真脏脉来，劲急犹如新张琴瑟之弦，无有濡弱，是无胃气，故为死候也。

　　平按：《甲乙》无“死肝脉来”四字。《素问》弦上有弓字，《甲乙》同。）平脾脉来，和柔相离，如鸡践地，曰脾平，长夏以胃气为本；（按脾脉和柔，胃气也。相离中间空者，代也，如鸡行践地迹中间空也。中间代者，善不见也。平按：《甲乙》脾脉上无平字，曰下无脾字，无“长夏以胃气为本”七字。脉下袁刻脱来字。）病脾脉来，实而盈数，如鸡举足，曰脾病；（实而盈数，如鸡之举足爪聚，中间不空，聚而恶见，比之无代，故是脾病也。平按：《甲乙》无“病脾脉来”四字，曰下无脾字。）死脾脉来，坚兑如鸟之喙，如鸟之距，如水之流，如屋之漏，曰脾死。（按脾脉来，坚尖聚兑而不相离，上触人指，如鸟喙，如水流动，如屋漏之滴人指，脾脉死候也。平按：《甲乙》无“死脾脉来”四字，坚兑《素问》作锐坚。鸟之喙，《素问》、《甲乙》鸟作乌《千金》作鸡。如屋之漏《素问》、《甲乙》在如水之流上。）平肾脉来，喘喘累累如旬，按之而坚，曰肾平，冬以胃气为本；（旬，平也。手下坚实而平，此为石脉之形，故为平也。有本为揣揣果果之也。平按：《甲乙》肾脉上无平字。如旬《素问》作如钩，《甲乙》同。曰下《甲乙》无肾字，无“冬以胃气为本”六字。）病肾脉来，如引葛按之而益坚，曰肾病；（肾之病脉，按之如按引葛，逐指而下也。益坚，始终坚者。是谓肾平。初 后坚，故是肾病也。平按：《甲乙》无“病肾脉”三字，曰下无肾字。）死肾脉来，发如夺索，辟辟如弹石，曰肾死。（肾之石脉来，指下如索，一头系之，彼头控之，索夺而去，如以弹石弹指辟辟之状，是肾之死脉候也。平按：《甲乙》无“死肾脉来”四字，曰下无肾字。发字袁刻脱。）

　　岐伯曰：心脉揣坚而长，当病舌卷不能言；（揣，动也。长，谓寸口脉长一寸也。此为心脉盛动坚。心脉上至舌下，故盛动坚，舌卷不能言。平按：《素问》、《甲乙》无岐伯曰三字。揣《素问》作搏，下同。《甲乙》无当字。）其 而散者，当消渴自已。（动而坚者病舌卷， 而散者病消渴，以有胃气，故自已，由手少阴贯肾络肺系舌本故也。平按：《甲乙》当作病。《素问》消渴作消环，新校正云：《甲乙》环作渴。）肺脉揣坚而长，当病唾血；（肺脉浮短，今动坚长，知血络盛伤，故唾血也。平按：《甲乙》无当字。）其 而散者，当病灌汗，至令不复散发。（以肺气虚，故脉 散也。虚故腠理相逐，汗出如灌，至令不复也。平按：《甲乙》无当字。
  </div>
  <div class="pagination">
   <a href="黄帝内经太素_page14.html">
    上一页
   </a>
   <span>
    ...
   </span>
   <a href="黄帝内经太素_page10.html">
    10
   </a>
   <a href="黄帝内经太素_page11.html">
    11
   </a>
   <a href="黄帝内经太素_page12.html">
    12
   </a>
   <a href="黄帝内经太素_page13.html">
    13
   </a>
   <a href="黄帝内经太素_page14.html">
    14
   </a>
   <span class="current-page">
    15
   </span>
   <a href="黄帝内经太素_page16.html">
    16
   </a>
   <a href="黄帝内经太素_page17.html">
    17
   </a>
   <a href="黄帝内经太素_page18.html">
    18
   </a>
   <a href="黄帝内经太素_page19.html">
    19
   </a>
   <a href="黄帝内经太素_page20.html">
    20
   </a>
   <span>
    ...
   </span>
   <a href="黄帝内经太素_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
