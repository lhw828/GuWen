<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 152 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 152 页/共 159 页</h1>
    <div class="content">　　帝曰：善。气调而得者？何如？

　　上文论反治，帝欲详明正治，故问气调而得，何如？

　　岐伯曰：逆之从之，逆而从之，从而逆之，疏气令调，则其道也。

　　气调而得，正治之法也。上文云，逆者正治，故逆之乃所以从之。逆治而从之，若从治而反为逆之矣。逆治之道，即上文疏其血气，令其调达之义。故曰：疏气令调，则其道也。

　　帝曰：善。病之中外何如？

　　中，犹内也。病有从内而外者，有从外而内者，故复问病之中外，以悉其机。

　　岐伯曰：从内之外者，调其内；从外之内者，治其外；从内之

　　外而盛于外者，先调其内而后治其外；从外之内而盛于内者，先治

　　其外而后调其内；中外不相及，则治主病。

　　治病必求于本，故从内之外者，当调其内；从外之内者，当治其外；从内之外而盛于外者，亦先调其内而后治其外。

　　从外之内而盛于内者，亦先治其外，而后调其内，内病于脏腑，故曰调，外病于肌腠，故曰治。内病在内，外病在外，中外不相及，则但治其主病。

　　帝曰：善。火热复，恶寒发热，有如疟状，或一日发，或间数日发，其故何也？

　　承上文内外之病，而问寒热似疟，或一日发，或间数日发，其在中在外何如？

　　岐伯曰：胜复之气，会遇之时，有多少也。阴气多而阳气少，

　　则其发日远，阳气多而阴气少，则其发日近。此胜复相薄，盛衰之节，疟亦同法。

　　火热而复恶寒，恶寒而复发热，此为胜复之气；或一日发，或数日发，此为会遇之时；寒热有盛衰，发日有远近，此胜复之气，会遇之时，而有多少也。间数日发者，病气在阴，阴气多而阳气少，则其发，间数日而远；一日发者，病气在阳，阳气多而阴气少，则其发，一日而近。此即胜复之气相薄，而有盛衰之节也。虽寒热有如疟状，究之疟亦同法。

　　帝曰：论言治寒以热，治热以寒，而方士不能废绳墨而更其道

　　也，有病热者寒之而热，有病寒者热之而寒，二者皆在，新病复起，奈何治？

　　此复举寒热而探其治也。上文岐伯云：寒者热之，热者寒之，故问，论言治寒以热，治热以寒，而方士不能废绳墨而更其道。然寒热相兼，有病热者，先寒之而热：有病寒者，先热之而寒，寒之热之，二者皆在，寒之而热，热之而寒，则新病复起，何如以治？

　　岐伯曰：诸寒之而热者取之阴，热之而寒者取之阳。所谓求其属也。

　　诸寒之而热者，以寒为本，故取之阴，当以热药治之。诸热之而寒者，以热为本，故取之阳，当以寒药治之。夫寒之而热，治之以热，热之而寒，治之以寒，所谓求其属以治之也。

　　帝曰：善。服寒而反热，服热而反寒，其故何也？

　　承上文之意而复问也。服寒治热，而反热；服热治寒，而反寒。新病复起，其故何也？

　　岐伯曰：治其王气，是以反也。

　　王，去声。下同。春温夏热秋清冬寒，四时之王气也。王气当顺之，若以寒治热，以热治寒，治其王气，是以反热反寒也。

　　帝曰：不治王而然者，何也？

　　有不治王气，而反热反寒者何？

　　岐伯曰：悉乎哉问也。不治五味属也。夫五味入胃，各归所喜，故酸先入肝，苦先入心，

　　甘先入脾，辛先入肺，咸先入肾。久而增气，物化之常也，气增而久，夭之由也。

　　故，旧本误攻，今改。不治王气，而五味之属，有以治之也。夫五味入胃，从胃而各归其所喜，故酸味先入肝，苦味先入心，甘味先入脾，辛味先入肺，咸味先入肾。味久而增其藏气，乃物化之常也，藏气增而日久，则此胜彼衰，乃夭之由也。所以反热反寒，而病不愈也。

　　帝曰：善。方制君臣，何谓也？

　　五味不可偏胜，故方制君臣，帝相因而问之。

　　岐伯曰：主病之谓君，佐君之谓臣，应臣之谓使，非上中下三品之谓也。

　　使，去声。主病之药，多其分两，谓之君。佐君之药，少其分两，谓之臣。应臣之药，分两更少，谓之使。非神农所取上中下三品之谓也。

　　帝曰：三品何谓？

　　神农三品，何谓？

　　岐伯曰：所以明善恶之殊贯也。

　　恶，如字。神农本经三百六十五种，以应周天之数。上品一百二十五种为君，中品一百二十种为臣，下品一百二十种为佐使。上品无毒，主养命延年，益气轻身。中品或有毒或无毒，主流通经脉，祛邪治病。下品有毒或大毒，主破坚积，除痼疾。三者之中，气味善恶，补泻虽殊，理复通贯，所以明善恶之殊贯也。

　　帝曰：善。病之中外，何如？

　　以三品之药，治中外之病，何如？

　　岐伯曰：调气之方，必别阴阳，定其中外，各守其乡，内者内

　　治，外者外治，微者调之，其次平之，盛者夺之，汗之下之，寒热

　　温凉，衰之以属，随其攸利，谨道如法，万举万全，气血正平，长有天命。

　　别，音逼。以药治病，乃调气之方，故必别其在阴在阳，定其在中在外，各守其所在之乡，而内者治内，外者治外。正气微者调补之，其次平定之，邪气盛者辟夺之，或汗之，或下之，或寒热温凉，衰之以属，逆治从治，各随其所利而行之，谨道如法，万举万全，使气血中正和平，而长有其天命矣。

　　帝曰：善。

　　详明天道，合于人身，反复言之，诚为至真要论，帝故善之，不复问也。

　　卷之九

　　着至教论第七十五篇

　　下凡七篇，皆黄帝语于雷公。着至教者，雷公请帝着为至教，开示诸臣，传于后世也。黄帝继神农而立极，故曰上通神农。黄帝上通神农，神农上通伏羲，故曰拟于二皇。盖伏羲知天，神农知地，黄帝知人，三才之道，一脉相传，故曰而道。上知天文，下知地理，中知人事，且以知天下，何难别阴阳，应四时，合之五行。帝从雷公之请，着为至教，备言三阳如天，阴阳偏害之理。公未悉知，诚切研求，是以此下复有《示从容》，《疏五过》，《征四失》，《阴阳类》，《方盛衰》，《解精微》，开示雷公，皆至教也。

　　黄帝坐明堂，召雷公而问之曰：子知医之道乎？

</div>
    <div class="pagination">
<a href="黄帝素问直解_page151.html">上一页</a><span>...</span><a href="黄帝素问直解_page147.html">147</a><a href="黄帝素问直解_page148.html">148</a><a href="黄帝素问直解_page149.html">149</a><a href="黄帝素问直解_page150.html">150</a><a href="黄帝素问直解_page151.html">151</a><span class="current-page">152</span><a href="黄帝素问直解_page153.html">153</a><a href="黄帝素问直解_page154.html">154</a><a href="黄帝素问直解_page155.html">155</a><a href="黄帝素问直解_page156.html">156</a><a href="黄帝素问直解_page157.html">157</a><span>...</span><a href="黄帝素问直解_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
