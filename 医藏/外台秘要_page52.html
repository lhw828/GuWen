<!DOCTYPE html>
<html>
<head>
    <meta charset="UTF-8">
    <title>外台秘要 - 第 52 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要 - 第 52 页/共 398 页</h1>
    <div class="content">　　又疗常吐酸水，脾胃中冷，茯苓汤方。

　　茯苓（十二分） 橘皮（十二分） 白术（八分） 人参（六分） 桂心（六分） 甘草（八分炙）紫苏（十分） 生姜（十二分） 槟榔（七枚）

　　上九味切，以水九升，煮取二升半，绞去滓，分温三服，每服如人行七八里，未好瘥，三两日更服一剂，老小取微利。忌生葱酢物桃李雀肉海藻菘菜。

　　又疗呕吐酸水结气筑心，白术散方。

　　白术（八分） 茯苓（八分） 吴茱萸（四分） 橘皮（六分） 荜茇（四分） 浓朴（八分炙）

　　上九味捣筛为散，空腹煮姜枣汤服方寸匕，日二服，渐加至二匕半，觉热服少，饮食三两口压之。忌酢物桃李雀肉等。

　　又疗心头结气连胸背痛，及吐酸水日夜不止，茯苓汤方。

　　茯苓（四两） 浓朴（四两炙） 橘皮（二两） 白术（二两） 生姜（十两）

　　上五味切，以水九升，煮取二升七合，绞去滓，分温三服，每服相去如人行七八里，须利加槟榔末一两半，汤欲熟时纳之，甚安稳，三日服一剂，频服五六剂可则停。忌酢物桃李雀肉等。（一方有吴茱萸人参各二两并出第一卷中）

　　延年疗食讫醋咽多噫，吴茱萸汤方。

　　吴茱萸（五合） 生姜（三两） 人参（二两） 大枣（十二枚）

　　上四味切，以水六升，煮取二升，绞去滓，分为三服，每服相去十里久。（肘后集验文仲备急千金并同肘后分两小别）

　　又增损承气丸，疗胸胁支满，背上时有一答热则痛，腹胀多噫，醋咽气逆，两胁满，并主之方。

　　前胡（七分） 枳实（七分炙） 桂心（五分） 干姜（五分） 吴茱萸（五分） 茯苓（四分）

　　芍药（六分） 浓朴（十分炙） 橘皮（十分） 大黄（七分） 杏仁（七十枚去皮尖）

　　上十一味捣筛为末，纳杏仁脂中研调筛，度蜜和丸，每服食后少时，酒饮任性，初服七丸如梧子，以气宣下泄为度。忌生葱大醋。（并出第十七卷中）

　　必效理中散，主食后吐酸水，食羹粥酪剧方。

　　干姜（二两） 食茱萸（二两）

　　上二味作散，酒服方寸匕，日三温服，勿冷服之，常醋水瘥。（千金同出第二卷中）

　　卷第七

　　心痛方八首

　　《病源》心痛者，由风冷邪气乘于心也，其痛发有死者，有不死者，有久成疹者。心为诸脏主而藏神，其正经不可伤，伤之而痛，为真心痛，朝发夕死，夕发朝死。心有支别之络脉，其为风冷所乘，不伤于正经者，亦令心痛，则乍间乍甚，故成疹不死。

　　又心为火，与诸阳会合，而手少阴心之经也，若诸阳气虚，少阴之经气逆，谓之阳虚阴厥，亦令心痛，其痛引喉是也。

　　又诸脏虚受病，气乘于心者，亦令心痛，则心下急痛，谓之脾心痛也；足太阴为脾之经，与胃合，足阳明为胃之经，气虚逆乘心而痛，其状腹胀归于心而痛甚，谓之胃心痛也；肾之经，足少阴是也，与膀胱合，膀胱之经，足太阳是也，此二经俱虚而逆，逆气乘心而痛者，其状下重不自收持，苦泄寒中，为肾心痛也。

　　诊其心脉急者，为心痛引背，食不下。

　　寸口脉沉紧，苦心下有寒时痛。

　　关上脉紧，心下苦痛。

　　左手寸口脉沉则为阴，阴绝者，无心脉也，苦心下毒痛。（出第十六卷中）

　　《备急》疗心痛方桂心末，温酒服方寸匕，须臾六七服。干姜依上法服之亦佳。忌生葱。（文仲、《集验》、《肘后》同，出第一卷中）

　　《延年》疗心痛。茱萸丸方。

　　吴茱萸（一两半） 干姜（一两半） 桂心（一两） 白术（二两） 人参（一两） 橘皮（一两） 附子（一两半炮） 蜀椒（一两出汗） 甘草（一两炙） 黄芩（一两） 当归（一两）

　　上十一味，捣筛为散，蜜丸。一服五丸如梧子大，日三服，稍加至十五丸。忌猪肉、生葱、海藻、菘菜、桃、李、雀肉等。药尽更合，酒饮无拘，食前后任意。（《肘后》有桔梗一两，出第十五卷中）

　　《救急》疗心痛方取驴粪绞取汁五六合，及热顿服，立瘥。（《肘后》同）

　　又方东引桃枝一握，切，以酒一升，煎取半升。顿服，大效。（《肘后》同，出第八卷中）

　　《必效》疗心痛方当归末，酒服方寸匕，频服。（《备急》、文仲同）

　　又方生油半合，温服，瘥。（《肘后》、《备急》、张文仲同，并出第五卷中）

　　《古今录验》疗心痛。黄连汤方。

　　黄连（八两）

　　上一物 咀，以水七升，煮取一升五合，绞去滓，适寒温，饮五合，日三。忌猪肉、冷水。（《肘后》、《范汪》同，出第八卷中）

　　卷第七

　　九种心痛方三首

　　《广济》疗九种心痛，蛔虫冷气，先从两肋，胸背撮痛，欲变吐。当归鹤虱散方。

　　当归（八分） 鹤虱（八分） 橘皮（六分） 人参（六分） 槟榔（十二分） 枳实（六分炙）

　　上八味，捣筛为散。空腹煮姜枣饮服方寸匕，日二服，渐渐加至一匕半，不利。忌生葱、生冷物、油腻、粘食。（出第四卷中）

　　《千金》疗九种心痛，一虫心痛，二注心痛，三气心痛，四悸心痛，五食心痛，六饮心痛，七冷心痛，八热心痛，九去来心痛，悉主之。并疗冷冲上气，落马堕车。附子丸方。

　　附子（一两炮） 巴豆仁（一两去心、皮，熬） 人参（一两） 生野狼毒（一两炙令极香）

　　食茱萸（一两） 干姜（一两）

　　上六味，捣末，蜜和。空腹服如梧子三丸，一日一服，弱者二丸。卒中恶心痛，口不能言，连年积冷，流注心胸痛者，亦服之，好好将息，神效。忌野猪肉、芦笋。（《必效》、《经心录》同）

　　又疗九种心痛方取当太岁上新生槐枝一握，去两头。水三升，煮一升，顿服之。（并出第十三卷中）

　　卷第七

</div>
    <div class="pagination">
<a href="外台秘要_page51.html">上一页</a><span>...</span><a href="外台秘要_page47.html">47</a><a href="外台秘要_page48.html">48</a><a href="外台秘要_page49.html">49</a><a href="外台秘要_page50.html">50</a><a href="外台秘要_page51.html">51</a><span class="current-page">52</span><a href="外台秘要_page53.html">53</a><a href="外台秘要_page54.html">54</a><a href="外台秘要_page55.html">55</a><a href="外台秘要_page56.html">56</a><a href="外台秘要_page57.html">57</a><span>...</span><a href="外台秘要_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
