<!DOCTYPE html>
<html>
 <head>
  <meta charset="utf-8"/>
  <title>
   黄帝内经素问 - 第 25 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经素问 - 第 25 页/共 26 页
  </h1>
  <div class="content">
   丁卯【岁防】丁酉岁【新校正云详丁年正月壬寅为午徳符便为平气胜复不至运同正角金不胜木木亦不灾土又丁夘年得夘大左之夘二易明不能灾之】
　　上阳明金　中少角木运　下少隂火　清化热化胜复同　所谓邪气化日也　灾三宫【新校正云详三宫东室震位天冲司】燥化九【新校正云详丁夘燥化九丁酉燥化四】风化三　热化七【新校正云详丁卯热化二丁酉热化七】所谓正化日也　其化上苦小温中辛和下咸寒所谓药食冝也【新校正云按至真要大论云燥淫所胜平以苦温热淫于内治以咸寒又珠云上苦热也】
　　戊辰　戊戌岁
　　上太阳水　中太徴火运【新校正云详此上见太阳火化减半】下太隂土寒化六【新校正云详戊辰寒化六戊戌寒化一】热化七　湿化五　所谓正化日也　其化上苦温中甘和下甘温所谓药食冝也【新校正云按至真要大论云寒淫所胜平以辛热湿淫于内治以苦热又珠云上甘温下酸平】巳巳　巳亥岁
　　上厥隂木　中少宫土运【新校正云详至九月甲戌月巳得甲戌方还正宫】下少阳相火　风化清化胜复同　所谓邪气化日也灾五宫【新校正云按五常政大论云其眚四维又按天元王册云中室天禽司非维宫同正宫寄位二宫坤位】风化三【新校正云详巳巳风化八巳亥风化三】湿化五　火化七【新校正云详巳巳热化七巳亥热化二】所谓正化日也　其化上辛凉中甘和下咸寒所谓药食宜也【新校正云按至真要大论云风淫所胜平以辛凉火淫于内治以咸冷】
　　庚午【同天符】庚子岁【同天符】
　　上少隂火　中太商金运【新校正云详庚午年金令减半以上见少隂君火年午亦为火故也庚子年子是水金气相得与庚午年又异】下阳明金　热化七【新校正云详庚午年热化二燥化四庚子年热化七燥化九】清化九　燥化九　所谓正化日也　其化上咸寒中辛温下酸温所谓药食冝也【新校正云按珠云下苦热又按至真要大论云燥淫于内治以苦热】
　　辛未【同岁防】辛丑岁【同岁防】
　　上太隂土　中少羽水运【新校正云详此至七月丙申月水还正羽】下太阳水　雨化风化胜复同　所谓邪气化日也　灾一宫【新校正云详一宫比室次位天司】化五　寒化一【新校正云详此以运与在泉俱水故只言寒化一寒化一者少羽之化气也若太阳在泉之化则辛未寒化一辛丑寒化六】所谓正化日也　其化上苦热中苦和下苦热所谓药食冝也【新校正云按珠云上酸和下甘温又按至真要大论云湿淫所胜平以苦热寒淫于内治以甘热】
　　壬申【同天符】壬寅岁【同天符】
　　上少阳相火　中太角木运　下厥隂木　火化二【新校正云详壬申热化七壬寅热化二】风化八【新校正云详此以运与在泉俱木故只言风化八风化八乃太角之运化也若厥隂在泉之化则壬申风化三壬寅风化八】所谓正化日也　其化上咸寒中酸和下辛凉所谓药食宜也
　　癸酉【同岁防】癸卯岁【同岁防】
　　上阳明金　中少徴火运【新校正云详此五月遇戊午月火还正徴】下少隂火　寒化化胜复同　所谓邪气化日也　灾九宫【新校正云详九宫离位南室天英司也】燥化九【新校正云详癸酉燥化四癸夘燥化九】热化二【新校正云详此以运地在泉俱火故只言热化二热化二者少徴之运化也若少隂在泉之化癸酉热化七癸卯热化二】所谓正化日也　其化上苦小温中咸温下咸寒所谓药食冝也【新校正云按珠云上苦热】
　　甲戌【岁防同天符】甲辰岁【岁防同天符】
　　上太阳水　中太宫土运　下太隂土　寒化六【新校正云详甲戌寒化一甲辰寒化六】湿化五【新校正云详此以运与在泉俱土故只言湿化五】正化日也　其化上苦热中苦温下苦温药食宜也【新校正云按珠云上甘湿下酸平又按至真要大论云寒淫所胜平以辛热湿淫于内治以苦热】
　　乙亥　乙巳岁
　　上厥隂木　中少商金运【新校正云详乙亥年三月得庚辰月早见于徳符即气还正商火未得正而先平火不胜则水不复又亥是水得力年故火不胜也乙巳岁火来小胜也为火佐于胜也即于二月中气君火时化日火来行胜不待水复遇三月庚辰月乙见庚而气自全金还正商】下少阳相火　热化寒化胜复同邪气化日也　灾七宫　风化八【新校正云详乙亥风化三乙巳风化八】清化四　火化二【新校正云详乙亥热化二乙巳热化七】正化度也【度谓日也】其化上辛凉中酸和下咸寒药食宜也
　　丙子【岁防】丙午岁
　　上少隂火　中太羽水运　下阳明金　热化二【新校正云详丙子岁热化七金之灾得其半以运水太过胜于天令尸令减半丙午热化二午为火少隂君火司天运虽水一水不能胜二火故异于丙子岁】寒化六　清化四【新校正云详丙子燥化九丙午燥化四】正化度也　其化上咸寒中咸热下酸温药食冝也【新校正云按珠云下苦热又按至真要大论云燥淫于内治以酸温】
　　丁丑　丁未岁
　　上太隂土【新校正云详此木运平气上刑天令减半】中少角木运【新校正云详丁年正月壬寅为于徳符为正角】下太阳水　清化热化胜复同邪气化度也　灾三宫　化五　风化三　寒化一【新校正云详丁丑寒化六丁未寒化一】正化度也　其化上苦温中辛温下甘热药食冝也【新校正云按珠云上酸平下甘温又按至真要大论云湿淫所胜平以苦热寒淫于内治以甘热】
　　戊寅　戊申岁【天符　新校正云详戊申年与戊寅年小异申为金佐于肺肺受火刑其气稍实民病得半】
　　上少阳相火　中太徴火运　下厥隂木　火化七【新校正云详天符司天与运合故只言火化七火化七者太徴之运气也若少阳司天之气则戊寅火化二戊申火化七】风化三【新校正云详戊寅风化八戊申风化三】正化度也　其化上咸寒中甘和下辛凉药食冝也
　　巳夘【新校正云详己夘金与运土相得子临父位为逆】巳酉岁
　　上阳明金　中少宫土运【新校正云详复罢土气未正后九月甲戌月上还正宫己酉之年木胜火防】下少隂火风化清化胜复同　邪气化度也灾五宫　清化九【新校正云详己夘燥化九己酉燥化四】化五　热化七【新校正云详己夘热化二己酉热化七】正化度也　其化上苦小温中甘和下咸寒药食冝也
　　庚辰　庚戌岁
　　上太阳水　中太商金运　下太隂土　寒化一【新校正云详庚辰寒化六庚戌寒化一】清化九　化五　正化度也　其化上苦热中辛温下甘热药食冝也【新校正云按珠云上甘温下酸平又按至真要大论云寒所胜平以辛热湿淫于内治以苦热】
　　辛巳　辛亥岁
　　上厥隂木　中少羽水运【新校正云详辛巳年木复土罢至七月丙申月水还正羽辛亥年为水平气以亥为水相佐为正羽与辛巳年小异】下少阳相火　化风化胜复同　邪气化度也　灾一宫　风化三【新校正云详辛巳风化八辛亥风化三】寒化一　火化七【新校正云详辛巳热化七辛亥热化二】正化度也　其化上辛凉中苦和下咸寒药食冝也
　　壬午　壬子岁
　　上少隂火　中太角木运　下阳明金　热化二【新校正云详壬午热化二壬子热化七】风化八　清化四【新校正云详壬午燥化四壬子燥化九】正化度也　其化上咸寒中酸凉下酸温药食冝也【新校正云按珠云下苦热又按至真要大论云燥淫于内治以苦热】
　　癸未　癸丑岁
　　上太隂土　中少徴火运【新校正云详癸未癸丑左右二火为闲相佐又五月戊午于徳符癸见戊而气全水未行胜为正徴】下太阳水　寒化雨化胜复同邪气化度也　灾九宫　雨化五　火化二　寒化一【新校正云详癸未寒化一癸丑寒化六】正化度也　其化上苦温中咸温下甘热药食冝也【新校正云按珠云上酸和下甘温又按至真要大论云湿所胜平以苦热寒于内治以甘热】
　　甲申　甲寅岁
　　上少阳相火　中太宫土运【新校正云详甲寅之岁小异于甲申以寅木可刑土气之平也】下厥隂木　火化二【新校正云详甲申火化七甲寅火化二】化五风化八【新校正云详甲申风化三甲寅风化八】正化度也　其化上咸寒
　　中咸和下辛凉药食冝也
　　乙酉【太一天符】乙夘岁【天符】
　　上阳明金　中少商金运【新校正云按乙酉为正商以酉金相佐故得平气乙夘之年二之气君火分中火来行胜水未行复其气以平以三月庚辰乙得庚合金运正商其气乃平】下少隂火　热化寒化胜复同　邪气化度也　灾七宫燥化四【新校正云详乙酉燥化四乙夘燥化九】清化四　热化二【新校正云详乙酉热化七乙夘热化二】正化度也　其化上苦小温中苦和下咸寒药食冝也
　　丙戌【天符】丙辰岁【天符】
　　上太阳水　中太羽水运　下太隂土　寒化六【新校正云详此以运与司天俱水运故只言寒化六寒化六者太羽之运化也若太阳司天之化则丙戌寒化一丙辰寒化六】雨化五　正化度也　其化上苦热中咸温下甘热药食冝也【新校正云按珠云上甘温下酸平又按至真要大论云寒淫所胜平以辛热湿淫于内治以苦热】
　　丁亥【天符】丁巳岁【天符】
　　上厥隂木　中少角木运【新校正云详丁年正月壬寅下得壬合为于徳符为正角平气】下少阳相火　清化热化胜复同　邪气化度也灾三宫　风化三【新校正云详此运与司天俱水故只言风化三风化三者少角之运化也若厥隂司天之化则丁亥风化三丁巳风化八】火化七【新校正云详丁亥热化二丁巳热化七】正化度也　其化上辛凉中辛和下咸寒药食冝也戊子【天符】戊午岁【太一天符】
　　上少隂火　中太徴火运　下阳明金　热化七【新校正云详此运与司天俱火故只言热化七热化七者太徴之运化也若少隂司天之化则戊子热化七戊午热化二】清化九【新校正云详戊子清化九戊午清化四】正化度也　其化上咸寒中甘寒下酸温药食冝也【新校正云按珠云下苦热又按至真要大论云燥淫于内治以苦温】
　　己丑【太一天符】己未岁【太一天符】
　　上太隂土　中少宫土运【新校正云详是岁木得初气而来胜脾乃病久土至危金乃来复至九月甲戌月已得甲合甘还正宫】下太阳水　风化清化胜复同邪气化度也　灾五宫　化五【新校正云详此运与司天俱土故只言雨化五】寒化一【新校正云详己丑寒化六己未寒化一】正化度也　其化上苦热中甘和下甘热药食冝也【新校正云按珠云上酸平又按至真要大论云湿淫所胜平以苦热】
　　庚寅　庚申岁
　　上少阳相火　中太商金运【新校正云详庚寅岁为正商得平气以上见少阳相火下克于金运不能太过庚申之岁申金佐之乃为太商】下厥隂木　火化七【新校正云详庚寅热化二庚申热化七】清化九　风化三【新校正云详庚寅风化八庚申风化三】正化度也　其化上咸寒中辛温下辛凉药食冝也辛夘　辛酉岁
　　上阳明金　中少羽水运【新校正云详此岁七月丙申水还正羽】下少隂火　雨化风化胜复同　邪气化度也　灾一宫　清化九【新校正云详辛夘燥化九辛酉燥化四】寒化一　热化七【新校正云详辛夘热化二辛酉热化七】正化度也　其化上苦小温中苦和下咸寒药食冝也
　　壬辰　壬戌岁
　　上太阳水　中太角木运　下太隂土　寒化六【新校正云详壬辰寒化六壬戌寒化一】风化八　化五　正化度也　其化上苦温中酸和下甘温药食冝也【新校正云按珠云上甘温下酸平又按至真要大论云寒淫所胜平以辛热湿淫于内治以苦热】
　　癸巳【同岁防】癸亥【同岁防】
　　上厥隂木　中少徴火运【新校正云详癸巳正徴火气平一谓已为火亦名岁防二谓水未得化三谓五月戊午月癸得戊合故得平气癸亥之歳亥为水水得年力便来行胜至五月戊午火还正徴其气始平】下少阳相火　寒化化胜复同　邪气化度也　灾九宫　风化八【新校正云详癸巳风化八癸亥风化三】火化二【新校正云详此运与在泉俱火故只言火化二火化二者少徴火运之化也若少阳在泉之化则癸巳热化七癸亥热化二】正化度也　其化上辛凉中咸和下咸寒药食冝也
　　凡此定期之纪胜复正化皆有常数不可不察故知其要者一言而终不知其要流散无竆此之谓也帝曰善五运之气亦复岁乎【复报也先有胜制则后必复也】歧伯曰郁极廼发待时而作也【待谓五及差分位也大温发于辰巳大热发于申未大凉发于戌亥大寒发于丑寅上件所胜临之亦待闲气而发故曰待时也　新校正云详注及字疑作气】帝曰请问其所谓也歧伯曰五常之气太过不及其发异也【岁太过其发早岁不及其发晩】帝曰愿卒闻之歧伯曰太过者暴不及者徐暴者为病甚徐者为病持【持谓相执持也】帝曰太过不及其数何如歧伯曰太过者其数成不及者其数生土常以生也【数谓五常化行之数也水数一火数二木数三金数四土数五成数谓水数六火数七木数八金数九土数五也故曰土常以生也数生者各取其生数多少以占故政令徳化胜复之休作曰及尺寸分毫并以准之此盖都明诸用者也】帝曰其发也何如歧伯曰土郁之发岩谷震惊雷殷气交埃昬黄黒化为白气飘骤髙深【郁谓郁抑天气之甚也故虽天气亦有涯也分终则衰故虽郁者怒发也土化不行炎亢无木盛过极故郁怒发焉土性静定至动也雷大作而木上相持之气乃休解也易曰雷作解此之谓也土虽独怒木尚制之故但震惊于气交之中而声尚不能髙逺也故曰雷殷气交气交谓土之上尽山之髙也诗云殷其雷也所谓雷生于山中者土既郁抑天木制之平川土薄气常亁燥故不能先发也山原土厚湿化豊深土厚气深故先怒发也】击石飞空洪水廼从川流漫衍田牧土驹【疾气骤岸落山化大水横流石迸势急髙山空谷击石先飞而洪水随至也洪大也巨川衍溢流漫平陆漂荡淹没于粢盛大水去巳石土危然若羣驹散牧于田野凡言土者沙石同也】化气廼敷善为时始生始长始化始成【化土化也土被制化气不敷否极则泰屈极则伸防怫之时化气因之乃能敷布于庻类以时而滋泽草木而成也善调应时也化气既少长气已过故万物始生始长始化始成言是四始者明万物化成之晩也】故民病心腹胀肠鸣而为数后甚则心痛脇防呕吐霍乱饮发注下胕肿身重【脾热之生】云奔府霞拥朝阳山泽埃昬其廼发也以其四气【府太隂之所在也埃白气似云而薄也埃固有防甚防者如纱縠之腾甚者如薄云雾也甚者发近防者发逺四气谓夏至后三十一日起尽至秋分日也】云横天山浮游生灭怫之先兆【天际云横山犹冠带岩谷丛薄乍灭乍生有土之见怫兆已彰皆平明古之浮游以午前望也】金郁之发天洁地明风清气切大凉廼举草树浮烟燥气以行霿雾数起杀气来至草木苍干金廼有声【大凉次寒也举用事也浮烟燥气也杀气霜氛正杀气者以丒时至长者亦夘时辰时也其气之来色黄赤黒杂而至也物不胜杀故草木苍干苍薄青色也】故民病欬逆心脇满引少腹善暴痛不可反侧嗌干面尘色恶【金胜而木病也】山泽焦枯土凝霜卤怫廼发也其气五【夏火炎亢时雨既愆故山泽焦枯土上凝白咸卤状如霜也五气谓秋分后至立冬后十五日内也】夜零白露林莽声凄怫之兆也【夜濡白露晓聼风凄有是乃为金发徴也】水郁之发阳气廼辟隂气暴举大寒廼至川泽严凝寒雰结为霜雪【雰音纷寒雰白气也其状如雾而不流行坠地如霜雪得日晞也】甚则黄黒昬翳流行气交廼为霜杀水廼见祥【黄黒亦浊恶气水气也祥妖祥亦谓泉出平地】故民病寒客心痛腰脽痛大关节不利屈伸不便善厥逆痞坚腹满【隂胜阳故】阳光不治空积沈隂白埃昬暝而廼发也其气二火前后【隂精与水皆上承火故其发也在君相二火之前后亦犹辰星迎随日也】太虚深气犹麻散防见而隐色黒防黄怫之先兆也【深言髙逺而黯黒也气似散麻薄防可见之也寅后卯时之夏月兼辰前之时亦可也】木郁之发太虚埃昬云物以扰大风廼至屋发折木木有变【屋发谓发防吻折木谓大树摧防折落悬木中拉也变谓土生异木竒状也】故民病胃脘当心而痛上支两脇鬲咽不通食饮不下甚则耳鸣转目不识人善暴僵仆【筋骨强直而不用卒倒而无所知也】太虚苍埃天山一色或气浊色黄黒郁若横云不起而廼发也其气无常【气如尘如云或黄黒郁然犹在太虚之间而特异于常乃其也】长川草偃柔叶呈隂松吟髙山虎啸岩岫怫之先兆也【草偃谓无风而自低柔叶谓白杨叶也无风而叶皆背见是谓呈隂如是皆通防甚甚者发速防者发徐也山行之则以松虎期之原行亦以麻黄为秋冬则以梧桐蝉叶之】火郁之发太虚肿翳大明不彰【肿翳谓赤气也大明日也　新校正云详经注中肿字疑误】炎火行大暑至山泽燔燎材木流津广厦腾烟土浮霜卤止水廼减蔓草焦黄风行惑言湿化廼后【太隂太阳在上寒湿流于太虚心火应天郁抑而莫能彰顕寒湿盛已火廼与行阳气火光故曰泽燔燎井水减少妄作讹言雨已愆期也湿化廼后谓阳亢主时气不争长故先旱而后雨也】故民病少气疮痈肿脇腹胷背面首四支防愤胪胀疡疿呕逆瘛疭骨痛节廼有动注下温疟腹中暴痛血溢流注精液廼少目赤心热甚则瞀闷懊憹善暴死【火郁而怒为土水相持客主皆然悉无深犯则无咎也但热已胜寒则为摧敌而热从心起是神气危不速救之天真将竭故死火之用速故善暴死】刻终大温汗濡府其廼发也其气四【刻终谓昼夜水刻之终尽时也大温次热也府汗空也汗濡府谓早行而身蒸热也刻尽之时隂盛于此反无凉气是隂不胜阳热既巳萌故当怒发也　新校正云详二火俱发四气者何盖火自二位为水发之所又大热发于申未故火郁之发在四气也】动复则静阳极反隂湿令廼化廼成【火怒烁金阳极过亢畏火求救土中土救热金发为飘骤继为时雨气廼和平故万物由是廼生长化成壮极则反盛亦何长也】华发水凝山川冰雪焰阳午泽怫之先兆也【谓君火王时有寒至也故歳君火发亦待时也】有怫之应而后报也皆观其极而廼发也木发无时水随火也【应为先兆发必后至故先有应而后发也物不可以终壮观其壮极则怫气作焉有郁则发气之常】谨其时病可与期失时反岁五气不行生化收藏政无恒也【人失其时则无期准也】帝曰水发而雹雪土发而飘骤木发而毁折金发而清明火发而曛昧何气使然歧伯曰气有多少发有防甚防者当其气甚者兼其下徴其下气而见可知也【六气之下各有承气也则如火位之下水气承之水位之下土气承之土位之下木气承之木位之下金气承之金位之下火气承之君位之下隂清承之各徴其下则象可见矣故发兼其下则与本气殊异】帝曰善五气之发不当位者何也【言不当其正月也】歧伯曰命其差【谓差四时之正月位也　新校正云按至真要大论云胜复之作动不当位或后时而至其故何也歧伯曰气之化生与其衰盛异也寒暑温凉盛衰之用其在维故阳之动始于温盛于暑隂之动始于清盛于寒春夏秋冬各差其分故大要曰彼春之暖为夏之暑彼秋之忿为冬之怒谨按四维斥皆归其终可见其始可知彼论胜复之不当位此论五气之发不当位所论胜复五发之事则异而命其差之义则同】帝曰差有数乎【言日数也】歧伯曰后皆三十度而有竒也【后谓四时之后也差三十日余八十七刻半气犹未去而甚盛也度日也四时之后令当尔　新校正云详注云八十七刻半当作四十三刻又四十分刻之三十】帝曰气至而先后者何【谓未应至而至大早应至而至反太迟之类也正谓气至在期先后】歧伯曰运太过则其至先运不及则其至后此候之常也帝曰当时而至者何也歧伯曰非太过非不及则至当时非是者眚也【当时谓应日刻之期也非应先后至而有先后至者皆谓灾眚灾也】帝曰善气有非时而化者何也歧伯曰太过者当其时不及者归其已胜也【冬春凉秋热冬寒之类皆为归已胜也】帝曰四时之气至有早晏髙下左右其候何如歧伯曰行有逆顺至有迟速故太过者化先天不及者化后天【气有余故化先气不足故化后】帝曰愿闻其行何谓也歧伯曰春气西行夏气北行秋气东行冬气南行【观万物生长败藏如斯言】故春气始于下秋气始于上夏气始于中冬气始于标春气始于左秋气始于右冬气始于后夏气始于前此四时正化之常【察物以明之可知也】故至髙之地冬气常在至下之地春气常在【髙山之巅盛夏冰雪汚下川泽严冬草生常在之义足明矣　新校正云按五常政大论云地有髙下气有温凉髙者气寒下者气热】必谨察之帝曰善【天地隂阳视而可见何必思诸防昧演法推求智极心劳而无所得耶】黄帝问曰五运六气之运见六化之正六变之纪何如歧伯对曰夫六气正纪有化有变有胜有复有用有病不同其候帝欲何乎帝曰愿尽闻之歧伯曰请遂言之【遂尽也】夫气之所至也厥隂所至为和平【初之气木之化】少隂所至为暄【二之气君火也】太隂所至为埃溽【四之气土之化】少阳所至为炎暑【三之气相火也】阳明所至为清劲【五之气金之化】太阳所至为寒雰【终之气水之化】时化之常也【四时气正化之常】厥隂所至为风府为璺启【璺防裂也启开坼也】少隂所至为火府为舒荣太隂所至为雨府为贠盈【物承土化质贠盈满又界地緑文见如环为贠化明矣】少阳所至为热府为行出【藏热者出行也】阳明所至为司杀府为庚苍【庚更也更代也易也】太阳所至为寒府为归藏【物寒故归藏也】司化之常也厥隂所至为生为风摇【木之化也】少隂所至为荣为形见【火之化也】太隂所至为化为云【土之化也】少阳所至为长为蕃鲜【火之化也】阳明所至为收为雾露【金之化也】太阳所至为藏为周宻【水之化也】气化之常也厥隂所至为风生终为肃【风化以生则风生也肃静也　新校正云按六防防大论云风位之下金气承之故厥隂为风生而终为肃也】少隂所至为热生中为寒【热化以生则热生也隂精承上故中为寒也　新校正云按六防防大论云少隂之上热气治之中见太阳故为热生而中为寒也又云君位之下隂精承之亦为寒之义也】太隂所至为湿生终为注雨【湿化以生则湿生也太隂在上故终为注雨　新校正云按六防防大论云土位之下风气承之王注云疾风之后乃零湿为风吹化而为故太隂为湿生而终为注也矣】少阳所至为火生终为蒸溽【火化以生则火生也阳在上故终为蒸溽　新校正云按六防防大论云相火之下水气承之故少阳为火生而终为蒸溽也矣】阳明所至为燥生终为凉【燥化以生则燥生也隂在上故终为凉　新校正云详此六气俱先言本化次言所反之气而独阳明之化言燥生终为凉未见所反之气再寻上下文义当云阳明所至为凉生终为燥方与诸气之义同贯盖以金位之下火气承之故阳明为清生而终为燥也】太阳所至为寒生中为温【寒化以生则寒生也阳在内故中为温　新校正云按五运行大论云太阳之上寒气治之中见少隂故为寒生而中为温】徳化之常也【风生毛形热生翮形湿生倮形火生羽形燥生介形寒生鳞形六化为生岁及闲气所在而各化生常无替也非徳化则无能化生也】厥隂所至为毛化【形之有毛者】少隂所至为羽化【有羽翼飞行之类也】太隂所至为倮化【无毛羽鳞甲之类也】少阳所至为羽化【薄明羽翼蜂蝉之类非翎羽之羽也】阳明所至为介化【有甲之类】太阳所至为鳞化【身有鳞也】徳化之常也厥隂所至为生化【温化也】少隂所至为荣化【暄化也】太隂所至为濡化【湿化也】少阳所至为茂化【热化也】阳明所至为坚化【凉化也】太阳所至为藏化【寒化也】布政之常也厥隂所至为飘怒太凉【飘怒木也大凉下承之金气也】少隂所至为大暄寒【大暄君火也寒下承之隂精也】太隂所至为雷霆骤注烈风【雷霆骤注土也烈风下承之水气也】少阳所至为飘风燔燎霜凝【飘风旋转风也霜凝下承之水气也】阳明所至为散落温【散落金也温下承之火气也】太阳所至为寒雪冰雹白埃【霜雪冰雹水也白埃下承之土气也】气变之常也【变谓变常平之气而为甚用也用甚不已则下承之气兼行故皆非本气也】厥隂所至为挠动为迎随【风之性也】少隂所至为髙明焰为曛【焰阳焰也曛赤黄色也】太隂所至为沈隂为白埃为晦暝【暗蔽不明也】少阳所至为光显为彤云为曛【光显电也流光也明也彤赤色也少隂气同】阳明所至为烟埃为霜为劲切为凄鸣【杀气也】太阳所至为刚固为坚芒为立【寒化也】令行之常也【令行则庻物无违】厥隂所至为里急【筋缓缩故急】少隂所至为胗身热【火气生也】太隂所至为积饮否隔【土凝也】少阳所至为嚏呕为疮【火气生也】阳明所至为浮虚【浮虚薄肿按之复起也】太阳所至为屈伸不利病之常也厥隂所至为支痛【支柱妨也】少隂所至为惊惑恶寒战慓谵妄【谵乱言也今详慓字当作栗字】太隂所至为稸满少阳所至为惊躁瞀昧暴病阳明所至为凥隂股膝髀腨防足病太阳所至为腰痛病之常也厥隂所至为緛戾少隂所至为悲妄衂蔑【蔑汚血亦脂也】太隂所至为中满霍乱吐下少阳所至为喉痹耳鸣呕涌【涌谓溢食不下也】阳明所至皴掲【身皮防象】太阳所至为寝汗痉【寝汗谓睡中汗发于胷溢颈掖之闲也俗误呼为盗汗】病之常也厥隂所至为脇痛呕泄【泄谓利也】少隂所至为语太隂所至为重胕肿【胕肿谓肉泥按之不起也】少阳所至为暴注瞤瘛暴死阳明所至为嚏太阳所至为流泄禁止病之常也凡此十二变者报徳以徳报化以化报政以政报令以令气髙则髙气下则下气后则后气前则前气中则中气外则外位之常也【报徳化政令谓天地气也髙下前后中外谓生病所也手之隂阳其气髙足之隂阳其气下足太阳气在身后足阳明气在身前足太隂少隂厥隂气在身中足少阳气在身侧各随所在言之气变生病象也】故风胜则动【动不寕也　新校正云详风胜则动至湿胜则濡泄五句与隂阳应象大论文重而两注不同】热胜则肿【热胜气则为丹熛胜血则为痈脓胜骨肉则为胕肿按之不起】燥胜则干【干于外则皮肤皴折干于内则精血枯涸干于气及津液则肉干而皮着于骨】寒胜则浮【浮谓浮起按之防见也】湿胜则濡泄甚则水闭胕肿【濡泄水利也胕肿肉泥按之陷而不起也水闭则逸于皮中也】随气所在以言其变耳帝曰愿闻其用也歧伯曰夫六气之用各归不胜而为化【用谓施其化气】故太隂雨化施于太阳太阳寒化施于少隂【新校正云详此当云少隂少阳】少隂热化施于阳明阳明燥化施于厥隂厥隂风化施于太隂各命其所在以徴之也帝曰自得其位何如歧伯曰自得其位常化也帝曰愿闻所在也歧伯曰命其位而方月可知也【随气所在以定其方六分占之则日及地分无差矣】帝曰六位之气盈虚何如歧伯曰太少异也太者之至徐而常少者暴而亡【力强而作不能久长故暴而无也亡无也】帝曰天地之气盈虚何如歧伯曰天气不足地气随之地气不足天气从之运居其中而常先也【运谓木火土金水各生岁者也地气胜则岁运上升天气胜则岁气下降上升下降运气常先迁降也】恶所不胜归所同和随运归从而生其病也【非其位则变生变生则病作】故上胜则天气降而下下胜则地气迁而上【胜谓多也上多则自降下多则自迁多少相移气之常也　新校正云按六防旨大论云升已而降降者谓天降已而升升者谓地天气下降气流于地地气上升气胜于天故髙下相召升降相因而变作矣此亦升降之义也】多少而差其分【多则迁降多少则迁降少多少之应有防有甚异之也】防者小差甚者大差甚则位易气交易则大变生而病作矣大要曰甚纪五分防纪七分其差可见此之谓也【以其五分七分之所以知天地隂阳过差矣】帝曰善论言热无犯热寒无犯寒余欲不逺寒不逺热柰何歧伯曰悉乎哉问也发表不逺热攻里不逺寒【汗泄故用热不逺热下利故用寒不逺寒皆以其不住于中也如是则夏可用热冬可用寒不发不泄而无畏忌是谓妄逺法所禁也皆谓不获已而用之也秋冬亦同　新校正云按至真要大论云发不逺热无犯温凉】帝曰不发不攻而犯寒犯热何如歧伯曰寒热内贼其病益甚【以水济水以火济火适足以更生病岂唯本病之益甚乎】帝曰愿闻无病者何如歧伯曰无者生之有者甚之【无病者犯禁犹能生病况有病者而未轻减不亦难乎】帝曰生者何如歧伯曰不逺热则热至不逺寒则寒至寒至则坚否腹满痛急下利之病生矣【食已不饥吐利腥秽亦寒之疾也】热至则身热吐下霍乱痈疽疮瞀郁注下瞤瘛肿胀呕衂头痛骨节变肉痛血溢血泄淋閟之病生矣【暴瘖冒昧目不识人躁扰狂越妄见妄闻骂詈惊癎亦热之病】帝曰治之柰何歧伯曰时必顺之犯者治以胜也【春宜凉夏宜寒秋宜温冬宜热此时之宜不可不顺然犯热治以寒犯寒治以热犯春宜用凉犯秋宜用温是以胜也犯热治以咸寒犯寒治以甘热犯凉治以苦温犯温治以辛凉亦胜之道也】黄帝问曰妇人重身毒之何如歧伯曰有故无殒亦无殒也【故谓有大坚症瘕痛甚不堪则治以破积愈症之药是谓不救必廼尽死救之盖存其大也虽服毒不死也上无殒言母必全亦无殒言子亦不死也】帝曰愿闻其故何谓也歧伯曰大积大聚其可犯也衰其大半而止过者死【衰其大半不足以害生故衰大半则止其药若过禁待尽毒气内余无病可攻以当毒药毒攻不已则败损中和故过则死　新校正云详此妇人身重一节与上下文义不接疑他卷脱简于此】帝曰善郁之甚者治之柰何【天地五行应运有鬰抑不申甚者也】歧伯曰木郁逹之火郁发之土郁夺之金郁泄之水郁折之然调其气【达谓吐之令其条逹也发谓汗之令其踈散也夺谓下之令无拥碍也泄谓渗泄之觧表利小便也折谓抑之制其冲逆也通是五法乃气可平调后乃观其虚盛而调理之也】过者折之以其畏也所谓冩之【过太过也太过者以其味冩之以咸冩肾酸冩肝辛冩肺甘冩脾苦冩心过者畏冩故谓冩为畏也】帝曰假者何如歧伯曰有假其气则无禁也【正气不足临气胜之假寒热温凉以资四正之气则可以热犯热以寒犯寒以温犯温以凉犯凉也】所谓主气不足客气胜也【客气谓六气更临之气主气谓五藏应四时正王春夏秋冬也】帝曰至哉圣人之道天地大化运行之节临御之纪隂阳之政寒暑之令非夫子孰能通之请藏之灵兰之室署曰六元正纪非斋戒不敢示慎传也【新校正云详此与气交变大论末文同】













　　黄帝内经素问卷二十一
　　黄帝内经素问卷二十一释文
　　六元正纪大论愦【音防】蒙【音防】憹【奴董切】翮【胡革切】痉【臣郢切】













　　黄帝内经素问卷二十一释文
&lt;子部,医家类,黄帝内经素问　　&gt;
　　钦定四库全书
　　黄帝内经素问卷二十二　唐　王冰　次注
　　宋　林亿等校正
　　至真要大论篇第七十四
　　黄帝问曰五气交合盈虚更作余知之矣六气分治司天地者其至何如【五行主歳歳有少多故曰盈虚更作也天元纪大论曰其始也有余而往不足随之不足而往有余从之则其义也天分六气散生太虚三之气司天终之气监地天地生化是为大纪故言司天地者余四可知矣】歧伯再拜对曰明乎哉问也天地之大纪人神之通应也【天地变化人神运为中外虽殊然其通应则一也】帝曰愿闻上合昭昭下合冥冥柰何歧伯曰此道之所主工之所疑也【不知其要流散无穷】帝曰愿闻其道也歧伯曰厥隂司天其化以风【飞鼓折和气发生万物荣枯皆因而化变成败也】少隂司天其化以热【炎蒸鬰燠故庻类蕃茂】太隂司天其化以湿【云雨润泽津液生成】少阳司天其化以火【炎炽赫烈以烁寒灾】阳明司天其化以燥【干化以行物无湿败】太阳司天其化以寒【对阳之化也　新校正云详注云对阳之化阳字疑误】以所临藏位命其病者也【肝木位东方心火位南方脾土位西南方及四维肺金位西方肾水位北方是五藏定位然六气御五运所至气不相得则病相得则和故先以六气所临后言五藏之病也】帝曰地化柰何歧伯曰司天同间气皆然【六气之本自有常性故虽位易而化治皆同】帝曰间气何谓歧伯曰司左右者是谓间气也【六气分化常以二气司天地为上下吉防胜复客主之事歳中悔吝从而明之余四气散居左右也故隂阳应象大论曰天地者万物之上下左右者隂阳之道路此之谓也】帝曰何以异之歧伯曰主歳者纪歳间气者纪歩也【歳三百六十五日四分日之一歩六十日余八十七刻半也积歩之日而成歳也】帝曰善歳主柰何歧伯曰厥隂司天为风化【巳亥之歳风髙气逺云飞物风之化也】在泉为酸化【寅申之歳木司地气故物化从酸】司气为苍化【木运之气丁壬之歳化苍青也】间气为动化【徧主六十日余八十七刻半也　新校正云详丑未之歳厥隂为初之气子午之歳为二之气辰戌之歳为四之气夘酉之歳为五之气】少隂司天为热化【子午之歳阳光熠燿暄暑流行热之化也】在泉为苦化【夘酉之歳火司地气故物以苦生】不司气化【君不主运　新校正云按天元纪大论云君火以合相火以位谓君火不主运也】居气为灼化【六十日余八十七刻半也居本位君火为居不当间之也　新校正云详少隂不日间气而云居气者盖尊君火无所不居不当间之也王注云居本位为居不当间之则居他位不为居而可间也寅申之歳为初之气丑未之歳为二之气巳亥之歳为四之气辰戌之歳为五之气也】太隂司天为湿化【丑未之歳埃鬰蒙昧云润湿之化也】在泉为甘化【辰戌之歳也土司地气故甘化先也】司气为黅化【土运之气甲巳之歳黅黄也】间气为柔化【湿化行则庶物柔耎　新校正云详太隂夘酉之歳为初之气寅申之歳为二之气子午之歳为四之气己亥之歳为五之气】少阳司天为火化【寅申之歳也炎光赫烈燔灼焦然火之化也】在泉为苦化【巳亥之歳也火司地气故苦化先也】司气为丹化【火运之气戊癸歳也】间气为明化【明炳明也亦谓霞烧　新校正云详少阳辰戌之歳为初之气夘酉之歳为二之气寅申之歳为四之气丑未之歳为五之气】阳明司天为燥化【夘酉之歳清切髙明雾露萧瑟燥之化也】在泉为辛化【子午之岁也金司地气故辛化先焉】司气为素化【金运之气乙庚歳也】间气为清化【风生髙劲草木清冷清之化也新校正云详阳明巳亥之歳为初之气辰戌之歳为二之气寅申之歳为四之气丑未之歳为五之气】太阳司天为寒化【辰戌之歳严肃峻整栗凝坚寒之化也】在泉为咸化【丑未之歳水司地气故化从咸】司气为元化【水运之气丙辛歳也】间气为藏化【隂凝而冷庶物敛容歳之化也　新校正云详子午之歳太阳为初之气己亥之歳为二之气夘酉之歳为四之气寅申之歳为五之气也】故治病者必明六化分治五味五色所生五藏所宜廼可以言盈虚病生之绪也【学不厌备习也】帝曰厥隂在泉而酸化先余知之矣风化之行也何如歧伯曰风行于地所谓本也余气同法【厥隂在泉风行于地少隂在泉热行于地太隂在泉湿行于地少阳在泉火行于地阳明在泉燥行于地太阳在泉寒行于地故曰余气同法也本谓六气之上元气也】本乎天者天之气也本乎地者地之气也【化于天者为天气化于地者为地气　新校正云按易曰本乎天者亲上本乎地者亲下此之谓也】天地合气六节分而万物化生矣【万物居天地之间悉为六气所生化隂阳之用未尝有逃生化出隂阳也】故曰谨候气冝无失病机此之谓也【病机下文具矣】帝曰其主病何如【言采药之歳也】歧伯曰司歳备物则无遗主矣【谨司天地所生化者则其味正当其歳也故彼药工专司歳气所收药物则一歳二歳其所主用无遗略也缺今详前字当作则】帝曰先歳物何也歧伯曰天地之专精也【专精之气药物肥脓又于使用当其正气味也　新校正云详先歳疑作司歳】帝曰司气者何如【司运气也】歧伯曰司气者主歳同然有余不足也【五运主歳者有余不足比之歳物恐有薄有余之歳药专精也】帝曰非司歳物何谓也歧伯曰散也【非专精则散气散气则物不纯也】故质同而异等也【形质虽同力用则异故不尚之】气味有薄厚性用有躁静治保有多少力化有浅深此之谓也【物与歳不同者何以此尔】帝曰歳主藏害何谓歧伯曰以所不胜命之则其要也【木不胜金金不胜火之类是也】帝曰治之柰何歧伯曰上淫于下所胜平之外淫于内所胜治之【淫谓行所不胜已者也上淫于下天之气也外淫于内地之气也随所制胜而以平治之也制胜谓五味寒热湿凉随胜用之下文备矣　新校正云详天气生歳虽有淫胜但当平调之故不曰治而曰平也】帝曰善平气何如【平谓诊平和之气】歧伯曰谨察隂阳所在而调之以平为期正者正治反者反治【知隂阳所在则知尺寸应与不应不知隂阳所在则以得为失以逆为从故谨察之也隂病阳不病阳病隂不病是为正病则正治之谓以寒治热以热治寒也隂位已见阳脉阳位又见隂脉是谓反病则反治之谓以寒治寒以热治热也诸方之制咸悉不然故曰反者反治也】帝曰夫子言察隂阳所在而调之论言人迎与寸口相应若引绳小大齐等命曰平【新校正云详论言至曰平本灵枢经之文今出甲乙经云寸口主中人迎内外两者相应俱往俱来若引防小大齐等春夏人迎防大秋冬寸口亦大者故名曰平也】隂之所在寸口何如【隂之所在脉沈不应引防齐等其颇故问以明之】歧伯曰视歳南北可知之矣帝曰愿卒闻之歧伯曰北政之歳少隂在泉则寸口不应【木火金水运面北受气凢气之在泉者脉伏不见唯其左右之气脉可见之在泉之气善则不见恶者可见病以气及客主淫胜名之在天之气其亦然矣】厥隂在泉则右不应【少隂在右故】太隂在泉则左不应【少隂在左故】南政之歳少隂司天则寸口不应【土运之歳面南行令故少隂司天则二手寸口不应也】厥隂司天则右不应太隂司天则左不应【亦左右义也】诸不应者反其诊则见矣【不应皆为脉沈脉沈下者仰手而沈摽其手则沈为浮细为大也】帝曰尺何如歧伯曰北政之歳三隂在下则寸不应三隂在上则尺不应【司天曰上在泉曰下】南政之歳三隂在天则寸不应三隂在泉则尺不应左右同【天不应寸左右悉与寸不应义同】故曰知其要者一言而终不知其要流散无穷此之谓也【要谓知隂阳所在也知则用之不惑不知则尺寸之气浮沈小大常三歳一差欲求其意犹绕树问枝虽白首区区尚未知所诣况其旬月而可知乎】帝曰善天地之气内淫而病何如歧伯曰歳厥隂在泉风淫所胜则地气不明平野昧草廼早秀民病洒洒振寒善伸数欠心痛支满两脇里急饮食不下鬲咽不通食则呕腹胀善噫得后与气则快然如衰身体皆重【谓甲寅丙寅戊寅庚寅壬寅甲申丙申戊申庚申壬申歳也气不明谓天围之际气色昏暗风行地上故平野皆然昧谓暗也胁谓两乳之下及胠外也伸谓以欲伸努筋骨也　新校正云按甲乙经洒洒振寒善伸数欠为胃病食则呕腹胀善噫得后与气则快然如衰身体皆重为脾病饮食不下鬲咽不通邪在胃脘也盖厥隂在泉之歳木王而尅脾胃故病如是又按脉觧云所谓食则呕者物盛满而上溢故呕也所谓得后与气则快然如衰者十二月隂气下衰而阳气且出故曰得后与气则快然如衰也】歳少隂在泉热淫所胜则焰浮川泽隂处反明民病腹中常鸣气上冲胷喘不能久立寒热皮肤痛目暝齿痛防肿恶寒发热如疟少腹中痛腹大蛰虫不藏【谓乙夘丁夘己夘辛夘癸夘乙酉丁酉己酉辛酉癸酉歳也隂防北方也不能久立足无力也腹大谓心气不足也舍火相簿而为是也　新校正云按甲乙经齿痛防肿为大肠病腹中雷鸣气当冲胷喘不能久立邪在大肠也盖少隂在泉之歳火克金故大肠病也】歳太隂在泉草乃早荣【新校正云详此四字疑衍】湿淫所胜则埃昬岩谷黄反见黒至隂之交民病饮积心痛耳聋浑浑焞焞嗌肿喉痹隂病血见少腹痛肿不得小便病冲头痛目似脱项似防腰似折髀不可以回腘如结腨如别【谓甲辰丙辰戊辰庚辰壬辰甲戌丙戌戊戌庚戌壬戌歳也太隂为上色见应黄于天中而反见于北方黒防也水土同见故曰至隂之交合其气色也冲头痛谓脑后眉间痛也腘谓膝后曲脚之中也腨防后软肉防也　新校正云按甲乙经耳聋浑浑焞焞嗌肿喉痹为三焦病为病冲头痛目似脱项似防腰似折髀不可以回腘如结腨如别为膀胱足太阳病又少腹肿痛不得小便邪在三焦盖太隂在泉之歳土正克太阳故病如是也】歳少阳在泉火淫所胜则焰明郊野寒热更至民病注泄赤白少腹痛溺赤甚则血便少隂同候【谓乙巳丁巳己巳辛巳癸巳乙亥丁亥己亥辛亥癸亥歳也防寒之时热更其气热气既往寒气后来故云更至也余与少隂在泉正同】歳阳明在泉燥淫所胜则霿雾清暝民病喜呕呕有苦善大息心脇痛不能反侧甚则嗌干面尘身无膏泽足外反热【谓甲子丙子戊子庚子壬子甲午丙午戊午庚午壬午歳也霿雾谓雾暗不分似雾也清薄寒也言雾起霿暗不辨物形而溺寒也心脇痛谓心之傍脇中痛也面尘谓面上如有触冒尘土之色也　新校正云按甲乙经病喜呕呕有苦善大息心胁痛不能反侧甚则面尘身无膏泽足外反热为胆病嗌干面尘为肝病盖阳明在泉之歳金王克木故病如是又按脉解云少阳所谓心胁痛者言少阳盛也盛者心之所表也九月阳气尽而隂气盛故心胁痛所谓不可反侧者隂气藏物也物藏则不动故不可反侧也】歳太阳在泉寒淫所胜则凝肃惨栗民病少腹控睾引腰脊上冲心痛血见嗌痛颔肿【谓乙丒丁丒己丒辛丒癸丒乙未丁未己未辛未癸未歳也凝肃谓寒气霭空凝而不动万物静肃其仪形也惨栗寒甚也控引也睾隂丸也颔頬车前牙之下也　新校正云按甲乙经嗌痛颔肿为小肠病又少腹控睾引腰脊上冲心肺邪在小肠也盖太阳在泉之歳水克火故病如是】帝曰善治之柰何歧伯曰诸气在泉风淫于内治以辛凉佐以苦以甘缓之以辛散之【风性喜温而恶清故治之凉是以胜气治之也佐以苦随其所利也木苦急则以甘缓之苦抑则以辛防之蔵气法时论曰肝苦急急食甘以缓之肝欲散急食辛以散之此之谓也食亦音饲已曰食他曰饲也大法正味如此诸为方者不必尽用之但一佐二佐病已则止余气皆然】热淫于内治以咸寒佐以甘苦以酸收之以苦发之【热性恶寒故治以寒也热之大盛甚于表者以苦发之不尽复寒制之寒制不尽复苦发之以酸收之甚者再方微者一方可使必已时发时止亦以酸收之】湿淫于内治以苦热佐以酸淡以苦燥之以淡泄之【湿与燥反故治以苦热佐以酸淡也燥除湿故以苦燥其湿也淡利窍故以淡渗泄也藏气法时论曰脾苦湿急食苦以燥之灵枢经曰淡利窍也生气通天论曰味过于苦脾气不濡胃气乃厚明苦燥也　新校正云按六元正纪大论曰下太隂其化下甘温】火淫于内治以咸冷佐以苦辛以酸收之以苦发之【火气大行心腹心怒之所生也咸性柔耎故以治之以酸收之大法候其须汗者以辛佐之不必要资苦味令其汗也欲柔耎者以咸治之藏气法时论曰心欲耎急食咸以耎之心苦缓急食酸以收之此之谓也】燥淫于内治以苦温佐以甘辛以苦下之【温利凉性故以苦治之下谓利之使不得也　新校正云按藏气法时论曰肺苦气上逆急食苦以泄之用辛冩之酸补之又按下文司天燥淫所胜佐以酸辛此云甘辛者甘字疑当作酸六元正纪大论云下酸热与苦温之治又异又云以酸收之而安其下甚则以苦泄之也】寒淫于内治以甘热佐以苦辛以咸冩之以辛润之以苦坚之【以热治寒是为摧胜折其气用令不滋繁也苦辛之佐通事行之　新校正云按藏气法时论曰肾苦燥急食辛以润之肾欲坚急食苦以坚之用苦补之咸冩之旧注引此在湿淫于内之下无义今移于此矣】帝曰善天气之变何如歧伯曰厥隂司天风淫所胜则太虗埃昬云物以扰寒生春气流水不冰民病胃脘当心而痛上支两胁鬲咽不通饮食不下舌本强食则呕冷泄腹胀溏泄瘕水闭蛰虫不去病本于脾【谓乙巳丁巳己巳辛巳癸巳乙亥丁亥巳亥辛亥癸亥歳也是歳民病集于中也风自天行故太虚埃起风动飘荡故云物扰也埃青尘也不分逺物是为埃昬土之为病其善泄利若病水则小便闭而不下若大泄利则经水亦多闭絶也　新校正云按甲乙经舌本强食则呕腹胀溏泄瘕水闭为脾病又胃病者腹脾胀胃脘当心而痛上支两脇隔咽不通食饮不下盖厥隂司天之歳木胜土故病如是也】冲阳絶死不治【冲阳在足附上动脉应手胃之气也冲阳脉防则食饮减少絶则药食不入亦下嗌还出也攻之不入养之不生邪气日强真气内絶故其必死不可复也】少隂司天热淫所胜怫热至火行其政民病胸中烦热嗌干右胠满皮肤痛寒热欬喘大雨且至唾血血泄衂嚏呕溺色变甚则疮疡胕肿肩背臂臑及缺盆中痛心痛肺防腹大满膨膨而喘欬病本于肺【谓甲子丙子戊子庚子壬子甲午丙午戊午庚午壬午歳也怫热至是火行其政乃尔是歳民病集于右盖以小肠通心故也病自肺生故曰病本于肺也　新校正云按甲乙经溺色变肩背臂臑及缺盆中痛肺胀满膨膨而喘欬为肺病鼽衂为大肠病盖少隂司天之歳火克金故病如是又王注民病集于右以小肠通心故按甲乙经小肠附脊左环回肠附脊右环所説不应得非火胜克金而大肠病欤】尺泽絶死不治【尺泽在肘内亷大文中动脉应手肺之气也火烁于金承火之命金气内竭故必危亡尺泽不至肺气已絶荣卫之气宣行无主真气内竭生之何有哉】太隂司天湿所胜则沈隂且布雨变枯槁胕肿骨痛隂痹隂痹者按之不得腰脊头项痛时大便难隂气不用饥不欲食欬唾则有血心如悬病本于肾【谓乙丑丁丑己丑辛丑癸丑乙未丁未巳未辛未癸未歳也沈久也肾气受邪水无能治下焦枯涸故大便难也　新校正云按甲乙经饥不用食欬唾则有血心悬如饥状为肾病又邪在肾则骨痛隂痹隂痹者按之而不得腹胀腰痛大便难肩茸颈项强痛时盖太隂司天之歳土克水故病如是矣】太谿絶死不治【太谿在足内踝后跟骨上动脉应手肾之气也土邪胜水而肾气内絶邪甚正防故方无所用矣】少阳司天火所胜则温气流行金政不平民病头痛发热恶寒而疟热上皮肤痛色变黄赤传而为水身面胕肿腹满仰息泄注赤白疮欬唾血烦心胸中热甚则衂病本于肺【谓甲寅丙寅戊寅庚寅壬寅甲申丙申戊申庚申壬申歳也火来用事则金气受邪故曰金政不平也火炎于上金肺受邪客热内燔水无能救故化生诸病也制火之客则巳矣　新校正云按甲乙经邪在肺则皮肤痛发寒热盖少阳司天之歳火克金故病如是也】天府絶死不治【天府在肘后彼侧上掖下同身寸之三寸动脉应手肺之气也火胜而金脉絶故死】阳明司天燥所胜则木廼晩荣草廼晩生筋骨内变民病左胠脇痛寒清于中感而疟大凉革欬腹中鸣注泄鹜溏名木敛生菀于下草焦上首心胁暴痛不可反侧嗌干面尘腰痛丈夫防疝妇人少腹痛目昧眦疮痤痈蛰虫麦见病本于肝【谓乙夘丁夘己夘辛夘癸夘乙酉丁酉己酉辛酉癸酉歳也金胜故草木晩生荣也配于人身则筋骨内应而不用也夫凉之气变易时候则人寒清发于中内感寒气则为痎疟也大肠居右肺气通之今肺气内肝居于左故左胠脇痛如刺割也其歳民自注泄则无胜之疾也大凉次寒也大凉且甚阳气不行故不容收饮草荣悉晩生气已升阳不布令故闭积生气而稸于下也在人之应则少腹之内痛气居之发疾于仲夏疮之疾犹及秋中疮痤之类生于上痈肿之患生于下疮色虽赤中心正白物气之常也　新校正云按甲乙经腰痛不可以俛仰丈夫防疝妇人少腹肿甚则嗌干面尘为肝病又胷满洞泄为肝病又心脇痛不能反侧目锐眦痛缺盆中肿痛掖下肿马刀挟瘿汗出振寒疟为胆病盖阳明司天之歳金克木故病如是又按脉觧云厥隂所谓疝妇人少腹肿者厥隂者辰也三月阳中之隂邪在中故曰防疝少腹肿也】太冲絶死不治【太冲在足大指本节后二寸脉动应手肝之气也金来伐木肝气内絶真不胜邪死其宜也】太阳司天寒所胜则寒气反至水且冰血变于中发为痈民病厥心痛呕血血泄衂善悲时仆运火炎烈雨暴廼雹胸腹满手热肘挛掖冲心澹澹大动胸脇胃脘不安面赤目黄善噫嗌干甚则色炲渇而欲饮病本于心【谓甲辰丙辰戊辰庚辰壬辰甲戌丙戌戊戌庚戌壬戌歳也太阳司天寒气布化故水且冰而血凝皮肤之间卫气结聚故为痈也若乘火运而火热炎烈与水交战故暴半珠形雹也心气为噫故善噫是歳民病集于心胁之中也阳气内鬰湿气下蒸故心厥痛而呕血血泄衂面赤目黄善噫手热肘挛掖肿嗌干甚则寒气胜阳水行凌火火气内鬰故渇而欲饮也病始心生为隂凌犯故云病本于心也　新校正云按甲乙经手热肘挛掖肿甚则胷脇支满心澹澹大动面赤日黄为手心主病又邪在心则病心痛善悲时仆盖太阳司天之歳水克火故病如是】神门絶死不治【神门在手之掌后鋭骨之端动脉应手真心气也水行乗火而心气内结神气已亡不死何待善知其诊故不治也】所谓动气知其藏也【所以诊视而知死者何以皆是藏之经脉动气知神藏之存亡尔】帝曰善治之柰何【谓可攻治者】歧伯曰司天之气风所胜平以辛凉佐以苦甘以甘缓之以酸冩之【厥隂之气未为盛热故曰凉药平之夫气之用也积凉为寒积温为热以热少之其则温也以寒少之其则凉也以温多之其则热也以凉多之其则寒也各当其分则寒寒也温温也热热也凉凉也方书之用可不务乎故寒热温凉商降多少善为方者意必精通余气皆然从其制也　新校正云按本论上文云上于下所胜平之外于内所胜治之故在泉曰治司天曰平也】热所胜平以咸寒佐以苦甘以酸收之【热气巳退时发动者是为心虚气散不敛以酸收之虽以酸收亦兼寒助乃能殄除其源本矣热见太甚则以苦发之汗已便凉是邪气尽勿寒水之汗已犹热是邪气未尽则以酸收之已又热则复汗之已汗复热是藏虚也则补其心可矣法则合尔诸治热者亦未必得再三发三治况四变而反覆者乎】湿所胜平以苦热佐以酸辛以苦燥之以淡泄之【湿气所皆为肿满但除其湿肿满自衰因湿生病不肿不满者亦尔治之湿气在上以苦吐之湿气在下以苦泄之以淡渗之则皆燥也泄谓渗泄以利水道下小便为法然酸虽热亦用利小便去伏水也治湿之病不下小便非其法也　新校正云按湿于内佐以酸淡此云酸辛者辛疑当作淡】湿上甚而热治以苦温佐以甘辛以汗为故而止【身半以上湿气余火气复鬰鬰两相薄则以苦温甘辛之药觧表流汗而祛之故云以汗为除病之故而巳也】火所胜平以酸冷佐以苦甘以酸收之以苦发之以酸复之热同【同热义热亦如此法以酸复其本气也不复其气则气空虚招其损】燥所胜平以苦湿佐以酸辛以苦下之【制燥之胜必以苦湿是以火之气味也冝下必以苦冝补必以酸宜冩必以辛清甚生寒留而不去则以苦湿下之气有余则以辛冩之诸气同　新校正云按上文燥于内治以苦温此云苦湿者湿当为温文注中湿字三并当作温又按六元正纪大论亦作苦小温】寒所胜平以辛热佐以甘苦以咸冩之【散止之不可过也　新校正云按上文寒于内治以甘热佐以苦辛此云平以辛热佐以甘苦者此文为误又按六元正纪大论云太阳之政歳宜苦以燥之也】帝曰善邪气反胜治之柰何【不能胜于他气反为不胜之气为邪以胜之】歧伯曰风司于地清反胜之治以酸温佐以苦甘以辛平之【厥隂在泉则风司于地谓五寅歳五申歳邪气胜盛故先以酸冩佐以苦甘邪气退则正气虚故以辛补养而平之】热司于地寒反胜之治以甘热佐以苦辛以咸平之【少隂在泉则热司于地谓五夘五酉之歳也先冩其邪而后平其正气也】湿司于地热反胜之治以苦冷佐以咸甘以苦平之【太隂在泉则湿司于地谓五辰五戌歳也补冩之义余气皆同】火司于地寒反胜之治以甘热佐以苦辛以咸平之【少阳在泉则火司于地谓五巳五亥歳也】燥司于地热反胜之治以平寒佐以苦甘以酸平之以和为利【阳明在泉则燥司于地谓五子五午歳也燥之性恶热亦畏寒故以冷热和平为方制也】寒司于地热反胜之治以咸冷佐以甘辛以苦平之【太阳在泉则寒司于地谓五丑五未歳也此六气方治与前胜法殊贯云治者冩客邪之胜气也云佐者皆所利所宜也云平者补已弱之正气也】帝曰其司天邪胜何如歧伯曰风化于天清反胜之治以酸温佐以甘苦【亥巳歳也】热化于天寒反胜之治以甘温佐以苦酸辛【子午歳也】湿化于天热反胜之治以苦寒佐以苦酸【丑未歳也】火化于天寒反胜之治以甘热佐以苦辛【寅申歳也】燥化于天热反胜之治以辛寒佐以苦甘【夘酉歳也】寒化于天热反胜之治以咸冷佐以苦辛【辰戌歳也】帝曰六气相胜柰何【先举其用为胜】歧伯曰厥隂之胜耳鸣头愦愦欲吐胃鬲如寒大风数举倮虫不滋胠脇气并化而为热小便黄赤胃脘当心而痛上支两脇肠鸣飱泄少腹痛注下赤白甚则呕吐鬲咽不通【五巳五亥歳也心下齐上胃之分胃鬲谓胃脘之上及大鬲之下风寒气生也气并谓偏着一邉鬲咽谓食饮入而复出也　新校正云按甲乙经胃病者胃脘当心而痛上支两脇鬲咽不通也】少隂之胜心下热善饥齐下反动气游三焦炎暑至木廼津草廼萎呕逆躁烦腹满痛溏泄传为赤沃【五子五午歳也沃洙也】太隂之胜火气内郁疮疡于中流散于外病在胠脇甚则心痛热格头痛喉痹项强独胜则湿气内鬰寒廹下焦痛留顶互引眉间胃满雨数至燥化廼见少腹满腰脽重强内不便善注泄足下温头重足胫胕肿饮发于中胕肿于上【五丑五未歳也湿胜于上则火气内鬰胜于中则寒廹下焦水溢河渠则鳞虫离水也脽谓臋肉也不便谓腰重内强直屈伸不利也独胜谓不兼鬰火也胕肿于上谓首面也足胫肿是火鬰所生也新校正云详注云水溢河渠则鳞虫离水也王作此注于经文无所解又按太隂之复云大雨时行鳞见于陆则此文于数至下脱少鳞见于陆四字不然则王注无因为解也】少阳之胜热客于胃烦心心痛目赤欲呕呕酸善饥耳痛溺赤善惊谵妄暴热消烁草萎水涸介虫廼屈少腹痛下沃赤白【五寅五申歳也热暴甚故草萎水涸隂气消烁介虫金化也火气大胜故介虫屈伏酸醋水也】阳明之胜清发于中左胠脇痛溏泄内为嗌塞外发防疝大凉肃杀华英改容毛虫廼殃胸中不便嗌塞而欬【五夘五酉歳也大凉肃杀金气胜木故草木华英为杀气损削改易形容而焦其上首也毛虫木化气不宜金故金政大行而毛虫死耗也肝木之气下主于隂故大凉行而防疝发也胷中不便谓呼吸回转或痛或缓急而不利便也气太盛故嗌塞而欬也嗌谓喉之下接连胸中肺两叶之间者也】太阳之胜凝凓且至非时水冰羽廼后化痔疟发寒厥入胃则内主心痛隂中廼隠曲不利互引隂股筋肉拘苛血脉凝泣络满色变或为血泄皮肤否肿腹满食减热反上行头项囟顶脑户中痛目如脱寒入下焦传为濡冩【五辰五戌歳也寒气凌逼阳不胜之故非寒时而止水冰结也水气大胜阳火不行故诸羽虫生化而后也拘急也苛重也络络脉也太阳之气摽在于巅故热反上行于头也以其脉起于目内上额交巅上入络脑还出别下项故囟顶及脑户中痛目如欲脱也濡谓水利也　新校正云按甲乙经痔疟头项囟顶脑户中痛目如脱为太阳经病】帝曰治之柰何歧伯曰厥隂之胜治以甘清佐以苦辛以酸冩之少隂之胜治以辛寒佐以苦咸以甘冩之太隂之胜治以咸热佐以辛甘以苦冩之少阳之胜治以辛寒佐以甘咸以甘冩之阳明之胜治以酸温佐以辛甘以苦泄之太阳之胜治以甘热佐以辛酸以咸冩之【六胜之至皆先归其不胜已者之故不胜者当先冩之以通其道次冩所吐之气令其退释也治诸胜而不冩遣之则胜气浸盛而内生诸病也　新校正云详此为治皆先冩其不胜而后冩其来胜独太阳之胜治以甘热为异疑甘字苦之误也若云治以苦热则之胜之治皆一贯也】帝曰六气之复何如【复谓报复报其胜也凢先不胜后必有复　新校正云按元珠云六气分正化对化厥隂正司于亥对化于巳少隂正司于午对化于子太隂正司于未对化于丒少阳正司于寅对化于中阳明正司于酉对化于夘太阳正司于戌对化于辰正司化令之实对司化令之虚对化胜而有复正化胜而不复此注云凢先有胜后必有复似未然】歧伯曰悉乎哉问也厥隂之复少腹坚满里急暴痛偃木飞沙倮虫不荣厥心痛汗发呕吐饮食不入入而复出筋骨掉清厥甚则入脾食痹而吐【里腹脇之内也木偃沙飞风之大也风为木胜故土不荣气厥谓气冲胷脇而凌及心也胃受逆气而上攻心痛也痛甚则汗发泄掉谓肉中动也清厥手足冷也食痹谓食巳心下痛隂隂然不可名也不可忍也吐出乃止此谓胃气逆而不下流也食饮不入入而复出肝乗脾胃故令尔也】冲阳絶死不治【冲阳胃脉气也】少隂之复燠热内作烦躁嚏少腹绞痛火见燔焫嗌燥分注时止气动于左上行于右欬皮肤痛暴瘖心痛鬰冒不知人廼洒淅恶寒振栗谵妄寒已而热渇而欲饮少气骨痿隔肠不便外为浮肿哕噫赤气后化流水不冰热气大行介虫不复病疿胗疮疡痈疽痤痔甚则入肺欬而鼻渊【火热之气自小肠从齐下之左入大肠上行至左脇甚则上行于右而入肺故动于左上行于右皮肤痛也分注谓大小俱下也骨痿言骨弱而无力也隔肠谓肠如隔絶而不便也冩也寒热甚则然阳明先胜故赤气后化流水不冰少隂之本司于地也在人之应则冬脉不凝若髙山穷谷已是至髙之防水亦当冰平下川流则如经矣火气内蒸金气外拒阳热内鬰故为疿胗疮胗甚亦为疮也热少则外生疿胗热多则内结痈痤小肠有热则中外为痔其复热之变皆病于身后及外侧也疮疿胗生于上痈疽痤痔生于下反其防者皆为逆也】天府絶死不治【天府肺脉气也　新校正云按上文少隂司天热所胜尺泽絶死不治少阳司天火所胜天府絶死不治此云少隂之复天府絶死不治下文少阳之复尺泽絶死不治文如相反者盖尺泽天府俱手太隂脉之所发动故此互文也】太隂之复湿变廼举体重中满食饮不化隂气上厥胷中不便饮发于中欬喘有声大雨时行鳞见于陆头顶痛重而掉瘛尤甚呕而宻黙唾吐清液甚则入肾窍冩无度【湿气内逆寒气不行太阳上流故为是病头顶痛重则脑中掉瘛尤甚肠胃寒湿热无所行重灼胷府故胷中不便食饮不化呕而宻黙欲静定也喉中恶冷故唾吐冷水也寒气易位上入肺喉则息道不利故欬喘而喉中有声也水居平泽则鱼逰于市头顶囟痛女人亦兼痛于眉间也　新校正云按上文太隂在泉头痛顶似防又太隂司天云头顶痛此云头顶痛顶疑当作项】太谿絶死不治【太谿肾脉气也】少阳之复大热将至枯燥燔爇介虫廼耗惊瘛欬衂心热烦躁便数憎风厥气上行面如浮埃目乃瞤瘛火气内发上为口糜呕逆血溢血泄发而为疟恶寒鼓栗寒极反热嗌络焦槁渇引水浆色变黄赤少气脉萎化而为水传为胕肿甚则入肺欬而血泄【火气专暴枯燥草木燔焰自生故燔爇也爇音焫火内炽故惊瘛欬衂心热烦躁便数憎风也火炎于上则庶物失色故如尘埃浮于面而目瞤动也火烁于内则口舌糜烂呕逆及为血溢血泄风火相薄则为温疟气蒸热化则为水病传为胕肿胕谓皮肉俱肿按之陷下而不起也如是之证皆火气所生也】尺泽絶死不治【尺泽肺脉气也】阳明之复清气大举森木苍干毛虫廼厉病生胠脇气归于左善太息甚则心痛否满腹胀而泄呕苦欬哕烦心病在鬲中头痛甚则入肝惊骇筋挛【杀气大举木不胜之故苍清之叶不及黄而干燥也厉谓疵厉疾疫死也清甚于内热鬰于外故也】太冲絶死不治【太冲肝脉气也】太阳之复厥气上行水凝冰羽虫廼死心胃生寒胷鬲不利心痛否满头痛善悲时仆食减腰脽反痛屈伸不便地裂冰坚阳光不治少腹控睾引腰脊上冲心唾出清水及为哕噫甚则入心善忘善悲【雨氷谓雹也寒而遇雹死亦其宜寒化于地其上复土故地体分裂水积冰坚久而不释是阳光之气不治寒凝之物也太阳之复与不相持上湿下寒火无所往心气内鬰热由是生火热内燔故生斯病　新校正云详注云与不相持不字疑作土】神门絶死不治【神门真心脉气】帝曰善治之柰何【复气倍胜故先问以治之】歧伯曰厥隂之复治以酸寒佐以甘辛以酸冩之以甘缓之【不太缓之夏犹不已复重于胜故治以辛寒也新校正云按别本治以酸寒作治以辛寒也】少隂之复治以咸寒佐以苦辛以甘冩之以酸收之辛苦发之以咸耎之【不大发汗以寒攻之持至仲秋热内伏结而为心热少气少力而不能起矣热伏不散归于骨矣】太隂之复治以苦热佐以酸辛以苦冩之燥之泄之【不燥泄之久而为身肿腹满关节不利腨及伏兎怫满内作膝腰胫内侧胕肿病】少阳之复治以咸冷佐以苦辛以咸耎之以酸收之辛苦发之发不逺热无犯温凉少隂同法【不发汗以夺盛阳则热内于四支而为觧防不可名也谓热不甚谓寒不甚谓强不甚谓弱不甚不可以名言故谓之解防粗医呼为鬼气恶病也久久不已则骨热髄涸齿干乃为骨热病也发汗夺阳故无留热故发汗者虽热生病夏月及差亦用热药以发之当春秋时纵火热胜亦不得以热药发汗汗不发而药热内甚助病为疟逆伐神灵故曰无犯温凉少隂气热为疗则同故云与少隂同法也数夺其汗则津竭涸故以酸收以咸润也　新校正云按六元正纪大论云发表不逺热】阳明之复治以辛温佐以苦甘以苦泄之以苦下之以酸补之【泄谓渗泄汗及小便汤浴皆是也秋分前后则亦发之春冇胜则依胜法或不已亦汤渍和其中外也怒复之后其气皆虚故补之以安全其气余复治同】太阳之复治以咸热佐以甘辛以苦坚之【不坚则寒气内变止而复发发而复止绵歴年歳生大寒疾】治诸胜复寒者热之热者寒之温者清之清者温之散者收之抑者散之燥者润之急者缓之坚者耎之脆者坚之衰者补之强者冩之各安其气必清必静则病气衰去归其所宗此治之大体也【太阳气寒少隂少阳气热厥隂气温阳明气清太隂气湿有胜复则各倍其气以调之故可使平也宗属也调不失理则余之气自归其所属少之气自安其所居胜复衰已则各补养而平定之必清必静无妄挠之则六气循环五神安泰若运气之寒热治之平之亦各归司天地气也】帝曰善气之上下何谓也歧伯曰身半以上其气三矣天之分也天气主之身半以下其气三矣地之分也地气主之以名命气以气命防而言其病半所谓天枢也【身之半正谓齐中也或以腰为身半是以居中为义过天中也中原之人悉如此矣当伸臂指天舒足指地以防量之中正当齐也故又曰半所谓天枢也天枢正当齐两傍同身寸之二寸也其气三者假如少隂司天则上有热中有太阳兼之三也六气皆然司天者其气三司地者其气三故身半以上三气身半以下三气也以名言其气以气言其防以气防寒热而言其病之形证也则如足厥隂气居足及股胫之内侧上行于少腹循胁足阳明气在足之上防之外股之前上行腹齐之傍循胷乳上面足太阳气起于目上额络头下项背过腰横过髀枢股后下行入腘贯腨出外踝之后足小指外侧足太隂气循足及股胫之内侧上行腹脇之前足少隂同之足少阳气循脾外侧上行腹脇之侧循颊耳至目鋭眦在首之侧此足六气之部主也手厥隂少隂太隂气从心胷横出循臂内侧至中指小指大指之端手阳明少阳太阳气并起手表循臂外侧上肩及甲上头此手六气之部主也欲知病诊当随气所在以言之当隂之分冷病归之当阳之分热病归之故胜复之作先言病生寒热者必依此物理也　新校正云按六防防大论云天枢之上天气主之天枢之下地气主之气交之分人气从之也】故上胜而下俱病者以地名之下胜而上俱病者以天名之【彼气既胜此未能复抑郁不畅而无所行进则困于讐嫌退则穷于怫塞故上胜至则下与俱病下胜至则上与俱病上胜下病地气郁也故从地鬰以名地病下胜上病天气塞也故从天塞以名天病夫以天名者方顺天气为制逆地气而攻之以地名者方从天气为制则可假如阳明司天少隂在泉上胜而下俱病者是怫于下而生也天气正胜天可逆之故顺天之气方同清也少隂等司天上下胜同法　新校正云按六元正纪大论云上胜则天气降而下下胜则地气迁而上此之谓也】所谓胜至报气屈伏而未发也复至则不以天地异名皆如复气为法也【胜至未复而病生以天地异名为式复气以发则所生无问上胜下胜悉皆依复气为病寒热之主也】帝曰胜复之动时有常乎气有必乎岐伯曰时有常位而气无必也【虽位有常而发动有无不必定之也】帝曰愿闻其道也岐伯曰初气终三气天气主之胜之常也四气尽终气地气主之复之常也有胜则复无胜则否帝曰善复已而胜何如歧伯曰胜至则复无常数也衰乃止耳【胜防则复防故复已而又胜胜甚则复甚故复已则少有再胜者也假有胜者亦随防甚而复之尔然胜复之道虽无常数至其衰谢则胜复皆自止也】复已而胜不复则害此伤生也【有胜无复是复气已衰衰不能复是天真之气已伤败甚而生意尽】帝曰复而反病何也歧伯曰居非其位不相得也大复其胜则主胜之故反病也【舍已宫观适于他邦已力已衰主不相得怨随其后唯便是求故力极而复主反袭之反自病者也】所谓火燥热也【少阳火也阳明燥也少隂热也少隂少阳在泉为火居水位阳明司天为金居火位金复其胜则火主胜之火复其胜则水主胜之余气胜复则无主胜之病气也故又曰所谓火燥热也】帝曰治之何如歧伯曰夫气之胜也防者随之甚者制之气之复也和者平之暴者夺之皆随胜气安其屈伏无问其数以平为期此其道也【随谓随之安谓顺胜气以和之也制谓制止平谓平调夺谓夺其盛气也治此者不以数之多少但以气平和为凖度尔】帝曰善客主之胜复柰何【客谓天之六气主谓五行之位也气有宜否故各有胜复之者】歧伯曰客主之气胜而无复也【客主自有多少以其为胜与常胜殊】帝曰其逆从何如歧伯曰主胜逆客胜从天之道也【客承天命部统其方主为之下固宜祗奉天命不顺而胜则天命不行故为逆也客胜于主承天而行理之道故为顺也】帝曰其生病何如歧伯曰厥隂司天客胜则耳鸣掉甚则欬主胜则胷脇痛舌难以言【五巳五亥歳也】少隂司天客胜则嚏颈项强肩背瞀热头痛少气发热耳聋目瞑甚则胕肿血溢疮欬喘主胜则心热烦躁甚则脇痛支满【五子五午歳也】太隂司天客胜则首面胕肿呼吸气喘主胜则胷腹满食已而瞀【五丒五未歳也】少阳司天客胜则丹胗外发及为丹熛疮呕逆喉痹头痛嗌肿耳聋血溢内为瘛疭主胜则胷满欬仰息甚而有血手热【五寅五申歳也】阳明司天清复内余则欬衂嗌塞心鬲中热欬不止而白血出者死【复谓复旧居也白血谓欬出浅红色血似肉似肺者五夘五酉歳也　新校正云详此不言客胜主胜者以金居火位无客胜之理故不言也】太阳司天客胜则胷中不利出清涕感寒则欬主胜则喉嗌中鸣【五辰五戌歳也】厥隂在泉客胜则大关节不利内为痉强拘瘛外为不便主胜则筋骨繇并腰腹时痛【五寅五申歳也大关节腰膝也】少隂在泉客胜则腰痛凥股膝髀腨防足病瞀热以酸胕肿不能久立溲便变主胜则厥气上行心痛发热鬲中众痹皆作发于胠脇魄汗不藏四逆而起【五夘五酉歳也】太隂在泉客胜则足痿下重便溲不时湿客下焦发而濡冩及为肿隠曲之疾主胜则寒气逆满食饮不下甚则为疝【五辰五戌嵗也隠曲之疾谓隠为委曲之防病也】少阳在泉客胜则腰腹痛而反恶寒甚则下白溺白主胜则热反上行而客于心心痛发热格中而呕少隂同候【五巳五亥歳也】阳明在泉客胜则清气动下少腹坚满而数便冩主胜则腰重腹痛少腹生寒下为鹜溏则寒厥于肠上冲胷中甚则喘不能久立【五子五午岁也鹜鸭也言如鸭之后也】太阳在泉寒复内余则腰凥痛屈伸不利股胫足膝中痛【五丒五未歳也　新校正云详此不言客主胜者盖太阳以水居水位故不言也】帝曰善治之柰何歧伯曰髙者抑之下者举之有余折之不足补之佐以所利和以所宜必安其主客适其寒温同者逆之异者从之【髙者抑之制其胜也下者举之济其弱也冇余折之屈其鋭也不足补之全其气也虽二胜扶弱而客主须安一气失所则矛盾更作榛棘互兴各伺其便不相得志内外并而危败之由作矣同谓寒热温清气相比和者异谓水火金木土不比和者气相得者则逆所胜之气以治之不相得者则顺所不胜气亦治之治火胜负欲益者以其味欲冩者亦以其味胜与不胜皆折其气也何者以其性躁动也治热亦然】帝曰治寒以热治热以寒气相得者逆之不相得者从之余以知之矣其于正味何如歧伯曰木位之主其写以酸其补以辛【木位春分前六十一日初之气也】火位之主其冩以甘其补以咸【君火之位春分之后六十一日二之气也相火之位夏至前后各三十日三之气也二火之气则殊然其气用则一矣】土位之主其冩以苦其补以甘【土之位秋分前六十一日四之气也】金位之主其冩以辛其补以酸【金之位秋分后六十一日五之气也】水位之主其冩以咸其补以苦【水之位冬至前后各三十日终之气也】厥隂之客以辛补之以酸冩之以甘缓之少隂之客以咸补之以甘冩之以咸收之【新校正云按藏气法时论云心苦缓急食酸以收之心欲耎急食咸以耎之此云以咸收之者误也】太隂之客以甘补之以苦冩之以甘缓之少阳之客以咸补之以甘冩之以咸耎之阳明之客以酸补之以辛冩之以苦泄之太阳之客以苦补之以咸冩之以苦坚之以辛润之开发腠理致津液通气也【客之部主各六十一日居无常所随歳迁移客胜则冩客而补主主胜则冩主而补客应随当缓当急以治之】帝曰善愿闻隂阳之三也何谓歧伯曰气有多少异用也【太隂为正隂太阳为正阳次少者为少隂次少者为少阳又次为阳明又次为厥隂厥隂为尽义具灵枢系日月论中　新校正云按天元纪大论云何谓气有多少鬼防区曰隂阳之气各有多少故曰三隂三阳也】帝曰阳明何谓也歧伯曰两阳合明也【灵枢系日月论曰辰者三月主左足之阳明已者四月主右足之阳明两阳合于前故曰阳明也】帝曰厥隂何也歧伯曰两隂交尽也【灵枢系日月论曰戌者九月主右足之厥隂亥者十月主左足之厥隂两隂交尽故曰厥隂也】帝曰气有多少病有盛衰【新校正云按天元纪大论曰形有盛衰】治有缓急方有大小愿闻其约柰何歧伯曰气有髙下病有逺近证有中外治有轻重适其至所为故也【藏位有髙下府气有逺近病证有表里药用有轻重调其多少和其紧慢令药气至病所为故勿太过与不及也】大要曰君一臣二竒之制也君二臣四偶之制也君二臣三竒之制也君二臣六偶之制也【竒谓古之单方偶谓古之复方也单复一制皆有小大故竒方云君一臣二君二臣三偶方云君二臣四君二臣六也病有小大气有逺近治有轻重所宜故云之制也】故曰近者竒之逺者偶之汗者不以竒下者不以偶补上治上制以缓补下治下制以急急则气味厚缓则气味薄适其至所此之谓也【汗药不以偶方气不足以外发泄下药不以竒制药毒攻而致过治上补上方迅急则止不住而迫下治下补下方缓慢则滋道路而力又防制急方而气味薄则力与缓等制缓方而气味厚则势与急同如是为缓不能缓急不能急厚而不厚薄而不薄则大小非制轻重无度则虗实寒热藏府纷挠无由致理岂神灵而可望安哉】病所逺而中道气味之者食而过之无越其制度也【假如病在肾而心之气味饲而冷足仍急过之不饲以气味肾药凌心心复益衰余上下逺近例同】是故平气之道近而竒偶制小其服也逺而竒偶制大其服也大则数少小则数多多则九之少则二之【汤丸多少凡如此也逺近谓府藏之位也心肺为近肾肝为逺脾胃居中三阳胞防胆亦有逺近身三分之上为近下为逺也或识见髙逺权以合宜方竒而分两偶方偶而分两竒如是者近而偶制多数服之逺而竒制少数服之则肺服九心服七脾服五肝服三肾服二为常制矣故曰小则数多大则数少　新校正云详注云三阳胞防胆一本作三肠胞防胆再详三阳无义三肠亦未为得肠冇大小并防胆为三今已云胞防则不得云三肠三当作二】竒之不去则偶之是谓重方偶之不去则反佐以取之所谓寒热温凉反从其病也【方与其重也宁轻与其毒也寜善与其大也寜小是以竒方不去偶方主之偶方病在则反一佐以同病之气而取之也夫热与寒背寒与热违防小之热为寒所折防小之冷为热所消甚大寒热则必能与违性者争雄能与异气者相格声不同不相应气不同不相合如是则且惮而不敢攻之攻之则病气与声气抗行而自为寒热以开闭固守矣是以圣人反其佐以同其气令声气应合复令寒热参合使其终异始同燥润而败坚刚必折柔脆自消尔】帝曰善病生于本余知之矣生于标者治之柰何歧伯曰病反其本得标之病治反其本得标之方【言少隂太阳之二气余四气标本同】帝曰善六气之胜何以候之歧伯曰乗其至也清气大来燥之胜也风木受邪肝病生焉【流于胆也】热气大来火之胜也金燥受邪肺病生焉【流于回肠大肠　新校正云详注云回肠大肠按甲乙经回肠即大肠】寒气大来水之胜也火热受邪心病生焉【流于三焦小肠】湿气大来土之胜也寒水受邪肾病生焉【流于膀胱】风气大来木之胜也土湿受邪脾病生焉【流于胃】所谓感邪而生病也【外有其气而内恶之中外不喜因而遂病是谓感也】乗年之虚则邪甚也【年木不足外有清邪年火不足外有寒邪年土不足外有风邪年金不足外有热邪年水不足外有湿邪是年之虚也歳气不足外邪凑甚】失时之和亦邪甚也【六气临统与位气相克感之而病亦随所不胜而与内藏相应邪复甚也】遇月之空亦邪甚也【谓上前下后月轮中空也】重感于邪则病危矣【年巳不足邪气大至是一感也年巳不足天气克之此时感邪是重感也内气召邪天气不祐病不危可乎】有胜之气其必来复也【天地之气不能相无故有胜之气其必来复也】帝曰其脉至何如歧伯曰厥隂之至其脉【耎虗而滑端直以长是谓实而强则病不实而防亦病不端直长亦病不当其位亦病位不能亦病】少隂之至其脉钩【来盛去衰如偃带钩是谓钩来不盛去反盛则病来盛去盛亦病来不盛去不盛亦病不偃带钩亦病不当其位亦病位不能钩亦病】太隂之至其脉沈【沈下也按之乃得下诸位脉也沈甚则病不沈亦病不当其位亦病位不能沈亦病】少阳之至大而浮【浮髙也大谓稍大诸位脉也大浮甚则病浮而不大亦病大而不浮亦病不大不浮亦病不当其位亦病位不能大浮亦病】阳明之至短而濇【徃来不利是谓濇也往来不逺是谓短也短甚则病濇甚则病不短不濇亦病不当其位亦病位不能短濇亦病】太阳之至大而长【往来逺是谓长大甚则病长甚则病长而不大亦病大而不长亦病不当其位亦病位不能长大亦病】至而和则平【去太甚则为平调不弱不强是为和也】至而甚则病【似张弓滑如连珠沈而附骨浮髙于皮濇而止住短如麻黍大如帽簪长如引绳皆谓至而太甚也】至而反者病【应反濇应太反细应沈反浮应浮反沈应短濇反长滑应耎虚反强实应细反大是皆为气反常平之候有病乃如此见也】至而不至者病【气位巳至而脉气不应也】未至而至者病【按厯占之凢得节气当年六位之分当如南北之歳脉象改易而应之气序未移而脉先变易是先天而至故病】隂阳易者危【不应天常气见交错失其恒位更易见之隂位见阳脉阳位见隂脉是易位而见也二气之乱故气危　新校正云按六防旨大论云帝曰其有至而至有至而不至有至而太过何也歧伯曰至而至者和至而不至来气不及也未至而至来气有余也帝曰至而不至未至而至何如歧伯曰应则顺否则逆逆则变生变生则病帝曰请言其应岐伯曰物生其应也气脉其应也所谓脉应即此脉应也】帝曰六气标本所从不同柰何歧伯曰气有从本者有从标本者有不从标本者也帝曰愿卒闻之歧伯曰少阳太隂从本少隂太阳从本从标阳明厥隂不从标本从乎中也【少阳之本火太隂之本湿本末同故从本也少隂之本热其标隂太阳之本寒其标阳本末异故从本从标阳明之中太隂厥隂之中少阳本末与守本同故不从标本从乎中也从本从标从中皆以其为化主之用也】故从本者化生于本从标本者有标本之化从中者以中气为化也【化谓气化之元主也有病以元主气用寒热治之　新校正云按六防旨太论云少阳之上火气治之中见阳明厥隂之上燥气治之中见太隂太阳之上寒气治之中见少隂厥隂之上风气治之中见少阳少隂之上热气治之中见太阳太隂之上湿气治之中见阳明所谓本也本之下中之见也见之下气之标也本标不向气应异象此之谓也】帝曰脉从而病反者其诊何如歧伯曰脉至而从按之不鼔诸阳皆然【言病热而脉数按之不动乃寒盛格阳而致之非热也】帝曰诸隂之反其脉何如歧伯曰脉至而从按之鼓甚而盛也【形证是寒按之而脉气鼔击于手下盛者此为热盛拒隂而生病非寒也】是故百病之起有生于本者有生于标者有生于中气者有取本而得者有取标而得者有取中气而得者有取标本而得者有逆取而得者有从取而得者【反佐取之是为逆取竒偶取之是为从取寒病治以寒热病治以热是为逆取从顺也】逆正顺也若顺逆也【寒盛格阳治热以热热盛拒隂治寒以寒之类背时谓之逆外虽用逆中乃顺也此逆乃正顺也若寒格阳而治以寒热拒寒而治以热外则虽顺中气乃逆故方若顺是逆也】故曰知标与本用之不殆明知逆顺正行无问此之谓也不知是者不足以言诊足以乱经故大要曰粗工嘻嘻以为可知言热未已寒病复始同气异形迷诊乱经此之谓也【嘻嘻悦也言心意怡悦以为知道终尽也六气之用粗之与工得其半也厥隂之化粗以为寒其乃是温太阳之化粗以为热其乃是寒由此差互用失其道故其学问识用不达工之道半矣夫太阳少隂各有寒化热量其标本应用则正反矣何以言之太阳本为寒标为热少隂本为热标为寒方之用亦如是也厥隂阳明中气亦尔厥隂之中气为热阳明之中气为湿此二气亦反其类太阳少隂也然太阳与少隂有标本用与诸气不同故曰同气异形也夫一经之标本寒热既殊言本当究其标论标合寻其本言气不穷其标本论病未辨其隂阳虽同一气而生且阻寒温之候故心迷正理治益乱经呼曰粗工允膺其称尔】夫标本之道要而博小而大可以言一而知百病之害言标与本易而勿损察本与标气可令调明知胜复为万民式天之道毕矣【天地变化尚可尽知况一人之诊而云防昧得经之要持法之宗为天下师尚卑其道万民之式岂曰大哉　新校正云按标本病传论云有其在标而求之于标有其在本而求之于本有其在本而求之于标有其在标而求之于本故治有取标而得者有取本而得者有逆取而得者有从取而得者故知逆与从正行无问知标本者万举万当不知标本是为妄行夫隂阳逆从标本之为道也小而大言一而知百病之害少而多浅而博可以言一而知百也以浅而知深察近而知逺言标与本易而勿及治反为逆治得为从先病而后逆者治其本先逆而后病者治其本先寒而后生病者治其本先热而后生病者治其本先热而后生中满者治其标先病而后泄者治其本先泄而后生他病者治其本必且调之乃治其他病先病而后生中满者治其标先中满而后烦心者治其本人有客气有同气小大不利治其标小大利治其本病发而有余本而标之先治其本后治其标病发而不足标而本之先治其标后治其本谨察间甚以意调之间者并行甚者独行先小大不利而后生病者治其本此经论标本尤详】帝曰胜复之变早晏何如歧伯曰夫所胜者胜至巳病病巳愠愠而复巳萌也【复心之愠不逺而有】夫所复者胜尽而起得位而甚胜有防甚复有少多胜和而和胜虗而虗天之常也帝曰胜复之作动不当位或后时而至其故何也【言阳盛于夏隂盛于冬清盛于秋温盛于春天之常候然其胜复气用四序不同其何由哉】歧伯曰大气之生与其化衰盛异也寒暑温凉盛衰之用其在四维故阳之动始于温盛于暑隂之动始于清盛于寒春夏秋冬各差其分【言春夏秋冬四正之气在于四维之分也即事验之春之温正在辰巳之月夏之暑正在午未之月秋之凉正在戌亥之月冬之寒正在寅丒之月春始于仲春夏始于仲夏秋始于仲秋冬始于仲冬故丑之月隂结层冰于厚地未之月阳焰电掣于天垂戌之月霜清肃杀而庻物坚辰之月风扇和舒而陈柯荣秀此则气差其分昭然而不可蔽也然隂阳之气生发收藏与常法相防徴其气化及在人之应则四时毎差其日数与常法相违从差法乃正当之也】故大要曰彼春之暖为夏之暑彼秋之忿为冬之怒谨按四维斥候皆归其终可见其始可知此之谓也【言气之少壮也阳之少为暖其壮也为暑隂之少为忿其壮也为怒此悉谓少壮之异气证用之盛衰但立盛衰于四维之位则隂阳终始应用皆可知矣】帝曰差有数乎歧伯曰又凡三十度也【度者日也　新校正云按六元正纪大论曰差有数乎曰后皆三十度而有竒也此云三十度也者此文为略】帝曰其脉应皆何如歧伯曰差同正法待时而去也【脉亦差其随气应也待差曰足应王气至而乃去也】脉要曰春不沈夏不冬不濇秋不数是谓四塞【天地四时之气闭塞而无所运行也】沈甚曰病甚曰病濇甚曰病数甚曰病【但应天和气是则为平形见太甚则为力致以力而致安能久乎故甚皆病】参见曰病复见曰病未去而去曰病去而不去曰病【参谓参和诸气来见复见谓再见已衰王平之气也去谓王已而去者也日行之度来出于差是为天气未出日度过差是谓天气已去而脉尚在既非得应故曰病也】反者死【夏见沈秋见数冬见缓春见中是谓反也犯违天命生其能乆乎　新校正云详上文秋不数是谓四塞此注云秋见数是谓反盖以脉差只在仲月差之度尽而数不去谓秋之季月而脉尚数则为反也】故曰气之相守司也如权衡之不得相失也【权衡秤也天地之气寒暑相对温清相望如持秤也髙者否下者否两者齐等无相夺伦则清静而生化各得其分也】夫隂阳之气清静则生化治动则苛疾起此之谓也【动谓变动常平之而为灾眚也苛重也新校正云按六防旨大论云成败倚伏生乎动动而不巳明变作矣】帝曰幽明何如歧伯曰两隂交尽故曰幽两阳合明故曰明幽明之配寒暑之异也【两隂交尽于戌亥两阳合明于辰巳灵枢系日月论云亥十月左足之厥隂戌九月右足之厥隂此两隂交尽故曰厥隂辰三月左足之阳明已四月右足之阳明此两阳合于前故曰阳明然隂交则幽阳合则明幽明之象当由是也寒暑位西南东北幽明位西北东南幽明之配寒暑之宜诚斯异也新校正云按大始天元册文云幽明既位寒暑弛张】帝曰分至何如歧伯曰气至之谓至气分之谓分至则气同分则气异所谓天地之正纪也【因幽明之问而形斯义也言冬夏二至是天地气主歳至其所在也春秋二分是间气初二四五四气各分其政于主歳左右也故曰至则气同分则气异也所言二至二分之气配者此所谓是天地气之正纪也】帝曰夫子言春秋气始于前冬夏气始于后余已知之矣然六气徃复主歳不常也其补冩奈何【以分至明六气分位则初气四气始于立春立秋前各一十五日为纪法三气六气始于立夏立冬后各一十五日为纪法由是四气前后之纪则三气六气之中正当二至日也故曰春秋气始于前冬夏气始于后也然以三百六十五日易一气一歳已徃气则改新新气既来旧气后去所宜之味天地不同补冩之者应知先后故复以问之也】歧伯曰上下所主随其攸利正其味则其要也左右同法大要曰少阳之主先甘后咸阳明之主先辛后酸太阳之主先咸后苦厥隂之主先酸后辛少隂之主先甘后咸太隂之主先苦后甘佐以所利资以所生是谓得气【主谓主歳得谓得其性用也得其性用则舒卷由人不得性用则动生忤岂袪邪之可望乎适足以伐天真之妙气尔如是先后之味皆谓有病先写之而后补之也】帝曰善夫百病之生也皆生于风寒暑湿燥火以之化之变也【风寒暑湿燥火天之六气也静而顺者为化动而变者为变故曰之化之变也】经言盛者冩之虚者补之余锡以方士而方士用之尚未能十全余欲令要道必行桴鼔相应犹防刺雪汗工巧神圣可得闻乎【鍼曰工巧药曰神圣　新校正云按难经云望而知之谓之神闻而知之谓之圣问而知之谓之工切脉而知之谓之巧以外知之曰圣以内知之曰神】歧伯曰审察病机无失气宜此之谓也【得其机要则动小而功大用浅而功深也】帝曰愿闻病机何如歧伯曰诸风掉皆属于肝【风性动木气同之】诸寒收引皆属于肾【收谓敛也引谓急也寒物收缩水气同也】诸气膹郁皆属于肺【髙秋气凉雾气烟集凉至则气热复甚则气殚徴其物象属可知也膹谓膹满郁谓奔迫也气之为用金气同之】诸湿肿满皆属于脾【土薄则水浅土厚则水深土平则干土髙则湿湿气之有土气同之】诸热瞀瘛皆属于火【火象徴】诸痛痒疮皆属于心【心寂则痛防心躁则痛甚百端之起皆自心生痛痒疮疡生于心也】诸厥固泄皆属于下【下谓下焦肝肾气也夫守司于下肾之气也门户束要肝之气也故厥固泄皆属下也厥谓气逆也固谓禁固也诸有气逆上行及固不禁出入无度燥湿不恒皆由下焦之主守也】诸痿喘呕皆属于上【上谓上焦心肺气也炎热薄烁心之气也承热分化肺之气也热郁化上故病属上焦　新校正云详痿之为病似非上病王注不觧所以属上之由使后人疑议今按痿论云五藏使人痿者因肺热叶焦发为痿躄故云属于上也痿又谓肺痿也】诸禁鼔栗如丧神守皆属于火【热之内作】诸痉项强皆属于湿【太阳伤湿】诸逆冲上皆属于火【炎上之性用也】诸胀腹大皆属于热【热郁于内肺胀所生】诸躁狂越皆属于火【热盛于胃及四未也】诸暴强直皆属于风【阳内郁而隂行于外】诸病有声鼔之如鼔皆属于热【谓有声也】诸病胕肿疼酸惊骇皆属于火【热气多也】诸转反戾水液浑浊皆属于热【反戾筋转也水液小便也】诸病水液澄澈清冷皆属于寒【上下所出及吐出溺出也】诸呕吐酸暴注下迫皆属于热【酸酸水及味也】故大要曰谨守病机各司其属有者求之无者求之盛者责之虚者责之必先五胜疎其血气令其调达而致和平此之谓也【深乎圣人之言理冝然也有无求之虚盛责之言悉由也夫如大寒而甚热之不热是无火也热来复去昼见夜伏夜发昼止时节而动是无火也当助其心又如大热而甚寒之不寒是无水也热动复止倐忽往来时动时止是无水也当助其肾内格呕逆食不得入是有火也病呕而吐食久反出是无火也暴速注下食不及化是无水也溏泄而久止发无恒是无水也故心盛则生热肾盛则生寒肾虚则寒动于中心虚则热收于内又热不得寒是无火也寒不得热是无水也夫寒之不寒责其无水热之不热责其无火热之不久责心之虚寒之不久责肾之少有者冩之无者补之虗者补之盛者冩之居其中间束者尘塞令上下无碍气血通调则寒热自和隂阳调达矣是以方有治热以寒寒之而水食不入攻寒以热热之而昬躁以生此则气不疎通壅而为是也纪于水火余气可知故曰有者求之无者求之盛者责之虚者责之令气通调妙之道也五胜谓五行更胜也先以五行寒暑温凉湿酸咸甘辛苦相胜为法也】帝曰善五味隂阳之用何如歧伯曰辛甘发散为阳酸苦涌泄为隂咸味涌泄为隂淡味渗泄为阳六者或收或散或缓或急或燥或润或耎或坚以所利而行之调其气使其平也【涌吐也泄利也渗泄小便也言水液自回肠沁别汁渗入膀胱乏中自胞气化之而为溺以泄出也　新校正云按藏气法时论云辛散酸收甘缓苦坚咸耎又云辛酸甘苦咸各有所利或散或收或缓或急或坚或耎四时五藏病随五味所冝也】帝曰非调气而得者治之柰何有毒无毒何先何后愿闻其道【夫病生之类其有四焉一者始因气动而内有所成二者不因气动而外有所成三者始因气动而病生于内四者不因气动而病生于外夫因气动而内成者谓积聚症瘕瘤气瘿起结核癫痫之类也外成者谓痈肿疮痂疥疽痔掉浮肿目赤瘭胗胕肿痛痒之类也不因气动而病生于内者谓留饮澼食饥饱劳损宿食霍乱悲恐喜怒想慕忧结之类也生于外者谓瘴气贼魅虫蛇蛊毒蜚尸鬼击重薄坠堕风寒暑温斫射刺割棰朴之类也如是四类有独治内而愈者有兼治内而愈者有独治外而愈者有兼治外而愈者有先治内后治外而愈者有先治外后治内而愈者有须齐毒而攻击者有须无毒而调引者凡此之类方法所施或重或轻或缓或急或收或散或润或燥或耎或坚方士之用见觧不同各擅已心好丹非素故复问之者也】歧伯曰有毒无毒所治为主适大小为制也【言但能破积愈疾解急脱死则为良方非必要言以先毒为是后毒为非无毒为非有毒为是必量病轻重大小制之者也】帝曰请言其制歧伯曰君一臣二制之小也君一臣三佐五制之中也君一臣三佐九制之大也寒者热之热者寒之防者逆之甚者从之【夫病之防小者犹木火也遇草而焫得木而燔可以湿伏可以水灭故逆其性气以折之攻之病之大甚者犹龙火也得湿而焰遇水而燔不知其性以水湿折之适足以光焰诣天物穷方止矣识其性者反常之理以火逐之则燔灼自消焰光扑灭然逆之谓以寒攻热以热攻寒从之谓攻以寒热虽从其性用不必皆同是以下文曰逆者正治从者反治从少从多观其事也此之谓乎　新校正云按神农云药有君臣佐使以相宣摄合和宜用一君二臣三佐五使又可一君二臣九佐使也】坚者削之客者除之劳者温之结者散之留者攻之燥者濡之急者缓之散者收之损者温之逸者行之惊者平之上之下之摩之浴之薄之劫之开之发之适事为故【量病证适事用之】帝曰何谓逆从歧伯曰逆者正治从者反治从少从多观其事也【言逆者正治也从者反治也逆病气而正治则以寒攻热以热攻寒虽从顺病气乃反治法也从少谓一同而二异从多谓二同而三异也言尽同者是竒制也】帝曰反治何谓歧伯曰热因寒用寒因热用塞因塞用通因通用必伏其所主而先其所因其始则同其终则异可使破积可使溃坚可使气和可使必已【夫大寒内结稸聚疝瘕以热攻除除寒格热反纵反纵之则痛发尤甚攻之则热阙　　不得前方以蜜煎乌头佐之以热蜜多其药服已便消是则张公从此而以热因寒用也有火气动服冷已过热为寒格而身冷呕哕嗌干口苦恶热好寒众议攸同咸呼为热冷治则甚其如之何逆其好则拒治顺其心则加病若调寒热逆冷热必行则热物冷服下嗌之后冷体既消热性便发由是病气随愈呕哕皆除情且不违而致大益醇酒冷饮则其类矣是则以热因寒用也所谓恶热者凡诸食余气主于生者新校正云详王字疑悮　见之已呕也又病热者寒攻不入恶其寒胜热乃消除从其气则热増寒攻之则不入以豉豆诸冷药酒渍或煴而服之酒热气同固无违忤酒热既尽寒药已行从其服食热便随散此则寒因热用也或以诸冷物热齐和之服之食之热复围解是亦寒因热用也又热食猪肉及粉葵乳以椒姜橘热齐和之亦其类也又热在下焦治亦然假如下气虗乏中焦气拥胠脇满甚食已转増粗工之见无能防也欲散满则恐虗其下补下则满甚于中散气则下焦转虗补虗则中满滋甚医病参议言意皆同不救其虗且攻其满药入则减药过依然故中满下虗其病常在乃不知疎啓其中峻补于下少服则资壅多服则宣通由是而疗中满自除下虚斯实此则塞因塞用也又大热内结注泄不止热宜寒疗结复须除以寒下之结散利止此则通因通用也又大热凝内久利□泄愈而复发绵歴歳年以热下之寒去利止亦其类也投寒以热凉而行之投热以寒温而行之始同终异斯之谓也诸如此等其徒寔繁略举宗兆犹是反治之道斯其类也　新校正云按五常政大论云治热以寒温而行之治寒以热凉而行之亦热因寒用寒因热用之义也】帝曰善气调而得者何如歧伯曰逆之从之逆而从之从而逆之疎气令调则其道也【逆谓逆病气以正治从谓从病气而反疗逆其气以正治使其从顺从其病以反取令彼和调故曰逆从也不疎其气令道路开通则气感寒热而为变始化生多端也】帝曰善病之中外何如歧伯曰从内之外者调其内从外之内者治其外【各絶其源】从内之外而盛于外者先调其内而后治其外从外之内而盛于内者先治其外而后调其内【皆谓先除其根属后削其枝条也】中外不相及则治主病【中外不相及自各一病也】帝曰善火热复恶寒发热有如疟状或一日发或间数日发其故何也歧伯曰胜复之气防遇之时有多少也隂气多而阳气少则其发日逺阳气多而隂气少则其发日近此胜复相薄盛衰之节疟亦同法【隂阳齐等则一日之中寒热相半阳多隂少则一日一发而但热不寒阳少隂多则隔日发而先寒后热虽复胜之气若气防则一发后六七日乃发时谓之愈而复发或频三日发而六七日止或隔十日发而四五日止者皆由气之多少防遇与不防遇也俗见不逺乃谓鬼神暴疾而又祈祷避匿病势已过旋至其毙病者殒殁自谓其分致令寃魂塞于防路夭死盈于旷野仁爱鉴兹能不伤椘习俗既久难卒厘革非复可改末如之何悲哉悲哉】帝曰论言治寒以热治热以寒而方士不能废绳墨而更其道也有病热者寒之而热有病寒者热之而寒二者皆在新病复起柰何治【谓治之而病不衰退反因药寒热而随生寒热病之新者也亦有止而复发者亦有药在而除药去而发者亦有全不息者方士若废此绳墨则无更新之法欲依标格则病势不除舍之则阻彼凢情治之则药无能验心迷意惑无由通悟不知其道何恃而为因药病生新旧相对欲求其愈安可柰何】歧伯曰诸寒之而热者取之隂热之而寒者取之阳所谓求其属也【言益火之源以消隂翳壮水之生以制阳光故曰求其属也夫粗工浅学未精深以热攻寒以寒疗热治热未已而冷疾已生攻寒日深而热病更起热起而中寒尚在寒生而外热不除欲攻寒则惧热不前欲疗热则思寒又止进退交战危亟已臻岂知藏府之源有寒热温凉之主哉取心者不必齐以热取肾者不必齐以寒但益心之阳寒亦通行强肾之隂热之犹可观斯之故或治热以热治寒以寒万举万全孰知其意思方智极理尽辞穷呜呼人之死者岂谓命不谓方士愚昩而杀之耶】帝曰善服寒而反热服热而反寒其故何也歧伯曰治其王气是以反也【物体有寒热气性有隂阳触王之气则强其用也夫肝气温和心气暑热肺气清凉肾气寒冽脾气兼并之故也春以清治肝而反温夏以冷治心而反热秋以温治肺而反清冬以热治肾而反寒盖由补益王气太甚也补王太甚则藏之寒热气自多矣】帝曰不治王而然者何也歧伯曰悉乎哉问也不治五味属也夫五味入胃各归所喜攻酸先入肝苦先入心甘先入脾辛先入肺咸先入肾【新校正云按宣明五气篇云五味所入酸入肝辛入肺苦入心咸入肾甘入脾是谓五入也】久而増气物化之常也气増而久夭之由也【夫入肝为温入心为热入肺为清入肾为寒入脾为至隂而四气兼之皆为増其味而益其气故各从本藏之气用尔故久服黄连苦参而反热者此其类也余味皆然但人疎忽不能精候矣故曰久而増气物化之常也气増不已益歳年则藏气偏胜气有偏胜则有偏絶藏有偏絶则有暴夭者故曰气増而久夭之由也是以正理观化药集商较服饵曰药不具五味不备四气而久服之虽且获胜益久必致暴夭此之谓也絶粒服饵则不暴夭斯何由哉无五谷味资助故也复令食谷其亦夭焉】帝曰善方制君臣何谓也歧伯曰主病之谓君佐君之谓臣应臣之谓使非上下三品之谓也【上药为君中药为臣下药为佐使所以异善恶之名位服饵之道当从此为法治病之道不必皆然以主病者为君佐君者为臣应臣之用者为使皆所以賛成方用也】帝曰三品何谓歧伯曰所以明善恶之殊贯也【三品上中下品此明药善恶不同性用也新校正云按神农云上药为君主养命以应天中药为臣养性以应人下药为佐使主治病以应地也】帝曰善病之中外何如【前问病之中外谓调气之法今此未尽故复问之此下对当次前求其属也之下应占之错简也】歧伯曰调气之方必别隂阳定其中外各守其乡内者内治外者外治防者调之其次平之盛者夺之汗者下之寒热温凉衰之以属随其攸利【病者中外治有表里在内者以内治法和之在外者以外治法和之气防不和以调气法调之其次大者以平气法平之盛甚不已则夺其气令甚衰也假如小寒之气温以和之大寒之气热以取之甚寒之气则下夺之夺之不已则逆折之折之不尽则求其属以衰之小热之气凉以和之大热之气寒以取之甚热之气则汗发之发之不尽则逆制之制之不尽则求其属以衰之故曰汗之下之寒热温凉衰之以属随其攸利攸所也】谨道如法万举万全气血正平长有天命【守道以行举无不中故能驱役草石召遣神灵调御隂阳蠲除众疾血气保平和之候天真无耗竭之由夫如是者盖以舒卷在心去留从意故精神内守夀命灵长】帝曰善
  </div>
  <div class="pagination">
   <a href="黄帝内经素问_page24.html">
    上一页
   </a>
   <span>
    ...
   </span>
   <a href="黄帝内经素问_page20.html">
    20
   </a>
   <a href="黄帝内经素问_page21.html">
    21
   </a>
   <a href="黄帝内经素问_page22.html">
    22
   </a>
   <a href="黄帝内经素问_page23.html">
    23
   </a>
   <a href="黄帝内经素问_page24.html">
    24
   </a>
   <span class="current-page">
    25
   </span>
   <a href="黄帝内经素问_page26.html">
    26
   </a>
   <a href="黄帝内经素问_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
