<!DOCTYPE html>
<html>
<head>
    <meta charset="UTF-8">
    <title>续名医类案 - 第 11 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 11 页/共 160 页</h1>
    <div class="content">　　按：伤寒及感症，日久津液既枯，不能行汗，得大三才一气汤一服，乃蒸变为汗而愈矣。若多服风药及香燥等药，人必大作胀一二时许，然后来苏。后贤以此为内托之奇，予谓仍是仲景啜粥法耳，后人安能越古人之范围哉。

　　吴孚先治卢敬庵，暑月感寒，服羌防发散，汗出已愈，后复感冒，又用发散，旋愈旋感，前药不应。吴曰：屡散不愈，肺气已虚，徒攻表而不救表，风邪乘虚而入，无已时矣。方用君黄 五钱，实肺气以固卫；佐防风一钱，助 力以祛邪。（玉屏风散。）如是则旧邪无所容，而新邪无可入也。二帖而痊。

　　愚谓伤风一症，殊非小恙。有寒燠不时，衣被失节而成者，此必鼻塞声重，咳嗽多痰。在元气平和之人，即弗药自愈。若在肾水素亏，肝火自旺者，不过因一时风寒所束，遂作干咳喉痛。此外邪本轻，内伤实重，医者不察，肆行表散，致鼓风木之火上炎，反令发热头痛。继又寒热往来，益与清解，不至十剂，肝肾与肺伤损无遗，久者周年，近者百日，溘然逝矣。而世俗谈者，咸以伤风不醒便成劳为言。噫，彼劳者，岂真由伤风而成也耶？愚哉言也。当易之曰：伤风误表必成劳耳。（雄按：损由外感而成者甚多。雍干间，歙人吴澄字师朗，着《不居集》一书，专论外损，自成一家，惜用药未尽善耳。）

　　柴屿青曰：乙丑新正，张妹婿家人之婿董四，患伤风来寓求诊，即决其不治。内人曰：彼少年粗人，伤风小病，何遽若此。柴曰：脉象已败，不可为也。后果然。（此必肝肾大伤之候也。）

　　张三锡治一人，伤风自汗，发热不止，自以为虚，服补中益气汤热转剧。诊之，脉弦而长实有力。与升麻葛根汤倍白芍，加桂枝少许，一剂汗止热退。（《治法汇》。）

　　一人泻而左脉浮急，自汗鼻塞，乃伤风作泻也。与五苓散加防风、白芷、升麻、葛根，姜、葱煎服。（同上。）

　　陆肖愚治吴逊斋夫人，年六旬外，素有脾泄之症，三月间患咳嗽吐血，痰多而咯之不易出，日潮热，胸膈支结，不能就枕，畏风寒。或以脉数吐红，身热咳嗽，皆血虚火盛也，与养血清凉，泄未已而痰壅益加。更医，以高年久泻，用六君子，泻未已而痰壅殊甚。二医商治，一以吐血不宜身热脉大，一以泄泻不宜身热脉大，俱辞不治。脉之左寸关浮洪，右寸关滑数，两尺弱。此表邪不清也。盖脾泄乃宿疾，吐血乃表气之郁矣。询之，果受风数日后而病作。用炒黑麻黄、苏叶、前胡解表为君，杏仁、苏子、陈皮利气为臣，桑皮、片芩、花粉、石膏清热为佐，甘草、桔梗散膈和中为使。二剂后，微汗，症顿减。去麻黄、苏叶、石膏，加白芍、茯苓，二剂症如失。与丸方治其脾泻，人参、白术、茯苓为君，白芍、霞天曲为臣，炙草、干姜、砂仁为佐，枣肉、神曲糊丸以为使，服数旬而痊。

　　陆祖愚治陈理刑，因劳顿后，头疼鼻塞咳嗽，胸膈不利，咽干身热，行动即有微汗，有痰不能咯出，两寸浮弦而数，左关弦紧，右关弦滑，两尺平和。先用疏解和气二剂，继入养血二剂，二三日间，诸症顿愈。

　　薛立斋治一妇人，素清苦，勤于女工。因感风邪，自用表散之剂，反朝寒暮热，自汗盗汗，形气甚虚。其脉或浮洪，或微细。其面或青白，或萎黄。此邪去而气血愈虚也，用十全大补汤三十余剂，渐愈。又用加味逍遥散兼治，半载而痊。

　　按：伤风误表，多成劳损，观此可鉴。

　　林观子治一妇人，浴后被风，遂自汗出身热，然无头痛体痛恶风诸症。旬日来，杂治皆不效。其胸以上痞隔，渐至汤饮到喉而止，脉之关以上微浮，此瓜蒂散症也。其人素虚，与桔梗芦二两煎服，到咽一吐，悉涎浊酸秽之物。又与一服，再得吐，始快然热除，调理数日而安。

　　毛氏子伤风喘嗽，复以饮食起居失调，迁延转剧。诊之，面色枯白，梦泄不禁，饮食减少，喘嗽发热，两脉虚微。知其喘为真气上脱，热为阳气外散，不与阴气纯虚者同。面色枯白，脾肺气虚而不荣也。饮食减少，脾胃气弱而不化也。梦泄不禁，肾脏气衰而不固也。此皆本气为病，用人参二钱，黄 三钱，肉桂五分，炙草五分，茯苓一钱，半曲一钱，橘红八分。服数剂，喘渐平，热渐退。随与大造膏调理，饮食进而神旺如初。

　　朱翰文偶患风寒小疾，或以麻黄大发其汗，汗出不止，遂致语言短怯，神气不收，面色枯白，时有寒热，已濒危。诊其两脉微涩而虚，虚则气少，涩则阴伤，此元气津液两伤之候也。伤风小症，何遽至此，盖以麻黄辛甘气温，为伤寒发汗重剂，今不当用而用之，不特劫其津液外亡，并元气亦因而脱矣。治法宜阴阳两补，用人参、制首乌、茯苓、白芍、丹皮、甘草、广皮、半夏曲等。三剂，脉象有神，诸症渐已。渐加 、术而安。

　　（与喻嘉言案合参。）

　　刘云密曰：丁酉腊，人病头痛恶风，鼻出清涕，兼以咳嗽痰甚，一时多患此。用冬时伤风之剂而愈者固多，然殊治者亦不少。盖是年君火在泉，终之气乃君火，客气为主气寒水所胜。经曰：主胜客者逆。夫火乃气之主，虽不同于伤寒之邪入经，然寒气已逆而上行，反居火位，火气不得达矣。所以虽同于风，投以风剂如羌活辈则反剧，盖耗气而火愈虚也。至于桂枝汤之有白芍，固不得当，即桂枝仅泄表实，而不能如麻黄能透水中之真阳以出也。故愚先治其标，用干姜理中汤佐五苓散，退寒痰寒水之上逆；乃治其本，用麻黄汤去杏仁，佐以干姜、人参、川芎、半夏，微微取汗。守此方，因病进退而稍加减之，皆未脱麻黄，但有补剂不取汗矣。病者乃得霍然。

　　聂久吾曰：一友以医自负，禀性素热，惯服凉药。在京朝觐，因伤风久咳，求治于予。予曰：咳因风寒，必先除寒邪，而后可以清热，先用桑、杏、麻黄、防风等药。彼自是己见，以为素不用燥药，单用栀、芩、花粉等凉剂，服多一日，声哑不出，复求治。乃戒之曰：公能任吾意用药，勿参己见，则声可立出。若必自用，不敢与闻。彼不得已而听予，因与加味三拗汤，一剂毕而声出矣。杏仁二钱五分，生甘草五分，羌活、桔梗各八分，防风一钱，生姜三钱，水煎带热服。

　　魏玉横治孙敦夫女，十岁许。冬日感冒微嗽，专科与发散太过，反致身热不退。更医，投六君子加炮姜、五味，一剂热退矣，而咳嗽转甚，下利频并，里急后重，中有白脓。医以热退为药对症，再与之，则面赤口燥，恶食不眠。余适诊其大父，因求视。脉之虚而驶，曰：四剂可愈，然必少衄血。与生熟地、杞子各四钱，天麦冬、蒌仁各钱半。乃诧曰：今病已泄泻，又从而滑利之，宁不增剧乎？余笑曰：第服之，病自减。乃始进半钟，觉咳嗽稍瘥。遂连进三剂，果愈四五。再以前方加酒芩、酒芍各一钱，不二剂，衄血一小盏，全安。或问故，曰：儿禀素弱，所病即俗名火伤风也，不治亦愈。乃以荆、防、广、半、芎、苏、前、桔诸燥药，鼓动三焦之火，至阳扰而热盛。后医谓虚是矣，宜以甘寒润泽与之，则症自平。乃用六君燥补加以炮姜之辛温，五味之酸敛，藉人参之力而热退，其内燔之火尽入于肺，若伤寒传里然。肺热甚则下迫大肠而为痢矣。其中白脓，乃燥金壅热所化，与痢疾正同。兹但养其荣气，润燥清热，病自愈也。又问何以知其当衄？曰：初时下痢，则火从下泄，痢止，余热反走诸络而上溢。否则炮姜、五味之性，何由稍释？其衄也，亦犹伤寒阳明热邪，得红汗而解矣。

　　尤在泾曰：评热病论云，劳风法在肺下，其为病也，强上冥视，唾出若涕，恶风而振寒，治之奈何？曰：以救俯仰。巨阳引精者三日，中年者五日，不精者七日，咳出清黄涕，其状如脓，大如弹丸，从口中或鼻中出。

　　不出则伤肺，伤肺者死矣。读此可悟伤风不解成劳之故。劳风者，既劳而又受风也。劳则火起于上，而风又乘之，风火相搏，气凑于上，故云法在肺下也。肺主气而司呼吸，风热在肺，其液必结，其气必壅，是以俯仰皆不顺利，故曰当救俯仰也。救俯仰者，即利肺气，散邪气之谓乎。然邪气之散与否，在乎正气之盛与衰。若阳气旺，而精气引者三日，次五日，又次七日，则青黄之涕从咳而出，出则风热俱出，而肺无恙矣。设不出，则风火留积于肺中而肺伤。肺伤则喘咳声嘶，渐及五脏而虚劳之病成矣。今人治劳，日用滋养，而不少益者，非以邪气未出之故欤。而久留之邪，补之固无益，清之亦不解，虚劳病之所以难治也。

　　徐灵胎曰：凡人偶感风寒，头痛发热，咳嗽涕出，俗谓之伤风。非《伤寒论》中所云之伤风，乃时行之杂感也。人皆忽之，不知此乃至难治之疾，生死之所关也。盖伤风之疾，由皮毛以入于肺。肺为娇脏，寒热皆所不宜。太寒则邪气凝而不出，太热则火烁金而动血，太润则生痰饮，太燥则耗精液，太泄则汗出而阳虚，太涩则气闭而邪结。并有视为微疾，不避风寒，不慎饮食，经年累月，病机日深。或成血症，或成肺痿，或成哮喘，或成怯弱，比比皆然。误治之害，不可胜数。谚云：伤风不解变成劳。至言也。然则治之何如？一驱风，苏叶、荆芥之类；二消痰，半夏、象贝之类；三降气，苏子、前胡之类；四和营卫，桂枝、白芍之类；五润津液，蒌仁、元参之类；六养血，当归、阿胶之类；七清火，黄芩、山栀之类；八理肺，桑皮、大力子之类。八者随其症之轻重而加减之。更加以避风寒，戒辛酸，则庶几渐愈，否则必成大病。又加以升提辛燥之品，如桔梗、干姜之类，不效即加以酸收，如五味子之类，则必见血。既见血，随用熟地、麦冬以实其肺，即成劳而死。四十年以来，我见以千计矣。伤哉。

　　张路玉治姜如农长媳，患风热咳嗽，无痰，灼热自汗，而怀妊七月。先曾服和解清肺药二十余剂，其咳转剧，胎渐不安。诊之，六脉皆濡大无力，右手寸关独盛而涩，曰：此热伤肺气也。反与和解药逼汗出，致肺气益燥，而咳逆愈甚。不得已复用苦寒折之，则火转郁伏而不散也。遂用大剂葳蕤，及川芎、杏仁、白薇、甘草，取葳蕤汤之半，更以当归、桔梗、五味、黄 益气生津，因以敛肺。二剂，汗止咳减，胎亦向安。更加生诃子皮，一剂而痊。

　　郁金岩，劳役后伤风自汗，胸满痰结，咳出青黄涕，大如弹丸。此即《内经》所谓劳风法在肺下也，与茯苓桂枝白术甘草汤，加姜汁、竹沥，二剂而安。又治宋襄之女，素常多郁，干咳，春间感冒风邪，咳逆愈甚。

　　以小建中汤用蜜煎生姜，加蜜煎橘皮，外邪即解，而咳不止。次以逍遥散，仍用蜜煎姜、橘，更与异功散，用蜜制白术、姜、橘而安。

　　吴佩玉女，伤风咳嗽，自用疏风润肺之药，转加呕渴咽痛。诊之，六脉浮滑应指，作半夏散与之，三啜而病如失。或问：咳嗽咽痛而渴，举世咸禁燥剂，而用半夏即效何也？曰：治病必求其本。此症风寒邪挟饮上攻之暴迫，故用半夏、桂枝以开通经络，迅扫痰涎，兼甘草之和脾胃，以救津液。风痰散而营卫通，则咽痛燥渴自己。设用清润，滋其痰湿，经络愈困，津液愈结，燥渴咽痛，愈无宁宇矣。近世治风寒咳嗽，虽用表药，必兼桑皮、黄芩、花粉，甚则知、柏之类。少年得之，必种吐血虚损之根。中年以后得之，多成痰火喘咳之患。

　　初时元气未衰，邪热暂伏，似觉稍可。久之真气渐伤，转服转甚。及见吐血，则不问何经脏腑，属火属伤，血之散结，色之晦鲜，瘀之有无，概以犀角地黄寒凉止截之剂投之，致血蓄成根。向后或两月、一月一发，虽日服前药不应矣。尝见一人患项肿发热，延伤寒家视之，则曰大头伤寒，以表药发之，并头亦胀，（确然。）大头无疑矣。病家以其治之益甚，另延杂症家视之，则曰湿热痰火，以里药攻之，则头与项前左半皆消，但项后右侧偏肿，则又确乎非大头而为杂症矣。病家以肿在偏旁，疑为痈毒，更延痈疽家视之，则曰对口偏疽，以托里兼敷外药治之，则气血益滞，热不得泄，郁遏竟成溃疡。头本一病也，治之迥异，证亦屡迁。可见病随药变之不诬耳。

　　卷四

　　暑

　　许叔微治一人，头痛身热，心烦燥渴。诊其脉，大而虚，授以白虎汤数服愈。仲景云：脉虚身热，得之伤暑。又云：其脉弦细芤迟何也？《素问》曰：寒伤形，热伤气。盖伤气不伤形，则气消而脉虚弱，所谓弦细芤迟者，皆虚脉也。仲景以弦为阴，朱庞亦云中暑脉微细，则虚可知。

　　癸丑年，故人王彦龙作毗陵仓官，季夏时胸项多汗，两足逆冷，且谵语。医者不晓，杂进药，已经旬日。

　　诊之，其脉关前濡，关后数，曰：当作湿温治之。盖先暑后受湿，暑湿相搏，是名湿温。先以白虎加人参汤，次白虎加苍术汤，头痛渐退，足渐温，汗渐止，三日愈。此名贼邪，误用药，有死之理。有人难曰：何名贼邪？曰：《难经》云，五邪有实邪、虚邪、正邪、微邪、贼邪。从后来者曰虚邪，从前来者曰实邪，从所不胜来者为贼邪，从所胜来者为微邪，自病者为正邪。假令心病，中暑为正邪，中湿得之为贼邪，五邪之中最逆也。《难经》曰：湿温之脉，阳濡而弱，阴小而急。濡弱见于阳部，湿气搏暑也；小急见于阴部，暑气蒸湿也。故经曰：暑湿相搏，名曰湿温，是谓贼邪也。不特此，予素有停饮之疾，往往至暑月汗，两足 未尝干，每服此药二三盏即愈。

　　张子和治小郑，年十五，田中中暑，头痛，困卧不起，以双解散汗之，又以米泔汤投之，未解。晚又以三花神 丸大下之，遂愈。

　　张子和治张叟，年七十一，暑月田中因饥困伤暑，食饮不进，时时呕吐，口中常流痰水，腹胁作痛。医者概用平胃散、理中丸、导气丸不效。又加针灸，皆云胃冷，乃问张。张曰：痰属胃，胃热不收，故流痰水。以公年高，不敢上涌。乃使以一箸探之，不药而吐痰涎一升。次用黄连清心散、导饮丸、玉露散以调之，饮食加进。惟大便秘，以生姜、大枣煎调胃承气汤一两夺之，遂愈。

　　万密斋治县丞李天泉，六月中暑腹痛。渠有婢外家，医谓病寒，进理中汤，一剂痛止。乃发热，一身骨节尽痛，又进十神汤发汗，热退身不痛矣。万候之，李称病愈，观其面色带赤，知病未解。请脉之，洪滑而数。（色脉相对。）经曰：大则病进。今汗后脉犹洪数，病方进也，而彼自称愈。万未去，食顷而病作矣。满腹急痛，状如奔豚，上下左右，举手按摩。亟延万至，曰：汝先诊脉，不言而去，知我病也，幸急救我。万曰：无伤。乃进建中汤，一服而痛定。次日，有省祭官万朴来问疾。朴善医，诊之，且骇且顾，李亦疑惧。万诊之，谓朴曰：汝怪其脉之促止乎？盖心下怔忡，故脉如是耳。李即应曰：我心下跳乱不宁。即命取药，方用人参、麦冬、甘草、白芍、生地、五味， 猪心煮汤煎，一服心跳止，脉不促矣。盖心恶热，用热治热，向服理中、十神，俱犯禁，故病复作也。

　　李少华知医，六月得暑病，服九味羌活汤一剂，汗出不解。谓药剂少，发汗不透，复作大剂服之，汗大泄而热转甚。连进三剂，病益亟。如痴如狂，舌强，言语謇涩，手足掣动，小便不利，茎中痛，以手捏之，才下一二滴。不食，唯能饮水。万脉之，微弱而迟。或问病可治否？曰：坏病也，医之过耳。心恶热，壮火食气，方今盛夏，火气正壮，而重发其汗，汗之过多，则伤心。心藏神，如狂如痴者，神气乱也。（非蓄血。）舌内应乎心，汗多则血虚不能荣舌，故强不能言也。手中掣动者，汗多筋惕肉 也。（非中风。）渴饮水，汗多津液涸也。（非阳明发渴。）小便不利者，心移热于小肠，小肠移热于膀胱，津液少而气不化，故茎中痛。连五剂而愈。（未载所用何方，殊嫌疏漏。）

　　汪怀江中暑复伤食。一医用五积燥热之剂，阳气外散，阴津内竭，阳强阴弱，皮肤燥而无汗。当先养其阴，而后制其阳，使汗出而表和。遂以凉膈散去大黄、芒硝，加知母、石膏、淡豉、竹叶，一服微汗出而身润矣。

　　方议下之，又一医至，称是阴虚火动，不可下也，用四物汤加炒干姜，触动阳明之火，齿缝出血，足冷成阳厥矣。乃复用凉膈散服之，利三行而病愈。

　　龚子才治一妇人，暑月因厨房热极，遂出当风处，脱衣乘凉，即头痛发热，恶寒身痛。医误以为伤寒，用附子理中汤，一服下咽，立时不语，口中无气，唇口青紫，心头微温。诊之，六脉洪大而数，此热症误用热药。

　　令以烧酒喷其胸，将镜扑之，更以新汲水和蜜，用鸡翎沃入其口数次。少顷，患人即伸舌探水，以益元汤灌下即活。

　　李士材治张邑尊令郎，六月间，未申时晕绝不知人，更余未醒。此得之生冷太过也。皂角末吹鼻中无嚏，举家惊惶。教以皂角灰存性，新汲水灌之，更取沉、檀焚之，俾香气满室，以达其窍，至子后方苏。服十味香薷饮而安。

　　吴孚先治一人，奔驰烈日下，忽患头疼发热，或时烦躁，汗大出，大渴引饮，喘急乏气，服香薷饮尤甚，此暑症也。然受暑有阳有阴，道途劳役之人，所受者炎热，名曰伤暑。亭馆安逸得之，为中暑也。香薷饮只宜于阴暑，若阳暑服之，反为害矣。与人参白虎汤而愈。

　　董仁仲，当暑天纳凉饮冷，忽头疼发热，霍乱吐泻，烦躁口渴，舌苔白滑，此阴暑也。得之过于寒凉，致周身阳气为阴邪所遏。宜香薷之辛热，发越阳气，散水和脾，四剂而愈。（藜按：此夏月感寒之症，乃指为阴暑，而以伤暑者为阳暑，治虽不误，而称名实谬。上条亦然。）

　　一刍荛妇，夏月贪凉饮冷，胸如有一团之火，凡冷水凉茶入咽，觉从火团上分流而下，目则羞明畏火，口鼻间频出火气。诊之，六脉俱阴，舌苔紫青而滑，吴曰：此寒格反见热化也。与干姜、肉桂温散，少加黄连为向导。移时，觉胸中之火，顿化清凉而愈。

　　孙文垣治弟淑南，额痛，遍身疼，口干，舌苔黄浓，左脉浮大，六部俱数。时当仲秋初旬，以小柴胡合白虎汤加羌活，热不退。下午用六神通解散，以葱汤调服三钱，热稍退。至半夜后，又复热，额痛，颠顶尤甚，舌根黄且焦黑，小水赤痛，烦躁不睡，遍身又痛。此三阳合病暑症也。次日以小柴胡汤大加石膏为君， 本、白芷、竹叶、粳米、生姜、大枣。少顷，汗出至足，（必至足乃为正汗。）热始尽退。犹烦躁不睡，仍以小柴胡汤加桂枝、山栀、竹茹、竹叶，饮下遂愈。

　　张路玉治内兄顾九玉，大暑中患胸痞颅胀。脉得虚大而濡，气口独显滑象，此湿热泛滥于膈上也。与清暑益气二剂，颅胀止而胸痞不除。与半夏泻心汤，减炮姜，去大枣，加枳实，一服而愈。

　　范文学治孙振麟，于大暑中患厥冷自利。六脉弦细芤迟，按之欲绝，舌色淡白，中心黑润无苔，口鼻气息微冷，阳缩入腹，精滑如水。问其所起之由，因卧地昼寝受寒，是夜连走精二度，忽觉颅胀如山，坐起晕倒，四肢厥逆，腹痛自利，胸中兀兀欲吐，口中喃喃妄言，与湿温之症不殊。医者误以为停食感冒，与发散消导二剂，服后胸前头项汗出如流，背上愈加畏寒，下体如冷水，一日昏愦数次。此阴寒挟暑，入中手足少阴之候。

　　缘肾中真阳虚极，所以不能发热。遂拟四逆加人参汤，方中用人参一两，熟附三钱，炮姜二钱，炙甘草二钱，昼夜兼进，三日中连进六剂，决定第四日寅刻回阳。是日悉屏姜、附，改用保元，方用人参五钱，黄 三钱，炙甘草二钱，麦冬二钱，五味子一钱，清肃膈上之虚阳。四剂食进，改用生料六味，加麦冬、五味。每服用熟地八钱，以救下焦将竭之水，使阴平阳秘，精神乃治。

　　申叔 触热过梁溪，归而眩晕麻瞀，发热便秘，服黄连香薷不应。用凉膈散，便通。或时昏眩不省，或时四肢清冷，而晡时为甚。诊之，脉弦细而芤，此暑伤心包，阳气郁伏，所以有似阴寒也。与生脉合保元，清理肺胃，则包络自宁矣。

　　柴屿青治陈忍之患病，医以温散之药投之，遂至彻夜不能合眼，时见鬼物，两脉沉伏。症属受暑，用加减清暑益气汤，去参、苓，一剂热减，六脉俱现洪大。再服六一散，数剂而病退。惟夜间尚不能熟睡，遂以滋补安神之剂调理而安。

　　壬戌夏，五营缮朱载常，早间入署，舆中呕吐，昏愦遗尿。医以中风治，开附子理中汤加僵蚕。后又以两脉鼓指，危笃已极，参、附尚少，恐难挽回。柴曰：此暑风也，脉无死象，力保无事。伊芳同寓水部钱筑岩不信，急煎前药，将进，幸禾中朱汝能进以六一散，一服神气稍定。钱虽不知医，固知六一散之与理中冰炭，因停前药。次日遂以黄连香薷饮加羌活治之，调理数日而康。

　　陆祖愚治陈元甫，七月间，因构讼事，忍饥食冷粥数碗，少顷即吐出。自此茶饮皆吐，头痛身热，咽喉不利，昏冒，口中常流痰液。医知为中暑，用冷香薷饮投之，随吐。又以井水调益元散投之，亦吐，昏沉益甚。

</div>
    <div class="pagination">
<a href="续名医类案_page10.html">上一页</a><span>...</span><a href="续名医类案_page6.html">6</a><a href="续名医类案_page7.html">7</a><a href="续名医类案_page8.html">8</a><a href="续名医类案_page9.html">9</a><a href="续名医类案_page10.html">10</a><span class="current-page">11</span><a href="续名医类案_page12.html">12</a><a href="续名医类案_page13.html">13</a><a href="续名医类案_page14.html">14</a><a href="续名医类案_page15.html">15</a><a href="续名医类案_page16.html">16</a><span>...</span><a href="续名医类案_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
