<!DOCTYPE html>
<html>
<head>
    <meta charset="UTF-8">
    <title>伤寒大白 - 第 32 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 32 页/共 36 页</h1>
    <div class="content">　　此辨小腹硬是水是血。同一身黄，脉沉结，小腹硬，而以小便利为蓄血，以小便不利为溺结。

　　大下之后，复发汗，小便不利者，亡津液故也，勿治之，得小便，必自愈。

　　此言汗下太过，津液外亡下竭，勿用劫利膀胱，则病必自愈。

　　伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。

　　小便不利，里热者多，然尚见少阳太阳表证，故立散表法门。

　　阳明病，发热汗出者，此为越热不能发黄也。但头汗出，身无汗，剂颈而还，小便不利，渴引水浆者，此为瘀热在里，身必黄，茵陈汤主之。伤寒七八日，身黄如橘子色，小便不利，腹微满者，茵陈蒿汤。

　　此条详注发黄。言表汗未透，热瘀于内，故发黄。而小便不利，腹微满，用茵陈汤去湿热则黄退便利，腹满亦减。

　　病患小便不利，大便乍难乍易，时有微热，喘冒不能卧者，有燥粪也，宜大承气汤。

　　此症有结粪微热，加以小便不利，故下大便，则小便利。详注不得卧。

　　五苓散泽泻 猪苓 茯苓 白术 桂枝阳明小便不利，用猪苓汤。太阳之邪热，内结膀胱，而小便不利，用此方。但白术凝滞，桂枝辛热，必得里无郁热者，可用。

　　羌活木通汤 见发热。

　　桂枝五苓散，外解太阳表邪，内利膀胱小便，但南方热令不用，家秘化立。羌活解太阳之表，木通利膀胱之里。

　　猪苓汤猪苓 白茯苓 泽泻 滑石 阿胶 木通阳明热结，小便不利，不用五苓而用此方，家秘以黄芩易阿胶最效。

　　六一木通汤 即木通汤调下六一散。

　　前条以羌活木通汤，双解太阳；此条又以滑石、木通，分利阳明。

　　通苓汤木通 猪苓 茯苓 车前子 淡竹叶 甘草 麦门冬此方通利小便，家秘加川连，清心胃之热；加桔梗、黄芩、石膏清肺胃之热；加生地、黄柏、知母，清肾火以滋真阴；气化不及，加人参以助肺气。

　　羌活胜湿汤羌活 防风 苍术 黄柏 泽泻 茯苓 广皮 甘草此方散表胜湿，兼用泽泻、黄柏清利下焦，极得表里分消之妙。

　　八正散车前子 瞿麦 蓄 滑石 山栀 甘草稍 木通 大黄前后热结，二便不利者，用此方。家秘加通草、枳壳，其力更专。

　　导赤各半汤 见发热。

　　导赤散，治血热小便不利者。今合泻心汤则气血兼清，且木通、川连同用，引心火下通小便；生地、川连同用，凉心血而心火自清。人但知川连凉心火，而不知心主血，同生地其功乃全。

　　清肺饮桔梗 黄芩 山栀 连翘 花粉 玄参 薄荷 甘草利小便莫如清肺，此方不用利小便药，然深得利小便法。

　　平胃四苓汤 即平胃散合四苓散。

　　利小便忌燥药，今因中焦水饮痞塞混浊，故用辛散，亦利水一法也。

　　生脉补中汤 即生脉散合补中益气汤。

　　膀胱者，州都之官，津液藏焉，气化则能出矣。此方以生脉润津液，补中助气化。家秘加车前子，其效更速。

　　生脉建中汤人参 麦门冬 五味子 白芍药 桂枝 甘草上方以生脉散与补中汤同用，此方又与建中汤同用，一以益气，一以滋血，开二大法门。

　　白虎汤 见口渴。

　　阳明燥热，则肺受火制。此方清上焦燥火，则小便自利。

　　清燥汤桑叶 石膏 甘草 人参 阿胶 杏仁 麻仁 麦冬 枇杷叶此方详注喘逆门。石膏与杏仁同用，清肺火，佐以阿胶、麦门冬润肺燥；火伤气旺；益以人参、甘草；肺燥大肠亦燥，佐以麻仁，则下焦火泄，小便自利。

　　金匮肾气丸生地 牡丹皮 泽泻 猪茯苓 山茱萸 山药 车前子 附子 肉桂手少阴心主火旺而小便不利，用导赤各半汤；足少阴肾经火旺而小便不利，用知柏六味丸；足少阴肾经火衰，而小便不利，用此方以补水中之火。一方治热极小便不利；一方治水虚小便不利；一方治火虚小便不利。外感小便不利，不应列入火衰方法，此因外感互发内伤也。

　　大陷胸汤 见结胸。

　　陷胸汤丸，原非利小便方法。今因结胸症，见小便不利，治结胸，即是利小便。

　　茵陈蒿汤 见发黄。

　　先小便不利而身黄，利小便则黄退。身黄而小便不利，清湿热，则身黄退，而小便自利。

　　柴胡桂枝干姜汤 见寒热。

　　因表邪而小便不利，先散表邪。今以少阳症兼见太阳，故用此方。

　　真武汤 见腹痛。

　　卷四

　　大便秘结

　　大便秘结，杂症门有实秘、虚秘、风秘、冷秘、热秘、气秘、血枯之分；外感门，症分表未解、半表半里、表已解、表邪传里，治分应下、急下、微下、大下、可下、未可下、不可下、俟之蜜导等法。如表汗未出，表症尚在，病在胸前，脉浮身热，脉细不数，脉伏不出，面赤烦躁，胸前食滞，久病多汗，血竭津竭者，不可下。身无大热，手足多汗，便硬腹胀，身无表邪，欲便而不得便，时转臭气下，口燥咽干，渴而消水，大便久结，常胀满，舌苔黄焦，腹中作痛，应急下，皆用大承气汤。然仲景下法，既详此条之中，复详于自汗门内，良以下法最怕表邪未散，表汗未彻，必自汗多汗表邪方解，互注参玩，庶不差误。若大便不通，脐腹胀痛，表症在而里症尤急，不得不下者，止用大柴胡汤，双解表里。如热轻结少，津液干涸，便闭不通，腹胀未满，不转臭气者，宜微下，止用小承气汤。若大便不通，腹不胀满，未欲大便，即大便闭结，俟之有热无结，不转矢气者，宜俟之。津液不足，大便干结，血枯热微者，宜生津养血，外用蜜导。上部胸胃无热，不耐承气苦寒，下部大肠热结，下用胆汁外导。是以大便闭结，惟以表邪之解与未解，里热之结与不结，汗之多与不多，身表之热与不热，下症之急与不急，屎之硬与不硬，津液之干与不干，脐腹之痛与不痛，脉之数与不数，以别可下、不可下、微下、急下、俟之导之之法也。

　　伤寒脉阳微而汗少，为自和也。汗出多者，为太过。阳脉实，因发其汗出多者，亦为太过。

　　太过，阳绝于里，亡津液，大便因硬。

　　此条言汗出太多，则阳液竭绝于里，名亡津液，大便因硬，非言阳火虚寒也。

　　太阳病，若发汗，若下，若利小便，此亡津液，胃中干燥，因转属阳明。不更衣，内实，大便难者，此名阳明也。

　　此申明上章汗下亡津液，胃中干燥，内实，大便难，此名阳明里症也。

　　太阳病，若吐，若下，若发汗，微烦，小便数，大便因硬者，与小承气汤和之愈。

　　此申明上章吐下后，虽有阳明可下之症，但津液耗尽，止与小承气汤和之。

　　病患不恶寒而渴，此转属阳明也。小便数者，大便必硬，不更衣十日，无所苦也。渴欲饮水，少少与之，以法救之。

　　此申明不大便，无所胀苦，非下症也。详注口渴。

　　阳明病，本自汗出，医更重发汗，病已瘥，尚微烦不了了者，此大便必硬故也。以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出。今为小便数，少津液，当还入胃，故不久必大便也。

</div>
    <div class="pagination">
<a href="伤寒大白_page31.html">上一页</a><span>...</span><a href="伤寒大白_page27.html">27</a><a href="伤寒大白_page28.html">28</a><a href="伤寒大白_page29.html">29</a><a href="伤寒大白_page30.html">30</a><a href="伤寒大白_page31.html">31</a><span class="current-page">32</span><a href="伤寒大白_page33.html">33</a><a href="伤寒大白_page34.html">34</a><a href="伤寒大白_page35.html">35</a><a href="伤寒大白_page36.html">36</a><a href="伤寒大白_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
