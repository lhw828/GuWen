<!DOCTYPE html>
<html>
<head>
    <meta charset="UTF-8">
    <title>本草蒙筌 - 第 20 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草蒙筌 - 第 20 页/共 81 页</h1>
    <div class="content">　　九牛草，产均州山。（属湖广。）叶圆长背白有芒，茎独植高二尺许。气香似艾，采亦端阳。治诸般风劳，止遍身疼痛。

　　（谟）按：艾叶，《本经》及诸注释悉云：生于田野，类蒿复道者为佳，未尝以州土拘也。世俗反指此为野艾，至贱视之。端午节临，仅采悬户，辟疫而已。其治病症，遍求蕲州所产独茎、圆叶、背白、有芒者，称为艾之精英。倘有收藏，不吝价买。彼处仕宦，亦每采此。两京送人，重纸包封，以示珍贵。名益传远，四方尽闻。今以形状考之，九牛草者即此。人多不识，并以艾呼。经注明云：气虽艾香，实非艾种。医用作炷，以灸风湿痹疼、痨热积聚。尝获效者，亦因辛窜可以通利关窍而已。谓之全胜真艾，未必能然。大抵人之常情，贵远贱近。泥于习俗，胶固不移。纵有《本经》之文，诸家之注，何尝着一目视，以为真伪之别耶？噫！可胜叹哉！可胜叹哉！

　　卷之三　草部下

　　地榆

　　江宁府地榆衡州地榆味苦、甘、酸，气微寒，气味俱薄。阴中阳也。无毒。山谷俱有生长，八月采根曝干。恶麦门冬，宜人头发。虽理血病，惟治下焦。止妇人带下崩中，及月经不断；却小儿疳热泻痢，驱积瘀时行。止痔 来红，禁肠风下血。散乳 ，愈金疮。因性沉寒，故诸血热者可用。倘若虚寒水泻冷痢，切宜忌之。

　　第一卷五加皮款后，（谟）按：宜参看。

　　卷之三　草部下

　　紫草

　　紫草味苦，气寒。无毒。人家园圃，多有种栽。三月采根，可煎染紫。凡资入药，去根取茸。益气补中，通窍利水。治目黄成疸，疗腹满作疼。合膏敷疥癣疮疡，单煮托豌豆疮疹。

　　卷之三　草部下

　　茜草

　　茜草茜根味苦，气寒。阴中微阳。无毒。多产郊原，一名地血。苗牵长蔓延草上，根紫色收采春初。煎汁可染绛红，入药勿犯铜铁。疗中多蛊毒，吐下血如烂肝；治跌久损伤，凝积血成瘀块。虚热崩漏不止，劳伤吐衄时来；女子经滞不行，妇人产后血晕。凡诸血证，并建奇功。除乳结为痈，理体黄成疸。

　　卷之三　草部下

　　马鞭草

　　马鞭草味甘、苦，气微寒。有小毒。江淮州郡多，村墟陌路有。苗叶类菊，又若野狼牙。高二三尺茎圆，抽四五穗花紫。（春开细碎紫色，秋复再花。）穗较鞭鞘不异，故以马鞭为名。

　　主下部 疮并金疮积血作疼，研末敷妙；（曾治杨梅疮，用此煎汤，先熏后洗，汤气才到便觉爽快，候温洗之，痛肿随减。）通女人月水及血气成症结瘕，生捣煎良。（醇酒煎服。）去小腹卒痛难当，禁久疟发热不断。绞肠痧即效，缠喉痹极灵。杀诸般疰虫，消五种痞块。

　　卷之三　草部下

　　夏枯草

　　夏枯草味苦、辛，气寒。无毒。旷野平原，随处俱有。叶类旋覆，花似丹参。冬至后发生，夏至时枯瘁，故谓夏枯草也。四月收采，洗净阴干。凡用拯 ，王瓜为使。破症坚 瘤结气，散瘰 鼠 头疮。寒热堪驱，湿痹兼却。

　　（谟）按：夏枯草禀纯阳之气，得阴气即枯，故逢夏至梗枯也。丹溪有言：善补养厥阴血脉之功，能治肝虚目疼、冷泪不止、羞明怕日、久视昏花。用夏枯草五钱、香附子一两，研细为散，茶调下咽，服之诚有神功。惜乎！《本经》未之及也。

　　卷之三　草部下

　　百部

　　百部味甘、苦，气微温。又云：微寒。无毒。一云：有小毒。随处生长，用惟取根。劈开去心，酒浸火炒。主肺热上气，止年久咳嗽急求；治传尸骨蒸，杀寸白蛔虫须用。又专治虱，亦可去疳。烧汤洗牛马身虱不生，烧烟熏树木蛀虫即死。人家烧烬，尽逐蠓蝇。

　　卷之三　草部下

　　百合

　　滁州百合成州百合味甘，气平。无毒。洲渚山野俱生，花开红白二种。根如葫蒜，小瓣多层。人因美之，称名百合。

　　白花

　　者，养脏益志，，定胆安心。逐惊悸狂叫之邪，消浮肿痞满之气。止遍身痛，利大小便。辟鬼气，除时疫咳逆；杀蛊毒，治外科痈疽。乳痈喉痹殊功，发背搭肩立效。又张仲景治伤寒坏后，已成百合病证，用此治之，固此名同，然未识有何义也。蒸食能补中益气，作面可代粮过荒。

　　赤花

　　者，仅治外科，不理他病。凡采待用，务必分留。

　　卷之三　草部下

　　前胡

　　前胡味苦，气微寒。无毒。山谷多产，秋月采根。色白兼黄，气香甚窜。凡用入药，须日曝干。畏藜芦，恶皂荚。以半夏为使，去痰实如神。胸胁中痞满立除，心腹内结气即逐。治伤寒寒热，又推陈致新。消风止头疼，保婴利疳气。

　　卷之三　草部下

　　旋覆花

　　旋覆花味咸、甘，气温。无毒。一云冷利。有小毒。丛生深谷中，又名金沸草。颜色深黄如菊，人又呼金钱花。七月采收，曝干入药。治头风明目，逐水湿通便。去心满噫气痞坚，兼除。倘病者稍涉虚羸，防损气不宜多服。

　　叶

　　理金疮止血，

　　根

　　主风湿续筋。

　　卷之三　草部下

　　大黄

　　大黄味苦，气大寒。味极浓。阴中之阴，降也。无毒。形同牛舌，产自蜀川。必得重实锦纹，勿用轻松朽黑。使黄芩一味，入阳明二经。欲使上行，须资酒制。酒浸达巅顶上，酒洗至胃脘中。并载舟楫（桔梗）少停，仍缓国老（甘草）不坠。有斯佐助，才去病邪。如欲下行，务分缓速。欲速生使，投滚汤一泡便吞；欲缓熟宜，同诸药久煎方服。入剂多寡，看人实虚。盖性惟沉不浮，故用直走莫守。调中化食，霎时水谷利通；推陈致新，顷刻肠胃荡涤。

　　夺土郁，无壅滞，定祸乱，建太平。因有峻烈威风，特加将军名号。仍导瘀血，更滚顽痰。

　　破症坚积聚止疼，败痈疽热毒消肿。勿服太过，下多亡阴。若研末鸡清调稠，可敷上火疮取效。

　　（谟）按：大黄极寒，硫黄极热。二黄气味悬隔，何号将军相同？盖硫黄系至阳之精，大黄乃至阴之类。一能破邪归正，挺出阳精；一能推陈致新，戡定祸乱。并有过乎诸药之能，宜其同得居上之号也。

　　卷之三　草部下

　　连翘

　　连翘味苦，气平、微寒。气味俱薄，轻清而浮，升也，阳也。无毒。茎短微赤，叶狭常青花细瓣深黄，实作房黄黑。

　　因中片片相比，状如翘应故名。凡用采收，须择地土。生川蜀者，实类椿实，壳小坚（似椿实未开者，）外完而无跗萼，剖则中解，气甚芬香，才干便脱茎间，不击自然落下；生江南者，实若菡萏，壳柔软，外有跗萼抱之，解脉绝无，香气自少，干久尚着茎上，任击亦不脱离。以此为殊，惟蜀最胜。去梗旋研，入剂方灵。余剩密藏，气味免失。经入少阴心脏，手足少阳阳明。泻心经客热殊功，降脾胃湿热神效。驱恶痈毒蛊毒，去寸白虫蛔虫。疮科尝号圣丹、血证每为中使。通月水下五淋，义盖取其结者散之。故此能散诸经血凝气聚，必用而不可缺也。实人宜用，虚者勿投。

</div>
    <div class="pagination">
<a href="本草蒙筌_page19.html">上一页</a><span>...</span><a href="本草蒙筌_page15.html">15</a><a href="本草蒙筌_page16.html">16</a><a href="本草蒙筌_page17.html">17</a><a href="本草蒙筌_page18.html">18</a><a href="本草蒙筌_page19.html">19</a><span class="current-page">20</span><a href="本草蒙筌_page21.html">21</a><a href="本草蒙筌_page22.html">22</a><a href="本草蒙筌_page23.html">23</a><a href="本草蒙筌_page24.html">24</a><a href="本草蒙筌_page25.html">25</a><span>...</span><a href="本草蒙筌_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
