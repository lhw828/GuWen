<!DOCTYPE html>
<html>
<head>
    <meta charset="UTF-8">
    <title>医学入门 - 第 115 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 115 页/共 202 页</h1>
    <div class="content">　　实者痰稠声且重，虚者声利痰亦清。

　　咳必先审肺脉虚实，实者，浮大有力，若沉而滑，则痰气盛也；虚者，弦大无力，若沉细带数，则火郁极也。

　　外因四气随时令，风乘肺，咳则鼻塞声重，口干喉痒，语未竟而咳，参苏饮加桑白皮、杏仁，或柴胡半夏汤，后用诸咳丸。如久咳、夜咳、冬咳，风入肺窍者，宜熏之。寒乘肺，咳则胸紧声哑，二陈汤加麻黄、杏仁，或苏沉九宝饮、华盖散、单生姜丸。有寒热者，小柴胡汤。又有一种，遇寒则咳者，谓之寒暄，乃寒包热也，解表则除，枳梗汤加麻黄、防风、杏仁、陈皮、紫苏、木通、黄芩。如风寒郁热夜咳者，三拗汤加知母、黄芩。暑乘肺，咳则口燥声嘶吐沫，六一散加辰砂，见血者，枇杷叶散。湿乘肺，咳则身重，骨节烦疼洒淅，五苓散、不换金正气散。大概春气上升，润肺抑肝；夏火上炎，清金降火；秋湿热甚，清热泻湿；冬风寒重，解表行痰。

　　内伤火郁劳食情；火咳，声多痰少。五更咳多者，食积湿热，火流肺中，泻白散加知母，或古二母散；上半午咳多者，胃有实火，单石膏丸加知母、贝母，便闭喘渴痰稠者，凉膈散、败毒散、古芩半丸；下半午咳多者，阴虚，四物汤合二陈汤，加知母、黄柏、麦门冬，顺而下之。

　　如阴虚火燥，寒热盗汗，遗精见血者，四物汤加竹沥，或滋阴降火汤、加味二母丸。黄昏咳多者，火浮于肺，润肺丸以敛之，不可纯用凉药。通用二陈汤去半夏，加贝母、栝蒌、青黛、山栀、黄芩、桑白皮。郁咳，即火咳久者。干咳无痰，乃肾水焦枯，邪火独炎于肺，泻白散加苦梗为君以开之。久者，诃黎丸；虚者，肾气丸；不得志者，霞天膏；如肺燥，皮枯疮痒，便闭者，活血润燥生津饮。劳咳，五劳虚咳也。疲极伤肝，咳而左胁疼引小腹者，二陈汤，加芎、归、芍药、青皮、柴胡、草龙胆、黄芩、竹茹，或黄 建中汤；劳神伤心，咳而咽干咯血者，劫劳散、梦授天王补心丹；劳倦伤脾，咳而气短无力者，调中益气汤、补中益气汤；叫呼伤肺，咳而呕吐白沫，口燥声嘶者，润肺丸、人参清肺饮；房劳伤肾，咳而腰背痛、寒热者，二陈芎归汤。又有一种传证痨咳，即干咳，痨咳久者，宜蛤蚧、天灵盖、雄黄、朱砂之类，须于痨瘵条参之。食咳，因食积生痰，痰气冲胸，腹满者，二陈汤加浓朴、山楂、麦芽；伤生冷，以致肺胃不清、嗳酸吐泻，恶风寒者，五积散、理中汤、异攻散；伤煎炒热物者，葶苈散，或三补丸加知母、贝母；伤酒食积者，香附栝蒌青黛丸。七情，脏气不平则咳，久不已则入六腑。怒伤肝咳，两胁下满，入胆则呕吐苦汁；喜伤心咳，心痛咽肿，入小肠则咳与气俱失，思伤脾咳，右胁引肩背痛，甚则不可以动，入胃则呕吐痰沫长虫；忧伤肺咳，喘息唾血，入大肠则遗粪；恐伤肾咳，唾涎，腰背引痛，入膀胱则遗尿，入三焦则腹满不欲食。始则关于肺，终则聚于胃故也。宜二陈汤加栝蒌仁、萝卜子，加味泻白散、参苏饮、四七汤、苏子降气汤、团参饮子、古橘甘散、古橘姜丸、加减三奇汤选用。

　　痰咳胸满水咳悸，痰咳，痰出咳止，胸膈多满。经曰：秋伤于湿，冬必咳嗽。湿在心，谓之热痰；湿在肝，谓之风痰；湿在肺，谓之气痰；湿在肾，谓之寒痰。惟湿痰入胃，上干于肺，则必作咳，宜千缗汤、坠痰丸、半瓜丸选用。痰郁肺经，咳则涎多，或结胸者，二陈汤加枳、梗、栝蒌、黄芩、贝母，甚者鹤顶丹。痰积流入肺脘，久咳不得睡者，兜铃丸。痰因火动者，二陈汤加芩、连，或清气化痰丸。痰因宿食者，化痰丸。痰因酒湿者，蜂姜丸。全因酒者，瓜连丸。如痰甚，能食便闭者，小承气汤下之；不能食便闭者，浓朴汤，或滚痰丸疏导之。水咳，因饮茶水停蓄为涎上涌，身热胸满，怔悸者，小青龙汤；身寒胁硬者，玄武汤；结胸者，小半夏汤；大便闭者，十枣汤；小便涩者，五苓散（详伤寒水证）。

　　瘀血碍气胀且腥；瘀血咳，则喉间常有腥气。轻者，泻白散加生地、山栀、牡丹皮、麦门冬、桔梗；重者，桃仁、大黄。姜汁为丸服。或因打损劳力伤肺，遇风寒则咳，或见血紫黑色者，四物汤去芎，加大黄、苏木为末，酒调服，利去心肺间瘀血即止，后服人参养荣汤调理。肺胀满，即痰与瘀血碍气，所以动则喘急，或左或右，眠一边不得者是，四物汤加桃仁、诃子、青皮、竹沥、姜汁。若虚胀喘者，单人参膏、古百花膏。有水停蓄胀者，饮水则逆转不入，三白汤加泽泻、桔梗、五倍子。若因火伤极，无水以升而胀者，必干咳无痰，诃黎丸含化，以诃子有收敛降火之功，危哉！治分新久求其本，新咳，有痰者，外感随时解散；无痰者，便是火热，只宜清之。久咳，有痰者，燥脾化痰；无痰者，清金降火。盖外感久则郁热，内伤久则火炎，俱宜开郁润燥。其又有七情气逆者，则以枳壳、香附顺气为先；停水宿食者，则以南星、槟榔分导为要。气血虚者，补之、敛之。苟不治本，而浪用兜铃、粟壳涩剂，反致缠绵。况肺为娇脏，易寒易热，虽人参平药，惟气虚最宜，若肺热有火，及风邪初盛者，俱宜沙参或玄参代之，故咳不拘于寒也。

　　久甚还将脾肾宁。

　　久咳曾经利下及劳倦饥饱，以致肺胃寒而饮食少进者，只理脾而咳自止。然肾为气脏，咳嗽动引百骸，自觉气从脐下逆奔而上者，乃肾虚气不归元，宜所服药中加补骨脂、五味子，或三味安肾丸。阳虚者，肾气丸；阳虚者，黑锡丹以镇之。凡咳至肺胀及咽疮失音者，必死。

　　霍乱霍乱暑湿干三种，一种暑霍乱，即湿霍乱，但此疾夏秋惟甚，纵寒月亦多由伏暑，故名。一种湿霍乱，有声有物。一种干霍乱，有声无物。治见三卷。

　　病本中焦湿热壅；标因外感四气，或日间感热、夜间受冷，或内素郁热，外又感寒，一时阴阳错乱；然病本因饮食失节，或酥酪酒浆生冷，以致湿热内甚，中焦脾土失运，当升不升，当降不降，是以上吐下泻，脉多伏绝。又有挟七情郁气，痰涎聚膈，痞塞不通者，外见痰喘眩晕，亦必由伤饮食为之根也。

　　心腹卒痛或热寒，先心痛者，则先吐；先腹痛者，则先泻；心腹俱痛者，则吐泻俱作。轻则吐泻而已。凡吐泻时，切不可与谷食，虽米汤，一呷咽立死，必待吐泻尽，过半日饥甚，方可渐食稀粥。偏阳分，则多热而渴；偏阴分，则多寒而不渴。

　　痰喘烦渴却可恐；痰喘、二陈汤、加味半硫丸。虚烦不眠，既济汤。烦渴，九君子汤、桂苓甘露饮。大渴大躁大汗遗尿者死，回生散、养正丹救之。

　　转筋舌卷囊缩危，阳明胃与大肠，以养宗筋。暴吐暴泻，津液骤亡，小筋失其所养，故轻者两脚转筋而已，重者遍体转筋，手足厥冷，若欲绝者，仓卒之际，宜以盐填脐中，灼艾不计壮数，虽已死，而胸中有暖气者，立苏，急用茱萸散加小茴、甘草、苏叶煎服，再研生蒜涂脚掌心，虽昏危入腹者，亦效。如血热转筋不已者，四物汤加黄芩、红花，或苍术、南星。水药不入者，古椒豆散。转筋不住，男子以手挽其阴，女子以手牵乳近两边。如舌卷囊缩转筋入腹者，死。

　　分利升降消食冗。

　　霍乱乃湿热兼风木为害，治宜散风寒，利湿降火，故四时通用藿香正气散，为散风寒湿之要药。寒月厥冷，脉沉不渴者，五积散、理中汤、古姜附汤；暑月烦渴者，黄连香薷散冷服，俱宜合五苓散，以分消上下，或更合益元散降火尤妙，此皆分利法也。又当引清气上升，使浊气自然下降。吐泻未彻者，宜用二陈汤加芎、芷、苍术、防风，探吐以提其气。如吐涌不止，宜所服药中加木瓜、槟榔，以降其气。又有可下者，但不可纯用凉药。挟七情者，七气汤、古参萸汤。伤饮食者，红丸子、保和丸，俱姜汤送下。通用四君子汤，有汗，加桂枝；无汗，加麻黄；吐利转筋，腹痛体重，脉沉细，加白芍、良姜；四肢拘急，脉沉迟，属少阴，加姜、附、浓朴；吐利转筋，胁痛脉弦者，木克土也，平胃散加木瓜，或小建中汤加柴胡、木瓜；四肢厥冷，脉微缓，属厥阴者，小建中汤，加当归、附子。

　　心脾痛厥心痛先问久新，真心痛，因内外邪犯心君，一日即死。厥心痛，因内外邪犯心之胞络，或他脏邪犯心之支脉，谓之厥者，诸痛皆少阴、厥阴气逆上冲，又痛极则发厥也。新者，身既受寒，口又伤冷，郁遏元阳，宜草豆蔻丸、鸡舌香散温散之，或神保丸温利之。

　　稍久寒郁为热，或因七情者，始终是火，此古方多以苦寒泻火为主，辛热行气为向导也。

　　痛甚发厥有二因；寒厥，外因风寒客背之血脉，背俞与心引痛，暴发手足厥逆，冷汗甲青，似伤寒阴厥，古姜附汤、三味玄胡散；热痛，内因酒食积热，痰郁发厥，手足虽冷而身热，甚则烦躁吐逆额汗，古玄金散、三味川楝散、莎芎散，甚者，大承气汤下之，后服枳术丸。

　　七情怔悸虫不定，九种：悸痛、虫痛、来去痛、疰痛、饮痛、食痛、风痛、冷痛、热痛。悸痛，内因七情，轻则怔忡惊悸，似痛非痛，妙香散、四七汤、小草丸，热者连附六一汤；重则两目赤黄，手足青至食，即真痛，不治。虫痛，湿热生虫攻心，痛发难当，痛定能食，饥则临沐，灵槟散、乌梅丸、化虫丸选用。

　　痰火来去疰昏神。

　　来去痛，肺郁痰火，劳心则发热者，栀姜饮、蜡矾丸；痰积，白螺壳丸；痰火，坠痰丸。疰痛，卒感恶忤尸疰，素虚者，肾经阴气上攻，神昏卒倒，苏合香丸；痛引痛伛偻者，沉香降气汤，或五苓散倍桂，韭汁为丸，小茴煎汤下；素实者，肾火上攻，小承气汤；痨瘵尸疰者，紫河车丹。

　　胃脘脾痛伤饮食，腹胀便闭呕频频；胃脘当心而痛，脾脏连心而痛，《局方》云：即心痛。盖厥痛亦少，脾胃痛多。

　　且七情四气归脾，虫痛，攻脾入胃；痰瘀，脾胃所主；但心痛，因伤思虑；脾胃痛，因伤饮食。胃痛，善噎两胁咽膈不利；脾痛，舌强喜呕腹胀，二便不通。古方，实痛以黄连治心，山栀治胃；虚痛以参、归、小草治心，丁、砂、豆蔻治胃，亦未尝混。大概，伤水饮聚涎，心痛如刺者，温胆汤加白术；伤食生冷，遇热食暂散者，香苏散加生姜、菖蒲、半夏、枳壳，或人参养胃汤加肉桂、吴萸，或木香化滞汤、感应丸。凡心痛，数日不食无妨，痛止恣食即发。胃火，栀姜饮；胃寒，乌药沉香汤；上热下寒者，古栀附汤。脾痛，海石散、古二胡散；风冷，抽刀散、蟠葱散、烧脾散、二炒香良散；湿者，小胃丹；噎呕，五膈宽中散；腹胀，浓朴温中汤；连胁痛，复元通气散；痰滞便闭，顺气导痰汤；气聚便闭，三和散、四磨汤；小便闭，通灵散。又有心脾俱痛者，手拈散。

　　外感三般风冷热；连胁腰背少舒伸。

　　风，因肝邪乘心，痛则两胁引小腹阴股，桂枝汤加附子，便闭入蜜一匙同煎；或分心气饮加浓朴、枳壳、萝卜子、木香；或阿魏撞气丸。冷，因形寒饮冷卧凉，肾气乘心，痛则心悬若饥，腰痛，下重泄痢，五积散，便闭加大黄；或肺寒乘心，痛则短气，季肋空痛者，流气饮子、盐煎散；或脾寒乘心，痛则腹胀便难者，藿香正气散，挟湿者，除湿汤。

　　热，因心胞络暑毒乘心，痛彻背俞，掌热，黄连香藿散加蓼草，或单黄连丸。凡诸经心痛引背，多属风冷；诸腑心痛，难以俯仰，呕泻，多属热。

　　气血虚劳按则止，虚痛，按之暂止。素虚多劳，或误服攻耗心气药多者，酸枣仁汤、归脾汤；心无血辅者，四物汤去地黄加干姜；心气不足者，六君子汤加肉桂；气血俱虚者，古归术散；挟痰火食积者，二六丸。

　　大实胸高瘀呃嗔；实痛，素有瘀热顽痰，或因恼怒而发者，栀萸丸，木香、槟榔煎汤下，或香棱丸；大实痛，因怒后饮食，卒痛注闷，心胸高起，手不可按，便闭者，大陷胸汤，或煮黄丸下之，后服古 苍汤，以去余邪。瘀血痛，饮汤水咽下作呃，乃素食热物，血死胃脘，桃仁承气汤；轻者，四物汤加桃仁、红花，或玄胡索丸、失笑散。妇人瘀血入心脾痛甚者，五积散加三棱、莪术。经行未尽，血冲心痛，加桃仁、红花；经行已住作痛者，七气汤加当归。

　　产后痛者，桂心汤、木槟汤。

　　化痰消积气已降，凡痛，皆痰粘胃，通用二陈汤。风寒初起，无汗，加麻黄；有汗，加桂枝；里寒，加草豆蔻；湿，加苍术、川芎；热，加山栀、锅煤、童便，或少加炒干姜反佐之；冷，加丁香、良姜；气虚，加参、术；血虚，加当归；大虚厥逆，加姜、附；肝火，加青黛、青皮、黄连；痰饮，加白螺壳、滑石、南星；食积，加砂仁、香附；瘀血，加韭汁、桔梗；虫痛，加苦楝根，或木香、槟榔；急痛，加胡椒，略用斑蝥炒过；痛不可忍，加细茶、乳香，或石。凡痛攻走腰背，发厥呕吐，诸药不效者，加苍术、川芎、山栀，探吐积痰碗许乃愈。

　　劫痛丸丹可入唇。

　　寒者，九痛丸、却痛散；热者，散痛丸、通灵散；有积，神保丸；瘀血，单干漆丸；通用手拈散、如意丹、神圣代针散。

　　腹痛（附腹中窄狭）

　　腹痛大小分阴阳，大腹痛，多食积外邪；脐腹痛，多积热痰火；小腹痛，多瘀血及痰与溺涩；脐下卒大痛，人中黑者，中恶客忤，不治。阴证，满腹牵痛，自利或呕，喜按少食，绵绵不减，宜温之。阳证，腹中觉热，甚则大便闭涩，胀满怕按，时痛时止，宜下之。

　　寒痛绵绵热不常；旧以虚痛喜按，实痛怕按，但寒热邪有浅深，不可太泥。经谓：寒气入经，客于卫分，则血涩急痛，按之热则止；寒气客于荣分，则气郁满痛，甚怕按；寒气客肠胃募原，血络急引皮痛，按之则气血散而痛止；寒气客侠脊背俞之脉，则深按之不能及也；寒气客关元，则气逆喘；寒气客厥阴脉络，则胁肋与小腹或阴股引痛；寒气客小肠募原之间，则血气凝聚成积；寒气客小肠不聚，则腹痛而泄；寒气客胃，则腹痛而呕；寒气客五脏，则痛死复生。治伤寒腹痛，详三卷。寻常外感冒寒证卒痛，吐利俱酸，喜热物熨者，五积散加吴萸、木瓜、煨葱，或藿香正气散加木香少许；风证，桂枝汤加芍药，或胃风汤加木香；暑证，香薷散加生姜、陈壁土、红蓼、木瓜，或五苓散；湿证，除湿汤，或香苏散加苍术、枳壳。积热，时痛时止，痛处亦热，手不可近，便闭喜冷，宜四顺清凉饮、大承气汤、三黄丸；老人，麻子仁丸。

　　食积有形便后减，食积郁结，肠胃作痛，得大便后则减者，宜平胃散加消导药，或保和丸、枳术丸、红丸子调之，或木香槟榔丸、大黄备急丸、神保丸、如意丹下之。又有食填胸满，心胃作痛者，宜大吐之。

　　湿痰溺涩火鸣肠。

　　湿痰阻滞气道，必小便不利，或二便俱不利，宜芎术散。如清痰留滞胸腹作声者，控涎丹、小胃丹。痰火痛，乃火欲升，水欲降，相击肠鸣者，二陈汤加芩、连、山栀；如怒火攻冲，痛无定处、定时者，更加香附、芍药、青皮。又有粪结肠鸣作痛，不大便者，大黄备急丸之类通之。如脏寒冷结肠鸣者，宜分三阴，以温药治之。

　　虫痛吐水定能食，虫痛，肚大青筋，往来绞痛，痛定能食，发作有时，不比诸痛停聚不散，乌梅丸、化虫丸。

　　七情气痛痞胸膛；七情痛，心胸痞闷，或攻注胁背。虚者，七气汤、木香匀气散、木香化滞汤；实者，三和散、分心气饮。

　　中虚全不思饮食，中虚脾弱，隐隐冷痛，全不思食者，人参养胃汤加肉桂、吴萸、木香。素气虚挟痰者，六君子汤加苍术。

　　瘀血痛必着一方。

　　瘀血，痛有常外，或忧思逆郁，跌扑伤瘀，或妇人经来、产后恶瘀不尽而凝，四物汤去地黄，加桃仁、大黄、红花。又血虚郁火，燥结阻气不运而痛者，四物汤倍芍药，加炒干姜。凡痛多属血涩，通用芍药甘草汤为主，恶寒而痛属脾肾，加肉桂；恶热而痛属脾胃，加黄芩。脉缓伤水，加桂枝；脉涩伤血，加当归；脉迟伤寒，加干姜；脐下痛，加熟地。

　　惟气分诸痛，不宜芍药酸收，宜木香、槟榔、青皮、陈皮、香附辛散之。劫痛，手拈散。

　　初起虚温实宜荡，虚宜辛温消散，烧脾散、蟠葱散、丁香脾积丸。果系沉寒痼冷，小腹下痛者，酒煮当归丸。经曰：结者散之是也。实宜辛寒推荡，经曰：通因通用，痛随利减是也。方与积热痛同。

　　久则升消理胃房；腹属坤，久病宜和脾胃。如脉弦急，木克土也，小建中汤加当归，取芍药味酸，于土中泻木为君；如脉沉细，水侮土也，理中汤，取干姜辛热，于土中泻水为君；如脉缓，腹痛自利，米谷不化，平胃散加肉桂、吴萸，取苍术苦辛，泻湿土为君。胃气下陷者，加升麻、柴胡、苍术以升之；有积者，加山楂、麦芽、枳实、黄连、木香以消之。上热下寒，升降失常，腹痛呕吐者，黄连汤主之。疝痛引睾丸，痢痛拘急，积聚痛有形可按，肠痈痛，脐生疮，小便如淋、脉芤，痧证痛甚，呕吐、脉沉，治见各条。

　　腹中窄狭性偏躁，无非痰火善为殃。

　　腹中自觉窄狭，神昏性躁，乃湿痰浊气攻于心脾，以致升降失常，肥人多湿痰，宜二陈汤加苍术燥湿，香附行气；瘦人多火，宜二陈汤加黄连清热，苍术流湿；心神不敛者，俱加远志、麦门冬、酸枣仁。血气虚者，六君子汤加芎、归养血流湿，自然平复。

　　外集·卷四　杂病分类

</div>
    <div class="pagination">
<a href="医学入门_page114.html">上一页</a><span>...</span><a href="医学入门_page110.html">110</a><a href="医学入门_page111.html">111</a><a href="医学入门_page112.html">112</a><a href="医学入门_page113.html">113</a><a href="医学入门_page114.html">114</a><span class="current-page">115</span><a href="医学入门_page116.html">116</a><a href="医学入门_page117.html">117</a><a href="医学入门_page118.html">118</a><a href="医学入门_page119.html">119</a><a href="医学入门_page120.html">120</a><span>...</span><a href="医学入门_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
