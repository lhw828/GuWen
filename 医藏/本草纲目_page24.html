<!DOCTYPE html>
<html>
<head>
    <meta charset="UTF-8">
    <title>本草纲目 - 第 24 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 24 页/共 603 页</h1>
    <div class="content">　　玉井水

　　（《拾遗》）【集解】藏器曰：诸有玉处山谷水泉皆是也。山有玉而草木润，身有玉而毛发黑。玉既重宝，水又灵长，故有延生之望。今人近山多寿者，岂非玉石津液之功乎。太华山有玉水溜下，土人得服之，多长生。

　　【气味】甘，平，无毒。

　　【主治】久服神仙，令人体润，毛发不白（藏器）。

　　水部第五卷　水之二

　　乳穴水

　　（《拾遗》）【集解】藏器曰：近乳穴处流出之泉也。人多取水作饮酿酒，大有益。其水浓者，秤之重于他水。煎之上有盐花，此真乳液也。

　　【气味】甘，温，无毒。

　　【主治】久服肥健人，能食，体润不老，与钟乳同功（藏器）。

　　水部第五卷　水之二

　　温汤

　　（《拾遗》）【释名】温泉（《纲目》）、沸泉。

　　藏器曰：下有硫黄，即令水热，犹有硫黄臭。硫黄主诸疮，故水亦宜然。当其热处，可猪羊、熟鸡子也。

　　时珍曰：温泉有处甚多。按胡仔《渔隐丛话》云：汤泉多作硫黄气，浴之则袭人肌肤。

　　唯新安黄山是朱砂泉，春时水即微红色，可煮茗。长安骊山是 石泉，不甚作气也。朱砂泉虽红而不热，当是雄黄尔。有砒石处亦有汤泉，浴之有毒。

　　【气味】辛，热，微毒。

　　【主治】诸风筋骨挛缩，及肌皮顽痹，手足不遂，无眉发，疥癣诸疾，在皮肤骨节者，入浴。浴讫，当大虚惫，可随病与药，及饮食补养。非有病患，不宜轻入（藏器）。

　　【发明】颖曰：庐山有温泉，方士往往教患疥癣、风癞、杨梅疮者，饱食入池，久浴得汗出乃止，旬日自愈也。

　　水部第五卷　水之二

　　碧海水

　　（《拾遗》）【集解】藏器曰：东方朔《十洲记》云：夜行海中，拨之有火星者，咸水也。色既碧，故曰碧海。

　　时珍曰：海乃百川之会。天地四方，皆海水相通，而地在其中。其味咸，其色黑，水行之正也。

　　【气味】咸，小温，有小毒。

　　【主治】煮浴，去风瘙疥癣。饮一合，吐下宿食胪胀（藏器）。

　　水部第五卷　水之二

　　盐胆水

　　（《拾遗》）【释名】卤水。藏器曰：此乃盐初熟，槽中沥下黑汁也。时珍曰：盐下沥水，则味苦不堪食。今人用此水，收豆腐。独孤滔云：盐胆煮四黄，焊物。

　　【气味】咸，苦，有大毒。

　　【主治】 蚀疥癣， 疾虫咬，及马牛为虫蚀，毒虫入肉生子。六畜饮一合，当时死，人亦然。凡疮有血者，不可涂之（藏器）。痰厥不省，灌之取吐，良（时珍）。

　　水部第五卷　水之二

　　阿井水

　　（《纲目》）【气味】甘、咸，平，无毒。

　　【主治】下膈，疏痰，止吐（时珍）。

　　【发明】时珍曰：阿井在今兖州阳谷县，即古东阿县也。沈括《笔谈》云：古说济水伏流地中，今历下凡发地下皆是流水。东阿亦济水所经，取井水煮胶谓之阿胶。其性趣下，清而且重，用搅浊水则清，故以治淤浊及逆上之痰也。又青州范公泉，亦济水所注，其水用造白丸子，利膈化痰。《管子》云：齐之水，其泉青白，其人坚劲，寡有疥瘙，终无 酲。

　　水性之不同如此。陆羽烹茶，辨天下之水性美恶，烹药者反不知辨此，岂不戾哉！

　　水部第五卷　水之二

　　山岩泉水

　　（《拾遗》）【释名】时珍曰：此山岩土石间所出泉，流为溪涧者也。《尔雅》云：水正出，曰滥泉；悬出，曰沃泉；仄出曰 泉。其泉源远清冷，或山有玉石美草木者为良；其山有黑土毒石恶草者不可用。陆羽云：凡瀑涌漱湍之水，饮之令人有颈疾。

　　颖曰：昔在浔阳，忽一日城中马死数百。询之，云：数日前雨，洗出山谷中蛇虫之毒，马饮其水然也。

　　【气味】甘，平，无毒。

　　【主治】霍乱烦闷，呕吐腹空，转筋恐入腹，宜多服之，名曰洗肠，勿令腹空，空则更服。人皆惧此，然尝试有效。但身冷力弱者，防致脏寒，当以意消息之（藏器）。

　　水部第五卷　水之二

　　古冢中水

　　（《拾遗》）【主治】有毒，杀人。洗诸疮皆瘥（藏器）。

　　水部第五卷　水之二

　　粮罂中水

　　（《拾遗》）【集解】藏器曰：乃古冢中食罂中水也，取清澄久远者佳。古文曰：蔗留余节，瓜表遗犀。言二物不烂，余皆成水也。

　　【气味】辛，平，有小毒。

　　【主治】鬼气中恶疰忤，心腹痛，恶梦鬼神，杀蛔虫。进一合，不可多饮，令人心闷。

　　又云，洗眼见鬼，未试（藏器）。

</div>
    <div class="pagination">
<a href="本草纲目_page23.html">上一页</a><span>...</span><a href="本草纲目_page19.html">19</a><a href="本草纲目_page20.html">20</a><a href="本草纲目_page21.html">21</a><a href="本草纲目_page22.html">22</a><a href="本草纲目_page23.html">23</a><span class="current-page">24</span><a href="本草纲目_page25.html">25</a><a href="本草纲目_page26.html">26</a><a href="本草纲目_page27.html">27</a><a href="本草纲目_page28.html">28</a><a href="本草纲目_page29.html">29</a><span>...</span><a href="本草纲目_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
