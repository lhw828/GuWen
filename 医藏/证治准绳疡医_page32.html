<!DOCTYPE html>
<html>
<head>
    <meta charset="UTF-8">
    <title>证治准绳疡医 - 第 32 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳疡医 - 第 32 页/共 122 页</h1>
    <div class="content">　　沉香 木香 明乳香 丁香 藿香叶（各半两） 白术 罗参 白茯苓 薏苡仁 山药 扁豆 桔梗 缩砂白豆蔻 粉草 莲肉（各一两）

　　上为末。苏盐汤调，空心服，枣汤亦可。有汗加浮麦煎汤下。

　　肺痈已破，入风者不治。肺痈吐脓后，其脉短而涩者自痊，浮大者难治。其面色白而反赤者，此火之克金，皆不可治。

　　《金匮·方论》曰：热在上焦者，因咳为肺痿。肺痿之病，何从得之？或从汗出，或从呕吐，或从消渴，小便利数，或从便难，又被快药下利，重亡津液。故寸口脉数，其人咳，口中反有浊唾涎沫者，为肺痿之病。若口中辟辟燥，咳即胸中隐隐痛，脉反滑数，此为肺痈咳唾脓血。脉数虚者，为肺痿，数实者，为肺痈。

　　〔娄〕 此言肺痿属热。如咳久肺伤，声哑声嘶咯血，此属阴虚火热，甚是也。本论治肺痿吐涎沫而不咳者，其人不渴，必遗尿，小便数，以上虚不能制下故也，此为肺中冷，必眩多涎唾，用炙甘草干姜，此属寒也。肺痿吐涎，多心中温液者，用炙甘草汤，此补虚劳也，亦与补阴虚火热不同，是皆宜分治之。故肺痿又有寒热之异也。

　　〔精〕 劳伤血气，腠理虚而风邪乘之，内盛于肺也，则汗出，恶风，咳嗽短气，鼻塞项强，胸胁胀满，久久不瘥，已成肺痿也。

　　〔保〕 肺痈者，由食啖辛热、炙爆，或酣饮热酒，燥热伤肺所致，治之宜早。

　　卷之二　内痈

　　肠痈

　　《千金》谓：妄治必杀人。肠痈为病，小腹重而强，按之则痛，便数似淋，时时汗出复恶寒，身皮甲错，腹皮急如肿状，其脉数者，小有脓也。巢云：洪数者，已有脓；脉若迟紧者，未有脓。甚者腹胀大，转侧有水声，或绕脐生疮，或脓自脐出，或大便出脓血。 《脉经》问曰：羽林妇病，何以知肠有脓？师曰：脉滑而数，滑则为实，数则为热，滑则为荣，数则为卫，卫数下降，荣滑上升，荣卫相干，血为败浊，小腹痞坚，小便或涩，或自汗出，或复恶寒，脓为已成，设脉迟紧，则为瘀血，血下即安。丹溪云：肠痈大肠有热，积死血流注，桃仁承气汤加连翘、秦艽。

　　〔薛〕 肠痈因七情饮食所致。治法：脉迟紧者，未有脓也，用大黄汤下之。脉洪数者，已有脓也，用薏苡仁汤排之。小腹疼痛，小便不利，脓壅滞也，牡丹皮散主之。若大便或脐间出脓者不治。《内经》曰：肠痈为病，不可惊，惊则肠断而死。故患是者，其坐卧转侧，理宜徐缓，时少饮薄粥，及服八珍汤固其元气，静养调理，庶可保全其生。丹溪治一女子腹痛，百方不治，脉滑数，时作热，腹微急。曰：痛病脉当沉细，今滑数，此肠痈也。以云母膏一两，丸梧子大，以牛皮胶溶入酒中，并水下之，饷时服尽，下脓血愈。

　　一妇以毒药去胎，后当脐右结一块，痛甚则寒热，块与脐高一寸，痛不可按，脉洪数。谓曰：此瘀血流溢于肠外肓膜之间，聚结为痈也。遂用补气血、行结滞、排脓之剂，三日。

　　决一锋针，脓血大出，内如粪状者臭甚，病妇恐，因调气血生肌，则内外之窍自合，不旬日而愈。吕沧洲治郡守李母庞病小腹痛，众医皆以为瘕聚，久药不效。吕诊循其少阴脉，如刀刃之切手，胞门芤而数，知其阴中痛，痈结小肠也，告之曰：太夫人病在幽隐，不敢以闻，幸出侍人语之，乃出老妪。吕曰：苦小肠痈，以故脐下如瘕聚，今脓已成，痛迫于玉泉，当不得前后溲，溲则痛甚。妪拜曰：诚如公言。遂用国老、将军为向导，麒麟竭、琥珀之类攻之，脓自小便出，应手愈。吕又治一小儿，十二岁患内痈，腹胀脐凸而颇锐，医欲刺脐出脓。其母不许，请吕视之，见一僧拥炉炽炭，燃铜箸一枚烈火中，瞪目视翁曰：此儿病痈，发小肠，苟舍刺脐无他法。吕谕之曰：脐神阙也，针刺所当禁，矧痈舍于内，惟当以汤丸攻之，苟如而言，必杀是子矣！僧怒趋而出。吕投透脓散一匕，明日脓自气合溃，继以十奇汤，下万应膏丸而瘥。虞恒德治一人，得潮热微似虐，但小腹右边有一块，大如鸡卵作痛，右脚不能伸缩。一医作奔豚气治十余日不验，虞诊其脉，左寸芤而带涩，右寸芤而洪实，两尺两关俱洪数，曰：此大小肠之间，欲作痈耳，幸脓未成，犹可治，与五香连翘汤加减与之，间以蜈蚣炙黄，酒调服之，三日愈。儒医李生，治一富家妇有疾。诊之曰：肠胃间有所苦耶？妇曰：肠中痛不可忍，而大便从小便出，医皆谓古无此证，不可治，李曰：试为筹之，若服我之药，三日当瘳，下小丸子数十丸，煎黄 汤下之，下脓血数升而愈。其家喜问治法？李曰：始切脉时，觉芤脉见于阳部，《脉诀》云：寸芤积血在胸中，关内逢芤肠里痈。此痈在内，所以致然。所服者，乃云母膏为丸耳！切脉至此，可以言医矣。薛己治通府张廷用，患之两月余矣，时出白脓，体倦恶寒，此邪气去而中气虚也。乃用托里散兼益气汤，徐徐呷之，又令以猪肚肺煮烂，取其汤调米粉煮，时呷半盏，后渐调理而痊。一男子里急后重，下脓胀痛，此脾气下陷，用排脓散、蜡矾丸而愈。后因劳役，寒热体倦，用补中益气汤而安。一妇人小腹胀痛，小便如淋，时时汗出，此瘀血凝结于内，先以神效栝蒌散二剂少愈，更以薏苡仁汤而愈。一妇人，小腹胀痛而有块，脉芤而涩，此瘀血为患也，以四物加玄胡索、红花、桃仁、牛膝、木香，二剂血下而痊。一妇人小腹胀痛，大便秘涩，转侧有水声，脉洪数，此脓瘀内溃也。以梅仁汤一剂，下瘀血，诸症悉退，再以薏苡仁汤二剂而瘥。一妇人脓成胀痛，小便不利，脉洪数，此脓毒内溃也。服太乙膏三钱，脓下甚多。更以栝蒌散、蜡矾丸，及托里散而安。

　　（如用云母膏尤妙。） 一妇人，产后恶血不止，小腹作痛，服瓜子仁汤，下瘀血而痊。凡瘀血停滞，宜急治之，缓则腐化为脓，最为难治。若流注关节，则为败症。

　　薏苡附子散 治身甲错腹皮急，如腹胀本无积聚，身热脉数者。

　　附子（炮，二分） 败酱（五分） 薏苡仁（一钱）

　　上为末。每服方寸匕，以水二合，煎顿服，小盒饭下。

　　《三因》薏苡、附子同前，败酱用一两一分。每四钱，水盏半，煎七分，去渣，空心服。

　　按：此方乃辛热之剂也，若积久阴冷所致宜用。丹溪云：身甲错腹皮急，按之濡如肿状，腹无积聚，身无热，脉数，此肠内有痈，积久阴冷所致，故《金匮》有用附子温之，即此方也。

　　牡丹汤 治肠痈小腹肿痞，按之即痛，小便如淋，时时发热，自汗恶寒，其脉迟紧者，脓未成，可下之，当有血。洪数者，脓已成，不可下。

　　牡丹皮 栝蒌仁（各一钱） 桃仁（去皮尖） 芒硝（各二钱） 大黄（五钱）

　　上作一服。水二盅，煎至一盅，去滓，入硝再煎数沸，不拘时服。

　　按：此乃破血之剂也，如发热，自汗恶寒，小腹作痛，小便如淋，脉迟者，有效。丹溪云：小腹肿痞，按之痛，小便如淋或自调，发热身无汗，复恶寒，其脉迟紧者，脓未成，宜下之，当有血。此内结热所成也，故《金匮》有用大黄利之，即此方也。若无前证，恐不宜用。亦有腹内胀痛，脉滑数，或脓已下，或后重时时而下，宜用排脓散、太乙膏、蜡矾丸及托里药。

　　薏苡仁汤 治肠痈腹中 痛，烦毒不安，或胀满不食，小便涩，妇人产后虚热，多有此病。纵非痈但疑似间，便可服。

　　薏苡仁 栝蒌仁（各三钱） 牡丹皮 桃仁（各二钱）

　　上作一服。水二盅，煎至一盅，不拘时服。

　　按：此方药品和平，其功且速，常治腹痛，或发热，或胀满不食，水道涩滞，产后多有此证。或月经欲行，或行后作痛尤效。

　　牡丹散 治肠痈冷证，腹濡而痛，时时利脓。

　　牡丹皮 人参 天麻 白茯苓 黄 木香 当归 川芎 官桂 桃仁（去皮，炒，各七钱半） 白芷薏苡仁 甘草（炙，各五钱）

　　为细末。每服三钱，用水一盅，煎至七分，食前温服。

　　梅仁汤 治肠痈里急隐痛，大便秘涩。

　　梅核仁（四十九粒，去皮尖） 大黄（三两） 牡丹皮（一两七钱半） 芒硝（二两半） 冬瓜仁（四两）

　　犀角（镑，一两半）

　　上锉如麻豆大。每服五钱，水二盏，煎至一盏，去滓，温服，以利下脓血三两行为度。

　　大黄汤 治肠痈少腹坚硬，肿大如掌而热，按之则痛，其上色或赤、或白，小便稠数，汗出憎寒，其脉迟紧者，未成脓；如脉数，则脓已成。

　　大黄（锉，炒） 牡丹皮 硝石（研） 芥子 桃仁（汤浸，去皮尖。双仁，炒。各半两）

　　上锉碎。每服五钱，水二盏，煎至一盏，去滓，空心温服，以利下脓血为度，未利再服。

　　四圣散（一名神效栝蒌散） 治肠痈痈疽，生于脑髭、背腋、孔便毒，服之神效。

　　生黄栝蒌（一枚，去皮） 粉草（四钱，研末） 没药（研末，三钱） 乳香（研末，一钱）

　　上用好红酒二大碗，慢火煎至一碗，分作两服，两日服尽，大便顺导恶物妙。若干栝蒌则用两枚。一方，若病在上食后服，病在下食前服，毒已结成，即脓化为水，毒未成，即于小便中出。疾甚再合服，以退为度。

　　郭氏瑞效丸（方见肿疡。）

　　云母膏 治一切痈疽、疮疖，折伤等证。

　　蜀椒（去目及闭口者，微炒） 白芷 没药 赤芍药 肉桂 当归 盐花 菖蒲 麒麟竭黄 白芨 芎 木香 龙胆草 白蔹 防风 浓朴 麝香 桔梗 柴胡 松脂 人参 苍术 黄芩乳香 附子 茯苓 良姜 合欢皮（各五钱） 硝石 甘草 云母（各四两） 桑白皮 槐枝 柳枝 柏叶水银（以绢劳包，待膏成以手细弹，在上名养膏母） 陈皮（各二两） 清油（四十两） 黄丹（二十两）

　　上除云母、硝石、麒麟竭、乳香、没药、麝香、盐花、黄丹八味另研外，余药并细切。

　　入油浸七日，文火煎，以柳枝不住手搅，候匝沸乃下火，沸定又上火，如此者三次，以药黑色为度，去渣再熬，后入丹与八味末，仍不住手以槐、柳枝搅，滴水中成珠，不软不硬为度，瓷器收贮，候温，将水银弹上。用时先刮去水银，或服或贴，随宜用之，其功甚大也。

　　排脓散 治肠痈小腹胀痛，脉滑数，或里急后重，或时时下血。

　　黄 （盐水拌，炒） 当归（酒拌） 金银花 白芷 穿山甲（蛤粉炒） 防风 连翘 栝蒌（杵）

　　甘草（各一钱）

　　作一剂。水二盅，煎八分，食前服。若脓将尽，去穿山甲、连翘，加当归、川芎。或为末，每服三钱，食后蜜汤调下亦可。

　　神仙蜡矾丸 治肠痈内托神妙，不问老幼，皆可服之，无不效。最止疼痛，不动脏腑。

</div>
    <div class="pagination">
<a href="证治准绳疡医_page31.html">上一页</a><span>...</span><a href="证治准绳疡医_page27.html">27</a><a href="证治准绳疡医_page28.html">28</a><a href="证治准绳疡医_page29.html">29</a><a href="证治准绳疡医_page30.html">30</a><a href="证治准绳疡医_page31.html">31</a><span class="current-page">32</span><a href="证治准绳疡医_page33.html">33</a><a href="证治准绳疡医_page34.html">34</a><a href="证治准绳疡医_page35.html">35</a><a href="证治准绳疡医_page36.html">36</a><a href="证治准绳疡医_page37.html">37</a><span>...</span><a href="证治准绳疡医_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
