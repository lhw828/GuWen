<!DOCTYPE html>
<html>
<head>
    <meta charset="UTF-8">
    <title>婴童百问 - 第 3 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>婴童百问 - 第 3 页/共 53 页</h1>
    <div class="content">　　盗汗骨蒸第八十七问

　　自汗第八十八问

　　渴症第八十九问

　　烦躁第九十问

　　卷之十

　　第九十一问

　　疟证第九十二问

　　痈毒肿疖第九十三问

　　恶核瘰第九十四问

　　发斑第九十五问

　　丹毒赤游肿第九十六问

　　疮癣第九十七问

　　瘭疮第九十八问

　　麻证水痘第九十九问

　　疮疹第一百问

　　序一 

　　余读医书而得治天下之道：人之生也以元气。元气伤则病，绝则死。天下之治也以纲纪，纲纪者，国之元气也，纲纪紊则变，疲则亡。纲纪莫大于进贤退不肖，赏善、罚恶，四者明则元气壮，虽有欢兜、有苗，巧言、令色、孔壬，亦皮肤疮疥之疾、旋自愈矣，不足忧且迁而畏也。小儿医者，尤当保其元气者也。嗟乎！为天下而保纲纪如小儿之元气，天下何足治乎。高平郭定静之以进士作州，不究其用而没，尝得是书于邳，其子坤知兰田，镂以传，余观之有感焉，于是乎书。正德元年丙寅夏六月十八日，赐进士出身中宪大夫奉提学陕西按察司副使和顺王云凤书于正学书院之戒惧斋。

　　序二 

　　郭君静之，予同年也，尝守邳州，百废具举。其所藏有婴童百问者，相传以为鲁伯嗣学，奈无左验，竟未知其是否。

　　按医史钱乙字仲阳，宋之明医也，始以颅囟著名，享年八十有二，终于家，其所着有婴孺论百篇。今玩所藏之书，其论证处方，殊为详备；但中间所称，又有葛氏肘后方、千金方，及仁斋直指方、陈氏方，诸方或者乃钱氏遗意，抑亦鲁伯嗣学之所辑录者与？静之既卒，厥子坤知兰田县事，家训，遂绣梓以传，其善继善述，方将有所为云。长安萧谦子豫书。

　　序三 

　　人受天地之气以生，纯和完懿，固无不平，而其安全调护之功，必有待其人之所以平之者而后得。况婴童为人之始，气犹未定，疾为易感，保而育之者，顾可不知所慎哉。苟不疾焉，是堤而预为之取，则气之欲其平也难矣，予一日得所谓婴童百问者而读焉，乃欣然叹曰：保婴之道其尽是乎！古之人神睿明哲，于凡人之所病，无不洞究而默契之，故其为书，论辨详审，制合精当。观其立名为问，计目有百，每问下必浚之以源，表之以证，对之以疗，若将俟问，预为答之者，参会众说，自成一家，病无遗载，方有余奇，开卷昭然，蒙是发矣。盖扩仁之术，不但为已试之案而已。说者谓其出于鲁伯嗣学所编，今不复可考，但惜其见之者鲜，遂命工重锓以广其传。夫百病是触，一元用调，人之所以平之者，固无不至，而其所以受之天者，未有不复其平矣，是岂无益之谈也哉。先儒曰：事亲者不可不知医。予则曰：爱子者不可无是书云。故序。金坛王肯堂宇泰题。

　　[卷之一] 初诞第一问 

　　婴童在胎，禀阴阳五行之气以生成，五脏六腑百骸之体悉具，必借胎液以滋养之，受气既足，自然分娩，初离母体，口有液毒，啼声未出，急用软绵裹指，拭去口中恶汁，虽是良法；然仓卒之际，或有不及如法者。古人有黄连法、朱蜜法、甘草法，用之殊佳，免使恶物咽下，伏之于心，遇天行时气，久热不除，乃乘于心，心主血脉，得热而散，流溢于胃，而胃主肌肉，发出于外，故成疮疹之候，世之长幼，无有可免者。若根据初生拭口之法，得免痘疹之患，或有时气侵染，只出肤疮细疹，易为调理，亦孩童之幸也。杨氏云：初生拭口不前，恶秽入腹，则腹满气短，不能饮乳者，宜用茯苓丸加减治之。又法下胎毒，临产落草时，浓煎淡豉汁服极好，不可与辰砂、黄连、轻粉等。

　　朱蜜法

　　（葛氏肘后方）小儿初生，先用黄连甘草法拭口，吐其恶汁，稍时更与朱蜜，定魄安神。

　　朱砂（一大豆许）上细研，以蜜一蚬壳许，和朱砂抹口中，非独镇心安神，能解恶毒之物，一生免痘疮之患。

　　黄连法

　　临月用黄连细切，捶碎绵裹，百沸汤泡拭口。

　　甘草法

　　预以甘草细切少许，产卧时以绵裹沸汤泡盏内，盖定。收生之际，急以软绵裹指，蘸甘草汁拭其口，次用黄连法、朱蜜法。

　　牛黄法

　　与朱蜜同，少加牛黄，益肝胆，除热，定精神，止惊邪，辟恶气，除小儿百病。

　　茯苓丸

　　（直指方）治婴儿初生，其声未发，急以手拭其口，令恶血净尽，不得下咽，则无他病；稍迟恶秽入腹，则腹满气短，不能饮乳，或胎中受寒，则令儿腹痛不乳。

　　赤茯苓黄连（冷证去此，加芍药）枳壳（炒）上等分为末，炼蜜丸如梧子大，每丸乳汁开下。

　　[卷之一] 护养法第二问 

　　巢氏云：小儿始生，肌肤未实，不可暖衣，暖甚则令筋骨缓弱；宜频见风日，若不见风日。则肌肤脆软，易得损伤。

　　当以故絮着衣，勿加新绵，天气和暖之时，抱出日中嬉戏，数见风日，则血凝气刚，肌肉硬密，可耐风寒，不致疾病；若藏于帷帐之内，重衣温暖，譬如阴地草木，不见风日，软脆不任风寒。又当薄衣，但令背暖，薄衣之法，当从秋习之，不可以春夏卒减其衣，否则令中风寒，所以从秋习之者，以渐稍寒，如此则必耐寒，冬月但着两薄襦，一复裳，可耐寒，若不忍见其寒，当略加耳，若爱而暖之，适所以害之也。又当消息，无令出汗，如汗出则表虚，风邪易入也。昼夜寤寐，常当慎之。其乳哺之法，亦当有节，不可过饱；或宿滞不化，当用消乳丸化积温脾等剂治之。陈氏所谓忍三分寒，吃七分饱，频揉肚，少澡洗，及要背暖肚暖足暖，要头凉心胸凉，亦至论也。

　　消乳丸

　　（又名消食丸）治宿食不消。巢氏云：宿食不消，脾胃冷故也。小儿乳哺，饮食生冷过度，冷气积于脾胃。胃为水谷之海，脾气磨而消之，胃气调和，则乳哺消化。脉沉者，伤食不化故也。

　　缩砂仁陈皮京三棱（煨）蓬莪术（煨）神曲（炒）麦（炒，各半两）香附子上为末，面糊丸如麻子大，食后白汤送下。

　　[卷之一] 噤风撮口脐风第三问 

　　初生噤风、撮口、脐风，三者一种病也。噤风者，眼闭口噤，啼声不出，舌上聚肉如粟米状，吮乳不得，口吐白沫，大小便皆通，盖由胎中感受热气，流毒于心脾，故形见于喉舌间也，抑亦生下复为风邪击搏所致，自盈月至百二十日见此，名曰犯风噤，根据法将护，防于未然，则无此患。撮口者，面目黄赤，气息喘急，啼声不出，盖由胎气挟热，兼风邪入脐，流毒心脾之经，故令舌强唇青，聚口撮面，饮乳有妨，若口出白沫，而四肢冷者，不可救，其或肚胀，青筋吊肠卵疝，内气引痛，皆肠胃郁结不通致之，治法贵乎疏利，撮口最为恶候，一腊内见之尤急。脐风者，断脐之后，为水湿风冷所乘，风湿之气，入于脐而流于心脾，遂令肚胀脐肿，身体重着，四肢柔直，日夜多啼，不能吮乳，甚则发为风搐，若脐边青黑，撮口不开，是为内搐不治，爪甲黑者即死，其或热在胸堂，伸引努气，亦令脐肿，可与千金龙胆汤。如前三者，受病之源，非一朝一夕，大抵里气郁结，壅闭不通，并用取下胎毒，天麻丸、定命丹、朱银丸之类，可量与之。

　　千金论云：小儿始生，其气尚盛，若有微患，即须下之，若不时下，即成大疾，疾成则难疗矣，紫霜丸可量与之；治风噤，用控痰散，吐风痰，不若用甘草汤，吐痰极稳，然后和胃益脾散加减用，又用辰砂膏利惊即愈；或手握拳，禁口不开者不治。又撮口用僵蚕膏，敷唇口中，或甘草汤、撮风散。治脐风用瓜蒂散。汤氏治婴儿因剪脐伤于外风，致脐疮不干，用白矾龙骨为末，少许敷之，又用旧绵少许，烧灰为末，干掺之效。议曰：断脐不盈尺，一腊之内，随其根蒂自腐，实者深之，弱者浅之，浅深之理，以其禀赋得之。初生之儿，有热在胸堂，则频伸引，呃呃作声，努胀其气，抑入根本之中，所以脐突肿赤，虚大可畏，无识之者，将谓断脐不利而使之然者，非也，此乃由胎中母多惊悸，或因食热毒之物所作，宜与大连翘饮子，其热自散，其脐归本，不必以药敷之，此证亦宜早治，久则难疗也。又有一法，小儿脐风撮口，初生七日内，患此证者，百无一生，如坐视其毙者，良可悯焉，此法极验，世罕有知者，凡患此证，看儿齿龈上有小泡子如粟米状，以温水蘸熟帛，裹指擦破，即开口便安，不用服药，亦良法也。安脐散，治脐中汁出，或赤肿，用白石脂末，日三度敷之；或油发灰、或当归末敷，亦佳。

　　千金龙胆汤

　　治胎惊，月内气盛发热，脐风撮口壮热，血脉盛实，四肢惊掣，发热大吐，及变蒸不解，中客人鬼气，并诸惊痫，悉皆治之，十步以下，皆可服之，及有气者，加人参、当归、如龙胆数，一百日童加三铢，一岁加五钱。

　　龙胆草钩藤柴胡黄芩桔梗芍药茯苓甘草（各五钱）蜣（二枚，去翅足炙）大黄（煨，二钱半）上散，每服二钱，水一盏，煎半盏服之，以渐加服，得利即止。直指方加防风、麦门冬以导心热，黄芩减半，北枣煎服，去蜣亦可。

　　天麻丸

　　治因断脐后为水湿风冷所乘，入于脐，流于心睥，遂令肚胀脐肿，四肢柔直，日夜多啼，不能吮乳。

</div>
    <div class="pagination">
<a href="婴童百问_page2.html">上一页</a><a href="婴童百问.html">1</a><a href="婴童百问_page2.html">2</a><span class="current-page">3</span><a href="婴童百问_page4.html">4</a><a href="婴童百问_page5.html">5</a><a href="婴童百问_page6.html">6</a><a href="婴童百问_page7.html">7</a><a href="婴童百问_page8.html">8</a><span>...</span><a href="婴童百问_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
