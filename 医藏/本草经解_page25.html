<!DOCTYPE html>
<html>
<head>
    <meta charset="UTF-8">
    <title>本草经解 - 第 25 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经解 - 第 25 页/共 27 页</h1>
    <div class="content">　　葳蕤

　　本经主中风暴热。不能动摇。跌筋结肉诸不足。久服去面黑。好颜色。润泽。轻身不老。解要主别录也。纲目云。治诸不足。用代参。不寒不燥。大有殊功。解要内同漆叶方。即华佗漆叶青粘散。青粘世无能识。或云黄精之正叶者。或云即葳蕤也。然吾乡有两老儒。先后服此方皆致殒。或云漆叶乃五茄皮叶。本经名豺漆也。里有兵子臂痛不能挽弓。或教用葳蕤一斤五加皮四两浸酒饮。尽一卣。健旺胜常。岂古方正尔。纲目殆误附漆树下耶。

　　漆本有毒。本经久服轻身。即抱朴子云通神长生。皆难信。纲目谓因货漆人杂桐油。故多毒。亦非。有割漆人误覆漆。遍体疮至莫救。向在中山亲见。况服食乎。弘景云。生漆毒烈是也。古无用叶者。故气味缺。纲目殆因古方。臆立主治耳。

　　附余考证

　　芍药

　　本经不分赤白。东垣云。赤者利小便下气。白者止痛散气血。俗云。白补赤泻。纲目云。白芍益脾。能于土中泻木。赤芍散邪。能行血中之滞。产后气血已虚。不可更泻。故禁用。非仅以其酸寒也。日华子谓主女人一切病。并及产后用宜酒炒。愚意不若勿用为稳。

　　附余考证

　　石斛

　　名医别录称生六安山谷。苏颂谓广南者佳。纲目谓蜀中者胜。今真石斛干者色正黄。

　　形如蚱蜢髀。所谓金钗石斛也。其生者高不及寸。极似矮小瓦松。丛生连根。种之磁盘。亦堪爱玩。然六境罕有。产英邑深山中。峭壁千寻。可望而不可即。采者自巅顶缒巨而下及山腰。用器极力搜剔。令纷纷坠落。始就涧谷检取。亦至危险矣。且每斤干才数两。故采者绝少。今地志误为合肥方物。好事者间向征求。李虚舟大令云。境无崇山。何由得此。每用为笑。近友人归自粤西。偶及三七。云彼地亦甚贵。以上官熬膏。需索无厌也。取之铢锱。

　　用之土苴。吾乡玉面金芽。尤物非幸。其不及此。犹喜未有读本草者耳。

　　附余考证

　　菖蒲

　　石菖蒲。陶隐居谓一寸九节者良。叶有脊如剑者真。其相类而叶无脊者兰荪也。又云。露根不可用。李濒湖谓菖类有五。惟生水石间。叶有剑脊。瘦根密节。高尺余者。乃石菖蒲。移植盆盎以为观玩。愈剪愈细也。凡用。泔浸。饭上蒸。借谷气尤佳。今六之西南诸山溪石上多有。且一寸不啻九节。移植亦极易生。但露根甚多。采者未必能审择矣。

　　附余考证

　　蒺藜

　　纲目称刺蒺藜。子有三角。所在有之。治风明目。其白蒺藜生同州沙苑。子光细微绿。补肾治腰痛云。今人称刺者为白蒺藜。其关中产。但称沙苑蒺藜。解要白蒺藜。即纲目刺蒺藜也。吾乡昔一老儒偶病目。服此乃大下不已。反致双瞽。用者审之。

　　附余考证

　　羌活

　　即独活。一物二种。本经不分。后人乃别用。谓羌活气清属阳。善行气分。入足太阳。独活气浊属阴。善行血分。入足少阴。至逐风胜湿。透关利节。功用正同。羌活理游风。

　　独活理伏风。但真气不足者忌之。惧虚虚也。羌活色紫。独活色黄。苏肆多以老宿前胡及土当归充独活。宜辨之。

　　附余考证

　　蒿本

　　方云同木香。治雾露清邪中于上焦。清去声。寒也。本张洁古。其同白芷作面脂。取祛风湿。非仅香泽已也。

　　附余考证

　　益母草子

　　根茎花叶俱入药。济阴返魂丹及益母膏皆全用也。纲目谓胎产诸疾。并用为良。

　　又谓根茎花叶专于行。而子则行中有补。此解要所以独有取于花子也欤。

　　附余考证

　　贝母

　　一名。读萌。诗采。取能散心胸郁结也。本草称治乳难。盖乳病多由郁结。故相宜。又唐时有病患面疮者。用贝母愈。正曼倩酒浇怪哉。取散郁蠲忿意也。苏子容谓类金疮。故宜贝母。岂其然乎。

　　附余考证

　　天麻

　　本经主杀鬼精物。治蛊毒恶气。久服益气力。长阴肥健。解要所主。乃开宝也。

　　附余考证

　　车前

　　方云末服治暴泄。昔欧阳公得暴下。国医不能治。夫人买市人药一帖进之愈。乃车前子为末。米饮服二钱匕。盖车前子利水道而不动气。水道利则清浊分而谷藏自止矣。理甚精。

　　附余考证

　　泽泻

　　纲目称其行水泻肾。仲景地黄丸用茯苓泽泻者。取其泻膀胱之邪气。古人用补药必兼泻邪。邪去则补药得力。后世不知此理。一意用补。故久服有偏胜之患。是泽泻但长于利水。未可专任。扁鹊云。多服病患眼。盖小便利。肾气虚。故昏目也。本草久服云云。扬之太过。用者审之。

　　附余考证

　　枳壳

　　开宝首云风痹淋痹。下云大胁风。纲目诸刻皆同。惟汤液本作风痒麻痹。下作大肠风。盖以枳壳胜湿化痰。疏泄肺与大肠之气也。解要因之。愚意当是风痹淋闭。大胁痛。原误二字。故不可解。淋闭多郁热。胁痛多气逆。淋闭者清阳不升则浊阴不降。壳主高主气。用以理上。患自除矣。气逆刺痛。亦皆近上。胁言大者。别于下之季胁也。散留结乃统言。胸膈痰滞其一耳。盖用实治下主血。用壳治高主气。洁古东垣皆如此。非臆说也。

　　附余考证

　　竹叶

　　竹类极繁。本草陶苏二家云。入药宜竹淡竹。又谓甘竹似篁而茂。即淡竹也。六地多竹。此所指似俗呼水黄连者。余庭前旧植数十竿。邻近每采用。今医家好言淡竹叶。伧父谬以鸭跖草当之。本草草部另载淡竹叶云。苗高数寸。似竹米落地所生。甘寒无毒。叶去烦热。利小便清心。今六之西山有一种草。高不盈尺。茎中空有节。叶亦全肖竹而稍薄。生丛棘间。凌冬不凋。仅一痘医识之云。其师江右人也。指授此为真淡竹。用之已数十年。尝贻余合他药浸酒。未知是否。汤液本草。竹淡竹俱载木部。于淡竹引日华子并用根茎。所主痰热惊痫等症也。按诗绿竹。郑笺绿为王刍。竹为篇竹。郭璞云。篇亦作扁。似小藜。陆玑云。绿竹乃一草。高数尺。可磨治器物。俗呼木贼。以上皆指草。惟班彪志云。淇园殷纣竹箭园也。朱子云。淇上多竹。汉世犹然。此则实指今竹。盖竹即多种难辨。又有草木混之。故迄无定论。记此质诸博雅君子。

　　附余考证

　　莲子

　　称石莲子。以秋深沉水。坚黑如石得名。纲目载别有石莲子。状如土石而味苦。不知何物也。

　　附余考证

</div>
    <div class="pagination">
<a href="本草经解_page24.html">上一页</a><span>...</span><a href="本草经解_page20.html">20</a><a href="本草经解_page21.html">21</a><a href="本草经解_page22.html">22</a><a href="本草经解_page23.html">23</a><a href="本草经解_page24.html">24</a><span class="current-page">25</span><a href="本草经解_page26.html">26</a><a href="本草经解_page27.html">27</a><a href="本草经解_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
