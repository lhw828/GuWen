<!DOCTYPE html>
<html>
 <head>
  <meta charset="utf-8"/>
  <title>
   伤寒兼证析义 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   伤寒兼证析义 - 第 5 页/共 6 页
  </h1>
  <div class="content">
   宗旨

　　医学

　　色脉

　　脉位

　　脉象

　　经络

　　师传

　　浮，沈，迟，数，滑，濇，虚，实，弦，缓，洪，微，紧，弱，长，短，大，小，芤，濡，动，伏，细，疾，牢，革，促，结，代，散，清，浊

　　口问

　　问三焦命门脉，问神门脉，问冲阳太溪脉，问反关脉，问人迎气口脉，问初诊久按不（同说），问病同胀异等治，问节庵从脉从症等治，问内经脉有阴阳说，问长沙高章纲惵卑损脉法，问辨声色法，问脉沈温补转剧治法

　　逆顺

　　异脉

　　妇人

　　婴儿

　　石顽老人诊宗三昧

　　长洲张登诞先编次

　　宗旨

　　石顽老人，趺坐绳床，有弟子进问医学宗旨，老人怃然叹曰：崇古圣人立一善政，后世辄增一害民之事，只今伪君子之风，良由文字夭生民之患，咎始神丹，吾尝纵观万类，无物不有成败之机，人禀造化之灵不能超乎万类，地水火风，常交战于一体，虽有志者，不无疾疢之危，一有小剧，即从事于医药往往贪生失生，深可哀悯，逮如下愚无知，罔悟前车已覆之鉴，缘是不得正命者，日以继踵，若夫未达不敢尝者，自古及今，能几人哉，当世之名于医者，有三种大病，一种藉世医之名，绝志圣学，株守家传，矜言削伐，不顾本元斯皆未闻大道之故，一种弃儒业医，徒务博览，不卒师传，专于温补，极诋苦寒，斯皆不达权变之故，一种欺世盗名，借口给之便佞，赖声气之交通，高车衒术，曲为趋时，日杀无辜，以充食客之肠，竭厥心力，以博妻孥之笑，斯皆地狱种子，沈沦业识之故，此三种病，非药可除，吾今伏医王力运六通智开个教外别传，普救夭扎，底微妙法门，汝等若有疑团，向前执问，但须迅扫胸中积染，向白地上从新点出个指下工夫，若能顿然超悟，立正宗风，何虑不直接南阳先师一脉乎。

　　医学

　　或问医药之书，汗牛充栋，当以何者为先，答曰：医林著作日繁，葛藤益甚，而识见愈卑，总皆窃取狐涎，搜罗剩语，从无片言发自己意者，吾故曰：教外别传，不欲汝等堕诸坑堑也，近来留心斯道者，纷如泥沙，求其具夙根者，卒不可得，是不得不稍借文字，以为接引之阶梯，但此夺权造化，负荷非轻，即有真心向道，以天下生民为已任者，入门宗E2不慎，未免流入异端，向后虽遇明师检点头绪决不能清，头绪不清，审症必不能确，审症不确，下手亦无辣气，安望其有转日回天之功乎，有志之士，务在先明灵枢素问，伤寒论金匮要略四经，为医门之正法眼藏，然皆义深词简，质奥难明，读者不可随人作解，以障已之悟门，或遇不能透脱处，撞着银山铁壁相似，于挨不入处，忽地顶门迸裂，自然洞若观火然后看古人注释，却不仍其纰缪直待胸中学识坚固，随意综览诸家，无往不受其益，即如刘张李朱，世推四大家，观其立言之旨，各执一偏河间之学，悉从岐伯病机十九条入首，故其立方，一于治热，戴人专于拨乱除邪上起见，故汗吐下法，信手合辙，要知二子道行西北，地气使然之故，不可强也，东垣志在培土以发育万物，故常从事乎升阳，丹溪全以清理形气为本，故独长于湿热，二子之道虽皆行于东南，然一当颠沛，一当安和，补泻升沈之理，不可不随时迁变也，在学识粗浅者，不能委悉其全，即当因材教诲，指与个快捷方式工夫，一般到家，惟脉学之言，自古至今，曾无一家可宗者，某不自揣，窃谓颇得其髓，惜不能力正习俗之讹，咸归先圣一脉，是不能无愧于心，或云：夫子之道，昭乎日月，而尚有不辨明暗者，何也，曰：是某之机缘不契，亦众生之机缘不契也，教弃所谓时节因缘，非可强也，吾闻佛法无边，能度一切有情，而不能化导无缘，岂区区智力，能充牣法界，使悉归心至教，乎今观游时师之门者，一皆羊质虎皮，问其所学，无非伪诀药性等书，家弦户诵，不过如斯，今古相仍，莫知其谬，盖伪诀出自高阳，生昔戴起宗尝着刊误以辟其妄，而聋聩之师，犹视以为资生至宝者，以其编成，俚语，易于习诵也，药性赋不知出自何人，乃妄诬东垣所著，尤为发指，吾愿祖龙有知，凡有二书处，请用从火，造福无涯矣，至于王氏脉经，全氏太素多拾经语，溷厕杂毒于中，偶一展卷，不无金屑入眼之憾，他如紫虚四诊，丹溪指掌，婴宁枢要，濒湖脉学，士材正眼等，靡不称誉于时，要皆刻舟求剑，按图索骥之说，迨夫得心应手之妙，如风中鸟迹，水上月痕，苟非智彗辨才，乌能测识其微于一毫端上哉，只今诸方云集，向某问个脉法大义，吾当以三昧水，涤除尘见，显示个头头是道，底活法悟门，不涉纤微陈迹，便可言下荐机，学者毋以余言为尚异也，要知冰即是水，别传之义，原不外乎轩岐仲景，祖祖相承之心印，但较当世所言七表八里之法，趋舍殊途，宗旨迥乎角立耳。

　　色脉

　　或问人身四支百骸，藏府经络诸病，皆取决于三部，究竟脉属何类，动是何气，而诊之之法，一如古圣所言否，答言，脉本营气所主，为气血之源，故能出入藏府，交通经络，行于肯綮之间，随气上下鼓动，其指下发现之端，或清或浊，或小或大，或偏小偏大，虽言禀赋不同，实由性灵所发，非可一途而取，纵古圣曲为摩写形象，以推阴阳寒热之机，然亦不过立法大义，明眼之士，贵在圆机活泼，比类而推，何难见垣一方，人盖脉之显著虽微，而所关最巨，其受气在混沌未分之先，流行在胚胎方结之际，天地万物，莫不皆然，如璇玑玉衡，江海潮汐，此天地脉运之常也，白虹贯日，洪水滔天，此天地脉络之病也，穷冬闪电，九夏雹冰，此天地气交之乱也，天愁雨血，地震生毛，此天地非常之变也，至于夏暑冬寒，南暄北冽，乃天地阴阳之偏，人在气交之中，脉象岂能无异，时值天地之变，诊切安得不殊，试观草木无心，其皮干茎叶，皆有脉络贯通，以行津液，顽石无知，亦中怀脉理，以通山泽之气，适当亢熯阴霖，严寒酷暑，则木石皆为变色，况于人乎，姑以脉之常度言之，其始从中焦，循肺一经而之三部，由中达外，为身中第一处动脉，较诸他处不同，古人虽有浮沈滑濇等辨论之法，然究其源，有形之脉，乃水谷之精所布，禀乎地也，其鼓运之象，是无形之气所激，禀乎天也，而交通天地之气，和合阴阳生生不息之机，此则禀乎气交也，况此气血之属，原不可以方圆端倪，即如人之面目，虽五官无异，及细察之，千万人中，从未有一雷同者，经脉别论云：诊脉之道，观人勇怯，骨肉皮肤，能知其情，以为诊法，故上古使僦贷季，理色脉而通神明，夫色者神气之所发，脉者血气之所凭，是以能合色脉，万举万全，得其旨，则心目昭如日月，洵非下士可得而拟议焉，阴阳应象论言，善诊者，察色按脉，先别阴阳，审清浊而知道部分，视喘息，听声音，而知病所苦，观权冲规矩，而知病所主，按尺寸浮沈滑濇，而知病所生，以治，则不失矣，此即能合色脉，万举万全之互词，然其所重，尤在适其性情，故诊不知五过四失，终未免为粗工也，迩来病家亦有三般过失，一者匿其病情，令猜以验医之工拙，一者有隐蔽难言之病，则巧为饰词，以瞒医师，一者未诊先告以故，使医溺于成说，略不加详，虽老成名宿，未免反费推敲，多有自认错谬，喻之不省者，苟非默运内照，鲜不因误致误也，坐次一人问曰：夫子每云能合色脉，万举万全，设有深闺窈窕，密护屏障，不能望见颜色，又当何如，曰：是何言之不聪也，尼父有云：举一隅，不以三隅反，但须验其手腕之色泽苍白肥脊，已见一斑，至若肌之滑濇，理之疎密，肉之坚软，筋之粗细，骨之大小，爪之刚柔，指之肥瘦，掌之厚薄，身之寒热，及乎动静之安危，气息之微盛，更合之以脉，参之以症，则气血之虚实，惰性之刚柔，形体之劳逸，服食之精粗，病苦之顺逆，皆了然心目矣，又问五色之应五藏，愚所共知，余皆学者未谙，愿卒闻之，以启蒙昧曰：某所谓色脉者，仓公五色诊也，乃王机不刊之秘，知者绝罕，其间奥妙，全在资禀色泽，以参脉症，如影随形守一勿失，灵枢所谓粗守，形上守义者，即此义也，夫神者色也，形者质也，假令黄属脾胃，若黄而肥盛，胃中有痰湿也，黄而枯癯，胃中有火也，黄而色淡，胃本虚也，黄而色黯，津液久耗也，黄为中央之色，其虚寔寒热之机，又当以饮食便溺消息之，色白属肺，白而淖泽，肺胃之充也，肥白而按之绵软，气虚有痰也，白而消瘦，爪甲鲜赤，气虚有火也，白而夭然不泽，爪甲色淡，肺胃虚寒也，白而微青，或臂多青脉，气虚不能统血也，若兼爪甲色青，则为虚寒之症矣，白为气虚之象，纵有失血发热，皆为虚火，断无寔热之理，苍黑属肝与肾，苍而理粗，筋骨劳勚也，苍而枯槁，营血之涸也，黑而肥泽，骨髓之充也黑而瘦削，阴火内戕也，苍黑为下焦气旺，虽犯客寒，亦必蕴为邪热，绝无虚寒之候也，赤属心，主三焦，深赤色坚，素禀多火也，亦而坚，营血之充也，微赤而鲜，气虚有火也，赤而索泽，血虚火旺也，赤为火炎之色，祇虑津枯血竭，亦无虚寒之患，大抵火形人，从未有肥盛多湿者，即有痰嗽，亦燥气耳若夫肌之滑濇，以征津液之盛衰，理之疎密，以征营卫之强弱，肉之坚软，以征胃气之虚实，筋之粗细，以征肝血之充馁，骨之大小以征肾气之勇怯爪之刚柔，以征胆液之淳清，指之肥瘦以征经气之荣枯，掌之厚薄，以征藏气之丰歉尺之寒热，以征表里之阴阳论疾诊尺云：尺肤热甚，脉盛燥者，病温也，其脉盛而滑者，病且出也，尺肤寒，其脉小者，泄少气斯皆千古秘密一旦豁然，询是临机应用信手拈来，头头是道底第一义，稔须着眼。

　　脉位

　　或问古人以三部分别藏府，而大小二肠之脉，或隶之于两寸，或隶之于两尺，未审孰是孰非，愿示一定之理，以解学人之惑，答曰：皆是也，皆非也，似是而非者也，缘经无显论，所以拟议无凭，要知两手三部，咸非藏府定位，不过假道以行诸经之气耳，观灵枢经脉，虽各有起止，各有支别，而实一气相通，故特借手太阴一经之动脉，以候五藏六府十二经之有余不足，其经虽属于肺，实为胃气所主以藏府诸气，靡不本之于胃也，五藏别经云：气口何以独为五藏主，胃者水谷之海，六府之大源也，五味入口，藏于胃，以养五藏气，气口亦太阴也，是以五藏六府之气，皆出于胃，变见于气口，经脉别论云：食气入胃，经气归于肺，肺朝百脉，气归于权衡，权衡以平，气口成寸，以决死生，营卫生会云：人食气于谷，谷入于胃，以传于肺，五藏六府，皆以受气，其清者为营，浊者为卫，营行脉中，卫行脉外，即此三叚经文，可以默会其微矣，或言两手六部，既非藏府脉位，何脉要精微论中，有逐部推之之法耶，曰：此即所谓假道以行诸经之气耳，吴草庐曰：医者以寸关尺，辄名之曰此心脉，此肺脉，此脾脉，此肝脉，此肾脉者，非也，五藏六府，凡十二经，两寸关尺，皆手太阴之一脉也，分其部位，以候他藏之气耳，脉行始于肺，终于肝，而复会于肺，肺为出气之门户，故名气口，而为六脉之大会，以占一身焉，李濒湖曰：两手六部，皆肺之经脉，特取以候五藏六府之气耳，非五藏六府所居之处也，即内经所指藏府部位，乃是因五行之气而推，火旺于南，故心居左寸，木旺于东，故肝居左关，金旺于西，故肺居右寸，土旺于中，而寄位西南，故脾胃居于右关，水旺于北，故居两尺，人面南司天地之化，则左尺为东北也，东北为天地始生之界，人在胎息之中，则两肾先生，以故肾曰先天，在五行则天一生水，水性东行膀胱为水注之器，肾司北方之令，又居下部，则其气化，从此而推也宜矣，然肾本有二，同居七节左右，右者独非肾乎，独不主精气乎，独不司闭蛰封藏之令乎，盖人身同乎造物，凡呼吸运动，禀乎干健，藏府躯壳，合于坤舆，以分野言，则肾当箕尾燕异之界，其地风高土厚，水都潜行地中，结成煤火，以司腐熟之权，人应其气，则三交之火，从此交通，况三焦鼎峙两肾之间，以应地运而右转，是虽右尺偏属相火，为生人生物之源，因有命门之号，其实两肾皆有水火，原无分于彼此，以故岐伯于寸关二部，俱分左右，尺独不分者，一皆主乎肾也，肾为先天一气之始，故首言尺内两傍，则季胁也，尺外以候肾，尺里以候腹，腹者大小二肠在其中矣，膀胱亦在其中矣，以经气言之，平居无病之时，则二肠之气，未尝不随经而之寸口也，以病脉言之，则二肠司传化之任，病则气化不顺，而为留滞，又必验之于尺矣，曷观长沙论中，凡正阳明府症，必尺中有力，方用承气，此非尺里以候腹之一验乎，吾故曰皆是也，皆非也，似是而非者也，盖尺外者，尺脉之前半部也，尺里者，尺脉之后半部也，前以候阳，后以候阴，人身背为阳，肾附于背，故外以候肾，腹为阴，故里以候腹也，东方生木，木应肝而藏于左，故借左关以候肝胆之气，土居中位，而旺于四季，独以长夏湿土气蒸之时，为之正令，故经以之分隶右关，所谓中附上左外以候肝，内以候鬲，右外以候胃，内以候脾鬲者，鬲膜之谓，中焦所主，胆在中矣，中附上者，附尺之上而居于中即关脉也，肝为阴中之阳藏，亦附近于背，故借左关之外以候肝，内以候鬲，右关之前以候胃，后以候脾，脾胃皆中州之官，以藏府言则胃为阳，脾为阴，故外以候胃，内以候脾也，火生于木，而应乎心合乎脉，谓之牡藏牡者阳也左为阳寸为阳中之阳，故宜候之左寸，金生于土而应乎肺，与胃一气贯通，而主西方金气，故经以之候于右寸，所云上附上右外以候肺内以候胸中，左外以候心，内以候膻中，膻中者，心主之宫城，胞络之别名，胸中者，鬲膜之上皆是也，上附上者，言上而又上则寸口也，五藏之位，惟肺最高，故右寸之前以候肺，后以候胸中，心为虚灵之藏，而为君主之火，性喜上炎，又喜附木而燔，然其行令，皆属胞络，故左寸之前以候心，后以候膻中气也，详本篇六部，但言五藏不及六府，而独不遗其胃者，以经络五藏，皆禀气于胃，五藏之本也，藏气不能自致于手太阴，必因胃气，乃至手太阴也，原夫两手六部，虽皆肺金之一脉，而胃气寔为之总司，足阳明一经，与诸经经经交贯为后天气血之本源即先天之气，亦必从此而化每见阴虚血耗之人日服六味四物，不得阳生之力，则阴无由而长也，或问六部皆属肺经，皆生胃气，以推藏府之病，敬闻命矣，而灵枢十二经，独以人迎寸口言者，何也曰：此辨别藏府诸经之盛衰，及外内诸邪之纲主也，夫寸口即是气口，又谓脉口，以配人迎，昔人所谓关前一分，人命之主，即此脉也，复问其后诸经之脉，又以三倍再倍一倍言者，此又何耶曰：三阴三阳之谓也，逆其旨，则手足太阴，谓之三阴，故盛者寸口大三倍于人迎手足少阴，谓之二阴，故盛者寸口大再倍于人迎，手足厥阴，谓之一阴，故盛者寸口大一倍于人迎，在阳经则不然，其手足阳明，谓之二阳，以二经所主津液最盛，故盛者人迎大三倍，手足太阳谓之三阳，以二经所主津液差少，故盛者人迎祇大再倍，手足少阳谓之一阳，以二经所主津液最少，故盛者人迎仅大一倍也或言人迎主表气口主里，此言人迎主府，气口主藏者何也，盖人迎主表，气口主里是主邪气而言，人迎盛坚者伤于寒，气口盛坚者伤于食也，此言人迎主府，气口主藏，是指经气而言，原未尝指府藏也，以人迎主在津液津血灌注六府，而偏丽于左气口主在神气，神气锺于五藏而偏丽于右，此阴阳血气流行之道，以上下言之，则寸为阳，尺为阴以左右言之，则人迎为阳，气口为阴须知人之血气，与流水无异，水性东行，若得风涌，即随之而逝，不可拘于南北也，人身经脉营运亦然，虽血喜归肝，气喜行脾，而有左右之属，若得其火即随之而上炎，得其风，则随之而外扰，变幻之机，无所不至，岂复拘于部分哉。

　　脉象

　　或问人身脉位，既无一定之法，但以指下几微之象，推原藏府诸病，益切茫无畔岸，愿得显示至教，开我迷云，答曰：汝等今日各从何来，或言某从西南平陆而来，或言某由西北渡水而来，或言某于东南仄径遇师于不期之中，因谕之曰：良由汝等识吾居处，得吾形神，故不拘所从，皆可邂逅，否则觌面错过矣，故欲识五藏诸病，须明五藏脉形，假如肝得乙木春升之令而生，其脉若草木初生，指下软若招招，故谓之弦，然必和滑而缓，是为胃气，为肝之平脉，若弦寔而滑，如循长竿，弦多胃少之脉也，若弦而急强，按之益劲，但弦无胃气也，加以发热，指下洪盛，则木槁火炎而自焚矣，所谓火生于木，焚木者原不出乎火也，若微弦而浮，或略带数，又为甲木之象矣，若弦脉见于人迎，肝气自旺也，设反见于气口，又为土败木贼之兆，或左关虽弦，而指下小弱不振，是土衰木萎之象，法当培土荣木，设投伐肝之剂，则脾土愈困矣，若弦见于一二部，或一手偏弦，犹为可治，若六脉皆弦，而少神气，为邪气混一不分之兆，灵枢有云：人迎与寸口气大小等者，病难已，气者，脉气也，凡脉得纯藏之气，左右六部皆然者，俱不治也，或肝病症剧，六部绝无弦脉，是脉不应病，亦不可治，举此以为诸脉之例，不独肝藏为然也，心属丙丁而应乎夏，其脉若火之燃薪，指下累累微曲而濡，故谓之钩，然必虚滑流利，是为胃气，为心之平脉，若喘喘连属，其中微曲，钩多胃少之脉也，若瞥瞥虚大，前曲后居，但钩无胃气也，若虚大浮洪，或微带数，又为丙火之象，故钩脉见于左寸，包络之火自旺也，或并见于右寸，火乘金位之兆，设关之外微曲，又为中宫有物阻碍之兆也，脾为已土而应于四季，虽禀中央湿土，常兼四气之化而生长万物，故其脉最和缓，指下纡徐而不疾不迟，故谓之缓，然于和缓之中，又当求其软滑，是谓胃气，为脾之平脉，若缓弱无力，指下如循烂绵，缓多胃少之脉也，若缓而不能自还，代阴无胃气也若脉虽徐缓而按之盈实，是胃中宿滞蕴热，若缓而濇滞，指下模糊，按之不前，胃中寒食固结，气道阻塞之故耳，若缓而加之以浮，又为风弃戊土之象矣，设或诸部皆缓，而关部独盛，中宫湿热也，诸部皆缓，寸口独滑，鬲上有痰气也，诸部皆缓，两尺独显弦状，岂非肝肾虚寒，不能生土之候乎，肺本辛金，而应秋气，虽主收敛，而合于皮毛，是以不能沈实，但得浮弱之象于皮毛间，指下轻虚，而重按不散，故谓之毛，然必浮弱而滑，是为胃气，为肺之平脉，若但浮不滑，指下濇濇然如循鸡羽，毛多胃少之脉也，昔人以浮濇而短，为肺藏平脉，意谓多气少血，脉不能滑，不知独受营气之先，营行脉中之第一关隘，若肺不伤燥，必无短濇之理，即感秋燥之气，亦肺病耳，非肺气之本燥也，若浮而无力，按之如风吹毛但毛无胃气也，加以关尺细数，喘嗽失血，阴虚阳扰，虽神丹不能复图也，若毛而微濇，又为庚金气予不足之象矣，若诸部皆毛，寸口独不毛者，阳虚阴浊用事，兼挟痰气于上也，诸部不毛，气口独毛者，胃虚不能纳食，及为泄泻之征也，肾主癸水而应乎冬，脉得收藏之令，而见于筋骨之间，按之沈实，而举指流利，谓之曰石，然必沈濡而滑，是为胃气，乃肾之平脉，若指下形如引葛，按之益坚石多胃少之脉也，若弦细而劲，如循刀刃，按之搏指，但石无胃气也，若按之虽石，举之浮紧，又为太阳壬水受邪之象矣，若诸脉不石，左寸独石者，水气凌心之象，右关独石者，沈寒伤胃之象也，可知五脉之中，必得缓滑之象，乃为胃气，方为平脉，则胃气之验，不独在于右关也，况内经所言，四时之脉，亦不出乎弦钩毛石，是知五藏之气，不出五行，四时之气，亦不出于五行，故其论脉，总不出五行之外也，但当察其五脉之中，必得缓和之气，即是病脉，或反见他藏之脉，是本藏气衰，他藏之气弃之也，每见医守六部之绳墨，以求藏府之虚寔者，是欲候其人，不识声形笑貌，但认其居处之地也，若得其声形笑貌，虽遇之于殊方逆旅，暗室隔垣，未尝错认以为他人也，犹之此经之脉，见于他部，未尝错认以为他经之病也，至于临病察脉，全在活法推求，如诊富贵人之脉，与贫贱者之脉，迥乎不侔，贵显之脉，常清虚流利，富厚之脉，常和滑有神，贱者之脉，常浊壅多滞贫者之脉，常蹇濇少神，加以劳勚则粗硬倍常，至若先富贵而后贫贱，则营卫枯槁，血气不调，脉必不能流利和滑，久按索然，且富贵之症治，与贫贱之症治，亦截然两途，富贵之人，恒劳心肾，精血内戕，病脉多虚，总有表里客邪，不胜大汗之下，全以顾虑元气为主，略兼和营调胃足矣，一切苦寒伤气，皆在切禁，贪贱之人，藜藿充肠风霜切体，内外未尝温养，筋骸素惯疲劳，藏府经脉，一皆坚固，即有病苦忧劳，不能便伤神志，一以攻发为主，若参芪桂附等药，咸非是辈所宜，惟先贵后贱，先富后贫之人，素享丰腴，不安粗粝，病则中气先郁，非但药之难应，参芪或不能支，反憎郁抑之患，在所必至，非特富贵之脉症，与贫贱县殊，即形体之肥瘠，亦是不同，肥盛之人，肌肉丰厚，胃气沈潜，纵受风寒，未得即见表脉，但须辨其声音涕唾，便知有何客邪，设鼻塞声重，涕唾稠黏，风寒所伤也，若虽鼻塞声重，而屡欬痰不即应，极力略之，乃得一线粘痰，甚则咽肿胀者，乃风热也，此是肥人外感第一关键，以肥人肌气充盛，风邪急切难入，因其内多痰湿，故伤热最易，惟是酒客湿热，渐渍于肉理，风邪易伤者有之，否则形盛气虚，色白肉松，肌腠不实之故，不可以此胶执也，瘦人肌肉浅薄，胃气外泄，即发热头痛，脉来浮数，多属于火，但以头之时痛时止，热之忽轻忽重，又为阴虚火扰之候也，惟发热头痛，无问昼夜，不分轻重，人迎浮盛者，方是外感之病，亦有表邪兼挟内火者，虽发热头痛，不分昼夜轻重，而烦渴躁扰，卧寐不宁，皆邪火烁阴之候，虽宜辛凉发散，又当顾虑其阴，独形瘦气虚，颜白唇鲜，卫气不固者，最易伤风，却无内火之患矣，矧吾江南之人，元气最薄，脉多不实，且偏属东方，木火最盛，治之稍过，不无热去寒起之虑，而高梁之人，豢养柔脆，调适尤难，故善治大江以南病者，不难徧行宇内也，但要识其所禀之刚柔，情性之缓急耳，西北之人，惯拒风寒，素食煤火，外内坚固，所以脉多沈实，一切表里诸邪，不伤则已，伤之必重，非大汗大下，重用峻剂，不能克应，滇粤之人，恒受瘴热，惯食槟榔，表里疎豁，所以脉多微数，按之少实，纵有风寒，只宜清解，不得轻用发散，以表药性皆上升横散，触动瘴气，发热漫无止期，不至津枯血竭不已也，经云：西北之气散而寒之，东南之气，收而温之，所谓同病异治也，是以他方之人，必问方隅水土，傍观者以为应酬套语，曷知其为察脉审症，用药之大纲，故操司命之权者务宜外息诸缘，内心无喘，向生死机关下个竿头进步工夫，自然不落时人圈缋，当知医门学问，原无深奥难明处但得悉其要领，活法推求，便可一肩担荷，又何必搜罗百氏，博览群书，开凿寻文解义之端，愈滋多岐之惑哉。

　　经络

　　或问奇经诸脉，何以异于十二经，而以奇字目之，答曰：夫十二经者经脉之常度也，其源各从藏府而发，虽有棱别，其实一气贯通，曾无间断，其经皆直行上下，故谓之经十五络者，经脉之联属也，其端各从经脉而发头绪散漫不一，非如经脉之如环无端也，以其斜行左右遂名曰络，奇经为诸经之别贯经经自为起止各司前后上下之阴阳血气，不主一藏一府，随邪气之满溢而为病，故脉之发现诸部皆乖戾不和是古圣以奇宇称之，非若经气之当升，络气之常降也，所以者何，盖缘经起中焦，恒随营气下行极而上，故其诊在寸络起下焦恒附营气上行极而下故，其诊在尺虽经有明谕，而世罕究其旨者，通评虚寔论云：经络皆寔，寸脉急而尺缓言经中所受之邪，既随经而盛于上，络气虽实，当无下陷之邪，则尺部不为之热满矣，次云络气不足，经气有余，脉口热满尺，部寒濇，有余则热满，是指邪气而言，非经气之充寔也，不足则寒濇，络气本虚之验也，又云经虚络满者，尺部热满脉口寒濇，络满亦指邪气，以经中之邪陷于络，故尺部为之热满也，按金匮云极寒伤经，极热伤络，盖经受寒邪而发热，络受热邪而传次，溢入于奇经矣，然经络之脉，虽各有疆界，各有司属，各有交会，而实混然一区，全在大气鼓运，营血灌注，方无偏胜竭绝之虞，经云：气主煦之，血主濡之，又言邪在气，气为是动邪在血，血为所生病，是以十二经脉，各以分隶气血之所属也，其经络二字，方书中靡不并举，曷知络脉皆不离本经之部分虽十二经外，别有阴络阳络脾之大络三种，而为病亦不殊本经之血气也，盖络脉之病，虽略亚于本经，然邪伏幽隐，气难升散，不似经脉之循经上下，易于开发也，而奇经又为十二经之约束，若藏气安和，经脉调畅八脉之形，无从而见也，即经络受邪，不至满溢，与奇经亦无预也，惟是经络之邪，热满，势必溢入于奇经，所以越人有沟渠满溢，诸经不能复拘之喻，试推伤寒之邪，皆从阳维而传次三阳，从阴维而传次三阴，未尝循十二经次第也，或有藏气内结，邪气外溢竟从奇经受病者有之，复问八脉之形象与病苦，可得闻乎答曰：在经有之吾尝考诸经中，言冲脉直上直下而中央牢，病苦逆气里急，督脉直上直下而中央浮，病苦脊强不得俛仰，任脉横寸口，边丸丸紧细而长病苦少腹切痛，男子内结七疝，女子带下瘕聚，阳维尺外斜上至寸而浮，病苦寒热，溶溶不能自收持，阴维尺内斜上至寸而沈病苦心痛，怅然失志阳蹻寸口左右弹，浮而细绵绵，病苦阴缓而阳急，阴蹻尺内左右弹，沈而细绵绵，病若阳缓而阴急，带脉中部左右弹而横滑，病苦腹痛，腰溶溶若坐水中，内经所言奇经之脉象如是，凡遇五癎七疝，项痉背强，发歇不时，外内无定之症刚劲不伦，殊异寻常之脉便于奇经中求之，或问奇经之奇字，昔人咸奇偶之奇为训未知孰是，因语之曰读书须要自立主见，切必浮澼澼地随人脚跟设泥昔人奇偶之说，不当有阴阳维蹻之配偶也，坐客皆举手称善，请着玉版，以为奇恒之别鉴。

　　师传（三十二则）

　　或问诊切之法，何者为宗，答曰诊切之法心空为宗，得其旨言下可了，不得其旨虽徧读五车转增障碍，只如日月，岂不净耶，而盲者不见，是盲之过非日月咎，客云：若尔则古人历陈某脉某病凿凿诸例，将有适于用乎，无适于用乎，答曰：大似向泥人祈祷有时灵应有时不灵应，客云：法法纰缪，安得涤除玄览参五色之诊乎，答曰：除却胸中落索，空空地向已灵上究去，了得浮脉之义，便了得沈脉之义，触类旁通，诸脉皆了无余蕴矣，夫脉学者，大医王之心印非大智慧大辨才难以语此，吾尝疾首生民，不闻炎黄之垂诲，永违仲景之至言，逮后唐进士千金方，直接长沙一脉，又以立法险峻，不易跻攀，乃致造诣日卑，风斯日下，今我不惜广长，开陈圣教，为众生运无尽灯，譬之一灯然百千灯，冥者皆明，明终无尽，无不没宿昔先师垂诲，吾当逐一为汝陈之。

　　浮脉者，下指即显浮象，按之稍减而不空，举之泛泛而流利，不似虚脉之按之不振，芤脉之寻之中空，濡脉之绵软无力也，浮为经络肌表之应，良由邪袭三阳经中，鼓搏脉气于外，所以应指浮满，在暴病得之，皆为合脉，然必人迎浮盛，乃为确候，若气口反盛，又为痰气逆满之征，否则其人平素右手偏旺之故，有始病不浮，病久而脉反浮者，此中气亏乏，不能内守，反见虚痞之兆，若浮而按之渐衰，不能无假象发见之虞，伤寒以尺寸俱浮为太阳受病，故凡浮脉主病，皆属于表，但须指下有力，即属有余客邪，其太阳本经风寒营卫之辨，全以浮缓浮紧，分别而为处治，其有寸关俱浮，尺中迟弱者，南阳谓之阳浮阴弱，营气不足，血少之故，见太阳一经，咸以浮为本脉，一部不逮，虚实悬殊，亦有六脉浮迟，而表热里寒，下利清谷者，虽始病有热，可验太阳，其治与少阴之虚阳发露不异，又有下后仍浮，或兼促兼弦兼紧兼数之类，总由表邪未尽，乃有结胸咽痛，胁急头疼之变端，详结胸藏结及痞之症，皆为下早表邪内陷所致，究其脉虽变异，必有一部见浮，死生虚寔之机，在关上沈细紧小之甚与不甚耳，惟阳明府热攻脾，脉虽浮大，心下反鞭者，急需下之，所谓从症不从脉也，其在三阴，都无浮脉，惟阴尽复阳，厥愈足温而脉浮者，皆为愈症，故太阴例有手足温，身体重而脉浮者，少阴例有阳微脉浮者，厥阴例有脉浮为欲愈，不浮为未愈者，须知阳病浮迟兼见里症，合从阴治，阴病脉浮，症显阳回，合从阳治，几微消息，当不越于圣度也，近世陶尚文浮中沈三法，举世共推，虽卓立已见，究其所云，不论脉之浮沈迟数，但以按之无力，重按全无者，便是阴症，曷知按之无力者，乃虚散之脉，与浮何预哉，逮夫杂症之脉浮者，皆为风象，如类中风痱之脉浮，喘咳痞满之脉浮，烦暝衂血之脉浮，风水皮水之脉浮，泄泻脓血之脉浮，如上种种，或与症相符，或与症乖互，咸可治疗，虽内经有肠澼下白沫，脉沈则生脉浮则死之例，然风木乘脾之症，初起多有浮脉，可用升散而愈者，当知阴病见阳脉者生，非若沈细虚微之反见狂妄躁渴，难于图治也。

　　沈脉者，轻取不应，重按乃得，举指减小，更按益力，纵之不即应指，不似实脉之举指逼逼，伏脉之匿于筋下也，沈为藏府筋骨之应，盖缘阳气式微，不能统运营气于表，脉显阴象而沈者，则按久愈微，若阳气郁伏，不能浮应卫气于外，脉反伏匿而沈者，则按久不衰，阴阳寒热之机，在乎纤微之辨，伤寒以尺寸俱沈为少阴受病，故于沈脉之中，辨别阴阳，为第一关捩，若始病不发热，无头痛，而手足厥冷脉沈者，此直中阴经之寒症也，若先曾发热头痛，心绪不宁，至五七日后，而变手足厥冷，躁不得寐而脉沈者此厥深热深，阳邪陷阴之热症也，亦有始本阳邪，因汗下太过，而脉变沈迟，此热去寒起之虚症也，有太阳症下早，胸膈痞鞭而关上小细沈紧者，此表邪内陷，阳分之结胸也，若能食自利，乃阳邪下陷，阴分之藏结矣，有少阴病自利清水，口干腹胀不大便而脉沈者，此热邪陷于少阴也，有少阴病，始得之，反发热脉沈者，麻黄附子细辛汤温之，是少阴而兼太阳，即所谓之两感也，此与病发热头痛，脉反沈，身体痛，当温之宜四逆汤之法，似是而是寔不同也，有寸关俱浮，而尺中沈迟者，此阳症夹阴之脉也，若沈而实大数盛，动滑有力，皆为阳邪内伏沈而迟细微弱，弦濇少力皆属阴寒无疑，有冬时伏邪，发于春夏，烦热躁渴，而反脉沈足冷，此少阴无气，毒邪不能发出阳分，下虚死症也，凡伤寒温热时疫感冒得汗后脉沈，皆为愈证非阳病阴脉之比，有内外有热，而脉沈伏，不数不洪，指下濇小急疾无论伤寒杂病，发于何时皆为伏热，不可以其脉之沈伏，而误认阴寒也，至如肠澼自利而脉沈，寒疝积瘕而脉沈历节痛痹而脉沈，伏痰留饮而脉沈，胸腹结痛而脉沈，霍乱呕吐而脉沈，郁结气滞而脉沈咸为应病之脉，若反浮大虚濇，或虽沈而弦细坚疾，为胃气告匮，未可轻许以治也，迟脉者，呼吸定息，不及四至而举按皆迟，不似濇脉之参伍不调，缓脉之去来徐缓也，迟为阳气不显，营气自和之象，故昔人皆以隶之虚寒，而人迎主寒湿外袭，气口主积冷内滞，又以浮迟为表寒，沈迟为里寒，迟濇为血病，迟滑为气病，此论固是，然多有热邪内结，寒气外郁，而见气口迟滑作胀者，讵可以脉迟概为之寒，而不究其滑濇之象，虚实之异哉，详仲景有阳明病脉迟，微恶寒而汗出多者，为表未解，脉迟头弦腹满者不可下，有阳明病脉迟有力，汗出不恶寒，身重喘满，潮热便鞭，手足濈然汗出者，为外欲解，可攻其里，又太阳病脉浮，因误下而变迟，膈内拒痛者为结胸，若此皆热邪内结之明验也，当知迟脉虽现表证，亦属藏气不充，不能统摄百骸，所以邪气留连不解，即有腹满而头弦脉迟，阳分之患未除，禁不可下，直待里证悉具，然后下之，圣法昭然，岂不详审慎重乎，迟为阳气失职，胸中大气不能敷布之候，详迟为在藏一语，可不顾虑藏气之病乎。

　　数脉者，呼吸定息，六至以上，而应指急数，不似滑脉之往来流利，动脉之厥厥动摇，疾脉之过于急疾也，数为阳盛阴亏，热邪流传于经络之象，所以脉道数盛，火性善动而躁急，故伤寒以烦躁脉数者为传，脉静者为不传，有火无火之分也，即经尽欲解，而脉浮数，按之不芤，其人不虚，不战汗出而解，则知数而按之芤者，皆为虚矣，又阳明例云：病人脉数，数为热，当消谷引食，而反吐者，以发汗令阳气微，膈内虚，脉乃数也，数为客热，不能消谷，胃中虚冷故吐也，又胃反而寸口脉微数者，为胸中冷，又脉阳紧阴数为欲吐，阳浮阴数亦吐，胃反脉数，中气大虚，而见假数之象也，人见脉数，悉以为热，不知亦有胃虚及阴盛拒阳者，若数而浮大，按之无力，寸口脉细者，虚也，经曰：脉至而从，按之不鼓，诸阳皆然，病热而脉数，按之不鼓甚者，乃阴盛拒阳于外而致病，非热也，形症似寒，按之鼓击于指下者，乃阳盛拒阴而生病，非寒也，丹溪云：脉数盛大，按之而濇，外有热症者，名曰中（平声）寒，盖寒留血脉，外症热而脉亦数也，凡乍病脉数，而按之缓者为邪退，久病脉数为阴虚之象，瘦人多火其阴本虚若形充色泽之人脉数，皆痰湿郁滞经络不畅而蕴热，其可贵之于阴乎若无故脉数，必生痈疽如数寔而吐臭痰者为肺痈，数虚而欬涎沫者为肺痿又历考数脉诸例，有云数则烦心者有云滑数心下结热者皆包络火旺而弃君主之位也，有云细数阴虚者，水不制火，真阴亏损也有云数为在府者，阳邪干阳藏气无预也，有云数则为寒者少火气衰壮火食气也，大抵虚劳失血，喘嗽上气多有数脉，但以数大耎弱者为阳虚，细小弦数者为阴虚，非若伤寒衂血之脉浮大为邪伏于经，合用发汗之比，诸凡失血，脉见细小微数无力者为顺，脉数有热，及寔大弦劲急者为逆，若乍疎乍数无问何病，皆不治也。

　　滑脉者，举之浮紧按之滑石不似寔脉之逼逼应指紧脉之往来劲急，动脉之见于一部，疾脉之过于急疾也，仲景云：翕奄沈，名曰滑滑者紧之浮名也言忽沈忽浮，形容流利之状，无以过之，滑为多血少气之脉，而昔人又以滑大无力，为内伤元气曷知滑脉，虽有浮沈之分，却无无力之象，盖血由气生，若果气虚，则鼓动之力先微，脉何由而滑耶，惟是气虚不能统摄阴火而血热脉滑者有之，尝考诸内经有脉滑曰病风，缓而滑曰热中脉浮而滑曰新病，脉盛滑坚者曰病在外，脉弱以滑，是为胃气，滑者阴气有余也，则知滑脉之病，无虚寒之理，他如伤寒温热时行等病，总以浮滑而濡者为可治，故先师论脉，首言大浮数动滑为阳，而杂病以人迎浮滑为风痰，缓滑为中风，气口缓滑为热中，滑数为宿食，尺中弦滑为下焦畜血，又呕吐而寸口迟滑，为胸中寔，下利而关上迟滑，为下未尽，厥逆而脉滑，为里有寔，详此则滑脉之病，可不言而喻，即经有滑者阴气有余一语，是指阴邪搏阳而言，岂以阴气有余，多汗身寒之病，便可目为血多，又以滑天之脉，牵合无力，而为内伤元气乎，平人肢体丰盛，而按之绵耎，六脉耎滑，此痰湿渐渍于中外，终日劳役，不知倦怠，若安息则重着酸疼矣，夫脉之滑而不甚有力者，皆浮滑缓滑濡滑微滑之类，终非无力之比，滑为血寔气壅之脉，悉属有余，妇人身有病而脉和滑者为孕，临产派滑疾者曰离经，若滑而急强，擘擘如弹石，谓之肾绝，滑不直手，按之不可得，为大肠气予不足，以其绝无和缓胃气，故经予之短期。

　　濇脉者，指下濇滞不前，内经谓之参伍不调，叔和喻以轻刀刮竹，通真子比之如雨沾沙，长沙又以泻漆之绝，比拟虽殊，其义则一，不似迟脉之指下迟缓，缓脉之脉象纡徐濡脉之来去绵耎也，良由津血亏少，不能濡润经络，所以濇濇不调，故经有脉濇曰痹，寸口诸濇亡血，濇则心痛，尺热脉濇为懈，种种皆阴血消亡，阳气有余，而为身热无汗之病，亦有痰食胶固中外，脉道阻滞，而见濇数模糊者，阴受水谷之害也，金匮云：寸口脉浮大，按之反濇，尺中亦微而濇，知有宿食，有发热头痛，而见浮濇数盛者，阳中雾露之气也，雾伤皮腠，湿流关节，总皆脉濇，但兼浮数沈细之不同也，有伤寒阳明府寔，不大便而脉濇，温病大热而脉濇，吐下微喘而脉濇，水肿腹大而脉濇，消瘅大渴而脉濇，痰症喘满而脉濇，病在外而脉濇，妇人怀孕而脉濇，皆症脉相反之候，间有因胎病而脉濇者，然在二三月时有之，若四月胎息成形之后，必无虚濇之理，平人无故脉濇，为贫窘之兆，尺中蹇濇则艰于嗣，金匮云：男子脉浮弱而濇则无子，精气清冷，其有脉塞而鼓如省客，左右旁至如交漆，按之不得如颓土，皆乖戾不和，殊异寻常之脉，故素问列之大奇。

　　虚脉者，指下虚大而耎，如循鸡羽之状，中取重按，皆弱而少力，久按仍不乏根，不似芤脉之豁然中空，按久渐出，濇脉之耎弱无力，举指即来散脉之散漫无根，重按久按绝不可得也，虚为营血不调之候叔和以迟大而耎为虚，每见气虚喘乏，往往有虚大而数者，且言血虚脉虚，独不详仲景脉虚身热，得之伤暑，东垣以气口脉大而虚者，为内伤于气，若虚大而时显一濇，为内伤于血，凡血虚之病，非显濇弱，则弦细芤迟，如伤暑脉虚为气虚，弦细芤迟为血虚，虚劳脉极虚芤迟，或尺中微细小者，为亡血失精，男子平人脉虚弱微细者，善盗汗出，则气血之分了然矣，慎齐有云：脉洪大而虚者防作泻，可知虚脉多脾家气分之病，大则气虚不敛之故，经云：脉气上虚尺虚，是谓重虚，病在中脉虚难治，仲景有脉虚者不可吐，腹满脉虚复厥者不可下，脉阴阳俱虚，热不止者死，可见病寔脉虚，皆不易治，盖虚即是毛，毛为肺之平脉，若极虚而微，如风吹毛之状，极虚而数，瞥瞥如羹上肥者，皆为肺绝之兆也，为癫疾之脉虚为可治者，以其神出舍空，可行峻补，若实大为顽痰固结，搜涤不应，所以为难耳。

　　实脉者，重浊滑盛，相应如参舂而按之石坚，不似紧脉之迸急不和，滑脉之往来流利，洪脉之来盛去衰也，实为中外壅满之象，经云邪气盛则实，非正气本充之谓，即此一语，可为实脉之总归，夫脉既实矣，谅虚症之必无也，症既实矣，谅假象之必无也但以热邪亢极而暴绝者有之，其为病也，实在表则头痛身热，实在里则胀腹满，大而实者，热由中发细而实者，积自内生在伤寒阳明病，不大便而脉实则宜下，下后脉实大，或暴微欲绝，热不止者死，厥病，下利脉实者，下之死，病脉之逆，从可见矣，盖实即是石，石为肾之平脉若石坚太过，劈劈如弹石状，为肾绝之兆矣，其消瘅鼓胀坚积等病，皆以脉实为可治，若泄而脱血，及新产骤虚，久病虚羸，而得实大之脉，良不易治也。

　　弦脉者，端直以长，举之应指，按之不移不似紧脉之状如转索，革脉之劲如弓弦也，弦为风木主令之脉故凡病脉弦，皆阳中伏阴之象，虚症误用寒凉，两尺脉必变弦，胃虚冷食停滞，气口多见弦脉，伤寒以尺寸俱弦，为少阳受病少阳为枢，为阴阳之交界，如弦而兼浮兼细，为少阳之本脉，弦而兼数兼缓，即有入府传阴之两途若弦而兼之以沈濇微弱，得不谓之阴乎经言寸口脉弦者，胁下拘急而痛，令人啬啬恶寒，又伤寒脉弦细，头痛发热者属少阳，此阳弦头痛也，痛必见于太阳，阳脉濇，阴脉弦，法当腹中急痛，此阴弦腹痛也，痛必见于少腹，皆少阳部分耳，少阴病欲吐不吐，始得之，手足寒脉弦迟者，此胸中寔当吐之，若膈上有寒饮干呕者，不可吐，急温之，详此，又不当以兼沈兼濇，概谓之阴，弦迟为胸中实也，审症合脉，活法在人贵在心手之灵活耳，历诊诸病之脉，属邪盛而见弦者，十常二三，属正虚而见弦者，十常六七其于他脉之中，兼见弦象者，亦复不少，在伤寒表邪全盛之时，中有一部见弦，或兼迟兼濇，便是夹阴之候，客邪虽盛，急需温散，汗下猛剂咸非所宜即非时感冒，亦宜体，此至于素有动气怔仲，寒疝脚气，种种宿病，而挟外感之邪，于浮紧数大之中委曲搜求，弦象必隐于内，多有表邪脉紧于紧脉之中，按之渐渐减小纵之不甚鼓指，便当弦脉例治于浮脉之中，按之敛直滑脉之中，按之搏指，并当弦脉类看，于沈脉之中，按之引引濇脉之中，按之切切，皆阴邪内伏阳气消沈，不能调和百脉，而显弦直之状，良非客邪紧盛之兆，迨夫伤寒坏病，弦脉居多，虚劳内伤弦常过半所以南阳为六残贼之首推也，他如病疟寒饮一切杂症，皆有弦脉，按金匮云：疟脉自弦，弦数多热弦迟多寒，弦小坚者下之差弦迟者可温之弦紧者可发汗针灸也，浮大者可吐之，弦数者风发也，以饮食消息主之饮脉皆弦双弦者寒也，偏弦者饮也，弦数者有寒饮，沈弦者悬饮内痛，他如腹痛鼓胀，胃反胸痹，症瘕畜血，中暍伤风霍乱滞下，中气郁结，寒热痞满等病，种种皆有弦脉，总由中气少权，土败木贼所致，但以弦少弦多，以证胃气之强弱，弦寔弦虚，以证邪气之虚实浮弦沈弦，以证表里之阴阳，寸弦尺弦，以证病气之升沈，无论所患何症，兼见何脉但以和缓有神不乏胃气咸为可治，若弦而劲细，如循刀刃，弦而强直，如新张弓弦，如循长竿，如按横格，皆但弦无胃气也，所以虚劳之脉多寸口数大尺中弦细搏指者，皆为损脉，卢扁复生奚益哉。

　　缓脉者，从容和缓不疾不徐似迟而实未为迟不似濡脉之指下绵耎虚脉之瞥瞥虚大微脉之微细而濡，弱脉之细软无力也，仲景云：阳脉浮大而濡阴脉浮大而濡，阴脉与阳脉同等者，名曰缓也，伤寒以尺寸俱微缓者，为厥阴受病，厥阴为阴尽复阳之界，故凡病后得之咸为相宜，其太阳病发热头痛自汗脉浮缓者，为风伤卫症以其自汗体疎，自不能紧盛也，缓为脾家之本脉然必和缓有神，为脾气之充，若缓甚而弱，为脾气不足，缓而滑利，则胃气冲和，昔人以浮缓为伤风，沈缓为寒湿缓大为风虚，缓细为痹湿，又以浮缓为风中于阳，沈缓为湿中于阴，盖湿脉自缓，得风以播之，则兼浮缓，寒以束之则兼沈缓苦中于阴，则沈细微缓，以厥阴内藏风木之气，故脉虽沈而有微缓之象也。

　　洪脉者，既大且数，指下累累如连珠，如循琅玕而按之稍缓，不似实脉之举按逼逼，滑脉之耎滑流利，大脉之大而且长也，昔人以洪为夏脉，内经以钩为夏脉遂有钩即是洪之说，以其数大而濡，按之指下委曲旁出，固可谓之曰钩，火性虚炎，所以来盛去衰按之不实，然痰食瘀积阻碍脉道，关部常屈曲而出，此与夏脉微钩，似同而实不类也，洪为火气燔灼之候，仲景有服桂枝汤，大汗出大烦渴不解，脉洪为温病，温病乃冬时伏气所发，发于春者为温病，发于夏者为热病，其邪伏藏于内而发出于表，脉多浮洪而混混不清，每多盛于右手，亦有动滑不常者，越人所谓行在诸经，不知何经之动也，当此不行内夺，反与解表，不至热交营度不已也，若温热时行，症显烦渴昏热，脉反沈细小弱者，阳病阴脉也，有阳热亢极，而足冷尺弱者，为下虚之症，皆不可治，又屡下而热势不解，脉洪不减，谓之坏病，多不可救洪为阳气满溢，阴气垂绝之脉，故蔼蔼如车盖者为阳结，脉浮而洪，身汗如油为肺绝，即杂病脉洪，皆火气亢甚之兆，若病后久虚，虚劳失血，泄泻脱元，而见洪盛之脉，尤非所宜，惟惛浊下贱，脉多洪实，又不当以实热论也。

　　微脉者，似有若无，欲绝非绝，而按之稍有模糊之状，不似弱脉之小弱分明，细脉之纤细有力也，微为阳气衰微之脉，经言寸口诸微亡阳，言诸微者，则轻取之微，重按之微，气口之微，尺中之微，皆属气虚，故所见诸症，在上则为恶寒多汗少气之患，在下则有失精脱泻少食之虞，总之与血无预，所以萦萦如踟蛛丝者，仲景谓阳气之衰，尝见中风卒倒而脉微，暑风卒倒而脉微，皆为虚风之象，其脉多兼沈缓，若中寒卒倒而脉微，为阴邪暴逆，所以微细欲绝也，而伤寒尺寸俱微缓，为厥阴受病，病邪传至此经，不特正气之虚，邪亦向衰之际，是以俱虚，不似少阴之脉微细，但欲寐耳，详二经之脉，同一微也，而有阴尽复阳，阳去入阴之异，即太阳经病之脉微，而有发热恶寒，热多寒少，脉微为无阳者，有面有热，色邪未欲解而脉微者有阴阳俱停，邪气不传，而脉反微者，若以微为虚象，不行攻发，何以通邪气之滞耶，必热除身安而脉微，方可为欲愈之机，若太阳症具，而见足冷尺微，又为下焦虚寒之验，可不建其中气，而行正发汗之例乎。

　　紧脉者，状如转索，按之虽实而不坚不似弦脉之端直如弦牢革之强直搏指也，紧为诸寒收引之象亦有热因寒束，而烦热拘急疼痛者，如太阳寒伤营症是也，然必人迎浮紧，乃为表症之确候若气口紧坚，又为内伤饮食之兆，金匮所谓脉紧头痛，风寒腹中有宿食也，仲景又云：曾为人所难，紧脉从何而来，假令亡汗若吐，以肺里寒，故令脉紧也，假令欬者坐饮冷水，故令脉紧也，假令下利，以胃中寒冷故令脉紧也，详此三下转语，可谓曲尽紧脉为病之变端，而少阴经中，又有病人脉阴阳俱紧，反汗出者亡阳也，此属少阴法当咽痛而复吐利，是谓紧反入里之微验，又少阳病脉紧，至七八月下利脉暴微手足反温，脉紧反去，为欲解也，虽烦下利必自愈，此即紧去人安之互词，辨不可下脉症中，又有脉来阴阳俱紧恶寒发热则脉欲厥厥者，脉初来大，渐渐小，更来渐渐大，是其候也，此亦紧反入里之互词因误下而阳邪内陷欲出不出有似厥逆进退之象故言欲厥，脉虽变而紧状依然，非营卫离散，乍大乍小之比，而脉法中复有寸口脉微，尺脉紧其人虚损多汗知阴常在，绝不见阳之例，可见紧之所在，皆阳气不到之处，故有是象，夫脉按之紧如弦直上下行者痉，若伏坚者为阴痉，总皆经脉拘急，故有此象，若脉至如转索，而强急不和，是但紧无胃气也，岂堪尚引日乎。

　　弱脉者，沈细而耎按之乃得举之如无不似微脉之按之欲绝，濡脉之按之若无细脉之浮沈皆细也，弱为阳气衰微之候，夫浮以候阳今浮取如无阳衰之明验也，故伤寒首言弱为阴脉，即阳经见之亦属阳气之衰，经言，寸口脉弱而迟虚满不能食寸口脉弱而缓食卒不下气填膈上，上二条，，一属胃寒一属脾虚，故皆主乎饮食，又形作伤寒，其脉不弦紧而弱太阳中暍身热疼重而脉微弱可见脉弱无阳，必无寔热之理，祗宜辨祈真阳之虚，与胃气之虚，及夏月伤冷水，水行皮中所致耳在阴经见之，虽为合脉然阳气衰微已极，非大温大补，良难春回寒谷也惟血痹虚劳，久嗽失血，新产及老人久虚，脉宜微弱然必弱而和滑，可卜胃气之未艾，若少壮暴病而见脉弱，咸非所宜，即血症虚症，脉弱而兼之以濇为气血交败，其能荣灶下之薪乎。

　　长脉者，指下迢迢而过于本位，三部举按皆然，不似大脉之举之盛大，按之少力也，伤寒以尺寸俱长，为阳明受病，内经又以长则气治，为胃家之平脉，胃为水谷之海，其经多气多血，故显有余之象，然必长而和缓，方为无病之脉若长而浮盛，又为经邪方盛之兆，亦有病邪向愈，而脉长者，仲景云：太阴中风，四肢烦疼，阳脉微，阴脉濇，而长者为欲愈，盖风本阳邪，因土虚木弃，陷于太阴之经而长脉见于微濇之中，疼热发于诸阳之本，洵为欲愈之征，殊非病进之谓，且有阴气不充，而脉反上盛者，经言寸口脉中手长者，曰足胫痛是也，此与秦越人遂上鱼为溢，遂入尺为覆，及上部有脉下部无脉，关格吐逆，不得小便，同脉异症，不可与尺寸俱长之脉，比例而推也。

　　短脉者，尺寸俱短，而不及本位，不似小脉之三部皆小弱不振，伏脉之一部独伏匿不前也，经云：短则气病，良由胃气阨塞，不能条畅百脉，或因痰气食积阻碍气道所以脉见短濇促结之状，亦有阳气不充而脉短者，经谓寸口脉中手短者，曰头痛是也，仲景云：汗多重发汗，亡阳讝语，脉短者死，脉自和者不死，又少阴脉不至，肾气绝为尸厥，伤寒六七日，大下后，寸脉沈而迟，手足厥冷，下部脉不至，咽喉不利，唾脓血者难治，戴同父云：短脉只当责之于尺寸若关中见短，是上不通寸为阳绝，下不通尺为阴绝矣，曷知关部，从无见短之理，昔人有以六部分隶而言者，殊失短脉之义。

　　大脉者，应指满溢，倍于寻常，不似长脉之但长不大，洪脉之既大且数也，大脉有虚寔阴阳之异，经云：大则病进，是指实大而言，仲景以大则为虚者，乃盛大少力之谓，然又有下利脉大者为未止，是又以积滞未尽而言，非大则为虚之谓也，有六脉俱大者，阴不足，阳有余也，有偏大于左者，邪盛于经也，偏大于右者，热盛于内也，亦有诸脉皆小，中有一部独大者，诸脉皆大，中有一部独小者，便以其部断其病之虚寔，且有素禀六阳，或一手偏旺偏衰者，又不当以病论也，凡大而数实有力，皆为实热，如人迎气大紧以浮者，其病益甚在外，气口微大，名曰平人，其脉大坚以濇者胀，乳子中风热，喘鸣肩息者，脉实大而缓则生，急则死，乳子，是指产后以乳哺子而言，非婴儿也，产后脉宜悬小，最忌实大，今症见喘鸣肩息，为邪气暴逆，又须实大而缓，方与症合，若实大急强，为邪胜正衰，去生远矣，此与乳子而病热，脉弦小，手足温则生，似乎相左，而实互相发明也，伤寒热病，讝语烦渴，脉来实大，虽剧可治，得汗后热不止，脉反实大躁疾者死，温病大热不得汗，脉大数急强者死，细小虚濇者亦死，厥阴病下利脉大者，虚也，以其强下之也，阴症反大发热，脉虚大无力，乃脉症之变，内症元气不足，发热脉大而虚，为脉症之常，虚劳脉大，为血气虚盛，金匮云：男子平人脉大为劳，气有余，便是火也，所以瘦人胸中多气而脉大，病久气衰而脉大，总为阴阳离绝之候，孰谓大属有余，而可恣行攻伐哉，若脉见乍大乍小，为元神无主，随邪气之鼓动，可不慎而漫投汤药耶。

　　小脉者，三部皆小，而指下显然，不似微服之微弱依稀，细脉之微细如发，弱脉之耎弱不前，短脉之首尾不及也，夫脉之小弱，虽为元气不足，若小而按之不衰久按有力，又为实热固结之象，总由正气不充，不能鼓搏热势于外，所以隐隐略见滑热之状于内也，设小而症见热邪亢盛，则为症脉相反之兆，亦有平人六脉皆阴，或一手偏小者，若因病而脉损小，又当随所见部分而为调适，机用不可不治也，假令小弱见于人迎，卫气衰也见于气口，肺胃弱也，见于寸口，阳不足也，见于尺内，阴不足也，凡病后脉见小弱，正气虽虚，邪气亦退，故为向愈，设小而兼之以滑实伏匿，得非寔热内蕴之征乎，经云：切其脉口滑小紧而沈者，病益甚在中，又云：温病大热，而脉反细小，手足逆者死，乳子而病热，脉悬小手足温则生，寒则死，此条与乳子中风热互发，言脉虽实大，不至急强，脉虽悬小，四支不逆，可卜胃气之未艾，若脉失冲和，阳竭四末，神丹奚济非特主产后而言，即妊娠亦不出于是也婴儿病，赤辫飧泄，脉小手足寒，难已，脉小手足温，泄易已，腹痛脉细小而迟者易治，坚大而急者难治，洞泄食不化，脉微小流连者生，坚急者死，谛观诸义，则病脉之逆从可默悟矣，而显微又言，前大后小，则头痛目眩，前小后大，则胸满短气，即仲景来微去大之变词，虚中挟寔之旨，和盘托出矣。

　　芤脉者，浮大弦耎，按之中空中按虽不应指，细推仍有根气，纵之却显弦大，按之减小中空，不似虚脉之瞥瞥虚大，按之豁然无力也，芤为血虚不能濡气，故虚大如芤，然其中必显弦象，刘三点以为绝类慈葱，殊失弦大而按之减小中空之义，盖虚则阳气失职，芤则经络中空，所以有虚濡无力，弦大中空之异，仲景云：脉弦而大弦则为减，大则为芤，减则为寒，芤则为虚，虚寒相搏，此名为革，革则胃气告匮，而弦强搏指，按之无根，非芤脉中空之比，按太阳病有脉浮而紧，按之反芤，本虚战汗而解者，暑病有弦细芤迟血分受伤者，芤为失血之本脉，经云：脉至如搏，血温身热者死，详如搏二字，即是弦大而按之则减也，又云：脉来悬钩浮为常脉，言浮而中空，按之旁至似乎微曲之状，虽有瘀积阻滞，而指下柔和，是知尚有胃气，故为失血之常脉，若弦强搏指，而血温身热，为真阴枯竭，必死何疑，凡血脱脉芤，而有一部独弦，或带结促濇滞者，此为阳气不到，中挟阴邪之兆，是即瘀血所结处也，所以芤脉须辨一部两部，或一手两手而与攻补，方为合法。

　　濡脉者，虚耎少力应指虚细如絮浮水面，轻手乍来，重手乍去，不似虚脉之虚大无力，微脉之微细如丝，弱脉之沈细耎弱也，濡为胃气不充之象，故内伤虚劳，泄泻少食自汗喘乏，精伤痿弱之人，脉虽濡耎乏力，犹堪峻补温补，不似阴虚脱血，纯见细数弦强，欲求濡弱，绝不可得也，盖濡脉之浮耎，与虚脉相类，但虚则浮大，而濡则小弱也，濡脉之细小，与弱脉相类，但弱在沈分，而濡在浮分也，濡脉之耎弱，与微脉相类，但微则欲绝，而濡则力微也，濡脉之无力，与散脉相类，但散则从大而按之则无，濡则从小而渐至无力也，夫从小而渐至无力，气虽不充，血犹未败，从大而按之即无，则气无所统，血已伤残，阴阳离散，将何所恃，而可望其生乎，以此言之，则濡之与散，不啻霄壤矣。

　　动脉者，厥厥动摇，指下滑数如珠，见于关上，不似滑脉之诸部皆滑数流利也，动为阴阳相搏之候，阳动则汗出，阴动则发热，是指人迎气口而言，然多有阴虚发热之脉，动于尺内，阳虚自汗之脉，动于寸口者，所谓虚者则动，邪之所凑，其气必虚，金匮有云：脉动而弱，动则为惊，弱则为悸，因其虚而旺气弃之，惟伤寒以大浮数动滑为阳，是专主邪热相搏而言，非虚劳体痛，便溺崩淋脉动之比，而妇人尺脉动甚，为有子之象，经云：阴搏阳别，谓之有子，又云：妇人手少阴脉动者，妊子也，以肾藏精，心主血，故二处脉动，皆为有子，辨之之法，昔人皆以左大顺男，右大顺女为言，然妊娠之脉，往往有素禀一手偏大偏小者，莫若以寸动为男，尺动为女，最为有据。
  </div>
  <div class="pagination">
   <a href="伤寒兼证析义_page4.html">
    上一页
   </a>
   <a href="伤寒兼证析义.html">
    1
   </a>
   <a href="伤寒兼证析义_page2.html">
    2
   </a>
   <a href="伤寒兼证析义_page3.html">
    3
   </a>
   <a href="伤寒兼证析义_page4.html">
    4
   </a>
   <span class="current-page">
    5
   </span>
   <a href="伤寒兼证析义_page6.html">
    6
   </a>
   <a href="伤寒兼证析义_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
