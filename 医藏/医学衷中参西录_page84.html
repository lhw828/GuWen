<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 84 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 84 页/共 120 页</h1>
    <div class="content">　　生杭芍（三钱） 清半夏（三钱） 桂枝尖（二钱五分） 五味子（二钱捣碎）

　　杏仁（二钱去皮） 干姜（钱半） 细辛（一钱） 甘草（钱半） 生姜（三片）

　　共煎一大盅温饮下。

　　方解 凡用小青龙汤，喘者去麻黄加杏仁，此定例也。若有外感之热者，更宜加生石膏，此证无外感之热，故但加二冬以解姜桂诸药之热。

　　复诊 将药煎服一剂，其喘即愈，又继服两剂，咳嗽亦愈强半，右脉已不沉，似稍有力，左脉仍近弦硬，拟再以健胃养肺滋生血脉之品。

　　处方 生怀山药（一两） 生百合（五钱） 大枸杞子（五钱） 天冬（五钱） 当归身（三钱） 苏子（钱半炒捣） 川贝母（三钱） 白术（三钱炒） 生薏米（三钱捣碎） 生远志（二钱） 生鸡内金（钱半黄色的捣） 甘草（钱半）

　　共煎汤一大盅温服。

　　效果 将药连服四剂，咳嗽全愈，脉亦调和如常矣。

　　五、医案　（一）虚劳喘嗽门

　　○肺劳喘咳

　　天津罗××，年三十四岁，得肺劳喘嗽病。

　　病因 数年之前，曾受肺风发咳嗽，治失其宜，病虽暂愈，风邪锢闭肺中未去，致成肺劳喘嗽证。

　　证候 其病在暖燠之时甚轻，偶发喘嗽一半日即愈，至冬令则喘嗽连连，必至天气暖和时始渐愈。其脉左部弦硬，右部濡滑，两尺皆重按无根。

　　诊断 此风邪锢闭肺中，久而伤肺，致肺中气管滞塞，暖时肌肉松缓，气管亦随之松缓，其呼吸犹可自如；冷时肌肉紧缩，气管亦随之紧缩，遂至吸难呼易而喘作，更因痰涎壅滞而嗽作矣。其脉左部弦硬者，肝肾之阴液不足也。右部濡滑者，肺胃中痰涎充溢也。两尺不任重按者，下焦气化虚损，不能固摄，则上焦之喘嗽益甚也。欲治此证，当先宣通其肺，俾气管之郁者皆开后，再投以滋阴培气，肺肾双补之剂以祓除其病根。

　　处方 麻黄（钱半） 天冬（三钱） 天花粉（三钱） 牛蒡子（三钱捣碎） 杏仁（二钱去皮捣碎） 甘草（钱半） 苏子（二钱炒捣） 生远志（二钱去心）

　　生麦芽（二钱） 生杭芍（二钱） 细辛（一钱）

　　共煎汤一大盅，温服。

　　复诊 将药煎服两剂，喘嗽皆愈，而劳动时仍微喘。其脉左部仍似弦硬，右部仍濡，不若从前之滑，两尺犹虚，此病已去而正未复也。宜再为谋根本之治法，而投以培养之剂。

　　处方 野台参（三钱） 生赭石（八钱轧细） 生怀山药（一两） 熟怀地黄（一两）

　　生怀地黄（一两） 大云苓片（二钱） 大甘枸杞（六钱） 天冬（六钱） 净萸肉（五钱）

　　苏子（三钱炒捣） 牛蒡子（三钱捣碎）

　　共煎一大盅温服。

　　方解 人参为补气主药，实兼具上升之力。喻嘉言谓。“气虚欲上脱者专用之转气高不返。”是以凡喘逆之证，皆不可轻用人参，惟重用赭石以引之下行，转能纳气归肾，而下焦之气化，遂因之壮旺而固摄。此方中人参、赭石并用，不但欲导引肺气归肾，实又因其两尺脉虚，即借以培补下焦之气化也。

　　效果 将药连服十余剂，虽劳动亦不作喘。再诊其脉，左右皆调和无病，两尺重按不虚，遂将赭石减去二钱，俾多服以善其后。

　　五、医案　（一）虚劳喘嗽门

　　○肺劳喘嗽兼不寐证

　　天津于姓媪，年近五旬，咳嗽有痰微喘，且苦不寐。

　　病因 夜间因不能寐，心中常觉发热，久之，则肺脏受伤，咳嗽多痰，且微作喘。

　　证候 素本夜间不寐，至黎明时始能少睡。后因咳嗽不止，痰涎壅盛，且复作喘，不能安卧，恒至黎明亦不能睡。因之心中发热益甚，懒于饮食，大便干燥，四五日一行，两旬之间大形困顿，屡次服药无效。其脉左部弦而无力，右部滑而无力，数逾五至。

　　诊断 此真阴亏损，心肾不能相济，是以不眠。久则心血耗散，心火更易妄动以上铄肺金，是以咳嗽有痰作喘。治此证者，当以大滋真阴为主，真阴足则心肾自然相交，以水济火而火不妄动；真阴足则自能纳气归根，气息下达，而呼吸自顺。且肺肾为子母之脏，原相连属，子虚有损于母，子实即有益于母，果能使真阴充足，则肺金既不受心火之铄耗，更可得肾阴之津润，自能复其清肃下行之常，其痰涎咳嗽不治自愈也。若更辅以清火润肺化痰宁嗽之品，则奏效当更捷矣。

　　处方 沙参（一两） 大枸杞（一两） 玄参（六钱） 天冬（六钱）

　　生赭石（五钱轧细） 甘草（二钱） 生杭芍（三钱） 川贝母（三钱） 牛蒡子（一钱捣碎）

　　生麦芽（三钱） 枣仁（三钱炒捣） 射干（二钱）

　　共煎汤一大盅，温服。

　　复诊 将药连服六剂，咳喘痰涎愈十分之八，心中已不发热，食欲已振，夜能睡数时，大便亦不甚燥。诊其脉至数复常，惟六部重按仍皆欠实，左脉仍有弦意。拟再峻补其真阴以除病根，所谓上病取诸下也。

　　处方 生怀山药（一两） 大枸杞（一两） 辽沙参（八钱） 生怀地黄（六钱）

　　熟怀地黄（六钱） 甘草（二钱） 生赭石（六钱轧细） 净萸肉（四钱）

　　生杭芍（三钱） 生麦芽（三钱） 生鸡内金（针半黄色的捣）

　　共煎汤一大盅，温服。

　　效果 将药连服二剂，诸病皆愈，俾用珠玉二宝粥常常当点心服之，以善其后。

　　或问 两方中所用之药，若滋阴、润肺、清火、理痰、止嗽诸品，原为人所共知，而两方之中皆用赭石、麦芽，且又皆生用者其义何居？答曰：胃居中焦，原以传送饮食为专职，是以胃中之气，以息息下行为顺，果其气能息息下行，则冲气可阻其上冲，胆火可因之下降，大便亦可按时下通，至于痰涎之壅滞，咳嗽喘逆诸证，亦可因之降序，而降胃之药，固莫赭石若也。至于麦芽，炒用之善于消食，生用之则善于升达肝气。人身之气化原左升右降，若但知用赭石降胃，其重坠下行之力或有碍于肝气之上升，是以方中用赭石降胃，即用麦芽升肝，此所以顺气化之自然，而还其左升右降之常也。

　　五、医案　（一）虚劳喘嗽门

　　○肺病咳嗽吐血

　　天津张××，年二十六岁，得肺病咳嗽吐血。

　　病因 经商劳心，又兼新婚，失于调摄，遂患劳嗽。继延推拿者为推拿两日，咳嗽分毫未减，转添吐血之证。

　　证候 连声咳嗽不已，即继以吐血。或痰中带血，或纯血无痰，或有咳嗽兼喘。夜不能卧，心中发热，懒食，大便干燥，小便赤涩。脉搏五至强，其左部弦而无力，右部浮取似有力，而尺部重按豁然。

　　处方 生怀山药（一两） 大潞参（三钱） 生赭石（六钱轧细） 生怀地黄（六钱）

　　玄参（六钱） 天冬（五钱） 净萸肉（五钱） 生杭芍（四钱） 射干（二钱） 甘草（二钱）

　　广三七（二钱轧细）

　　药共十一味，将前十味煎汤一大盅，送服三七末一半，至煎渣重服时，再送服其余一半。

</div>
    <div class="pagination">
<a href="医学衷中参西录_page83.html">上一页</a><span>...</span><a href="医学衷中参西录_page79.html">79</a><a href="医学衷中参西录_page80.html">80</a><a href="医学衷中参西录_page81.html">81</a><a href="医学衷中参西录_page82.html">82</a><a href="医学衷中参西录_page83.html">83</a><span class="current-page">84</span><a href="医学衷中参西录_page85.html">85</a><a href="医学衷中参西录_page86.html">86</a><a href="医学衷中参西录_page87.html">87</a><a href="医学衷中参西录_page88.html">88</a><a href="医学衷中参西录_page89.html">89</a><span>...</span><a href="医学衷中参西录_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
