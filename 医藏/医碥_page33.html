<!DOCTYPE html>
<html>
<head>
    <meta charset="UTF-8">
    <title>医碥 - 第 33 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 33 页/共 101 页</h1>
    <div class="content">　　（即一息二至也，此迟之甚。）一呼脉三动，一吸脉三动，（即一息六至，此为数。）而躁，（即数疾意。）尺热，（尺，即手臂。）

　　曰温病。（温病热证。）一呼脉四动（即一息八至）以上，曰死。脉绝不至，（不特迟，且不至。）

　　曰死。乍疏（疏，即迟）乍数，曰死。

　　滑 滑即滑溜之谓，言其行动往来之流利也。在平脉则为血充，在病脉则为血热鼓动，痰气流注。

　　涩糙 涩也。与滑相反，往来粘滞者是。

　　浮沉有得于禀赋者，趾高气扬之辈脉多浮，镇静沉潜之士脉多沉也。（又肥人多沉，瘦人多浮。）有变于时令者，春夏气升而脉浮，秋冬气降而脉沉也。其因病而致者，则病在上、（人身之上部也。）在表、在腑者，其脉浮。（上、表、腑皆属阳，浮脉亦属阳，阳病见阳脉也。）

　　在下、在里、在脏者，其脉沉也。

　　问：浮则外有脉而内无脉，谓之里虚；沉则内有脉而外无脉，谓之表虚。可乎？曰：不由禀赋时令与外感内伤，无故而浮沉，谓之虚，可也。以浮为阴失守，沉为阳内陷也。有故则不可，如以为可，则四季之月，无病之人，脉本和平，常居中候，亦可断为表里兼虚乎？然则古人谓浮为里虚，又谓浮脉举之有余，按之不足。其说非欤？曰：谓浮为虚者，必浮而兼虚者乃名之，非浮即可名虚也。谓浮为虚于里者，必有里虚之实乃名之，非浮则必虚其里也。至脉体之为虚为实，本不因浮沉而变，实则浮沉皆有余，虚则浮沉皆不足。而轻取之与重按，势有不同。则夫脉之实者，愈按愈实，虚者愈按愈虚。盖重按则脉被遏抑，实者鼓击有力，故愈形其实，虚者无力鼓击，故愈形其虚。是则举之有余，按之不足，止可言浮而虚者，不可言浮而实者也。或曰：如子言，浮而实者愈按愈实，是三候皆有，又何以名之为浮乎？曰：浮脉本浮，按抑之而后沉，不按之则仍浮，故曰浮也。又问：亦有脉浮而言表虚，何也？曰：外感发汗太过，或内伤自汗太多，皆令表阳虚，气外越，故浮也。

　　迟数得于禀赋，则性躁急者脉多数，性宽缓者脉多迟。变于时令，则晴燠而脉躁，阴寒而脉静也。至其应病，则亦如之矣。仲景以迟为脏寒，数为腑热，可不泥。以腑亦有寒，脏亦有热也。

　　滑涩亦有得之禀赋者乎？曰：富贵之子，神气通畅，则脉亦流畅；贫贱之子，神气沮抑，则脉亦蹇滞，此即《太素》以脉之滑涩论穷通之意也。若夫时令，则肝脉属春而微滑，肺脉属秋而微涩矣。至其应病，则本乎气血之通塞耳。

　　卷之五·四诊　切脉

　　脉之行动

　　伏沉极为伏，按至骨乃见，或竟有不见者。

　　动，跳动之意，大惊多见此脉。盖惊则心胸跳突，故脉亦应之而跳突也，必带数，故上文系之数脉条下。

　　张仲景曰：若数脉见于关，（观若字，则关是偶举可知，非动脉止见于关也。）上下无头尾，（状其圆而突耳，非真上不至寸，下不至尺也。）如豆大，厥厥动摇者，名曰动。

　　卷之五·四诊　切脉

　　脉之歇止

　　脉之歇止者有三：结 脉来迟，时一止而复来者，曰结。如人之徐行而歇也。

　　促 脉来数，时一止而复来者，曰促。如人之疾行而蹶也。数亦名促，此之促，指歇至言，须分别观之。

　　代 结促之止无常数，代之止有常数。（常数，即下文四十动三十动之数。）代，又为更代之称，别见胃气条，义与此异，须分别观之。

　　《内经》曰：脉一日一夜五十营，（营运也。经谓人周身上下，左右前后，凡二十八脉，共长一十六丈二尺，五十运计长八百一十丈。呼吸定息，脉行六寸，一日夜行八百一十丈，计一万三千五百息。

　　按此伪说也，人一日夜岂止一万三千五百息哉。）五十动而不一代者，（代，歇至也。）五脏皆受气。

　　四十动一代者，一脏无气。（肾气先尽也。其吸不能至肾，止至肝而还。景岳曰：观此，则下文所谓二脏三脏云云者，当自远而近，以次而短，由肾而肝而脾而心而肺。故凡病将死者，必气促，仅呼吸于胸中数寸之间而已。）三十动一代者，二脏无气。二十动一代者，三脏无气。十动一代者，四脏无气。

　　不满十动一代者，五脏无气，予之短期。（此皆死在旦夕。而王氏《脉经》谓一脏无气，后四岁死，二脏无气，后三岁死，云云，恐非。）

　　卷之五·四诊　切脉

　　脉配四时五脏

　　《内经》曰：春脉如弦。（如弦则非过弦可知。通指六脉言，非单指左关。下仿此。）

　　春脉者肝也，东方木也，万物之所以始生也。故其气来 （同软）。弱（和柔之意）轻虚（向浮之意）而滑，端（正也）直以长，曰弦。其气来实而强，（坚劲也。）此谓太过，病在外。（外感也，邪盛故脉强。）

　　不实而微，此谓不及，病在中。（内伤也，正虚故脉弱。按长弦紧三脉，相似而不同。盖弦而软者为长，强者为紧也。

　　此所言如弦者，实即长。所言太过，乃弦而且紧。观虚软实强字可见，勿以此弦字与他处弦紧弦字同论。）

　　夏脉如钩。（钩，曲也。脉来洪盛，如涌起而曲也，言其大而有力。）夏脉者心也，南方火也，万物之所以盛长也，故其气来盛（来盛，浮大也。凡脉自骨肉之分出于皮肤之际，曰来）去衰，曰钩。（凡脉自皮肤之际还于骨肉之分，曰去，衰减也。浮取有余，沉取不足，时当发泄，大而有虚象也。）其气来盛去盛，（大且实也。）此谓太过，病在外。其气来不盛，去反盛，（浮取不足，沉取有余，是沉意反多于浮。）此谓不及，病在中。（不言来不盛去不盛，而言来不盛去反盛者，以来不盛去反盛，似为有余于内，不知此乃反浮为沉，火失其职，即为不足也。）

　　秋脉如浮。（如浮，则非过浮可知。）秋脉者肺也，西方金也，万物之所以收成也。故其气轻虚以浮，来急（收引之意）去散，（散漫之意，浮取则收敛，重按则散漫。盖秋令收而未藏，故脉体如此。）

　　故曰浮。其气来毛，（义取毛之轻浮，浮之太过者也。）而中央坚，两旁虚，（虚犹散也。惟两旁散，而中央不散，与上所谓去散者异矣。而中央曰坚，则亦非但收敛而已，亦与来急异也。）此谓太过，病在外。

　　其气来毛而微，此谓不及，病在中。

　　冬脉如营。（如营垒之固也，内守意。）冬脉者肾也，北方水也，万物之所以合藏也。故其气来沉以搏，（坚实击指。）故曰营。其气来如弹石者，（弹击也，如击手以石，坚实之甚也。）此谓太过，病在外。其去如数者，（沉取似数也。数本属实热。而真阴亏损之脉亦多数，愈虚则愈数，原非实热之数，故云如数。）此谓不及，病在中。

　　脾脉者土也，善者不可得见，（蔡西山所谓不长不短，不疏不数，不大不小，应手中和，意思欣欣，难以名状者也。）恶者可见。其来如水之流，（滑而动也。）此谓太过，病在外。如鸟之喙，（锐而短也。）此谓不及，病在中。

　　按四时之升降动静，发敛伸缩，相为对待者也。极于二至，平于二分，故脉子月极沉，午月极浮，至卯酉而平。观经又谓秋脉中衡，（如衡之平。）又谓夏脉在肤，（皮也。

　　）秋脉下肤，冬脉在骨。则秋之不当以浮言可知也。特以肺位至高，其脉浮，秋金配肺，故亦言浮耳。夫秋初之脉，仍带夏象，言浮犹可。若于酉戌之月，仍求浮脉，不亦惑乎？夫于春言长滑，则于秋言短涩可知，于冬言沉实，则于夏言浮虚可知。书不尽言，言不尽意，是在读者之领会耳。

　　《难经》曰：初持脉，如三菽（大豆也）之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。

　　又曰：心肺俱浮，何以别之？然浮而大散者，心也。（心主血脉，位在肺下，按至血脉而得者为浮，稍加力脉道粗大为大，又稍加力脉道散开为散。）浮而短涩者，肺也。（肺主皮毛，位居最上，按至皮毛得者为浮，稍加力脉道不利为涩，不见长出指外为短。）肾肝俱沉，何以别之？然牢（即沉弦）而长者，肝也。（肝主筋，位在脾下，按至筋上为沉，脉道如弦为长。）按之濡，举指来实者，肾也。（肾主骨，在肝下，按至骨上得之为沉，又重按之脉道无力为软，举指来疾，滑利而充实曰实。）脾者中州，故其脉在中。（脾主肌肉，位在心下，按至肌肉脉道和柔而缓，又稍加力脉道敦实而大。王宗正谓：诊法当从心肺俱浮，肝肾俱沉，脾胃在中之说，王叔和但守寸关尺分脏腑位部者非。其说甚是，然二说亦不相悖。

　　盖寸关骨高肉薄，尺骨低肉浓，故寸关恒浮，尺恒沉。假如诊得三部俱浮之脉，亦必两寸较尺更浮，故可从其大概通言，亦可从其甚者独举，不相悖也。若弦缓迟数各脉，则三部佥同，有不可分指者矣。）

　　问：脉气当随时令更改，则夏月脉浮，不特心肺浮，即肝肾亦浮矣。（最浮为肺，次心次脾次肝次肾。）冬月脉沉，不特肾沉，即心肺亦沉矣。（最沉为肾，次肝次脾次心次肺。）何必泥定肺脉常在皮毛，肾脉常在骨上乎？曰：夏浮冬沉，特微浮微沉耳，其更改固不远也。

　　按肺较心更浮，肝较脾略沉，是右寸关比左寸关差浮也。以例两尺，亦应右浮于左，盖右肾为水中之火，左肾为水中之水，自应少异耳。合而言之，右三部皆浮于左。古人谓右属气，左属血，气浮血沉，不亦宜乎？

　　卷之五·四诊　切脉

　　脉无胃气则死

　　经曰：人无胃气则死。（此言脉以有胃气为主也。胃属土，其德中和，其气之达于脉也，不刚不柔，不疾不徐，不大不小，不浮不沉，有雍容和平之状，无过不及之伤者也。）春胃微弦曰平，（雍容和缓中略带弦意也。）弦多胃少曰肝病，（肝邪胜，胃气衰也。）但弦无胃曰死，（胃气已绝故也。）

　　胃而有毛（犹云得秋脉。

　　）曰秋病，（金克木也，春木旺尚无伤，至秋则必疾矣。）毛甚曰今病。（目下即病也。）

　　夏胃微钩曰平，钩多胃少曰心病，但钩无胃曰死，胃而有石曰冬病，石甚曰今病。（石者，沉实之意，冬脉也。）

　　长夏胃微 弱曰平，（长夏未月也，土湿则软，故微软弱，即缓脉也。）弱多胃少曰脾病，（犹言脾胃自病也。）但代无胃曰死，（代，更代也。春弦、夏钩秋毛、冬石，脉体随时而更，但见其所更者，而不见胃气则死矣。不言但弱无胃曰死，以弱但正气不足，非有邪气相乘，且弱止可言胃气衰，不可言胃气绝也。何则？胃脉虽曰中和，而长夏土湿，则略近柔软一边，可云柔软之甚为弱，不可云但弱无柔软也。）

</div>
    <div class="pagination">
<a href="医碥_page32.html">上一页</a><span>...</span><a href="医碥_page28.html">28</a><a href="医碥_page29.html">29</a><a href="医碥_page30.html">30</a><a href="医碥_page31.html">31</a><a href="医碥_page32.html">32</a><span class="current-page">33</span><a href="医碥_page34.html">34</a><a href="医碥_page35.html">35</a><a href="医碥_page36.html">36</a><a href="医碥_page37.html">37</a><a href="医碥_page38.html">38</a><span>...</span><a href="医碥_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
