<!DOCTYPE html>
<html>
<head>
    <meta charset="UTF-8">
    <title>诸病源候论 - 第 38 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 38 页/共 129 页</h1>
    <div class="content">　　卷之十四　淋病诸候（凡八论）

　　二、石淋候

　　石淋者，淋而出石也。肾主水，水结则化为石，故肾客沙石。肾虚为热所乘，热则成淋。其病之状，小便则茎里痛，尿不能卒出，痛引少腹，膀胱里急，沙石从小便道出。甚者塞痛，令闷绝。其汤熨针石，别有正方，补养宣导，今附于后。

　　《养生方·导引法》云：偃卧，令两手布膝头，邪踵置尻下，口纳气，振腹自极，鼻出气七息，去石淋、茎中痛。

　　卷之十四　淋病诸候（凡八论）

　　三、气淋候

　　气淋者，肾虚膀胱热，气胀所为也。膀胱与肾为表里，膀胱热，热气流入于胞，热则生实，令胞纳气胀，则小腹满，肾虚不能制其小便，故成淋。其状：膀胱小腹皆满，尿涩，常有余沥是也。亦曰气癃。诊其少阴脉数者，男子则气淋。其汤熨针石，别有正方，补养宣导，今附于后。

　　《养生方·导引法》云：以两足踵布膝，除癃。

　　又云：偃卧，以两手布膝头，取踵置尻下，以口纳气，腹胀自极，以鼻出气七息，除气癃，数小便，茎中痛，阴以下湿，小腹痛，膝不随也。

　　卷之十四　淋病诸候（凡八论）

　　四、膏淋候

　　膏淋者，淋而有肥，状似膏，故谓之膏淋，亦曰肉淋。此肾虚不能制于肥液，故与小便俱出也。

　　卷之十四　淋病诸候（凡八论）

　　五、劳淋候

　　劳淋者，谓劳伤肾气，而生热成淋也。肾气通于阴。其状：尿留茎内，数起不出，引小腹痛，小便不利，劳倦即发也。

　　卷之十四　淋病诸候（凡八论）

　　六、热淋候

　　热淋者，三焦有热，气搏于肾，流入于胞而成淋也。其状：小便赤涩。亦有宿病淋，今得热而发者，其热甚则变尿血。亦有小便后如似小豆羹汁状者，蓄作有时也。

　　卷之十四　淋病诸候（凡八论）

　　七、血淋候

　　血淋者，是热淋之甚者，则尿血，谓之血淋。心主血，血之行身，通遍经络，循环腑脏。其热甚者，血则散失其常经，溢渗入胞，而成血淋也。

　　卷之十四　淋病诸候（凡八论）

　　八、寒淋候

　　寒淋者，其病状，先寒战，然后尿是也。由肾气虚弱，下焦受于冷气，入胞与正气交争，寒气胜则战寒而成淋，正气胜则战寒解，故得小便也。

　　卷之十四　小便病诸候（凡八论）

　　一、小便利多候

　　小便利多者，由膀胱虚寒，胞滑故也。肾为脏；膀胱，肾之腑也，其为表里，俱主水。

　　肾气下通于阴，腑既虚寒，不能温其脏，故小便白而多。其至夜尿偏甚者，则内阴气生是也

　　卷之十四　小便病诸候（凡八论）

　　二、小便数候

　　小便数者，膀胱与肾俱虚，而有客热乘之故也。肾与膀胱为表里，俱主水，肾气下通于阴。此二经既虚，致受于客热。虚则不能制水，故令数小便热则水行涩，涩则小便不快，故令数起也。

　　诊其跗阳脉数，胃中热，即消谷引食，大便必坚，小便即数。其汤熨针石，别有正方，补养宣导，今附于后。

　　《养生方·导引法》云：以两踵布膝，除数尿。

　　又云：偃卧，令两手布膝头，斜踵置尻下，口纳气，振腹自极，鼻出气七息。去小便数

　　卷之十四　小便病诸候（凡八论）

　　三、小便不禁候

　　小便不禁者，肾气虚，下焦受冷也。肾主水，其气下通于阴。肾虚下焦冷，不能温制其水液，故小便不禁也。

　　尺脉实，小腹牢痛，小便不禁。尺中虚，小便不禁。肾病小便不禁，脉当沉滑，而反浮大，其色当黑反黄，此土之克水，为逆，不治。

　　卷之十四　小便病诸候（凡八论）

　　四、小便不通候

　　小便不通，由膀胱与肾俱有热故也。肾主水，膀胱为津液之腑，此二经为表里；而水行于小肠，入胞者为小便。肾与膀胱既热，热入于胞，热气大盛，故结涩，令小便不通，小腹胀满气急。甚者，水气上逆，令心急腹满，乃至于死。

　　诊其脉，紧而滑直者，不得小便也。

　　卷之十四　小便病诸候（凡八论）

　　五、小便难候

　　小便难者，此是肾与膀胱热故也。此二经为表里，俱主水，水行于小肠，入胞为小便。

　　热气在于脏腑，水气则涩，其热势微，故但小便难也。

　　诊其尺脉浮，小便难。尺脉濡，小便难。尺脉缓，小便难有余沥也。

　　卷之十四　小便病诸候（凡八论）

　　六、遗尿候

　　遗尿者，此由膀胱虚冷，不能约于水故也。膀胱为足太阳，肾为足少阴，二经为表里。

</div>
    <div class="pagination">
<a href="诸病源候论_page37.html">上一页</a><span>...</span><a href="诸病源候论_page33.html">33</a><a href="诸病源候论_page34.html">34</a><a href="诸病源候论_page35.html">35</a><a href="诸病源候论_page36.html">36</a><a href="诸病源候论_page37.html">37</a><span class="current-page">38</span><a href="诸病源候论_page39.html">39</a><a href="诸病源候论_page40.html">40</a><a href="诸病源候论_page41.html">41</a><a href="诸病源候论_page42.html">42</a><a href="诸病源候论_page43.html">43</a><span>...</span><a href="诸病源候论_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
