<!DOCTYPE html>
<html>
<head>
    <meta charset="UTF-8">
    <title>证治准绳 - 第 193 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 193 页/共 348 页</h1>
    <div class="content">　　伏龙肝散　治产后中风口噤不能语言腰背疼痛
　　伏龙肝【一两半】干姜【半两炮】
　　右二味为细末每服二钱温酒调下不拘时日进二服
　　交加散　治产前后百病兼治妇人荣卫不通经脉不调腹中撮痛气多血少结聚为瘕产后中风并宜服之
　　生地黄【一升研取自然汁】生姜【十二两研取自然汁】
　　右二味先将地黄汁炒生姜滓生姜汁炒地黄滓各稍干焙为细末毎服三钱温酒调下寻常腹痛亦宜服产后尤不可离
　　角弓反张大夫产后角弓反张者是体虚受风风入诸阳之经也人隂阳经络周环于身风邪乗虚入于诸阳之经则腰背反折挛急如角弓之状也　薛前证因气血耗损腠理不密汗出过多而患之者乃虚象也宜固气血为主佐以本方丹溪云产后当大补气血为先虽有他证以末治之如恶寒发热等证乃气血虚甚之极也宜大剂参芪归术肉桂以培养之如不应急用炮附子再不应用人参一两炮附子二三钱名参附汤借犹未应乃药力未能及也宜多用之
　　愈风散　当归汤　羌活酒【并见前】
　　羚羊角散　治产后中风身体反张
　　羚羊角屑　当归【各七钱半】独活　防风【各去芦】麻黄【去节各一两】人参【去芦】赤芍药　细辛【去苗】桂心【各半两】
　　右九味为防咀每服八钱水一大盏半生姜五片煎至一大盏去滓温服不拘时
　　小品疗产后中风虚人不可服他药者一物独活汤主之及一物白鲜汤主之亦可与独活合煮之
　　川独活【三两细切】
　　右水三升煮取一升分服奈酒者亦可酒水煮
　　一物白鲜汤　用白鲜皮亦依独活法
　　产后中风痉口噤靣青手足急强者
　　以竹二升分为五服温温频服大效
　　治产后中风角弓反张口噤不语方
　　川乌【五两剉如豆大】
　　右取黒豆半升同炒半黒以酒三升倾于铛内急搅以绢滤取酒微温服一小盏取汗若口不开者斡开口灌之未効加乌鸡粪一合炒熟入酒中服之以瘥为度
　　千金鸡矢醴　疗产后中风及男子诸风并产后百疾神効方又治产后中风口噤拘困笃腰背强直时时反折
　　乌鸡矢【三升】大豆【二升】
　　右先炒豆令声絶次炒鸡屎令黄以酒一升先淋鸡屎取汁淋大豆每服一升重者凡四五服极妙
　　张文仲疗产后中风风痉遍身冷直口噤不识人方白术【四两细切】以酒三升煮取一升顿服効
　　汗出多而变痉大产后血虚腠理不密故多汗因遇风邪搏之则变痉痉者口噤不开背强而直如发癎状揺头马鸣身反折须臾拾发气息如絶宜速干口灌小续命汤稍缓即汗止如两手摸控者不可治也　薛产后发痉因去血过多元气极或外邪相搏以致牙闗紧急四肢痉强或腰背反张肢体抽搐若有汗而不恶寒者曰柔痉若无汗而恶寒曰刚痉然产后患之实由亡血过多筋无所养而致故伤寒汗下过多溃疡脓血大泄多患之乃败证也若大补气血多保无虞若攻风邪死无疑矣　一产妇牙闗紧急腰背反张四肢抽搐两目连劄余以为去血过多元气损隂火炽盛用十全大补加炮姜一剂而苏又数剂而安　余在吴江史万湖第入更时闻喧嚷云某家人妇忽仆牙闗紧急已死矣询云是新产妇出直厨余意其劳伤血气而发痉也急用十全大补加附子煎滚令人推正其身一人以手夹正其靣却穵开其口将药灌之不咽蘂已冷令侧其靣出之仍正其靣复灌以热药又冷又灌如此五次方咽下随灌以熟药遂苏　夷坚志云杜壬治郝质子妇产四日瘈疭戴眼弓背反张壬以为痉病与大豆紫汤独活汤而愈政和间余妻方分娩犹在蓐中忽作此证头足反接相去几二尺家人惊骇以数婢强抝之不直适记所云而药草有独活乃急为之召医未至连进三剂遂能直医至即愈矣更不须用大豆紫汤古人处方神騐屡矣
　　小续命汤　治产后中风及刚痉柔痉
　　陈临川云虽然陈无择评曰产后汗出多变痉亦令服续命汤此又难信既汗多如何更服麻黄官桂防己黄芩辈不若大豆紫汤为佳局方大圣散亦良药也愚观朱奉议云凡刚柔二痉小续命汤并可加减与之若柔痉自汗者去麻黄加葛根之説朱奉议必有所据虽大豆紫汤大圣散良亦不可偏见曲説有妨古人之意
　　大豆紫汤　治中风头晕恶风自汗吐冷水及产后百病或中风痱痉背强口噤直视烦热脉紧大者不治小品方主产后中风困笃背强口噤或但烦躁或
　　头身背重或身重痒发呕吐直视并宜服之
　　川独活【去芦一两半】大豆【半升】酒【三升】
　　右先用酒浸独活煎一两沸别炒大豆极焦烟出急投酒中宻封冷去豆每服一二合许得少汗即愈日进十服此药能去风消血结如妊娠折伤胎死腹中服此得瘥
　　陈临川云凡产后口噤腰背强直角弓反张皆名曰痉又名曰痓古人察有汗无汗以分刚柔隂阳而治今产寳诸书有中风口噤一门又有角弓反张一门其实一也如增寒发热有类伤寒皆不论及岂可只以一二药治之
　　大豆汤　治产后中风发则仆地不省人事及妊娠挟风兼治蓐草之间诸般病证
　　大豆【五升炒黄】独活【去芦】葛根【各八两】防己【去皮六两】
　　右四味防咀每服五钱酒二盏煎至一盏半去滓温服不拘时日三服
　　羚羊角饮子　治产后气实腹中坚硬两脇胀满心中烦热渴欲饮水欲成刚痉中风之疾
　　羚羊角【半两锉】防风　羌活　桔梗【并去芦】败酱【各八钱】桂心　柴胡【去芦】大黄【浸过煨各一两二钱】
　　右八味防咀每服五钱水一大盏半同煎至一盏去滓温服不拘时更服地黄酒用地黄切一升炒令黒甆瓶中不热酒三升宻封口煮令减半任意服之
　　防风当归散
　　防风　当归　川芎　地黄【各一两】
　　右四味剉每服一两水三盏煎至二盏温服
　　娄氏云续命汤大豆紫汤举乡古拜散太阳厥隂药也邪实脉浮有力者固宜但产后血气太虚之人不宜轻发其表但用防风当归散治之为妙
　　瘈疭
　　薛瘈者筋脉拘急也疭者筋脉张纵也经云肝主筋而藏血葢肝气为阳为火肝血为隂为水前证因产后隂血去多阳火炽盛筋无所养而然耳故痈疽脓水过多金疮出血过甚则阳随隂散亦多致此治法当用八珍加丹皮钩藤以生隂血则阳火自退诸证自愈如不应当用四君芎归丹皮钩藤以补脾土葢血生于至隂至隂者脾土也故小儿吐泻之后脾胃损亦多患之乃虚象也无风可逐无痰可消若属阳气脱陷者用补中益气加姜桂阳气虚败者用十全大补加桂附亦有复生者此等证若肢体恶寒脉微细者此为真状若脉浮大发热烦渴此为假象惟当固本为善若无力抽搐戴眼反折汗出如珠流者皆不治　一产妇因劳两臂不能屈服苏合香丸肢体痿软汗出如水余谓前药辛香耗散真气腠理虚而津液妄泄也先用十全大补汤加五味子补实腠理收敛真气汗顿止又佐以四君子调补元气渐愈用逍遥散大补汤调理而痊　一产妇先胸脇乳内胀痛后因怒口噤吐痰臂不能伸小便自遗左三部脉余谓此肝经血虚而风火所致不能养筋先用加味逍遥散治之臂能屈伸又以补肝散六味丸诸证悉愈　一妇人发瘈遗尿自汗靣赤或时靣青饮食如故肝脉紧余曰此肝经血燥风热名瘈也肝主小便其色青入心则赤法当滋隂血清肝火遂用加味逍遥散不数剂诸证悉退而安　一妇人产后血风患此以小续命汤数服而安产后因虚伤风瘈疭同伤寒表证未传入里宜服防风汤
　　防风汤　治风虚发热项背拘急肢节不随恍惚狂言来去无时不自觉悟亦治脚气缓弱甚效此药温和不虚人
　　秦艽【去苗土】独活【去芦】麻黄【去节】半夏【汤洗七次切片】防风【去芦各二两】升麻　防己　白术　石膏【煆】芍药【白者】黄芩甘草　当归【去芦】逺志【去骨】人参【去芦各一两】
　　右十五味为粗末入半夏片令匀每服四钱水二中盏生姜七八片煎至一盏去滓取清汁六分入麝香末少许食后临卧带热服
　　海藏愈风汤【即华佗愈风散】交加散【即当归散并见产后中风】
　　增损柴胡汤　治产后感异证手足牵搐涎潮昬闷柴胡【三钱】黄苓【一钱二分】人参　甘草【炙】半夏【各一钱半】知母【一钱】石膏【二钱】黄茋【二钱半】
　　右八味防咀分二服水二盏姜三片枣二枚煎八分不拘时服
　　秦艽汤　前证已去次服此药去其风邪
　　秦艽　芍药　柴胡【各一钱七分】甘草【炙一钱三分】黄芩防风【各一钱二分】人参　半夏【各一钱】
　　右八味为防咀分二贴每贴水二盏姜三片煎八分食逺服
　　拘挛
　　大产后中风筋脉四肢挛急者是气血不足脏腑俱虚月内未满起早劳役动伤脏腑虚损未复为风所乗风邪冷气初客于皮肤经络则令人顽痹不仁羸乏少气风气入于筋脉挟寒则挛急也　薛肝属木而主筋前证若肝经风热血燥用加味逍遥散如不应当用六味地黄丸以补肾水经云风客淫气精乃亡邪伤肝也仍参前杂证诸风血方论治之　一产妇筋挛臂软肌肉掣动此气血俱虚而自热也用十全大补汤而安　一产妇手麻服愈风丹遍身皆麻神思倦怠余谓气血虚弱用十全大补加炮姜数剂渐愈去姜又数剂及逍遥散而痊
　　芎防散　治产后中风四肢筋脉挛急疼痛背项强急芎防　羌活　当归【各去芦】酸枣仁【炒】羚羊角屑【各七钱半】防风【去芦】牛蒡子【各一两炒】桂心　赤芍药【各半两】
　　右九味为防咀每服八钱水一大盏半煎至一大盏去查温服不拘时　薛前方如未应当用八珍汤更不应用十全大补汤
　　防己膏　治产后中风四肢筋脉挛急身体麻痹并宜用之
　　汉防己【去皮半斤】茵芋【五两】
　　右二味为防咀用酒五升浸药一宿取猪肪脂一斤文武火熬三上三下成膏摊在纸花上贴病人患处以热手不住摩骨上
　　不语
　　大人心有七孔三毛产后虚弱多致停积败血闭于心窍神志不能明了又心气通于舌心气闭塞则舌亦强矣故令不语但服七珍散　薛经云大肠之脉散舌下又云脾之脉是动则病舌本强不能言又云肾之别脉上入于心繋舌本虚则不能言窃谓前证若心肾气虚用七珍散肾虚风热地黄饮大肠风热加味逍遥散加防风白芷脾经风热秦艽升麻汤肝经风热柴胡清肝散加防风白芷脾气欝结加味归脾汤加升麻肝木太过小柴胡加钓藤钩脾受土侮六君加升麻白芷钓藤钩肝脾血虚用佛手散脾气虚用四君子气血俱虚八珍汤如不应用独参汤更不应急加附子补其气而生其血若竟用血药则误矣　一产妇不语用七珍散而愈后复不语内热晡热肢体倦怠饮食不进用加味归脾汤为主佐以七珍散而愈后因怒不语口噤腰背反张手足发搐或小便见血靣赤或青或黄或时兼赤余曰靣青肝之本色也黄者脾气虚也赤者心血虚也用八珍汤加钓藤钩茯苓逺志渐愈又用加味归脾汤而痊
　　七珍散
　　人参　石菖蒲　生地黄　川芎【各一两】细辛【一钱】防风　辰砂【别研各半两】
　　右七味为极细末每服一钱薄荷汤调下无时
　　胡氏孤鳯散　治产后闭目不语用生白矾末每服一钱热水调下
　　治产后不语
　　人参　石莲肉【不去心】石菖蒲【各等分】
　　右每服五钱水煎
　　逐血补心汤　治产后失音不语
　　红花　赤芍药　生地黄　桔梗　苏叶　前胡茯苓　防风　牛胆南星　黄连　粉葛【各二钱】当归【三钱】薄荷　人参　升麻【各一钱五分】半夏【二钱五分】甘草
　　右十七味剉为散分作二服每服水一盅半姜三片煎至七分空心服滓再煎
　　狂言谵语
　　大夫产后语言颠倒或狂言谵语如见鬼神者其源不一须子细辨证用药治疗产后惊风言语乱道如见鬼神精神不定者研好朱砂酒调下龙虎丹【方见局方】三丸作一服兼琥珀地黄丸服之　一则因产后心虚败血停积上干于心而狂言独语者当在乍见鬼神条求之二则产后脏虚心神惊悸志意不安言语错乱不自觉知神思不安者当在惊悸条求之　三则宿有风毒因产心虚气弱腰背强直或歌嗔笑言语乱道当作风痉治疗当在心惊中风条求之　四则产后心虚中风心神恍惚言语错乱当在中风恍惚条求之　五则产后多因败血迷乱心经而颠狂言语错乱无常或晕闷者当于本卷血晕类中求之　六则因产后感冒风寒恶露斩然不行增寒发热如疟昼日明了暮则谵语如见鬼状当作热入血室治之宜琥珀地黄丸及四物汤只用生干地黄加北柴胡等分煎服如不退者以小柴胡汤加生干地黄如黄芩分两煎服愈虽然已上诸证大抵胎前产后自有专门一定之法毫髪不同如产后首当逐散生新然后子细详辨疾证不可妄立名色自生新意加减方药大宜对证依古法施治未有不安者也　薛前证当固胃气为主而佐以见证之药若一于攻痰则误矣　一产妇形体甚倦时发谵语用栢子散稍愈又用加味归脾汤而愈又因怒仍狂言脇痛小便下血用加味逍遥散以清肝火养肝血顿瘥又佐以加味归脾汤而安
　　云岐夺命散【血晕】
　　治产后败血冲心发热狂言奔走脉虚大者
　　干荷叶　生干地黄　牡丹皮【等分】
　　右三味浓煎汤调生蒲黄末二钱匕一服即定
　　局方妙香散　治产后心神颠倒语言错乱如见鬼神用生干地黄当归二味煎汤调服立効
　　乌金散　治产后三五日或半月之间忽狂言乱语目见神鬼等证
　　当归　逺志肉　川芎　酸枣仁　白术　赤芍药　香附子　辰砂【另研入】熟地黄　羌活　防风【各二钱】茯神【二钱】半夏【三钱】全蝎　麦门冬　人参　牛膝　天麻【各一钱】甘草【九分】陈皮　白芷【各一钱五分】
　　右二十一味剉散作二服水一盅半姜三片葱三枝入金银同煎一碗不拘时温服
　　四物补心汤　治产后言语恍惚颠倒错乱
　　当归【五钱】川芎　生地黄　白芍药　茯神　半夏桔梗　白术【各四钱】陈皮【三钱】甘草【一钱】
　　右十味剉为散分作六服每服用水一盅姜三片煎至七分空心温服滓再煎服　有热加酒炒黄连二钱无热不用
　　颠狂
　　大疗产后因惊败血冲心昏闷发狂如有鬼祟宜用局方大圣泽兰散【宜自合者方有效】加好辰砂研令极细每服加一字许煎酸枣仁汤调下一服可安　薛前证乃血虚神不守舍非补养元气不可仍参后各门互用　一产妇患前证或用大泽兰汤而愈后又怔忡妄言其痰甚多用茯苓散补其心虚顿愈又用八珍散加逺志茯神养其气血而瘥　一产妇亦患此证用化痰安神等药病益甚神思消烁余以为心脾血气不足用大剂参术芎归茯神酸枣仁四斤余而安乃以归脾汤五十余剂而愈
　　大圣泽兰散　治妇人血海虚冷久无子息及产后败血冲心中风口噤子死腹中擘开口灌药须臾生下便得无恙治堕胎腹中攻刺疼痛横生逆产胎衣不下血晕血癖血滞血崩血入四肢应血藏有患及诸种风气或伤寒吐逆咳寒热徃来遍身生疮头痛恶心经脉不调赤白带下乳生恶气胎藏虚冷数曽堕胎崩中不定因此成疾室女经脉不通并宜服之常服暖子宫和血气悦顔色退风冷消除万病兼疗丈夫五劳七伤虚损等病
　　泽兰叶　石膏【研各二两】卷柏【去根】白茯苓【去皮】防风【去芦】厚朴【去粗皮姜汁炙】细辛【去苗】柏子仁【微炒】桔梗　吴茱萸【汤洗七次焙炒各一两】五味子【拣净】人参　藁本【去苗】干姜【炮】川椒【去目闭口微炒出汗】白芷　白术　黄茋【去苗】川乌头【炮去皮脐】丹参【各七钱半】芜荑【微炒赤】甘草【炙】川芎　芍药　当归【各一两七钱半】白薇　阿胶【碎炒燥各半两】肉桂【一两二钱半】生干地黄【一两半】
　　右二十九味为细末每服二钱空心临卧热酒调下若急疾不拘时日三服
　　何氏方治产后因败血及邪气入心如见祟物颠狂大辰砂一二钱重研令极细人乳三四茶脚许调仍掘紫项活地龙一条入药地龙滚三滚取出地龙不用不令带药出但欲得地龙身上涎耳却入无灰酒与前乳汁相和七八分盏重汤温遇疾作分三二服
　　乍见鬼神
　　大心主身之血脉因产伤耗血脉心气虚则败血停积上干于心心不受触遂致心中烦躁卧起不安乍见鬼神言语颠错医人不识呼为风邪如此治病必不得愈但服调经散每服加龙脑一捻得睡即安　薛前证若败血停滞用调经散若血虚发热用八珍加炮姜若心血虚损用柏子仁散大抵此证皆心脾血少所致但调补胃气则痰清而神自安矣若果系鬼祟所附即灸鬼穴可愈其或不起者多因豁痰降火攻伐之过也　一产妇患前证或用调经散愈而复作仍服前药益甚痰涎上涌朝寒暮热余朝用八珍散夕用加味归脾汤各五十余剂而愈
　　云岐治产后发热狂言奔走脉虚大者四物汤加柴胡如不愈加甘草柴胡生地黄等分煎服亦可
　　广济治产后血晕心闷不识人神言鬼语气急欲絶【见血晕】
　　调经散
　　没药　琥珀【并治研细】桂心【各一钱】芍药　当归【各二钱半】麝香【研】细辛【各半钱】
　　右七味为末每服半钱生姜汁温酒各少许调服
　　茯神散　治产后血邪心神恍惚言语失度睡卧不安茯神【一两去皮木】人参　龙齿【研】琥珀【研】赤芍药　黄茋　牛膝【各七钱半】生地黄【一两半】桂心【半两】
　　右九味为末每服三钱水一盏煎至七分不拘时去滓温服
</div>
    <div class="pagination">
<a href="证治准绳_page192.html">上一页</a><span>...</span><a href="证治准绳_page188.html">188</a><a href="证治准绳_page189.html">189</a><a href="证治准绳_page190.html">190</a><a href="证治准绳_page191.html">191</a><a href="证治准绳_page192.html">192</a><span class="current-page">193</span><a href="证治准绳_page194.html">194</a><a href="证治准绳_page195.html">195</a><a href="证治准绳_page196.html">196</a><a href="证治准绳_page197.html">197</a><a href="证治准绳_page198.html">198</a><span>...</span><a href="证治准绳_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
