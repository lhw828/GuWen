<!DOCTYPE html>
<html>
<head>
    <meta charset="UTF-8">
    <title>金匮要略心典 - 第 17 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略心典 - 第 17 页/共 31 页</h1>
    <div class="content">　　倚息、倚几而息。能俯而不能仰也。肺居上焦而司呼吸。外寒内饮。壅闭肺气。则咳逆上气。甚则但坐不得卧也。麻黄、桂枝。散外入之寒。半夏消内积之饮。细辛、干姜。治其咳满。芍药、五味。监麻、桂之性。使入饮去邪也。

　　小青龙汤方（见上）

　　青龙汤下已。多唾口燥。寸脉沉。尺脉微。手足厥逆。气从小腹上冲胸咽。手足痹。其面翕热如醉状。因复下流阴股。小便难。时复冒者。与茯苓桂枝五味甘草汤。治其气冲。

　　服青龙汤已。设其人下实不虚。则邪解而病除。若虚则麻黄、细辛辛甘温散之品。虽能发越外邪。

　　亦易动人冲气。冲气、冲脉之气也。冲脉起于下焦。挟肾脉上行至喉咙。多唾口燥。气冲胸咽。面热如醉。皆冲气上入之候也。寸沉尺微。手足厥而痹者。厥气上行。而阳气不治也。下流阴股。小便难。

　　时复冒者。冲气不归。而仍上逆也。茯苓、桂枝。能抑冲气使之下行。然逆气非敛不降。故以五味之酸敛其气。土浓则阴火自伏。故以甘草之甘补其中也。

　　桂苓五味甘草汤方桂枝 茯苓（各四两） 五味（半升） 甘草（三两炙）

　　上四味。以水八升。煮取三升。去滓。分温三服。

　　冲气即低。而反更咳胸满者。用桂苓五味甘草汤。去桂加干姜、细辛。以治其咳满。

　　服前汤已。冲气即低。而反更咳胸满者。下焦冲逆之气既伏。而肺中伏匿之寒饮续出也。故去桂枝之辛而导气。加干姜、细辛之辛而入肺者。合茯苓、五味、甘草。消饮驱寒。以泄满止咳也。

　　苓甘五味姜辛汤方茯苓（四两） 甘草 干姜 细辛（各三两） 五味子（半升）

　　上五味。以水八升。煮取三升。去滓。温服半升。日三。

　　咳满即止。而更复渴。冲气复发者。以细辛、干姜为热药也。服之当遂渴。而渴反止者。为支饮也。支饮者法当冒。冒者必呕。呕者复内半夏以去其水。

　　冲脉之火。得表药以发之则动。得热药以逼之亦动。而辛热气味。既能劫夺胃中之阴。亦能布散积饮之气。仲景以为渴而冲气动者。自当治其冲气。不渴而冒与呕者。则当治其水饮。故内半夏以去其水。而所以治渴而冲气动者。惜未之及也。约而言之。冲气为麻黄所发者。治之如桂、苓、五味、甘草。从其气而导之矣。其为姜、辛所发者。则宜甘淡咸寒。益其阴以引之。亦自然之道也。若更用桂枝。必捍格不下。即下亦必复冲。所以然者。伤其阴故也。

　　苓甘五味姜辛半夏汤方茯苓（四两） 甘草 细辛 干姜（各二两） 半夏 五味（各半升）

　　上六味。以水八升。煮取三升。去滓。温服半升。日三服。

　　水去呕止。其人形肿者。加杏仁主之。其证应内麻黄。以其人遂痹。故不内之。若逆而内之者必厥。所以然者。以其人血虚。麻黄发其阳故也。

　　水在胃者。为冒、为呕。水在肺者。为喘、为肿。呕止而形肿者。胃气和而肺壅未通也。是惟麻黄可以通之。而血虚之人。阳气无偶。发之最易厥脱。麻黄不可用矣。杏仁味辛能散。味苦能发。力虽不及。与证适宜也。

　　苓甘五味加姜辛半夏杏仁汤方茯苓（四两） 甘草 干姜 细辛（各三两） 五味 半夏 杏仁（各半升）

　　上七味。以水一斗。煮取三升。去滓。温服半升。日三服。

　　若面热如醉。此为胃热上冲熏其面。加大黄以利之。

　　水饮有挟阴之寒者。亦有挟阳之热者。若面热如醉。则为胃热随经上冲之证。胃之脉上行于面故也。即于消饮药中。加大黄以下其热。与冲气上逆。其面翕热如醉者不同。冲气上行者。病属下焦阴中之阳。故以酸温止之。此属中焦阳明之阳。故以苦寒下之。

　　苓甘五味加姜辛半杏大黄汤方茯苓（四两） 甘草（二两） 干姜 细辛（各三两） 五味 半夏杏仁（各半升） 大黄（三两）

　　上八味。以水一斗。煮取三升。去滓。温服半升。日三服。

　　先渴后呕。为水停心下。此属饮家。小半夏加茯苓汤主之。

　　先渴后呕者。本无呕病。因渴饮水。水多不下而反上逆也。故曰此属饮家。小半夏止呕降逆。加茯苓去其停水。盖始虽渴而终为饮。但当治饮。而不必治其渴也。

　　小半夏加茯苓汤方（见上）

　　卷中

　　消渴小便不利淋病脉证治第十三

　　厥阴之为病。消渴。气上冲心。心中疼热。饥而不欲食。食则吐蛔。下之利不止。

　　此邪热入厥阴而成消渴。成氏所谓邪愈深者热愈甚也。气上冲心。心中疼热者。火生于木。肝气通心也。饥而不欲食者。木喜攻土。胃虚求食。而客热复不能消谷也。食即吐蛔者。蛔无食而动。闻食臭而出也。下之利不止者。胃气重伤。而邪热下注也。夫厥阴风木之气。能生阳火而烁阴津。津虚火实。脏燥无液。求救于水。则为消渴。消渴者。水入不足以制火。而反为火所消也。

　　寸口脉浮而迟。浮即为虚。迟即为劳。虚则卫气不足。劳则营气竭。趺阳脉浮而数。浮即为气。

　　数即消谷而大坚。气盛则溲数。溲数则坚。坚数相搏。即为消渴。

　　诊寸口而知营卫之并虚。诊趺阳而知胃气之独盛。合而观之。知为虚劳内热而成消渴也。夫所谓气盛者。非胃气盛也。胃中之火盛也。火盛则水谷去而胃乃坚。如土被火烧而坚硬如石也。故曰数即消谷而大坚。胃既坚硬。水入不能浸润。但从旁下转。而又为火气所迫而不留。故曰气盛则溲数。溲数则坚。愈数愈坚。愈坚愈数。是以饮水多而渴不解也。

　　男子消渴。小便反多。以饮一斗。小便亦一斗。肾气丸主之。

　　男子以肾为事。肾中有气。所以主气化。行津液。而润心肺者也。此气既虚。则不能上至。气不至。则水亦不至。而心肺失其润矣。盖水液属阴。非气不至。气虽属阳。中实含水。水之与气。未尝相离也。肾气丸中有桂、附。所以斡旋肾中颓堕之气。而使上行心肺之分。故名曰肾气。不然。则滋阴润燥之品。同于饮水无济。但益下趋之势而已。驯至阳气全消。有降无升。饮一溲二而死不治。夫岂知饮入于胃。非得肾中真阳。焉能游溢精气。而上输脾肺耶。

　　按、消渴证。有太阴、厥阴、阳明、少阴之异。系太阴者。心热移肺也。系厥阴者。风胜则干。

　　抑火从木出也。系阳明者。火燔而土燥也。系少阴者。水虚不能制火也。然此不言水虚不能制火。而言火虚不能化水。则法之变而论之精也。惟火不化水。故饮一斗。水亦一斗。不然。未有不为火所消者矣。推而言之。厥阴内热之渴。水为热所消。其小便必不多。阳明内坚之渴。水入不能内润而从旁转。其小便虽数。而出亦必少也。

　　肾气丸方（见妇人杂病）

　　脉浮。小便不利。微热消渴者。宜利小便发汗。五苓散主之。

　　热渴饮水。水入不能已其热。而热亦不能消其水。于是水与热结。而热浮水外。故小便不利。而微热消渴也。五苓散利其与热俱结之水。兼多饮暖水取汗。以去其水外浮溢之热。热除水去。渴当自止。

　　五苓散方（见痰饮）

　　渴欲饮水。水入则吐者。名曰水逆。五苓散主之。

　　热渴饮水。热已消而水不行。则逆而成呕。乃消渴之变证。曰水逆者。明非消渴而为水逆也。故亦宜五苓散。去其停水。

　　渴欲饮水不止者。文蛤散主之。

　　热渴饮水。水入不能消其热。而反为热所消。故渴不止。文蛤味咸性寒。寒能除热。咸能润下。

　　用以折炎上之势。而除热渴之疾也。

　　文蛤散方文蛤（五两）

　　上一味。杵为散。以沸汤五合。和服方寸匕。

　　淋之为病。小便如粟状。小腹弦急。痛引脐中。

</div>
    <div class="pagination">
<a href="金匮要略心典_page16.html">上一页</a><span>...</span><a href="金匮要略心典_page12.html">12</a><a href="金匮要略心典_page13.html">13</a><a href="金匮要略心典_page14.html">14</a><a href="金匮要略心典_page15.html">15</a><a href="金匮要略心典_page16.html">16</a><span class="current-page">17</span><a href="金匮要略心典_page18.html">18</a><a href="金匮要略心典_page19.html">19</a><a href="金匮要略心典_page20.html">20</a><a href="金匮要略心典_page21.html">21</a><a href="金匮要略心典_page22.html">22</a><span>...</span><a href="金匮要略心典_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
