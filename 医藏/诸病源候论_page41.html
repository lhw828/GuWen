<!DOCTYPE html>
<html>
<head>
    <meta charset="UTF-8">
    <title>诸病源候论 - 第 41 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 41 页/共 129 页</h1>
    <div class="content">　　膀胱象水，旺于冬。足太阳其经也，肾之腑也。五谷五味之津液悉归于膀胱，气化分入血脉，以成骨髓也；而津液之余者，入胞则为小便。

　　其气盛为有余，则病热，胞涩，小便不通，小腹偏肿痛，是为膀胱气之实也，则宜泻之。膀胱气不足，则寒气客之，胞滑，小便数而多也，面色黑，是膀胱气之虚也，则宜补之。

　　其汤熨针石，别有正方，补养宣导，今附于后。

　　《养生方·导引法》云：蹲坐，欹身，弩两手向前，仰掌，极势，左右转身腰三七。去膀胱内冷血风、骨节急强。

　　又云：互跪，调和心气，向下至足，意里想气索索然，流布得所，始渐渐平身，舒手傍肋，如似手掌纳气出气不止，而觉急闷，即起；脊至地，来去二七。微减膝头冷、膀胱宿病、腰脊强、齐下冷闷。

　　卷之十五　五脏六腑病诸候（凡十三论）

　　十一、三焦病候

　　三焦者，上焦、中焦、下焦是也。上焦之气，出于胃上口，并咽以上，贯鬲，布胸内，走掖，循太阴之分而行，上至舌，下至足阳明，常与荣卫俱行，主内而不出也。

　　中焦之气，亦并于胃口，出上焦之后，此受气者，泌糟粕，承津液，化为精微，上注于肺脉，乃化而为血。主不上不下也。

　　下焦之气，别回肠，注于膀胱而渗入焉，主出而不内。故水谷常并居于胃，成糟粕而俱下于大肠也。谓此三气，焦干水谷，分别清浊，故名三焦。三焦为水谷之道路，气之所终始也。

　　三焦气盛为有余，则胀，气满于皮肤内，轻轻然而不牢，或小便涩，或大便难，是为三焦之实也，则宜泻之；三焦之气不足，则寒气客之，病遗尿，或泄利，或胸满，或食不消，是三焦之气虚也，则宜补之。

　　诊其寸口脉迟，上焦有寒；尺脉迟，下焦有寒；尺脉浮者，客阳在下焦。

　　卷之十五　五脏六腑病诸候（凡十三论）

　　十二、五脏横病候

　　夫五脏者，肝象木，心象火，脾象土，肺象金，肾象水。其气更休更旺，互虚互实。自相乘克，内生于病，此为正经自病，非外邪伤之也。若寒温失节，将适乖理，血气虚弱，为风湿阴阳毒瓦斯所乘，则非正经自生，是外邪所伤，故名横病也。其病之状，随邪所伤之脏而形证见焉。其汤熨针石，别有正方，补养宣导，今附于后。

　　《养生方·导引法》云：从膝以下有病，当思齐下有赤光，内外连没身也；从膝以上至腰有病，当思脾黄光；从腰以上至头有病，当思心内赤光；病在皮肤寒热者，当思肝内青绿光。皆当思其光，内外连而没已身，闭气，收光以照之。此消疾却邪甚验。笃信，精思行之，病无不愈。

　　卷之十五　五脏六腑病诸候（凡十三论）

　　十三、脾胀病候

　　脾胀病者，是脾虚为风邪所乘，正气与邪气交结，令脾气不宣调，拥聚而胀也。其病喜哕，四肢急，体重不能胜衣也。

　　卷之十六　心痛病诸候（凡五论）

　　一、心痛候

　　心痛者，风冷邪气乘于心也。其痛发，有死者，有不死者，有久成疹者。

　　心为诸脏主而藏神，其正经不可伤，伤之而痛，为真心痛，朝发夕死，夕发朝死。

　　心有支别之络脉，其为风冷所乘，不伤于正经者，亦令心痛，则乍间乍甚，故成疹不死。

　　又，心为火，与诸阳会合，而手少阴心之经也。若诸阳气虚，少阴之经气逆，谓之阳虚阴厥，亦令心痛，其痛引喉是也。

　　又，诸脏虚受病，气乘于心者，亦令心痛，则心下急痛，谓之脾心痛也。

　　足太阴为脾之经，与胃合。足阳明为胃之经，气虚逆乘心而痛。其状腹胀，归于心而痛甚，谓之胃心痛也。

　　肾之经，足少阴是也，与膀胱合；膀胱之经，足太阳是也。此二经俱虚而逆，逆气乘心而痛者，其状下重，不自收持，苦泄寒中，为肾心痛也。

　　诊其心脉微急，为心痛引背，食不下。寸口脉沉紧，苦心下有寒，时痛。关上脉紧，心下苦痛。左手寸口脉沉，则为阴绝；阴绝者，无心脉也，苦心下毒痛。

　　卷之十六　心痛病诸候（凡五论）

　　二、久心痛候

　　心为诸脏主，其正经不可伤，伤之而痛者，则朝发夕死，夕发朝死，不暇展治。其久心痛者，是心之支别络脉，为风邪冷热所乘痛也，故成疹不死，发作有时，经久不瘥也。

　　卷之十六　心痛病诸候（凡五论）

　　三、心悬急懊痛候

　　心与小肠，合为表里，俱象于火，而火为阳气也。心为诸脏主，故正经不受邪。若为邪所伤而痛，即死。若支别络脉为风邪所乘而痛，则经久成疹。其痛悬急懊者，是邪迫于阳，气不得宣畅，壅瘀生热，故心如悬而急，烦懊痛也。

　　卷之十六　心痛病诸候（凡五论）

　　四、心痛多唾候

　　心痛而多唾者，停饮乘心之络故也。停饮者，水液之所为也。心气通于舌，心与小肠合，俱象火；小肠，心之腑也，其水气下行于小肠，为溲便，则心络无有停饮也。膀胱与肾俱象水，膀胱为肾之腑，主藏津液；肾之液上为唾，肾气下通于阴，若腑脏和平，则水液下流宣利；若冷热相乘，致腑脏不调，津液水饮停积，上迫于心，令心气不宣畅，故痛而多唾也。

　　卷之十六　心痛病诸候（凡五论）

　　五、心痛不能饮食候

　　心痛而不能饮食者，积冷在内，客于脾而乘心络故也。心，阳气也；冷，阴气也。冷乘于心，阴阳相乘，冷热相击，故令痛也。脾主消水谷，冷气客之，则脾气冷弱，不胜于水谷也。心为火，脾为土，是母子也，俱为邪所乘，故痛，复不能饮食也。

　　卷之十六　腹痛病诸候（凡四论）

　　一、腹痛候

　　腹痛者，由腑脏虚，寒冷之气，客于肠胃、募原之间，结聚不散，正气与邪气交争相击，故痛。其有阴气搏于阴经者，则腹痛而肠鸣，谓之寒中。是阳气不足，阴气有余者也。

　　诊其寸口脉沉而紧，则腹痛。尺脉紧，脐下痛。脉沉迟，腹痛。脉来触触者，少腹痛。

　　脉阴弦，则腹痛。凡腹急痛，此里之有病，其脉当沉。若细而反浮大，故当愈矣。其人不即愈者，必当死，以其病与脉相反故也。其汤熨针石，别有正方，补养宣导，今附于后。

　　《养生方·导引法》云：治股、胫、手臂痛法：屈一胫、臂中所痛者，正偃卧，口鼻闭气，腹痛，以意推之，想气往至痛上，俱热即愈。

　　又云：偃卧，展两胫、两手，仰足指，以鼻纳气，自极七息。除腹中弦急切痛。

　　又云：正偃卧，以口徐徐纳气，以鼻出之。除里急。饱食后咽气数十，令温中；若气寒者，使人干呕腹痛。口纳气七十所，大振腹；咽气数十，两手相摩，令热，以摩腹，令气下又云：偃卧，仰两足、两手，鼻纳气七息。除腹中弦切痛。

　　卷之十六　腹痛病诸候（凡四论）

</div>
    <div class="pagination">
<a href="诸病源候论_page40.html">上一页</a><span>...</span><a href="诸病源候论_page36.html">36</a><a href="诸病源候论_page37.html">37</a><a href="诸病源候论_page38.html">38</a><a href="诸病源候论_page39.html">39</a><a href="诸病源候论_page40.html">40</a><span class="current-page">41</span><a href="诸病源候论_page42.html">42</a><a href="诸病源候论_page43.html">43</a><a href="诸病源候论_page44.html">44</a><a href="诸病源候论_page45.html">45</a><a href="诸病源候论_page46.html">46</a><span>...</span><a href="诸病源候论_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
