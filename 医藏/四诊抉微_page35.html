<!DOCTYPE html>
<html>
<head>
    <meta charset="UTF-8">
    <title>四诊抉微 - 第 35 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四诊抉微 - 第 35 页/共 41 页</h1>
    <div class="content">　　扁鹊曰：软为虚，牢为实。失血者，脉宜沉细，反浮大而牢者死。虚病见实脉也。

　　伏（阴）

　　体状诗

　　伏脉重按着骨，指下裁动（《脉经》），脉行筋下（伏脉推筋着骨寻，指间裁动隐然深。伤寒欲汗阳将解，厥逆脐疼证属阴。

　　相类诗

　　（见沉脉）

　　主病诗

　　伏为霍乱吐频频，腹痛多缘宿食停。蓄饮老痰成积聚，散寒温里莫因循。

　　分部诗

　　食郁胸中双寸伏，欲吐不吐常兀兀，当关腹痛困沉沉，关后疝疼还破腹。

　　滑伯仁曰：伏为阴阳潜伏，关膈闭塞之候，为积聚、为瘕疝、为食不消、为霍乱、为水气、为营卫气闭而厥逆。关前得之为阳伏，关后得之为阴伏。

　　张三锡曰：痛极脉必伏，凡心腹胃脘暴痛皆然。

　　张路玉曰：有邪伏幽深，而脉伏不出者，虽与短脉之象有别，而气血壅滞之义则一、凡气郁血结久痛，及留饮宿食，霍乱大吐大利，每多沉伏，皆经脉阻滞，营卫不通之故，所以妊妇恶阻，常有伏匿之脉，此又脉症之变耳。若六七日烦扰不宁，邪正交并而脉伏者，又伤寒战汗之兆，不可以伏为阴脉误投辛热。

　　分诊

　　滑伯仁曰：左寸伏，心气不足，神不守舍，沉忧郁郁；右寸伏，寒痰冷积（《鉴》云：胸中气滞）。左尺伏，肾伏精虚，疝瘕寒痛；右尺伏，脐下冷痛，

　　抉微

　　李时珍曰：伤寒一手脉伏曰单伏，两手脉伏曰双伏。不可以阳症见阴脉为诊，乃火邪内郁，不得发越，阳极似阴，故脉伏必有大汗而解。又夹阴伤寒，先有伏阴在内，外复感寒，阴盛阳衰，四肢厥逆，六脉沉伏，须投姜附，及灸关元，脉乃复出也。若太溪、冲阳，皆无脉者必死。

　　刘元宾曰：伏脉不可发汗，为其非表脉也，亦为其将自有汗也。乃《伪诀》云徐徐发汗。

　　而洁古欲以麻黄附子细辛汤发之，皆非伏脉所宜也。

　　《汇辨》云：伏脉主病，多在沉阴之分，隐深之地，非轻浅之剂，所能破其藩垣也。诸症莫非气血结滞，惟右关右尺，责其无火，盖火性炎上；推筋至骨而形始见，积衰可知，更须以有力无力，细为分辨，则伏中之虚实了然矣。

　　动（阳）

　　体状诗

　　动无头尾，其形如豆，厥厥动摇，必兼滑数。汪子良曰：动脉短滑数备。

　　动脉摇摇数在关，无头无尾豆形团。其原本是阴阳搏，虚则摇分胜者安。

　　主病诗

　　动脉专司痛与惊，汗因阳动热因阴，或为泄痢拘挛病，男子亡精女子崩。

　　滑伯仁曰：动则为虚劳体痛，为泻为崩。

　　李士材曰：阴阳不和，气搏击则痛，气撺迸则惊也。

　　分诊

　　左寸动者，惊悸可断；右寸动者，自汗无疑。左尺得动，亡精失血；右尺得动，龙火奋迅。动在左关，惊及拘挛；动在右关，心脾疼痛。

　　抉微

　　《汇辨》云：动脉厥厥动摇，急数有力，两头俯下，中间突起，极与短脉相类，但短脉为阴，不数不硬不滑也。动为阳，且数且硬且滑也。

　　辨妄

　　李士材曰：按关前为阳，关后为阴。故仲景云：阴阳相搏，名曰动。阳动则汗出又曰：阴动则发热，分明指左尺见动，为肾水不足；右尺见动，谓相火虚炎，故发热也。因是而知旧说言动脉只见于关上者，非也。且《素问》曰：妇人手少阴心脉动甚者，为妊子也。然则手少阴明隶动。以关前为阳，主汗出；关后为阴，主发热，岂不精妥？又曰：《脉诀》云：寻之似有，举之又曰：不离其虚，不往不来，三关沉沉，含糊谬妄，无一字与

　　动脉之义

　　王宇泰曰：阳升阴降，二者交通。上下往来于尺寸之内，方且冲和安静，焉睹所谓动者哉？惟夫阳欲降而阴逆之，阴欲升而阳逆之，两者相搏，不得上下，鼓击之势，陇然高起，而动脉之形着矣。此言不啻与动脉传神。

　　促（阳）

　　体状诗

　　促为急促，数时一止，如趋而蹶，进则必死。

　　促脉数而时一止，此为阳极欲亡阴。三焦郁火炎炎盛，进必无生退可生。

　　相类诗

　　（见代脉）

　　主病诗

　　促脉惟将火病医，其因有五细推之。时时喘咳皆痰积，或发狂斑与毒疽。

　　《正眼》云：促因火亢，亦因物停。促为阳独盛，而阴不能和也，为气怒上逆、为胸满烦躁、为汗郁作喘、为血瘀发斑、为狂妄、为痈肿。诸实热之候，又为血气痰饮食五者之内，而或有为虚脱，阴阳不相接之候。虽非恶脉，然渐退渐佳，渐进渐死。

　　分诊

　　左寸促者，心火炎炎；右寸促者，气逆痰壅。左尺得位，遗滑堪忧；右尺得促，灼热为定。促在左关，血滞为殃；促在右关，脾官食滞。

　　抉微

　　李士材曰：促脉得之脏气乖违，稽留凝涩，阻其营运之机，因而歇止者，十之六七也，其止为轻；得于真元衰惫，阳弛阴涸，失其揆度之常者，十之二三也，其止为重。燕都王湛六以脾泄求治，神疲色瘁，诊得促脉，或十四五动一止，或十七八动一止，是真元败绝，阴阳交穷，而促脉呈形，与稽留凝泣而见促者，大不侔矣。法在不治，一月果殁。

　　辨妄

</div>
    <div class="pagination">
<a href="四诊抉微_page34.html">上一页</a><span>...</span><a href="四诊抉微_page30.html">30</a><a href="四诊抉微_page31.html">31</a><a href="四诊抉微_page32.html">32</a><a href="四诊抉微_page33.html">33</a><a href="四诊抉微_page34.html">34</a><span class="current-page">35</span><a href="四诊抉微_page36.html">36</a><a href="四诊抉微_page37.html">37</a><a href="四诊抉微_page38.html">38</a><a href="四诊抉微_page39.html">39</a><a href="四诊抉微_page40.html">40</a><span>...</span><a href="四诊抉微_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
