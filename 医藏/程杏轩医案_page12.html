<!DOCTYPE html>
<html>
<head>
    <meta charset="UTF-8">
    <title>程杏轩医案 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>程杏轩医案 - 第 12 页/共 16 页</h1>
    <div class="content">　　安波按：黄金汤者，用黄土、金银花、扁豆肉、扁豆花、茯苓、谷芽、黑豆、甘草、生白芍、五谷虫、生姜也。余治噤口痢甚效，已验之数人矣。

　　辑录

　　张观察如夫人经期不调

　　先天禀薄，情志欠舒，心脾抑郁?诊脉细涩，细为气少，涩主血虚。问寝食如常，惟月事失调，每值经期，洒淅寒热，腰膂酸疼。按冲为血海，任主胞胎，二脉交通，乃能有子。脉证若此，即无他患，恐难孕育。间进加味归脾汤，调养心脾血气之源，常服毓麟珠，补益冲任，阴阳和协，冲任调匀，则合浦珠还，蓝田玉茁，可预必也。

　　安波按：冲脉为经水之本，故内经言太冲脉盛则月事以时下。兹以毓麟珠等药以补益冲任，正合其旨。

　　辑录

　　龚暗斋观察令媳瘵证

　　轩歧论五郁，首究乎肝。肝主春生之气，春气不生则长养收藏之令息矣，而欲其无灾害者几希。夫病端虽始于肝，久则滋蔓他脏。肤浅见血投凉，因咳治肺者，固无足论。即知求本而不审诸阴阳消长之理，依然隔膜。所谓补阴补阳，义各有二。芩连知柏，有形之水也。麦味地黄，无形之水也。以无形之水，制无形之火，如盏中加油，其灯自明。干姜桂附，温烈之温也。参 甘草，温存之温也。以温存之温，煦虚无之气，如炉中复灰，其火不熄。日内咳频，痰犹带血，似须先投甘寒以降火，未可骤用参 以补阳耳。医贯云：凡人肺金之气，夜卧则归藏于肾水之中，肾水干枯，无可容之地，故复上逆而为患矣。病始不得隐曲，渐至不月，风消喘咳息贲，莫能正偃。所以然者，虽云火炽之相煎，实由水亏之莫济。夫火空则发，使非填实其空，炎焰何能敛纳。王太仆云：益心之阳，寒亦通行，强肾之阴，热之犹可，诚见道之论。昨论便溏，多恐脾元下陷，夜来便圊数次，烦热少寐。夫土为物母，心肝肺肾，若四子焉，子虚尚可仰给母气，苟土母倾颓，中无砥柱矣。古人论脾肺两亏之证，最难措置，方欲培土强脾，恐燥剂有妨于阴液，方欲濡燥生津，恐润剂有碍于中州，惟上嗽热而下不便溏，下便溏而上不嗽热者，方好施治耳。今日用药，当以扶脾为急。昔士材先生治虚劳，尝云今日肺病，多保肺药中兼佐扶脾。明日脾病，多扶脾药中兼保肺。亦因时制宜法也。

　　但脏真损伤已极，药饵恐难图成。

　　辑录

　　吴春麓仪曹不寐眩晕

　　经曰：水火者，阴阳之征兆也。肾为坎卦，一阳居二阴之间，故须阴得其平，然后阳藏于密，童年知识已开，阴精早泄，此致病之大端。及壮，血气方刚，尚不觉其所苦，人四十而阴气自半，起居日衰，精神不充，蝉联疾作。诊脉尺虚细涩，寸关大于平时，按尺为肾部，脉见细涩，肾虚奚疑。寸关大于平时，阴弱阳浮之象耳。夫医之治病，不以用补为难，而以分别水火气血为难。冯氏书云：小病治气血，大病治水火。盖气血者，后天有形之阴阳也。水火者，先天无形之阴阳也。太极之理，无形而生有形，是治大病，可不以水火为首重耶。请以不寐言之，人知其为心病，而不知其为肾病也。心虽为神舍，而坎离尤贵交通。越人以阳不入阴，令人不寐，岂非水火未济，坎离失交之故乎，内经又有头痛巅疾，下虚上实，过在足少阴巨阳之语。形容厥晕，病机最切。方书称风、称火、称痰，漫无定见。景岳师其意，以为无虚不作眩，治当上病疗下，滋苗灌根。

　　精矣精矣。暂服煎剂，再订丸方。王道无近功，内观颐养为要。旧患眩晕，怔忡不寐，遗泄，本属心肾两亏，水火失济，曾订煎丸，服经十载。兹诊脉候平和，精神矍铄，此亦颐养之功，非全关草木之力也。惟食多尚难运化，腰膂时痛，遗泄间或有之。药物所需，仍不可缺。考古人用药，有攻病保躬两途，攻病则或凉或热，当取其偏，保躬则适其寒温，宜用其平。盖温多恐助相火，精关不藏，润多虑伤脾阳，坤元失健，如云食蜜，便即溏泻。脾虚不胜润滑之征。青娥丸固能治肾虚腰痛，但故纸胡桃味辛性温，久而增气，恐其助火，且常服丸药，亦须分别气候。夏令炎热，远刚近柔，以防金水之伤。冬令严寒，远柔近刚，以遂就温之意。将交夏至，一阴初变，元精不足之时，商以益阴保金，兼调脾胃，秋季再为斟酌。

　　辑录

　　又少君水火失济之证

　　水火之道，宜交而不宜分。水上火下，名曰交。交为既济，不交为未济。由是观之，水火之切于人身者大矣。据脉与证，处由肾元下亏，水火失济，以致魄汗淋漓，玉关滑泄。腰为肾腑，肾虚则腰膂多疼。心为神舍，心虚则夜卧欠逸，面赤颈热，虚阳上炎；体倦头倾，髓海不足，且金乃生水之源，肺肾为子母之脏，子虚盗窍母气，此喘咳之所由。肾开窍于二阴，心与小肠相表里，心热移于小肠，此血淋之所自。昔肥今瘦，虚里跳动，种种见证，虚象奚疑。不知持满御神，日啖草木无益，积精自刚，积气自卫，积神自旺。酸以收之，介以潜之，浓味以填之，水火交，精神治矣。

　　安波按：广成子云，无劳尔形，无摇尔精之言，诚为养身吃紧良方。而世人一至有疾，徒以草木从事，其先天不自摄，恣意斫伐，忍心克剥，可欢可悲。

　　辑录

　　胡观察疝证

　　经云：任脉为病，男子内结七疝，督脉为病，不得前后为冲疝。是疝病虽属于肝，而实冲任督三脉所生。据证睾肿，少腹形坚痛甚，攻冲腰俞，病根深远，愈发愈剧。考任脉起于中极之下，上毛际循腹里，冲脉起于气街，督脉统督诸脉，而为奇经之长。叶氏云：大凡冲气从背而上者，系督脉主病，治在少阴，从腹而上者，系冲任主病，治在厥阴。揣诸病情，确为奇经受病无疑。医不中肯，是以药治无功。

　　辑录

　　郭松崖郡侯疟疾

　　疟虽小病，而内经论之最详。首称夏伤于暑，藏于皮肤之内，肠胃之外，因得秋气，汗出遇风，内外相搏，是以日作。可知疟病由于暑风相搏而成。然暑必兼湿，若无湿但为干热，非暑也。即此推之，疟病虽属暑风相搏而成，又必挟有湿邪酝酿之所致矣。特六淫分发四时，暑之与湿气虽异，而因则同。有可分不可分之义也。今岁太阴司天，湿土主事，其变骤注，其灾霖溃，人在气交之中，感而即病者，为霍乱、吐泻，肿满诸候，其不即病，邪伏膜原，内趋大肠则为痢，外走少阳则为疟。故疟之寒热往来，亦犹痢之赤白胶粘耳。恙逾匝旬，疟经五发，胸腹饱闷，呕恶不渴，脉沉弦缓，显系湿郁中焦，腑阳失运，幸得从枢外达，不至滞下疸满，邪净自瘳，无烦过虑。

　　辑录

　　鲍莳春部曹尊堂血枯久伤奇经

　　产育多胎，冲任受亏，兼之自乳，阴血更耗。恙经年远，腰膂刺痛，转侧维艰，小便血淋，痛引少腹。揣摩其故，非特血气之伤，而且奇经亦损。故归地养阴，参 益气，均无灵效。

　　冲脉起于气街，任脉起于中极之下，淋痛诸候，必有所关，即寒热一端，亦阳维为病耳。病由血海空虚，损及奇经八脉，寻常药饵，谅难奏功，宗《内经》血枯，治以四乌 骨虑茹丸。

　　安波按：古言病久入八脉。

　　辑录

　　周司马痱风病后足膝软弱

　　前患痱风，调治小愈。案牍劳形，元虚未复，腰膂虽能转侧，足膝尚觉软弱，肝肾真元下亏，八脉不司约束。参 归地，仅可益其气血，未能通及八脉。古人治奇经精髓之伤，佥用血肉有情，岂诸草木根 ，可同日而语。推之腰为肾府，膝为筋府，转摇不能，行则振掉，不求自强功夫，恐难弥缝其阙。恬澹虚无，御神持满。庶几松柏之姿，老而益劲也。

　　拟河车、鹿茸、虎胫骨、虎膝骨、牛骨髓、猪骨髓、羊骨髓、阿胶、海参之属。

　　辑录

　　王明府夫人积聚久痛

　　脉弱质亏，操持多劳，昔年产后少腹起有痞块，不时作痛，迩来痛于早晨，日日如是。

　　经云：任脉起于中极之下，循腹里。任之为病，其内若结，男子七疝，女子瘕聚。再考古人论积聚，分 瘕两端。 者征也，有块可征，其病在血。瘕者假也。聚则有形，散则无迹，其病在气。良由新产之后，或因寒侵，或因气滞，以致循经之血，凝结成形，胶粘牢固，长大则易，铲削则难。须待本身元气充旺，始能消磨。倘务急攻，非但积不可消，反伤正气。内经有大积大聚，其可犯也之戒。旨可见矣。现在痛势攻冲较甚，滋腻之补，似非所宜。思久痛在络，冲为血海，先商煎剂，调和冲任，使其脉络流通，气机条畅，痛势稍缓，再议丸药，图刈病根。

　　安波按：煎剂议通瘀煎法丸，以回生丹攻补兼用。

　　辑录

　　沈虹桥广文疫证

　　时疫十朝，正虚挟邪，证见神卷耳聋，热发不退，脉息沉细无力。凭脉用药，理应壮中温托，阅方曾服理阴煎三剂，病样日增，前法似难再进。夫阳证阴脉，原属不宜，方书有时疫，邪伏于里，脉多沉细，不同伤寒邪自外来，脉多浮大，语属可参。仿赵氏六味汤加柴胡一法。复诊脉仍虚细，神形倦怠，唇齿干枯，舌苔黄燥变黑。夫邪热最为真阴之贼，高年肾阴本亏，热甚津液更耗。《己任编》所谓感证始终以存津液为第一义，盖阳明燥土，全赖少阴肾水以滋养之。如旱田侧有井泉，犹可供其灌溉之资，倘并井泉干涸，燥土炎蒸，则苗槁矣，宗甘露饮。

　　辑录

　　洪广文少君损过脾胃

　　书云：卫虚则恶寒，营虚则发热。证见日晡寒热往来，已经数月，洵为营卫二气之虚，断非客邪外感也。病既属虚，虚则当补，昨服补剂，胸鬲反增滞闷，此中消息，颇难窥测。盖非药不能应病，乃胃气不行药力耳。夫上损过胃，下损过脾，越人且畏，姑遵经旨，虚痨不足，当与甘药。两进甘药，寒热依然，惟粥食稍增，咳嗽略缓药病尚觉相符。稽古补虚方法，千蹊万径，而其关键，总以脾胃为之主脑。夫人之一身，内而五脏六腑，外而皮肉经脉，何一非藉谷气长养之功。苟土母倾颓，既难输化饮食之精微，焉能传送药力，宜乎虚不纳补也。难经发明五损，勿过脾胃，仲景治虚痨诸不足，出活人手眼，其所立建中方法，亦皆稼穑作甘。此古圣贤明训，内伤大病，可不以脾胃为首重耶?然病真药假，终难图功。

　　辑录

　　鲍觉生宫詹精气内亏，详叙证治次第

　　恙经半载，脉证合参，究属质亏烦劳，以致坎离不交，水火失济，五液内涸，虚阳不藏。误服苦寒，重伐胃气，诸证蜂生，纠缠不已。揆之古训，以虚能受补者可治，虚火可补，参之类，实火可泻，芩连之类。劳伤之火，虚乎实乎，泻之可乎。赵氏谓阴虚之火，如盏中油干，灯焰自炽，须以膏油养之，专主补阴。其说是已。然阴生于阳，血生于气，顾此食少欲呕，脘闷不快，又难强投滋腻。反复推详，计惟培养脾胃，默运坤元，以为先着，脾为土母，安谷则昌。《金匮》治虚劳，首用建中。越人言损其脾者，调其饮食。脾元日健，饮食日增，变化精微，滋荣脏腑，不治火而火自熄，不润燥而燥自濡，充肤热肉之功，可渐见矣。然内伤之病，宜内观静养，所谓大病须服大药。大药者，天时春夏，吾心寂然秋冬也。参透此关，以佐草木之不逮，为妙。服药旬余，脉象稍转，寝食略安，惟足膝酸软，项脊时疼，形神疲倦。考治五脏之虚，难经言之甚悉，曰损其肺者益其气，损其心者调其营卫，损其脾者，调其饮食，适其寒温，损其肝者缓其中，损其肾者益其精，阐发精微，了无遗蕴。再考《金匮》云：男子脉大为劳，极虚亦为劳。夫脉大为真气泄越，心脾耗伤，此归脾、建中、养营、四君等汤之所宜。极虚亦为劳，乃精血内夺，肝肾下衰，此六味、八味、天真、大造等丸之所宜也。但病证多端，治须次第。

　　首先稼穑作甘，培补中宫，专崇其土，次当荣养心脾。盖心为离阳，补心阳以生胃土，虚则补母之义。至于皮枯肉瘠，肢懈形羸，精髓内竭，筋骨废弛，明属本实先拨，舍填纳固摄，则解 何由而振?枯槁何由而回?特草木无情，须假物类之脂膏，益人身之血液，煎丸并服，脾肾分施。炼石补天，而收桑榆之效矣。调治两旬，虽未大效，然处境烦剧，犹能支撑，未始非赖药饵扶持之力。七年之病，三年之艾，原无速功。春三月此谓发陈，恪服煎丸，春气得生，夏可得长。一阴来复，自可霍然。病机前案已详，其中奥义难测者，尚有数端，请再陈之。凡人病若劳动，反觉精神强健者，此阴火沸腾，扶助于内，不觉其元气之衰，若静养调适，反觉神疲气弱者，此阴火退，本相露故也。病情有类乎此者一也。解 一证，由于肝肾二经之虚。肝虚则筋软无力以束周身，肌肉皆涣散而若解，肾虚则骨痿不能自强，遍体骨节皆松懈而多 ，故恹恹悒悒。若不知所以为人，病情有类乎此者，二也。男子精未满而早摇其精，五脏有不满之处，异日有难状之病。病情有类乎此者，三也。卫气昼行于阳主寤，夜行于阴主寐。平人夜卧，则阳升阴降，阴阳交合，然后渐入睡乡。若营弱卫强，坎离失媾，神明之地，扰乱不安，万虑纷云，却之不去，卫气刚入于阴，契合浅而脱离快，升者复升，降者复降，是以欲寐之时，忽惊而寤矣。病情有类乎此者，四也。至若饮食虽能强餐，腹中常觉不畅者，胃得受纳之司，脾失健运之职也。大便燥结，数日始一更衣者，肠脂枯涩，传导艰难也。脘中时痛者，木失水涵，肝吐怒张而迫鬲也。心乍怔忡，营虚之故。臂多青脉，血脱之征。更有皮肉之间，时如冰水滴溜，证状之奇，方书未载。曾治一妇患此疾，数年投补药百剂而愈。岂非血气空虚，失其温分肉、实腠理之司耶。

　　安波按：先生阐发经义，善发古人之意。

　　辑录

　　殷仲周先生筋挛便浊

</div>
    <div class="pagination">
<a href="程杏轩医案_page11.html">上一页</a><span>...</span><a href="程杏轩医案_page7.html">7</a><a href="程杏轩医案_page8.html">8</a><a href="程杏轩医案_page9.html">9</a><a href="程杏轩医案_page10.html">10</a><a href="程杏轩医案_page11.html">11</a><span class="current-page">12</span><a href="程杏轩医案_page13.html">13</a><a href="程杏轩医案_page14.html">14</a><a href="程杏轩医案_page15.html">15</a><a href="程杏轩医案_page16.html">16</a><a href="程杏轩医案_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
