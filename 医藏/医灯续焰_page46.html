<!DOCTYPE html>
<html>
<head>
    <meta charset="UTF-8">
    <title>医灯续焰 - 第 46 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 46 页/共 76 页</h1>
    <div class="content">　　妊娠六月，始受金精以成其筋。身欲微劳，毋得静处，出游于野，数观走犬行马。食宜鸷鸟、猛兽之肉。是谓变腠理纫筋，以养其力，以坚背膂。足阳明胃养，不可针灸其经。（如厉兑、丰隆、阴市、上下廉、三里等穴是也。）儿口目成，调五味，食甘美，毋太饱。

　　妊娠七月，始受木精以成其骨。劳身摇肢，毋使定止。动作屈伸，以运血气。

　　居处必燥。饮食避寒，常食稻粳以密腠理。是谓养骨而坚齿。手太阴肺养，不可针灸其经。（如少商、鱼际、列缺、尺泽、天府等穴是也。）肺主皮毛，儿皮毛已成。勿大言，勿号哭，勿薄衣，勿洗浴，勿寒饮。

　　妊娠八月，始生精以成肤革。和心静息，毋使气极。是谓密腠理而泽颜色。手阳明大肠养，不可针灸其经。（如商阳、二间、合谷、上下廉、三里、曲池、肩井、肩 等穴是也。）

　　阳明主九窍，儿九窍成。勿食燥物及失食。勿忍大便。

　　妊娠九月，始受石精以成皮毛。六腑百节，无不毕备。饮醴食甘，缓带自持而待之。是谓养毛发，致才力。足少阴肾养，不可针灸其经。（如涌泉、然谷、太溪、交信、筑宾、复溜等穴是也。）肾主续缕，儿脉络续缕皆成。勿处温冷，勿着炙衣。

　　妊娠十月，五脏俱备，六腑齐通，纳天地气于丹田，关节人神皆备，但俟时而生。

　　妊娠一月始胚，二月始膏，三月始胞，四月形体成，五月能动，六月筋骨力，七月毛发生，八月脏腑具，九月谷气入胃，十月诸神备，即产矣。宜服滑胎、束胎等药，入月即服。

　　卷十五　胎产脉证第七十七

　　胎产杂述

　　妊娠临月，最要安神定虑。常步履。勿多睡、饱食、过饮酒及杂药。宜先贴产图，根据位铺床帐。预请老练稳婆，备办汤药器物。欲产时，不可多人喧哄。但用老妇二人扶行，及凭物站立。若见浆水，腰腹痛甚，是胎离经。令产母仰卧，令儿转身。若儿头向产门，方可用药催生坐草。若心烦，用水调服白蜜一匙。觉饥，吃糜粥少许，勿令饥渴，恐乏其力。不可强服、早服催生滑胎等药，及早于坐草，使稳婆乱动手。

　　薛氏曰：欲产之时，觉腹内转动，即当正身仰卧。待儿转身向下，时作痛，试捏产妇手中指中节或本节跳动，方与临盆，即产矣。若初觉，不仰卧以待转胞，或未产而水频下，此胞衣已破，血水先干，必有逆生、难产之患。若胎衣破而不得分娩者，保生无忧散以固其血，自然生息。如血已耗，用八珍汤料一斤，益母草半斤，水数十碗，煎熟不时饮之，亦有得生者。凡孕妇只腹痛，未产也。若连腰痛甚者，将产也。盖肾候于腰，胞系于肾故也。凡孕家，宜预请有仁心知事稳婆，先与说知。

　　倘有生息不顺，只说未产；或遇双胎，只说胞衣未下，恐惊则气散，愈难生息。

　　产值盛暑，或血晕血溢，当饮清水解之。冬末春初，产室用火，和暖下部，衣服当温浓，方免胎寒血结。若临月洗头足，亦致难产。

　　胞浆先破，恶水来多，胎干不得下，须先与四物汤，补养血气。次浓煎葱汤放温，令坐婆洗产户。须是款曲洗，令气上下通畅。更用酥油、滑石末涂产口里。次服神妙乳朱丹，或葵子如圣散。

　　卷十五　胎产脉证第七十七

　　胎产杂述

　　一曰正产。十月满足，忽腰腹作阵，疼痛相似，胎气顿陷。至于脐腹痛极，乃至腰间重痛，谷道挺迸，继之浆破血出，儿乃遂生。

　　二曰伤产。盖人之生，各有时日，不可改易。今有未产一月前，忽然脐腹疼痛，有如欲产，仍无事，是名试月，非正产也。但产母未有正产之候，不可令人抱腰，产母亦不可妄乱用力。盖欲产之时，脐腹疼痛，儿身未顺，收生者，却教产母早用力。儿身才转动，即便用力一逼，使儿错路，忽横忽倒，不能正生，皆缘产母用力未当所致。必须待儿顺身逼户，方始用力一送，令儿下生，此方是母之用力当也。

　　若未有正产之候，而用力早，妄服药，譬如揠苗助长，无益有害。

　　三曰催产。欲产时浆破血下，脐腹作阵疼痛，腰重谷道挺迸，已见正产之候，但未生下，可服药以催之。或有经及数日，产母困苦。明是正产之候，但儿难生。

　　亦可服药以助母正气，儿乃得下。

　　四曰冻产。冬月天冷，经血得冷则凝，以致儿不能下，此害最深。若冬月产者，下部不可去绵衣，并不可坐卧冷处。当满房着火，常有暖气，令母背身向火，令脐下腿膝间常暖。血暖则流利易生。

　　五曰热产。盛夏之月，要温凉得所。勿恣意取凉，致伤胎气。亦不可人多，热气逼母，使母血沸，致有发热头疼，面赤如醉，不知人事者。

　　六曰横产。儿先露手，或先露臂，此由母未当用力而用之太过也。儿身未顺，用力一逼，遂至身横，不能生下。当令母安然仰卧，后令看生人，先推其手，令人直上，渐渐逼身，以中指摩其肩，推上正之，或以手攀其耳而正之。须是母仰卧，然后推儿直上，徐徐正之。候其身正，服催生药一盏，方用力令儿下生。

　　七曰倒产。产母胎气不足，关键不牢，用力太早，致儿不能回转，便直下先露其足。当令母仰卧，令看生人推其足入。不可令母用力，亦不得惊恐，使儿自顺。

　　八曰偏产。儿身未正，母用力过早，致儿头偏在左，或偏在右。故头虽露，偏在一畔，不能生下。当令母仰卧，次令看生人轻轻推儿近上，以手正其头，令儿头端正，然后令母用力一送，即便生下。若是小儿头后骨，偏在谷道，只露其额，当令看生人，以绵衣炙温裹手，于谷道外，轻轻推儿头正，便令母送儿生也。

　　九曰碍产。儿身已顺而露正顶，不能生下。盖因儿身回转，肚带扳其肩，以此露正顶而不能生。当令母仰卧，令看生人轻推儿近上，徐徐引手以中指按儿肩下，拨其肚带，仍须候儿身正顺，方令母用力送，令儿生下。

　　十曰坐产。儿将生，其母疲倦，久坐椅褥，抵其生路。急于高处，系一手巾，令母以手攀之，轻轻屈足坐身，令儿生下，非坐在物上也。

　　更有盘肠产者，临产母肠先出，然后儿生。若产后肠不收，甚楚。即以醋半盏，新汲水七分调匀， 母面。每 一缩，三 缩尽，此良法也。

　　卷十五　胎产脉证第七十七

　　胎产杂述

　　交骨不开，产门不闭，皆元气素弱，胎前失调，以致血气不能运达而然。交骨不开，阴气虚。（宜加味芎归汤、补中益气汤、龟壳散之类。）产门不闭，气血虚。（宜十全大补汤。）

　　卷十五　胎产脉证第七十七

　　胎产杂述

　　子死腹中者，多因惊动太早，或犯禁忌，致令产难。胞浆已破，无血养胎，枯涸而死。须验产母舌青黑，其胎死矣，当下之。（宜平胃散加朴硝，千金神造汤，半夏汤之类。）大法寒者，热以行之。热者，凉以行之。燥者，滑以润之。危急者，毒药下之。下宜朴硝之类。

　　卷十五　胎产脉证第七十七

　　胎产杂述

　　临产束胎，瘦敛则易生（宜束胎丸、达生散、张氏方、保生无忧散、神寝丸之类。）

　　卷十五　胎产脉证第七十七

　　胎产杂述

　　催生大法，滑以流通涩滞，苦以驱逐闭塞，香以开窍逐血。气滞者行气。胞浆先破，疾困者固血。（宜佛手散、三合济生汤、黑神散、阿胶赤小豆汤、兔脑丸、如神散、黄金散之类。）

　　卷十五　胎产脉证第七十七

　　胎产杂述

　　凡产毕，饮热童便一盏，不得便卧，宜闭目坐。须臾上床，宜仰卧，不宜侧。

　　宜竖膝，未可伸足。高倚床头，浓铺 褥。遮围四壁，使无孔隙，免致贼风。及以醋涂鼻，或用醋炭及烧漆器。更以手从心掩按至脐下，使恶露不滞。如此三日，以防血晕、血逆。不问腹痛不痛，有病无病，以童便和酒半盏，温服五七服。酒虽行血，亦不可多，能发昏晕。宜频食白粥少许。一月后，宜食羊肉、猪蹄少许。仍慎言语七情、寒暑、梳头、洗足，以百日为度。若气血素弱者，不计日月，否则患手足、腰腿 痛等证，名曰蓐劳，最难治疗。初产时，不可问是男是女，恐因言语而泄气，或以爱憎而动气，皆能致病。不可独宿，恐致虚惊。不可括舌，恐伤心气。

　　不可漱齿，恐致血逆。须气血平复，方可治事。犯时微若秋毫，成病重如山岳，可不戒哉。产妇将息如法，脏腑调和，庶无疾苦。须先服黑神散，四物汤。若壮热头痛，此乳脉将行。头目不清，是血晕，用清魂散。粥食不美，是胃气虚。（宜六君子汤、当归建中汤。陈藏器云：渍苎汁与产妇服之，将苎麻与妇人枕之，止血晕。产妇腹痛，置苎于腹上则止。）

　　卷十五　胎产脉证第七十七

　　胎产杂述

　　丹溪曰：产后当大补气血。虽有杂证，以末治之。产后补虚，用参、术、黄、陈皮、当归、川芎、炙甘草。如发热，轻则加茯苓淡渗之，其热自除。重则加干姜。凡产后有病，先固气血。

</div>
    <div class="pagination">
<a href="医灯续焰_page45.html">上一页</a><span>...</span><a href="医灯续焰_page41.html">41</a><a href="医灯续焰_page42.html">42</a><a href="医灯续焰_page43.html">43</a><a href="医灯续焰_page44.html">44</a><a href="医灯续焰_page45.html">45</a><span class="current-page">46</span><a href="医灯续焰_page47.html">47</a><a href="医灯续焰_page48.html">48</a><a href="医灯续焰_page49.html">49</a><a href="医灯续焰_page50.html">50</a><a href="医灯续焰_page51.html">51</a><span>...</span><a href="医灯续焰_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
