<!DOCTYPE html>
<html>
<head>
    <meta charset="UTF-8">
    <title>温疫论 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>温疫论 - 第 4 页/共 10 页</h1>
    <div class="content">　　夫疫乃热病也，邪气内郁，阳气不得宣布，积阳为火，阴血每为热搏，暴解之后，余焰尚在，阴血未复，大忌参、 、白术，得之反助其壅郁，余邪留伏，不惟目下淹缠，日后必变生异证，或周身痛痹，或四肢挛急，或流火结痰，或遍身疮疡，或两腿攒痛，或劳嗽涌痰，或气毒流注。或痰核穿漏，皆骤补之为害也。凡有阴枯血燥者，宜清燥养荣汤。若素多痰，及少年平时肥盛者，投之恐有腻膈之弊，亦宜斟酌。大抵时疫愈后，调理之剂，投之不当，莫如静养节饮食为第一。

　　清燥养荣汤

　　知母 天花粉 当归身 白芍 地黄汁 陈皮 甘草加灯心煎服。表有余热，宜柴胡养荣汤。

　　柴胡养荣汤

　　柴胡 黄芩 陈皮 甘草 当归 白芍 生地 知母 天花粉姜枣煎服。里证未尽，宜承气养荣汤。

　　承气养荣汤

　　知母 当归 芍药 生地 大黄 枳实 浓朴水姜煎服。痰涎涌甚，胸膈不清者，宜蒌贝养荣汤。

　　蒌贝养荣汤

　　知母 花粉 贝母 栝蒌实 橘红 白芍 当归 紫苏子水姜煎服。

　　上卷

　　用参宜忌有前利后害之不同

　　凡人参所忌者里证耳。邪在表及半表半里者，投之不妨，表有客邪者，古方如参苏饮、小柴胡汤、败毒散是也。半表半里者，如久疟挟虚，用补中益气，不但无碍，而且得效，即使暴疟，邪气正盛，投之不当，亦不至胀，为无里证也。夫里证者，不特伤寒温疫传胃，至如杂证，气郁、血郁、火郁、湿郁、痰郁、食郁之类，皆为里证，投之即胀者，盖以实填实也。今温疫下后，适有临时之通，即投人参，因而不胀，医者病者，以为用参之后虽不见佳处，然不为祸，便为是福，乃恣意投之，不知参乃行血里之补药，下后虽通，余邪尚在，再四服之，则助邪填实，前证复起，祸害随至矣。间有失下以致气血虚耗者，有因邪盛数下，及大下而挟虚者，遂投人参，当觉精神爽慧，医者病者，皆以为得意，明后日再三投之，即加变证。盖下后始则胃家乍虚，沾其补益而快，殊弗思余邪未尽，恣意投之，则渐加壅闭，邪火复炽，愈投而变证愈增矣。所以下后邪缓虚急，是以补性之效速而助邪之害缓，故前后利害之不同者有如此。

　　上卷

　　下后间服缓剂

　　下后或数下，膜原尚有余邪未尽传胃，邪热与卫气相并，故热不能顿除，当宽缓两日，俟余邪聚胃，再下之，宜柴胡清燥汤缓剂调理。

　　柴胡清燥汤

　　柴胡 黄芩 陈皮 甘草 花粉 知母姜枣煎服。

　　上卷

　　下后反痞

　　疫邪留于心胸，令人痞满，下之痞应去，今反痞者，虚也。以其人或因他病先亏，或因新产后气血两虚，或禀赋娇怯，因下益虚，失其健运，邪气留止，故令痞满。今愈下而痞愈甚，若更用行气破气之剂，转成坏证，宜参附养营汤。

　　参附养营汤

　　当归（一钱） 白芍（一钱） 生地（三钱） 人参（一钱） 附子（炮，七分） 干姜（炒，一钱）

　　照常煎服。果如前证，一服痞如失，倘有下证，下后脉实，痞未除者，再下之。此有虚实之分，一者有下证，下后痞即减者为实；一者表虽微热，脉不甚数，口不渴，下后痞反甚者为虚。若潮热口渴，脉数而痞者，投之祸不旋踵。

　　上卷

　　下后反呕

　　疫邪留于心胸，胃口热甚，皆令呕不止，下之呕当去，今反呕者，此属胃气虚寒，少进粥饮，便欲吞酸者，宜半夏藿香汤，一服呕立止，谷食渐加。

　　半夏藿香汤

　　半夏（一钱五分） 真藿香（一钱） 干姜（炒，一钱） 白茯苓（一钱） 广陈皮（一钱） 白术（炒，一钱） 甘草（五分）

　　水姜煎服。有前后一证首尾两变者，有患时疫，心下胀满，口渴发热而呕，此应下之证也。

　　下之诸证减去六七，呕亦减半，再下之胀除热退渴止，向则数日不眠，今则少寐，呕独转甚，此疫毒去而诸证除，胃续寒而呕甚，与半夏藿香汤一剂，而呕即止。

　　上卷

　　夺液无汗

　　温疫下后脉沉，下证未除，再下之，下后脉浮者，法当汗解，三五日不得汗者，其人预亡津液也。时疫得下证日久失下，日逐下利纯臭水，昼夜十数行，乃致口燥唇干，舌裂如断，医者误按仲景协热下利法，因与葛根黄连黄芩汤，服之转剧，邀予诊视，乃热结旁流，急与大承气一服，去宿粪甚多，色如败酱，状如粘胶，臭恶异常，是晚利顿止。次日服清燥汤一剂，脉尚沉，再下之，脉始浮，下证减去，肌表仅存微热，此应汗解，虽不得汗，然，饮食半月，津液渐回，方可得汗，所谓积流而渠自通也。可见脉浮身热，非汗不解，血燥津枯，非液不汗。昔人以夺血无汗，今以夺液无汗，血液虽殊，枯燥则一也。

　　上卷

　　补泻兼施

　　证本应下，耽搁失治，或为缓药羁迟，火邪壅闭，耗气搏血，精神殆尽，邪火独存，以致循衣摸床，撮空理线，筋惕肉 ，肢体热一毫未除，元神将脱，补之则邪毒愈甚，攻之则几微之气不胜其攻，攻不可，补不可，补泻不及，两无生理。不得已勉用陶氏黄龙汤。此证下亦死，不下亦死，与其坐以待毙，莫如含药而亡，或有回生于万一者。

　　黄龙汤

　　大黄 浓朴 枳实 芒硝 人参 地黄 当归照常煎服。

　　按：前证实为庸医耽搁，及今投剂，补泻不及。然大虚不补，虚何由以回；大实不泻，邪何由以去？勉用参、地以回虚，承气以逐实，此补泻兼施之法也。或遇此证，纯用承气，下证稍减，神思稍苏，续得肢体振战，怔忡惊悸，心内如人将捕之状，四肢反厥，眩晕郁冒，项背强直，并前循衣摸床撮空等证，此皆大虚之候，将危之证也，急用人参养营汤。虚候少退，速可摒去。盖伤寒温疫俱系客邪，为火热燥证，人参固为益元气之神品，偏于益阳，有助火固邪之弊，当此又非良品也，不得已而用之。

　　人参养营汤

　　人参（八分） 麦冬（七分） 辽五味（一钱） 地黄（五分） 归身（八分） 白芍药（一钱五分） 知母（七分） 陈皮（六分） 甘草（五分）

　　照常煎服。

　　如人方肉食而病适来，以致停积在胃，用大小承气连下，惟是臭水稀粪而已。于承气汤中但加人参一味服之，虽三四十日所停之完谷及完肉于是方下。盖承气藉人参之力鼓舞胃气，宿物始动也。

　　上卷

　　药烦

　　应下失下，真气亏微，及投承气，下咽少顷，额上汗出，发根燥痒，邪火上炎，手足厥冷，甚则振战心烦，坐卧不安，如狂之状，此中气素亏，不能胜药，名为药烦。凡遇此证，急投姜汤即已，药中多加生姜煎服，则无此状矣，更宜均两三次服，以防呕吐不纳。

　　上卷

　　停药

　　服承气腹中不行，或次日方行，或半日仍吐原药，此因病久失下，中气大亏，不能运药，名为停药，乃天元几绝，大凶之兆也。宜生姜以和药性，或加人参以助胃气，更有邪实病重剂轻，亦令不行。

　　上卷

</div>
    <div class="pagination">
<a href="温疫论_page3.html">上一页</a><a href="温疫论.html">1</a><a href="温疫论_page2.html">2</a><a href="温疫论_page3.html">3</a><span class="current-page">4</span><a href="温疫论_page5.html">5</a><a href="温疫论_page6.html">6</a><a href="温疫论_page7.html">7</a><a href="温疫论_page8.html">8</a><a href="温疫论_page9.html">9</a><a href="温疫论_page10.html">10</a><a href="温疫论_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
