<!DOCTYPE html>
<html>
<head>
    <meta charset="UTF-8">
    <title>赤水元珠 - 第 40 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 40 页/共 143 页</h1>
    <div class="content">　　水煎食前服或加枳殻
　　丹溪治血痢后重热盛者
　　大黄　黄连　黄芩　黄栢　枳殻　当归　白芍滑石　桃仁　甘草　白朮
　　右各等分为末或作丸用麪糊或神麴糊丸服又云误服热药及澁药毒气犯胃者当明审以祛其毒
　　当归导气汤　治脓血痢无度腹中痛
　　当归　芍药【各一钱】甘草【一钱五分】青皮【七分】槐花【七分】生地【酒洗二钱】
　　水二钟煎至一钟食前温服　若后重加木香槟榔末各三分泽泻五分小便利去泽泻
　　茜根丸　治一切毒痢及蛊注下血如鸡肝心烦腹痛茜根　升麻　犀角　地榆　当归　黄连　枳殻【炒】白芍
　　右等分为末醋米糊为丸梧桐子大每服七十丸空心米饮下
　　洁古苍朮地榆汤　治脾经受湿下血痢
　　苍朮【三两】地榆【一两】
　　右每服一两水二钟煎至一钟食逺温服
　　丹溪青六丸　治血痢清湿热补脾消瘀血用此止痛活血消食酒糊为丸【方在泄泻门】
　　当归芍药汤　治血虚而下血痢
　　当归　川芎【各一钱五分】芍药【酒炒三钱】生地　黄连【酒炒】木香【各一钱】
　　水煎食前服
　　黄芩芍药汤　治火热下痢脓血
　　黄芩【五钱】甘草【炙一钱】芍药【炒三钱】
　　水煎食前服
　　大黄汤　治泄痢久不愈脓血稠粘里急后重日夜无度久不愈者用此微利
　　大黄【一两】
　　用好酒二钟浸半日煎至一钟去大黄分为二服如未止再服尽以利为度后服芍药汤和之利止再服黄芩芍药汤以彻其毒也
　　刘宗厚云此乃阳明经荡涤之药用酒煮者欲其上至顶顚外彻皮毛也
　　芍药汤　治腹痛下痢脓血日夜无度里急后重是以行血则便脓自愈调气而后重自除
　　白芍【一两】当归　黄连【各五钱】槟榔　木香【各二钱】桂【二钱五分】大黄【三钱】黄芩【五钱】甘草【炙二钱】
　　右每服五钱水煎食逺温服如痢不减加大黄
　　刘宗厚云此行血调气不热之药也大凡用药之杂与用药之多者难以细分经络当观其大体如何此太阳桂枝例药也
　　附禁方
　　木香散　治腹痛下痢脓血里急后重
　　木香【五钱】地榆【一两】黄连【七钱】赤芍　青皮　枳殻　乳香甘草【各五钱】
　　右为末每服二钱白汤下
　　延胡止痛散　治血痢疼痛饮食不进
　　延胡【炒】
　　为末每用二钱米饮调下三服全愈
　　木香甘连汤　治血痢如神
　　黄连【一两】甘草【二钱】木香【二钱】
　　水二钟煎至一钟食前服先一日预服五苓散三帖次早服此即止
　　又方　韮菜连根取自然汁和好酒一盏温饮极验又治妇人心痛及治淋散气行血故也
　　黄连乌梅丸　治湿热痢不瘥
　　乌梅肉【炒】黄连【各四两】
　　净为末炼蜜为丸如梧桐子大每服二十丸米饮下
　　车前汤　治热痢不止及小便不利
　　车前子捣烂取汁一钟入蜜一合煎服
　　已上治湿热伤血赤痢之剂
　　苦参丸　治血痢
　　苦参不拘多少炒焦为末滴水为丸如梧桐子大每服五十丸米饮下
　　黄栢丸　下痢纯血
　　黄栢蜜炙令香黄色一两为末每服三钱空心温浆水调下
　　一方　地锦草不拘多少晒干为末每服二钱空心米
　　饮调下
　　加剂四物汤【保命集】治下痢
　　川芎　当归　白芍　生地　槐花　黄连　御米殻【各等分】
　　水煎服
　　樗皮丸　治痢清血腹中刺痛
　　樗根白皮不拘多少炒为末米醋糊为丸如梧桐子大空心米饮下三四十丸
　　地榆散　治中暑昏迷不省人事欲死并治血痢暑痢地榆　赤芍　黄连　青皮【去白】
　　等分为末每服三钱汤水调下血痢煎服
　　乌梅丸　治热留肠胃脐腹防痛下痢纯血或服热药过多毒蕴于内渗成血痢
　　乌梅肉【二两】黄连【三两】当归【二两】枳殻【去白二两】
　　右为末醋糊为丸如梧桐子大每服七十丸米饮下
　　血痢极效方
　　当归【一钱】赤芍　地榆　黄连　生地　甘草　婴粟殻【各五分】石榴皮【三分】
　　水煎服
　　五香散　治血痢脉滑
　　五棓子【炒焦存性】香白芷【炒】
　　等分为末每服二钱白汤调服一日三次
　　紫黒血
　　丹溪云其或下坠异常积滞中有紫黒血而又痛甚者此为死血证当以桃仁滑石行之或口渴及肛门燥辣是挟热加黄芩或口不渴身不热喜热手熨荡者是挟寒即加干姜
　　下痢身热舌黒下如煤色或去瘀血用犀角人参汤犀角　人参　黄连　白芍　生地　甘草　丹皮水煎服
　　脏毒下血
　　衍义云曽治洛阳一妇年近五十躭饮无度多食鱼蟹摄理之方蔑如也后以饮啖过常蓄毒在脏日夜二三十度大便与脓血杂下大肠连肛门痛难任医以治血痢药不效又以肠风药则益甚盖肠风则有血而无脓又如此已半年余气血渐弱食渐减肌肉渐瘦稍服热药则腹愈痛血愈下稍服凉药则泄注气羸粥愈减服温平药则病不知将朞岁医告技穷垂命待尽或有人教服人参散病家亦不敢主当谩与服之才一服二服减三服脓皆定自此不十服其疾遂愈后问其方云治大肠风虚饮酒过度挟热下痢脓血疼痛多日不差樗根白皮人参各一两为末空心米饮调下二钱忌油腻湿麪青菜果子甜物鸡鱼蒜等
　　槐花散　治血痢久不止腹中不疼不里急后重此脏毒也
　　青皮　槐花　荆芥穗
　　各等分为末水煎空心热服
　　又方　治肠风血痢
　　鲫鱼一具破开去肠胆入白矾二钱烧存性为末米饮空心调下
　　逐瘀血　治赤痢血痢应验如响病虽垂殆一服即愈阿胶【麪炒成珠】枳殻【麸炒】茯苓　川芎　蓬朮　白芷　木通　茯神【去木】生地　生甘草　赤芍　五灵脂【炒烟尽各一钱】大黄　桃仁【去皮尖各一钱五分】
　　水钟半蜜三茶匙煎七分去渣入大黄仍煎一沸空心温服
　　豆汁
　　陈无择云伤湿则下如豆汁严用和云伤湿而下豆汁者分利之刘宗厚云湿喜伤脾脾胃为五糓之海无物不受常兼四脏盖豆汁之色如五色之相杂故下豆羮汁者湿也
　　泄痢作呕
　　病机机要云如痢或泄而呕者胃中气不和也上焦不和治以生姜橘皮中焦不和治以芍药当归下焦寒不和治以轻热药甚以重热药
　　刘宗厚谓亦有胃火冲上而呕者有阴虚而呕者有胃虚而呕者有积滞毒气上攻而呕者
　　统旨谓痢而呕者乃胃气不和用生姜橘皮白朮汤因火上逆而呕者加姜汁炒黄连胃虚加人参倍朮积滞毒气上攻而呕者木香导滞汤阴虚者四物加参朮苓栢陈皮下痢吃逆同治
　　噤口痢
　　百一选方云噤口痢是毒上冲心肺所致用石莲子以通心气便觉思食
　　玉机微义云痢而能食知胃未病也若脾胃湿热之毒薫蒸清道而上以致胃口闭塞而成噤口之症理宜除胃口之邪热而此云毒气上冲心肺其毒不知指何者之邪然亦有脾胃虚而得者有误服利剂毒药犯胃者又有服濇热之剂太早而邪气闭遏于胃口者必当求责
　　丹溪曰禁口痢胃中热甚大虚大热故也用人参二钱黄连姜汁炒一钱浓煎汁终日细细呷之如吐再服但得一呷下咽便开又宜引热下行用田螺肉捣碎罨脐中入麝香少许
　　又云黄连与参各一钱加砂仁三粒煎服
　　统旨云毒气上冲心肺用人参茯苓石莲肉入些少菖蒲以通心气胸次一开自然思食有脾胃虚弱不能纳糓用参朮以健脾胃或参苓白朮散之类加石菖蒲陈仓米
　　济世方云治痢疾不纳饮食者谓之噤口痢以脉症辨之如脾胃不弱而知其头疼心烦手足温热未尝多服凉药者此乃毒气上冲心肺所以呕而不食宜用败毒散每服四钱陈仓米百粒姜三片枣一枚水煎温服又方加石莲子白蔲仁尤妙
　　若其脉微弱或心腹膨胀手足厥冷初病则不呕因服婴粟乌梅苦澁凉药太过以致闻食先呕者此乃脾胃虚弱用山药一味一半生一半炒为末米饮调下虚寒甚脉微弱者理中汤
　　治噤口痢　枇杷叶蜜炙一两砂仁蜜炒五钱为末蜜调抹口中咽下
　　石莲肉【日干】为末每服二钱陈仓米饮调下便觉思食或以受日陈壁土炒橘红为末姜枣略煎佐之
　　又方　黄连半觔生姜四两切片与黄连同炒待姜焦黄色去姜只取黄连为末以陈米饭捣为丸如梧桐子大每服七八十丸赤者陈米饮下白者陈皮汤下赤白相杂者陈皮米饮下
　　又方　独核肥皂一枚去核用盐填实其内火烧存性为末先煮白米粥用少许入在粥内食之立效
　　又方　棃子一枚去心入好蜜一匙蒸熟食之
　　下痢吃逆【俗名发呃】
　　丹溪曰吃逆病气从下冲上属火之象古方悉以胃弱言之殊不知胃弱者阴弱也虚之甚也滞下之久多见此症乃因久下而阴虚也【详见吃逆本门】
　　一人年五十质弱多怒暑月因饥索食不遂后得泻痢口干七八日后发吃遂以人参白朮煎汤调益元散数日安此虚热之治痢倘未止者将此药蜜丸服之数日全止
</div>
    <div class="pagination">
<a href="赤水元珠_page39.html">上一页</a><span>...</span><a href="赤水元珠_page35.html">35</a><a href="赤水元珠_page36.html">36</a><a href="赤水元珠_page37.html">37</a><a href="赤水元珠_page38.html">38</a><a href="赤水元珠_page39.html">39</a><span class="current-page">40</span><a href="赤水元珠_page41.html">41</a><a href="赤水元珠_page42.html">42</a><a href="赤水元珠_page43.html">43</a><a href="赤水元珠_page44.html">44</a><a href="赤水元珠_page45.html">45</a><span>...</span><a href="赤水元珠_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
