<!DOCTYPE html>
<html>
<head>
    <meta charset="UTF-8">
    <title>重楼玉钥 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重楼玉钥 - 第 11 页/共 17 页</h1>
    <div class="content">　　大生地（二钱） 麦冬（一钱二分） 生甘草（五分） 元参（钱半） 贝母（八分去心） 丹皮（八分） 薄荷（五分） 炒白芍（八分） 不用引质虚。加大熟地。或生熟地并用。热甚。加连翘。去白芍。燥甚。加天冬茯苓。

　　如有内热及发热。不必投表药。照方服去。其热自除。吹药方。

　　青果炭（二钱） 黄柏（一钱） 川贝母（一钱） 冰片（五分） 儿茶（一钱） 薄荷叶（一钱） 凤凰衣（五分）

　　各研细末。再入乳钵内和匀。加冰片乳细。

　　喉间起白所切忌药味。

　　麻黄（误用咽哑不可救） 桑白皮（肺已虚不宜泻） 紫荆皮（破血不可用） 防风（不可用） 杏仁（苦降更不宜） 牛蒡子（能通十二经不可用） 山豆根（不可用） 黄芩（过清凉） 射干（妄用即哑） 花粉（不可用） 羌活（过发表切不可用） 桔梗（肺虚不宜升） 荆芥（不可用）

　　卷上

　　咽喉诸症禁忌

　　凡咽喉诸症。切不可发表。虚症不宜破血。

　　卷上　暂受风寒喉痛治法

　　清解汤

　　防风（八分） 桔梗（六分） 牛蒡子（八分） 甘草（五分） 秦艽（一钱） 川芎（五分） 薄荷（五分）

　　枳壳（八分） 当归（一钱）

　　引加葱白二寸宜停荤腥。

　　卷下

　　喉风针诀

　　喉风诸症。皆由肺胃脏腑深受风邪。郁热风火相抟。致气血闭涩。凝滞不能流行。而风痰得以上攻。结成种种热毒。故宜以针法开导经络。使气血通利。风痰自解。热邪外出。兼有诸药奇方。层层调治其症。安有不效。针曰气针诚为诸药之先锋。乃喉风之妙诀。功效可胜言哉。凡临诸症先从少商。少冲。合谷。以男左女右。各根据针法刺之。若病重者。再从囟会。前顶。百会。后顶。风府。颊车。风池。诸穴针之。留肩井。尺泽。曲泽。小海。少海。

　　商阳。中冲。照海足三里。隐白。诸穴。看病势轻重用之。不可一时针尽。如遇喉风极重之症。方可周身用针。开通周身经络。使风热结邪得杀其势。而气血遂能流利营运。佐以奇药内治。自无不神效。若针路无血。乃风热壅塞。

　　则受郁邪日深。最为险症。多致不救。是科临症。每于针下便能判定吉凶。有心究此。宜细思详察焉。

　　卷下

　　附纂神应经用针咒法

　　咒曰。天灵节荣。愿保长生。太玄之一。守其真形。五脏神君。各保安宁。针一下。万毒潜形。急急如令敕。

　　凡针默念咒一遍。吹气在针上。想针如火龙。从病患心腹中出。其病速愈。按针用咒法。非出素问意。但使针时专心于内。不致外驰也。

　　卷下

　　论针形至微何能补泻

　　譬曰如气球焉。方其未有气也则恹塌不堪蹴踢。及从窍吹之。则气满起胖。此虚中则补之之义也。去其窍之所塞。则气从窍出。而球复恹塌矣。此实中则泻之之义也。

　　卷下

　　针法主治歌

　　火针主刺周身病。淫邪溢于肌体中。为风为水关节痹。关节一利大气通。火针者。即古人之燔针也。凡周身之淫邪。或风或水溢于肌体。留而不能过于关节。壅滞为病者。以此刺之。使关节利大气通。则淫邪壅于经络风虚肿毒。伤于肌体者。皆可去也。

　　卷下　行针次第法十二歌

　　一取穴歌

　　取穴先将爪切深。须教毋外慕其心。令他荣卫无伤碍。医者方堪入妙针。

　　凡下针用左手大指甲重切。所针之穴。令气血开。教病者心专于内。不要外驰。然后下针。使针不伤荣卫。方堪入妙。

　　卷下　行针次第法十二歌

　　二持针歌

　　持针之士要心雄。手如握虎莫放松。欲识机关三部奥。须将此理再推穷。

　　凡下针之时。须心小力雄。以右手持气针于穴上。势若握虎。不敢放松。着力漫旋。插直至应止之处。吸气三口。然后方提针徐徐而出。凡机关三才奥理。欲先识于心。而行于针者。须将此再三推究可也。

　　卷下　行针次第法十二歌

　　三温针歌

　　温针之理最为良。口内温和审穴方。毋令冷热相争抟。荣卫宣通始安详。

　　凡下针必先将所用之针入于口中。使针尖温热。审定穴所。方可刺下。勿令冷热相争。庶血气调和。而得安详也。

　　卷下　行针次第法十二歌

　　四进针歌

　　进针理法取关机。失经失穴最不宜。阳经取陷阴经脉三思已定针自愈。

　　凡下针要病患神气定息数匀。医者亦如之关机。最切忌太忙。须细审经络穴所在何部分。不可轻施其针。失于经络穴所也。如在阳部。必取筋骨间陷下之处。则不伤于筋骨。如在阴分 之内动脉相应间。则以爪重切经少待片时。方可进针。而不伤于荣卫。又必三思已定。然后下针。病可愈矣。

　　卷下　行针次第法十二歌

　　五指循歌

　　部分经络要指循。只为针头不紧沉。推则行之引则止。调和血气使来临。

　　凡下针若气不至。用指于所属部分经络之路上下左右推而行之。引而止之往来循之。使血气上下均匀。针下自然气至沉紧。得气即泻之意也。

　　卷下　行针次第法十二歌

</div>
    <div class="pagination">
<a href="重楼玉钥_page10.html">上一页</a><span>...</span><a href="重楼玉钥_page6.html">6</a><a href="重楼玉钥_page7.html">7</a><a href="重楼玉钥_page8.html">8</a><a href="重楼玉钥_page9.html">9</a><a href="重楼玉钥_page10.html">10</a><span class="current-page">11</span><a href="重楼玉钥_page12.html">12</a><a href="重楼玉钥_page13.html">13</a><a href="重楼玉钥_page14.html">14</a><a href="重楼玉钥_page15.html">15</a><a href="重楼玉钥_page16.html">16</a><span>...</span><a href="重楼玉钥_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
