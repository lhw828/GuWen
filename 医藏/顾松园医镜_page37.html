<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 37 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 37 页/共 44 页</h1>
    <div class="content">　　一 一人病后眼花，以枸杞、生地〔各一斤。〕熬膏蜜收，服之立愈。

　　二 一人患风泪眼，每出则流泪盈颊。仲淳用谷精草为君，蒺藜、枸杞之属佐之，羊肝为丸，不终剂而愈。

　　三 一人患目赤泪流，或痛或痒，用二百味花草膏。〔羊胆一枚，去其中脂，入蜜拌匀蒸之，候干研膏，方名以蜂采百花，羊食百草故也。〕频挑噙化，三日痊愈。

　　四 一人患翳障青盲已逾年，用黄连〔一两。〕羊肝〔一具。〕煮烂丸服，不数月而复明。

　　五 一人患赤眼而食蟹，遂成目盲，已五年矣。用夜明砂去目中恶血，当归生目中新血，蝉蜕、木贼退目中障翳，〔各一两。〕羊肝〔四两。〕煮烂丸服，百日复明。

　　六 一人冬初同蒜食肉，醉卧暖炕，次日两瞳子散，大于黄睛，视物无的，以小为大，卒然见非常之处，行走踏空，医药不效。至明春，求治于东垣。东垣谓曰：此由食辛热过多，辛则主散，热则助火，上乘于目，瞳神因之散大，精散故视物亦散大也。当以芩连苦寒泻火为君，二地、二冬、白芍、骨皮滋阴凉血清热为臣，五味酸收瞳神散大为佐，则自愈矣。

　　七 一老人忽盲，他无所苦。丹溪以大虚治之，令急煎人参膏二斤，服二日，一医与礞石药。丹溪云：今夜必死。果然。此经所谓气脱者目不明。再加镇坠，则其气立断矣。

　　卷十四·数集

　　耳病

　　耳为肾，之外候，以肾开窍于耳也。经曰：肾气通于耳，肾和则耳能闻五音矣。又曰：液脱者，脑髓消，胫酸耳数鸣。又曰：精脱者，耳聋。故治耳者，当以补肾为主。然有因外感而耳聋者，如经言：手少阳三焦，是动则病耳聋，浑浑沌沌，盖热邪感入少阳，热气拂郁故也。仲景言：少阳中风，两耳无所闻，目赤。盖言肝经之风热上壅故也。宜从本门以施治。有因气逆而耳聋者，如恼怒则气上逆，肝胆之火，客于耳也。宜平肝降气清火。有痰火上升，郁于耳而为鸣，甚则闭塞者，多缘饮酒浓味所致，宜消痰降火。

　　有因气虚、因血虚而聋者，以补气补血为主，各加降火之品。丹溪言：耳聋皆属于热，诚哉是言。若人瘦面黑，筋强骨劲而聋者，此精气俱足，乃寿考之征，不须治之。赵氏云：耳鸣以手按之而不鸣，或少减者虚也。手按之而愈鸣者实也，不可不察。又嘉言云：人当五十以外，肾水渐衰，真火易露，故肾中之气，易出难收，况有肝木之子，疏泄母气，而散于外，是为谋虑郁怒之火一动，肾气从之上逆，耳窍室塞不清，较之聋病天渊。聋病因窍中另有一膜，遮蔽外气，不得内入，故以菖蒲、麝香等药开窍为治。不知肾气至上窍亦隔一膜，不能越出窍外，止于窍中，汨汨有声，如蛙鼓蚊锣，鼓吹不己。故外入之声，为其内声所混，听之不清，若气不上逆，则听清矣。故余悟此理，凡治高年逆上之气，屡有奇效。立方施治，大意全以磁石为主，以其黑色入肾，重能达下，又能制肝木，复以地黄、龟胶群阴之药补之，更用五味、山萸之酸以收之，令肾气归元，听自清矣。夫收摄肾气，乃为治老人之先务，不可不知。又有耳疮、耳肿、耳痛、耳痒。薛氏云：皆属肝经风热，血虚火盛，或肾经虚火等因，宜审施治。

　　八仙丸 左归丸饮 保阴煎〔俱见虚劳〕肾虚，耳中潮声、蝉声，无休止时，妨害听闻者，选而用之。耳疮。耳肿、耳痛、耳痒、属肾经虚火者，亦并选用。耳鸣加磁石、〔堕气补肾。〕猪肾〔虚热耳聋甚易。〕如耳中脓血，不闻人声，属肾热者，八仙去萸肉五味，加花粉〔清肃肺气。〕磁石〔引肺金清肃之气，下降于肾，则热自除。〕石菖蒲〔开听户而收脓血，少许。〕外用青黛、黄柏。为末吹之。〔耳脓多属湿热，〕此皆壮水之剂。

　　龙胆泻肝汤〔见胁痛〕治恼怒气逆，肝火上冲而聋者。

　　宜加羚羊角〔平肝火，下逆气。〕代储石〔性寒，质重降火镇逆。〕此泻肝火之要剂，其平肝降气镇逆之品，在所必加。

　　清痰降火汤〔自制。〕治痰火上升而聋者。

　　贝母、栝蒌霜、花粉、茯苓〔消痰。〕苏子、橘红、枳壳〔利气。〕连翘、黄芩〔降火。〕加竹沥、梨汁。甚者加黄连，如醇酒浓味过度，壮实者可用礞石滚痰丸。

　　卷十四·数集　耳病

　　举例

　　一 一妇耳内外肿痛，胸胁不利，寒热往来，小便不调。立斋曰：此肝火伤血所致。先用龙胆泻肝汤四剂，诸症顿退，又用加味逍遥散而愈。

　　二 一人耳内不时作痛，痛极欲死，痛止如故。立斋诊之，六脉皆安，意其有虫误入，令急取猫尿〔生姜擦鼻、即出〕滴耳，果出臭虫而安。

　　三 一小儿患耳聋，经年服药不效，殊不知此肾疳也，用六味丸加桑螵蛸，服之而愈。

　　卷十四·数集

　　胃脘痛（胸痛、心痛、腹痛。）

　　胃脘痛，俗呼心痛。盖胃之上口名贲门，与心相近，故经亦言胃脘当心而痛，若真心痛必死。经曰：心者五脏六腑之大主也，精神之所舍也，其脏坚固，邪不能客也，客之则心伤，心伤则神去，神去则死矣。故诸邪之在心者，皆在于心之包络，其心痛之与包络痛别者，包络之痛，在两乳中间；其与胃脘痛别者，心痛在岐骨陷处，胃脘痛在心之下；其与胸痛别者，胸痛在心之上。横满胸间也。但胸痛宜分属肺属心、属肝，辩之既明，治之自效。而胃痛之因亦异，有因气郁，因血瘀。有因食积，因痰饮，因寒，因火，因虫，因虚之不同。宜分别而治之。包络之痛，皆因思虑伤神，涸血所致，须参胃痛之条分治，但无食耳。按丹溪云：治胃痛宜分新久，若明知身受寒气，口食寒物，于初病之时，当用温散温利之剂。若稍久则郁蒸成热，再用温剂，宁不助火添痛乎？故古方多用山栀为君，稍加温热，为之向导，则邪易伏，病易起。腹痛之因，亦同胃痛分治，但有应下一法。又须辩其因食积，因瘀血，因痰饮之异。更有内痈作痛，最宜审慎。如胃脘生痈，亦在中脘，手不可按，或寒热作渴。肠痈则小腹硬痛，频数如淋。丹溪言：内痈症，因饮食之毒，七情之火，相郁而成。故初起时，急宜清热解毒，凉血破瘀之剂下之，须参外科诸书治之则善。按景岳云：近治痛，有以诸痛为实，痛无补法者，有以通则不痛，痛则不通者，有以痛随利减者，皆为不易之法。不知形实病实 秘不通者，乃为相宜；若形弱脉弱，食少便泄者，岂容混治。

　　须知拒按者为实，可按者为虚；疼痛而胀闭者多实，不胀不闭者多虚；喜寒者多按实，爱热者多虚；饱则甚者多实，饥则甚者多虚；脉实气粗多实，脉虚气少者多虚，新病年壮者多实，久病年老者多者虚；补而不效者多实，攻而愈剧者多虚。必以望、闻、问、切，四者详辩，则虚实自明。仲景云：阳明中土，万物所归。故世人之患胃痛腹痛者甚多，而其治病之因，亦难以悉数，临症之际，当潜心会通各门，参究施治，庶不致误。

　　芍甘汤 胃脘心腹诸痛，主此随症加减。

　　白芍〔制肝补脾，活血止痛。酒炒。三、四钱。〕木香 豆蔻〔快气，各五、七分。〕香附〔制，各二、三钱。〕甘草〔和中缓痛。炙钱许〕。可加枳壳、橘红、玄胡、郁金〔行瘀各一、二钱。〕苏子〔炒研。〕茯苓〔消痰。〕山楂 麦芽〔化食。各二、三钱。〕如挟热。〔时作时止，得热更甚〕。本方采加芩、连、山栀、川楝〔泻火则痛自止。〕羚羊角〔能疗腹病热满。〕如挟寒〔痛无增减，得热则止。〕本方采加桂、附、干姜、沉香〔温中则痛自停。〕吴茱萸〔能除腹痛冷服。〕挟虚〔重按之则痛缓。〕本方采加参、术、当归。〔气旺脾健血充，虚痛自止。〕此方以芍甘汤为主，乃健脾最胜之剂，能治血虚腹痛。夫邪之所凑，其气必虚，故须此二味。又、凡痛定因气滞，气滞则血为之凝，痰为之结，食亦为不消。以上加入诸药，皆快气行瘀，消食化痰之品，常用颇效，至若挟寒、挟热、挟虚，各随其所宜，加药以治之。

　　四磨汤 胃脘胸腹因气郁不舒，痞结胀满，攻刺而痛者宜之。

　　木香 真沉香〔调气开郁。〕枳实 尖槟榔、降气破结〕。加乌药名五磨饮，白汤磨服。

　　此一派调气降气之剂，气实者宜之。

　　聚宝丹 凡一切因气滞血凝作痛者，用俱神效。

　　木香、沉香、砂仁〔各三钱。〕麝香〔快气，八分。〕玄胡、乳香、没药〔各三钱。〕真血竭〔活血，一钱五分。〕〔另研入药。若同药研，即化作尘〕。

　　〔为细末，糯米糊丸如弹子，朱砂为衣，或酒或随症用汤化服〕。

　　此快气活血之剂，昔人谓其能治胃脘寒痰结阻，致反胃呕吐，饮食不进者，亦甚神验。乃痰随气降之义。

　　失笑散〔治胃脘胸腹，因瘀血停留，满痛拒按。〕蒲黄〔凉血活血。〕五灵脂〔散血活血。〕何氏加玄胡、山楂、赤芍、没药、姜黄〔行瘀血。〕尖槟榔〔破滞气。〕木通〔通血脉。〕临服入盐卤。〔入血软坚，二、三匙。〕可加犀角〔辛寒破蓄血。〕羚羊角〔咸寒祛恶血。〕如可下者，宜桃仁承气加减下之。

　　此系何氏秘方，称其能治九种心疼，诸药不应者。盖以痛久气滞血凝，用此得效者，血行则气和而痛止也。

　　保和丸〔见泄泻。〕治伤食胃脘腹痛，〔如食在上，胸膈饱闷，嗳腐吞酸。如食在中，腹满硬痛拒按。如食在下，绕脐硬病拒按。〕主此加减。〔外用陈糟炒热，加盐、麝香熨之，内已热甚者忌之。〕如可下者，宜承气之属下之。

　　二陈汤〔见中风。〕治胃脘胸腹因停痰留饮作痛，或吐清涎，或发眩晕，主此加减。如可下者，礞石丸微利之。

　　黄芩汤 竹叶石膏汤〔俱见伤寒。〕治胃脘胸腹，因火热痛甚者，选而用之。

　　香苏散〔见伤寒。〕治外感寒，内食冷，胃脘心腹作痛。

　　宜加草豆蔻 生姜〔寒散温中。〕香砂〔利气止痛。〕甚者加桂心、吴茱萸等。〔治心腹冷痛。〕盏落汤〔言盏落痛即止。〕治胃脘心腹，因虚寒痛者。

　　胡桃肉〔益命门火，则寒可除；利三焦气，则痛自止。三枚。〕大枣〔同胡桃肉，补脾胃而兼温，同生姜，调荣卫而兼散。三枚，去核，夹桃肉，纸裹煨熟。〕生姜〔三片。煎汤，细嚼送下，永不再发。〕可加沉砂。如果虚寒甚者，可选用理中汤、参附汤之属。

　　槟黄丸 胃脘心腹因虫作痛，痛有休止，面生白斑，或吐清水，淡食而饥则痛，浓味而饱则安，宜于上半月服之。〔虫头向上故也。下半月则虫头向下，先食鸡肉汁，或蜜或糖，引之向上，随后服药。〕鸡心槟榔、雄黄、制绿矾〔皆主杀虫。等分为末，饭丸米大，空心每服一钱至三钱，量人虚实用之。〕万应丸 下虫积如神。

　　雷丸〔醋煮。〕槟榔〔杀虫。〕黑丑〔下虫积之迅药。〕大黄〔攻积滞之要品。各六两。〕木香〔一两。〕沉香〔气芳引虫食，气利使积行。五钱。〕〔共为末，用皂荚、苦楝根各四两，煎汤泛为丸，绿豆大，外用二香末为衣。每服一钱至三钱，五更时砂糖汤下。〕异功散〔见中风。〕归脾汤〔见虚劳。〕胃脘心腹因虚而痛者，宜主此加减治之。

　　此数方或因食、因痰、因热、因寒、因虫、因虚，宜各审明而采用之。

　　《金匮》大黄丹皮汤 治肠痈小腹坚肿如掌而热，〔痈势已成。〕疼痛拒按，肉色如故。〔痈不在躯壳也。〕或 赤微肿，小便频，〔火逼下行之故。〕汗出憎寒，〔因卫气为热毒壅遏，不行于表，表失其固护也。〕或发热，〔经言热盛于中，故热遍于身。〕或肌肤甲错如鳞，〔血瘀成痈，不充肌肤之故。〕脉数者，宜此方急下之。

　　大黄 芒硝〔均能荡热，散结，逐血。各钱许，量加。〕丹皮〔凉血，二钱。〕桃仁〔破瘀。〕栝蒌仁〔利肠胃，消痈肿，各二钱。〕冬瓜仁〔散瘀毒，治肠痈。五钱。〕加宜犀角〔散邪清热，凉血解毒，五钱。〕猪悬蹄甲〔祛腹中伏热，能治肠痈。酒炙研末三钱。〕苡仁〔利肠胃，消毒肿。〕鲜金银藤〔数两。〕煎汤煎药。〔再加紫花地丁一、二两同煎更佳。〕此方虽为下药，实内消药也，故稍有脓则从下去，未成脓，即下出瘀热毒血而肿消矣。按立斋云：如脉洪数，以手掩肿上热极者，血已成脓，下恐伤肠胃之气，宜苡仁汤排之，即本方去硝、黄加苡仁。

　　会脓汤 治腹中肿毒。

　　大黄〔泻血分之热极。二两。〕乳香 没药〔通血气之壅滞。〕五灵脂〔散血化瘀。〕穿山甲〔破血逐瘀。〕僵蚕〔化痰散结。〕白芷〔散肿排脓。各五钱。〕〔为末，每服五钱，酒下。脓从大便出，幼者服三钱。〕《金匮》排脓散 诸疮痈毒皆可宗用。

　　生鸡子〔解热毒。〕枳壳〔破结气为君。〕赤芍〔行瘀血为臣。〕桔梗〔开提肺气，〕宜加桑皮。〔清利肺气。盖肺主周身之气，气利血行，则脓成毒化。〕立斋云：余治胃脘痈，每用前方加清胃药亦效。若吐脓血，饮食少思，则壮胃气为主，而佐以前药，不可专治其痈。又言肠痈不可惊之，惊则肠断而死。故坐卧转侧，务宜徐缓，时少饮薄粥，及服固元气药，静养调理，庶可得生。

</div>
    <div class="pagination">
<a href="顾松园医镜_page36.html">上一页</a><span>...</span><a href="顾松园医镜_page32.html">32</a><a href="顾松园医镜_page33.html">33</a><a href="顾松园医镜_page34.html">34</a><a href="顾松园医镜_page35.html">35</a><a href="顾松园医镜_page36.html">36</a><span class="current-page">37</span><a href="顾松园医镜_page38.html">38</a><a href="顾松园医镜_page39.html">39</a><a href="顾松园医镜_page40.html">40</a><a href="顾松园医镜_page41.html">41</a><a href="顾松园医镜_page42.html">42</a><span>...</span><a href="顾松园医镜_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
