<!DOCTYPE html>
<html>
<head>
    <meta charset="UTF-8">
    <title>医碥 - 第 21 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 21 页/共 101 页</h1>
    <div class="content">　　屡止屡发，经年不愈者，名休息痢。多因兜涩太早，积热未清。或过服寒凉，元气下陷，肾虚不固所致。

　　时行疫痢，当求其时气而治之。盖必有彼此相同之证候，即其气也。（如皆见身肿，即为时气之湿也。）

　　凡痢初起，必无寒证。然其人平素阳虚，元气衰弱，又复过食生冷，以致火郁蒸成湿热，其标虽热，其本则寒，治当求本。若夫病久气虚，或过服凉剂，转为寒证，固甚多矣，所当细察。如始见烦渴引饮，喜冷畏热，小便赤涩，面色黄赤，手足温暖，脉见数盛。久之则心不烦，口不渴，即渴而喜热饮，小水由赤而黄，由黄而白，面色亦转青白，手足不温而冷，脉变虚弱，则证转虚寒无疑。虚实当辨。如腹痛拒按者为实，喜按者为虚。脓血稠粘，数至圊而不能便者为实，不及拈衣而即泄出者为虚。未经泻荡而后重者为实，已经泻荡而仍后重者为虚。邪实之重，粪出少减，（名粪前坠，滞也。）少顷又重；（邪未尽也。）虚滑之重，粪出愈甚，（名粪后坠。）少顷略可。（较愈甚时略松也，气复升故也。）凡痢中所有之证，如烦渴，咽干，舌黑，肿胀，悉有虚实之殊，无得概指为实，当细别之。

　　卷之三·杂症　痢

　　脉法

　　痢为里证，脉宜沉恶浮，（有表邪者不在此论。）宜细恶大，（初起邪盛者不在此论。）宜缓恶弦。

　　卷之三·杂症　痢

　　治法

　　初起宜利湿清热， 通积滞。若久痢亡阴，湿转为燥，则利湿又在所禁。（不特此也，湿不盛者，初起亦不可利，恐致津液干涸，邪热愈炽，不救。）本寒标热，证见阳虚，则寒剂又在所禁。旧积已去，新积旋生，则下剂又在所禁矣。（积去而复生者，血气凝滞故也，但当调其血气耳。不特此也，旧积而挟虚亦不可下。丹溪治叶氏，先补完胃气而后下之。再按积垢胶固肠胃，与沟渠壅塞相似，刮磨疏通则可，木香槟榔丸之类是也。轻用硝、黄、牵牛、巴豆等，辟以清水荡壅塞之渠，安得疏畅。

　　必壮实人初起，始可以一下而愈，胃气弱者不宜。）

　　利湿，五苓散（见伤湿）、益元散（见伤暑）等。清热，香连丸、白头翁汤等。荡积，承气汤（见大便不通）、芍药汤、利积丸、导气汤。脉浮大忌下。调气，霍香正气散（见中风）

　　加木香，吞感应丸（见伤饮食）。血痢加黑豆三十粒，黄连阿胶丸、白头翁汤、香连丸、苏合丸。（见诸中。）和血，芍药汤。腹痛，紫参汤。肺气郁于大肠，苦梗发之。或食粥稍多，或饥甚方食，在中作痛，白术、陈皮各半，煎汤和之，仍夺食。伤冷水，泻变痢，腹痛食减，躁热困软，茯苓汤。脉弦，或涩或浮虚，建中汤。（见劳倦。）当归、芍药、甘草，能和腹痛。里急，宜行气清火。后重，宜调气，木香、槟榔。宜下其积滞，下坠异常，积中有紫黑色，又痛甚，为死血，桃仁泥、滑石粉行之。荡积后仍重，为大肠滑坠，余邪未尽者，升消散，兼升兼消；已尽，宜御米壳等涩之，加升麻以升其阳。按东垣云：里急后重，数至圊而不能便，或少有脓血，慎勿利之，宜升阳除湿防风汤（见血）。此当是湿热郁闭，上气不通所致，故升其阳而便自下。古云大便不通用升麻，即此意也。虚坐努责，血虚肠燥不能出，当归为君，生血药佐之。

　　滑脱，桃花汤、断下汤、养脏汤、白术安胃散。固涩药中须加陈皮为佐，恐太涩能作疼。甚者灸天枢、气海。凡痢初起，邪实，当去积滞，俟腹不痛即愈，不愈可用鸦胆丸止之。脱肛，诃子皮散。磁石末二钱，空腹米饮下，外用铁锈磨汤温洗。

　　大孔痛，熟艾、黄腊、诃子烧熏之，食淡味自安。大孔不闭，葱和花椒末捣烂，塞谷道中。御米壳、诃子皮各一钱，为末，米汤下。噤口，以脉证辨之，如脾胃不弱，头疼心烦，手足温热，未尝多服凉药者，此乃毒瓦斯上冲心肺，所以呕而不食，宜下之。或用败毒散（见伤湿），每服四钱，陈仓米一百粒，姜三片，枣一枚，水一盏半，煎八分，温服。若其脉微弱，或心腹膨胀，手足厥冷，初病不呕，因服罂粟壳、乌梅，苦涩寒冷太过，以致闻食先呕者，此乃脾胃虚弱，用山药一味，锉如小豆大，一半入瓦铫内炒熟，一半生用，同为末，饭饮调下。又方：石莲捶去壳，留心，并肉研为末，每服二钱，陈米饮调下。此疾盖是毒瓦斯上冲心肺，借此以通心气，便觉思食。丹溪用人参、黄连、姜汁炒，浓煎汁，终日细细呷之。

　　如吐再吃，但一呷下咽便开，痢亦自止，神效。人参、黄连、石莲，煎汤徐呷，外用黄瓜藤茎叶经霜者，烧灰，香油调，纳脐中即效。仁斋用参苓白术散，（见泄泻。）加石菖蒲末，以道地粳米饮乘热调下。或用人参、茯苓、石莲肉，入些少菖蒲与之。

　　愚谓莫妙于问病者所欲，食之即开。挟暑，自汗发热，面垢烦渴，呕逆，小便不通，香薷饮（见中暑）加黄连，益元散（见伤暑）。腹痛，食不进，六和汤（见伤暑）。

　　藿香正气散（见中风）各半服。挟寒，外感风寒，先宜发表，仓廪汤汗之，次乃治痢。酒痢，葛根汤。久痢，或瘀血，或食积，或顽痰，或元气虚弱，当随证治之。丹溪治族叔，病虽久而神不瘁，小便涩少而不赤，两手脉俱涩而颇弦，自言胸微闷，食亦减。因悟必多年沉积，癖在肠胃。询其平生喜食何物，曰：喜食鲤鱼，三年无日不用。此积痰在肺，肺为大肠之脏，宜大肠之不固也，当与澄其源而流自清。以茱萸、陈皮、青葱、 苜根、生姜煎浓汤，和以砂糖，饮一碗许，自以指探喉中，吐痰半升如胶，其夜减半，次早又服，又吐痰半升，而痢自止。又与平胃散（见伤饮食）加白术、黄连，旬日而安。

　　愚按小便涩而不赤，非热也。非热而涩，则肺气为痰所滞，合之胸闷食减脉涩弦，知痰在肺也。休息痢，宜四君子汤（见气）加陈皮、木香，吞驻车丸。兜塞太早，有余积者，利积丸去之，后用神效参香散。经年累月，愈而复发，补脾不效，此系寒积在大肠之底，诸药不能到，故无愈日。用巴豆一味研炒，蜡丸，桐子大，空腹米汤送下七八丸，一服永不再发。感应丸（见伤饮食）亦佳。喻嘉言治周信川休息痢，阳邪陷入阴分，以布条卷成鹅蛋状，垫肛门，浓被围坐，热饮人参败毒散，（见伤湿。）良久又饮，遂觉皮间微有津润，令其努力忍便，不得移身。约二时久，病者心躁畏热不能忍，始令连被卧，病即减。改服补中益气汤，（见气。）旬日愈。盖内陷之邪，须提出之，以挽其下趋之势，又须缓缓透出，方为合法。凡久痢、久疟、久热等症，皆须识此意。劳痢，痢久不愈致虚，五心发热如劳证，蓣莲饮：莲肉、山药各等分，赤多倍莲肉，白多倍山药。愈后异功散（见气），或平胃散（见伤饮食）加参、苓。清阳下陷，始则飧泄，久则肠 ，亦见里急后重，脓血相错，专用补中益气，（见气。）痢不治而自止。不效，是无火也，急用八味丸。（见虚损。）大瘕泄，亦见里急后重，红白杂，便则痛，欲小便大便先脱，欲大便小便自遗，或小便涩痛，或不通，或大小便牵痛，急用八味丸、（见虚损，）加故纸、肉蔻、阿胶治之，不可用痢门药也。说详《医贯》泻利门中。（参下淋症似淋非淋条。）刮肠，诸病坏证，久下脓血，或如死猪肝色，或五色杂下，频出无禁，有类滞下，俗名刮肠。此乃虚脱之证，若投痢药则误，六柱散去附子，加益智仁、白芍药，或可冀其万一。痢后风，足痛，或痹软，或胫肿，或膝肿，名痢后风。因痢后下虚，感受风湿，留滞关节所致。独活寄生汤（见腰痛），吞虎骨四斤丸（见香港脚），或大防风汤。外以杜牛膝、杉木节、白芷、南星、萆 煎汤熏洗。

　　若恶血痢下未尽，留滞经络作痛叫号者，日久恐成鹤膝，四物汤（见血）。加桃仁、红花、牛膝、黄芩、陈皮、甘草煎，生姜汁研潜行散，入少酒饮之，数十帖。又刺委中出血。又方，松明节一两，乳香二钱，炒焦存性，苍术、黄柏各一两，紫葳一两半，甘草五钱，桃仁去皮不去尖一两，为末，每服三钱，生姜同杵细，水荡起二三沸服。若由下多亡阴而致者，补脾胃生血，忌用风药。

　　用药禁忌：初起忌温补，即胃气虚弱亦不宜，黄 尤禁，用之则发胀。忌兜塞，亦禁升麻，非元气下陷而用之，升毒上干，速死之道。忌利小便，非湿盛小便不通而利之，致津竭热炽，必剧。忌发汗，非表证而妄汗，致津涸热盛，必剧。禁酒，痢时酒则难愈，愈后酒则复发。

　　卷之三·杂症

　　大便不通

　　有热结者，热耗血液干燥，故结也。脉洪数，能食，（即仲景所谓阳结。）麻仁丸，四顺饮子吞润肠丸。若燥实坚，腹满痛，承气汤（见中气）治之。

　　有寒结，冷气横于肠胃，阴凝不运，津液不通，故结也。脉沉迟，不能食腹痛。（即仲景所谓阴结也。）寒而实者，备急丸、（见伤饮食。）温脾汤。寒而虚者，半硫丸，姜汁调乳香吞之，或八味丸。（见虚损。）外用握药。

　　有气秘，气壅滞不通，不升不降，其人多噫。实者破结导滞，木香、槟榔、枳壳、陈皮、杏仁等类。虚者（气虚不运故壅滞）补而行之，不宜破散，人参多用。若气阻隔不通，而见噎膈反胃等证者，人参利膈丸、四磨汤（见气）选用。仍分虚实治之，若气少气弱，无力推送，则惟有助气而已。（肺主气，肺与大肠为表里，气秘治在肺。）

　　丹溪云：肺气不降，则难传送，用枳壳、沉香、诃子、杏仁等。老人、虚人津液少，宜滑之，用胡麻、麻仁、阿胶等。

　　有血秘，老人、（老人后门固，寿之征。）产妇（产后有秘至数十日者，勿亟通之）。

　　血液干枯，或病后血虚，或发汗利小便以致津涸，（津亦属血。）均宜润剂，苁蓉润肠丸、更衣丸、四物汤（见血）、麻仁、杏仁辛润之品。又肾司二便，肾水虚燥，宜以六味（见虚损）滋水，少佐辛味以润之。若跌打损伤，瘀血凝滞，致气不行，而大小便不通者，破瘀导滞为主。

　　有风秘，其人肠胃素有风，风能燥湿燥血，故大肠不润而结，搜风顺气丸（见中风）、滋燥养荣汤。

　　老人气血多虚，察其脉浮虚者，气虚也；沉虚者，血虚也。凡结实难下之证，可用穿结药及妙香丸。（见烦躁。）

　　燥屎巨硬，结在肛门难出，名直肠结，从导法治之。

　　导法：以蜂蜜炼成条，大如指，粘皂角末，油抹，入便门。寒结者加草乌头末，以化寒消结。热结者以猪胆汁导。

　　卷之三·杂症

　　大小便不通

　　证在危急，韭地中蚯蚓泥捣，和水澄清饮之，立通。又方，大黄、滑石、皂角各三钱为末，如小便势急，倍滑石，大便势急，倍大黄。又推车子七个，土狗七个，新瓦上焙干为末，以虎目树（即虎杖）。皮向东南者，煎浓汤调服。又皂角末、葱白连须，加麝香二分，蜜少许，捣贴脐下至毛际。湿热痰火结滞，脉洪盛，肢节烦疼，（湿热也。）

　　凉膈散（见发热）、通圣散（见中风）。吐逆，二便不通，导气清利汤。痰隔中焦，气聚上焦不下，二陈（见痰）加木通，先服后吐。烧皂角灰为末，粥清调服。皂角去皮弦、琥珀各一钱，麝少许，神曲为丸，作二次服，用升提分利药送下之，立通。少顷未通，探吐之，无不通者。

　　卷之三·杂症

　　小便不通

　　点滴不出，小腹胀痛，由气道闭塞。（六淫七情，痰食血气，内外诸邪，皆能闭气。）

　　气分上中下三焦。上焦之气肺主之，肺热则气不下行，治宜清降。中焦之气脾胃主之，湿盛或热盛，而气滞不行，须治湿热。若气虚而下陷不运，须升清以降浊。下焦之气肝肾主之，肾移热于膀胱，无阴则阳无以化，须纯阴之剂，滋肾丸。肝脉过阴器，肝火郁不伸，则癃闭，肝火疏泄，则为遗溺，治取肝经俞穴。又下焦脉在膀胱经前，胆经后，出于 中外廉，曰委阳，膀胱经络也。下焦火盛则癃闭，虚则遗溺。

　　又督脉，女子入系廷孔，男子循茎下至篡，其病癃闭遗溺，治取督脉俞穴。（不取膀胱俞穴者，以膀胱但脏溺，其出溺皆从三焦督脉及肝也。）丹溪云：肺热不生水清金，乃隔二之治也。脾湿不运，清不升，浊不降，故肺气壅闭不下行，燥湿健脾，乃隔三之治也。若不关脾肺，但膀胱有热，直泻膀胱，乃正治也。东垣分在气在血，以渴不渴为辨。渴者热在肺，属气分，用淡渗之药，茯苓、猪苓、泽泻、琥珀、灯心、通草、车前、瞿麦、扁蓄等气薄之品，气薄为阳中之阴，从阳而下降者也。不渴者热在下焦，属血分，须用纯阴之剂，无阴则阳无以化，黄连、黄柏、知母、滑石之类。（淡渗之品，乃阳中之阴，非阴中之阳，勿用。）热实者，八正散（见淋）加木香。腹痛不可忍，木通汤。上喘，红秫散。肾虚寒，气不化者，甚而转筋，不救，肾气丸（见虚损）。此为下元冷秘，常有用桂附乃通者。气虚不化，而不急满，惟倦怠懒言，春泽汤（见伤湿）。津液藏于膀胱，气化乃能出，故用沉香、橘红之属。或用吐法，以提其气，气升则水自降，如滴水之器，上窍开，下窍乃通也。（气虚而不升化，用参、 等药，先服后吐之，痰多闭气，用二陈，先服后吐之，更推类，以尽其余。）或由大便不通，而小便渐闭者，通大便则小便自行。瘀血闭气者，宜多用牛膝，实者桃仁煎、代抵当丸、（见血。）牛膝膏。（见淋。）渴而腹冷，水气也，（水蓄腹中故冷，停蓄不运，清气不升，津液不生，故渴。不降，故小便闭。）

　　栝蒌瞿麦丸主之，便利腹温为度。小便不通，及转胞危急，诸药不效，用猪尿脬一个，底头穿一小孔，贯一通透翎筒，线扎紧，翎筒口塞以蜡，从脬口吹气，满七分，线扎紧，再用手捻紧翎筒根，令不泄气，乃去筒口之蜡，将筒口插入茎物窍内，放手，（放开捻筒根之手也。）却捻猪脬，使气透入膀胱，小便即出。小便不通，呕逆，饮食不得入，名关格。若头汗出者（阳脱）死，脉细涩者（知阴亦竭）亦死。葱白一斤，碎切，入麝香五分，拌匀，分二包，先用一包置脐上，以炭火熨斗熨之，半炷香久，换一包，以熨斗盛冷水熨之，互相换熨，以通为度。或以木通、老葱煎汤服，顷时探吐，再服再吐，以通为度。

　　或身无汗，以葱汤入木桶内，令病者坐杌上，没脐为度，匝腰系裙以覆之，少时汗出尿亦出，即于桶中溺之，勿出桶，恐气收而尿又回也。孕妇胎满，逼压尿脬，胞转翻倾侧，胞系了戾，不得小便，名转胞。须举其胎，令稳婆香油抹手，入产户托起其胎，溺出如注。次以人参、白术、陈皮、升麻，加入四物汤（见血）内煎服，顷时以指探吐，如此三四次，则胎举矣。一法令孕妇卧榻上，连榻倒竖起，尿自出，胜手托。男子亦有转胞。妇人转胞，不必尽由胎压，多因尿急脬胀。而骤马驰车，飞跑疾走，致脬 翻，或水溢中焦，食满肠胃，下压膀胱，无处退避，以致闪侧翻转，（热攻气迫者可推。）并须吐法。滑石散。《金匮》，妇人病，饮食如故，（病不在胃。）烦热不得卧，倚息，（喘也，不下通则上干，故烦喘不得卧，阳被迫浮越，故热。）此转胞不得溺也，（此由虚寒，气不化，溺急胞胀，重坠翻转。）肾气丸。（即八味丸，见虚损。）

　　卷之三·杂症

　　淋

　　一滴不出名闭，即小便不通。点滴而出名癃，即淋。二证皆由气闭涩，其理已见上编。淋证大概肾虚膀胱热。（五脏六腑所受内外诸邪热，皆得入膀胱。）肾虚则火动，常欲泄而不能藏，（火动欲泄则属之肝，故上编言肝火疏泄为癃。）故数。膀胱热则水道枯涩，故渗出涩滞，数而且涩，茎中痛，淋沥不宣，故谓之淋。（肾虚膀胱热，则水液少。子和治一人，令顿食咸鱼，少顷大渴，令恣意饮水，然后以药治之，立通。曰：淋者无水，故涩也。）脉实大，宜分理之。脉虚细涩，精血败坏，难治。治法：行滞气，解邪热，通水道，其大纲又在平心火。此证最忌发汗，（淋证属热耗津液，发汗则愈涸，无水可出则动血矣。）汗之则尿血《准绳》谓暑月多此证，以汗多，小便常赤涩也，治用五苓散，（见伤湿。）敛其外发之汗，（意谓内有白术、桂枝能敛汗也，恐未必。不如去桂，合生脉散佳。）使液聚于内，又从而导下之。然有虚劳汗出而赤涩者，乃津液枯燥，又不宜渗利矣，敛汗清热滋液可也。失血亡精者，同此论之。淋证茎中必痛，若先痛后痒，则火退矣，或者实证转虚。

　　气淋。初起为气淋，以气滞而涩痛也，白茯苓、甘草稍、白芷、山栀、木通、猪苓、泽泻、车前、地肤子、葱白。生料五苓散（见伤湿）加阿胶，或五苓、益元（见伤暑）各半服。火府丹佐以导赤散、（见发热。）石韦散。或四苓（见伤湿）加木通、滑石、瞿麦、灯心。

　　肺热，清肃之气不下降，加味八正散。气虚，八物汤（见虚损）加杜牛膝、黄芩。

　　膏淋。久为膏淋及砂石淋。膏淋湿热伤气分，水液混浊如膏，如涕，如米泔。

　　实热八正散加苍术，虚热鹿角霜丸。精尿俱出，（精塞尿道，欲出不能而痛。）海金砂散、菟丝子丸、鹿茸丸、（见血。）土牛膝、地肤叶汁、白茯苓、泽泻、山栀、甘草梢、琥珀、郁金、萆 。

</div>
    <div class="pagination">
<a href="医碥_page20.html">上一页</a><span>...</span><a href="医碥_page16.html">16</a><a href="医碥_page17.html">17</a><a href="医碥_page18.html">18</a><a href="医碥_page19.html">19</a><a href="医碥_page20.html">20</a><span class="current-page">21</span><a href="医碥_page22.html">22</a><a href="医碥_page23.html">23</a><a href="医碥_page24.html">24</a><a href="医碥_page25.html">25</a><a href="医碥_page26.html">26</a><span>...</span><a href="医碥_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
