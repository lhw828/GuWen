<!DOCTYPE html>
<html>
<head>
    <meta charset="UTF-8">
    <title>医学纲目 - 第 173 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 173 页/共 379 页</h1>
    <div class="content">　　〔《本》〕《总录》论消渴有三种：一者，渴而饮水多，小便数有脂似麸片而甜者，消渴病也。

　　二者，吃食多，不甚渴，小便少有似油而数者，消中病也。三者，虽渴饮水不能多，腿脚瘦小痿弱，小便数，此肾消病也。特忌房劳。《千金》云：消渴病宜慎者有三：一饮酒；二房劳；三咸食及面。能慎此三者，虽不服药亦自可愈。消渴之人，愈与未愈，尝须虑患大痈，必于骨节间忽发痈疽而卒。

　　〔《素》〕帝曰：夫子数言热中、消中，不可服膏粱、芳草、石药，石药发，芳草发狂。

　　夫热中、消中，皆富贵人也。今禁膏粱，是不合其心，禁芳草石药，是病不愈，愿闻其详。岐伯曰：芳草之气美，石药之气悍，二者其气急疾坚劲，故非缓心和人不可以服此二者。帝曰：不可以服此二者，何以然？岐伯曰：热气悍，药气亦然，二者相遇，恐内伤脾。脾者土也，而恶木。服此药者，至甲乙日更论。（腹中论王注云：多饮、数溲，谓之热中；多食、数溲，谓之消中。

　　芳草即白芷，石药即钟乳之类。）〔垣〕滑石治渴，本为窍不利而用之。以燥能亡津液也，天令湿气太过者当用之，若无湿用之是犯禁也。

　　〔《灵》〕黄帝曰：人之善病消瘅者，何以候之？少俞答曰：五脏皆柔弱者，善病消瘅。黄帝曰：何以知五脏之柔弱也？少俞曰：夫柔弱者必有刚强，刚强多怒，柔者易伤也。黄帝曰：何以候柔弱之与刚强？曰：此人薄皮肤，而目坚固以深者，长冲直扬，其心刚，刚则多怒，怒则气上逆，胸中蓄积，气血逆留，皮充肌，血脉不行，转而为热，热则消肌肤，故为消瘅。此言其人暴刚而肌肉弱者也。（五变篇）KT弱小以薄者，心脆，心脆则善病消瘅热中。肩背薄者肺脆，肺脆则善病消瘅易伤。胁骨弱者肝脆，肝脆则善病消瘅易伤。唇大而不坚者脉脆，脉脆则善病消瘅易伤。耳薄不坚者肾脆，肾脆则善病消瘅易伤。（全文见诊法。）心脉微小为消瘅，滑甚为善渴。肺脉微小为消瘅。肝脉微小为消瘅；小甚为多饮。脾脉微小为消瘅。

　　肾脉微小为消瘅。诸脉小者，阴阳俱不足也。勿取以针，而调以甘药。（全文见治虚实法。）凡治消瘅，肥贵人则膏粱之疾。

　　〔《素》〕心脉而散者，当消环自已。（脉要精微论）帝曰：消瘅何如？岐伯曰：脉实大，病久可治；脉悬小坚，病久不可治。（虚实论）〔《难》〕病若开目而渴，心下牢者，脉当得紧实而数，反得沉涩而微者死也。（十七难）〔《脉》〕消渴，脉数大者生；细小浮短者死。

　　卷之二十一脾胃门消瘅门

　　渴而多饮为上消

　　〔丹〕治消渴，养气、降火、生血为主。栝蒌根，治消渴之神药。心移热于肺，传为膈消。

　　（全文见诊病传变王注云：心胁两间中有斜膈膜，膈膜下际内连于横膈膜，故心热入肺，久久传化，内为膈热，消渴而多饮也。）〔垣〕洁古云：能食而渴者，白虎倍加人参汤主之。不能食而渴者，钱氏白术散加葛根，大作汤剂广服之。

　　〔《保》〕

　　人参石膏汤

　　治膈消。上焦烦渴，不欲多食。

　　人参（五钱）石膏（一两）知母（七钱）甘草（四钱）每服五钱，水煎，食后温服。

　　〔钱〕

　　加减地骨皮散

　　治上消。

　　知母柴胡甘草（炙）半夏地骨皮赤茯苓白芍药黄石膏黄芩桔梗上为细末。每服三钱，姜五片，水煎，食远温服。

　　〔垣〕

　　白术散

　　治虚热而渴。

　　人参白术白茯苓甘草（各一两）干葛（二两）藿香（一两，去土）木香（一两）上为末。每服三钱，煎温服。如饮水多，多与服之。（海藏云：四君子加减法，治湿胜气脱，泄利太过。）〔海〕治脾胃虚弱，大渴不止而食少，小便不利，大便不调，精神短少，腹窄狭如绳束之。

　　白茯苓（去皮）橘红（各一两）生姜（半两）上为末，炼蜜丸如弹子大。每服二丸，白汤化，空心服。忌生冷硬物、怒发、思虑过度。如脉弦或腹中急甚者，加甘草三钱。

　　〔易老

　　〕门冬饮子

　　治老、弱、虚人大渴。

　　人参枸杞子白茯苓甘草（各三分）五味子（半两）麦门冬（去心，半两）姜水煎服。

　　〔罗〕

　　门冬饮子

　　治膈消。胸满心烦，精神短少，多为消病。

　　知母甘草（炙）栝蒌仁五味子人参葛根茯神生地麦门冬（各一两）上为粗末。每服五钱，加竹叶十四片同煎。

　　〔垣〕小便不利而渴，知内有湿也。小便自利而渴，知内有燥也。湿宜泄之；燥宜润之。

　　〔仲〕脉浮，小便不利，微热消渴者，宜利小便、发汗，五苓散主之。（方见伤寒。）脉浮发热，渴欲饮水，小便不利者，猪苓汤主之。（方见伤寒。）〔《本》〕火府丹治消渴。（方见淋。）壬戌年，一卒病渴，日饮水三斗，不食者三月，心中烦闷。时已十月，予谓心中有伏热，与此药数服，每服五十丸，温水下。越二日来谢云：当日三服渴止，又次日三服，饮食如故。此方本治淋，用以治渴效，信乎药要变通用之。

　　〔藏器〕石燕，主消渴，同水牛鼻和煮饮之。

　　渴而小便自利诸方，并见下消燥热条。

　　〔垣〕神效生津甘露饮子。（方见下消燥热条。）〔丹〕消渴泄泻。先用白芍、白术各炒为末调服，后随症用药。

　　〔垣〕

　　止渴润燥汤

　　治消渴，大便干燥，喜温饮，阴头短缩，舌上白燥，唇裂口干，眼涩难开，及于黑处，如见浮云。

　　升麻（一钱半）柴胡（七分）甘草梢（五分）杏仁（六个）桃仁（研，一钱）麻仁（研，一钱）归身（一钱）红花（少许）防风根（一钱）荆芥穗（一钱）熟地（二钱）小椒（一分）细辛（一分）黄柏（一钱）知母石膏（各一钱）水煎去渣，食后热服。

　　杂症有汗而渴者，以辛润之；无汗而渴者，以苦坚之。太阳无汗而渴，不宜服白虎汤。若得汗后，脉洪大而渴者，宜服之。阳明汗多而渴，不宜服五苓散。若小便不利，汗少，脉浮而渴者，宜服之。

　　〔丹〕消渴病退后而燥渴不解，此有余热在肺经，可用参、苓、甘草少许，生姜汁冷服。虚者可用人参汤。

　　〔洁〕

　　化水丹

　　治手、足少阴渴饮不止，或心痛者。（《本事》治饮冷水多。）川乌（脐大者四个，炮去皮）甘草（炙，一两）牡蛎（生，三两）蛤粉（用浓者，炮，六两）上为细末，醋浸蒸饼为丸。每服十五丸，新水下。心痛者，醋汤下立愈。饮水一石者，一服愈。海藏云：此药能化停水。

　　〔垣〕太阳经渴，其脉浮，无汗者，五苓散、滑石之类主之。阳明经渴，其脉长，有汗者，白虎汤、凉膈散之类主之。少阳经渴，其脉弦而呕者，小柴胡汤加栝蒌之类主之。太阴经渴，其脉细，不欲饮，纵饮思汤不思水者，四君子、理中汤之类主之。少阴经渴，其脉沉细，自利者，猪苓汤、三黄丸之类主之。厥阴经渴，其脉微，引饮者，宜少少与之。

　　〔《圣》〕治时气烦渴。用生藕汁一盏，入生蜜一合，令匀，分为三服。

　　蜜酒方

</div>
    <div class="pagination">
<a href="医学纲目_page172.html">上一页</a><span>...</span><a href="医学纲目_page168.html">168</a><a href="医学纲目_page169.html">169</a><a href="医学纲目_page170.html">170</a><a href="医学纲目_page171.html">171</a><a href="医学纲目_page172.html">172</a><span class="current-page">173</span><a href="医学纲目_page174.html">174</a><a href="医学纲目_page175.html">175</a><a href="医学纲目_page176.html">176</a><a href="医学纲目_page177.html">177</a><a href="医学纲目_page178.html">178</a><span>...</span><a href="医学纲目_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
