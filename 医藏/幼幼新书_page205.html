<!DOCTYPE html>
<html>
<head>
    <meta charset="UTF-8">
    <title>幼幼新书 - 第 205 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 205 页/共 309 页</h1>
    <div class="content">　　张涣建中丹方 治泄注不止，腹痛多啼。

　　胡椒 蓬莪术 肉豆蔻（各半两） 全蝎（一分）上件为细末，白面糊和丸如黍米大。每服十粒，米饮下。

　　《九 卫生》固气丸 疗小儿脾胃虚怯，泄泻腹痛方。

　　上用绝大肉豆蔻一枚，劈破，填滴乳香一块，用酵面裹，慢火内煨，候面熟为度，去面不用。将肉豆蔻、乳香同为细末，曲糊和丸如绿豆大。每服二十丸，乳食前米饮下。

　　《张氏家传》治小儿久痢腹痛，脱肛下血。

　　圣饼子方神曲（一两） 腻粉（一钱匕）上件二味拌合令匀，后以鸡子清调拌上件药，稀稠得所，捏作饼子如钱大小，于火上炙令黄熟。每服一饼，于早晨空心同油饼吃之，后进饮少许。

　　《吉氏家传》紫霜丸 治小儿久积，胸高羸瘦，赤白痢疾，腹痛甚方。

　　丁头大赭石（半两，令 五遍，醋淬五遍） 杏仁（二七粒，取霜） 乳香 朱砂 木香（各一钱） 宣连（一分，去头） 轻粉（半钱） 麝香（少许） 肉豆蔻（二个，面裹炮） 巴豆（十粒，取霜）上为细末，稀面糊为丸如此○大。每服七丸至十五丸，紫苏、饭饮吞下。

　　卷第二十八

　　下利羸瘦第十四（泻痢同）《巢氏病源》小儿利后虚羸候：肠胃虚弱，受风冷则下利，利断之后，脾胃尚虚，谷气犹少，不能荣血气，故虚羸也。

　　《圣惠》：夫小儿久痢羸瘦者，由因乳食不节，脏腑夙挟疳气，肠胃冷热不调，变而为下痢。经久不瘥，则脾胃虚弱，谷气减少，气血不荣，故令肌体羸瘦也。

　　《外台》刘氏疗小儿痢后虚，手足心热，痢纵未断，亦可服之方。

　　橘皮 生姜（各三分）上二味切，以牛乳半升，煎取四合，去滓，分温服之。

　　《圣惠》治小儿久痢不断，肌体羸瘦，食不消。

　　桔梗丸方桔梗（去芦头） 神曲（微炒。各一两） 麦 乌梅肉（微炒） 浓朴（去粗皮，涂生姜汁，炙令香熟） 白术人参（去芦头） 赤石脂 黄芩 龙骨 桂心 甘草（炙微赤。各半两） 黄连（一两半，去须，微炒） 黄雌鸡骨（一具，净洗，去肉，酒浸一宿，炙令黄）上件药捣，罗为末，炼蜜丸如绿豆大。每服以粥饮下五丸，日三服。量儿大小加减服之。

　　《圣惠》治小儿久痢不瘥。羸瘦壮热，毛发干焦，不能饮食。

　　雄黄散方雄黄 芦荟 青黛 朱砂 熊胆 麝香（各细研） 龙胆（去芦头） 黄连（去须，微炒） 黄柏（微炙，锉） 当归（锉，微炒） 白芷 细辛 甘草（炙微赤，锉。各一分） 蚱蝉（七枚，去足） 干虾蟆（一两，涂酥炙，令黄焦）上件药捣，细罗为散，入研了药，更研令匀。每服以井华水调下半钱，日三、四服。量儿大小以意加减。

　　《圣惠》治小儿下痢不止，瘦弱。

　　鸡子粥方鸡子（一枚） 糯米（一合）上煮粥，临熟破鸡子相和搅匀，空腹，入少醋食之。

　　张涣龙骨汤方 治小儿痢久成疳，渐渐黄瘦。

　　龙骨 诃黎勒皮（炮） 赤石脂（各半两） 醋石榴皮（炒黄） 木香 使君子仁（各一分）上件捣，罗为细末。每服半字至一钱，点麝香汤调下。

　　卷第二十八

　　下利浮肿第十五（泻痢同）《惠济论》小儿痢瘥后遍身肿候歌（宜与塌气散方在后：）冷痢日久失医治，遍身浮肿却如吹，脉洪是气化为水，沉实还因积有之，顺气肿消为上法，气平两日定多尿，莫交食饱还忧滞，此候原因积损脾。

　　《惠济论》塌气散方茴香 白牵牛 甘草（各炒） 木香（以上各一钱）上为末。每服半钱，紫苏汤下。

　　《王氏手集》止渴圣效散 治小儿因吐利，气虚津液减耗生疳，烦渴饮水不休，面肿脚浮，腹大头细，小便利白，全不吃食方。

　　干葛 白芷（各二两。一两炒黄，一两生用） 细墨（二两，一两火 过，一两生用） 黄丹（二两，一两炒紫色，一两生用）上同为细末。每服半钱，倒流水调下。

　　卷第二十九（滞痢赤白）凡十二门

　　卷第二十九

　　八痢第一茅先生：小儿生下，周岁上至十岁以前，有中痢疾分八种，各逐一有说。赤痢脏腑积热。白痢脏腑积冷。

　　伤积痢其粪内一半似土色，本因奶食所伤。惊积痢其粪夹青涕色，因惊候不曾取下，惊积至此。脊沥痢时下五色不定，不吃奶，又名五花闭口痢，此五脏积毒，孔窍不开。药毒痢所出如鱼脑浆，本因患痢久而成，医人下药不对，故名药毒积痢。锁口痢都不下食，常引水吃，秋后脾虚，又名调泄泻。凡治得痢又泻，治得泻又痢，此是大肠滑，脾虚热，又名脏中有积毒而成。热毒风毒痢所出，痢如青草汁，又或如赤豆汁，时时自滴沥出，乃脾家受风热毒而成，此般痢十中无一生，系恶候。

　　上八般痢如见，不问色数，先用匀气散（方见胃气不和门中）夹醒脾散、（有二方：一方见胃气不和门中，一方见慢脾风门中。）香连散、乳香散调理二日。（二方并见一切泄泻门中。）渐有黄下来时，便下褊银丸一服，（方见积泻门中。）取下痢积三五行。再用匀气散、醒脾散调平其气，后常服香连丸（方见一切泄泻门中）夹调中饮与服即愈。（方见胃气不和门中。）如见大渴，都不进食，口内生疮，鼻干燥，肚膨，死候不治。

　　汉东王先生《家宝》：小儿八痢者，皆因八邪而生也。或冷热不匀，风热入脏则为痢也。热痢则赤，冷痢则白，冷热相加则杂赤白色，食痢则酸臭，惊痢则青，脾痢则吃食不消化，时行痢则有血，疳痢则曩泻不时，此是八痢也。

　　《五开贯真珠囊》小儿八般痢候：一白脓痢；二鱼脑痢；三五色痢；四血瘕痢；五水泻痢；六腹肚痢；七瘕积痢；八赤白痢。

　　茅先生小儿八痢不治死候歌：痢频都不食，腹胀喘还粗，下粪全如墨，浑身热渴俱。

　　卷第二十九

　　一切痢第二《圣惠》：夫小儿一切痢者，由痢色无定，或水谷，或脓血，或青黄，或赤白，变杂无常，相兼而下也。此皆乳哺不调，冷热交互，经久则脾胃虚弱，连滞不瘥，令肌体羸瘦也。

　　《婴童宝鉴》：小儿痢，为肠胃中冷热相击，经络涩滞而为痢。热多即赤，冷多即白也。

　　《婴童宝鉴》痢疾死候：痢频不食，腹胀喘急，下粪黑，体热，渴。

　　《惠眼观证》：赤白滞痢，且以平胃丸、（方见哕逆门中。）参苓散、（方见胃气不和门中。）醒脾散吃。（方见吐利门中。）三日内痢变黄，粪成大粪，即量大小肥瘦下 汤丸取之。（方见急慢惊风门中。）次调气，下参苓散，即用痢药，下阿胶散、（方见赤白痢门中。）香连丸（方见利渴不止门中）夹平胃醒脾温和药调理。或见大渴，不进食，粪不变，下青血汁，即谓之传赤白滞，滞经二七日，乃锁口疳痢而死。泛常患痢便，可以阿胶、香连治之亦得。若三、四分夹粪，须用通利，如等时，时只一点两点，来又治，兼并不进食，此亦难治。

　　《婴童宝鉴》小儿诸痢歌：小儿痢下有多般，不得将来一例看，冷痢有时青与白，或如丹色赤相干。热侵经络为鲜血，虫毒为伤下紫肝，肠虚日有如膏血，渴甚仍知脏腑干。脾弱遍身成肿满，热冲肝胆翳漫漫，更有脱肛争忍视，急求名药便平安。

　　《玉诀》小儿泻痢积热候歌：小儿泻痢胃家伤，冷热传脾损大肠，胃气失和宁化谷，邪攻变虫自非常。

　　夫小儿泻痢，先须调气，次服痢药。如是虫毒，须看虚实用药取之，更调胃气。

　　《颅囟经》治孩子初患诸色痢，乃微有疳气。

　　上用枳实不限多少，炒令黑，拗破看内外相似，为散。空心米饮下半钱，以岁加减服之。忌如常。

　　《葛氏肘后》徐王神效方 三岁小儿痢，或赤、白、谷，冷热不调。

　　上用鸡子一枚，破其头如粟米大，出黄、白于瓯中，和胡粉如皂荚子大，研令极匀，调还内壳中糊头，蒸令熟，以喂儿，取瘥止《婴孺》治赤白痢，又治脓血痢。

　　葛氏《肘后》疗小儿痢方，日夜数十行者。

　　上用鸡子一枚，破取白，半鸡子和酽醋搅如白酒，煎如稀饧，勿使干，干即难咽，灌讫，勿令吐。前后两度服之，稍有效验。

　　《千金》驻车丸 治大冷洞痢，肠滑，下赤白如鱼脑，日夜无节度，腹痛不可堪忍者方。

　　黄连（六两） 干姜（炮，二两） 当归 阿胶（各三两）上四味末之，以大酢入合，烊胶和之，并手丸如大豆许，干之。大人饮服三十丸，小儿百日以还三丸，期年者，五丸。余以意加减，日三服。

</div>
    <div class="pagination">
<a href="幼幼新书_page204.html">上一页</a><span>...</span><a href="幼幼新书_page200.html">200</a><a href="幼幼新书_page201.html">201</a><a href="幼幼新书_page202.html">202</a><a href="幼幼新书_page203.html">203</a><a href="幼幼新书_page204.html">204</a><span class="current-page">205</span><a href="幼幼新书_page206.html">206</a><a href="幼幼新书_page207.html">207</a><a href="幼幼新书_page208.html">208</a><a href="幼幼新书_page209.html">209</a><a href="幼幼新书_page210.html">210</a><span>...</span><a href="幼幼新书_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
