<!DOCTYPE html>
<html>
<head>
    <meta charset="UTF-8">
    <title>麻科活人全书 - 第 38 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麻科活人全书 - 第 38 页/共 42 页</h1>
    <div class="content">　　气疼皆因风邪干。内有余热与风抟。此症逢之休妄治。法当寒热分两般。

　　麻症气痛。皆因内热未泄。外为风寒所袭。食热相搏。内外夹攻。致有此候。然有寒热之分。

　　寒者易治。热者难为。治之者、先宜探其寒热而施治。方无差谬。凡遇此候。先以冷饭炒热。以绢包裹乘热而揩其胸。喜揩而痛稍减者。此寒多热少。以香茱汤与之顿服。得吐。则寒邪外泄。而痛即止。不吐亦即痊愈。若揩之而更加痛者。此内热已极。外感最深。热毒风寒。搏结胸中。吐之难减。下之不利。温之增剧。凉之弗息。延经一二日。肺胃腐败而死。虽用清热保肺清胃之剂。亦仅十全一二而已。

　　朱曰　试气痛寒热。法甚精。然炒热盐试之。亦未尝不可。腹痛不仅有寒热两证。因气、因血、因痰、因食。且有虚痛。有实痛。原因不一。

　　香茱汤

　　治寒痛、绞肠痧等症。

　　香附米　吴茱萸　五灵脂（俱用醋炒）　台乌药（各三钱）　水煎浓汁。顿服。中病即止。

　　头温足冷下体冷过膝四肢身体冷如冰第九十三

　　麻症属阳身宜温。身不温暖有灾　。首尾不温非美候。变症一见谒阎君。

　　头温脚冷症候逆。初出见之且莫急。正出正收脚仍冷。纵有神方也无益。

　　遍身发热麻之常。若不发热苦难当。收后下体冷过膝。此为肾败治无方。

　　四肢身体冷如雪。初热见之毒难出。正收收后逢斯症。脾胃败坏死可决。

　　痘症头温足冷为顺。如麻见头温足冷之症。则为逆候。然而麻症有下体冷者。亦有顺逆。但有先后之分耳。何则。麻之为症。上膈主之。必从头上热至脚。其初热时。上身壮热。下体及脚凉冷。必须壮热至足。麻方得出。故初发热之时。下体及脚凉冷。此为顺候。若出后及正收之时。则上身下体。俱以不冷为佳。此时下体冷者。则为逆候。至于麻收之后。则宜遍体温凉如常。倘有麻收之后。虽遍身温凉如常。独下体厥冷过膝上止者。此为肾败。不治之症。若初出之时。腰以下不热。毒不能透。而反渐收者。亦为逆候。急当温养脾肾。或有得生者。温脾如白芍药、炙甘草之类。果仁、白朮等味。在所宜禁。养肾如熟地黄、当归之属。杜仲、枸杞等味。又在所必忌。只可用养阴汤。（见三十二条）去麦冬、元参、薄荷、荆芥、川芎。加炙甘草。以补其脾、养其肾耳。夫麻乃肺胃邪热所发。本属于阳。故四肢身体常宜温暖。若四肢身体反冷如冰者。则是大逆症矣。若初出正出之时。四肢身体冷如冰者。则毒不得透。而麻必渐收。若正收及收后。肢体冷如冰者。此乃脾胃败坏。气血大虚。毒必不尽。定不治矣。

　　疟疾第九十四

　　麻疹寒热似疟症。柴苓汤儿加减进。收后患疟用鳖甲。神而明之医中圣。

　　麻症初热已出之时。有寒热似疟者。此时切不可专以疟疾施治。宜以葛根疏邪汤（见三十三条）加薄荷叶主之。至出尽之时。如有寒热似疟者。以柴苓汤。去人参、半夏、肉桂、白朮。加贝母、骨皮治之。如麻后竟成疟疾者。治法以清凉健脾开胃为主。宜以静远主人鳖甲饮主之。渴者。加熟石膏少许。不渴者。方中之麦冬、知母。须除去之。夫疟多因脾虚生痰而作。若出麻之后。果是疟疾。并无余毒。则柴苓汤中之人参、半夏。又何妨施用。但肉桂、白朮。不可轻使耳。又何必拘泥麻初常法。麻后余邪等症之不宜用燥悍之药耶。如小柴胡汤。（见二十二条）正所宜用。所谓神而明之。存乎其人者此也。

　　朱曰　疟之原因甚多。当因其见证而治之。不必拘于一证。亦不必拘于一方。

　　柴苓汤

　　柴胡　半夏　人参　黄芩　甘草　猪苓　泽泻　白苓　白朮　肉桂　姜、枣引。

　　静远主人鳖甲饮

　　九肋鳖甲（新瓦上焙、以醋淬数次、至黄色、研为末、再用醋拌炙干二钱）　山楂肉（去子三钱）麦冬　薏苡仁（炒各五钱）　白茯苓（二钱）　橘红（二钱五分）　知母（一钱二分）　干葛白芍（各一钱五分）　柴胡（二钱）　贝母（三钱）　淡竹叶（一钱）　炙甘草（七分）　姜引。水煎服。

　　沉睡昏睡似寐非寐烦躁不眠第九十五

　　沉睡昏睡似寐同。却有分别在其中。更有烦躁不眠者。临症无讹是良工。

　　沉睡者。谓沉沉熟睡。精神意志清白者、是也。夫麻原属火候。火症得安静沉睡。本为上吉。

　　然当分首尾而治。正热出现之时。其人精神困倦。沉睡少醒者。则为逆候。何则。盖缘正气亏损。

　　邪火内郁。而未能发扬于外。乃正气不胜所致。后必变大发烦躁者有之。宜以养阴汤（见三十二条）去熟地黄、川芎、白芍。加生地黄主之。若正收及收后。能食而安静沉睡者。盖缘气血俱虚。火毒退去而得安宁。此为顺候。治法、当以补脾养血为要。以四物汤（见二十五条）加薏苡仁、白茯苓主之。又有一等名曰昏睡。昏睡者。调昏昏而睡。不知起止。虽睡多久。醒来不知人事。掐其颊车、合谷二穴。而不知痛者。是也。又有一等似寐非寐者。此两症、无问正出收后。见之良非吉兆。

　　多难治疗。当察其兼见何症而施治之。夫沉睡昏睡两症。虽相仿佛。而实不同。昏沉二字。医家最当详辨。庶几临症无讹。又有麻疹挟热。作麻不出。烦躁不眠者。法当解毒清凉。以白虎解毒汤（见二十六条）加连翘、牛蒡子以清解之。热除麻出。而烦躁自宁。可以安寝矣。若收后烦扰。而反不得寐者。是余火复燃。急须滋阴养血。以六味地黄汤（见七十八条）合四物汤（见二十五条）。加生枣仁二三钱与服。则阳自敛而得寐矣。

　　朱曰　麻后烦扰不寐。用六味丸加减。亦是一法。

　　中恶第九十六

　　麻疹收完幸平复。动止如常饮食足。心腹绞痛忽然亡。此是气虚中恶毒。

　　麻疹收完之后。动止饮食如常。忽然心腹绞痛而死者。此是元气虚弱。兼之偶中疫疠之气。

　　正不胜邪。邪伏于中。外若无病。内已亏损。故一中即死。谓之中恶。

　　发搐第九十七

　　痰热聚于心胞络。喉中哈哈发惊搐。未透之时反为吉。慎勿妄投金石药。

　　麻毒流连为壮热。烦躁不宁时搐掣。养血散火清心肝。神爽身凉生可决。

　　发热无休神渐昏。忽然螈　似堪惊。莫将疯痫同调治。小便通利即安宁。

　　麻之发搐。不同常论。乃痰热聚于心胞络中所致。若见于发热初出未透之时。俱为无害而反吉。治法宜以疏散之剂。少加清凉之药治之。以清热透肌汤（见二十五条）去生甘草、杏仁。加栝蒌霜、淡竹叶治之。若收后而发搐者。则为难治。法当消痰清上焦之火。兼利小便。只宜用轻清之剂调之。不可误用镇惊金石之药。以加味导赤散（见四十九条）去薄荷、石膏。加贝母、栝蒌霜主之。如痰壅甚者。以栝蒌仁一味煎汤与服。以涌吐之。如麻后浑身壮热不除。未至羸瘦。但多搐掣、烦躁不宁者。此乃热在心肝二经。然不可与急惊同治。以当归养血汤去川芎、甘草。加酒炒黄连、地骨皮。与黄连安神丸相间而服。或以安神丸去冰片、甘草。或导赤散（见二十六条）去甘草。

　　加人参、麦冬。煎汁送下治之。小便清长者可治。小便短少者不可治。宜以抱龙丸与服。若搐而喉中无痰鸣。或自吃指者。是非麻之发搐。乃正虚不能主持之候也。必死不治。

　　朱曰　以栝蒌仁一味煎汤取吐。为吐法另立一法。

　　当归养血汤

　　当归　川芎　生地黄　麦冬　木通　栀仁　甘草　淡竹叶　灯心引。

　　黄连安神丸

　　黄连　当归　龙胆草　朱砂（各二钱）　全蝎（水洗糯米拌炒干七只）　石菖蒲（姜汤泡去毛姜汁蒸）　白茯神（各一钱五分）　为末。滚水和作饼。蒸熟。以　猪心血同捣为丸。以朱砂为衣。黍米大。灯心汤下十丸。

　　安神丸

　　黄连　当归身　麦冬　白茯苓　甘草（各五钱）　朱砂（一钱）　冰片（二分五厘）　为末。滚水和丸。蒸熟。以　猪心血同捣合丸。黍米大。灯心汤下十丸。

　　抱龙丸

　　琥珀　天竺黄　白檀香　人参（各一两五钱）　白茯苓（一两五钱）　甘草（去节三两）　枳壳（麸炒）　枳实（麸炒各一两）　辰砂（五钱）　金箔（一百张）　山药（去黑皮炒熟一两）　牛胆南星（一两）　为末。每药一两。取新汲井水一两。同入乳钵内捣匀为丸。如皂子大。勿见日。阴干。

　　晒则燥烈。每用一丸。薄荷叶煎汤化下。

　　谵语第九十八

　　手厥阴经心胞络。热邪壅滞谵妄作。正收收后兼凉血。发热正出用疏托。

</div>
    <div class="pagination">
<a href="麻科活人全书_page37.html">上一页</a><span>...</span><a href="麻科活人全书_page33.html">33</a><a href="麻科活人全书_page34.html">34</a><a href="麻科活人全书_page35.html">35</a><a href="麻科活人全书_page36.html">36</a><a href="麻科活人全书_page37.html">37</a><span class="current-page">38</span><a href="麻科活人全书_page39.html">39</a><a href="麻科活人全书_page40.html">40</a><a href="麻科活人全书_page41.html">41</a><a href="麻科活人全书_page42.html">42</a><a href="麻科活人全书_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
