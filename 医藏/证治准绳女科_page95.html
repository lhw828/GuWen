<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 95 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 95 页/共 133 页</h1>
    <div class="content">　　又方 麦 一升为末，和水煮二升，服之即下。（神效）

　　又方 附子（二枚） 为末，以淳苦酒和涂右足，去之，大良。

　　又方 取鸡子一枚，以三指撮盐放鸡子中，服之立出。

　　按：陈良甫所列有牛膝汤、桂心散诸方，娄全善皆不之取，而独取此数方，其见卓矣。

　　〔断产〕〔丹〕断子法 用白面曲一升，无灰酒五升，打作糊，煮二升半，用绢帛滤去渣，作三服，候前月经将来日，晚下吃一服，次日五更吃一服，天明吃一服，月经即行，终身绝子。

　　〔大〕断产验方 故蚕纸方圆一尺，烧为末，酒饮调服，终身不复怀孕。

　　又方 用油煎水银一日方息，空心服枣核大一丸，永断孕，不损人。

　　四物汤每服五钱，加芸苔子二钱，于经行后空心温服。

　　〔薛〕前云用蚕故纸尺许烧灰为末，产后酒服之，血虚者终不复孕。大抵断产之剂，多用峻厉，往往有不起者，是则产之害未若断产之害也。吾闻阁老张罗峰、太常李恒斋俱因服断产之剂，自谓形体俱怯，遇劳必病，有由然矣。

　　按：《夷坚志》载：东京女子白牡丹，以售堕胎药生，得恶报。今虽列如上方，以备万一之用，用者尚其慎之。

　　卷之四　胎前门

　　胎自堕

　　〔丹〕阳施阴化，胎孕乃成。血气虚损，不足营养，其胎自堕。或劳怒伤情，内火便动，亦能堕胎。推原其本，皆因于热，火能消物，造化自然。《病源》乃谓风冷伤于子脏而堕，此未得病情者也。予见贾氏妇，但有孕至三月左右必堕，诊其脉，左手大而无力，重取则涩，知其血少也。以其妙年，只补中气，使血自荣。时正夏初，教以浓煎白术汤下黄芩末一钱，服三四十帖，遂得保全其生，因而思之，堕因内热而虚者，于理为多，曰热曰虚，当分轻重。盖孕至三月，正属相火，所以易堕，不然何以黄芩、熟艾、阿胶等为安胎妙药耶？好生之工，幸无轻视。一妇年三十余，或经住或成形未具，其胎必堕，察其性急多怒，色黑气实，此相火太盛，不能生气化胎，反食气伤精故也。因令住经第二月，用黄芩、白术、当归、甘草，服至三月尽止药，后生一子。一妇经住三月后，尺脉或涩或微弱，其妇却无病，知是子宫真气不全，故阳不施，阴不化，精血虽凝，终不成形。至产血块或产血胞。一妇腹渐大如怀子，至十月求易产药，察其神色甚困难，与之药，不数日生白虫半桶。盖由妇之元气太虚，精血虽凝，不能成胎而为秽腐，蕴积之久，湿化为热，湿热生虫，理之所有，亦须周十月之气，发动而产，终非佳兆。其妇不及月死。湿热生虫，譬之沟渠污浊，积久不流，则诸虫生于其间矣。

　　汪石山治一妇长瘦，色黄白，性躁急、年三十余，常患堕胎，已七八见矣。诊其脉，皆柔软无力，两尺虽浮而弱，不任寻按。曰：此因胎堕太多，气血耗甚，胎无滋养，故频堕，譬之水涸而禾枯，土削而木倒也。况三月五月，正属少阳火动之时，加以性躁而急发之，故堕多在三五七月也。宜大补阴汤去桂加黄柏、黄芩煎服，仍用研末蜜丸服之，庶可保生，服半年胎固而生二子。

　　钱仲阳治一孕妇病，医言胎且堕。钱曰：妊者五脏传养，率六旬乃更，候其月偏补之，何必堕。已而母子皆全。

　　陈斗岩治一妇有胎四月堕下，逾旬腹肿发热，气喘，脉洪盛，面赤口鼻舌青黑。陈诊之曰：脉洪盛者，胎未堕也。面赤，心火盛而血干也。舌青口鼻黑，肝既绝而胎死矣。

　　内外皆曰胎堕久矣。复诊色脉如前，以蛇蜕煎汤下平胃散加芒硝、归尾一倍服之。须臾，腹鸣如雷，腰腹阵痛，复一死胎随下，病亦愈。

　　程仁甫治一妇，年近四十，禀气素弱，自去其胎，五日内渐渐腹胀如鼓，至心前上，吐不能食，用补药不效。诊六脉微弱，但只叫胀死，此乃损伤脾气而作胀，然急则治其标，若泥丹溪法恐缓不及事矣。用桃仁承气加枳实、浓朴，倍硝、黄，煎服四分，吐去其一，次早仍不通，事急，又服琥珀丸三钱，至申时大通，胀减，但体倦四肢无力，口不知味，发热，再用参、 、归、芍、楂、术、陈皮八剂而安。

　　江应宿治汪镐妻，三十五岁，厌产误服打胎药，下血如崩旬余，腹痛一阵即行，或时鼻衄，诸药不效。诊得六脉数而微弦，乃厥阳之火泛逆，投四物换生地黄，加阿胶、炒黑山栀、蒲黄，一剂愈。

　　薛氏云：大抵治法，须审某月属某经育养而药之。

　　济生芎 补中汤 治怀孕血气虚弱，不能卫养，以致数月而堕，名曰半产。（每见妇人孕不能满十月而损堕，得服此遂安全。）

　　芎 五味子 阿胶（蛤粉炒） 干姜（炮，各一钱） 黄 （去芦，蜜炙） 当归（酒浸）

　　白芍药 白术（各一钱半） 杜仲（去粗皮，炒去丝） 人参 木香（不见火） 甘草（各五分，炙）

　　上作一服，水二盅，煎至一盅，不拘时服。

　　阿胶汤 治妊娠数堕胎，小腹 痛不可忍。

　　阿胶（炙燥） 熟干地黄（焙） 艾叶（微炒） 芎 当归（切，焙） 杜仲（去粗皮，炙，锉）

　　白术（各一两）

　　上 咀，每服四钱，水一盏半，枣三枚，擘破，同煎至八分，去滓食前温服。

　　杜仲丸 治妊娠三两个月，胎动不安，防其欲堕，宜预服之。

　　杜仲（姜制，炒去丝） 续断（酒浸，各二两）

　　为末，煮枣肉杵丸梧子大。每服七十丸，米饮下。

　　四制艾附丸 治妇人数堕胎，由气不升降，所以胎气不固，尤宜服此。

　　香附（杵去毛，净一斤，分四分，一分酒浸，一分醋，一分童便，一分盐水，各浸七日，取出焙干）

　　为细末，醋煮糊和丸梧子大，每服七十丸，空心温酒下。肥人只根据本方，瘦人加泽兰叶、赤茯苓各二两。

　　一方 用香附子（一斤） 艾叶（四两） 当归（二两。俱用醋煮）

　　《删繁方》治妊娠怀胎数落而不结实，或冷或热，百病之源。（《经心录》同。）

　　甘草 黄 人参 川芎 白术 地黄 吴茱萸（各等分） （一方有当归、干姜。）

　　上为末，空心温酒调二钱。忌菘菜、桃、李、雀肉、醋物。

　　〔娄〕按：丹溪论俱是虚热而无寒者，今姑存此一方，以俟施之于千百而一者也。醋附丸 治数堕胎。（方见血崩。）

　　《千金》疗妊娠三个月，胎欲堕方。 灸膝下一寸，七壮。妊子不成，时时受胎后漏下五色，疼痛。灸胞门。（关门左边二寸，名胞门，右边二寸，名子户。）

　　〔胎堕后为半产〕夫妊娠日月未足，胎气未全而产者，谓之半产。盖由妊妇冲任气虚，不能滋养于胎，胎气不固，或 扑闪坠，致气血损动，或因热病温疟之类，皆令半产。仲景谓寒虚相搏，此名为革，妇人则半产漏下是也。又云：半产俗呼小产，或三四月，或五六月，皆为半产，以男女成形故也。或因忧恐悲哀暴怒，或因劳力打扑损动，或触冒暑热，忌黑神散，恐犯热药转生他疾。宜玉烛散、和经汤之类。《便产须知》云：小产不可轻视，将养十倍于正产可也。又云：半产即肌肉腐烂，补其虚损，生其肌肉，益其气血，去其风邪，养其脏气，将养过于正产十倍，无不平复，宜审之。

　　〔薛〕小产重于大产，盖大产如栗熟自脱，小产如生采破其皮壳，断其根蒂也。但人轻忽致死者多。治法宜补形气，生新血，去瘀血。若未足月，痛而欲产，芎归补中汤倍加知母止之。若产而血不止，人参黄 汤补之。若产而心腹痛，当归川芎汤主之。胎气弱而小产者，八珍汤固之。若出血过多而发热，圣愈汤。汗不止，急用独参汤。发热烦躁，肉 筋惕，八珍汤。大渴面赤，脉洪而虚，当归补血汤。身热面赤，脉沉而微，四君、姜、附。东垣云：昼发热而夜安静，是阳气自旺于阳分也，昼安静而夜发热，是阳气下陷于阴中也，如昼夜俱发热者，是重阳无阴也。当峻补其阴。王太仆云：如大寒而甚，热之不热，是无火也。热来复去，昼见夜伏，夜发昼止，时节而动，是无火也。如大热而甚，寒之不寒。是无水也。热动复止，倏忽往来，时动时止，是无水也。若阳气自旺者，补中益气汤，阳气陷于阴者，四物二连汤。重阳无阴者，四物汤，无火者，八味丸。无水者，六味丸。一妊妇五月服剪红丸堕胎，腹中胀痛，服破血药益甚，手按之愈痛。余曰：此峻药重伤，脾胃受患，用八珍倍参、 、半夏、乳、没，二剂痛止，数剂全愈。史仲子室，年甫二十，疫胎堕，时咳，服清肺解表，喘急不寐，请视。余曰：脾土虚不能生肺金，药重损之，与补中益气加茯苓、半夏、五味、炮姜，四剂渐愈；再往视，又与八珍加五味及十全大补汤而全愈。陈氏妇张，素怯弱，生女自乳，因病疥年余，遂致羸困，复因执丧礼劳顿，数欲眩仆。一日感气，忽患心脾高肿作疼，手不可按，呕吐不止，六脉微细之极。陈翁自以脉虽虚而病形则实，误臆诸痛不可补气，乃用青皮、香附、吴萸等药而愈。继复患疟且堕胎，又自投理气行血之药，病去元气转脱，再投参、补剂不应矣。六脉如丝欲绝，思非附子不能起，因亟请薛诊之，云：此由理气损真之误也。连投参、 、归、术、附子、姜、桂六剂，间用八味丸五日，眠食渐甘，六脉全复。

　　薛谕之云：向使心脾疼时即服此药，疟亦不作矣。一妊妇堕胎，昏愦不省，自汗发搐，时吐痰，自用养血化痰之剂，昏愦不省，痰涎涌出，彼以为中风，欲用祛风化痰。予曰：此属脾气虚寒所致，遂用十全大补加炮姜二十余剂，寻愈。

　　生地黄汤 治妊娠胎气损动，气血不调，或 扑闪坠，以致胎堕，堕后恶滞不尽，腹中痛。

　　生干地黄（焙，一两） 大黄（暴，煨） 芍药 白茯苓（去黑皮） 当归（切炒）

　　细辛（去苗） 甘草（炙） 黄芩（去黑皮） 桂（去粗皮。各半两）

　　上 咀，每服五钱匕，水一盏半，入生姜、大枣拍碎，同煎至一盏，去滓不拘时温服。

　　人参汤 治半产后血下过多，心惊体颤，头目运转，或寒或热，脐腹虚胀疼痛。

　　人参 麦门冬（去心，焙） 生干地黄（焙） 当归（洗，焙） 芍药 黄白茯苓（去皮） 甘草（炙。各一两）

　　咀，每服三钱，水一盏，煎至七分，去滓食前温服。

</div>
    <div class="pagination">
<a href="证治准绳女科_page94.html">上一页</a><span>...</span><a href="证治准绳女科_page90.html">90</a><a href="证治准绳女科_page91.html">91</a><a href="证治准绳女科_page92.html">92</a><a href="证治准绳女科_page93.html">93</a><a href="证治准绳女科_page94.html">94</a><span class="current-page">95</span><a href="证治准绳女科_page96.html">96</a><a href="证治准绳女科_page97.html">97</a><a href="证治准绳女科_page98.html">98</a><a href="证治准绳女科_page99.html">99</a><a href="证治准绳女科_page100.html">100</a><span>...</span><a href="证治准绳女科_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
