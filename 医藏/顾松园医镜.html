<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 1 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 1 页/共 44 页</h1>
    <div class="content">顾松园医镜 顾靖远

　　原序一

　　医之为道大矣！医之为任重矣！世之言医者甚伙，具曰予圣，及经治病，则动罹颠复，因是而叹明通者之难其人也。吾友松园顾君，系出巨族，颖异天生，年方午勺，铮铮黉序，特以屡试数奇，未逢伯乐之顾，乃以明经就选。其言曰：“大丈夫不能致君行道，被泽于苍生，亦当济世立言，有功于造化。

　　”遂择歧黄之术而为之肆力焉。寒暑靡间，寝食俱忘，不啻有人督导而为之者，二十年来如一日。夫以是道高矣！名著矣！彼虽不欲以斯术自见，然友之知其神而称其方者，户外之屦常满。其临症投剂，俱与俗下相悬殊，医弗能解，辄相谤之，然用卒奇中，亦未尝不心折之，遇险怪症必拱手而请质焉，松园往往起沉 而生之，辄抚掌自快。曾供职御医院，旋以亲老归养，闭户着书，手辑医镜一编。

　　其于“灵素摘要”、“内景详解”、“脉法删繁”则简而明；“本草必用”、“格言汇纂”则要而精；症方发明，则博而约，真业医之秘本，济世之宝鉴，医书中之罕见者也。行将达之彤庭，播之中外，跻斯民于寿域，传奕世以无穷，又安知圣天子不召对宣室，寄之重任，以展君之抱负也！勖其拭目以观之矣。

　　翰林院检讨充修纂明史官年家眷弟冯勖拜撰

　　原序二

　　古来医书，充栋汗牛，难以悉数。如近代王宇泰之《证治准绳》，薛立斋之十六种书，则学人苦其太繁，而有望洋之叹。李士材之必读，赵养葵之《医贯》等编，又嫌其太略，而有未备之憾。

　　求其简而明，约而该，切于时用而必效者殆罕觏焉！松园顾君情深利济，究心医术，积学有年，纂述医镜一编，书成请余为序。余一为披阅，见其所集本草、内经、脉诀、症方诸卷，删繁去复，独存精要，加之注释，义极详明。真令医者续之，顿开胸中茅塞，病家见之，亦恍然致疾根原，应寒、应热、应补、应攻，不为庸俗所误。所谓简而明，约而该，切于时用而必效者，是书足以当之矣。余甚欢喜赞叹，而弁数言于首。

　　赐进土及第资政大夫予 告经筵讲官内阁学士兼礼部侍郎加二级年家眷侍生徐秉义拜撰

　　原序三

　　松翁顾公之于简，翁婿行也。简未遇时，吾父楚皋公与金陵赞先符公订姻HT 。先是松翁弱冠，尝与符公有车笠之盟。后别二十年，符公客殁粤东，无子有女二，一归简尚未婚也，时孤露南中，吾父悯其母女无根据，迎来吴郡。一女为养媳。壬午秋闱，简幸得隽，与松翁往来颇浓，谈及符公，为之慨然曰：此吾故人女也，子尚未成姻，一切装赠，我当少助万一。简于时心服其高义凌云，而德施难忘也。予不得事符公，视松翁又一符公矣，因以舅视松翁，松翁即以婿视简。因得与嗣子宰为内兄弟，盖异姓而同怀不是过也。适见内弟所钞撮医镜一书，相与反复展玩，大有会悟，乃知翁之用心忠浓，视嗣子如所生，故视嗣女婿如己出。情至之人，天伦不薄，仁浓之意，遍济群生，宜其竭心力以活人，不肯作时下庸医所为，故其书之详审精密，至再至三改纂数四而后成也。简忝职守府，莅属东省，偶尔遘疾，以王事靡盐，力疲奔命，延医诊视，如水投石，儿致身陨，凡一年有余乃痊。特附家邮，达吾翁烦吾嗣内弟，速录成书达东省，可以济活万人，而吾岳翁一生苦心及吾内弟积年钞撮之成劳两无负乎！先草叙言一篇于翁自序之后，并以俟当代有识有力名公卿大人，以赞成刊刻之举，福祉永无极云耳。

　　时康熙五十八年七月嗣婿程简拜序于山东之官廨

　　自序

　　古圣王尝百草，着医书，而于万政之余，不肯自暇逸为劳者，诚以民生为大，而医事为重也。

　　周礼以医事隶于六官，以保王躬，掌民疾，且命医为师，俾出政令，班固汉书，以医并于神仙，其职贵，其道尊，故其时神良辈出，若周之长桑扁鹊，汉之华陀仲景，俱表表在人耳目间。自兹而降，上HT 视为奉御之名，下直比于艺术之流，学士大夫，多所弗讲，而业儒不成者；即粗躐方书，遂号为医，竟借以为肥家之生计，盛盛虚虚，而遗人夭殃，致邪失正，而绝人长命，医学之荒也，由来久矣。虽唐宋以来，不乏哲人，然究寥寥易数。推其过，总由不学之咎。然学儒之读书也易，学医之读书也难，儒书则一定之可循，医书则多岐之易炫。儒之书，孔孟之书也，夫人而知读之矣，弗敢违也，医之书，炎黄之书也，亦夫人而言读之矣，而卒弗读也，何则？文辞古雅，理道渊深，难以解悟，故庸浅之流，望而蹙额，一见药性赋及症方歌诀等书，便奉为灵宝，不知入门一错，误已误人，少年不学，老大徒伤，追悔何及。而好高之辈，又辄自称读金匮书，遵仲景法，偏执不化，疗病投剂，务必争奇求异，是好高偏执之杀人，与庸浅不学之杀人等耳。故张、刘、李、朱本医之四大家也，其所着书，不过补前人之未备，而自成一家之言。即诸家各有所发明，亦补前人之未备者居多。是以赵氏云：读伤寒书，而不读东垣书，则内伤不明，而杀人多矣，读东垣书，而不读丹溪书，则阴虚不明，而杀人多矣，读丹溪书，而不读薛氏医书，则真阴真阳不明，而杀人亦多矣。故医而不精深孔孟之理，洞彻炎黄之义，广征诸子，遍考百家，融会贯通，活泼治病，而欲求如桴鼓附应，犹拔刺雪污，称为工巧神圣，必无之事，熟云医为小道，而可易视为哉。闻之张长沙云：居世之士，曾不留心医术，上疗君亲，下救贫贱，中以保身，但逐荣利，企踵权豪，卒遇非常，身居死地，百年寿命，委付凡流，岂不危哉！玄晏云：人受先人之体，有八尺之躯，而不知医事，此所谓游魂耳，虽有忠孝之心，慈惠之性，君父危困，赤子涂地，无以济之，此圣贤所以精思极论，尽其理也。

　　予有感于二氏之言，因思古人有不为良相定作良医之语，因遂慨然而叹，谓可以侍君，可以养亲，可以济世，可以全生，可以成名者，庶几有熊氏之风乎？遂毅然自奋，二十年来夙兴夜寐，殚炎黄之奥，究仲景之秘，渔猎方书，搜罗医案，忝得萤明。乃辑本草必用，脉法删繁，内景图解，灵素摘要，格言汇纂，症方发明，分为一十六卷，统名医镜，俱以岐黄仲景为经，诸子百家为纬，言言采其金石，字字摘其珠玑，明剖疾病之情，悉合时地之宜，俾庸浅者读之，则易为领略，好高者省之，遂难施险僻。更望当世巨公，慧眼品题，互相倡导，以挽颓风，使人皆得尽其天年，不负古圣王垂教之仁慈，是则余之大快也，而亦苍生之大幸也。

　　吴门顾靖远松园甫

　　医道积习通弊论

　　尝闻伊芳川先生有言：士生斯世，而无功德及物，乃是天地间一蠹耳。因思范文正公云：愿达则为良相，穷则为良医。噫！大丈夫之不遇于时者，庶几有熊氏之风乎？然有志而未逮也。居无何，先人患热症，病甚笃，遍求医。有荐者曰：某良工也，某士行也，急延之。有毁者曰：某贱工也，某不行也，遂舍之。自主补之议皆曰高，而参、术之药入；自主泻之言俱称是，而硝、黄之剂投；自主热之论共赞出奇，而附、桂之方用，自主寒之说佥云有理，而芩、连之汤进。薰莸莫辨，是非弗知，卒枉死于药，为终天恨，此不知医之祸也。于是奋志医学，诵灵素，读金匮，探百家之菁英。究诸药之功能，思起天下后世，沉 生理残障，而生全之，以稍偿百身莫赎之罪，岂为借区区一刀圭之术，以鸣一乡行一时哉！故不惮劳 体，三十年来，焚膏继晷，孜孜屹屹，纂述医镜医要二编，冀振颓风，家贫剞劂不克以自任，徒 志莫伸云尔。窃念今日──医学舛谬疲癃每多涂炭，苟无人焉起而正之，将误天下苍生者何时而已耶！吾郡最称人材之薮，其间通经论，识时务，出类拔萃者匪少，或独善己身而不言者有之，或恐招众谤而不言者有之，吁！余何人斯，而敢为正医道之得失哉！余思之，余再思之，设亦钳其口，结其舌，其自为计则得矣，如有救苍生夭枉之心，则不能矣。余，之更为此论也，急欲以明道，盖不得已也。昔贾洛阳治安策，言当年时势，可为痛哭长叹息。余谓今时医道之弊，有可为痛哭者三，可为长叹息者二，请试言之。如冬月正伤寒，世宗仲景韪矣，而不知仲景生于汉时，风气犹浓，居于北土，地高严寒。故其发表俱用辛热重剂，若在南方，寒不甚严，去古渐远，元气渐薄，凡用表散，只宜辛温轻剂；其春温夏热之解表，则宜辛凉辛寒之品，其法则可师，而其药不可泥，非违仲景也，变而通之，以从时地也。许学士云：吾读仲景书，宗仲景法，未尝专用仲景方。景岳云：余治伤寒，多非本门正方，随手辄应。斯真善学仲景者也。嘉言论仲景伤寒篇中，所载辛热诸方，多为误汗吐下，故不得已而从权暂用以回阳，辨之甚明，人不细审，见为成法，转相效尤，甚至春夏秋三时外感症中，亦恣用无忌。大概病家，辄称感风寒，受寒湿，见用温热，则情投意合，更于酷暑时令，闭窗下帷，和衣复被，致病者躁扰无奈，欲饮冷水，欲投入井，反谓阴躁，禁与寒凉，因枉其生，展转残害，尚不觉悟而不改过，乃犹沮他医之寒药，岂不愚哉！嗟夫！温热瘟疫等病，皆热症也，从无感寒，阴自何来。即传经伤寒，亦系热病，虽传三阴，名为阴分，总属热邪，均宜清解为主，有下症者则下之，与严冬寒邪，即直中少阴肾经而为阴症，应用干姜、附、桂者万万不同。

　　嘉言明有阳症忽变阴厥，万中无一，古至今无一之说。吴又可有世间罕有阴症，若误引节庵冷过肘膝，脉来无力为阴之论，而竟投附、桂，下咽必毙。余每宗治外感症，活者甚众，亦曾有白虎回生之说，谆谆相告，乃犹不加察，反讥余之善用寒凉。一见手足厥冷，发呃吐蛔，筋跳肉动，仍疑为阴症，而投热剂，千中千死，万中万死，间有一二脏浓耐毒不死，或素禀阴寒，或过用寒冷，与药偶合得生，遂为再造奇方，附、桂神丹。此今时治外感之通弊，可为痛哭者一也。如杂症中之虚劳，尽属阴虚，大要宜壮水清金，培脾健中，一以甘寒为主，大剂久服，才有裨益。向缘方书，气血阴阳，混列论治，是以后人漫无指归。每见治斯症者，见其畏寒足冷，辄用八味引火归原，是抱薪救火，而上焦愈热。更有因泄泻而投以理中之燥热，复助阳劫阴，补中之升提，愈使阴火上逆。又有因寒热鼻塞，头胀而微痛，遂用辛温升散以发表，妇女骨蒸，血枯经闭，遂用辛热行血以通经，皆令促其速毙。又如肿胀一症，今人亦不审其因食因痰，思所消之，因水因血，思所行之；菀气凝结，何药开之；脾肾虚弱，何方补之。彼曰我宗薛氏也，此曰我宗赵氏也，不论寒热，弗分虚实，概投肾气、补中等汤，比比受害。又如膈症，实者可治，血衰液耗火炎者，本难挽回，今复投以补气健脾，香燥开郁等剂，HT 求延挨时日，尚不可得。他如阴虚痰火之用姜、半、星、术，胃热呕吐之用姜、半、藿、蔻，类中之概投六君、参附，下痢之妄施八味、理中，中暑冷汗脉虚之误用温热，产后瘀血未尽之遽用补益，常见服药之后，轻者益笃，重者即殒，此今时治杂症之种种通弊，可为痛哭者二也。

　　又如老人天真渐绝，只有孤阳。譬如树老则滋膏干少，今乃血枯精竭之躯，不补阴之是务，而反用纯阳之桂、附，劫尽残阴，是犹枯木而加之以烈火也，祸也！福也！此言故亦自有说。赵氏以人身譬之走马灯，火盛则动速，火微则动迟，火熄则不动。景岳亦言，真阳为人身之大宝。嘉言于中寒门谓：倘治病者以贵阴贱阳为药石，则治乖其治。复述高年外家多、服参附汤之如意，由是肾虚补火之药，举国信用而不惑。独不思火之盛衰，系于油之多少。经曰：五脏者主藏精者也，不可伤，伤之则失守而阴虚，阴虚无气，无气，则死，非油尽则火灭之谓欤！又不考景岳复言：余及中年，方悟补阴之理，活人之效，不能尽述。又言：阳和之火则生物，亢烈之火则害物。嘉言亦即于中寒门复云：辛热始先不得已而暂用，阳既安堵，即宜养阴，不可多服，转生他患。又言：盏中加油，则灯愈明。就二公之言以观，其意见皎然矣。故治老人大要，宜用添精填髓，血气有情之剂，峻补其阴方是良法。今人未悟此理，而老人又自妄用桂、附，助阳逞欲，致令一团热火内燔，灼尽津液，促其天年，此今时治老人之通弊，可为痛哭者三也。在昔轩辕帝而医，岐伯相而医，稚川洞宾仙而医，弘景思邈隐君子而医，仲景孟铣士大夫而医。昔人云：通天地人者曰太医，读书穷理者曰儒医。

　　医操性命之权，责极重而极难，故业医者虽文理明通，尚嗟灵素之浑浑无涯，畏金匮之诘屈聱牙，今粗识文本，句解不明，偶拾几方，专恃口给，诡言神授，假托秘传，亦俨然自附为医！试问其脉，果能辨浮沉迟数大小滑涩二十八脉之体象，及主用兼脉也？试问其药，果能明诸品之升降寒热温平毒之性，及主治参互之宜遵，简误之宜避耶？试问其立方，果能别奇偶大小缓急复七方之应用何方，宣通补泻轻重滑涩燥润十剂之应投何剂，以及君臣佐使之义耶？试问其治病，果能分在表在里，为寒为热，属实属虚，是邪是正之八要，以及至虚似实，大实似虚，阴极似阳，阳极似阴之疑症也？若斯之人，一理不能彻其底蕴，一症不能考其究竟。而乃庞然自大，妄自称医，此可谓长叹息者此弊一也。昔狄梁公未第时，曾假以扶危，陆宣公解组归，尝集古方以惠世，前朝王节斋王宇泰聂六吾。皆名掇科甲，身居当路，犹且究心医药，集《明医杂着》纂《症治准绳》着《活动心法》泽被当时，功及后代，夫医诚士君子之经济，其道不可不重，其品不可不立。

　　故交际之间，不得不难于待下，而难于待上。大凡富多任性，贵多自专，顺之者是，逆之者非，自然之理。但病有虚实，故方立补泻，虚者不可强而泻也，实者不可强而补也，由我则愈，不由我则殆。

　　设彼偏执已见，忠告弗听，或倨傲鲜腆，礼貌不恭，则卷舌渊其术，默其志，悠然而去，是则明哲士耳。若富贵之家，延医满座，主见各持，则是者从之，非者婉辞辨析之，倘疏不间亲，寡不胜众，道既不行，则宁为好好先生，唯唯而退，毋再较短论长，反贻妒贤嫉能量浅器小之讥！夫道之不明也。

　　是我丑也，道既明而弗用，是彼医之无良，病者之不遇也，吾何丑焉？今之医则反是。甚者巧言悦听，谄媚取容，又甚者沿门求售，在市井之流，固不足论，而衣冠之辈，亦有蹈此者，虽因衣食交谪，然士人安贫乐道之谓何？而忍为之也！稽之宋朝，有茅山道士，工医术，不轻售。一士乃衣仆衣进谒，愿供弟子职，而始得就延医，其重道立品乃至如此，何业医者未之前闻，而更有为愈出愈奇，难述难言之举动，乃至如此！贻学士大夫之耻笑，招庸人竖子之轻侮，医风扫地，此可为长叹息者其弊二也。至如缙绅家眷，每忌望问，而无声色之参伍；恶详问，而避多言之庸劣。不知望、闻、问、切，古圣尚不偏废，今舍三而取一，况有并一未明，而欲不失病情，万万不能。及有急性者遭迟病，每更医杂投，欲速效而反速害；重病者用轻剂，如车薪杯水，不大胆而贻大祸。更堪笑者，如病已阴虚咳嗽，反谓服地、冬、贝母、枇杷叶之类，则成虚劳；症属大实极热，金云宜参、 、归、术、附、桂之品，恐防虚脱，尝见探疾亲切，自逞明鉴，言虚道实，指热称寒，摇乱人心，莫知所就，求卜无灵，陷害死亡。每闻延医不至，或有气质相加，果明良耶，其人必端，非能激之可致，如庸浅也，其术不工，何必强之使来。复奇病家，最喜议酬包痊，自为一无妄费，深得胜算。而医者不料病变难测，但知惟贿是图，冀幸成功，多致重财损命，嗜利者遭辱，或至追悔而无及。又如毁牌凌医之事，每出朱门，故富贵人病愈危笃，则药愈平淡，皆思免怨避祸，谁愿养病害身。若宜温补者，或不至死；倘应寒泻者，决难保生。如此之弊，难以悉数。余今披心腹，竭萤明，聊指诸讹，略陈积习，伏冀业医仁人，卫生君子，不厌琐听，得赐周览，恕其狂妄，鉴此愚诚，附采刍荛，互相倡导，共绍圣道之真传、同挽时俗之流弊，将见由近以及远，由今时以及将来，其德其功，宁有量哉！而余之索愿，不亦惬乎？然犹有憾者，倘先大人有灵，尚必起九泉而责之曰：小子何歧黄之义，弗当年之是究，使我半百而杀于庸医之热药乎？呜呼！痛哉！惧哉！余故尝叹且泣下而言，凡为人子者，不可以不知医。

　　太史徐道绩曰：余因儿病痿，尝延松兄至舍，得以见其着述诗、文、医学，洵称三绝。余于此论，三复读之，而知其存心之仁，好学之笃，立品之端，慕亲之孝，诚君子人也。

　　太史乔学斋曰：余与松兄，友而戚也，交甚浓。每过吴门，辄至其家。余亦笃好岐黄书，尝抽奥问难，松兄谈之凿凿，几忘寝食。性喜自适，淡于势利，从御医院告假归，下帷诵读，着述甚富。此论畅发治疗之通弊，力挽习俗之嚣风，真救世药言，余极叹服。兹有赘者，如痈疽症，皆由荣家实热气逆所结，治宜凉血活血，散结解毒，乃是常法。今外科开口，非说风寒，便云阴症，动辄桂枝、姜、附，自居大方手笔。受害甚多，毫不觉悟。更有丧心宵人，故意酿成大患，勒索浓报，及至势笃不救，委之天命，造孽莫忏。倘因余言知省，痛改前非，庶不至阎君殿下追悔无及。

　　孝廉曹枚颖曰：吾甥松园，髫龄游庠，累试未第，苦攻举业。身多羸疾，已有志学医。旋因先姊丈患时症，遍请名医，议投温补者十居五、六，因误听用之，卒为参、附所误，深自悔恨，遂矢志岐黄，面壁九年，心得三昧，每立方疗治，无不奇中。兹论无一段不快彻，无一语不确切，俱从其学识久而阅历深得之。

　　贰守叔殿旭曰：先文康公以相业着宇宙，至今崇祀弗替，吾侄松园，以医书惠苍生，亦复垂名不朽，昔贤云：不为良相，当作良医。良相燮理阴阳，平治天下，良医燮理阴阳，挽回造化。今观此论，不独挽回造化，直欲转移风俗。

　　辨治温热病中宜用白虎汤并不伤人以解世俗之惑，并明概投附、桂、干姜杀人之误

　　温热病者，乃感春温夏热之邪为病，发于三、四、五、六月间，俗呼为伤寒者是也。按仲淳云：伤寒时疫诸病，兼阳明症者独多。故一见潮热自汗，喜凉恶热，烦躁饮冷，舌苔谵语，发厥斑狂，脉洪大者，急宜白虎汤加竹叶、麦冬，解热生津止渴；势甚者，大剂连投，诸症自平。若夏月中暑，汗出恶寒，身热而渴，脉虚者，但于白虎加参治之，本草载石膏起死回生，功同金液，少则难效，世医不解，兹特表出。仲景于伤寒后，虚羸少气，气逆欲吐者，尚用石膏，以其甘寒，不比苦寒之伤胃气耳。忠可谓今人不忌芩、连，而但畏石膏，岂其有白虎之称耶！噫！愚哉！夫白虎西方金神也，秋金之令行，则夏火之炎熄；方名白虎者，欲其行清肃之令而除热，非谓其如虎之猛而伤人也。试观喻、李立论，最重温补，仲淳用药，极称拘谨，凡遇前症，皆用是方。余因先大人热病，而为庸医投参、附所杀，感于玄晏之言，而精研斯道者凡三十年。后得备员医院，见诸名家投此辄应，余亦治经多人，凡患阳明症者，是剂效难枚举。如缵功汪先生，感时疾，召诊。见阳明症具，因立白虎方，每剂用石膏三两，二剂热症顿减。吾乡著名世医骇谓遍身冷汗，肢冷发呃，非参、附不克回阳，诸医和之众议白虎再投必毙，余引仲景热深厥亦深之文，及嘉言阳症忽变阴厥，万中无一之说，吴论阴症为世间罕有之病。呃逆亦胃热所致，若拘冷呃之名，而投热剂，误人不浅。谆谆力辨，固执不从。迨彼投参、附回阳敛汗之剂，汗益多而体益冷。反诋白虎之害。微阳脱在旦暮，势甚危急，举家惊惶，复来索治。余全罔顾，仍用白虎。嘱其使者，暗投石膏三两，大剂二服，汗止身温。仍用前汤加减，数服方痊。由是观之，全由白虎之回生也。昔嘉言辨虚人伤寒，汗、下、和解药中，有不宜用参之言误人者，死入犁耕地狱。余谓今后温热病中遇渴欲饮冷之症，有谓不可用石膏者，亦死入犁耕地狱。嘉言谓伤寒不当用参而用之杀人者，皆是与 、术、归、姜、附、桂同行温补之误所致。余谓不当用白虎，而用之杀人者，乃症似白虎，惟失血家方有之，所以东垣有垂戒之条。人不细审，畏用石膏，且谓吾遵东垣尚王道，泥执人病十有九虚，临症惟是温补之说，毋论外感内伤，寒热虚实，概投参、 、归、附，甚至加干姜、附、桂，致轻者重，重者毙。每见服热药，口干舌燥，咽疼齿痛，躁扰不安，甚至目赤面红，舌硬唇裂，筋跳肉动，诸窍出血，犹谓虚阳上泛，大剂促之，良可悲悯。更有因房劳而病感一症，嘉言谓世无不为阴症之名所惑，往往投以热药，促其暴亡，而诿之阴极莫救，致冤鬼夜号，全不悔悟，不知杀人将何底止。又如虚劳内热，骨蒸盗汗，咳嗽吐痰，失血等症，皆由肾水不足所致。故王节斋云：水虚成病者，十之八九，火虚成劳者，百无一二。仲淳以为世之病，阴虚者甚多，若真阳不足之症，千百中一、二而已。乃盲师不察，概投温补，益助阳劫阴，以致咽痛喉烂，音哑声嘶而死。宜乎嘉言有天生庸医，不用操刃而沿门屠戮之叹也。余目击心伤，老得萤明，曾纂医镜一编，冀挽风。今因诸医斥白虎汤而崇桂、附，故不得已而先为梓行。余思三吴为人文之薮，岂乏高贤，无容余赘。在偏执之流，倘见是说，而肯为留心焉，未必不少补于世尔。或谓子既不行道，又非争名角利，而何贬人褒己之深，毋乃为众所怒乎！是吾子喜用白虎，而恶人用附、桂也。附、桂亦有起死回生之功，而白虎亦未必非杀人之剂，何子过之深也。余曰：唯唯，尝闻景岳云：余但知有轩岐，而不知有诸子，知有好生，而不知有避讳。此余之所以有是辨，知我罪我，所不计也。若子喜言白虎而恶附、桂则非矣，古云：药不拘方，合宜而用。故有是病则用是药，病千变而药亦千变。宁有症属虚寒，可舍附、桂而投白虎乎？故附、桂原非杀人之药，亦顾用之何如耳。前吾宗叔小谢公老婶得外科症，百日间而用参十余斤者，是将又谓喜用人参矣。噫！医道之难言也如此。

　　太史朱慎斋曰：本经史之才，阐岐黄之学，宜其独出心裁，春回指下也。上国越人，洵堪贻赠。

　　太史冯方寅曰：医不执方，必随症延医，以济颠危。今之医者，不辨阴阳，不分虚实，不别寒热，任情自用，动以参、附为前驱，往往陷人于危而弗悔，是岂卢、扁之旨哉。松园独能排众议，挽危为安，直揭妄用参、附之罪。余亦病痢，几撄其毒，故书而赠之。

　　少宗伯宋彦公曰：余在都门时，即闻松兄大名，迨余婿顺思患弱症，诸医咸以为败症不治，而松兄独谓假象易医。次年春，婿巽昭亦患是病，诸医咸谓阳虚可愈，而松兄独谓真阴惫，不救。厥后皆验。倘非辨症十分明彻，岂能得此。每观松兄用药治病，似与症相反，而究相宜，如兹案者甚多，因是而知名不虚传。

　　国医贺右廉曰：医不择方，合宜则用。切恨世俗庸流，往往泥于辛温峻补，见用寒凉，辄加私议，俾病家畏而不用，遂妄施平淡之剂。日复一日，乃至垂危，虽智者亦不能救，如此治死者十有其五，且毫不自耻悲！夫松兄学问渊博，识见过人，此论洵为中流砥柱。

　　明经外翰王雪巢曰：松翁幼以弟子员着声场屋，旋以二守供奉医院，请归着书。亲友知其神而索其方者，多与医左，弗解辄谤，然用辄效，如前案者甚多。观此论用白虎汤及戒概投热剂，剖析详明，即聋愦亦醒，真济世之津梁也。

　　孝廉婿程亦可曰：此有关身命之作，当置之座右，毋遭毒手。

　　卷一·礼集

　　草部

　　〔凡部性之有毒者，俱注明本药有毒，无毒者，俱不注。〕人参〔甘微温。入肺、脾二经。反藜芦。去芦用。其色黄中带白，大而肥润者佳。〕补气安神，除邪益智，〔气足，则精神自安，正旺，则邪气自除；心气强，则善思多智。〕疗心腹虚痛，〔得补则痛自止。按之不痛者为虚，可用之。〕除胸胁逆满。〔得补则气自归元。〕止消渴，〔气回则津液自生。〕破坚积。〔气旺则脾健能运。〕胃虚得之而能食，脾弱得之而能消。大补元气之圣药，能回元气于垂危，理一切虚症。气虚者固无论矣，即血虚者亦不可缺，所谓无阳则阴无以生，又血脱者补气是也。

　　参芦三、五钱，煎汤，吐虚人胶痰留饮，用代瓜蒂甚良。

　　肺家有热，咳痰吐血，及痧疹初发，身大热而斑点未形，伤寒始作，症未定而邪热内炽，误设立祸。

　　甘草 〔甘平，入脾经。反芫花、大戟、甘遂、海藻。忌猪肉〕。补脾以和中，止泻长肌肉，〔脾虚则泻，脾损则瘦。〕润肺而疔痿，治咳止咽疼。〔皆益阴除热之功。〕解千般毒，〔诸毒遇土则化，甘草为九土之精，故能解一切金石草木虫鱼禽兽诸毒。〕和一切药〔调和诸药，相协力共为而不争。

　　又热药用之，缓其热，寒药用之，缓其寒。理中汤用之，恐其僭上，承气汤用之，恐其速下。〕生则泻火，炙则温中。梢止茎中作痛，节医肿毒诸疮，调和群品，有元老之称，善治百邪，得王道之用。

　　甘能缓中，故中满者忌之。呕家忌甘，下焦药中宜少用，恐太缓不能自达。

　　生地黄 〔甘苦寒，入心、脾、肝、肾四经。忌萝卜。产怀庆，黑而肥实者佳。〕凉血补阴，祛瘀生新。〔新血生，则瘀血去。〕养筋骨，益气力，〔补肝血，则筋受荣；益肾阴，则骨强而力壮。〕理胎产主劳伤，〔胎产劳伤，皆阴血为病，养血益阴，其症自痊。〕通二便，〔肾开窍于二阴，况血主濡之故也。〕消宿食。〔湿热甚则食不消，生地能去诸湿热〕。治手足心热，〔掌中属心，足心属肾，凉心血，补肾阴，热自除矣。〕止诸窍出血。〔血热则妄行，血凉则自止〕。

　　熟地黄 〔酒拌，九蒸九晒。〕滋肾水，封填骨髓，利血补脉，益真阴，治久病余胫股酸痛。

　　〔阴伤之咎。〕新产后脐腹急疼，〔血败之故。〕补肾益阴之要药。熟者稍温，其功更溥。血热者宜生用，血衰者宜熟用。生地能生精血，天冬引入所生之处，熟地能补精血。麦冬引入所补之处。

　　生地性寒而润，胃虚泻多，均在禁例。熟者性滞，若痰多气郁之人，能窒碍胸膈，当酌用。

</div>
    <div class="pagination">
<span class="current-page">1</span><a href="顾松园医镜_page2.html">2</a><a href="顾松园医镜_page3.html">3</a><a href="顾松园医镜_page4.html">4</a><a href="顾松园医镜_page5.html">5</a><a href="顾松园医镜_page6.html">6</a><span>...</span><a href="顾松园医镜_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
