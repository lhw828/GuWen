<!DOCTYPE html>
<html>
<head>
    <meta charset="UTF-8">
    <title>小品方 - 第 39 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小品方 - 第 39 页/共 43 页</h1>
    <div class="content">　　又方可用热灰汁。

　　又方煮马苋草洗之，并服汁。

　　又方以车前草叶捣敷之。

　　卷第十

　　治被压迮堕折斫刺（金疮）诸方

　　治为人所打击，若见镇迮，头破脑出已死，尚有气在胸心间方。

　　取豚血及热灌脑中，令满疮里，无豚者唯趣得热血而灌之。

　　又方服水银如大豆，即活。

　　治被打击，有瘀血在腹内久不消，时时发动方。

　　大黄（二两） 干地黄（四两）

　　上二味，捣散为丸，以酒服三十丸，日再。为散服亦妙。

　　若久宿血在诸骨节及胁肋外不去者方。

　　牡丹 虻虫（去足熬，等分）

　　上二味，捣末，以酒服方寸匕，血化成水。忌胡荽。

　　又方铁一斤，酒三升，煮取一升服之。又烧令赤，投酒服之。

　　治从高堕下，腹中崩伤，瘀血满，断气方。

　　服蒲黄方寸匕，日五六过。

　　又方舂生地黄，酒沃取汁，稍服，甚良。

　　治从高堕，若为重物所镇迮，得瘀血方。

　　作大豆紫汤，如产妇法服之。

　　治从高堕下，若为重物所顿迮，得瘀血方。

　　豆豉三升，沸汤二升，渍之食顷，绞去滓，纳蒲黄三合投中，搅调，顿服之，不过三四服，神良。

　　治 折四支骨方。

　　若有聚血在折上，以刀破去之，不可冷食也。舂大豆，以猪膏和涂聚血上，燥复易之。

　　又方烧鼠屎 猪膏和，敷血上，甚良。

　　治腕折四肢骨碎，及筋伤蹉跌方。

　　生地黄不限多少，烂捣熬之，以裹伤处，以竹编夹裹令遍，缚令急，勿令转动，一日可十易，三日瘥。若血聚在折处，以刀子破去血。

　　治凡脱折、折骨诸疮肿者，慎不可当风卧湿，及多自扇，若中风则发痉，口噤杀人，若已中此，觉颈项强，身中急束者，急服此方。

　　竹沥饮三二升，若口已噤者，可以物拗开纳之，令下。禁冷冻饮料食及饮酒。竹沥卒烧难得多，可合束十许枚，并烧中央，两头承其汁，投之可活。

　　凡以八九月刺手足，以犯恶露，杀人不轻也，治之方。

　　用生竹若桑枝两三枚，郁着火中为推引之令极热，研碎断之正，以头注创口上，热尽复易着一枚，尽三枚，则创当正白烂，及取薤白捣，以绵裹之，着热灰中，使极热，乃去绵取薤以薄创上，以布帛急裹之。若创故肿者，更为之。若已中水及恶露风寒肿痛者，以盐数合，急折着创上，以火炙之，令热达创中毕，以腊纳竹管中，以管贮热灰中炮之，腊烊以灌创。

　　若无盐、薤者，但膜便可单用。

　　治恶露创方。

　　取蒲若败青布于小口器中，若坎中，烧以熏之，创中汁出则愈。

　　治狐刺方。

　　以热蜡灌疮中，又烟熏之，令汁出愈。此狐所溺之木，犹如蛇螫也。

　　金创无大小冬夏，始伤血出方。

　　便以白灰浓敷之，仍裹，若创甚深，不欲便令合者，纳少滑石，滑石令创不时合，又止痛，亦可内少少牡蛎。若卒无白灰，可用凡灰。已脓，中有虫，白灰敷之，日三，虫当出。

　　故并州刘田方，盖常秘之。

　　金创，肠胃脱出，欲令入法。

　　取人粪干末，以粉肠上，即入。

　　金创被筋绝，令还续方。

　　取蟹头中脑及足中肉髓熬之，纳创中，筋即生续之。

　　治金疮中风方。

　　蜀椒量疮大小，用面作馄饨， 灰中炮令熟，及热开一小口，当疮上掩之，即引风出，可多作取瘥。

　　治被毒箭伤方。

　　雄黄末敷之，当沸汁出，即愈。

　　又方食麻子数升，愈。捣饮其汁亦佳。

　　又方但多食生葛根自愈，食无限。不能，或捣生葛，绞取汁饮之。干者，煮取饮之。

　　又方煮芦根汁饮一二升。

</div>
    <div class="pagination">
<a href="小品方_page38.html">上一页</a><span>...</span><a href="小品方_page34.html">34</a><a href="小品方_page35.html">35</a><a href="小品方_page36.html">36</a><a href="小品方_page37.html">37</a><a href="小品方_page38.html">38</a><span class="current-page">39</span><a href="小品方_page40.html">40</a><a href="小品方_page41.html">41</a><a href="小品方_page42.html">42</a><a href="小品方_page43.html">43</a><a href="小品方_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
