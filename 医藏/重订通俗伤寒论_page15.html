<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 15 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 15 页/共 56 页</h1>
    <div class="content">　　【荣斋按】程钟龄说：“补者，补其虚也。《经》曰‘不能治其虚，安问其余？’又曰：‘邪之所凑其气必虚。’又曰：‘精气夺则虚。’又曰：‘虚者补之。’补之为义大矣哉！然有当补不补误人者，有不当补而补误人者，亦有当补而不分气血，不辨寒热，不识开阖，不知缓急，不分五脏，不深求调摄之方以误人者；是不可不讲也。何谓当补不补？夫虚者损之渐，损者虚之积也，初时不觉，久则病成；假如阳虚不补，则气日消，阴虚不补，则血日耗，消且耗焉，则天真荣卫之气渐绝，而亏损成矣！虽欲补之将何及矣。又有大虚之症，内实不足，外似有余，脉浮大而涩，面赤火炎，身浮头眩，烦躁不宁，此为出汗晕脱之机；更有精神浮散，彻夜不寐者，其祸尤速。法当养荣归脾辈，加敛药以收摄元神，俾浮散之气，退藏于密，庶几可救。复有阴虚火亢，气逆上冲，不得眠者；法当滋水以制之，切忌苦寒泻火之药，反伤真气，若误清之，去生远矣！古人有言：‘至虚有盛候，反泻衔冤’者，此也。此当补不补之误也。然亦有不当补而补者何也？病有脉实症实，不能任补者，固无论矣！即其人本体素虚，而客邪初至，病势方张，若骤补之，未免闭门留寇。更有大实之症，积热在中，脉反细涩，神昏体倦，甚至憎寒振栗，欲着覆衣，酷肖虚寒之象；而其人必有唇焦口燥，便闭溺赤诸症，与真虚者相隔天渊，倘不明辨精切，误投补剂，陋矣！古人有言：‘大实有羸状，误补益疾’者此也。此不当补而补之之误也。然亦有当补而补之不分气血，不辨寒热者何也？《经》曰：‘气主煦之，血主濡之。’气用四君子汤，凡一切补气药，皆从此出也；血用四物汤，凡一切补血药，皆从此出也。又如血热之症，宜补血行血以清之，血寒之症，宜温经养血以和之。立斋治法，血热而吐者调之阳乘阴，热迫血而妄行也，治用四生丸，六味汤。血寒而吐者，谓之阴乘阳，如天寒地冻，水凝成冰也，治用理中汤加当归；医家常须识此，勿令误也。更有去血过多，成升斗者，无分寒热，皆当补益；所谓血脱者益其气，乃阳生阴长之至理。盖有形之血，不能速生，无形之气，所当急固，此气血寒热之分也。然又有补之而不识开阖、不知缓急者，何也？天地之理，有阖必有开，用药之机，有补必有泻；如补中汤加参 ，必用陈皮以开之，六味汤用熟地，即用泽泻以导之。古人用药，补正必兼泻邪，邪去则补自得力；是以古方中，有补散并行者，参苏饮益气汤是也；有消补并行者，枳术丸理中丸是也；有攻补并行者，泻心汤硝石丸是也；有温补并行者，治中汤参附汤是也；有清补并行者，参连饮人参白虎汤是也。更有当峻补者，有当缓补者，有当平补者；如极虚之人，垂危之病，非大剂汤液不能挽回，予常用参附煎膏日服数两，而救阳微将脱之症；又尝用参麦煎膏，服至数两，而救津液将枯之症。亦有无力服参，而以 、术代之者。随时处治，往往有功。至于病邪未尽，元气虽虚，不任重补，则从容和缓以补之；相其机宜，循序渐进，脉症相安，渐为减药，谷肉果菜食养尽之，以底于平康。其有体质素虚，别无大寒大热之症，欲服丸散以保真元者；则用平和之药，调理气血，不敢妄使偏僻之方，久而争胜，反有伤也，此开阖缓急之意也。然又有补之而不分五脏者何也？夫五脏有正补之法，有相生而补之之法。《难经》曰：‘损其肺者益其气，损其心者和其荣卫，损其脾者调其饮食，适其寒温，损其肝者缓其中，损其肾者益其精。

　　’此正补也。又如肺虚者补脾，土生金也；脾虚者补命门，火生土也；心虚者补肝，木生火也；肝虚者补肾，水生木也；肾虚者补肺，金生水也；此相生而补之也。药既补矣，更加摄养有方，斯为善道。谚有之曰：‘药补不如食补。’我则曰：食补不如精补，精补不如神补；节饮食，惜精神，用药得宜，病有不痊焉者寡矣。”

　　第三章·表里寒热

　　凡勘伤寒。必先明表里寒热。有表寒。有里寒。有表里皆寒。有表热。有里热。有表里皆热。有表寒里热。

　　有表热里寒。有里真热而表假寒。有里真寒而表假热。发现于表者易明。隐伏于里者难辨。真寒真热者易明。

　　假寒假热者难辨。今试举其要以析言之。

　　第三章·表里寒热

　　第一节·表寒证

　　凡头痛身热。恶寒怕风。项强腰痛。骨节烦疼者。皆表寒证。皆宜汗解。《内经》所谓体若燔炭。汗出而散者是也。但要辨无汗者。寒甚于风。为正伤寒。必须使周身大汗淋漓而解。苏羌达表汤为主。随证加减。自汗者风重于寒。为冷伤风。必兼鼻寒声重。咳嗽喷嚏。但须 微汗而解。苏羌达表汤去羌活、生姜。加荆芥、前胡、桔梗为主。若发热恶寒如疟状。一日二三发。其人不呕。仍是太阳表证。苏羌达表汤主之。惟寒已而热。热已而汗者。则为少阳之寒热往来。症多目眩耳聋。口苦善呕。膈满胁痛。必须上焦得通。津液得下。

　　胃气因和。津津汗出而解。谓之和解。轻者柴胡枳桔汤。重者柴胡陷胸汤选用。若发寒时身痛无汗。发热时口渴恶热。太阳表证未罢。阳明里证已急。则为少阳寒热之重证。柴芩双解汤主之。如身热微恶寒无汗而微喘。头额目痛。肌肉烦疼。此风寒由皮毛袭于阳明肌肉也。仍宜发汗。苏羌达表汤去羌活、加葱豉主之。总之有一分恶寒。即有一分表证。虽有大汗微汗之不同。而同归汗解。太阳发表。少阳和解。阳明解肌。其理一也。

　　第三章·表里寒热

　　第二节·里寒证

　　凡伤寒不由阳经传入。而直入阴经。肢厥脉微。下利清谷者。名曰中寒。仲景所谓急温之。宜四逆汤者是也。

　　【荣斋按】这节举证太简单，特转引石芾南学说以补充之。他在《医原》里指出：“里寒一证，不外脾肾阳虚。

　　阳虚则化湿，故夹湿者多，治法不外四逆、真武、理中三法。四逆一类，不离姜附，再观其方中加减，皆欲其通阳开闭，重在肾也。真武一类，不离苓附生姜，欲其温阳镇水，亦重在肾也。理中一类，不离干姜、白术，欲其守中，重在脾也。”观此，则知同是一个里寒症，而治法却有分别──用四逆重在通阳开闭，用真武重在温阳镇水，用理中着重在温脾守中。

　　第三章·表里寒热

　　第三节·表里皆寒证

　　凡身受寒邪。口食冷物。陡然腹痛吐泻。肢厥脉沉。此为两感寒证。轻者神术汤加干姜、肉桂。重者附子理中汤加姜汁、半夏。

　　第三章·表里寒热

　　第四节·表热证

　　凡温暑证。始虽微恶风寒。一发热即不恶寒。反恶热。汗自出。口大渴。目痛鼻干。齿板燥。心烦不得眠者。虽皆为阳明表热。但要辨身干热而无汗者。尚须辛凉解肌。使热从外达。葱豉桔梗汤为主。随证加减。身大热而自汗者。只宜甘寒存津。使热不劫阴。新加白虎汤主之。

　　第三章·表里寒热

　　第五节·里热证

　　凡伤寒邪传入里。温热病热结于里。皆属阳明腑证。手足汗。发潮热。不大便。小便不利。腹胀满。绕脐痛。心烦恶热。喘冒不得卧。腹中转矢气。甚则谵语发狂。昏不识人。大便胶闭。或自利纯青水。仲景所谓急下之。而用三承气汤者是也。

　　【荣斋按】伤寒阳明急下症，它只是里热症的一部分，本节只有这些，不能包括全面。何氏在“重订广温热论”中对于里热症分列七个类型，颇为明白晓畅，特转引如下：（一）热在营卫之候：身热汗自出，不恶寒反恶热，身面局部红或肿，眼白黄，目珠胀，鼻孔干，唇燥，烦躁。轻发疹 ，重发丹斑。舌苔白而底绛，或两边白苔而中红。或身热反减恶热反甚，咳嗽黄痰，上气喘急。

　　（二）热在胸膈、气分抑郁之候：咽燥喉痛，胸胁满痛，甚或胸前红肿，按之热甚。小便色黄。舌苔浓白而糙，或黄腻而燥，或见红点，或有裂纹，或黄白相兼，或灰白。

　　（三）热陷心包及心，血分灼热之候：谵语发狂，或沉昏嗜睡，或烦躁不寐，四肢厥逆，指甲红紫，大便溏黑极臭，小便赤涩或痛，舌绛无苔，或舌上略有粘苔。

　　（四）邪热攻脑之候：晕厥不语，两手发痉状如惊痫，时螈 ，头独摇，甚或遗尿直视，筋惕肉 ，循衣摸床撮空，舌苔起腐，间有黑点。

　　（五）热在胃肠之候：便血，便脓血，谵语多言，腹满痛，唇裂齿燥，舌苔黄燥。

　　（六）热陷肝肾之候：日轻夜重，朝凉暮热，面少华色，口干消渴，气上冲心，心中热疼，饥不欲食，食则吐蛔；四肢厥逆，烦躁不寐，小便涩痛，甚或癃闭，腰 足冷，大便或秘结或泻水；舌绛无苔，或干粘带涩，或紫中兼有黑点。

　　（七）热陷冲任之候：朝凉暮热，冲任脉动，少腹里急，阴中拘挛，甚或舌卷囊缩，小便涩痛，男则遗精腰痛，女则带下如注。舌色焦紫起刺如杨梅，或舌红无苔而胶粘，或舌红中有白糜点。

　　第三章·表里寒热

　　第六节·表里皆热证

　　凡伏气温热。至春感温气而发。至夏感暑气而发。一发即渴不恶寒。反潮热恶热。心烦谵语。咽干舌燥。皮肤隐隐见斑。甚则手足螈 。状如惊痫。仲景所谓热结在里。表里俱热。白虎加人参汤主之是也。但要辨其便通者。但须外透肌腠。内清脏腑。新加白虎汤为主。柴芩清膈煎亦可酌用。便闭者。急以攻里泻火为首要。白虎承气、犀连承气二汤为主。夹痰者。陷胸承气汤、加味凉膈煎选用。夹食者。枳实导滞汤选用。夹血瘀者。桃仁承气汤选用。夹温毒者。解毒承气汤选用。若血虚者。养荣承气汤选用。气血两亏者。陶氏黄龙汤选用。

　　第三章·表里寒热

　　第七节·表寒里热证

　　凡温病伏暑将发。适受风寒搏束者。此为外寒束内热。一名客寒包火。但要辨表急。里急。寒重热重。外寒重而表证急者。先解其表。葱豉桔梗汤加减。伏热重而里证急者。先清其里。柴芩清膈煎加减。

　　第三章·表里寒热

　　第八节·表热里寒证

　　凡病患素体虚寒。而吸热冒暑。此为标热本寒。只宜轻清治标。标邪一去。即转机而用温化温补等剂。庶免虚脱之虞。

　　第三章·表里寒热

　　第九节·里真热而表假寒

　　凡口燥舌干。苔起芒刺。咽喉肿痛。脘满腹胀。按之痛甚。渴思冰水。小便赤涩。得涓滴则痛甚。大便胶闭。或自利纯青水。臭气极重。此皆里真热之证据。惟通身肌表如冰。指甲青黑。或红而温。六脉细小如丝。寻之则有。按之则无。吴又可所谓体厥脉厥是也。但必辨其手足自热而至温。从四逆而至厥。上肢则冷不过肘。下肢则冷不过膝。按其胸腹。久之又久则灼手。始为阳盛格阴之真候。其血必瘀。营卫不通。故脉道闭寒而肌肤如冰。治宜先用烧酒浸葱白紫苏汁出。用软帛浸擦胸博四肢。以温助血脉之营运。内治宜桃仁承气汤急下之。通血脉以存阴液。然病势危笃如斯。亦十难救一矣。

　　【荣斋按】里真热而表假寒，就是“阳证似阴”。戈存橘《伤寒补天石》卷上，阐述得比较详细，可以互证。他说：“阳证似阴者，乃火极似水也。盖伤寒热甚，失于汗下，阳气亢极，郁伏于内，反见胜己之化于外；故其身凉手足逆冷而乍温，状若阴证。大抵唇焦，舌燥，能饮水浆，小便赤色，大便闭结，设或外有稀粪水流出，内有燥屎结聚，此乃旁流，非冷利也。再审其有屁极臭者，是也。其脉虽沉，按之必数滑有力，或时燥热，不欲被衣，或扬手掷足，或谵语有力，此阳证也；轻则四逆散合小柴胡汤，重则白虎，合解毒。潮热便实，用大柴胡，燥实，坚硬痞满全具，用大承气汤。”

　　第三章·表里寒热

　　第十节·里真寒而表假热

　　其证有二。一寒水侮土证。吐泻腹痛。手足厥逆。冷汗自出。肉 筋惕。语言无力。纳少脘满。两足尤冷。小便清白。舌肉胖嫩。苔黑而滑。黑色止见于舌中。脉沉微欲绝。此皆里真寒之证据。惟肌表浮热。重按则不热。烦躁而渴欲饮水。饮亦不多。口燥咽痛。索水至前。复不能饮。此为无根之阴火。乃阴盛于内。逼阳于外。外假热而内真阴寒。格阳证也。法宜热壮脾阳。附子理中汤救之。一肾气凌心证。气短息促。头晕心悸。足冷溺清。

　　大便或溏或泻。气少不能言。强言则上气不接下气。苔虽黑色直底舌尖。而舌肉浮胖而嫩。此皆里真虚寒之证据。

　　惟口鼻时或失血。口燥齿浮。面红娇嫩带白。或烦躁欲裸形。或欲坐卧泥水中。脉则浮数。按之欲散。或浮大满指。按之则豁豁然空。虽亦为无根之阴火。乃阴竭于下。阳越于上。上假热而下真虚寒。戴阳证也。治宜滋阴纳阳。加味《金匮》肾气汤救之。总而言之。伤寒变证百出。总不外表里寒热四字。表里寒热。亦不一致。

　　总不外此章精义。此十者。皆辨明表里寒热之要诀也。

</div>
    <div class="pagination">
<a href="重订通俗伤寒论_page14.html">上一页</a><span>...</span><a href="重订通俗伤寒论_page10.html">10</a><a href="重订通俗伤寒论_page11.html">11</a><a href="重订通俗伤寒论_page12.html">12</a><a href="重订通俗伤寒论_page13.html">13</a><a href="重订通俗伤寒论_page14.html">14</a><span class="current-page">15</span><a href="重订通俗伤寒论_page16.html">16</a><a href="重订通俗伤寒论_page17.html">17</a><a href="重订通俗伤寒论_page18.html">18</a><a href="重订通俗伤寒论_page19.html">19</a><a href="重订通俗伤寒论_page20.html">20</a><span>...</span><a href="重订通俗伤寒论_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
