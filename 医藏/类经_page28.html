<!DOCTYPE html>
<html>
<head>
    <meta charset="UTF-8">
    <title>类经 - 第 28 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 28 页/共 96 页</h1>
    <div class="content">　　厥阴所谓 疝、妇人少腹肿者，厥阴者辰也，三月阳中之阴，邪在中，故曰 疝少腹肿也。（辰，季春也。五阳一阴，阴气将尽，故属厥阴。阴邪居于阳末，则为 疝少腹肿，故应三月之气。）所谓腰脊痛不可以 仰者，三月一振，荣华万物，一 而不仰也。（三月一振，阳气振也，故荣华万物。然余寒尚在。若阴气或胜则阳屈， 而不仰，故病为腰脊痛，亦应三月之气。 ，俯同，又音免。）所谓 癃疝肤胀者，曰阴亦盛而脉胀不通，故曰 癃疝也。（此复明癃疝肿胀之由，在阴邪盛也。阴盛则阳气不行，故为此诸证。）所谓甚则嗌干热中者，阴阳相搏而热，故嗌干也。（所谓甚者，应三月之阳盛也。阳邪盛则薄于阴分，故为嗌干热中等病。上义出前章足厥阴经病。）

　　十四卷　疾病类

　　十二、阳明病解

　　（《素问·阳明脉解篇》全）

　　黄帝问曰：足阳明之脉病，恶人与火，闻木音则惕然而惊，钟鼓不为动，闻木音而惊何也？愿闻其故。（脉，即经也。

　　本篇之义，大略皆出《灵枢·经脉篇》，详前二章。）岐伯对曰：阳明者胃脉也，胃者土也，故闻木音而惊者，土恶木也。

　　（木能克土，故恶之。）帝曰：善。其恶火何也？岐伯曰：阳明主肉，其脉血气盛，邪客之则热，热甚则恶火。（阳明经多气多血，邪客之则血气壅而易为热，热则恶火也。）帝曰：其恶人何也？岐伯曰：阳明厥则喘而惋，惋则恶人。（阳明气逆而厥，则为喘惋。惋，忧惊也。故恶人之烦扰。惋，乌贯切。）帝曰：或喘而死者，或喘而生者，何也？岐伯曰：厥逆连脏则死，连经则生。（连脏者败及三阴，故死。连经则肌表之疾耳，故生。）帝曰善。病甚则弃衣而走，登高而歌，或至不食数日，逾垣上屋，所上之处，皆非其素所能也，病反能何也？（凡癫狂伤寒家多有此证。）岐伯曰：四肢者诸阳之本也，阳盛则四肢实，实则能登高也。（阳受气于四末，故四肢为诸阳之本。阳邪刚盛，故步履变常也。）帝曰：其弃衣而走者何也？岐伯曰：热盛于身，故弃衣欲走也。（阳明主肌肉，故热盛于身。）帝曰：其妄言骂詈、不避亲疏而歌者何也？岐伯曰：阳盛则使人妄言骂詈、不避亲疏而不欲食，不欲食故妄走也。（阳盛者，阳邪盛也。阳明为多气多血之经而阳邪实之，阳之极也。阳气者静则神藏，躁则消亡，故神明乱而病如是。詈音利。）

　　十四卷　疾病类

　　十三、太阴阳明之异

　　（《素问·太阴阳明论》）

　　黄帝问曰：太阴阳明为表里，脾胃脉也，生病而异者何也？（太阴脾也，阳明胃也，虽皆属土，然一表一里，故所受所伤有不同矣。）岐伯对曰：阴阳异位，更虚更实，更逆更从，或从内，或从外，所从不同，故病异名也。（脾为脏，阴也。胃为腑，阳也。阳主外，阴主内，阳主上，阴主下，是阴阳异位也。阳虚则阴实，阴虚则阳实，是更虚更实也。

　　病者为逆，不病者为从，是更逆更从也。凡此者，皆所从不同，故病名亦异。）帝曰：愿闻其异状也。岐伯曰：阳者天气也主外，阴者地气也主内，（胃属三阳，故主天气。脾属三阴，故主地气。）故阳道实，阴道虚。（阳刚阴柔也。又外邪多有余，故阳道实。内伤多不足，故阴道虚。一曰阴道实则阳道虚矣，所谓更虚更实者，亦通。）故犯贼风虚邪者阳受之，食饮不节起居不时者阴受之。阳受之则入六腑，阴受之则入五脏。（贼风虚邪，外伤也，故阳受之而入腑。饮食起居，内伤也，故阴受之而入脏。）入六腑则身热不时卧，上为喘呼；入五脏则 满闭塞，下为飧泄，久为肠 。（不时卧，不能以时卧也。阳邪在表在上，故为身热不卧喘呼。阴邪在里在下，故为 满飧泄肠 。 音嗔。飧音孙。 音僻。）故喉主天气，咽主地气。（喉为肺系，所以受气，故上通于天。咽为胃系，所以受水谷，故下通于地。）故阳受风气，阴受湿气。

　　（风，阳气也，故阳分受之。湿，阴气也，故阴分受之。各从其类也。）故阴气从足上行至头，而下行循臂至指端；阳气从手上行至头，而下行至足。（《逆顺肥瘦篇》曰：手之三阴，从脏走手；手之三阳，从手走头。足之三阳，从头走足；足之三阴，从足走腹。即此之谓。盖阴气在下，下者必升；阳气在上，上者必降。脾阴胃阳，气皆然也。）故曰阳病者上行极而下，阴病者下行极而上。（阳病极则及于下，阴病极则及于上，极则变也。非惟上下，表里亦然。）故伤于风者，上先受之；伤于湿者，下先受之。（阳受风气，故上先受之。阴受湿气，故下先受之。然上非无湿，下非无风，但受有先后耳。曰先受之，则后者可知矣。）

　　帝曰：脾病而四肢不用何也？岐伯曰：四肢皆禀气于胃而不得至经，必因于脾乃得禀也。（此下言胃气必因脾气乃得行也。）今脾病不能为胃行其津液，四肢不得禀水谷气，气日以衰，脉道不利，筋骨肌肉皆无气以生，故不用焉。（四肢之举动，必赖胃气以为用，然胃气不能自至于诸经，必因脾气之营运，则胃中水谷之气化为精微乃得及于四肢也。若脾病则胃气不行，故各经脉道日以衰微，而四肢不为用矣。为，去声。下同。）帝曰：脾与胃以膜相连耳，而能为之行其津液何也？（此下言三阴三阳之脉皆禀于脾胃之气也。膜，模、莫二音。）岐伯曰：足太阴者三阴也，其脉贯胃属脾络嗌，故太阴为之行气于三阴。（为之者，为胃也。脾脉贯胃属脾，足太阴也，故为之行气于三阴。三阴者，五脏之谓。）阳明者表也，五脏六腑之海也，亦为之行气于三阳。（阳明者，太阴之表也，主受水谷以溉脏腑，故为五脏六腑之海。虽阳明行气于三阳，然亦赖脾气而后行，故曰亦也。三阳者，即六腑也。）脏腑各因其经而受气于阳明，故为胃行其津液。（因其经，因脾经也。脏腑得禀于阳明者，以脾经贯胃，故能为胃行其津液也。）四肢不得禀水谷气，日以益衰，阴道不利，筋骨肌肉无气以生，故不用焉。（阴道，血脉也。此复明脾主四肢之义。）

　　十四卷　疾病类

　　十四、五决十经

　　（《素问·五脏生成篇》）

　　诊病之始，五决为纪，（五决者，谓察五脏之疾以决死生，乃为诊病之纲纪也。）欲知其始，先建其母。（始，病之始也。建，立也。母，病之因也。不得其因，则标本弗辨，故当先建其母，如下文某脏某经之谓。）所谓五决者，五脉也。

　　（五脉者，五脏之脉，各有其经也。又如肝脉弦，心脉钩，脾脉软，肺脉毛，肾脉石，皆所谓五脉也。）是以头痛巅疾，下虚上实，过在足少阴、巨阳，甚则入肾。（头痛巅疾，实于上也。上实者因于下虚，其过在肾与膀胱二经。盖足太阳之脉从巅络脑，而肾与膀胱为表里，阴虚阳实，故为是病。甚则腑病已而入于脏，则肾独受伤矣。）徇蒙招尤，目冥耳聋，下实上虚，过在足少阳、厥阴，甚则入肝。（徇，亦作巡，行视貌。蒙，茫昧也。招，掉摇也。尤，甚也。目无光则不明，头眩动则招尤不定，甚至目冥者不能视，耳聋者无所闻，其过在肝胆之气，实于下而虚于上也。盖足少阳之脉起于目锐 ，上抵头角，下耳后，足厥阴之脉连目系，上出额，与督脉会于巅，故为此病。甚则自腑归脏，而并入于肝矣。

　　按：此下三节，皆不言甚则入脏，盖文之缺而义则同也。）腹满 胀，支膈 胁，下厥上冒，过在足太阴、阳明。（支，隔塞也。 ，胁之上也。足太阴之脉入腹属脾络胃上膈，足阳明之脉属胃络脾，其支者循腹里，且脾胃皆主四肢，故为支膈 胁，而四肢厥逆于下，胸腹冒闷于上者，皆过在足太阴阳明经也。 ，昌真切。）咳嗽上气，厥在胸中，过在手阳明、太阴。（上气，喘急也。肺居胸中，手太阴也，其脉起于中焦，上膈属肺。手阳明，大肠也，为太阴之表，其脉下入缺盆络肺。二经之气，皆能逆于胸中，故为咳嗽上气之病。）心烦头痛，病在膈中，过在手巨阳、少阴。（膈中，膈上也。

　　手太阳小肠之脉，入缺盆络心，其支者循颈上颊至目锐 。手少阴心脉起于心中，出属心系，其支者上挟咽，系目系。

　　故病在膈中而为心烦头痛者，过在手太阳少阴也。）

　　十四卷　疾病类

　　十五、八虚以候五脏

　　（《灵枢·邪客篇》）

　　黄帝问于岐伯曰：人有八虚，各何以候？（八虚，即《五脏生成篇》所谓八溪也，是皆筋骨之隙，气血之所流注者，故曰八虚。）岐伯答曰：以候五脏。（谓可因八虚以察五脏之病。）黄帝曰：候之奈何？岐伯曰：肺心有邪，其气留于两肘。

　　（人之五脏，惟肺与心居于膈上，其经属手，脾肝肾俱在膈下，其经属足，故肺心有邪，乘虚而聚，其气必留于两肘，在肺则尺泽，在心则少海之次。）肝有邪，其气流于两腋。（肝与胆合，其经自足而上，皆行胁腋之间，故肝邪乘虚而聚者，其气当流于两腋，即期门、渊腋等穴之次。）脾有邪，其气留于两髀。（脾与胃合，其脉皆自胫股上出冲门、气冲之间，故邪气留于髀跨间者，知为脾经之病。髀，并米切，又音比。）肾有邪，其气留于两 。（肾与膀胱为表里，其经皆出膝后阴谷、委中之间，故邪气留于两 者，知为肾经之病。 音国。）凡此八虚者，皆机关之室，真气之所过，血络之所游，邪气恶血固不得住留，住留则伤经络骨节机关，不得屈伸，故 挛也。（机，枢机也。关，要会处也。室，犹房室也。凡此八者，皆气血之所由行也，正气居之则为用，邪气居之则伤经络机关，而屈伸为之不利，此八虚可候五脏也。

　　音拘。）

　　十四卷　疾病类

　　十六、邪盛则实精夺则虚

　　（《素问·通评虚实论》）

　　黄帝问曰：何谓虚实？岐伯对曰：邪气盛则实，精气夺则虚。（邪气有微甚，故邪盛则实。正气有强弱，故精夺则虚。

　　夺，失也。愚按：邪气盛则实，精气夺则虚，二句为病治之大纲，其辞似显，其义甚微，最当详辨，而辨之有最难者何也？盖实言邪气，实宜泻也；虚言正气，虚宜补也。凡邪正相搏而为病，则邪实正虚，皆可言也。故主泻者则曰邪盛则实，当泻也；主补者则曰精夺则虚，当补也。各执一句，茫无确见，借口文饰，孰得言非？是以至精之训，反酿莫大之害。不知理之所在，有必不可移易者，奈时医不能察耳。余请析此为四，曰孰缓孰急，其有其无也。所谓缓急者，察虚实之缓急也。无虚者急在邪气，去之不速，留则生变也；多虚者急在正气，培之不早，临期无济也。微虚微实者，亦治其实，可一扫而除也；甚虚甚实者，所畏在虚，但固守根本以先为己之不可胜，则邪无不退也。二虚一实者兼其实，开其一面也；二实一虚者兼其虚，防生不测也。总之实而误补，固必增邪，犹可解救，其祸小；虚而误攻，真气忽去，莫可挽回，其祸大。此虚实之缓急，不可不察也。所谓有无者，察邪气之有无也。凡风寒暑湿火燥皆能为邪，邪之在表在里在腑在脏必有所居，求得其本则直取之，此所谓有，有则邪之实也；若无六气之邪而病出三阴，则惟情欲以伤内，劳倦以伤外，非邪似邪，非实似实，此所谓无，无则病在元气也。不明虚实有无之义，必至以逆为从，以标作本，绝人长命，损德多矣，可不惧且慎哉！）帝曰：虚实何如？（问五脏虚实之大体也。）岐伯曰：气虚者肺虚也，气逆者足寒也，（肺主气，故气虚者即肺虚也。气逆不行，则无以及于四肢，阳虚于下，故足寒也。）非其时则生，当其时则死。（以肺虚而遇秋冬，非相贼之时故生。若当春则金木不和，病必甚；当夏则金虚受克，病必死也。一曰肺王于秋，当秋而气虚，金衰甚也，故死。于义亦通。）余脏皆如此。（心脾肝肾各有所主，则各有衰王之时，以肺脏为例，可类推矣。）帝曰：何谓重实？岐伯曰：所谓重实者，言大热病气热脉满，是谓重实。（证脉皆实，是重实也。重，平声，下同。）帝曰：经络俱实何如？何以治之？岐伯曰：经络皆实，是寸脉急而尺缓也，皆当治之，（经，十二经也。络，十五络也。此以脉口寸尺，概察经络之虚实也。寸脉之直行者为太阴之经，尺中列缺别走阳明者为太阴之络。以上下言，则寸为阳，尺为阴；以内外言，则络为阳，经为阴。故寸脉急则邪居于经，尺脉缓则热盛于络，是经络俱实也，皆当治之。治，言泻也。按：《平人气象论》曰：缓而滑曰热中。《邪气脏腑病形篇》曰：缓者多热。故此以尺缓为实也。详脉色类十六、十九。）故曰滑则从，涩则逆也。（滑，阳脉也。涩，阴脉也。实而兼滑，阳气胜也，故为从。若见涩，则阴邪胜而阳气去也，故为逆。）

　　夫虚实者，皆从其物类始，故五脏骨肉滑利，可以长久也。（物之生则滑利，死则枯涩，皆由阳气之存亡耳。脉之逆顺，亦犹是也。）帝曰：络气不足，经气有余何如？岐伯曰：络气不足、经气有余者，脉口热而尺寒也，秋冬为逆，春夏为从，治主病者。（络脉在表，主乎阳也。经脉通里，主乎阴也。经气有余则脉口热，阴分之邪盛也。络气不足则尺中寒，阳分之气虚也。阳虚者畏阴胜之时，故秋冬为逆，春夏为从。治主病者，即下文灸刺之义。按：本节以脉口热为经气有余，尺寒为络气不足，故王氏以尺寸言阴阳，注曰阴分主络，阳分主经。然《经脉》《脉度》等篇曰：经脉为里，浮而浅者为络。是经本阴也，络本阳也，难以反言。夫尺寸者，分阴阳之位耳，而阴阳之气，则五脏上下无所不在。如寸有肺金，阴不在上乎？尺有命门，阳不在下乎？故反言尺寸则可，反言经络则不可。且本节之义，重在经络，不在尺寸，观者当详辨之。）帝曰：经虚络满何如？岐伯曰：经虚络满者，尺热满，脉口寒涩也，此春夏死，秋冬生也。（经虚络满者，阴气不足，阳邪有余也。阴虚者畏阳胜之时，故春夏死，秋冬生。按：王氏注此二节曰：春夏阳气高，故脉口热、尺中寒为顺。秋冬阳气下，故尺中热、脉口寒为顺。此说若为近理，而实有所不然也。观《内经》论脉诸篇，则但言阴阳浮沉随气候，初未闻有以尺寸盛衰分四时也。学人于此不辨，恐反资多歧之惑。）帝曰：治此者奈何？岐伯曰：络满经虚，灸阴刺阳；经满络虚，刺阴灸阳。（此正以络主阳，经主阴，灸所以补，刺所以泻也。）帝曰：何谓重虚？岐伯曰：脉气上虚尺虚，是谓重虚。（阴阳俱虚，是重虚也。）帝曰：何以治之？岐伯曰：所谓气虚者，言无常也。尺虚者，行步 然。（气虚即上虚，气虚于上，故言乱无常。如《脉要精微论》曰：言而微，终日乃复言者，此夺气也。尺虚者下虚，故行步然怯弱也。 音匡。）脉虚者，不象阴也。（气口独为五脏主，脉之要会也。五脏为阴，脏虚则脉虚，脉虚者阴亏之象，故曰不象阴也。）如此者，滑则生，涩则死也。（义同前。）帝曰：寒气暴上，脉满而实何如？（此指伤寒之属也。）岐伯曰：实而滑则生，实而逆则死。（邪盛者脉当实，实而兼滑，得阳脉也，故生。若见阴脉为逆，故死。按《玉机真藏论》曰：脉弱以滑，是有胃气，命曰易治。脉逆四时，为不可治。详脉色类十二。）帝曰：脉实满，手足寒，头热，何如？岐伯曰：春秋则生，冬夏则死。（脉之实满，邪有余也。手足寒者，阴逆在下。头热者，阳邪在上。阴阳乖离，故为上实下虚之病。春秋为阴阳和平之候，得其和气，故可以生。冬夏乃阴阳偏胜之时，阳剧于夏，阴剧于冬，故死。）脉浮而涩，涩而身有热者死。（浮而身热，阳邪盛也。涩为气血虚，阴不足也。外实内虚则孤阳不守，故死。）帝曰：其形尽满何如？岐伯曰：其形尽满者，脉急大坚，尺涩而不应也，（此正言阳实阴虚之候也。阳有余，故其形尽满，脉当急大而坚；阴不足，故当尺涩而不应也。）如是者，从则生，逆则死。帝曰：何谓从则生、逆则死？岐伯曰：所谓从者，手足温也。所谓逆者，手足寒也。（四肢为诸阳之本，故阳邪盛者，手足当温为顺；若手足寒冷，则以邪盛于外，气虚于内，正不胜邪，所以为逆。）

　　十四卷　疾病类

　　十七、五脏虚实病刺

　　（《素问·藏气法时论》）

　　肝病者，两胁下痛引少腹，令人善怒；（此肝之实邪也。肝脉布胁肋抵小腹，邪实则两胁下痛，引于少腹。肝志怒，故气强则善怒。）虚则目KT KT 无所见，耳无所闻，善恐如人将捕之。（目为肝之窍，肝脉上入颃颡，连目系，肝与胆为表里，胆脉从耳后入耳中，故气虚则目无所见，耳无所闻也。肝虚则胆虚，故气怯而善恐。KT 音荒。）取其经厥阴与少阳；（取其经者，非络病也。取厥阴以治肝，取少阳以治胆。此承上文虚实二节而言，虚者当补，实者当泻也。下仿此。）气逆则头痛耳聋不聪颊肿，取血者，（气逆于上则上实，故头痛耳聋颊肿。盖肝脉与督脉会于巅，下颊里；胆脉入耳中，下加颊车也。治此者，当取其经血盛之处，随其左右，有则刺而泻之。）

　　心病者，胸中痛，胁支满，胁下痛，膺背肩甲间痛，两臂内痛；（此心经之实邪也。手少阴心脉，从心系却上肺，下出腋下；手厥阴心包络之脉，其支者循胸出胁，上抵腋下，循 内入肘中，下臂行两筋之间；又心与小肠为表里，小肠脉绕肩胛，交肩上。故为此诸证。）虚则胸腹大，胁下与腰相引而痛，（胸腹腰胁之间，皆手少阴厥阴之脉所及，心虚则阳虚而逆气不行，故为胸腹大。心主血脉，血虚则不能荣养筋脉，故腰胁相引而痛。）取其经少阴、太阳、舌下血者；（手少阴太阳，心与小肠脉也，当随其虚实而取之。心主舌，故取舌下血以泻其实。）其变病，刺 中血者，（变病，谓病属少阴而证有异于前说者。 中，阴 穴也，为手少阴之 ，血去则邪随而泻矣。 ，隙同。）

　　脾病者，身重，善肌肉痿，足不收，行善螈，脚下痛；（此脾经之实邪也。脾属土，主肌肉，土邪湿胜，故令人身重肌肉痿。肉痿者，痹弱不仁也。脾主四肢，故足不收、行善螈。螈者，手足掉掣也。脾脉起于足大趾，过核骨以上内踝，故为脚下痛。痿，威、蕤二音。螈，翅、系、寄三音。）虚则腹满肠鸣，飧泄食不化。（足太阴之脉属脾络胃，脾虚则失其健运之用而中气不治，故为此诸病。飧音孙。）取其经太阴、阳明，少阴血者。（脾与胃为表里，故当取足太阴、阳明之经。少阴，肾脉也。脾主湿，肾主水，水能助湿伤脾，故当取少阴之血以泄其寒实。如《厥病篇》治脾心痛者，亦取肾经之然谷、太溪，义犹此也。详针刺类六十四。）

　　肺病者，喘咳逆气，肩背痛，汗出，（此肺经之实邪也。肺藏气，主喘息，在变动为咳，故病则喘咳逆气。背为胸中之府，肩接近之，故肩背为痛。肺主皮毛，病则疏泄，故汗出。）尻阴股膝髀 足皆痛；（此病皆足少阴经也。少阴之脉起于足下，循内踝入跟中，以上 内，出 内廉，上股内后廉，贯脊属肾络膀胱。今肺病连肾，以气陷下部而母病及子也，故下文兼取足少阴以治之。尻，开高切。髀，并米切，又音比。 音篆。 音杭，又形敬切。）虚则少气不能报息，耳聋嗌干。（报，复也。不能报息，谓呼吸气短，难于接续也。手太阴之络会于耳中，故气虚则聋，其脉循喉咙，故为嗌干也。嗌音益。）取其经太阴，足太阳之外、厥阴内血者。（太阴，肺之本经也，故当因其虚实取而刺之。更取足太阳之外，外言前也。足厥阴之内，内言后也。正谓内踝后直上 之内侧者，乃足少阴脉次也。视左右足脉，凡少阴部分，有血满异于常处者，取而去之，以泻其实。）

　　肾病者，腹大胫肿喘咳，身重，寝汗出憎风；（此肾经之实邪也。足少阴之脉上 内，夹脐上行入肺中。阴邪上侵，故腹大胫肿而喘咳也。肾主骨，骨病故身重。肾主五液，在心为汗，而肾邪侮之，心气内微，改为寝汗出。如《脉要精微论》曰：阴气有余为多汗身寒。即此之谓。凡汗多者表必虚，表虚者阳必衰，故恶风也。憎音曾。）虚则胸中痛，大腹小腹痛，清厥意不乐。（足少阴脉从肺出络心注胸中，肾虚则心肾不交，故胸中痛。大腹小腹痛者，正以肾脉自下而上，至俞府而止也。肾藏精，精化气，精虚则气虚，故为清冷厥逆。肾之神为志，惟志不足，故意有不乐也。）取其经少阴、太阳血者。（足少阴、太阳为表里也。凡刺之道，自当虚补实泻，然经络有血，犹当先去血脉，而后平其有余不足焉。《三部九候论》曰：必先度其形之肥瘦，以调其气之虚实，实则泻之，虚则补之，必先去其血脉而后调之。此之谓也。）

　　十四卷　疾病类

　　十八、有余有五不足有五

　　（《素问·调经论》）

　　黄帝问曰：余闻刺法言：有余泻之，不足补之。何谓有余？何谓不足？岐伯对曰：有余有五，不足亦有五，帝欲何问？帝曰：愿尽闻之。岐伯曰：神有余有不足，气有余有不足，血有余有不足，形有余有不足，志有余有不足，凡此十者，其气不等也。（神属心，气属肺，血属肝，形属脾，志属肾，各有虚实，故其气不等。）帝曰：人有精气津液，四肢九窍五脏十六部，三百六十五节，乃生百病，百病之生，皆有虚实。今夫子乃言有余有五，不足亦有五，何以生之乎？（精气精液义，详藏象类二十五。四肢，手足也，合九窍五脏，共为十六部。三百六十五节者，言脉络之会。如《九针十二原篇》曰：节之交，三百六十五会。所谓节者，神气之所游行出入也，非皮肉筋骨也。凡此诸部，皆所以生百病者。）

　　岐伯曰：皆生于五脏也。（阴阳表里，无非五脏之所主也。）夫心藏神，肺藏气，肝藏血，脾藏肉，肾藏志，而此成形。（正以见形成于外，神藏于内，惟此五者而已。）志意通，内连骨髓，而成身形五脏。（志意者，统言人身之五神也。骨髓者，极言深邃之化生也。五神藏于五脏而心为之主，故志意通调，内连骨髓，以成身形五脏，则互相为用矣。）五脏之道，皆出于经隧以行血气，血气不和，百病乃变化而生，是故守经隧焉。（隧，潜道也。经脉伏行，深而不见，故曰经隧。五脏在内，经隧在外，脉道相通，以行血气，血气不和，乃生百病，故但守经隧，则可以治五脏之病。）

　　帝曰：神有余不足何如？岐伯曰：神有余则笑不休，神不足则悲。（心藏神，火之精也。阳胜则神王，故多喜而笑。

　　阳衰则阴惨乘之，故多忧而悲。《本神篇》曰：心藏脉，脉舍神，心气虚则悲，实则笑不休。《行针篇》曰：多阳者多喜，多阴者多怒。皆此义也。）血气未并，五脏安定，邪客于形，洒淅起于毫毛，未入于经络也，故命曰神之微。（此外邪之在心经也。并，偏聚也。邪之中人，久而不散，则或并于气，或并于血，病乃甚矣。今血气未并，邪犹不深，故五脏安定。但洒淅起于毫毛，未及经络，此以浮浅微邪在脉之表，神之微病也，故命曰神之微。）帝曰：补泻奈何？岐伯曰：神有余，则泻其小络之血，出血勿之深斥，无中其大经，神气乃平。（小络，孙络也。斥，弃除也。心主血脉而藏神，神本无形，故神有余者，但泻其小络之血，勿去血太深及中其经，神自平矣。）神不足者，视其虚络，按而致之，刺而利之，无出其血，无泄其气，以通其经，神气乃平。（按而致之，致其气也。刺而利之，补不足以行其滞也。病以神不足，故不宜出血及泄其气，但欲通其经耳。）帝曰：刺微奈何？岐伯曰：按摩勿释，着针勿斥，移气于不足，神气乃得复。（此刺外邪之在心经者，即上文所谓神之微也。微邪在心经之表，故当按摩勿释，欲散其外也；着针勿斥，毋伤其内也；乃可移气于不足，邪去而神自复矣。）

　　帝曰：善。气有余不足奈何？岐伯曰：气有余则喘咳上气，不足则息利少气。（此肺脏之虚实也。《本神篇》曰：肺气虚则鼻塞不利少气，实则喘喝胸盈仰息。大略同也。）血气未并，五脏安定，皮肤微病，命曰白气微泄。（此肺经之表邪也。血气未并，义俱如前。肺主皮肤而属金，微邪客之，故命曰白气微泄。）帝曰：补泻奈何？岐伯曰：气有余则泻其经隧，无伤其经，无出其血，无泄其气。不足则补其经隧，无出其气。（经隧义如前。泻其经隧者，谓察其有余之脉，泻其邪气而已；无伤其大经，出其血，泄其正气，此刺气之法也。有余尚尔，不足可知矣。）帝曰：刺微奈何？岐伯曰：按摩勿释，出针视之曰：我将深之。适人必革，精气自伏，邪气散乱，无所休息，气泄腠理，真气乃相得。（此刺肺经之微邪也。适，至也。革，变也。先行按摩之法，欲皮肤之气流行也。次出针而视之曰：我将深之。欲其恐惧而精神内伏也。

</div>
    <div class="pagination">
<a href="类经_page27.html">上一页</a><span>...</span><a href="类经_page23.html">23</a><a href="类经_page24.html">24</a><a href="类经_page25.html">25</a><a href="类经_page26.html">26</a><a href="类经_page27.html">27</a><span class="current-page">28</span><a href="类经_page29.html">29</a><a href="类经_page30.html">30</a><a href="类经_page31.html">31</a><a href="类经_page32.html">32</a><a href="类经_page33.html">33</a><span>...</span><a href="类经_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
