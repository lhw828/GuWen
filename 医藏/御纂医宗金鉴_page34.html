<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 34 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 34 页/共 401 页</h1>
    <div class="content">　　湿家之为病一身尽疼发热身色如似熏黄
　　【注】湿家谓病湿之人湿之为病或因外受湿气则一身尽痛或因内生湿病则发热身黄若内外同病则一身尽痛发热身色如熏黄也熏黄者湿盛之发黄属脾之瘀湿故其色暗如烟熏也不似伤寒热盛之发黄属阳明之郁热故其色明如橘子色也
　　【集注】张璐曰湿证发黄须分阴阳表里阳湿在里茵蔯蒿汤在表麻黄连轺赤小豆汤阴湿在里白术附子汤在表麻黄白术汤此阴湿在表而发黄也金匮有云湿家身烦痛可与麻黄加术汤盖寒与湿合不宜大汗故加白术以麻黄得术则汗不致于骤发白术得麻黄则湿滞得以宣通也
　　湿家病身上疼痛发热面黄而喘头痛鼻塞而烦其衇大自能饮食腹中和无病病在头中寒湿故鼻塞内药鼻中则愈
　　【注】此申上条详其证出其衇以别其治也湿家病身上疼痛发热面黄而喘此内生外受之湿病也外宜羌活胜湿汤内宜茵蔯五苓散喘甚大陷胸丸若更头痛鼻塞而烦其衇大证类伤寒但其人里和能食知非伤寒不可发汗乃湿邪之病在头故头痛鼻塞惟宜纳药鼻中取黄水从涕出自可愈也所纳之药卽瓜蒂散类也
　　【集注】郑重光曰身上疼痛发热面黄而喘头痛鼻塞则寒湿之邪客于上焦经曰因于湿首如裹是也用瓜蒂散吹鼻此在上者因而越之之法也
　　太阳病关节疼痛而烦衇沉而细者此名湿痹湿痹之候其人小便不利大便反快但当利其小便
　　【注】湿家衇浮细湿在外也当汗之今太阳病关节疼痛而烦小便不利大便反快衇不浮细而沉细是湿邪内盛而为湿痹不通之候也故但当利其小便使湿从小便而去乃湿于内之正治也
　　【集注】成无己曰湿盛则濡泄小便不利大便反快者湿气内流也但当利其小便以宣泄腹中湿气古云治湿不利小便非其治也
　　方有执曰此以湿之入里者言也关节疼痛者寒湿之气走注内渗所以衇沉而细也痹以疼痛言小便不利大便反快者湿卽水水不外渗则横流不遵故道利其小便者导其遵故道而行也张志聪曰关节者腰背肘膝之大关大筋之所统属不同于骨节也湿流关节大筋不和故疼痛痹闭也湿伤太阳筋衇澁滞故名湿痹利其小便则水道行而决凟无愆湿邪去而筋衇调和矣
　　湿家其人但头汗出背强欲得被覆向火若下之早则哕胸满小便不利舌上如胎者以丹田有热胸中有寒渴欲得水而不能饮口燥烦也
　　【注】湿家但头汗出乃湿气上滛之汗非阳明之热不得越也湿家背强乃湿气澁滞之重强非痉病之拘强也欲得覆被向火非外恶寒乃湿盛生内寒也若误以湿之头汗为阳明瘀热之头汗而下之寒湿之气乘虚入胸则胸满入胃则哕矣寒湿不化故小便不利胸中有寒故舌上滑白如胎丹田有热故口燥渴欲得水而不能饮由胸中有寒湿故也
　　【集注】成无己曰伤寒则无汗湿家虽有汗而不能周身故但头汗出也
　　程应旄曰虽渴欲得水似热而不能饮可辨则祗是口燥烦而实非胸中燥烦可知证同病别也
　　湿家下之额上汗出防喘小便利者死若下利不止者亦死
　　【注】此承上条湿家误下之逆也湿家误下胸满而哕小便不利舌上如胎口燥渴不能饮已属逆矣尚在可治此误下后额汗不已微喘不止是阳脱于上也小便反利下利不止是阴脱于下也阴阳相离故死也
　　【集注】方有执曰治湿当利其小便而以小便利主死何也误治而阴阳散亡也
　　程知曰湿之中人阴先受之故本经湿证多从助阳温散为治若妄下则阳虚阴盛而不可救矣额上汗出微喘虚阳欲上脱也二便不禁盛阴欲下脱也阴阳离决死矣
　　病者一身尽疼发热日晡所剧者此名风湿此病伤于汗出当风或久伤取冷所致也
　　【注】病者谓一身尽痛之病人也湿家一身尽痛风湿亦一身尽痛然湿家之痛则重着不能转侧风湿之痛则轻掣不可屈伸此痛之有别者也至于发热湿家之热早暮不分微甚风湿之热则日晡必剧此得之于汗出当风或久伤湿复受风冷所致也
　　【集注】张志聪曰汗出当风则为风湿久伤取冷则为寒湿
　　张锡驹曰发热日晡所剧者日晡而阳气衰阴气盛湿为阴邪故主旺时而甚也
　　问曰风湿相抟一身尽疼痛法当汗出而解値天阴不止医云此可发汗汗之病不愈者何也答曰发其汗汗大出者但风气去湿气在是故不愈也若治风湿者发其汗但微微似欲汗出者风湿俱去也
　　【注】此详风湿相抟一身尽痛不惟不可下即发汗亦不可失其宜也风阳邪湿阴邪风湿相抟阴阳受邪故一身尽痛也法当汗出而解值天阴不止则湿气盛虽发其汗汗大出而病不愈者但以风气去湿气在是故不愈也以其値湿盛之时发其汗大汗出此汗之不如法所以不解也若治风湿者必俟天气晴明发其汗但令其汗微微似欲出状则风与湿俱去而病自解矣
　　【集注】方有执曰阴不止则湿不除所以益当发汗也然风湿本由汗出当风而得则汗之大出者必反湿转加甚微微似欲汗出而不见出则湿消而风散矣此发汗之微机后之人动辄以大汗为言者去道远矣
　　张璐曰风湿相抟法当汗出而解合用桂枝加术使微微蒸发表里气和风湿皆去正如湿家身烦痛可与麻黄汤加术同义
　　程应旄曰湿家不惟不可误下即汗亦不可误汗风湿相抟一证一身尽疼痛虽是微挟表邪然其衇不浮终是汗难大汗治风兼治湿但使微微似欲汗出者是其法也
　　伤寒八九日风湿相抟身体疼烦不能自转侧不呕不渴衇浮虚而濇者桂枝附子汤主之若其人大便鞕小便自利者去桂枝加白术汤主之
　　【注】此承上条详申衇证以明其治也伤寒八九日不呕不渴是无伤寒里病之证也衇浮虚濇是无伤寒表病之衇也衇浮虚主在表虚风也濇者主在经寒湿也身体疼烦属风也不能转侧属湿也乃风湿相抟之证非伤寒也与桂枝附子汤温散其风湿使从表而解也若衇浮实者则又当以麻黄加术汤大发其风湿也如其人有是证虽大便鞕小便自利而不议下者以其非邪热入里之鞕乃风燥湿去之鞕故仍以桂枝附子汤去桂枝以大便鞕小便自利不欲其发汗再夺津液也加白术以身重着湿在肉分用以佐附子逐湿气于肌也
　　【集注】成无己曰烦者风也身疼不能自转侧者湿也经曰风则浮虚衇经曰衇来濇者为病寒湿也
　　桂枝附子去桂枝加白术汤方
　　附子【三枚炮去皮破】　　白术【四两】
　　生姜【三两切】　　　大枣【十二枚擘】
　　甘草【二两炙】
　　右五味以水六升煮取二升去滓分温三服初一服其人身如痹半日许复服之三服都尽其人如冒状勿怪此以附子术并走皮内逐水气未得除故使之耳法当加桂四两此本一方二法以大便鞕小便自利去桂也以大便不鞕小便不利当加桂附子三枚恐多也虚弱家及产妇宜减服之
　　风湿相抟骨节疼烦掣痛不得屈伸近之则痛剧汗出短气小便不利恶风不欲去衣或身微肿者甘草附子汤主之
　　【注】风湿相抟骨节疼烦重着不能转侧湿胜风也掣痛不可屈伸风胜湿也今掣痛不可屈伸近之则痛剧汗出短气恶风不欲去衣皆风邪壅盛伤肌表也小便不利湿内蓄也身微肿者湿外薄也以甘草附子汤微汗之袪风为主除湿次之也已上二条皆详风湿之义以明风湿之治也
　　【集注】方有执曰抟掜聚也言风与湿掜合抟聚共为一家之病也烦风也痛湿也风则掣湿则痛风湿之邪注经络流关节渗骨髓身体所以烦痛掣痛而不利也近之则痛剧者外邪客于内迕之则逆也短气者汗多亡阳而气伤也恶风不欲去衣者以重伤故恶甚也甘草益气和中附子温经散湿术能胜湿燥脾桂枝袪风固衞此四物者所以为风湿相抟之的药也
　　吴人驹曰必衇之沉而细者若浮大而盛则风多而湿少附子须在审之
　　甘草附子汤方
　　甘草【二两炙】　　　附子【二枚炮去皮破】
　　桂枝【四两】　　　白术【二两】
　　右四味以水六升煮取三升去滓温服一升日三服初服得微汗则解能食汗止复烦者服五合恐一升多者宜服六七合为妙
　　【方解】风湿之治用甘草附子汤卽桂枝附子汤去姜枣加白术也去姜枣者畏助汗也加白术者燥中湿也日三服初服一升不得汗解则仍服一升若微得汗则解解则能食是解已彻也可止再服若汗出而复烦者是解未彻也仍当服之但不可更服一升恐已经汗多服而过汗也服五合可也如不解再服六七合为妙似此服法总是示人不可尽剂之意学者于理有未解处卽于本文中求之自得矣
　　太阳中热者暍是也其人汗出恶寒身热而渴也【注】中暑热病亦由太阳表入故曰太阳中热者暍是也其人汗出恶寒身热而渴颇似太阳温热之病但温热无恶寒以热从内发故虽汗出而不恶寒中暍恶寒者以暑由外入故汗出而恶寒也究之于衇温热之浮必浮而实中暍之浮必浮而虚以暑热伤气也究之于渴温热之渴初病不过欲饮水中暍之渴一病即大渴引飮也温热则传经变病不一中暍则不传不愈卽死也虽同为太阳经中之病而虚实施治不同宜以人参白虎汤主治之
　　【集注】方有执曰蒸热谓之暑伤暑谓之暍汗出恶寒者太阳表不固也身热者暑邪伤阳也渴者亡津液而内燥也
　　程知曰此辨暑热衇证也太阳中热者谓是太阳表证而属中热也均是太阳表病汗出恶寒身热而不渴者为中风汗出身热而渴不恶寒者为温病今汗出恶寒身热而渴则是中暍暍者暑热之气也不言暍而言热以其胃热为独重也里有热故身热而渴暑伤气故汗出恶寒
　　吴人驹曰不可因恶寒而用辛温又不可因汗出而固表惟宜甘寒以解其暑热可也
　　太阳中暍者发热恶寒身重而疼痛其衇细芤迟小便已洒洒然毛耸手足逆冷小有劳身即热口开前板齿燥若发汗则恶寒甚加温鍼则发热甚数下之则淋甚
　　【注】此申上条详出证衇戒人不可妄行汗下温鍼也太阳中暍无汗身重疼痛者似伤寒也但衇细芤迟非伤寒衇也且有小便已而洒洒然恶寒毛耸之证乃太阳膀胱表气为暑所伤而然也手足逆冷者乃暑伤气气伤不能达四肢则寒也小有劳身即发热口开前板齿燥者乃劳则动热暑热益烈伤阴液也此皆中暍危证若以发热无汗恶寒身痛误为伤寒之表妄行发汗则表气愈虚恶寒更甚也若以手足逆冷误为阳虚妄加温鍼则暑邪愈盛发热更炽也若以壮热齿干误为胃火而数下之则水源竭澁尿淋窘甚也凡此之证皆中暍妄行汗下温鍼致变惟宜以白虎加人参汤主之或人参汤调辰砂六一散亦可也
　　【集注】成无己曰经云因于暑汗烦则喘喝口开谓喘喝也喘喝不止故前板齿燥
　　程知曰人身之阳以汗而外泄人身之阴以热而内竭故暍证禁用汗下温鍼谓汗则伤阳下则伤阴温鍼则引火内入也
　　张锡驹曰洒洒者恶寒之象也毛耸者毫毛起也
　　太阳中暍者身热疼重而衇微弱此亦夏月伤冷水水行皮中所致也
　　【注】太阳中暍之证身热疼重者暑伤形也衇微弱者暑伤气也以此证衇揆之亦其人夏月盛暑喜贪风凉过饮冷水水气输行于皮中表为邪束不得汗泄所致也此时即以香薷饮大顺散汗之可立愈也若因循不治则水气既不得外泄于表而作肿势必内攻于里而喘胀矣是又当以葶苈大枣汤或蒂一物散下之也上条戒人不可汗下此条示人宜当汗下仲景之法多是如此盖恐人固执失宜也
　　【集注】方有执曰身热疼重而曰夏月伤冷水水行皮中所致者土主肌肉而恶湿水渗土而蒸发也衇微弱者热则血干而气耗也然夏月饮水人之常事而曰伤何哉良由暑廹饮之过多或得之冷水澡洗暑反内入也
　　张璐曰按论暍三条首言动而得之之病谓中暍属外因次言静而得之之病虽曰中暍实暑病也属内因末言因热伤冷之病乃中暍之变证属不内外因不得以三者混称也
　　程应旄曰可见中暍之病大都阳气在表而胃中虚冷所以身热疼重而衇微弱夏月饮冷水里阴郁住表阳水气不得宣泄而行于皮中多有此证此则开郁宣阳又为暍证中增一义也
　　音切
　　【音殊】抟【音团】掣【音彻】暍【音谒】洒【所下切】
　　御纂医宗金鉴卷十三
　　钦定四库全书
　　御纂医宗金鉴卷十四
　　订正仲景全书伤寒论注霍乱篇目录
　　四逆加人参汤











　　御纂医宗金鉴卷十四目録
　　钦定四库全书
　　御纂医宗金鉴卷十四
　　订正仲景全书伤寒论注
　　辨霍乱病衇证并治篇
　　霍乱者因风寒暑热饮食生冷之邪杂揉交病于中正不能堪一任邪之挥霍撩乱故令三焦混淆清浊相干乱于肠胃也表甚则有头痛身痛发热恶寒之证里甚则有呕吐泻利腹中大痛之证寒甚则转筋厥逆冷汗暑甚则大渴引饮不已病既不同治亦各异惟在详审其因分而疗之庶卒然之顷不致有误矣
　　问曰病有霍乱者何答曰呕吐而利此名霍乱
　　【注】问曰病有霍乱者其状何似答曰卒然呕吐防利者是名霍乱也
　　【集注】成无己曰三焦者水谷之道路邪在上焦则吐而不利在下焦则利而不吐在中焦必旣吐且利以饮食不节寒热不调清浊相干阴阳乖隔而成霍乱轻者袛曰吐防重者挥霍撩乱故曰霍乱
　　问曰病发热头痛身疼恶寒吐利者此属何病答曰此名霍乱自吐下又利止复更发热也
　　【注】此承上条以详出其证也头痛身疼发热恶寒在表之风寒暑热为病也呕吐防利在里之饮食生冷为病也具此证者名曰霍乱若自呕吐已又防利止仍有头痛身疼恶寒更复发热是里解而表不解也宜用藿香正气汤或香薷饮散而和之可也若不头痛身疼恶寒吐防汗出发热渴而引饮是表解而里未解也宜辰砂六一散或白虎加人参汤补而清之可也
　　【集注】方有执曰发热头痛身疼恶寒外感也吐利内伤也上以病名求病证此以病证实病名反覆详明之意
　　程应旄曰霍乱之证仅见呕吐而利谁不知责重中焦者若病有发热头痛身疼恶寒夹此吐利而来表里之间仓卒难辨故从属定名破去伤寒之称名曰霍乱不欲人以表惑里也
　　沈明宗曰吐利已止复更发热乃里气和而表邪未解当从解表之法或无表证但有腹痛吐利此为里邪未解当以和里为主
　　伤寒其衇微濇者本是霍乱今是伤寒却四五日至阴经上转入阴必利本呕下利者不可治也欲似大便而反失气仍不利者此属阳明也便必鞕十三日愈所以然者经尽故也
　　【注】此承上条辨发热头痛身疼恶寒吐利等证为类伤寒之义也若有前证而衇浮紧是伤寒也今衇微濇本是霍乱也然霍乱初病卽有吐利伤寒吐利却在四五日后邪传入阴经之时始吐利也此本是霍乱之即呕吐为下利故不可作伤寒治之俟之自止也若止后似欲大便而去空气仍不大便此属阳明也然属阳明者大便必鞕虽大便鞕乃伤津液之鞕未可下也当俟至十三日经尽胃和津回便利自可愈矣若过十三日大便不利为之过经不解下之可也
　　【集注】魏荔彤曰此申解霍乱病似乎伤寒应为辨明孰为伤寒之吐利孰为霍乱之吐利以定治法无误也伤寒中之吐利有六经形证而霍乱中之吐利有表里阴阳俱应一一辨明方有确见而不摇惑也
　　下利后当便鞕鞕则能食者愈今反不能食到后经中颇能食复过一经能食过之一日当愈不愈者不属阳明也
　　【注】此申上条下利后便必鞕之义也凡下利后肠胃空虚津液匮乏当大便鞕鞕则能食者是为胃气复至十三日津回便利自当愈也今反不能食是为胃气未复俟到十三日后过经之日若颇能食亦当愈也如其不愈是为当愈不愈也当愈不愈者则可知不属十三日过经便鞕之阳明当属吐利后胃中虚寒不食之阳明或属吐利后胃中虚燥之阳明也此则非药不可俟之终不能自愈也理中脾约择而用之可矣
　　【集注】张璐曰若利止而不能食邪热去而胃气空虚也俟过一经胃气渐复自能食矣
　　霍乱头痛发热身疼痛热多欲饮水者五苓散主之寒多不用水者理中丸主之
　　【注】霍乱者水饮内发故吐防交作也风寒外袭故头痛发热身疼痛也热多欲饮水者是饮热也主五苓散以两解其饮热若不欲饮水者是中寒也主理中丸以独温其中理中丸即理中汤和剂作丸也
　　【集注】方有执曰霍乱热多欲饮水者阳邪盛也寒多不用水者阴邪盛也五苓散者水行则热防是亦两解之谓也理治也料理之谓中里也里阴之谓参术之甘温里也甘草甘平和中也干姜辛热散寒也
　　沈明宗曰此言霍乱须分寒热而治也头痛发热身疼痛者风寒伤于表也外风而挟内热饮食以致吐利必欲饮水当以五苓散两解表里使邪从汗出里邪卽从小便而去不欲饮水者寒多无热胃阳气虚当以理中丸温中散寒为主此以表里寒热辨证治病也
</div>
    <div class="pagination">
<a href="御纂医宗金鉴_page33.html">上一页</a><span>...</span><a href="御纂医宗金鉴_page29.html">29</a><a href="御纂医宗金鉴_page30.html">30</a><a href="御纂医宗金鉴_page31.html">31</a><a href="御纂医宗金鉴_page32.html">32</a><a href="御纂医宗金鉴_page33.html">33</a><span class="current-page">34</span><a href="御纂医宗金鉴_page35.html">35</a><a href="御纂医宗金鉴_page36.html">36</a><a href="御纂医宗金鉴_page37.html">37</a><a href="御纂医宗金鉴_page38.html">38</a><a href="御纂医宗金鉴_page39.html">39</a><span>...</span><a href="御纂医宗金鉴_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
