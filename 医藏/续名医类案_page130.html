<!DOCTYPE html>
<html>
<head>
    <meta charset="UTF-8">
    <title>续名医类案 - 第 130 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 130 页/共 160 页</h1>
    <div class="content">　　江某生子，三日啼不住。万视之曰：此必断脐失谨，风冷之气入脐，腹痛而哭也。乃用蕲艾捣如绵，再烘令热，以封其脐，冷则易之，三易而哭止。

　　一儿生二月，啼不止。万曰：此肝热也。以泻青丸、竹叶汤，入沙糖少许，调服而安。（羌活、大黄、山栀仁、当归、芎 、胆草、防风，蜜丸芡实大，竹叶汤入砂糖化下。）

　　一小儿夜啼不止，状若鬼祟，用蝉蜕下半截为末，薄荷汤入酒少许调下。或者不信，将上半截为末，煎汤调下，即复啼也。古人立方，莫知其妙。（《本草纲目》出《普济方》。雄按：余儿生逾两月，患风热音嘶，易惊多哭，余以蚱蝉汤饮之而愈。）

　　徐仲光治一儿，触忤夜啼，用本家灶下火柴头一段，以朱书云：我是上天五雷公，将你作神将，能擒夜啼鬼，一缚永不放，急急如律令。柴头以火烧焦为主，书不使人知，立在床下，倚床前脚里面，男左女右。

　　孝廉杨回山止一子，方岁周，暑月，旦暮啼不乳，亟召王起云视之。王曰：从我则生，否则不可救也。然须以百金酬我。杨谨奉教，王乃于堂中画锻石一圈，置儿其中，屏去乳母，儿啼甚，移时睡去。王索香薷饮俟其觉，以药一丸投之，随瘥。蔡宁认问曰：子何术而神若是？王曰：乳母甚肥，天又暑，儿愈哭，则乳母愈搂抱不忍释，中热太甚，所以啼不乳，我俾以哭散热气即愈矣。锻石画圈，醒后投剂，不过假以索谢耳，此所谓术也。蔡为之鼓掌。（《云间杂记》。）

　　马铭鞠治华虚舟五郎， 甚善哭，周岁中，每哭即气绝，绝而苏，一饭时许矣。至三岁，其病日深，哭而绝，绝而苏，甚至经时。初或一月或半月一发，后即频发，有日再发者。投以琥珀丸，人参圆眼汤下数丸遂瘥。

　　琥珀、人参、甘草、莲肉各三钱，山药一两，天竺黄、茯神、胆星各二钱，密丸，朱砂钱半为衣，每服一钱。

　　小儿夜啼，因包裹太暖，热极所致。取鸡屎涂儿脐中，男用雄，女用雌。牛黄、朱砂各五厘，研极细，以少许涂儿舌上立止。

　　卷三十

　　语迟行迟

　　龚子才治一小儿，五岁不能言，咸以为废人矣。视其形瘦痿，乃肺肾不足。遂以六味丸加五味、鹿茸，及补中益气加五味，两月余，形气渐健。将半载，始能言一二言，至年许，始声音明亮。

　　一富翁子，年八岁不能步履，缘过惜不能得土气，致肌肉软脆，筋骨柔弱。用黄土入于夹袄内与穿，同服地黄丸加人参、鹿茸、牛膝、虎胫骨，未半料已能行矣。

　　薛立斋治一小儿患泄泻，声音不亮。杂用清热等剂，声音如哑，饮食少思，去后多在清晨。朝用地黄丸加五味，夕用补中益气汤，其泄顿止。却专服前丸，不两月，其言渐亮，遂全愈矣。

　　一小儿三岁，言步未能，牙发稀少，体瘦骨立，发热作渴，目睛黑少，服肥儿丸不应，此肾虚疳症也。前丸乃脾胃经之药，久服则肾益虚，而疳益甚。不信，果牙发渐落。用六味丸加鹿茸、五味子，半载而痊。

　　一小儿体瘦，腿不能行步，齿不坚固，发稀短少，属足三阴虚，用六味丸、补中益气汤，半年悉愈，形体充实。

　　一小儿七岁，体细短寸许，不良于行，目睛白多，或有盗汗，发黄成穗，用地黄丸加鹿茸、五味为主，佐以补中益气散，半载行履如故。

　　卷三十

　　胎疾

　　万密斋曰：一儿颈细，其父尝问于予，可养何如？予曰：颈者，头之茎，细则不能任元。在父母调养之，八岁后再议。至五岁死。

　　一儿解颅，未一岁，认字念书，父母甚爱之。予曰：此儿胎禀不足，肾虚颅解，真阳弱矣，聪慧早发，真阳泄矣，恐遗父母忧。未一岁而发搐死。（雄按：余儿寿源，生而壮伟，无一夭相。惟善解人意，未半岁即能认字，见者无不叹赏，余忧其发泄太早，果不满八月而殇，可悼也已。）

　　一儿周岁后多笑，予曰：此儿难养。父问故，曰：肾为水，心为火，水阴火阳，阴常不足，阳常有余。笑者，火之声也，水不胜火，故得难养。曰：诸儿笑者皆不可养乎？曰：待人引之而笑者，此有情也；见人自笑者，此无情也。后以疮痘死。

　　一儿头缝四破，皮光而急，两眼甚小。万曰：脑者，髓之海也。肾主骨，髓中有伏火，故髓热而头破，额颅大而眼楞小也，宜服地黄丸。不信，至十四岁而死。

　　一儿，生下便有目赤口疮之症，自是头常热，山根青筋横截，痰甚多。曰：此胎热，其治在肝。小儿者，纯阳之体，头者，诸阳之会。肝为乙木，旺于春，乃少阳发生之气也。经云：春气者病在头，故头常热也。肝之色青，故青筋浮露也。肝常有余，不治恐发惊风。乃用泻青丸，去大黄加黄芩为末，蜜丸服之，遂头凉筋隐，病亦少矣。

　　卷三十

　　病

　　万密斋治一小儿，二岁，常利下绿水，形瘦如鬼。医作病疳治之不效。万曰：此非疳也，乃胎气所害，名曰病者是也。凡人家小儿，勿与怀孕妇人抱之，如胎禀强者则无碍，怯弱者犯之即成 病，如客忤之类。治之，但补其脾胃，待彼儿生，自然安矣。肥儿丸主之。钱氏肥儿丸：黄连、神曲、木香、槟榔、肉蔻、使君子、麦芽，面糊丸，如麻子大，每服三五十丸。

　　巢氏云：小儿被 病者，妇人怀胎孕，有 神导其腹中，胎嫉妒小儿，致令此病。其状微微下利，寒热往来，毛发 ，情思不悦也。《千金》论 者，小儿鬼也。凡妇人先有小儿，未能行而母继有胎妊，令儿渐渐羸瘦骨立，毛发稀黄不长，时作壮热，大便不匀，乃 病也，又曰继病，法当用紫霜丸下 ，以乳益散补之，（紫霜丸：代赭 醋 七次、赤石脂各一两，杏仁五十枚，巴豆去皮油三十枚，蒸饼为丸，如粟米大。一岁五丸，百日内三丸，乳汁调下。）令小儿断乳即安。消乳丸、异功散亦妙剂也。其或他妇人有妊，而抱他人婴孩者，亦有此症，同此治法。有热者，龙胆汤。

　　卷三十

　　相思

　　薛东明治王生子，周岁，忽不乳食，肌肉消尽，医疑为疳。薛曰：此相思症也。众皆嗤笑之。薛命取平时玩弄之物，悉陈于前，有小木鱼儿，一见遂笑，疾遂已。（《江南通志》。）

　　万密斋治胡三溪子，岁半，日入后，忽啼不止，时七夕也。三溪招万饮，已而报啼甚，请入视之，无病也。

　　饮未竟，儿啼甚，人以儿故，意不乐。三溪强再视，细察之，实无病。无病而哭，必心有所欲，不能言也。乃问曰：儿今日所喜弄者何物？乳母曰：马鞭子。即令取至，乃笑而持之，击其乳母，不复哭矣，于是畅饮而罢。

　　明日有问者，曰：此小儿害相思病也，可以为案。

　　一儿半岁，忽日惨然不乐，昏睡不乳。万曰：形色无病，将谓外感，则无风寒之症，将谓内伤，则无乳食之症。此儿莫有所思，思则伤脾，乃昏睡不乳也。其父母悟云：有一小 相伴者，吾使他往，今三日矣。乳母亦云：自小 去后，便不欣喜，不吃乳。父急命呼之归，儿见其童嬉笑。父曰：非翁妙术，不能知也。

　　卷三十

　　跌扑损伤

　　薛立斋治少参王阳湖孙，八岁伤股，骨正体斜。视其面，青而兼黄，口角微动，此肝木侮脾土故也。且气血筋骨，皆资脾土而生，但壮脾气，则所伤自愈。遂用六君子汤加钩藤、当归，三十余剂，诸症悉愈。

　　义兴杨纯父幼儿，病寒热，势甚危，诸医以为伤寒也，药之不效。仲淳曰：此必内伤。纯父不信，遍询乳媪及左右，并不知所以伤故。仲淳固问不已，偶一负薪者自外至，闻而讶曰：曩见郎君攀竹稍为戏，稍折坠地，伤或在此乎？仲淳曰：信矣。投以活血导滞之剂，数服而起。仲淳尝言，古先望闻问而后切，良有深意，人以多问嘲医，医者含糊诊之，以致两误，悲矣。（《广笔记》。）

　　一小儿五岁，因自戏剧，以茎入捣药臼中，不复出，举家惊呼无计。或教之使执儿两足，以新汲水急浇之，惊啼体缩，遂得出。

　　卷三十

　　发背

　　张景岳长男，甫二周而患背疽。初起时，背中忽见微肿，数日后，按之则根深渐阔，其大如杯，皮色不变，亦不甚痛。至十余日，身有微热，其势滋甚，乃谋之疡医。或云背疽，或云痰气，或曰荤腥，温补毫不可入口，乃以解毒之药投之，而身反大热，神气愈困，饮食不进。因思丹溪有云：痈疽因积毒在脏腑，当先助胃气为主，使根本坚固，而以行经活血佐之。又曰：但见肿痛，参之脉症，虚弱便与滋补，气血无亏，可保终身，是诚确论也。（全书中何以大非薄之？）因却前医，而专固元气，以内托其毒，遂用人参三钱，制附子一钱，佐以当归、熟地、炙草、肉桂之属，一剂而饮食顿进，再剂而神采如旧，抑何神也。由是弛其口腹，药食并进，十剂而脓成。以其根深皮浓，复用针出脓甚多，调理月余而愈。大凡肿疡溃疡，虚症未见，但无实热壅滞可据者，便宜托补如此。

　　张子和治一富家女子，十余岁，好食紫樱，每食即二三斤，岁岁如此，至十余年。一日，潮热如劳，诊其两手尺脉，皆洪大而有力，谓之曰：他日必作恶疮肿毒，热气上攻，乃阳盛阴脱之症。其家大怒，不肯服解毒之药。不二三年，患一背疽如盘，痛不可忍。其女忽思张曾有是言，再三悔过请张。张以排针绕疽晕，刺数百针，去血一斗，如此三次，渐渐痛减肿消，微出脓而敛。将作痂时，使服十剂内托散乃痊。痊后终身忌口，然目亦昏，终身无子。

　　卷三十

　　结核

　　万密斋治朱震三之子，结喉上生一核如李。《源病式》云：结核者，热也。又考本草消结核之药，立一方：芩、连、栀、贝、昆布、海藻、桔梗、麦芽、薄荷各一钱五分，紫背天葵、元参、连翘、瞿麦各二钱，为末，温汤调服即效。后病者服之，无不应验，名之曰神应丹。

　　帅碧泉公子，项下生一结核。或作 治，用药破烂，转加肿大。此任脉所过之路，元气受伤，致成疳症，遂不救。

　　王思泉女四岁，耳后侧有结核。曰：非 疮，乃痰核也，不必治，亦不为害。他医作 治之，用斑蝥内消之药过多，脾胃受伤，致成疳劳而死。

　　朱氏子五岁，病结喉下起一核大如李，两旁有小核相连者二三，方用东垣凉膈散去甘草，加龙胆草、元参、贝母、海藻、麦芽为丸，弹子大，每服一丸，研细温酒调服，七日而安。后用此方，全活小儿甚众。

　　薛立斋治一小儿，七岁，颈结二核，时发寒热，日久不愈，以连翘丸治之而消。若患在两臂等处，尤当用此药。若溃而不敛，宜服托里之剂。

</div>
    <div class="pagination">
<a href="续名医类案_page129.html">上一页</a><span>...</span><a href="续名医类案_page125.html">125</a><a href="续名医类案_page126.html">126</a><a href="续名医类案_page127.html">127</a><a href="续名医类案_page128.html">128</a><a href="续名医类案_page129.html">129</a><span class="current-page">130</span><a href="续名医类案_page131.html">131</a><a href="续名医类案_page132.html">132</a><a href="续名医类案_page133.html">133</a><a href="续名医类案_page134.html">134</a><a href="续名医类案_page135.html">135</a><span>...</span><a href="续名医类案_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
