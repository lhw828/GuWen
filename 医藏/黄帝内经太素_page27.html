<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 27 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 27 页/共 37 页
  </h1>
  <div class="content">
   黄帝问于岐伯曰：余尝登于清冷之台，中阶而顾，匍匐而前，则惑。余私异之，窃内怪之，狂瞑独视，安心定气，久而不解，独转独眩，被发长跪，俯而视之，后久之不已，卒然自止，何气使然？（小怪曰异之，大异曰怪之。瞑，目合也。俯而视之，下直视也。何气使然，问其生惑所由也。转有为传，眩有为脆，量误也。冷有本为零也。平按：《灵枢》尝登作尝上，狂瞑作独瞑，独转作独传，自止作自上。《甲乙》清冷之台作青霄之台，中阶作中陛，而顾作而惑，无匍匐至怪之十四字，独瞑独视作独冥视之，被发上无独转独眩四字，后久之不已作久不已三字。）岐伯曰：五脏六腑之精气，皆上注于目而为之精。（五脏六腑精液，及脏腑之气清者，上升注目，以为目之精也。平按：《甲乙》无皆字。）精之果者为眼，（精之果别称为眼。果音颗。平按：《灵枢》果作窠，无者字。《甲乙》果作裹。）骨之精为瞳子，（肾精主骨，骨之精气为目之瞳子。）筋之精为黑眼，（肝精主筋，筋气以为精之黑眼也。）血之精为络，（心精主血，血气以为眼精赤络。）其果气之精为白眼，（肺精主气，气之精为白眼。平按：《灵枢》果作窠，《甲乙》其果作其络，白眼作白睛。）肌肉之精则为约束裹撷，（脾精主肉，肉气之精以为眼之束约裹撷。撷，胡结反。平按：《甲乙》撷作契。）筋骨血气之精而与脉并为系，上属于脑，后出于项中。（四气之精并脉合为目系，其系上属于脑，后出项中。）故邪中于项，因逢其身虚，其入深，则随眼系以入于脑，则脑转，脑转则引目系，目系急，急则目眩以转矣。（后曰项，前曰颈。以目系入脑，故邪循目系，脑转目眩也。平按：《甲乙》项作头，因作目。《灵枢》入于脑下重入于脑三字，《甲乙》重入字。目系目系急急《灵枢》、《甲乙》作目系急目系急。）邪中其精，所中不相比也则精散，精散则视歧，故见两物。（五精合而为眼，邪中其精，则五精不得比和，别有所见，故视歧见于两物，如第二问等也。平按：邪中其精《灵枢》作邪其精其精五字，《甲乙》作邪中之精则其精。袁刻精误作经，注亦误。）目者，五脏六腑之精也，营卫魂魄之所常营也，神气之所生也，故神劳则魂魄散，志意乱。（目之有也，凡因三物：一为五脏六腑精之所成，二为营卫魂魄血气所营，三为神明气之所生。是则以神为本，故神劳者，魂魄意志五神俱乱也。）是故瞳子、黑眼法于阴，白眼、赤脉法于阳，故阴阳合传而精明也。（是以骨精瞳子，筋精黑眼，此二是肝肾之精，故法于阴也。果气白眼及血之赤脉，此二是心肺两精，故法于阳也。

　　肺虽少阴，犹在阳中，故为阳也。此之阴阳四精和合，通传于气，故曰精明也。平按：《甲乙》白眼作白睛，合传作合揣，注云：《灵枢》作传。）目者心之使也，心者神之舍也，故神分精乱而不传，卒然见非常之处，精神魂魄散不相得，故曰惑。（心藏者，心内形也。心者神之用，神者心之主也。故神劳分散，则五精乱不相传，卒见非常两物者也，以其精神乱为惑也。平按：传《灵枢》作转，《甲乙》作揣，注云：一作转。）黄帝曰：余疑其然。余每之东苑，未尝不惑，去之则复，余惟独为东苑劳神乎？何其异也？（清冷之台在东苑，故每往登台则惑，去台则复于常，岂不为彼东苑劳神，遂至有惑，是所可怪也。）岐伯曰：不然也。心有所喜，神有所恶，卒然相感，则精气乱，视误故惑，神移乃复。（夫心者神用，谓之情也。情之所喜，谓之欲也。故情之起欲，是神之所恶；神之所好，心之所恶。是以养神须去情欲，欲去神安，长生久视；任心所作，则情欲百端，情欲既甚，则伤神害命。斯二不可并行，并行相感则情乱致惑；若得神移反本，则惑解神复。

　　平按：卒然相感《灵枢》、《甲乙》感作惑。注并行相感，袁刻感误作惑。）是故闲者为迷，甚者为惑。黄帝曰：善。（闲，轻也。甚，重也。此为第一惑邪。）

　　黄帝曰：人之喜忘者，何气使然？岐伯曰：上气不足，下气有余，肠胃实而心肺虚，虚则营卫留于下久，不以时上，故喜忘矣。（心肺虚，上气不足也。肠胃实，下气有余也。营卫行留于肠胃不上，心肺虚故喜忘。复有上时，又得不忘也。此为第二喜忘邪也。平按：喜忘《灵枢》、《甲乙》作善忘。《灵枢》久下有之字。）黄帝曰：人之喜饥而不嗜食者，何气使然？岐伯曰：精气并于脾，热气留于胃，胃热则消谷，谷消故喜饥，胃气逆上故胃管寒，胃管寒故不嗜食也。

　　（精气，阴气也。胃之阴气并在脾内，则胃中独热，故消食喜饥。胃气独热，逆上为难，所以胃咽中冷，故不能食也。此为第三不嗜食邪。平按：《灵枢》、《甲乙》喜饥作善饥，胃管作胃脘。）黄帝曰：病而不得卧出者，何气使然？岐伯曰：卫气不得入于阴，常留于阳，留于阳则阳气满，满则阳跷盛，不得入于阴，阴气虚，故目不得瞑矣。（卫气昼行阳脉二十五周，夜行五脏二十五周，昼夜周身五十周。若卫行阳脉，不入脏阴，则阳脉盛，则阳跷盛而不和，阴跷虚也。二跷并至于目，故阳盛目不得瞑，所以不卧。

　　此为第四不得卧邪。瞑音眠。平按：《灵枢》卧下无出字，疑衍。《甲乙》瞑作眠。）黄帝曰：病而目不得视，何气使然？岐伯曰：卫气留于阴，不得行于阳，留于阴则阴气盛，盛则阴跷满，不得入于阳，阳气虚，故目闭焉。（卫气留于五脏，则阴跷盛不和，惟阴无阳，所以目闭不得视也。

　　以阳主开，阴主闭也。此为第五不得视邪也。平按：病而目《灵枢》作病目而，《甲乙》作目闭二字，留作行，行作入，注云：“《九卷》行作留，入作行。”）黄帝曰：人之多卧者，何气使然？岐伯曰：此人肠胃大而皮肤涩，而分肉不解焉。肠胃大则卫气留久，皮肤涩则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大，则卫气行留久；皮肤涩，分肉不解，则行迟。留于阴也久，其气不精，则欲瞑，故多卧。肠胃小，皮肤滑以缓，分肉解利，卫气之留于阳也久，故少卧焉。（其人肠胃能大，皮肤能涩，大则卫气停留，涩则卫气行迟，留而行涩，其气不精，故多卧少寤；反之少卧。此为第六多卧邪也。平按：涩《灵枢》作湿，《甲乙》作涩。不精《灵枢》作不清。注多卧邪袁刻邪作者。）黄帝曰：其非常经也，卒然多卧者，何气使然？岐伯曰：邪气留于上焦，上焦闭而不通，已食若饮汤，卫反留于阴而不行，故卒然多卧。

　　（邪气留于上焦，上焦之气不行，或因饮食，卫气留于心肺，故闷而多卧。此为第七邪也。平按：卫反留《灵枢》作卫气留久，《甲乙》作卫气久留。）黄帝曰：善。治此诸邪奈何？岐伯曰：先其腑脏，诛其小过，后调其气，盛者泻之，虚者补之，必先明知其形气之苦乐，定乃取之。（疗此七邪之法，先取五脏六腑诸募等脏腑之上诸穴，除其微过，然后调其脏腑五输六输而补泻之。

　　补泻之前，必须明知形气虚实苦乐之志，然后取之。平按：先其腑脏《灵枢》作先其脏腑，《甲乙》作先视其腑脏。形气《灵枢》作形志。）

　　卷第二十七·邪论

　　十二邪

　　平按：此篇自篇首至末，见《灵枢》卷五第二十八《口问》篇。又自黄帝曰人之欠者何气使然至末，见《甲乙经》卷十二第一，惟编次小异。

　　黄帝间居，避左右而问岐伯曰：余以闻九针之经，论阴阳逆顺六经已毕，愿得口问。岐伯避席再拜对曰：善乎哉问也！此先师之所口传也。（间居，晏也。避，去也。六经，阴阳各有三阴三阳之脉也。口传者，文传得粗，口传得妙，谓口决其理也。平按：《灵枢》避左右作辟左右，以闻作已闻，再拜下无对字。）黄帝曰：愿闻口传。岐伯曰：夫百病之始生也，皆生于风雨寒暑，阴阳喜怒，食饮居处，大惊卒恐。（风雨寒暑居处，外邪也。阴阳喜怒饮食惊恐，内邪也。平按：愿闻袁刻作愿问。食饮《灵枢》作饮食。）血气分离，（此内外邪生病所由，凡有五别。一，令血之与气不相合也。）阴阳破散，（二，令脏腑阴阳分散也。）经络决绝，脉道不通，（三，令经脉及诸络脉不相通也。平按：《灵枢》决作厥。）阴阳相逆，卫气稽留，（四，令阴阳之气乖和，卫气不行。）经脉空虚，血气不次，乃失其常，（五，令诸经诸络虚竭，营血卫气行无次第。平按：《灵枢》空虚作虚空。）

　　论不在经者，请道其方。（如上所说论在经者，余已知之。有所生病不在经者，请言其法也。）

　　黄帝曰：人之欠者，何气使然？岐伯曰：卫气昼日行于阳，夜则行于阴。阴者主夜，夜者主卧。

　　阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽而阴气盛，则目瞑；阴气尽而阳气盛，则寤矣。（阳气主昼在上，阴气主夜在下。阴气尽，阳气盛，则寤；阳气尽，阴气盛，则瞑。今阳气未尽，故引阴而上，阴气已起，则引阳而下，阴阳相引上下，故数欠也。平按：《甲乙》昼下无日字，夜则行于阴，无则字。《灵枢》夜下有半字。又《甲乙》阳引作阳气，阴引作阴行，则寤下有肾主欠三字。）泻足少阴，补足太阳。（泻于肾脉足少阴实，补于膀胱脉足太阳虚，令阴阳气和，故欠愈也。有本作足太阴。）黄帝曰：人之哕者，何气使然？岐伯曰：谷入于胃，胃气上注于肺，今有故寒气与新谷气俱还入于胃，新故相乱，真邪相攻并相逆，复于胃，故为哕。（谷入胃已，清气上注于肺，浊气下留于胃，有故寒气与新谷气俱入于胃，新故真邪在于胃中相攻相逆，复从胃出，故为之哕。平按：并相逆，《灵枢》并上有气字，《甲乙》无并字。复于胃，《灵枢》、《甲乙》复下有出字。）补手太阴，泻足少阴。（宜补肺脉手太阴，泻肾脉足少阴。以足少阴主寒，故须泻之，手太阴主气，故先补之。平按：《甲乙》补上有肺主哕三字，足少阴作足太阴，下有“亦可以草刺其鼻，嚏而已；无息而疾引之，立已；大惊之，亦可已”二十四字。）黄帝曰：人之唏者，何气使然？岐伯曰：此阴气盛而阳气虚，阴气疾而阳气徐，阴气盛，阳气绝，故为唏。（唏，火几反，笑也。阴气盛而行疾，阳气虚而行徐，是以阳气绝为唏也。）补足太阳，泻足少阴。（以腑膀胱太阳气绝，故须补之。肾脏少阴气盛，故须泻之。）黄帝曰：人之振寒者，何气使然？岐伯曰：寒气客于皮肤，阴气盛，阳气虚，故振寒寒 。补诸阳。（以阳虚阴盛，阳虚故皮肤虚，阴盛故寒客皮肤，故振寒寒 ，宜补三阳之脉。）

　　黄帝曰：人之噫者，何气使然？岐伯曰：寒气客于胃，厥逆从下上散，复出于胃，故为噫。（寒气先客于胃，厥而逆上消散，复从胃中出，故为噫。）补足太阴、阳明，一曰补眉本。（脾胃腑脏皆虚，故补斯二脉。眉本是眉端攒竹穴，足太阳脉气所发也。）黄帝曰：人之嚏者，何气使然？岐伯曰：阳气和利，满于心，出于鼻，故为嚏。（阳之和气利，满于心中，上冲出于鼻，故为嚏也。）补足太阳荣、眉本，一曰眉上。（阳虚而利，故补阳脉。太阳起鼻上两箱，发于攒竹。太阳荣在通谷，足趾外侧本节前陷中。）黄帝曰：人之掸者，何气使然？岐伯曰：胃不实则诸脉虚，诸脉虚则筋肉懈惰，筋肉懈惰，行阴用力，气不能复，故为掸。（胃气不实，谷气少也。谷气既少，脉及筋肉并虚懈惰，因此行阴。行阴，入房也。此又入房用力，气不得复，四肢缓纵，故名为掸。掸，云干反，牵引也，谓身体懈惰，牵引不收也。平按：掸《灵枢》作 ，音妥，下垂也，《甲乙》作 ，乃 字之讹。袁刻诸脉虚下脱诸脉虚三字，注谷气少误作谷少气。）补分肉间。（筋脉皆虚，故取病所在分肉间补之。）黄帝曰：人之哀而涕泣者，何气使然？（涕泣多，目无所见，何气使然也？）岐伯曰：心者，五脏六腑之主也。（涕泣出之所以有三，心者神用，脏腑之主，一也。）目者，宗脉之所聚，上液之道也。（手足六阳及手少阴、足厥阴等诸脉凑目，故曰宗脉所聚。大小便为下液之道，涕泣以为上液之道，二也。平按：注以为上液之道，袁刻脱以字。）口鼻者，气之门户也。（目者，惟是液之道也；口鼻二窍气液之道，三也。）故悲哀愁忧则心动，心动则五脏六腑皆摇，摇则宗脉盛，宗脉盛则液道开，液道开故涕泣出焉。（有物相盛，遂即心动；以其心动，即心脏及余四脏并六腑亦皆摇动；脏腑既动，脏腑之脉皆动；脏腑宗脉摇动，则目鼻液道并开；以液道开，故涕泣出也。平按：宗脉盛《灵枢》、《甲乙》盛作感。又注有物相盛，盛疑系感字传写之误。）液者，所以灌精而濡空窍者也，故上液之道开，泣出不止则液竭，液竭则精不灌，精不灌则目无所见矣，故命曰夺精。（五谷液以灌目，五谷之精润于七窍；今但从目鼻而出不止，则竭也。诸精不得其液，则目眼无精，故目无所见，以夺精也。平按：泣出不止《灵枢》、《甲乙》作“则泣，泣不止”。）补天柱经侠项。

　　（天柱经，足太阳也。天柱侠项后发际大筋外廉陷中，足太阳脉气所发，故补之。平按：项《灵枢》、《甲乙》作颈。《甲乙》颈下有“侠颈者，头中分也”七字，本书在后。）黄帝曰：人之太息者，何气使然？岐伯曰：忧思则心系急，心系急则气道约，气道约则不利，故太息以申出。（忧思劳神，故心系急。心系连肺，其脉上迫肺系，肺系为喉通气之道，既其被迫，故气道约不得通也，故太息取气以申出之。平按：申《灵枢》、《甲乙》作伸。）补手少阴、心主、足少阳留之。（手少阴、手心主二经皆是心经，足少阳胆经，以心系急引于肝胆，故二阴一阳并须留针以缓。）黄帝曰：人之涎下者，何气使然？岐伯曰：饮食者皆入于胃，胃中有热，热则虫动，虫动则胃缓，胃缓则廉泉开，故涎下。

　　（虫者，谷虫在于胃中也。廉泉，舌下孔，通涎道也。人神守，则其道不开；若为好味所感，神者失守，则其孔开涎出也。亦因胃热虫动，故廉泉开，涎因出也。平按：涎《甲乙》作HT 。）补足少阴。（肾足少阴脉，上挟舌本，主于津涎，今虚故涎下是也。）

　　黄帝曰：人之耳中鸣者，何气使然？岐伯曰：耳者宗脉之所聚也，故胃中空则宗脉虚，虚则下，溜脉有所竭者，故耳鸣。（人耳有手足少阳太阳及手阳明等五络脉皆入耳中，故曰宗脉所聚也。溜脉，入耳之脉溜行之者也。有竭不通，虚故耳鸣也。）补客主人、手大指爪甲上与肉交者。（手阳明入耳，过客主人也。手大指爪甲上手太阴脉，是手阳明之里，此阴阳皆虚，所以耳鸣，故并补之。平按：《甲乙》无爪字。）黄帝曰：人之自啮舌者，何气使然？岐伯曰：此厥逆走上脉气辈至也，（辈，类也。厥逆之气上走于头，故上头类脉所至之处，即自啮舌也。平按：《甲乙》 作啮，辈作皆。）少阴气至则啮舌，少阳气至则啮颊，阳明气至则啮唇矣。视主病者则补之。（肾足少阴脉厥逆至于舌下，则便啮舌。手足少阳脉厥逆行至于颊，即便啮颊。手足阳明厥逆行至于唇，即便啮唇。此辈诸脉以虚厥逆，故视其所病之脉补也。）凡此十二邪者，皆奇邪之走空窍者也。故邪之所在，皆为之不足。（此十二邪皆令人虚，故曰奇邪。空窍，谓是输窍者也。此之邪气所至之处，损于正气，故令人不足为病也。平按：《甲乙》十二作十四。）故上气不足，脑为之不满，耳为之善鸣，头为之倾，目为之瞑；（头为上也。邪气至头，耳鸣，头不能正，目暗者也。平按：《灵枢》善鸣作苦鸣，倾上有苦字，瞑作眩。）中气不足，溲便为之变，肠为之喜鸣；（肠及膀胱为中也。邪至于中，则大小便色皆变于常，及肠鸣也。平按：喜《灵枢》作苦，《甲乙》作善，袁刻亦作善。）

　　下气不足，则为痿厥足闷，补足外踝下留之。（邪气至足，则足痿厥掸缓，其足又闷，可补之外踝之下。一本，刺足大趾间上二寸留之。平按：《灵枢》为上有乃字，足闷作心，《甲乙》作心闷，急下有刺足大趾上二寸留之，本书在后。）黄帝曰：治之奈何？岐伯曰：肾主为欠，取足少阴。肺主为哕，取手太阴、足少阴。唏者，阴与阳绝，故补足太阳，泻足少阴。振寒，补诸阳。噫，补足太阴、阳明。嚏，补足太阳、眉本。掸，因其所在，补分肉间。泣出，补天柱经侠项，侠项者，头中分也。（平按：《灵枢》项作颈。）太息，补手少阴、心主、足少阳留之。涎下，补足少阴。耳鸣，补客主人、手大指爪甲上与肉交者。自啮颊，（平按：《灵枢》颊作舌。）视主病者则补之。目瞑项强，足外踝下留之。痿厥足闷，刺足大趾间上二寸留之，一曰足外踝下留之。（以下委言疗方。与阳者，阴盛不绝不可泻，不得言与，可为盛也。头中分者，取宗脉所行头中之分。掸、痿厥同为一病，名字有异，此文信之也。平按：目瞑项强《灵枢》作目眩头倾，足上有补字，足闷作心 。）

　　卷第二十七·邪论

　　邪客

　　平按：此篇自篇首至末，见《素问》卷十一第三十九《举痛论》篇。又自五脏六腑固尽有部至青黑为痛，见《甲乙经》卷一第十五。

　　黄帝问岐伯曰：余闻善言天者，必有验于人；（人之善言天者，是人必法天以言人，故有验于人也。）善言古者，必有合于今；（以今寻古为今法，故必合于今。）善言人者，必厌于己。（善言知人，必先足于己，乃得知人；不足于己而欲知人，未之有也。

　　平按：《素问》厌上有“有”字。）如此，则道不惑而要数极，所谓明矣。（如此，人有三善之行，于道不惑。所以然者，得其要理之极，明达故也。数，理也。）今余问于夫子，令可验于己，令之可言而知也，视而可见，扪而可得，令验于己如发蒙解惑，可得闻乎？（先自行之，即可验于己也。然后问其病之所由，故为言而知之也。察色而知，故为视而知之也。诊脉而知，故为扪而可得。斯为知者，先验于身，故能为人发蒙于耳目，解惑于心腑，于此之道，可以闻否？平按：《素问》令可验于己令之可言而知也十二字，作令言而可知五字，如发蒙作而发蒙。）岐伯再拜曰：帝何道之问？黄帝曰：愿闻人之五脏卒痛，何气使然？岐伯曰：经脉流行不止，环周不休，寒气（平按：气有本作风。）

　　入焉，经血稽迟，泣而不行，客于脉外则血少，客于脉中则气不通，故卒痛矣。（平按：《素问》入焉经血稽留作入经而稽留，故卒痛矣作故卒然而痛。）黄帝曰：其痛也，或卒然而止者，或常痛甚不休者，或痛甚不可按者，或按之而痛止者，或按之而无益者，或喘动应手者，或心与背相应而痛者，（平按：《素问》相应作相引。）或心胁肋与少腹相引而痛者，（平按：《素问》胁上无心字。）或腹痛引阴股者，或痛宿昔成积者，或卒然痛死不知人有间复生者，（平按：《素问》有间作有少间。）或腹痛而 欧者，或腹痛而复泄者，或痛而闭不通者，（股外为髀，髀内为股，阴下之股为阴股也。 音闷也。平按：《素问》或腹痛而 欧者作或痛而呕者。注阴股袁刻误作阴病。）凡此诸痛，各不同形，别之奈何？（凡此十四别病，十三寒客内为病，一种热气客内为闭，皆为痛病，不知所由，故须问之。平按：诸痛袁刻作诸病。）岐伯对曰：寒气客于肠外则肠寒，寒则缩卷，卷则肠绌急，绌急则外引小络，故卒然痛，得炅则痛立已矣，因重中于寒，则痛久矣。（绌，褚律反，缝也，谓肠寒卷缩如缝连也。肠绌属肠经之小络散络于肠，故肠寒绌急引络而痛，得热则立已。炅，热也。平按：《素问》肠均作脉，卷作蜷，立已作立止。）寒气客经脉之中，与炅气相薄则脉满，满则痛而不可按也，寒气稽留，炅气从上，则脉充大而血气乱，故痛不可按也。（痛不可按之，两义解之：一，寒热薄于脉中，满痛不可得按；二，寒下留，热气上行，令脉血气相乱，故不可按也。平按：《素问》故痛作故痛甚。）寒气客于肠胃之间，募原之下，而不得散，小络急引故痛，按之则气散，故痛止矣。（肠胃皆有募有原，募原之下皆有孙络，寒客肠胃募原之下，孙络引急而痛，故按之散而痛止。平按：《素问》而不得散作血不得散，故痛止作故按之痛止。）寒气客于挟脊之脉，则深按之不能及，故按之无益。

　　（挟脊脉，督脉挟脊，故曰挟脊脉也。督脉挟于脊里而上行深，故按之不及，所以按之无益者也。）寒气客于冲脉，冲脉起于关元，随腹直上则脉不通，不通则气因之，故喘动应手矣。（关元在脐下小腹，下当于胞，故前言冲脉起于胞中直上。邪气客之，故喘动应手。有本无起于关元下十字也。平按：《素问》直上下有寒气客三字。）寒气客于背输之脉则脉泣，泣则血虚，虚则痛，其输注于心，故相引而痛，按之则热气至，至则痛止矣。（背输之脉，足太阳脉也。太阳心输之络注于心中，故寒客太阳，引心而痛。

　　按之不移其手，则手热，故痛止。平按：《素问》则脉泣作则血脉涩。注于心袁刻误作主于心。注寒客太阳袁刻误作寒客大肠。）寒气客于厥阴，厥阴之脉者，络阴器系于肝，寒气客于脉中，则血泣脉急，引胁与少腹矣。（厥阴肝脉属肝络胆布胁肋，故寒客血泣脉急，引胁与少腹痛也。平按：《素问》客于厥阴下有之脉二字，引胁与少腹作故胁肋与少腹相引痛。）厥气客于阴股，寒气上及少腹，血泣在下相引，故痛。（厥气客在阴股，阴股之血凝泣，故其气上引少腹而痛也。平按：《素问》故痛作故腹痛引阴股。）

　　寒气客于五脏，厥逆上泄，阴气竭，阳气未入，故卒然痛死不知人，气复反则生矣。（寒气入五脏中，厥逆上吐，遂令阴气竭绝，阳气未入之间，卒痛不知人，阳气入脏还生也。）

　　寒气客于肠募关元之间，络血之中，血泣不得注于大经，血气稽留，留不得行，故卒然成积矣。（肠，谓大肠、小肠也。大肠募在天枢脐左右各二寸，原在手大指之间。小肠募在脐下三寸关元，原在手外侧腕骨之前完骨。寒气客此募原之下，血络之中，凝泣不行，久留以成积也。平按：《素问》肠募关元作小肠募原，卒然作宿昔，此节在寒气客于五脏上。）寒气客于肠胃，厥逆上出，故痛而呕矣。（寒客肠胃，其气逆上，故痛呕吐也。）寒气客于小肠，不得成聚，故后泄腹痛矣。（寒客小肠，不得成于积聚，故后利腹痛也。）热气留于小肠，小肠中瘅热焦竭，则故坚干不得出矣。（热气留止小肠之中，则小肠中热，糟粕焦竭干坚，故大便闭不通矣。平按：《素问》小肠中瘅热作肠中痛瘅热，坚上无故字，不得出下有故痛而闭不通六字。注留止袁刻作留于。）黄帝曰：所谓言而可知者也，视而可见奈何？岐伯曰：五脏六腑固尽其部，视其五色，黄赤为热，白为寒，青黑为痛，此所谓视可见者也。（五脏六腑各有色部，其部之中色见，视之即知脏腑之病，此则视而可见者也。）

　　（平按：《甲乙》青黑为痛在黄赤为热上。）黄帝曰：闻而可得奈何？岐伯曰：视其主病之脉坚而血，皮及陷下者，可闻而得也。（视脉及皮之状，问其所由，故为闻而得也。平按：《素问》闻作扪，据上文扪而可得，应作扪，血下无皮字。）黄帝曰：善。

　　卷第二十七·邪论

　　邪中

　　平按：此篇自篇首至末，见《灵枢》卷一第四《邪气脏腑病形》篇，又见《甲乙经》卷四第二上编。

　　黄帝问岐伯曰：邪气之中人也奈何？岐伯曰：邪气之中人也高。黄帝曰：高下有度乎？岐伯曰：身半以上者，邪中之也；身半以下者，湿中之也。（高者，上也。身半以上，风雨之邪所中，故曰中于高也。风为百病之长，故偏得邪名也。身半以下，清湿之邪，湿最沉重，故袭下偏言也。平按：《灵枢》也高作高也。《甲乙》以下作已下。）

　　故曰：邪之中人也，无有恒常，中于阴则留于腑，中于阳则留于经。（邪中于臂 之阴，独伤阴经，流入中脏，脏实不受邪客，故转至留于六腑者也。中于头面之阳，循三阳经下留阳经，故曰无常也。平按：《灵枢》无恒字，留作溜。《甲乙经》经作藏。）黄帝曰：阴之与阳也，异名同类，上下相会，（阴阳异名，同为气类，三阳为表居上，三阴为里在下，表里气通，故曰相会。）经络之相贯，如环无端。（三阴之经络脉别走入于三阳，三阳之经络脉别走入于三阴，阴阳之气旋回，周而复始，故曰无端。）邪之中人也，或中于阴，或中于阳，上下左右，无有恒常，其故何也？（经络相贯周环，自是常理，邪之中人循行，亦可与经络同行，然中于阴阳上下左右生病异者，其故何也？）岐伯答曰：诸阳之会，皆在于面。人之方乘虚时，及新用力，若热饮食汗出腠理开，而中于邪。

　　（手足三阳之会皆在于面，人之受邪所由有三：一为乘年虚时，二为新用力有劳，三为热饮热食汗出腠理开。有此三虚，故邪中人。平按：《灵枢》人之二字作中人也三字，若下无热字。）中面则下阳明，中项则下太阳，中于颊则下少阳，其中于膺背两胁亦中其经。（邪之总中于面，则着手足阳明之经循之而下。若中头后项者，则着手足太阳之经循之而下。若别中于两颊，则着手足少阳之经循之而下。若中胸、背及两胁三处，亦着三阳之经循经而下也。）黄帝曰：其中于阴奈何？岐伯答曰：中于阴者，常从臂 始。

　　夫臂与 ，其阴皮薄，其肉淖泽，故俱受于风，独伤其阴。（以下言邪中于阴经也。四肢手臂及脚 ，当阴经上皮薄，其肉浊泽，故四处俱受风邪，所以独伤阴经。下经言风雨伤上清湿伤下者，举多为言，其实脚 亦受风邪也。平按：注浊泽，根据经文应作淖泽。）黄帝曰：此故伤其脏乎？岐伯曰：身之中于风也，不必动脏。故邪入于阴经，其脏气实，邪气入而不能客，故还之于腑。是故阳中则溜于经，阴中则溜于腑。（邪之伤于阴经，传之至脏，以脏气不客外邪，故还流于六腑之中也。故阳之邪中于面，流于三阳之经；阴之邪中臂 ，溜于六腑也。平按：《甲乙》客作容，溜作留，府作腑。）黄帝曰：邪之中脏者奈何？（前言外邪不中五脏，次言邪从内起中于五脏，故问起也。）岐伯曰：愁忧恐惧则伤心。（愁忧恐惧，内起伤神，故心脏伤也。）形寒饮寒则伤肺，以其两寒相感，中外皆伤，故气逆而上行。（形寒饮寒，内外二寒伤肺，以肺恶寒也。平按：饮寒《灵枢》作寒饮，《甲乙》作饮冷。）有所坠堕，恶血留内，若有所大怒，气上而不下，积于胁下，则伤肝。（因坠恶血留者，外伤也。大怒，内伤也。内外二伤，积于胁下，伤肝也。平按：《灵枢》、《甲乙》无若字。）

　　有所击仆，若醉入房，汗出当风，则伤脾。（击仆当风，外损也。醉以入房汗出，内损也。内外二损，故伤脾也。平按：《甲乙》醉上有以字。）有所用力举重，若入房过度，汗出浴水，则伤肾。（用力举重，汗出以浴水，外损也。入房过度，内损也。由此二损，故伤肾也。平按：浴水，水字袁刻误作也。）黄帝曰：五脏之中风奈何？岐伯曰：阴阳俱感，邪乃得往。黄帝曰：善。（前言五脏有伤，次言五脏中风，阴阳血气皆虚，故俱感于风，故邪因往入也。平按：《甲乙》俱感作俱相感。）

　　黄帝问岐伯曰：首面与身形，属骨连筋，同血合气耳。天寒则地裂凌冰，其卒寒，或手足懈惰，然其面不衣，其故何也？（首面及与身形两者，皆属于骨，俱连于筋，同受于血，并合于气，何因遇寒手足冷而懈惰，首面无衣不寒，其故何也？平按：袁刻气下脱耳字。）岐伯曰：十二经脉，三百六十五络，其血气皆上于面而走空窍。（六阳之经并上于面，六阴之经有足厥阴经上面，余二至于舌下，不上于面，而言皆上面者，举多为言耳。其经络血气贯通，故皆上走七窍以为用也。平按：注六阳之经，袁刻之作六。）

　　其精阳气，上于目而为精；（其经络精阳之气，上走于目，成于眼精也。平按：《甲乙》气上有之字。《灵枢》上于目作上走于目，为精作为睛，《甲乙》同。）其别气，走于耳而为听；（别精阳气，入耳以为能听。）其宗气，上出于鼻而为臭；（五脏聚气以为宗气，宗气入鼻，能知臭也。）其浊气，出于胃，走唇舌而为味；（耳目视听，故为清气所生。唇舌识味，故为浊气所成。味者，知味也。平按：《甲乙》出上有下字。）其气之津液，皆上熏于面，面皮又浓，其肉坚，故热甚，寒不能胜也。（以其十二经脉三百六十五络血气皆上熏面，以其阳多，其皮坚浓，故热而能寒也。平按：面皮《灵枢》、《甲乙》作而皮。热上《灵枢》有天字，《甲乙》有大字，胜下均有之字。）

　　卷第二十七·邪论

　　邪传

　　平按：此篇自篇首至是谓至治，见《灵枢》卷十第六十六《百病始生》篇，又见《甲乙经》卷八第二。自五邪入至末，见《素问》卷七第二十三《宣明五气》篇。

　　黄帝问于岐伯曰：夫百病之始生也，皆生于风雨寒暑，清湿喜怒。（湿从地起，雨从上下，其性虽同，生病有异。寒生于外，清发于内，性是一物，起有内外，所病亦有不同。喜者，阳也。怒者，阴也。此病之起也。）喜怒不节则伤脏，（心主于喜，肝主于怒，二者起之过分即伤神，伤神即内伤五脏，即中内之部也。）风雨则伤上，清湿则伤下，三部之气所伤异类，愿闻其会。（风雨从头背而下，故为上部之气。清湿从尻脚而上，故为下部之气。所伤之类不同，望请会通之也。）岐伯对曰：三部之气各不同，或起于阴，或起于阳，请言其方。（或起于阴，谓臂 及尻。或起于阳，谓面与项膺背及胁。请具申之也。）喜怒不节则伤于脏，脏伤则病起于阴；（阴，谓内也。）清湿袭虚，则病起于下；风雨袭虚，则病起于上，（足阳并于阴，阴虚即清湿袭之，故曰病起于下也。人之面项阴并于阳，气虚即风雨袭之，故曰病在于上也。）是谓三部。至其淫佚，不可胜数。（是谓三部之气，生病不同，更随所因，变而生病，漫衍过多，不可量度也。平按：佚《灵枢》、《甲乙》作 ，下同。）黄帝问曰：余固不能数，故问于天师，愿卒闻其道。（诸邪相传，变化为病，余知不可数量，天师所知，固应穷其至数，余请卒闻其道。天师，尊之号也。平按：《灵枢》天师作先师。）岐伯对曰：风雨寒热，不得虚邪，不能独伤人。卒然逢疾风豪雨而不病者，亦无虚邪，不能独伤人。必因虚邪之风，与其身形，两虚相得，乃客其形。（虚邪，即风从虚乡来，故曰虚邪。风雨寒热，四时正气也。四时正气，不得虚邪之气，亦不能伤人。卒风豪雨，虽非正气，不得虚邪之气，亦不能伤人。独有虚邪之气，亦不能伤人。必因虚邪之风，及身形虚相感，故得邪客于形。平按：亦无虚邪，《甲乙》亦作盖，《灵枢》同，惟邪上有故字。相得《甲乙》作相搏。）两实相逢，众人肉坚。其中于虚邪也，因于天时，与其躬身，参以虚实，大病乃成，（风雨寒暑，四时正气，为实风也。众人肉坚，为实形也。两实相逢，无邪客病也。故虚邪中人，必因天时虚风，并身形虚，合以虚实也。参，合也。虚者，形虚也。实者，邪气盛实也。两者相合，故大病成也。平按：《甲乙》众人肉坚作中人肉间，因于天时作因其天时。躬身《灵枢》作身形。）气有定舍，因处为名，（邪气舍定之处，即因处以施病名。如邪舍形头，即为头眩等头病也；若舍于腹，即为腹痛泄利等病也；若舍于足，则为足 不仁之病也。）上下中外，分为三贞。（上，谓头面也。下，谓尻足也。中，谓腹。三部各有其外也。贞，正也。三部各有分别，故名三贞也。平按：贞《灵枢》作员，《甲乙》作真。）是故虚邪之中人也，始于皮肤，皮肤缓则腠理开，从毛发入，入则柩深，深则毛发立淅然，皮肤痛。

　　（皮肤缓者，皮肤为邪所中，无力不能收，故缓也。人毛发中虚，故邪从虚中入也。柩，久也。邪气逆入久深腠理之时，振寒也。平按：从毛发入《灵枢》作开则邪从毛发入。

　　柩《灵枢》作抵，《甲乙》作稍。）留而不去，则传舍于络脉，在络脉之时，痛于肌肉，其痛之时，大经乃代。（去，散邪也。孙络大络，皆称络脉也。十二经脉行皆代息，以大经在肌肉中，今肌肉痛，故大经代息也。平按：《甲乙》则传舍于络脉作则舍于络，痛于肌肉作通于肌肉，其痛之时作其病时痛时息，《灵枢》时下有息字。）

　　留而不去，传舍于经，在经之时，洫 善惊。（经脉连于五脏，五脏为邪气所动，故其善惊，惊即洫 振寒也。 音诉。平按：洫 《灵枢》作洒淅，《甲乙》同。善《灵枢》作喜。）留而不去，传舍于输，在输之时，六经不通，四肢节痛，腰脊乃强。（输，谓五脏二十五输，六腑三十六输。大经，谓三阴三阳也。输在四肢，故四肢痛也。足太阳及督脉在腰脊，邪气循之，故急强也。平按：输《素问》、《甲乙》作俞。四肢节痛《灵枢》作四肢则肢节痛，《甲乙》作四节即痛。）留而不去，传舍于伏冲，在伏冲之时，体重身痛。（冲脉为经络之海，故邪居体重。平按：传舍《甲乙》作伏舍。伏冲下《灵枢》、《甲乙》有之脉二字。体重身痛《甲乙》作身体重痛。）留而不去，传舍于肠胃，舍于肠胃之时，贲向腹胀，多寒则肠鸣飧泄，食不化，多热则溏出糜。（贲向，虚起貌。

　　多寒则邪为飧泄，多热则邪为溏糜。糜，黄如糜也。平按：向《灵枢》作响，《甲乙》作向，袁刻作响。《甲乙》不化上无食字。注貌袁刻误作也。）留而不去，传舍于肠胃之外，募原之间。（肠胃之腑，外有募原，邪传肠胃之外，溢至募原之间也。）留着于脉，稽而不去，息而成积。（脉，谓经脉及络脉也。谓邪着于经络之脉，传入肠胃之间，长息成于积病，此句是总也。平按：《灵枢》、《甲乙》稽下有留字。）或着孙络，或着络脉，或着经脉，或着输脉，或着于伏冲之脉，或着于膂筋，或着于肠胃之募原，上连于缓筋，邪气淫佚，不可胜论。（以下言邪着成积，略言七处，变化滋章，不可复论也。
  </div>
  <div class="pagination">
   <a href="黄帝内经太素_page26.html">
    上一页
   </a>
   <span>
    ...
   </span>
   <a href="黄帝内经太素_page22.html">
    22
   </a>
   <a href="黄帝内经太素_page23.html">
    23
   </a>
   <a href="黄帝内经太素_page24.html">
    24
   </a>
   <a href="黄帝内经太素_page25.html">
    25
   </a>
   <a href="黄帝内经太素_page26.html">
    26
   </a>
   <span class="current-page">
    27
   </span>
   <a href="黄帝内经太素_page28.html">
    28
   </a>
   <a href="黄帝内经太素_page29.html">
    29
   </a>
   <a href="黄帝内经太素_page30.html">
    30
   </a>
   <a href="黄帝内经太素_page31.html">
    31
   </a>
   <a href="黄帝内经太素_page32.html">
    32
   </a>
   <span>
    ...
   </span>
   <a href="黄帝内经太素_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
