<!DOCTYPE html>
<html>
<head>
    <meta charset="UTF-8">
    <title>薛氏医案 - 第 37 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 37 页/共 200 页</h1>
    <div class="content">　　尚寳鲍希传日发热服四物黄栢知母之类年余患囊痈唾痰作渇饮汤其热至膝更加芩连二陈热痰益甚谓余曰何也余曰此足三隂亏损水泛为痰寒凉之剂伤胃而甚耳遂先用补中益气夕用六味丸间佐以当归补血汤半载乃愈
　　赵州守患此症瘇多作痛五月余矣晡热口干盗汗食少体倦气短脉浮数而无力此足三隂气血亏损用补中益气加制甘草五味麦门三十余剂食进势缓又用六味丸料五十余剂脓溃疮敛后因怒作痛少食脇痛发热仍用前药頼其禀慎疾而愈
　　通府张敬之患前症久不愈日晡热甚作渇烦喘或用四物汤黄栢知母之类前症益甚更体倦少食大便不实小便频数谓余曰何也余曰此脾虚之症前药复伤而然也遂用补中益气加茯苓半夏数剂饮食渐进诸症渐愈更加麦门五味调理乃痊经云脾属至隂为隂土而主生血故东垣先生云脾虚元气下陷发热烦渇肢体倦怠等症用补中益气汤以升补阳气而生隂血若误认为肾虚辄用四物黄栢知母之类反伤脾胃生气是虚其虚矣况黄栢知母乃防阳损隂之剂若非膀胱阳火盛而不能生隂水以致发热者不可用也一儒者患此服坎离丸及四物黄栢知母之类不应脉浮洪按之微细余以为足三隂虚用托里散及补隂托里散渐愈又用六味丸补中益气汤调补化源半载而痊大凡疮疡等症若肾经阳气亢盛致隂水不能化生而患隂虚发热者宜用坎离丸取其苦寒能泻水中之火令阳气衰而水自生若阳气衰弱致隂水不能化生而患隂虚发热者宜用六味丸取其酸温能生火中之水使阳气旺则隂自生况此症属肾经精气亏损而患者十有八九属肾经阳气亢盛而患者十无一二然江南之人患之多属肾经隂血亏损元气下陷须用补中益气汤升补阳气使阳生而隂长若嗜欲过多亏损真水者宜用六味丸补肾经元气以生精血仍用补中益气汤以培脾肺之生气而滋肾水经云隂虚者脾虚也但多误以为肾经火症用黄栢知母之类复伤脾肺絶其化源反致不起惜哉
　　上舍刘克新溃后作痛发热口干小便赤濇自用清热消毒之药不应左尺洪数余以为阳气盛而隂气虚也先用四物汤加黄栢知母等诸剂泻其阳气使隂自生服数剂诸症渐愈后用补中益气汤六味地黄丸补脾肺滋肾水而疮口愈
　　一儒者小便赤涩劳则足软瘇痛发热口干舌燥食少体倦日晡益甚此气血虚而未能溃也遂用八珍汤加麦门山药倍用制甘草数剂诸症悉退但患处瘇痛此脓内焮也又五剂脓自涌出又五十余剂而疮口将完又因劳役且停药寒热作渇瘇痛脓多用补中益气汤加炒山栀二剂少愈又以八珍汤加麦门五味百余剂瘇痛悉去喜其慎起居节饮食常服补剂而安但劳则出脓一二滴后惑于他言内用降火外用追蚀必其收敛致患处大溃几至不起仍补而愈
　　便痈【一名便毒一名痃】
　　便痈属厥隂肝经内热外寒或劳倦过度或房欲不节或欲心不遂或强固其精或肝经湿热而致治法内热外寒者双解散劳倦过度者补中益气汤房欲不节者六味丸料欲心不遂者先用五苓散加大黄疏其精滞后用地黄丸以补其肝肾强固其精或湿热壅滞者宜用龙胆泻肝汤疏肝导滞夫便痈血疝也属厥隂肝经之络脉冲任督脉之隧道故妇人患此多在两抝瘇痛或腹中结块小便涩滞苟治者得法患者又能调摄何难敛之有若槩用大黄等剂以求其内消或令脓从便下损其气血及不慎起居饮食者皆为不治
　　治验
　　府庠沈尼文年二十左抝患之余以肝肾隂虚先用托里药溃而将愈因入房发热作渇右边亦作痛脓水清稀虚症悉至脉洪大而无力势甚可畏用十全大补加附子一钱脉症顿退再剂全退后用大补汤三十剂而愈
　　一儒者瘇痛便涩用八正散二剂清肝火导湿热而瘇痛愈再以小柴胡加芎归泽泻山栀二剂清肝火补脾血而小便利
　　一男子溃而瘇痛不止此余毒未解用活命饮一剂而痛止再剂而瘇消
　　一男子痛甚发热用前饮一剂痛止再以神效蒌散加山栀柴胡二剂而消
　　一男子瘇而不溃余谓此因阳气虚弱用参茋归术以补托元气用白芷皁角刺柴胡甘草节以排脓清肝数剂而溃以八珍加柴胡补其气血数剂而愈
　　一男子已溃而痛不止小便秘涩此肝火未解也与小柴胡汤加黄栢知母芎归痛止便利更以托里当归汤而疮敛若毒未解而痛不止者须用活命饮
　　一妇人素清苦因郁怒患前症或用败毒寒凉之药反晡热内热自汗盗汗月经不行口干咽燥余谓此郁气伤脾因药复损先以当归汤数剂后兼逍遥散各五十余剂而诸症皆愈
　　一妇人小腹内如有所梗两拗并人门俱瘇小便淋涩经不调内热作渇饮食少思腹内初如鸡卵而渐大脉洪数而虚左闗尤甚属肝脾郁结之症也用加味归脾汤肝火退而脾土健间以逍遥散下芦荟丸而愈一妇人两物瘇痛腹内一块不时上攻月经不调小便不利余以为肝脾气滞以四君加芎归柴胡山栀而愈后因郁怒前症复作却兼胸脇胀满盗汗此肝木甚而伤脾土用加味归脾汤下芦荟丸而痊
　　一妇人小腹内或作痛或痞闷两抝瘇痛内热寒热胸膈不利饮食不甘形体日瘦此肝气滞而伤脾气朝用补中益气汤夕用六味丸渐愈更用芦荟丸而全愈一妇人两抝瘇痛小腹痞胀小便时数白带时下寒热徃来小水淋沥余谓肝气滞而血病用龙胆泻肝汤渐愈又用加味逍遥散六味丸而全愈
　　一妇人患前症胸脇胀闷或小便不利或时作痛小便濇滞服疏气豁痰等药益甚余谓肝火气分之病用龙胆泻肝汤以清肝热又用加味逍遥散以生肝血六味丸以滋肾水而愈
　　一妇人患前症余谓此肝脾郁怒之症不信别服化痰利气之剂胸腹胀闷又服峻利疏导之剂变脾虚发瘇之症而殁
　　一妇人两抝瘇痛内热作渇饮食不甘肢体倦怠隂中作梗小便赤涩为肝脾隂虚湿热用加味归脾汤而愈后因怒复作小腹瘇胀小便不利用小柴胡加山栀芎归以清理肝火胀痛顿止又以加味逍遥散调补肝火而痊
　　一妇人两抝作痛寒热内热小便赤涩胸脇不利此肝火动而脾气伤用补中益气汤加茯苓数剂少愈又与加味归脾汤诸症悉退再用加味逍遥散而全愈一妇人小腹痞闷小便不利内热体倦懒食此气血虚而兼肝火用八珍汤加柴栀胆草治之而安
　　一妇人隂中如梗两抝瘇痛寒热不食小便频数小腹重坠余以为肝脾郁结所致先以补中益气汤加山栀茯苓车前子青皮以清肝火升脾气更以加味归脾汤二十余剂调理脾郁而愈
　　下疳疮【妇人隂疮等症见女科撮要妇人良方】
　　下疳属肝经湿热下注或隂虚火燥治法瘇痛发热者血虚而有热也四物汤加柴胡山栀瘇痛寒热者肝经湿热也小柴胡汤加龙胆草黄连瘇痛便涩者湿热壅滞也龙胆泻肝汤瘇痛腐溃者气血虚而有火也八珍汤加山栀柴胡日晡热甚者隂血虚而有热也小柴胡汤加参术芎归日晡倦怠者阳气虚而下陷也补中益气汤其经久不愈而发寒热者肾水不能生肝木也用六味丸若筋缩纵或为痒痛或出白津此筋疝也用龙胆防肝汤气虚者补中益气加炒山栀炒龙胆隂虚火燥者用六味丸茎中痒出白津用补中益气汤与清心莲子饮间服葢此症肝经隂虚为本肿痛寒热等症为标须用六味丸以生肝血凡脾土虚不能生金水而见一切肝症者当佐以补中益气汤加麦门冬以滋化源
　　治騐
　　庶吉士刘华甫或茎中作痛或窍出白津或小便秘涩先用小柴胡汤加山栀泽防黄连木通胆草茯苓二剂以清肝火导湿热诸症渐愈后因劳倦忽然寒热此元气复伤也用补中益气而安又用六味丸以生肝血滋肾水而全愈
　　州守姜节甫患前症脓水淋漓作渇吐痰午前恶寒午后发热余曰午前恶寒属阳气虚弱午后发热属隂血不足不信反服二陈黄栢知母之类饮食益少大便不实又日晡热渇小腹重坠患处焮痛仍用四物黄栢知母之类饮食亦不思余以脾气虚而下陷先用补中益气汤调养脾胃以升阳气诸症渐愈又用六味丸滋补肾水以生肝血而痊
　　一小儿十五岁患前症杂用消毒之药虚症悉具二年余矣询之乃禀所致用萆薢汤月余诸症渐愈又用补隂八珍补中益气二汤而痊
　　一儒者茎中作痒发热倦怠外皮浮瘇二年矣用八珍加柴胡山栀及六味地黄丸而愈有兼隂毛间生虫作痒者用桃仁研烂涂之
　　一儒者因劳而患焮痛寒热体倦头疼小便赤涩用补中益气汤加车前牛膝山栀而愈
　　一儒者隂茎腐烂瘇痛不止日晡热甚口干体倦食少欲呕此肝脾血虚也先用六君子加柴胡升麻脾胃醒而诸症退更以补中益气加炒山栀肝火退而瘇痛痊
　　痔疮【男妇同治】
　　痔属肝脾肾三经故隂精亏损者难治多成漏症若肺与大肠二经风热湿热者热退自愈不守禁忌者亦成漏症此因醉饱入房筋脉横解精气脱泄热毒乘虚流注或淫极强固其精以致水乘火势而侮金或炙厚味或劳伤元气隂虚火炽所致初起焮痛便秘或小便不利者宜清热凉血润燥疏风若气血虚而寒凉伤损者调养脾胃滋补隂精若破而乆不愈多成痔漏有穿臀穿隂穿肠者其肠头瘇磈者湿热也作痛者风热也便结者火燥也溃脓者热胜血也大便作痛者润燥除湿肛门坠痛者泻火除湿小便涩滞者清肝导湿其成漏者养元气补隂精为主经云因而饱食筋脉横解肠澼为痔其属肝脾肾也明矣若有患痔而兼疝患疝而兼下疳皆属肝肾不足之变症但用地黄丸益气汤以滋化源为善若専服寒凉治火者无不致祸
　　治验
　　进士周希辅素有疝痔劳则小腹作痛茎出白津痔亦瘇痛若饮食劳倦起居失宜则发寒内热肢体疲倦服十全大补汤诸症并退彼欲去病根乃用攻病生肌之药肌体骨立余用益气汤地黄丸元气渐复但自弛调摄不能全愈
　　一儒者脓血淋漓口干作渇晡热便血自汗盗汗余谓此肾肝隂虚也不信仍服四物栢知连之类食少泻呕余先用补中益气汤加茯苓半夏炮姜脾胃渐醒后用六味丸朝夕服两月余诸症悉愈
　　儒者杨举元素隂虚劳则肢体倦怠两足发热服清热等剂热至腰膝大便涩滞饮食过多则泻至年余作渇吐痰患痔出脓仍不节劳则忽恶寒发热复患痈脓水不止气血虚甚余用六味丸补中益气汤滋养化源喜其慎疾年余而痊
　　一男子患此服寒凉之剂侵晨去后不实食少体倦口干作渇小腹重坠余用补中益气汤而下坠顿止用四神丸而食进便实用地黄丸而疮寻愈
　　一膏粱酒色之人患之作痛服苦寒之药致臀瘇硬又加大黄腹胀头痛此足三隂亏损而药复伤余用补中益气汤升补阳气加参苓半夏木香以助脾气数剂而愈
　　上舍陆子藩时仲冬患痔作痛右手浮大左尺洪数余曰冬见夏脉当壮水之主以镇阳光彼以为迂别服苓连之剂越明年六月九日复邀视之痰涎上涌日夜不寐脉洪大而数按之无力左尺全无足手肩膊逆冷余曰事急矣彼云但求少延数日以待嗣子一见耳勉用参茋归术炮姜之类及六味丸料加肉桂至本月丁酉日果殁五行之理信然
　　侍御王两湖长子患痔作渇发热尺脉洪数按之无力余曰此肝肾隂精亏损而虚火妄动当滋化源彼不信后吐痰声嘶面赤体瘦而殁
　　便血【妇人症见女科撮要】
　　经云邪在五脏则隂脉不和隂脉不和则血留之隂气内结阳络外伤渗入肠间故便血也针经云阳络伤则血外溢而衂血隂络伤则血内溢而便血皆因饮食失节起居不时七情六淫失宜内伤外感所致若外感则血鲜名肠风内伤则血浊名脏毒外感而元气实者人参败毒散加槐花荆芥以袪邪气内伤而元气虚者亦用六君子汤以补胃气元气下陷者补中益气汤以升举之忧思伤脾者济生归脾汤以解之粪前见血者益气汤加吴茱茰粪后见血者加黄连隂血不足者宜用四物汤病因多端不能尽述当临症制宜庶无误矣丹溪先生云精气血气出于谷气惟大便下血当以胃气收功治者审之
　　治验
　　一儒者素善饮不时便血或在粪前或在粪后食少体倦面色痿黄此脾气虚而不能统血以补中益气汤加吴茱茰黄连三十余剂而再不发
　　一男子毎怒必便血或吐血即服犀角地黄汤之类余曰此脾虚不能摄血恐不宜用此寒凉之药仍服之日加倦怠面色痿黄更用四物芩连丹皮之剂饮食少思心烦渇热吐血如涌竟至不起若用四君芎归补中益气汤多有得生者
　　脱肛【男妇同治】
　　脱肛属大肠气血虚而兼湿热有久痢气血俱虚而脱者有因肾虚而脱者有中气虚而脱者有因血虚而脱者湿热者升阳除湿汤血热者四物加条芩槐花血虚者四物加白术茯苓兼痔而痛者四物加槐花黄连升麻久痢者补中益气汤加酒炒芍药中气虚陷者前汤加半夏炮姜茯苓五味肾虚者六味丸虚寒者八味丸肺与大肠为表里肛者大肠之门肺实热则秘结肺虚寒则脱出肾主大便故肾虚者多患此症
　　治验
　　举人于时正素有痔毎劳役便脱肛瘇痛出水中气下陷者用补中益气汤加茯苓芍药十余剂中气复而愈后复脱作痛误服大黄丸腹鸣恶食几危余用前汤加炮姜芍药诸症渐愈后去姜加熟地五味三十余剂而愈
　　一男子脾胃素弱或因劳倦或因入房肛门即下瘇闷痛甚用补中益气汤加麦门五味兼六味丸而愈后因过饮下坠瘇痛误用降火消毒虚症蜂起余用前汤加炮姜木香一剂再用前汤并加减八味丸两月而安一儒者面白神劳素畏风寒饮食喜热稍多必吞酸作泻吸气觉冷便血盗汗余以为脾肾虚寒用补中益气加炮姜肉桂五十余剂八味丸觔许诸症悉愈
　　肾脏风疮【男妇同治】
　　肾脏风属肾虚风邪乘于膁胫以致皮肤如癣或渐延上腿久则延及遍身外症则搔痒成疮脓水淋漓眼目昬花内症则口燥舌干腰腿倦怠吐痰发热盗汗体疲治法用六味丸为主佐以四生散若脾胃虚弱者用补中益气为主佐以六味丸四生散为善
　　治验
　　钦天薛循斋六十有一两膁患之脓水淋漓发热吐痰四年矣此肾脏风症也与六味丸四生散而瘥年余复作延及遍身日晡益甚痰渇盗汗唇舌生疮两目昏赤皆肾经虚火而水泛为痰用加减八味丸而愈三年后小便淋漓茎中濇痛此思色精不出而内败也用前丸及补中益气汤加麦门五味而愈
　　膁疮【妇人症见女科撮要妇人良方】
　　膁疮生于两膁初起赤肿久而腐溃或津淫搔痒破而脓水淋漓葢因饮食起居亏损肝肾或因隂火下流外邪相搏而致外膁属足三阳湿热可治内膁属足三隂虚热难治若初起恶寒壮热瘇焮作痛者属湿热用梹苏败毒散若漫肿作痛或不瘇不痛者属隂虚用补隂八珍汤若脓水淋漓体倦食少内热口干者属脾虚用补中益气加茯苓酒炒白芍药若午后热或作痛头目不清者属隂火前汤加酒炒黑黄栢及六味地黄丸若午后发热至子时分方止是血虚前汤加芎归熟地若郁结伤脾而甚用归脾汤加柴胡山栀若怒动肝火而甚用补中益气汤加川芎山栀黄芩内热口干肢体倦怠或痰涎上升或口舌生疮属脾肾虚热用六味地黄丸补中益气汤若患处黑黯肢体畏寒饮食少思属脾肾虚败用八味地黄丸若误用攻伐复损胃气絶其化源治亦难矣
　　治验
　　鸿胪翟少溪两膁生疮渐至遍身发热吐痰口燥咽干盗汗心烦溺赤足热日晡益甚形体日瘦此肾经虚火也用六味丸不月诸症悉退三月元气平复
　　一男子左腿瘇肉色如故寒热恶心饮食少思此脾气不足而为外邪所感也用六君加藿香桔梗川芎而寒热止又用补中益气汤而瘇痛消
　　陈湖陆懋诚素因隂虚过饮入房发热腿痛似膁疮用发表之剂两腿瘇黯热气如雾欲发痉脉皆洪数两尺尤大余曰属足三隂虚酒湿所乘元气损而邪益甚耳用十全大补加山药山茱茰附子一剂脉症顿退却去附子又二剂全愈
　　一男子先于两膁后及遍身生疮似疥非疥时或脓水淋漓两腿为甚肢体倦怠作痒烦热年余不愈余作肾经虚火用加减八味丸而痊
　　一男子腿患痈服尅伐之药亏损元气不能成脓余为托里而溃大补而敛若大便结燥用十全大补汤加麦门五味而润月余仍结自服润肠丸而防不止余用补中益气汤送四神丸数服而愈
　　足跟疮【妇人症详见妇人良方】
　　足跟乃督脉发源之所肾经所过之地若饮食失节起居失宜亏损足三隂经则成疮矣若漫瘇寒热或体倦少食属脾虚下陷也用补中益气汤若晡热作痛头目不清属脾虚隂火也前汤并六味丸若痰涎上升或口舌生疮属肾水干涸也前汤并加减八味丸凡此皆当滋其化源若治其外则误矣俗云兎啮疮者葢猎人被兎咬足跟久而不敛气血沥尽而死
　　治验
　　大尹陈汝邻两腿酸软或赤或白足跟患瘇或痛或痒后痛而或如无皮或如皱裂日晡至夜胀痛焮热用补中益气汤加八味丸料补其肝肾而愈
　　一男子足跟作痛热渇体倦小便如淋误用败毒散致头痛恶寒欲呕不食吐痰咳嗽此足三隂亏损而药复伤余用十全大补汤加减八味丸各五十余剂而愈一男子素不慎起居内热引饮作渇体倦两足发热后足跟作痛或用清热除湿之剂更加发瘇又服败毒之药焮赤痛甚略用祛毒清热溃裂畨张状如赤榴热痛如锥内热晡热此因足三隂亏损朝用十全大补汤夕用加减八味丸外敷当归膏两月余而愈其服消毒等药而殁者不能枚举
　　一男子亦患此服消毒散搽追蚀药虚症叠出其形体骨立自分必死余用十全大补兼山茱山药两月余而愈
　　一膏粱之人两脚发热作渇左尺脉数而无力余谓此足三隂亏损防患疽不信反服清热化痰之药更加晡热头晕又服四物黄栢知母日晡热甚饮食渐少觉足面发疽余用补中益气六味地黄丸百余服而愈不信患疽以致不起者多矣
　　一妇人劳则足跟热痛余以为足三隂虚用八珍汤而痊后遍身搔痒误服风药发热抽搐肝脉洪数此肝家血虚火盛而生风以天竺胆星为丸用四物麦门五味芩连炙草山栀柴胡煎送下而愈
　　一妇人两足发热两跟作痛日晡热甚余以为肝肾血虚用加味逍遥散六味地黄丸五十余剂诸症悉愈一妇人素血虚因大劳两足发热晡热月经过期或用四物黄连饮食少思胸痞吐痰用二陈枳实黄连大便不实吐痰无度足跟作痛余曰足热晡热月经过期乃肝脾血虚也胸痞吐痰饮食少思脾胃虚也盖胃为五脏之根本胃气一虚诸症悉至先用补中益气汤加白茯苓半夏脾胃渐健乃佐以六味地黄丸以补脾肾不两月而痊
　　一妇人经候不调发热晡热胸膈不利饮食少思服清热寛中消导之剂前症益甚更兼肢体酸痛服除湿化痰等药经候两月一至服通经降火等剂两足跟指作痛其热如炙余以为足三隂亏损用补中益气六味地黄丸两月诸症渐退又用前汤并八珍散两月而康一妇人足跟患瘇两腿酸软或赤或白或痒或痛后或如无皮或如皱裂日晡至夜胀痛焮热此足三隂亏损用加减八味丸及逍遥散加熟地川芎百余剂而愈
　　脚发【男妇同治】
　　脚发之症属足三隂经精血亏损或足三阳经湿热下注若色赤瘇痛而溃脓者属湿热下注为可治若色微赤微瘇而脓清者属精血亏损为难治若黑黯不瘇痛不溃脓烦热作渇小便淋漓者隂败末傅恶症也为不治其法湿热下注者先用隔蒜灸活命饮以解壅毒次服益气汤六味丸以补精气若色黯不痛者着肉灸桑枝灸以行壅滞助阳气更用十全大补汤八味丸壮脾胃滋化源多有复生者若専治其疮复伤生气吾未见其生者
　　治騐
　　阁老靳介庵脚指缝作痒出水瘇焮脚面敷止痒之药不应服除湿之剂益甚余以为隂虚湿热下注用六味地黄丸补中益气汤而愈
　　大叅李北溪左足赤瘇作痛此足三阳经湿热下注先用隔蒜灸活命饮一剂其痛顿止灸患处出水赤瘇顿消次用托里消毒散四剂灸患处出脓而愈
　　儒者杨举元患此微瘇痛微赤焮此足三隂经隂虚湿热下注用隔蒜灸托里散而起发用十全大补汤而脓成又与加减八味丸料百剂而敛
　　一儒者患此瘇硬色白两月余矣此足三隂经亏损为外寒所侵用大防风汤及十全大补兼服而消后塲屋不利饮食劳倦前症复作盗汗内热饮食不化便滑肌瘦此脾土虚寒而命门火不能相生用八味丸益气汤百余剂喜其年壮得愈
　　一男子脚心发热作渇引饮或用四物芩连栢知母之类腹痛作呕烦热大渇此足三隂亏损前药复伤脾胃也先用六君加炮姜数剂而脾胃醒再用补中益气加茯苓半夏而脾胃健乃以加减八味丸兼服半载而愈一儒者脚心发热作痒以滚汤浸渍溃而出水肌体骨立作渇吐痰此脾肾虚而水泛为痰也服益气汤六味丸年余元气复而诸症愈
　　少宗伯顾东江面黧作渇余曰此肾经亏损当滋化源以杜后患彼虽然之而终不服次年九月内左足面患疽色黯不痛脚腿沉重用隔蒜灸三十余壮足腿即轻疮出血水数日而消疮色仍黯时公将北行贺万夀余诊之曰脾脉衰惫阳气虚极不宜逺行公曰余得梦屡验向梦羣仙待我此夀徴也至河间驿聚仙堂病笃叹曰立斋岂能留我果卒于此亦异数也
　　脱疽
　　脱疽谓疔患于足或足指重者溃脱故名之亦有患于手患于指者因醇酒炙煿膏粱伤脾或房劳损肾故有先渇而后患者有先患而后渇者若色赤作痛自溃者可治色黒不溃者不治色赤作痛者元气虚而湿毒壅盛也先用隔蒜灸活命饮托里散再用十全大补汤加减八味丸色黯不痛者肾气败而虚火盛也隔蒜灸桑枝灸亦用十全大补汤加减八味丸则毒气不致上侵元气不致亏损庶可保生亦有因修手足口咬等伤而致者若元气虚弱或犯房事外涂寒凉内服尅伐损伤脾胃患处不溃若黑黯上延亦多致死重者须当以脚刀转解周轻泄去之则筋随骨出而毒得泄亦不痛否则毒筋内断虽去而仍溃且偏僻之处气血罕到药难导达况攻毒之剂先伤脾胃不若灸法为良重者须解去为善故孙真人云在肉则割在指则截葢亲之遗体虽不忍伤而遂至夭殁则尤伤矣况解法无痛患者知之
　　治验
　　一男子足指患之瘇焮痛赤此三阳经虚而外邪所乘也用隔蒜灸人参败毒散加银花白芷大黄二剂而痛甚又二剂痛止又与十宣散加天花粉金银花去桂数剂而愈又有足指患之者色紫不痛此三阳经热毒壅滞隔蒜灸五十余壮又明灸百壮始痛投活命饮四剂更以托里药溃脱而愈
　　一男子患前症赤痛作渇此足三隂虚而火内动用隔蒜灸活命饮三剂而溃更服托里药及加减八味丸溃脱而愈若早用前法不至于此
　　一男子瘇痛色赤发热作渇大小便秘结其脉浮数按之沉实此足三阳经积热内外俱受患也先用隔蒜灸及人参败毒散加银花白芷大黄而溃更以活命饮而痊
　　一膏粱之人先作渇足热后足大指赤痛六脉洪数而无力左尺为甚余为此足三隂虚当滋化源为主固服除湿败毒等剂元气益虚色黯延足余乃朝用补中益气汤夕用补隂八珍汤各三十余剂及桑枝灸溃而脓清作渇不止遂朝以前汤送加减八味丸夕用十全大补汤三十余剂而痊是时同患此症服败毒之药者俱不救
　　瘤赘【附结核凡结核当与瘰疬叅看】
　　内经云肝统筋而藏血心统血而主脉脾主肉而统血肺主气而司腠理肾统骨而主水若怒动肝火血涸而筋挛者其自筋瘇起按之如筋久而或有赤缕名曰筋瘤用六味地黄丸四物山栀木之类若劳役火动隂血沸腾外邪所搏而为瘇者其自肌肉瘇起久而有赤缕或皮俱赤名曰血瘤用四物茯苓逺志之类若郁结伤脾肌肉消薄外邪所搏而为瘇者其自肌肉瘇起按之实软名曰肉瘤用归脾益气二汤若劳伤肺气腠理不密外邪所而壅瘇者其自皮肤瘇起按之浮软名曰气瘤用补中益气汤之类若劳伤肾水不能荣骨而为肿者其自骨瘇起按之坚硬名曰骨瘤用地黄丸及补中益气汤主之夫瘤者留也随气凝滞皆因脏腑受伤气血乖违当求其属而治其本大凡属肝胆二经结核八珍加山栀胆草以养气血清肝火六味丸以养肺金生肾水若属肝火血燥须生血凉血用四物二地丹皮酒炒黒胆草山栀中气虚者补中益气兼服若治失其法脾胃亏损营气虚弱不能濡于患处或寒气凝于疮口荣气不能滋养于患处以致久不生肌而成漏者悉调补脾胃则气血壮而肌肉自生矣若不慎饮食起居及七情六淫或用寒凉蚀药蛛丝纒芫花线等法以治其外则误矣
　　治验
　　长洲庠王天爵辛丑春左腿近环跳患之状如大桃按之濡软略服除湿流气化痰之剂恶寒发热食少体倦形气俱虚脉洪大而虚气瘤也肺主之葢胆属木肺属金然发于胆经部分乃肺金侮肝木元气亏损而其脓已内溃矣遂用十全大补汤数剂出青白稀脓甚多顿加寒热烦渇头痛殊类伤寒状余谓此因脓泄而血气益虚耳仍用前汤其势益甚脉洪数大按之如无乃加附子一钱其势愈甚而脉复如前此虚甚而药未能及也更加附子二钱三剂诸症顿退乃朝用补中益气汤夕用十全大补汤各三十余剂出腐骨五块疮口将完后因不慎起居患处复溃诸症更发咽间如焚口舌无皮用十全大补加附子一钱服之诸症即愈二日不服内病悉至患处复溃二年后又患服前药不应诊其尺脉微细如丝此属命门火衰用八味丸为主佐以十全大补汤稍愈至乙巳仍患虚寒之症而殁
　　一男子左腿外侧近臀瘇一块上有赤缕三年矣饮食起居如常触破涌出血脓发热恶寒此胆经受症故发于腿外侧诊其脉左尺洪数左闗洪此肾水不能生肝木用补中益气汤六味地黄丸而痊
　　一男子小腹患之脓水淋漓此足三隂之症用补中益气加麦门五味以培脾土用六味地黄丸以生肾水更用芦荟丸以清肝火而敛
　　一老儒眉间患之二年其状如紫桃下坠葢目按之如水嚢此肝脾之症脓瘀内溃而然耳遂刺出血脓目即开以炒黒胆草山栀芎归芍药柴胡白术茯苓等类而愈
　　举人江节夫两耳下两臂两肋结核略服祛痰降火软坚之剂益甚余曰此胆经血虚火燥也葢胆经行人身之侧前药必致亏损至明年七月复请视各核皆溃脉浮大而濇时金旺于秋木受金尅必不治果卒
　　嘉善周上舍两耳下项间筋挛壅瘇坚硬咳嗽气喘内热盗汗所服皆化痰散坚行气之剂势益甚予诊之左闗涩左尺洪数此怒气伤肝房劳损肾须滋肾水生肝血慎调摄至水旺之际庶可愈矣彼欲速效乃外敷商陆石灰等药内服海藻蓬术之类至秋金旺之际元气愈虚其瘇愈甚而殁
　　镇江孙上舍缺盆间瘇如覆瓯坚硬色赤内热晡热自汗盗汗就治于余曰贱疾皆以散坚行气降火破血之剂欲其内消而反甚其脉左尺洪数按之而弱左闗洪数按之而涩此怒气伤肝血涸而筋挛也因其急于仕进余辞不能治彼亦不信后果殁此症若补脾肺滋肝肾则木得水而敷华筋得血而滋润多有得生者
　　疣
</div>
    <div class="pagination">
<a href="薛氏医案_page36.html">上一页</a><span>...</span><a href="薛氏医案_page32.html">32</a><a href="薛氏医案_page33.html">33</a><a href="薛氏医案_page34.html">34</a><a href="薛氏医案_page35.html">35</a><a href="薛氏医案_page36.html">36</a><span class="current-page">37</span><a href="薛氏医案_page38.html">38</a><a href="薛氏医案_page39.html">39</a><a href="薛氏医案_page40.html">40</a><a href="薛氏医案_page41.html">41</a><a href="薛氏医案_page42.html">42</a><span>...</span><a href="薛氏医案_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
