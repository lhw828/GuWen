<!DOCTYPE html>
<html>
<head>
    <meta charset="UTF-8">
    <title>诸病源候论 - 第 14 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 14 页/共 129 页</h1>
    <div class="content">　　诊其脉弦而急，胁下如刀剌，状如飞尸，至困不死。左手脉大，右手脉小，病右胁下痛。寸口脉双弦，则胁下拘急，其人涩涩而寒。其汤熨针石，别有正方，补养宣导，今附于后。

　　《养生方·导引法》云：卒左胁痛，念肝为青龙，左目中魂神，将五营兵千乘万骑、从甲寅直符吏，入右胁下取病去。

　　又云：右胁痛，念肺为白虎，右目中魄神，将五营兵千乘万骑，从甲申、直符吏，入右胁下取病去。

　　胁侧卧，伸臂直脚，以鼻纳气，以口出之，除胁皮肤痛，七息止。

　　又云：端坐伸腰，右顾视目，口纳气，咽之三十。除左胁痛，开目。

　　又云：举手交项上，相握自极。治胁下痛。坐地，交两手着不周遍握，当挽。久行，实身如金刚，令息调长，如风云，如雷。

　　卷之五　消渴病诸候（凡八论）

　　一、消渴候

　　夫消渴者，渴不止，小便多是也。由少服五石诸丸散，积经年岁，石势结于肾中，使人下焦虚热。及至年衰，血气减少，不复能制于石。石势独盛，则肾为之燥，故引水而不小便也。其病变多发痈疽，此坐热气，留于经络不引，血气壅涩，故成痈脓。

　　诊其脉，数大者生，细小浮者死。又沉小者生，实牢大者死。

　　有病口甘者，名为何，何以得之。此五气之溢也，名曰脾瘅。夫五味入于口，藏于胃，脾为之行其精气。溢在脾，令人口甘，此肥美之所发。此人必数食甘美而多肥，肥者令人内热，甘者令人中满，故其气上溢，转为消渴。

　　厥阴之病，消渴重，心中疼，饥而不欲食，甚则欲吐蛔。其汤熨针石，别有正方，补养宣导，今附于后。

　　《养生法》云：人睡卧，勿张口，久成消渴及失血色。

　　《养生方·导引法》赤松子云：卧，闭目不息十二通，治饮食不消。

　　法云：解衣 卧，伸腰 少腹，五息止。引肾气，去消渴，利阴阳。解衣者，无使挂碍。 卧者，无外想，使气易行。伸腰者，使肾无逼蹙。 者，大努使气满小腹者，即摄腹牵气使上，息即为之。引肾者，引水来咽喉，润上部，去消渴枯槁病。利阴阳者，饶气力也。此中数虚，要与时节而为避，初食后，大饥时，此二时不得导引，伤人。

　　亦避恶日，时节不和时亦避。导已，先行一百二十步，多者千步，然后食之。法不使大冷大热，五味调和。陈秽宿食，虫蝎余残，不得食。少眇着口中，数嚼少湍咽。食已，亦勿眠。

　　此名谷药，并与气和，即真良药。

　　卷之五　消渴病诸候（凡八论）

　　二、渴病候

　　五脏六腑，皆有津液。若脏腑因虚实而生热者，热气在内，则津液竭少，故渴也。夫渴数饮，其人必眩，背寒而呕者，因利虚故也。

　　诊其脉，心脉滑甚为善渴。其久病变，或发痈疽，或成水疾。

　　卷之五　消渴病诸候（凡八论）

　　三、大渴后虚乏候

　　夫人渴病者，皆由脏腑不和，经络虚竭所为。故病虽瘥，血气未复，仍虚乏也。

　　卷之五　消渴病诸候（凡八论）

　　四、渴利候

　　渴利者，随饮小便故也。由少时服乳石，石热盛时，房室过度，致令肾气虚耗，下焦生热，热则肾燥，燥则渴，然肾虚又不得传制水液，故随饮小便。以其病变，多发痈疽。以其内热，小便利故也，小便利则津液竭，津液竭则经络涩，经络涩则荣卫不行，荣卫不行，则热气留滞，故成痈疽脓。

　　卷之五　消渴病诸候（凡八论）

　　五、渴利后损候

　　夫渴利病后，荣卫虚损，脏腑之气未和，故须各宣畅也。

　　卷之五　消渴病诸候（凡八论）

　　六、渴利后发疮候

　　渴利之病，随饮小便也。此谓服石药之人，房室过度，肾气虚耗故也。下焦生热，热则肾燥，肾燥则渴。然肾虚又不能制水，故小便利。其渴利虽瘥，热犹未尽，发于皮肤，皮肤先有风湿，湿热相搏，所以生疮。

　　卷之五　消渴病诸候（凡八论）

　　七、渴利候

　　内消病者，不渴而小便多是也。由少服五石，石热结于肾，内热之所作也。所以服石之人，小便利者，石性归肾，肾得石则实，实则消水浆，故利。利多不得润养五脏，脏衰则生诸病。由肾盛之时，不惜其气，恣意快情，致使虚耗，石热孤盛，则作消利，故不渴而小便

　　卷之五　消渴病诸候（凡八论）

　　八、强中候

　　强中病者，茎长兴盛不痿，精液自出是也。由少服五石，五石热住于肾中，下焦虚热，少壮之时，血气尚丰，能制于五石，及至年衰，血气减少，肾虚不复能制精液。若精液竭，则诸病生矣。

　　卷之六　解散病诸候（凡二十六论）

　　一、寒食散发候

　　夫散脉，或洪实；或断绝不足，欲似死脉；或细数；或弦快坐所犯非一故也。脉无常投，医不能识。热多则弦快，有癖则洪实，急痛则断绝。凡寒食药率如是。无苦，非死候也。勤从节度，不从节度则死矣。

　　欲服散，宜诊脉候；审正其候，尔乃毕愈。脉沉数者，难发；难发当数下之。脉浮大者，易发也。人有服散两三剂不发者，此人脉沉难发，发不令人觉，药势行已，药但于内发，不出形于外。欲候知其得力，人进食多，是一候；气下，颜色和悦，是二候；头面身痒瘙，是三候；策策恶风，是四候；厌厌欲寐，是五候也。诸有此证候者，皆药内发五脏，不形出于外，但如方法服散，勿疑。但数下之，则内虚，当自发也。

　　诸方互有不同：皇甫唯欲将冷，廪丘公欲得将暖之意。其多有情致也。世人未能得其深趣，故鲜能用之。然其方法，犹多不尽，但论服药之始，将息之度，不言发动之后。治解之宜，多有阙略。江左有道弘道人，深识法体，凡所救疗，妙验若神，制《解散对治方》，云：钟乳对术，又对栝蒌，其治主肺，上通头胸。术动钟乳，胸塞短气；钟乳动术，头痛目疼。又，钟乳虽不对海蛤，海蛤动乳则目痛短气。有时术动钟乳，直头痛胸塞。然钟乳与术所可为患，不过此也。虽所患不同，其治亦一矣。发动之始，要其有由，始觉体中有异，与上患相应，便速服葱白豉汤。

　　又云：硫黄对防风，又对细辛，其治主脾肾，通腰脚。防风、细辛动硫黄，烦疼腰痛，或忿无常，或下利不禁。防风、细辛能动硫黄，硫黄不能动彼。始觉发，便服杜仲汤。

　　白石英对附子，其治主胃，通至脾肾。附子动白石英，烦满腹胀；白石英动附子，则呕逆不得食，或口噤不开，或言语难，手脚疼痛。觉发，服生麦门冬汤。

　　紫石英对人参，其治主心肝，通至腰脚。人参动紫石英，心急而痛，或惊悸不得眠卧；或恍惚忘误，失性狂发；或黯黯欲眠，或愦愦喜 ，或瘥或剧，乍寒乍热；或耳聋目暗。又，防风虽不对紫石，而能动紫石，紫石由防风而动人参。人参动，亦心痛烦热，头项强。始觉，便宜服麻黄汤。

　　赤石脂对桔梗，其治主心，通至胸背。桔梗动赤石，心痛口噤，手足逆冷，心中烦闷；赤石动桔梗，头痛目赤，身体壮热。始觉发，即温酒饮之，随能数杯。酒势行则解。亦可服大麦 良。复若不解，复服。

　　术对钟乳。术发则头痛目赤，或举身壮热。解与钟乳同。

　　附子对白石英，亦对赤石脂；附子发，则呕逆，手脚疼，体强，骨节痛，或项强，面目满肿，饮酒食 自愈。若不愈，与白石英同解。

</div>
    <div class="pagination">
<a href="诸病源候论_page13.html">上一页</a><span>...</span><a href="诸病源候论_page9.html">9</a><a href="诸病源候论_page10.html">10</a><a href="诸病源候论_page11.html">11</a><a href="诸病源候论_page12.html">12</a><a href="诸病源候论_page13.html">13</a><span class="current-page">14</span><a href="诸病源候论_page15.html">15</a><a href="诸病源候论_page16.html">16</a><a href="诸病源候论_page17.html">17</a><a href="诸病源候论_page18.html">18</a><a href="诸病源候论_page19.html">19</a><span>...</span><a href="诸病源候论_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
