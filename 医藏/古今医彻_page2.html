<!DOCTYPE html>
<html>
<head>
    <meta charset="UTF-8">
    <title>古今医彻 - 第 2 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医彻 - 第 2 页/共 29 页</h1>
    <div class="content">　　附嗣真少阴症似太阳太阳脉似少阴不同论盖太阳病。脉似少阴。少阴病。证似太阳。所以谓之反。而治当异也。今深究其旨。均自脉沉发热。以其有头疼。故为太阳病。脉当浮。今反脉不浮而沉者。以里虚久寒正气衰微所致。今身体疼痛。故宜救里。使正气内强。逼邪外出。而干姜生附。亦能出汗而解。假若里不虚寒。则见脉浮。而正属太阳麻黄证也。均自脉沉发热。以其无头疼。故名少阴病。当无热。

　　今反寒邪在表。但皮肤郁闭而为热。如在里。则外必无热。故用麻黄细辛以发表间之热。附子以温少阴之经。假使寒邪惟在里。当见吐利厥逆等症。而正属少阴四逆汤证也。以此观之。表邪浮浅。发热之反尤轻。

　　正气衰微。脉沉之反为重。此四逆为剂。不为不重于麻黄附子细辛汤也。可见熟附配麻黄。发中有补。生附配干姜。补中有发。所谓太阳少阴脉沉发热虽同。而受病有无头疼与用药自别。故并言之耳。若误治之。其死必矣。

　　按嗣真云。太阳症头疼身热。是太阳感寒也。脉当浮而反沉。是少阴脉。

　　又非少阴感寒乎。用四逆汤。治少阴。救里为急。不虑太阳之邪不出也。

　　又云少阴症脉沉。是少阴感寒也。不应热而反发热。是太阳症。又非太阳感寒乎。用麻黄附子细辛汤。兼治太阳。以发表热。不虑少阴之经不温也。虽然。太阳症而脉浮。复兼吐利。将独治太阳乎。少阴脉沉而发热。

　　不兼太阳。则又当专主少阴矣。不可不知。由此推之。如阳明身热潮热。

　　而脉微弱下利四肢厥冷。则又是太阴矣。宁独主阳明也乎。不得不参附子理中等汤。救太阴之里也。少阳寒热往来。而脉细蛔厥烦躁腹疼。

　　则又是厥阴矣。宁独主少阳也乎。不得不参吴茱萸等汤。救厥阴之逆也。盖阳症阳脉。易辨也。阳症阴脉。症假脉真也。又有症假而脉亦假者。

　　如阴极发躁。欲投水中。脉来鼓指。重按全无。内真寒而外假热也。更有脉涩肢冷。呕逆便秘。伏热于中。水极似火。火极亦似水也。凡此者又岂可与两感同论哉。要之治其本者。百不一失。治其标者。百不一得。临症者慎旃。

　　四逆汤附子（二钱） 甘草 干姜（各一钱五分）

　　水煎服麻黄附子细辛汤麻黄 细辛（各二钱） 附子（一钱）

　　水煎服理中汤人参 白术 干姜（各一钱） 甘草（八分）

　　水煎服。腹痛甚。加附子。寒而吐者。加生姜。小便不利。加茯苓。肾气动者。去术。

　　吴茱萸汤吴茱萸 生姜（各三钱） 人参（一钱）

　　水钟半。枣一枚。煎七分服。

　　卷之一　伤寒

　　太阳论

　　经曰。巨阳者。诸阳之属也。其脉连于风府。故为诸阳主气也。又曰。伤寒一日巨阳受之。头项痛。腰脊强。以其经从头项下肩膊挟脊抵腰中。其所统者大。其所循者远。故易以犯。犯之则恶寒发热。独甚于他经。仲景以麻黄汤发之。此有是太阳症。用是太阳药也。若在阳明。则热多而寒少。无是症矣。在少阳。则寒往而热来。亦无是症矣。传入三阴。则有热而无寒。更无是症矣。故惟太阳一经。寒独甚。脉独紧。汗独无。未传阳明。则口不渴。未传少阳。则耳不聋。仲景用麻黄汤为太阳之正治。固非易老九味羌活汤之所能代也。若苟非太阳而阳明。则用葛根汤。非太阳而少阳。则用柴胡汤。均非麻黄汤之可假借也。虽然太阳一经。非独冬时严寒。能触犯之。而四时寒邪。皆能犯之。如犯之而身果寒。脉果紧。其症具在。即四时皆用麻黄可也。如犯之而寒不甚。紧不盛。其症虽具。即冬时不用麻黄可也。况作劳辛苦之人。及本元亏损之后。而偶冒寒邪。脉紧少力者。又当从权以治。不必执用麻黄可也。盖以麻黄骁悍之性。攻邪固易。损正不难。一误投之。为变不测。可不慎乎。

　　按麻黄汤。为太阳经正药。余所以谆谆慎之者。盖非其时。非其经。非其人之质足以当之。鲜不为害。请勿轻试。为天下幸甚。

　　治验

　　一友积劳后。感寒发热。医者不审。以麻黄汤进。目赤鼻衄。痰中带血。继以小柴胡汤。舌干乏津。余诊之。脉来虚数无力。乃劳倦而兼阴虚候也。误投热药。能不动血而竭其液耶。连进地黄汤三剂。血止而神尚未清。用生脉散及归脾汤去 术投之。神虽安而舌仍不生津。予曰。肾主五液。

　　而肺为生化之源。滋阴益气。两不见效。何也。余熟思之。乃悟麻黄性不内守。服之而竟无汗。徒伤其阴。口鼻见血。而药性终未发泄。故津液不行。予仍以生脉散固其本。用葛根陈皮引之。遂得微汗。舌果津生。后以归脾汤六味丸而痊。

　　一医者素自矜负。秋月感寒。自以麻黄汤二剂饮之。目赤唇焦。裸体罔顾。

　　遂成坏症。

　　一药客感冒风寒。自谓知药。竟以麻黄五钱服之。吐血不止而毙。此二症虽进黄连解毒犀角地黄汤。终不挽回。大可骇也。

　　麻黄汤麻黄（二钱） 桂枝（一钱） 甘草（五分） 杏仁（八粒）

　　加姜枣水煎九味羌活汤羌活 防风 苍术（各一钱） 甘草 白芷 川芎 生地黄 黄芩（各一钱五分） 细辛（七分）

　　加姜枣水煎

　　卷之一　伤寒

　　阳明少阳论

　　经曰。二日阳明受之。阳明主肉。其脉挟鼻络于目。故身热目疼而鼻干不得卧也。三日少阳受之。少阳主胆。其脉循胁络于耳。故胸胁痛而耳聋。夫同是受寒。不日一日。独日二日三日者。盖传经之邪居多。而自感者少。自感则寒。传经则热。仲景用葛根汤小柴胡汤主二经之病。节庵一曰解肌。

　　一曰和解。又谓不从标本从乎中治。固知非若太阳汗之而愈也。学人其可执乎。然二经亦有自感者。如阳明为邪。首面大肿。少阳为邪。耳前后肿。

　　此不从太阳传入。而发热与伤寒无异。东垣用普济消毒饮子。及鼠粘子汤。治之。盖阳明主燥。少阳主火。非比太阳属寒水之司。故治各不同也。

　　按寒邪入里。未有不传阳明。乃阳明腑病。非阳明之经也。阳明者胃也。

　　胃为水谷之海。一受寒邪。则水谷不行。为热。为渴。为胀满。甚则谵语狂言。皆其邪也。治之者。不可过汗以竭其液。一也不可早下以伤其阴。二也。不可寒凉以阻其化。三也。宜以葛根平胃加减调之。若少阳一经。属木有火。为呕。为声。为寒热往来。则以小柴胡汤为主。女子临经即谓热入血室。甚则谵语。加生地丹皮。乃至正之法也。尤不可汗下。

　　一阳明传变至多。治之贵乎得宜。寒则凝而食不化。热则燥而液愈亡。故止渴用葛粉以鼓舞胃气。胜于花粉知母。平胃用浓朴以温中州。非比木香豆蔻。如在上用桔梗枳壳。在下用枳实青皮。而甘草调中。陈皮理气。山楂莱菔消滞之类。虽极平和。实至当不易之常理也。然有饮食伏于中。而不显于脉症者。有脉症似乎饮食。而实非饮食为患。乃中气虚所致。则又当细问其病因。察其脉色舌苔。按其胸腹有无痛处。大便曾解不解。或补或泻。出一定之见以疗之。方为得耳。

　　葛根汤葛根（一钱半） 麻黄（一钱） 桂枝 芍药 甘草（各六分）

　　加姜枣水煎。此方治太阳无汗恶风。太阳阳明合病。如阳明腑病。不可概用。

　　小柴胡汤柴胡（二钱） 黄芩 人参 半夏（各一钱） 甘草（五分）

　　加姜枣水煎服。

　　加味小柴胡汤（即前方加生地丹皮各一钱）

　　普济消毒饮子黄芩（酒炒） 黄连（各八分焙） 人参 橘红 玄参甘草（生用） 连翘 牛蒡子（炒研） 桔梗 柴胡僵蚕（炒） 薄荷（各五分） 板蓝根 马屁勃 升麻（各二分）

　　水煎服。（便秘酒煨大黄一钱）

　　鼠粘子汤牛蒡子（焙研） 枳壳 甘草（炙） 柴胡 连翘 黄芩 桔梗（各一钱） 薄荷叶（二钱）

　　水煎

　　卷之一　伤寒

　　三阴论

　　经言六经。而即继之曰。三阴三阳。五脏六腑皆受病。此何以说也。余请以三阴概之可乎。伤寒传入三阴。已寒变为热矣。盖太阴者脾也。其经布胃络嗌。故邪入之。则腹满而嗌干。然经既属脾。经病则脾亦病。脾主消磨。亦失其职。况布于胃则食不化。而腹满络于嗌。则热伤阴而嗌干。且但曰满。

　　则邪犹在中焦。未可遽下。故腹满平以浓朴陈皮。嗌干和以葛根枳桔。此虽治太阴之经。实即治阳明之腑也。少阴者肾也。其经络肺系舌本。故邪入之。则口燥舌干。而渴。然经虽属肾。土旺则水必亏。肾为胃关。亦失传化。

</div>
    <div class="pagination">
<a href="古今医彻.html">上一页</a><a href="古今医彻.html">1</a><span class="current-page">2</span><a href="古今医彻_page3.html">3</a><a href="古今医彻_page4.html">4</a><a href="古今医彻_page5.html">5</a><a href="古今医彻_page6.html">6</a><a href="古今医彻_page7.html">7</a><span>...</span><a href="古今医彻_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
