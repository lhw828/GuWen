<!DOCTYPE html>
<html>
<head>
    <meta charset="UTF-8">
    <title>寿世保元 - 第 106 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 106 页/共 201 页</h1>
    <div class="content">　　一论偏正头风。一切头痛。诸风眩晕。头目昏重。

　　都梁丸

　　香白芷切碎。晒干为细末。炼蜜为丸。如弹子大。每服一丸。荆芥穗腊茶细嚼下。

　　一论眉棱骨痛者。风热并痰也。

　　选奇汤

　　羌活 防风（各二钱） 酒片芩（一钱五分冬月不用或甚者炒用） 半夏（姜汁炒二钱） 甘草（一钱夏月生冬月炙）

　　上锉一剂。水煎。食后服。

　　一论雷头风者。头痛而起核块也。头面疙瘩。恶寒发热拘急。状如伤寒。

　　升麻汤

　　升麻 苍术（米泔浸） 薄荷叶（各等分）

　　上锉。水煎服。

　　一谭侍御但头痛即吐清水。不拘冬夏。吃姜便止。已三年矣。余作中气虚寒。用六君子加当归、黄 、木香、炮姜而瘥。

　　一论颈项强急筋痛。不能回顾者。乌药顺气散加羌活、独活、木瓜。

　　一治偏正头痛头风。

　　羌活 细辛 白芷 川芎 蔓荆子 薄荷 防风 甘草（各等分）

　　上为细末。每服二三茶匙。白汤调下。

　　一人头痛发热。眩晕喘急。痰涎壅盛。小便频数。口干引饮。遍舌生刺。缩敛如荔枝然下唇黑裂。面目俱赤。烦躁不寐。或时喉间如烟火上冲。急饮凉茶少解。已至于死。脉洪大无伦。且有力。扪其身烙手。此肾经虚火。游行于外。投以十全大补加山茱萸、泽泻、牡丹、山药、麦冬、五味、附子。一剂熟睡良久。脉症略减三四。再以八味丸服之。诸症悉退后畏冷物而痊。

　　一治头风肿痛。偏正不拘。用艾捶烂。铺纸上。将筷卷成筒。次将黄蜡熔化。灌入筒内以满为度。如左边疼。将药烧烟入右耳。右熏左即安。

　　一论半边头痛。

　　祛痛膏

　　防风 羌活 本 细辛 菊花（各五分） 南星 草乌 白芷（各一钱）

　　上为细末。用连须葱一把洗净。同前药捣成膏。铜锅顿热。量痛大小。以油纸摊药。贴痛处周遭以生面糊封之。再用干帕包定。其痛即止。一方。加菊花、独活各一钱五分。草乌一钱。麝香一分。

　　卷六

　　须发

　　医者所论人须发眉。虽皆毛类。而所主五脏各异。故有老而须白。眉发并白者。或发白而须眉不白者。脏气有所偏故也。大率发属于心。禀火气。故上生。须属于肾。禀水气。故下生眉属于肝。故侧生。男子肾气外行。上为须。下为势。故女子宦人无势。则亦无须。而眉发无异于男子。则知不属肾也明矣。

　　妇人无须。无血气乎。岐伯曰。今妇人之生。有余于气。不足于血。冲任之脉。不荣唇口。故须不生。

　　宦者。其须独去。其故何也。曰。宦者。伤其宗筋。血泄不复皮肤。故须不生。天宦未尝被伤。其须不生。其故何也。曰。天宦禀赋不足。宗筋不成。故须不生。

　　天下第一乌须方

　　阁老高中玄传。

　　五倍子一斤。择整个者。个个捶破。去虫土。择粗者如黄豆大。次者如赤豆大。又次者如绿豆大。分三样。入新锅内。炒如栗壳色。以青湿布包之。以脚踏成饼。晒干为末。锡罐盛贮筑实封口。勿令泄气。听用。

　　红铜末半斤。淘去皮土。见清水。令干。入铁锅内。炒大热。倾入酸醋少半碗。拌匀湿透。再炒。入醋七次。研为末。箩过。以棉纸另包。听用。

　　白矾（四两为末另包） 皂矾（四两为末另包） 白芨（四两切片焙干切为细末纸包）

　　上每遇染须时。量须之多少用药。如五倍子九钱。铜末一钱八分。白矾、白芨、皂矾各九分再加食盐九分。共入于碗内。再研极细。入小铜杓内。以浓茶卤调如稀糊。放木炭火上。

　　徐徐熬之。不住手搅匀。熬成稠糊为度。预先以肥皂水洗净须发待干。以抿子挑药。乘热敷须鬓上。用油纸兜住。外用乌帕包裹至顶。解衣护枕而睡。至半夜验药将干。以手搜去残药如干甚。用茶卤湿润去药。至天明洗面。略洗须鬓。如面皮上有黑处。以指蘸油涂摩。即用软纸擦去油迹。染后仍以香油少许润之。即明黑可观。先一月染上四次。后半月染一次。

　　永不露白。

　　野狐倒上树

　　 尚书刘三川传。

　　黑铅（四两） 汞（二钱）

　　先将铅化成汁。后入汞。凝成叶子。煎成钱样。外用铁丝穿作二三串。听用。

　　再用大瓷罐一个。入无盐好醋三碗。将铅钱入罐内。悬于醋上。离醋二指。内泡卷柏二个。

　　鸭嘴胆矾四钱。用瓷盘封口盖之。再用黄泥封固。夏月日中晒七日。冬月糠火煨七日。出。

　　罐底摘一孔出醋不用。揭起盘来。扫下药霜来。用脂皮包住收之。临用药时。将须发以温水洗净。就湿再用脂皮包手指拈药霜。粘在须发上。自然黑到根。神效。切忌香肥皂水洗。

　　乌须方

　　 刺史周如梅传。

　　宫粉（一两二钱霜（八分） 水银（一钱先将铅一钱化开入水银结成砂子）

　　上为末。用咸水和。熬滚。涂须发上。约半炷香。即洗去。

　　青云独步丹

　　 乌须黑发。延年益寿。

　　赤白何首乌（共一斤黑豆三升半煮拌浸何首乌一昼夜去汁后将豆拌首乌木甑蒸浸五次）

　　当归身（酒洗三两） 赤茯苓（半斤用牛乳浸过煮干） 白茯苓（半斤用人乳浸过煮干） 补骨脂（盐酒炒四两） 甘杞子（酒浸焙三两） 菟丝子（半斤酒浸蒸捣饼焙干） 怀牛膝（甘草水泡四两）

</div>
    <div class="pagination">
<a href="寿世保元_page105.html">上一页</a><span>...</span><a href="寿世保元_page101.html">101</a><a href="寿世保元_page102.html">102</a><a href="寿世保元_page103.html">103</a><a href="寿世保元_page104.html">104</a><a href="寿世保元_page105.html">105</a><span class="current-page">106</span><a href="寿世保元_page107.html">107</a><a href="寿世保元_page108.html">108</a><a href="寿世保元_page109.html">109</a><a href="寿世保元_page110.html">110</a><a href="寿世保元_page111.html">111</a><span>...</span><a href="寿世保元_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
