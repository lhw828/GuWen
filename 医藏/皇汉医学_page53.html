<!DOCTYPE html>
<html>
<head>
    <meta charset="UTF-8">
    <title>皇汉医学 - 第 53 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 53 页/共 77 页</h1>
    <div class="content">　　《橘窗书影》曰：「一妇人因痔疾，不大便者月余，燥结不能通，肛门如火，且痛甚。余用大承气汤加黄芩、乳香，使服，另以猪胆汁和醋灌肛门，且涂肿处。一昼夜，下燥屎七八枚，痔痛亦安。后数年不发云。」
　　求真按：「加黄芩、乳香，蛇足也。」
　　山田业广曰：「某人因其妻患疫，看护尽力，大劳心气。妻愈，一夜三更后卒然起，欲他往，家人皆以深更止之，如不闻。弟颇怪，窃往迹之，见登神社箕踞，大声妄言。弟大惊，知已发狂，强之归。翌日，乞余诊，投以柴胡加龙蛎汤，数日，自若。此人年三十余，壮实有力，手掷二三间之坐席甚捷，因而狐祟之说以起。…凡经十日许，一亲戚来，…再乞诊。熟察之，虽昼夜数十发，但未发时稍有正气，至发时则握手张足，按之心下苦闷，项背手足筋络弩张甚强，触之则不堪而发声。观其反张之势，类于痉病之发狂，因投大承气汤五帖，尤多用芒硝、大黄，想必有五六行之下利，而不知每日仅有二行耳，但其筋络从是渐舒，发病次数亦日渐减少。十余日后，颇有正气，重与前方。一月余，病减七八，心想芒硝大黄岂可久用乎？但少减即不适，不得已又增之，约用承气七八十日，其间药惯肠胃，若行硬大便一次，则全快，至后不通快时，不一定用承气矣。此人肠胃特别厚实，余五十年间，多用芒硝大黄者，惟此一人耳。古圣立方之妙，实可惊叹焉！」
　　芒硝之医治效用
　　《药征》曰：「芒硝，主软坚也。故能治心下痞坚、心下石硬、小腹急结、结胸、燥屎、大便难，而兼治宿食、腹满、小腹肿痞等诸般难解之毒也。」历观上方，芒硝主治坚块明矣，且有软坚之功也，故兼治宿食、腹满、少腹肿痞等诸般难解之证。
　　此说虽是，有坚块无不可用，然难为完说。依余之经验，本药与石膏并称大寒药，且泻下作用有力，故能适用于里证而阳实者，其它悉当禁用也。故前说宜改作「芒硝，主治里之阳实证而有坚块者」，其适应证之详细及奏效之理，可视下说。
　　《本草备要》曰：「朴硝、芒硝，辛能润燥，咸能软坚，苦能下泄，大寒能除热。朴硝酷涩性急，芒硝经炼稍缓，能荡涤三焦之寒热，推陈致新(昂按：『致新，则泻亦有补，与大黄同。盖邪气不除，则正气不能复也』)，治阳强之病，伤寒疫痢，积聚结癖，留血停痰，黄疸淋闭，瘰疬疮肿，目赤障翳，通经堕胎。…生于卤地，刮取煎炼，在底者为朴硝，在上有芒者为芒硝，有牙者为马牙硝。」
　　《药物学》曰
　　盐类（芒硝）下剂之特色
　　一、便秘之际，若欲急速排除肠内容为稀薄溶液，须内服大量硫酸钠(即芒硝)之5％以下之溶液。其溶解水已充分，故不夺他水。从其作用，亦不关于体内水分之多寡，因多量之水样内容亢进，约一二小时间而水泻。然非常顽固之便闭，有不能奏效者，则宜植物性下剂。
　　二、盐类下剂之浓厚液，有减却体内水分之效，间有使用于浮肿、水血证等。例如，使内服硫酸钠(芒硝)大量之10％～25％之溶液，则由浓厚液之刺激，亢进肠分泌，盐因被稀释而泻下，故组织显著失水。此际泻下，必须溶解水之供给，而仰给于肠分泌，故其奏效须延长时间。普通内服后，自十至二十小时而通利，便状殆与肠液之成分相等。肠分泌之多少与血液及组织中之水分多少成比例，故一二日间渴者，其分泌不充分也，则浓厚盐不得呈泻下作用。
　　三、用量过少，不泻下。…此时渐被吸收，由盐类作用而利尿也。久坐职业之人或平卧患者，虽与盐类下剂，但肠运动不甚亢进，故渐被吸收而不呈泻下作用。此时因利尿作用而体中之水分减少，肠液之分泌亦减，致便秘如旧。
　　四、肝脏之疾患(充血、胆石证、卡他性黄疸等)用之有效者，恐因门脉系之血行强盛，且因盐类作用亢进组织液之灌流，影响其营养也。
　　五、泻下药之盐类下剂，无刺激肠壁之性，故对于热性病者或他脏器有炎证者，得频频使用之，因对于此等证，仍有消炎的作用也。
　　碳酸亚尔加里（碳酸盐或含其含碱类矿物）之应用
　　求真按：「下记诸条，亦为本药之适应证。」
　　一、对于尿酸结石，反于此(求真按：「兹不记，指第二项也」)，其奏效之理由不明。同一种病，内服亚尔加里，则使疝痛轻快，且时见崩坏之石片排出，是结合结石之黏液沉淀。由于亚尔加里性尿而被溶解，故分裂尿石为小片。遂由增量之尿而至于排出。又对于已结晶之尿酸，虽不能溶解，但有防止其新生之效，不容疑矣。
　　二、对于胆石证，亚尔加里性矿泉有减轻发作及根治之效。
　　三、因气管卡他而分泌少量时。又于子宫内膜炎等妇人生殖器病，与食盐为伍，又于亚尔加里性食盐泉形而被使用。
　　又与利尿剂为伍，能治心肾疾患之浮肿。
　　大黄甘草汤之注释
　　食已即吐者，大黄甘草汤主之。(《金匮要略》)
　　【注】
　　食后即呕吐者，以本方为主治也。由下说，可得详解(尚可参照太阳病篇甘草医治效用条)。
　　《勿误药室方函口诀》本方条曰：「此方所谓：『欲求南风，先开北牖也。』导胃中壅闭于大便而止上逆之呕吐也。妊娠恶阻，不大便者，亦有效。同理，丹溪治小便不通，用吐法开提肺气，使上窍通，而下窍亦通。虽与此方异法，而理却同，其它一切之呕吐，属于胃肠热者，皆可用之。欲辨胃热，即大便秘结，或食已即吐，或手足心热，或目黄赤，或上气头痛，则可知为胃热矣。若以上冲证为目的而用之即无大误，虽虚证而大便久燥结者，亦可用此方，是权道也，不必胶柱。赞州御池平作以此方为丸而多用之，即今之大甘丸也。中川修亭以调胃承气汤为丸，能治吐水病，皆同此意也。」
　　大黄甘草汤方
　　大黄6.4克，甘草3.2克。
　　上细锉，以水一合五勺，煎五勺。去滓，顿服。
　　鹧鸪菜汤方
　　前方中加鹧鸪菜(一名海人草)8克。煎法用法同前。
　　【主治】驱逐蛔虫及胃肠之宿毒(立方者不明)。
　　先辈之论说
　　《圣济总录》曰：「大黄甘草汤，治水黄状，面目俱青，狂言妄语，声不出者。」
　　《古今医鉴》曰：「老军散(求真按：『即以大黄甘草汤为散也』)，治发背痈疽，疔毒恶疮，一切无名肿毒，焮热初起，未溃者。」
　　《张氏医通》曰：『大黄甘草汤，治痘为痰闷，不能发出者。』
　　东洞翁大黄甘草汤定义曰：「治大便秘闭而急迫者。」
　　《方机》大黄甘草汤主治曰：「大便不通急迫者。食已即吐，大便不通者。」
　　《芳翁医谈》曰：「若食则不得不吐，故自探吐得稍安，或时腹痛，或时下利者，全属反胃，宜大黄甘草丸(求真按：『即大黄甘草汤之丸方』)。」
　　《古方丸散方》曰：「鹧鸪菜汤，治有虫而见吐下诸证者。」
　　《类聚方广义》大黄甘草汤条曰：「治胃反，嗝噎，心胸痛，大便难者。倍加鹧鸪菜，名鹧鸪菜汤，治蚘虫心腹痛，恶心唾沫者。小儿蛔证及胎毒腹痛，夜啼，头疮，疳眼。」
　　鹧鸪菜之医治效用
　　本药有驱蛔作用，为世人皆知之事实，不敢再赘。但此外如下说，有治腹痛，排除黏液之作用，不可忘之。
　　《方伎杂志》曰：「鹧鸪菜，谓出自萨州，亦有出自纪州者。此物历代本草不载，闽书《南山漳州府志》始载下蛔妙。又虽无蛔，亦治腹痛不久，善祛肠垢。」
　　调胃承气汤之注释
　　伤寒脉浮，自汗出，小便数，心烦，微恶寒，脚挛急，反与桂枝汤以攻其表，此误也。得之便厥，咽中干，烦躁，吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸。若胃气不和，谵语者，少与调胃承气汤。(《伤寒论》)
　　【注】
　　本条前半，已述于芍药甘草汤条，兹就后半说明之。「若胃气不和，谵语者，少与调胃承气汤」三句，宜接续于「以复其阳」句之下可解。其意因误用桂枝汤而生变证，即四肢厥冷，烦躁吐逆，与甘草干姜汤，复于阳证后，若生内热，胃气不调和而谵语者，谓可与少量之本方也。
　　发汗后，恶寒者，虚故也。但热者，实也，当和胃气，与调胃承气汤。(《伤寒论》)
　　【注】
　　和久田氏曰：「发汗后，表证解而恶寒者，因汗亡津液，精气虚而恶寒也。若消息移时，则不治而自愈矣(求真按：『仲景曰：“发汗，病不解，反恶寒者，虚故也，芍药甘草汤主之。”由此观之，则发汗后恶寒者，必非消息移时而自愈也』)。不恶寒，但发热者，为胃内实热之候也。凡发热恶寒者，表证也；往来寒热者，里证也(求真按：『里』字之上脱『半表半』三字)。今汗后有热，内实也(求真按：『此由太阳病直转入于阳明也』)，然汗后津液外出，而有此内实之候者，因不可轻易攻也(求真按：『不可轻易攻者，不可轻易攻以大承气汤也』)，用此方以润燥缓急，通利大便，调和胃中之气，即可愈矣。若不愈，真为内实证，可与大承气。因含以后治法，故曰与调胃承气汤也。」
　　太阳病未解，阴阳俱停（求真按「停」，恐「微」字为是。）必先振栗，汗出而解。但阳脉微者，先汗出而解，但阴脉微者，下之而解。若欲下之，宜调胃承气汤。(《伤寒论》)
　　【注】
　　汪氏曰：「『脉微』二字当活看，此非微弱之微，乃邪滞脉道，细伏之义也。邪滞于经(求真：『按经者，表也』)，则表气不得条达，故阳脉微也。邪滞于府(求真按：『胃肠之谓也)』，则里气不能通畅，故阴脉微也。先汗出而解者，仲景无方，《千金》云宜桂枝汤。」
　　《伤寒类方》曰：「《脉经》无『停』字，疑是沉滞不起，即下『微』字之义。寸为阳，尺为阴，微字因上『停』字之意，与微弱不同，若系微弱，则不当复行汗下故也。」
　　求真按：「太阳病，当未解时，寸尺二脉俱微者，必恶寒战栗。虽有汗出而解之机，然惟寸脉微者，由发表剂先汗出而后解也。仅尺脉微者，由下剂先泻下而后汗出解也。若欲由此下剂解者，宜用调胃承气汤也。是以本条为辨汗下之不同，吃紧之要语，故不可不注意之。」
　　伤寒，十三日不解，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。(《伤寒论》)
　　【注】
　　和久田氏曰：「谵语，为有内热之候。凡内热实者，法以汤药下之。若以丸药下之，仅去水气，而热气不退也。凡自下利者，脉当有微厥状，今脉调和而下利，知非自然之下利，是以丸药下之，非其治法，致胃气不和也。厥脉，按之初来大，渐渐小，更来渐大，是脉不调和也。脉不厥而下利，为脉证相反，故知非自然之下利，虽有此下利，仍为内热实也，法当以汤药下之。然今在错治后，故宜泻其实而兼调胃气，以调胃承气汤主之。若未下而谵语，大便硬者，为小承气汤证也。」
　　太阳病，过经十余日，心下温温欲吐，而胸中痛，大便反溏，腹微满，郁郁微烦，先此时，自极吐下者，可与调胃承气汤，若不尔者，不可与。但欲呕，胸中痛，微溏者，此非柴胡证，以呕，故知极吐下也。(《伤寒论》)
　　求真按：「『以呕』，恐『以溏』之误，参照下记山田氏说。」
　　【注】
　　和久田氏曰：「太阳病，过经十余日，而致柴胡证之胸满，心下温温欲吐，而胸中痛，大便当硬者反溏，腹微满，郁郁微烦者，非病之自然也。先此自服他药，因极吐下，而气逆未调和，吐后药气未尽，温温欲吐，下后药气未尽而便溏，且柴胡之满，当胸满。今腹满微烦，明为吐下后胃气未调和，可与调胃承气汤也。是以此证可知为调胃承气之腹候矣。不极吐下者，非调胃承气证，因是此方可知名调胃之意矣。但欲呕，前之温温也。胸中痛微溏者，非柴胡证。以呕，故知极吐下也，此文为注文误入正文也。」
　　山田正珍曰：「温温，读『愠愠』。…以呕，当作『以溏』，应上文之反溏也。过经者，谓表解也，言太阳病，表证已罢十余日，心下愠愠欲吐，胸中痛，大便不溏者，此为邪传少阳，小柴胡汤证也。今其人大便当不溏而反溏，郁郁微烦者，知医先于此时极吐下。极吐下者，必用瓜蒂、巴豆之类，因而伤动肠胃而致下利也。然此下利，是毒药未解，非虚寒之下利也，又非太阳病外证未除而数下之，遂致虚寒之下利，故与调胃承气汤以和其胃则愈。若不尔者，谓非因极吐下而有此证时，虽有似于柴胡证虚寒之溏、虚寒之腹满、虚寒之烦，然非实热也，其脉当微弱代结，…不可与调胃承气汤，宜以理中、四逆辈温之。若但欲呕，胸中痛，大便微溏者，似于柴胡证而非柴胡汤证，以其大便溏，故知极吐下也，又知其非柴胡证矣。」
　　求真按：「此二说，虽不无少异，其实一也，宜相互参看，以解仲景意。」
　　阳明病，不吐，不下，心烦者，可与调胃承气汤。(《伤寒论》)
　　【注】
　　和久田氏曰：「不吐者，用吐剂而不吐也。不下者，用下剂而不下也。而心烦者，不拘于前后(求真按：『不拘于前后者，不拘在前后两者之意也』)，与调胃承气汤以和胃气，则可吐者自吐，可下者自能下利，而免急迫也。此心烦，由于急迫。…此方有甘草以缓急迫，故能治之。」
　　太阳病三日，发汗不解，蒸蒸发热者，属胃也，调胃承气汤主之。(《伤寒论》)
　　【注】
　　钱潢曰：「蒸蒸发热者，犹釜甑蒸物，热气蒸腾，自内达外，为气蒸湿润之状，非若翕翕发热之在皮肤也。」
　　程应旄曰：「此即大便已硬之征，故云属胃也。热虽聚于胃，而未见潮热谵语等证，主以调胃承气汤者，于下法之内而从中治(求真按：『中治者，从大、小承气中间之治法也』)，以其日未深也。」
　　和久田氏曰：「属胃者，及于内实也。然发汗不解，若未蒸蒸发热至于潮热者，不可谓胃实之正证(求真按：『胃实之正证，大承气汤证也』)，故曰『属』。此亦因发汗后无余证，故以调胃承气为主治，而非误治也。」
　　求真按：「自发太阳病经过三日许，用发表剂发汗，病犹不解，蒸蒸发热者，因自太阳病而转属于阳明，即以本方为主治也。」
　　伤寒，吐后，腹胀满者，与调胃承气汤。(《伤寒论》)
　　【注】
　　和久田氏曰：「吐后，腹满宜消，反胀满者，知胃气未和，与此方也。」
　　山田正珍曰：「伤寒行吐方后，诸证皆去，唯胃中不和，其腹胀满者，药毒遗害也，宜调胃承气汤解毒以和胃。」
　　大便不通，胃气不和者，宜调胃承气汤。(《伤寒论》)
　　【注】
　　大便不通，胃气不和，皆由于病毒之急迫，宜与本方除病毒缓急迫也。
　　调胃承气汤方
　　大黄6.4克，甘草、芒硝各3.2克。
　　煎法用法同大承气汤。
　　调胃承气汤之腹证
　　腹不满(吐后，如腹胀满者，例外也)，于脐中心之腹底及上下左右有凝结而觉抵抗，且有压痛者，即本方之腹证也。
　　先辈之论说治验
　　《活人书》曰：「大抵发斑，不可用表药。因表虚里实者，若发汗开泄，则更增斑斓矣。可下者，与调胃承气汤。」
　　阳明证，头疼不恶寒，反恶热者，胃实故也。阳明气实，故攻头也，调胃承气汤主之。
　　求真按：「此说不必信，不可妄从。」
　　《伤寒绪论》曰：「脉浮而大，心下反硬，有热属于藏者，可攻之。此因燥屎上逆而攻脾，调胃承气汤。」
　　求真按：「心下反硬者，非燥屎逆上攻脾，是燥屎横行，充实于结肠之内，压迫于胃也。」
　　《卫生宝鉴》曰：「调胃承气汤，治伤寒发狂，烦躁面赤，脉实者。」
　　《试效方》曰：「调胃承气汤，治消中而渴，饮食多者。」
　　《口齿类要》曰：「调胃承气汤，治中热，大便不通，咽喉肿痛或口舌生疮者。」
　　《外科枢要》曰：「破棺丹(求真按：『即本方之丸剂也』)，治疮疡热极，汗多，大渴，便秘，谵语，发狂者。」
　　求真按：「本方治化脓性脑膜炎者，事实也。」
　　《证治准绳》曰：「破棺丹，治疗疮之气入腹而危者。」
　　《玉机微义》曰：「调胃丸，治齿痛出血不止，以调胃承气汤为末，蜜丸服。」
　　东洞翁本方定义曰：「治大黄甘草汤证而实者。」
　　求真按：「治但急迫，大便不通者。」
</div>
    <div class="pagination">
<a href="皇汉医学_page52.html">上一页</a><span>...</span><a href="皇汉医学_page48.html">48</a><a href="皇汉医学_page49.html">49</a><a href="皇汉医学_page50.html">50</a><a href="皇汉医学_page51.html">51</a><a href="皇汉医学_page52.html">52</a><span class="current-page">53</span><a href="皇汉医学_page54.html">54</a><a href="皇汉医学_page55.html">55</a><a href="皇汉医学_page56.html">56</a><a href="皇汉医学_page57.html">57</a><a href="皇汉医学_page58.html">58</a><span>...</span><a href="皇汉医学_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
