<!DOCTYPE html>
<html>
<head>
    <meta charset="UTF-8">
    <title>杂病广要 - 第 5 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 5 页/共 33 页</h1>
    <div class="content">　　诸虚百损，莫不自心肾而然，病既至此，尚有不能守节，或孳孳于财利，或恋恋于色欲，伤动坎离，渐致沉羸，去生远矣。养生之士闻此，自当恻然有感于斯，谨起居，节饮食，静室自处，勿贪富贵，勿怨贫贱，勿嗜酒色，专心服药。治法当以宁心凝神为先，次则涩精补肾，则疾无不愈矣。（《治病活法秘方》）世有患此者，急绝房欲以养精，内观以养神，毋怒劳以耗气，则其真阴之水自充，而五内之火自息，又何不治之有。惟其嗜欲无节，起居不时，食饮自倍，使神散而精竭，血涸而气亡，直至发热不休，形骸骨立而死，良可叹哉。（《订补明医指掌》）
　　内因类
　　骨蒸
　　骨蒸即后世所称痨瘵是也。《内经》之寒热，仲景之肺痿，及内有干血等，俱为证治之权舆。古来又有传尸之说，所谓六代诸虫形状等，稍涉荒唐。要之，此实劳中之一证，学人宜与前门相参可也。
　　名义
　　夫骨蒸之疾而多异名，为疗皆同一体，丈夫以劳损为宗，妇人以血气为本，起于肾虚所致，故云阴气不足，阳必凑之。血气不荣，骨髓枯竭，肾主于骨，以其先从骨热，故曰骨蒸。（《圣惠》）古经惟有骨蒸病候，而巢氏论说，乃曰骨蒸病有五种，此说殊未当。蒸既异候，即血蒸之候必在于肝，肝主血故也。然又谓二十三蒸者，此盖触类长之，遂至纷纷之论，其实五脏劳而生热故也。然独以骨蒸名之者，此病热深，古人举其重者言之。（《鸡峰》）（按：此二说似相反，宜互意而看。）
　　源由总说
　　骨蒸之候，男子因五劳七伤，或由肺壅之后，或为瘴疟之后，宿患癖，妇人因产后虚劳，漏汗寒热，或为月闭不通，无问男子妇人，因天行已后余热不除，或为频频劳复，小儿闪癖，其病并缘此十候所致，因兹渐渐瘦损。（《外台》引《救急》）骨蒸病者，亦名传尸，亦谓，亦称伏连，亦曰无辜。丈夫以癖气为根，妇人以血气为本，无问少长，多染此疾，婴孺之流，传注更苦。（同上引《崔氏别录》灸骨蒸方序）（按：又《苏游论》云：凡患癖之人，多成骨蒸。）夫传尸劳者，男子自肾传心，心而肺，肺而肝，肝而脾；女子自心传肺，肺而肝，肝而脾，脾而肾，五脏复传六腑而死矣。或连及亲族，至于灭门。其源皆由房室饮食过度，冷热不时，忧思悲伤，有欲不遂，惊悸喜惧，或大病后行房，或临尸哭泣，尸气所感，邪气一生，流传五脏，蠹食伤心，虽有诸候，其实不离乎心阳肾阴也。若明阴阳用药，可以返魂夺命，起死回生。人知劳之名，未知其理。人生以血为荣，气为卫，二者运辅而无壅滞，劳何由生。故劳者倦也，血气倦则不运，凝滞疏漏，邪气相乘。心受之，为盗汗虚汗，忧悲恐惧，恍惚不安。肾受之，为骨蒸，为鬼交，阳虚好色愈甚。肝受之，为瘰，胁满痞聚，拳挛拘急，风气乘之为疼痛。脾受之，为多思虑，慕清凉，不食多食无味。肺受之，为气喘痰涎，睡卧不安，毛发焦枯。至于六腑亦各有证。（《永类钤方》引水丘先生《紫庭治瘵秘方》）夫痨者劳也，以劳伤精气血液，遂致阳盛阴亏，火炎痰聚，因其有痰有火，病名酷厉可畏者，故今人晦之曰痰火也。然溯所因，来因非一类。有禀赋素怯，复劳伤心肾，耗夺精血而致者。有外感风寒，伤肺致久咳，绝其生化之源而致者。有久病久疟，小愈失调，复刻真元而致者。有藜藿劳人，伤力吐血，致阴虚使然者。有膏粱逸士，汹酒恣欲，劳伤脾肾而致者。有熏陶渐染者。种种之异，难以枚举，至于成劳则一也。然将成是证，必有预征兆始焉，或颈项结核，或腹胁癖，或素有梦遗，或幼多鼽衄，渐而有潮汗遗精，咳唾吐衄诸血等候，外症必形容憔悴，肌体羸，毛发焦枯，脉必弦涩芤虚。总之脏气偏亏，亢害无制，因而致此极也。（《痰火点雪》）人之一身，金水二脏，不可暂伤。盖金为生化之源，水为生生之本，真阴既亏则火自偏胜，火既偏胜则上炎烁金，金母既伤则生化之源已息，而水子何以借其胎养乎。夫一水既亏，则五火相煽，火迫肺而为咳，痰壅喉而为嗽，所以咳嗽一证，为亡津液之肇耶。以其伤于生化，母子俱病，真水日涸，益为致火之胎，于是阴愈消而阳愈亢，燔烁蒸炎，迫血上行，越出诸窍而为咳唾吐衄等候。况血为有形，难成易亏，可骤补耶。血失既多，则阴暴脱而阳亦微，阳微则恶寒，阴虚则发热，故寒热似疟者，乃阴消阳败之证谛，至于潮热，则又为阴虚之极也。（同上）或谓痰火之证，本于亡血夺精，而其精之与血，皆真水真阴，有形有质，难成易亏者也。夫所谓痰火者，言末而忘本也。盖真水既亏，则相火随炽，壅迫津液为痰，故曰痰者火之标。然以痨瘵之证，谓曰阴虚火动者，盖以一言而括尽病之标本矣。《内经》曰：阴虚生内热。盖热者火之微，火者热之极，火迫津液而为痰，则阴虚正谓致火致痰之本，而东垣所谓先受病为本，次受病为标者，非此谓乎。（同上）
　　病生于情思
　　张承节论：尝观劳经言传尸瘵疾，其虫如人似鬼，形状可畏，及患者多相继而夭，愚见考之，断无是理。以此观之，譬如俗谈不晓事人害相思病也，与一妇人情密，忽而别离，念念不舍，至于失寐忘餐，便觉容颜瘦瘁，再偿所愿，如沉去体，恍然而释，其劳病之说岂不类此。经云悲则气耗，思则气结，伏郁不散，久则气血俱虚，令人发寒发热，饮食减少，相搏作痛，或因感冒，遂添咳嗽，非嗽也，缘气虚易感风寒，在肺为嗽。久而着床，便作劳病治之，服柴胡、地骨皮、秦艽之属，凉药退热，致令真气消散，丧命之源，古之广客蛇影仿此，不可不审，因书为后人之警。（《事证方后集》）人之性情最喜畅快，形神最宜焕发，如此刻刻有长春之性，时时有生长之情，不惟却病，可以永年。若人平日无事而忧思沉想，默默无言，面容黯惨，眉宇不舒，人以为老诚忠浓，不知胸中之杀机日盛，已现于形容矣。即坐卧欢乐之场，反生暴怒；即处于富贵之境，略无喜色。所谓抑郁成痨，多气成痨，久嗽成痨，积热成痨，久疟成痨，久病日远成痨，伤风不醒成痨，产怯成痨，传染习气成痨，小儿疳疟成痨，干嗽成痨，穷思积想成痨，酷饮成痨，过欲成痨，悭刻剥成痨，男女过时失配成痨。须知致痨之因不一，说不外性情之执滞习染而成，多致不治何也？药能疗病补虚，不能移情易性故也。（《证治百问》）（按：所谓云云数语盖有所本，《锦囊秘》亦见之。）
　　感冒成痨
　　感冒固轻，惟人以其轻忽之，亦足以伤生，其致不醒之故，亦各有因，我将为子备言之，以告知命者，当防微而杜渐也。今人感冒，每率己见用药，病未除而元气先伤以致困者，一也。有未冒之前，元气先虚，既冒之后，乘虚陷里，虚邪并病，医者未及辨明而误药者，二也。有禀性怯弱，情志多郁，素有骨蒸虚热之患，重冒风寒，而咳伤肺络，痰红痨嗽者，三也。有沉湎酒色，湿热内伤，当风露卧，复感风邪而成痨瘵者，四也。有行房不谨，汗出当风，邪入三阴，传为虚痿，或成痨风者，五也。有童子室女，情性执滞，素多愁郁，天癸不通，形神羸弱，偶冒风寒，内热并病而成痨者，六也。有体肥气盛，情性素暴，不耐病苦，偶冒风寒而烦躁愈甚，酒色不戒，饮食失调，以致痰嗽咳血，音哑喉痹，朝凉暮热，大肉脱尽而死者，七也。有劳形役心，负重疾走，因燥热而浴寒饮冷，当风露坐，以致感冒咳血而成痨者，八也。有师尼寡妇。嫁娶愆期，忧思积忿，以致心相二火炽然日甚，偶感风邪，内外郁蒸而成痨嗽咳血者，九也。有产后气血正虚，失于谨慎，为风所袭，邪入至阴，而为烦渴内热之恙，医者误为产虚，不知清散，补敛太早，则虚热与邪热同病而成产痨者，十也。此十种死症，余三十年来所见，指不胜屈，而触发之因，多因感冒，岂感冒遂能杀人，实由根本先败而然也。（《百问》）（按：《医方考》曰：无风不作骨蒸，其意盖与此说相发。）
　　传尸之由
　　（互见次条）传尸者，非为一门相染而成也。人之血气衰弱，脏腑虚羸，中于鬼气，因感其邪，遂成其疾也。或因酒食而遇，或因风雨而来，或问病吊丧而得，或朝走暮游而逢，或因气聚，或因血行，或露卧于田野，或偶会于园林，钟此病死之气，染而为疾，故曰传尸也。（《中藏经》）瘵虫食人骨髓。血枯精竭不救者多。人能平时爱护元气，保养精血，瘵不可得而传。惟夫纵欲多淫，若不自觉，精血内耗，邪气外乘，是不特男子有伤，妇人亦不免矣。然而气虚腹馁，最不可入劳瘵者之门，吊丧问疾，衣服器用中，皆能乘虚而染触。间有妇人入其房，睹其人病者，久之劳气随入，染患日久，莫不化而为虫。（《直指》）
　　生虫之故
　　瘵疾有虫，此虫生于骨蒸劳热。（《痰火门》）虫因气化，气聚则生，气热则长，气衰则胜，气去则出。所以治虫之药，不能行于五脏，而五虫之症，不能效验于今古也，哀哉！（《绳墨》）或曰：每见生痨者，皆属壮年无病之人、富贵安逸之人何也？痨病有多年而死者，有三年而死者，有一年百日而死者，何也？答曰：凡属痨病，皆在四旬之内，及童稚之年，可想见矣。彼其精神气血壮盛之时，于内则为性情之抑郁，于外则为风寒之感冒，所以童稚壮年，鳏寡僧尼，多犯此病，难言丧精神、气血两虚而病也，实病于情志抑郁，积想而成。正借精血之未枯，一有内煎，壮热不透，郁而生虫，虫侵脏腑骨髓之中，有何法可治。譬之高堂华屋，外用彩漆壮丽，内之木植滋性犹存而未枯，遂致内蒸生虫、白蚁日蛀而坏，还可脱梁换柱而重新。人之腑脏骨髓蛀坏，即有良法神方，将安用之。（《百问》）盖因初起病痨之人，先为痨虫所食五脏而死，既死之后，五脏皆冷，虫不能居，从鼻而出。鼻乃肺之窍，痨即肺之病，故从其窍而出。（《丹台玉案》）
　　脉候
　　诊其寸口脉数，肺痿也，甚则脉浮弱。（《病源论》）骨蒸劳热，脉数而虚，热而涩小，必殒身躯，加汗加咳，非药可除。（《崔氏脉诀》）（按：《医灯续焰》曰：脉数而虚，是其本然。盖以数为热，虚为劳耳。若蒸热而见涩小之脉，涩则精血少，小则元气衰，真阴日损，邪火日增。不至于殒躯不已也。）痨病之脉，与疟相似，浮弦而虚数，两寸盛而两尺无力，或弦急急数搏大者有之，不宜骤补。（《百问》）盖脉之可补者，浮而芤濡虚大，迟缓无力，沉而迟涩弱细，结代无力，皆虚而不足，可补者也。当君参、，佐以归、芎、芍、地，务使阳生阴长，其病乃愈。若于此不补，或恣用苦寒，则虚虚之祸，岂不旋踵而至耶。其脉之不可补者，弦长紧实，滑数有力，此皆火郁内实，不受补者也。法当君以四物，佐以二冬、二母、沙参、玄参等味，滋阴抑阳，务使水升火降，阴秘阳平，病或可痊。若妄施补，则实实之灾，将焉免之。（《点雪》）服寒凉药，症虽大减，脉反加数者，阳郁也。大忌寒凉，宜升宜补，犯之死速。（《纲目》）男子劳热喘嗽，脉必数而无力，按之沉而稍有力者生；浮而细数无力，不能容指者死。（《普渡慈航》）凡脉洪大者犹可治，细数急涩者难治。（《简明医彀》）
　　察指甲
　　东方先生法：夫劳疾诸证，应丈夫妇人童男室女，如得患者，未须察脉，但看手指甲美恶，分明是何劳候。病热甚，宜看脚甲色，与手一同也。其甲青黑者传尸之证，红白者正色之候，黄白者酒色之候，红紫者气劳之候，细详必知其病之所在，或咳嗽，或涎塞咽中，或骨蒸汗出，或泄利，或吐红，或惊魇，或妇人经水不调之类，先服去虫药，然后投治病汤剂。（《幼幼新书》）
　　证状总说
　　《苏游论》曰：大都男女传尸之候，心胸满闷，背膊烦疼，两目精明，四肢无力，虽知欲卧，睡常不着，脊膂急痛，膝胫酸疼，多卧少起，状如佯病，每至旦起，即精神尚好，欲似无病，从日午以后，即四体微热，面好颜色，喜见人过，常怀忿怒，才不称意，即欲嗔恚，行立脚弱，夜卧盗汗，梦与鬼交通，或见先亡，或多惊悸，有时气急，有时咳嗽，虽思想饮食而不能多餐，死在须臾而精神尚好，或两肋虚胀，或时微利，鼻干口燥，常多粘唾，有时唇赤，有时欲睡，渐就沉羸，犹如水涸，不觉其死矣。（《外台》）（按：《得效方》、《治病活法秘方》水涸作涸鱼。）初着盗汗，盗汗以后即寒热往来，寒热往来以后即渐加咳，咳后面色白，两颊见赤如胭脂色，团团如钱许大，左卧即右出，唇口非常鲜赤，若至鲜赤即极重，十则七死三活，若此以后加吐，吐后痢，百无一生，不过一月死。（同上引救急）其为状也，发干而耸，或聚或分，或腹中有块，或脑后近下两边有小结，多者乃至五六，或夜卧盗汗，梦与鬼交通，虽目视分明而四肢无力，或上气食少，渐就沉羸，纵延时日，终于溘尽。（同上引《崔氏别录》灸骨蒸方序）张文仲说：荆州人王元礼，尝家患骨蒸传尸死尽，有一道士忽教灸即断，兼更教人，无有不瘥者。欲识此病，其病先乍寒乍热，有时唇赤或颊赤，并有时痢血多唾（按：痢盖吐讹），有时欲得食，有时不欲食，两脊脉常急，患者多咳盗汗，以指按捻脊膂四边肉，有时心胸气满急（山胁尚德曰：此七字当在盗汗下），黄瘦，膂中肉尽，遂即着床。如着床，胸前自动，脊膂两边肉尽，灸疗即难。如灸，候胸前肉动非事。（同上）男子二十前后，色欲过度，损伤精血，必生阴虚火动之病。睡中盗汗，午后发热，哈哈咳嗽，倦怠无力，饮食少进。甚则痰涎带血，咯吐出血，或咳血吐血衄血，身热脉沉数，肌肉消瘦，此名劳瘵，最重难治。此病治之于早则易，若到肌肉销铄，沉困着床，脉沉伏细数，则难为矣。（《明医杂着》）痨瘵之为病也，有咽干喉痒频嗽而无痰者，有哮喘满急气壅而不得眠者，有痰中见血一咳而即出者，有面常热或洒淅而似寒者。有胸前如火而两足冰冷者，有腰疼背痛而筋骸无力者，总属于虚。至于梦遗鬼交，盗汗自汗，骨蒸潮热，又岂非虚之所致耶。（《丹台玉案》）
　　五蒸五脏传病
　　夫蒸病有五：一曰骨蒸，其根在肾，旦起体凉，日晚即热，烦躁，寝不能安，食无味，小便赤黄，忽忽烦乱，细喘无力，腰疼，两足逆冷，手心常热；蒸盛过伤，内则变为疳，食人五脏。二曰脉蒸，其根在心，日增烦闷，掷手出足，翕翕思水，口唾白沫，睡即浪言，或惊恐不定，脉数；若蒸盛之时，或变为疳，脐下闷，或暴利不止。三曰皮蒸，其根在肺，必大喘鼻干，口中无水，舌上白，小便赤如血；蒸盛之时，胸满，或自称得注热，两胁下胀，大嗽彻背连胛疼，眠寐不安，或蒸毒伤脏，口内唾血。四曰肉蒸，其根在脾，体热如火，烦躁无汗，心腹鼓胀，食即欲呕，小便如血，大便秘涩；蒸盛之时，身肿目赤，寝卧不安。五曰内蒸，亦名血蒸，所以名内蒸者，必外寒而内热，把手附骨而内热甚，其根在五脏六腑，其人必因患后得之，骨肉自消，饮食无味，或皮燥而无光；蒸盛之时，四肢渐细，足趺肿起。（《病源论》）《按：原更有二十三蒸，不录。）苏游论曰。传尸之疾。本起于无端，莫问老少男女，皆有斯疾。大都此病相克而生，先内传毒瓦斯，周遍五脏，渐就羸瘦，以至于死。死讫复易家亲一人，故曰传尸，亦名转注；以其初得，半卧半起，号为；气急咳者，名曰肺痿；骨髓中热，称为骨蒸；内传五脏，名之伏连，不解疗者，乃至灭门。假如男子因虚损得之，名为劳极，吴楚云淋沥，巴蜀云极劳。其源先从肾起，初受之气，两胫酸疼，腰脊拘急，行立脚弱，食饮减少，两耳飕飕，欲似风声，夜卧梦泄，阴汗痿弱。肾既受已，次传于心。心初受气，夜卧心惊，或多忪悸，心悬乏气，吸吸欲尽，梦见先亡，有时盗汗，食无滋味，口内生疮，心常烦热，唯欲眠卧，朝轻夕重，两颊口唇悉红赤，如敷胭脂，又时手足五心皆热。心既受已，次传于肺。肺初受气，时时咳嗽，气力微弱，有时喘气，卧即更甚，鼻口干燥，不闻香臭，假令得闻，唯觉朽腐物气，有时恶心，愦愦欲吐，肌肤枯燥，或时刺痛，或似虫行，干皮细起，状如麸片。肺既受已，次传于肝。肝初受气，两目膜膜，面无血色，常欲颦眉，视不及远，目常干涩，又时赤痛，或复睛黄，朝暮HT（莫红切，音蒙）HT（音凳），常欲合眼，及至于卧，睡还不着。肝既受已，次传于脾。脾初受气，两肋虚胀，食不消化，又时渴利，熟食生出，有时肚痛，腹胀雷鸣，唇口焦干，或生疮肿，毛发干耸，无有光润，或时上气，抬肩喘息，利赤黑汁。至此候者，将死之证也。（《外台》）又论曰：毒瓦斯传五脏候，终不越此例，但好候之，百不失一。（同上）
　　证有上下
　　夫证有二：其火冲乎上焦者，发热之中，则兼咳嗽喘急，吐痰吐血，肺痿肺痈等证；其火结于下焦者，发热之中，则兼淋浊结燥，遗精盗汗，腹痛惊悸等症。（《丹溪心法•附录》）
　　风劳
　　风痨者，初起原因咳嗽鼻塞，久则风邪传里，耗气损血，渐变成痨。后世医工，认为内伤积损，辄投峻补，闭住风邪，内热愈炽，以致不治。惟罗谦甫主以秦艽鳖甲散，吴参黄集柴前梅连散，二公可谓发前人所未发矣。（《证治汇补》）（按：梅连散用柴胡、前胡、乌梅、胡黄连，今不录。）伤寒余热未尽，或失于调摄，致咳嗽寒热，吐血衄血，缠绵日久，状如劳瘵。此皆元气虚，邪气留着，例用养气生血药，兼小柴胡、青蒿鳖甲，或前胡、柴胡、石膏等，随证加减，无有不愈者。切不可纯用补剂，亦不可误认为虚损劳怯，轻用杜仲、熟地、山萸等温补之药也。（《金匮翼》）（按：此说本于王执中《伤寒纲目》，然其证未必不为骨蒸之渐。）
　　虫蛔痨
　　唇赤色，筋脉挛痹而青筋贯串于小腹，好食土块，服理中安蛔汤，或《三因》神授散。（《识病捷法》）（按：神授散用川椒一味，出《痨瘵》门。）
　　霉毒痨
　　传染于霉毒不愈，筋骨疼痛，破烂有日，遂为痨，服仙异令奇良汤。（同上）（按：奇良汤即搜风解毒汤。）
　　兼痰积
　　劳瘵兼痰积，其症腹胁常热，手足头面则于寅卯时分乍有凉时者是也。若痰积闭塞经脉，则太冲脉与冲阳寸口脉数而不相应者，极难治。（《纲目》）（宜与祛癖方中，当归龙荟丸相参。）
　　妇人劳
　　（类证附）凡妇人室女月经暂来忽去，迟早无期，此则痨瘵之渐机也，智者不可以其近浅而忽之。其始由于失期，其终遂至闭绝，午后发热，咳嗽吐红，或干咳嗽，或咳痰饮，烦躁不宁，不能平睡，二便不利，六脉细数，此皆不可救之证也。今见室女十五六岁以上者，天癸初至，数月半年，或至或断，忽然不通，发热咳嗽，饮食无味。速用调理，养血和脾，庶可获愈。今医不察，竟用破血通经辛热之药。及耗气血，益火伤脾，遂无痊日。此证盖起于脾脏，思虑感伤，气血失度，所以经至不能如期也。甚至不通，是由内火蒸烁，元气亦耗，则必死矣。善医者，当先调脾以养血，切勿竟用辛燥助火之味，如香附须些少佐之，抚芎亦不敢多用，姜、桂、香、砂、玄胡、莪术、乌药、菖蒲等破耗之药，不可轻用，如犯此类，多致不救，为良医者，其深察之。（《医统》）凡室女寡妇思伤心血，火炎脾亏，肺燥肾枯而血闭成痨，宜四物加柴芩为主治，或逍遥散加栀子、芩、连以养血降火。（《士林余业》）（按：《医通》曰：若室女经水不调，尤当开郁为主。）张氏云：室女月水久不行，切不可用青蒿等凉药。医家多以为室女血热，故以凉药解之。殊不知血得热则行，冷则凝，《养生必用方》言之甚详。此说大有理，不可不知。（《妇人良方》）
　　咽痛
　　人之一身，水升火降，无壅无滞，则咽自利而喉自畅也。若夫土衰水涸，则相火蒸炎，致津液枯竭，由是而咽喉干燥疼痛等证作矣。火病至此，实真阴失守，孤阳无根，冲浮于上而乃至此，痰火诸证孰酷此耶。所谓龙雷之火，不可水伏，惟滋阴抑阳，使水升火降，津液复回而后可止。若以苦寒正治，则阴火愈炽，而脾土自败，犹渴饮鸩。立促其毙也。（《痰火点雪》）
　　泄泻
　　（互见泄泻门）泄泻一症，为亡阴脱液之肇端，痰火病此，犹败叶经霜，鲜不凋坠，何也？以阴虚故动火，而复以此亡其阴，则清阳之气益陷，相火之焰益炎，下而窘迫，上而咽疼，诸证蜂起矣。当此之际，欲实土则妨肺，欲清金则碍脾，医者宁不掣其肘乎。姑以敦土清金之品，末之为丸，徐徐缓服，此无伐天和之意。班固曰，有病不医得中医，正所谓耳。（《点雪》）（按丸方见后调补诸方中。）
　　生死诀
　　《苏游论》曰：此病若脊膂肉消，及两臂饱肉消尽，胸前骨出入，即难疗也。若痢赤黑汁，兼上气抬肩喘息，皆为欲死之证也，此是脏坏故尔。（《外台》）脉疾急数，脾神绝；失音声干，心气绝；唇色白黑，胃肾已败；面如枯骨，或加红妆，真气散脱。皆不治。（《永类》）瘵疾至于骨痛骨痿，声沉声哑，脉槁面黧，断不可活（《直指》）阴虚劳怯，有十二可治：元气未脱者可治，有胃气者可治，无气喘痰嗽血者可治，无大热者可治，肌骨不脱者可治，脉按之有根本者可治，大便坚实可治，受得补者可治，脾胃能容降火凉药可治，慎禁戒者可治，热则受解者可治，虚则受补者可治。（《普渡慈航》）阴虚劳怯，有二十不可治：无胃气者不治，痰火交作，夜不得眠，咳嗽呕血骨蒸不治；不受补者不治；颊红唇赤，潮热无时，肉脱甚者不治；骨痿者不治；泄泻不止，脉按之无中土者不治；声哑不同者不治；脉弦急而长；服药不变者不治；传尸者不治；脉细数而疾，按之无力者不治；诸症并集者不治；病热虽轻，元气先脱者不治；禀气素弱，不堪病苦者不治；阴火自足扳起至腹者不治；火炽不休，咽燥生疮者不治；脾胃虚寒，不堪服降火药者不治；气喘不休，肺痿并壅者不治；吐血过多，鼻衄不止者不治；心事烦多，不堪涵养，七情之气，郁而不散者不治；禁遗不止，玉门不禁，盗汗不止，内寒者不治。（同上）凡虚损既成，不补将何以复，而有不能服人参、熟地及诸补之药者，此为虚不受补，何以望生。若劳损吐血失血之后，嗽不能止而痰甚多者，此以脾肺虚极，饮食不能化血而随食成痰，此虽非血而实血之类也。经曰：白血出者死。故凡痰之最多最浊者，不可治。（按：《寿世保元》曰：痰之黄浓者，为有气，可治，状如鱼涎白沫者，为无元气，难愈。）左右者阴阳之道路，其有不得左右眠而认边难转者，此其阴阳之气有所偏竭而然，多不可治。（按：《医统》曰：凡痨病者，一边不能睡，亦死。《订补明医指掌》曰：盖无血养筋，不能转动故也。）凡病虚损者，原无外邪，所以病虽至困，终不懵乱。其有患虚证，别无邪热而谵妄失伦者，此心脏之败，神去之兆也，必死。劳嗽喑哑，声不能出，或喘急气促者，此肺脏之败也，必死。劳损肌肉脱尽者，此脾脏之败也，必死。筋为疲极之本，凡病虚损者，多有筋骨疼痛，若痛有至极不可忍者，乃血竭不能荣筋，此肝脏之败也，必死。劳损既久，再及大便泄泻，不能禁止者，此肾脏之败也，必死。（按：《点雪》曰：痰火泄泻，饮食不化，此胃气已绝，死不治。）（《景岳》）痰火左胁痛，不能转身者，此乃肝叶已干，名为干血痛，肝经已绝，死不治。痰火臀尖无肉，此脾经已绝，死不治。（《点雪》）骨蒸两颧赤者，不治。（盖骨蒸内热，本于肾虚，肾属水，水性寒，肾性寒，肾实则寒，肾虚则热，肾热则火蒸于骨，而髓亦热矣。肾主骨髓，两颧为骨之本故也。）劳瘵，忽患下部痈肿者死。先痔漏而后瘵者死，先得瘵而后痔漏者亦死。（盖痔漏通于大肠，大肠为肺之腑，肺为火烁，遗热于大肠故也。）（《订补明医指掌》）痨症素患漏疮，与下部忽生肿毒者，永无可生之日。盖虚火纵横攻击，流毒于肠胃，而直注于上下焦故也。（《王氏医镜》）童男室女，脏腑脆嫩，热蒸易以传变，如头面四肢稍有浮肿，其势已成，即有神丹，莫可救也。（《医学要则》）
　　治法总说
　　《苏游论》曰：或有人偶得一方，云疗骨蒸，不解寻究根本，遂即轻用之，主疗既不相当，病愈未知何日，了不求诸鉴者，唯知独任己功，若此之人，寓目皆是。至如以主肺痿骨蒸方，将疗癖传尸者，斯乃更增其病，岂有得痊之理。何者？主肺痿方中，多是冷药，冷药非癖之所宜，若用以疗癖，此乃欲益反损，非直病仍未瘥，兼复更损其脾。脾唯宜温，不令取冷，如其伤冷，脾气即衰。脾衰之证，两肋虚满，食既不消，兼之下利。如斯穿凿，欲益反损，终莫能悟，良可悲哉夫。略举一隅，他皆仿此。（《外台》）又论曰：主疗之法，先须究其根本，考其患状，诊其三部，决其轻重，量其可不，与其汤药，指期取瘥。若能如此，方可措手，先疗其根，次及其末，针灸汤散，必须相应。无容病根深远，少服即望痊除，未及得瘳，便复罢药，乃言药病乖越，似不相当，如此怀疑，余所不取。亦有因疟后作，亦有因痢后作，为此病根，其源非一，略举纲纪，比类而取疗之。（同上）治疗之法，大抵以保养精血为上，去虫次之，安息、苏合、阿魏、麝、犀、丹砂、雄黄，固皆驱伐恶气之剂。（《直指》）今人多用凉药，则损胃气，虽卢扁亦难矣。予之所论，但在开关把胃。何则？劳病者，血气不运，遂致干枯，此关脉闭也，故先用开关药通其血脉。既开关则须起胃，盖五脏皆有胃气，邪气附之则五脏衰弱，若不把胃，则他药何由而行，故开关把胃，乃治劳妙法也。然必须明阴阳。且如起胃阳病药，不可过暖。阴病药不可过凉。今人言丁香浓朴肉桂苁蓉，可补五脏。不知用之则喘息闭嗽，如火益热。或以治鬼为先务。要当法药相济，道力资扶，然后鬼尸可逐也。（《永类》引水丘先生）（按：阳病开关散，用柴、桔、归、芍、秦艽、麦门、木香、泽泻、木通、桑白、地骨、甘草。阴病闭关散，用归、芍、桂、芷、甘草、木香、枳壳、南星。起胃散，用、术、芷、参、山药。盖其方俱难适用，其论意则可取也。）凡人觉有此证，便宜早治，缓则不及事矣。治之之法，一则杀其虫以绝其根本，一则补其虚以复其真元，分经用药，各有条理，务如庖丁解牛，动中肯綮，无有不安者也。若待病势已剧，元气已脱，虽根据古法取虫滋补，患者百无一生，但亦可绝后人之传注耳，学人详之。（《正传》）此症初起，只宜畅达性情，毋使抑郁，用宣发郁热之药，不使内蒸，如逍遥散之类是也。外用艾灸膏肓、百会三穴，以断生虫之患，再用桃柳头捣烂擦脊骨四肢手足腕之间，以杀延蛀之患，兼服后方（按：后方难用，不录），如法调补，以图万一之侥幸。无如怡神，恬澹静养，以求生意为切。（《百问》）
　　人参宜否
　　夫人参能补元阳生阴血而泻阴火，东垣李氏之帮助矣。凡人面白面黄面青羸悴者，皆脾肺肾气不足，可用也；面赤而黑者，气壮神强，不可用也。脉之浮而芤濡虚大迟缓无力，沉而迟涩弱细结代无力者，皆虚而不足，可用也；若弦长紧实滑数有力者，皆火郁内实，不可用也。洁古谓喘嗽勿用者，痰实气壅之喘也；若肾虚气短喘促者，必用也。节斋谓阴虚火旺勿用者，乃血虚火亢能食，脉弦而数，凉之则伤胃，温之则伤肺，不受补者也；若自气短肢冷脉虚者，必用也。（《点雪》）（节录）《玄珠》云：惟无积之人，脉按举无力，方可补之。（《病机沙篆》）
　　和解诸方
　　（补中兼清方附）《古今录验》解五蒸汤方甘草（一两炙）茯苓（三两）人参（二两）竹叶（二把）葛根干地黄（各三两）知母黄芩（各二两）石膏（五两碎）粳米（一合）上十味切，以水九升，煮取二升半，分为三服；亦可以水三升，煮小麦一升，乃煮药。忌海藻、菘菜、芜荑、大醋。（范汪同。一方无甘草、茯苓、人参、竹叶，止六味。）（《外台》）《千金》竹叶汤，治五心热，手足烦疼，口干唇燥，胸中热，于本方去葛根、地黄、粳米，加麦门冬、生姜、栝蒌根、半夏。崔氏疗骨蒸，唇干口燥，欲得饮水止渴，竹叶饮方。竹叶（一握）麦门冬（一升去心）大枣（二十颗劈）甘草（三两炙）半夏（一升汤洗令滑尽）粳米（五合）生姜（三两）上七味切，以水五升，煮取二升半，分温三服。忌羊肉、饧、海藻、菘菜。（同上）治邪热客于经络，肌热痰嗽，五心烦躁，头目昏痛，夜多盗汗。此药补和真气，解劳倦，妇人血热，虚劳骨蒸，并皆治。宜服人参散。人参（去芦）白术白茯苓（去皮）柴胡（去苗洗）半夏曲当归（洗去芦薄切焙干秤）赤芍药干葛甘草（各一两炙）子芩（半两去皮）上为细末，每服三钱，水一盏，生姜四片，枣二个，煎至八分，不拘时候，带热服。但是有劳热证，皆可服，热退即止。大抵透肌解热，干葛第一，柴胡次之，所以升麻葛根汤，为解肌之冠也。（《本事》）（按：《传家秘宝》治劳热，柴胡散，柴胡、子芩、甘草、干葛、黄连、牛黄为末，新汲水调下，此方或用其意。）治发寒热欲成劳瘵者，平江医僧杲都正方，十全饮子，加黄连一味，根据法煎服。热在骨节，更加青蒿或鳖甲煎。（《是斋》）（按：十全饮子，即十全大补汤。）一人气血两虚，骨蒸寒热交作，大便如常，脉细数少食，八物汤，加柴胡、知母、黄柏。（《丹溪》）予年二十时，因感冒咳嗽既久，且犯戒，遂病骨蒸发热，肤如火燎，每日吐痰碗许，暑月烦渴，寝食几废，六脉浮洪，遍服柴胡、麦门冬、荆沥诸药，月余益剧，皆以为必死矣。先君偶思李东垣治肺热如火燎，烦躁引饮而昼甚者，气分热也，宜一味黄芩汤，以泻肺经气分之火。遂按方用片芩一两，水二钟，煎一钟顿服，次日身热尽退而痰嗽皆愈。药中肯綮，如鼓应，医中之妙，有如此哉。（《本草纲目》）
　　清骨诸方
　　（兼利肺方附）治骨蒸劳气烦热，四肢无力，夜卧虚汗，唇口干，面无血色，日渐羸瘦，丈夫妇人并宜服三圣散方。胡黄连柴胡鳖甲（各二两）上件药捣，细罗为散，每服用生姜酒调一钱，每日早晨、日午、临卧各一服。（《圣惠》）治少男室女骨蒸，妇人血风攻疰四肢，心胸烦壅，麦煎散。鳖甲（醋炙）大黄（湿纸裹煨熟）常山柴胡赤茯苓当归（酒浸一宿）干生漆白术石膏干生地黄（各一两）甘草（炙半两）上为末，每服二钱，小麦五十粒，水一盏，煎至六分，食后卧时温服。有虚汗，加麻黄根一两。此黄州吴判官方。（《苏沈》）（按：《医方考》曰：此攻郁劳之方也。少男思其女而不得，则有留精；室女思其男而不得，则有留血；孀妇有所思，则气结而有留瘀，其理一而已。谓之留者，精血已离其位，但留于经脉关要之区，阻塞气血流行之道也。气阳也，阻而塞之，则积阳为热，故令蒸蒸骨热。虽然，此攻击之剂，惟少男室女孀妇，真气完固，始可用之。若男妇交接气弱者，犹禁与也。）《传家秘宝》治童稚骨蒸热劳，兼解伤寒后肌热，柴胡散，于本方去茯苓、当归、白术、石膏、地黄，加秦艽（鳖甲三两，余各一两），入小麦一撮，水煎。《卫生家宝》鳖甲散，于本方加芍药。解劳散，治虚劳，积气坚硬，噎塞胸胁，引背彻痛。白芍药（一两半）柴胡（去苗）鳖甲（醋浸炙黄）枳壳（去瓤麸炒各一两）甘草（半两炙）赤茯苓（去皮半两）上件咀，每服五钱，水一盏半，入生姜三片，枣子一枚，煎至七分，温服食后。（《杨氏》）治虚劳骨热，四肢烦疼，小便赤黄，眼涩少睡，犀角丸方。犀角屑胡黄连赤芍药知母贝母（煨令微黄）地骨皮黄芩槟榔紫菀木香乌梅肉（微炒）款冬花柴胡（以上各半两）大熟黄瓜（一枚去瓤）上件药捣罗为末，入黄瓜内，蒸熟烂研，入少许蜜，和丸如梧桐子大，每服不计时候，以温水下三十丸。（《圣惠》）（按：先教谕于本方中，去黄芩、木香，为汤用。）治热劳，心神烦热，食少无力，宜服胡黄连散方。胡黄连（一两）人参（一两）赤茯苓（一两）柴胡（一两）栀子仁（一两）麦门冬（一两去心）犀角屑（一两）青橘皮（三分汤浸去白瓤焙）桔梗（一两）槟榔（半两）鳖甲（二两）上件药捣筛为散，每服四钱，以童子小便一中盏，煎至六分去滓，不计时候温服。忌猪肉、苋菜、醋物。（同上）治热劳咳嗽，四肢无力，不能饮食，宜服紫菀丸方。紫菀（三两）前胡（三分）麦门冬（一两半）桔梗（三分）知母（半两）百合（三分）甘草（半两）赤茯苓（半两）柴胡（一两）鳖甲（一两）杏仁（半两）上件药捣罗为末，炼蜜和捣三二百柞，丸如梧桐子大，每于食后良久，以粥饮下三十丸。忌猪肉、苋菜、湿面、醋物。（同上）治骨蒸劳热咳嗽，涕唾稠粘，吃食不得，渐加困乏，宜服紫菀散方。紫菀（半两）柴胡（一两半）鳖甲（一两半）知母（一两）桑根白皮（一两）甘草（半两）款冬花（三分）生干地黄（一两）上件药捣，粗罗为散，每服三钱，用水一中盏，入生姜半分，煎至六分去滓，不计时候温服。忌苋菜。（同上）治虚劳，阴阳不和，有偏胜，早晚潮热，面赤颊燥（按：疑烦躁讹），肢体疼痛，地骨皮汤。地骨皮鳖甲（去裙醋炙）当归（切焙）秦艽（去苗土）柴胡（去苗）知母（切焙）贝母（去心）上七味等分，粗捣筛，每服二钱匕，水一盏，乌梅半个，桃柳枝各七寸椎碎，同煎至七分，去滓温服。（《圣济》）又治虚劳骨蒸，烦热发渴，地骨皮汤，于本方去贝母，加枳壳、甘草。（《直指》地骨皮散亦同，且云加川芎，潮热甚加些大黄，微利之。）《幼幼新书》张氏家传，治小儿骨蒸体热成劳倦，地黄散，于本方去贝母，加熟地黄、枳壳。《杨氏》秦艽扶羸汤，治肺痿骨蒸劳嗽，或寒或热，声嘎羸瘦自汗，四肢怠堕，不美饮食，于本方去知母，加人参、半夏、紫菀、甘草。《宝鉴》秦艽鳖甲散，治骨蒸壮热，肌肉消瘦，唇红颊赤，气粗，四肢困倦，夜有盗汗，于本方去贝母，加青蒿。又柴胡散，治虚劳羸瘦，面色痿黄，四肢无力，不思饮食，夜多盗汗，咳嗽不止，于本方去秦艽当归贝母，加青蒿五味子。准绳清骨散，专退骨蒸劳热。于本方去当归、贝母、乌梅，加胡黄连、青蒿、甘草。曰：血虚甚，加当归、芍药、生地。嗽多，加阿胶、麦门冬、五味子。《心悟》清骨散，治咳嗽吐红，渐成骨蒸劳热之症。如人胃强气盛，大便结，脉有力，此阳盛生热，法当清凉，此方主之。若胃虚脾弱，大便溏，脉虚细，此阴虚发热，法当养阴，逍遥散、四物汤主之。清骨散于《准绳》方中，加白芍、丹皮、黄芩。曰：加童便尤妙。凡逍遥、四物、八珍方内皆可加入。（按：张氏地黄散以下诸方，并不用桃柳枝。）蛤蚧散，治劳热，补肺损，止嗽。蛤蚧（一对醋酒浸炙）黄芩秦艽胡黄连人参青蒿生地黄熟地黄甘草柴胡知母贝母麻黄杏仁（去皮尖炒各半两）鳖甲桔梗龙胆草木香（各半两）每服七钱，水二盏，姜三片，乌梅一个，枣一枚，煎八分，食远服。（《医统》）（按：此方人参、麻黄、木香宜去，用其他诸品亦须随证减却。）治阴虚火妄，五心烦热，用七八岁无病童子小便，去头尾，要白色者一盏，或食前或食远服之。每日二三次服之，降火滋阴最速。童便红黄者勿用，若误服伤脾胃而作泄泻，慎之。（《寿世保元》）（按：《外台》：《必效》骨蒸病，取三岁童子小便五升，煎取一大升，以三匙蜜和服云云。盖龚氏所本。）
　　利肺诸方
　　治骨蒸肺痿烦躁，四肢疼痛，不能饮食，宜服知母散方。知母（三分）陈橘皮（三分）芦根（一两）麦门冬（一两）地骨皮（一两）赤茯苓（三分）甘草（半两）赤芍药（三分）柴胡（一两）上件药捣稀为散，每服四钱，以水一中盏，入生姜半分，煎至六分去滓，不计时候温服。（《圣惠》）又治骨蒸，手足烦热，多渴，不能饮食，芦根散，于本方去橘皮、芍药、柴胡，加黄芩、人参、栝蒌根。人参清肺汤，疗肺痿劳嗽，唾血腥臭，干呕烦热，声音不出，肌肉消瘦，倦怠减食。人参（去芦）地骨皮阿胶（麸炒）杏仁（去皮尖麸炒）知母桑白皮（去粗皮）甘草（炙）罂粟壳（去蒂盖蜜炙）乌梅（去核）上等分，咀为粗散，每服三钱，水一盏半，乌梅、枣子各一枚，同煎至一盏，滤去滓，食后临卧温服，两滓并煎一服。（《和刘》）治劳嗽咯脓血，蛤蚧散。蛤蚧（酒浸一宿醋炙）知母贝母鹿角胶（炙）甘草（炙）杏仁（去皮尖炒）人参干葛楷杷叶（去毛各一两用酥涂炙）上件药细捣罗为散，每服二钱，入桑白皮，水一大盏，煎至八分，去滓温服。（《传家秘宝》）治久嗽不愈，肺间积虚热，久则成疮，故嗽出脓血，晓夕不止，喉中气塞，胸膈噎痛。蛤蚧、阿胶、生犀角、鹿角胶、羚羊角各一两，除胶外皆为屑，次入胶，分四服。每服用河水三升，于银石器中，慢火煮至半升，滤去滓，临卧微温，细细呷其津。候服尽再槌，都作一服；以水三升，煎至半升，如前服。若病患久虚不喜水，后当减水。张刑部子皋病极，田枢密况送此方，遂愈。（《本草衍义》）《济世全书》名五龙汤，曰：若为末，炼蜜为丸，噙化最妙。阿胶散，治肺痿损伤，气喘咳嗽有血。阿胶侧柏叶（各一两）熟地黄人参麦门冬（各三分）茯苓（半两）蛤蚧（一只全者）上为细末，每服二钱，米汤调下，食后。（《鸡峰》）蛤蚧散，治积劳久咳失音方。蛤蚧（一对去口足温水浸去膜刮了皿脉用好醋炙）诃子（煨去核）阿胶（炒）熟地黄麦门冬（去心）细辛（去苗）甘草（炙各半两）上为末，蜜丸如皂子大，每服一丸含化，不拘时候服。（《三因》）《妇人良方》治肺间邪气，胸中积血作痛，失音痰喘，含化丸，即本方。蛤蚧散，治虚劳，咳嗽咯血，潮热盗汗，不思饮食。蛤蚧（一对洗净酥炙）人参（五钱）百部（去苗五钱）紫菀（取茸五钱）贝母（五钱）款冬花（三钱）阿胶（蛤粉炒五钱）鳖甲（醋炒五钱）柴胡（五钱）甘草（炙一钱）杏仁（去皮尖三钱）黄（蜜炒五钱）上十二味，为粗末，每五钱，水煎服。（《点雪》）（按：此本《杨氏》人参蛤蚧散，今去肉桂、半夏。）保和汤。知母（蒸五分）贝母（三钱）天冬（去心）麦冬（去心一钱）苡仁（五钱）北五味（十粒）甘草桔梗马兜铃百合阿胶（蛤粉炒成珠各八分）薄荷（二分）水煎，入饴糖一匙，温服。虚者加人参。（《心悟》）（按：此本《十药神书》方，今颇有增损。）涤痰汤，治心火克肺金，久而不愈，传为肺痿，咽嗌雌哑，胸膈痞闷，呕吐痰涎，喘急难卧者，并服之。陈皮半夏茯苓甘草麦门冬胆南星枳实黄连人参桔梗（各五分）竹茹（一钱）水二钟，煎八分，食后服。（《外科正宗》）夏贵公熏劳，治咳嗽发热，骨蒸不已。好雄黄（三钱）茜草（二钱）款花（二钱）玄参（三钱）百部（三钱）艾叶（一钱）信石（半钱）雌黄（半钱）雷丸浓朴上作末，以香炉有盖者封固，止留一小孔出烟，患人以纸塞鼻，以口吸其烟，久则饮少清米饮，日三次，虫死嗽愈。一加百部、芜荑仁、苏木，熔蜡和，堆纸上。贵公在蜀作宣抚，甚秘宝之，以膏肓之疾，药不能及，熏之有效。（《永类》）经验治患劳，火烧香法，玄参一斤，甘松六两，为末，炼蜜一斤和匀，入瓷瓶内封闭，地中窨十日取出，更用灰末六两，更炼蜜六两和匀，入瓶内封，更窨五日取出，烧入鼻中，常闻香，疾自愈。（《纲目》）治久嗽喉痛。乌梅肉（五分）柿霜（二钱）天门冬（去心二钱）麦门冬（去心二钱）玄参（一钱）硼砂（二钱）上共为末，蜜丸噙化。（《济世全书》）
　　祛癖诸方
　　大黄虫丸，结在内者，手足脉必相失，宜此方，然必兼大补剂琼玉膏之类服之。（《纲目》）（按：《金匮翼》曰：按：相失者，不相得也，血结脉不通使然。）崔氏无辜闪癖，或头干瘰，头发黄耸分去，或乍痢乍瘥。诸状既多，不可备说，大黄煎丸方。大黄（九两，锦文新实者，若微朽，即不堪用，削去苍皮乃秤。）上一味捣筛为散，以上好米醋三升和之，置铜碗，内于大铛中浮汤上，炭火煮之，火不用猛，又以竹木篦搅药，候堪丸乃停，于小瓷器中密贮。儿年三岁，一服七丸，如梧子，日再服，常以下青赤脓为度。若不下脓，或下脓少者，稍稍加丸。下脓若多，丸又须减。病重者，或至七八剂方尽根本，大人小儿不等，以意量之。此药唯下脓及宿结，不令儿痢。禁牛马驴鸡猪鱼兔肉，生冷粘滑油腻，小豆荞麦，乳母亦同此忌。（《外台》）（按：又《必效》疗癖方，《卫生宝鉴》治妇人干血气，血极膏，即此方。）《圣惠》治骨蒸劳，两肋下有闪癖，渐上攻心，食少或不消化。腹内积聚不散，黄瘦久困久痢，或大便涩，小便赤黄，大黄丸，于本方加鳖甲三两（大黄二两），用酽醋二升煎，丸如梧桐子大，空腹及晚食前，以粥饮下七丸，渐加至十丸，以溏利下脓血烂肉为度，唯得食煮饭、葱汁、生姜而已。《居家必用》神应丹，治虚劳客热，肌肉消瘦，四肢倦怠，五心烦热，口燥咽干，颊赤心怔，日晚潮热，夜有盗汗，胸胁不利，减食多渴，咳唾稠粘，时有脓血，及治传尸劳，于本方加血竭。（大黄半斤，酽米醋一斗，于银石器内，以木炭文武火煮一昼夜，醋干为度，晒干。如无日色，慢火焙干。血竭半两。上二件为细末，无灰好酒打糊为丸，如弹子大，朱砂为衣，每服一丸。妇人用无灰酒一盏，红花一撮，同煎至七分，化药一丸，空心温服。男子用青木香少许同煎，无灰酒煮化一丸。）（此方今本脱，见《医方类聚》引。）治骨蒸劳热，四肢烦疼，大便秘涩，无问远近，宜服阿魏散方。阿魏（一分面裹煨面熟为度）川大黄（半两）槟榔（一两）木香（一分）桃仁（三分）上件药捣，细罗为散，研麝香一钱，和桃仁，更研令匀，每服食前，用青蒿汁半合，生姜汁半合，童子小便三合，都暖过，调下二钱，每于食前服，以溏利为度。（《圣惠》）许州陈大夫传，张仲景百劳丸，治一切痨瘵积滞，疾不经药坏证者，宜服。当归（炒）乳香没药（各一钱）虻虫（十四个去翅足）人参（一钱）大黄（四钱）水蛭（十四个炒）桃仁（十四个浸去皮尖）上为细末，炼蜜为丸，桐子大，都作一服，可百丸，五更用百涝水下，取恶物为度，服白粥十日。百涝水，杓扬百遍，乃仲景澜水也。（《元戎》）（按：《圣济》有治传尸，陈漆丸，用陈漆、大黄、薏苡仁、无灰酒、蔓菁子，当参。）一妇人虚劳，发热盗汗，咳嗽痰喘，面红，经闭不通，脉数有力，诸医以滋补百药累投，并无寸效，危笃之甚。予以大黄（酒拌九晒九蒸四两）血竭（五钱）没药（五钱）上为末，水丸，每服七十丸，用四物汤加红花煎汤送下。不二三服，前疾悉除，经亦通矣。（《医鉴》）神应丸，治干血痨病，用此推陈致新，然后调理。此方惟少男室女孀妇可用，若男女交接者禁用。大黄（四两醋炙）鳖甲桃仁（各一两）当归生地（各八钱）黄芩人参甘草（各三钱）用韭汁糊为丸，每丸六钱，朱砂为衣，经闭红花酒下，骨蒸地骨皮，咳嗽桑白皮，俱用童便煎，空心服，少顷饮酒一杯，至午后当利一二行为验，啜温粥碗许，忌荤冷油腻物。此药只可一服，病深者，一月后再服除根，不可多服。（《证治汇补》）当归龙荟丸，治肝有积痰污血，结热而劳瘵者，其太冲脉必与冲阳脉不相应，宜以补阴药吞此丸神效。当归（焙）草龙胆山栀黄连黄柏黄芩（各一两）大黄芦荟青黛（各半两）木香（二钱半）麝香（半钱另研）上为末，炼蜜丸如小豆大，小儿如麻子大，生姜汤下二三十丸，忌发热诸物。（《纲目》）（按：此方本出《宣明论》，名当归龙胆丸。）
　　驱恶追虫诸方
　　明月丹，治传尸劳。雄黄（半两）兔粪（二两）轻粉（一两）木香（半两）天灵盖（一两炙）鳖甲（一个，大者去裙醋炙焦黄）上为末，醇酒一大升，大黄一两熬膏入前药末为丸，如弹子大，朱砂为衣。如是传尸劳，肌瘦面黄，呕吐血，咳嗽不定者是也。先烧安息香，令烟起吸之。不嗽者，非传尸也，不可用此药。若吸烟入口，咳嗽不能禁止者，乃传尸也，宜用此药。五更初，以童子小便与醇酒共一盏，化一丸服之。（《中藏经》）（按：《苏沈》明月丹，用兔屎、砂二味，《追劳仙方》用白兔粪一味，宜参。）治骨蒸劳气，四肢羸瘦疼痛，宜服青蒿煎方。青蒿（切一斗）童子小便（一斗）麝香（一钱细研）阿魏（一两）桃仁（五两）天灵盖（二两）上件药，先将青蒿于小便中煮取五升，研绞去滓，即下诸药末，熬成膏，瓷合中收，每于食前，以清粥饮调下半匙。（《圣惠》）（按：《幼幼新书》东方先生保中丸，《三因》取劳虫方，《济生拔粹》遗山传阿魏散，俱此类方。《新书》曰：先验十指，生毛如藕丝白可治，紫黑者难愈。《三因》曰：必取下虫，色红者可救，青者不治。）治骨蒸痨，黑虎丹方。芦荟（一两细研）雄黄（一分细研）麝香（一分）白狗粪（一分微炒）虾蟆（一枚涂酥炙令黄）天灵盖（一分）蛤蚧（一对头足全者涂酥炙令黄）乌驴蹄（三分烧）乳香（一两）猪胆（二枚）上件药捣罗为末，研入猪胆膏令匀，以粟米饭和捣三二百杵，丸如梧桐子大，每服五丸。每服药，先吃煮面少许，然后以茅香汤沐浴，以沙糖麝香各少许，以冷水一小盏调令匀，将药内水中，于星月下露一宿，平旦顿服，神验。吃药了，以衣被盖之，微有汗出为效。（同上）治传尸骨蒸，出虫下积恶物，雄黄丸方。雄黄（半两细研）雌黄（半两细研）代赭（半两细研）朱砂（一两细研水飞过）虾蟆（一枚涂酥炙令黄）麝香（半两）天灵盖（半两）巴豆（二十枚去皮心研纸裹压去油）青黛（半两）上件药都重研令细，用软饭和捣三二百杵，丸如梧桐子大，每服空心，以温水下二十丸，以利下恶物及虫为效。（同上）《直指》雄麝丸，于本方加安息香、阿魏酒浸研，各二钱，每二十粒，桃仁十四个去皮研煎汤，月初五更空心下。烧发方，治劳瘵，生发烧存性为末，水调空心服，苏合香丸皆要药也。（《直指》）治骨蒸劳瘦，及肠风下虫，酒煮鳗鲡鱼方。鳗鲡鱼（二斤治之如法锉作投子）上入铛内，以酒三大盏熟煮，入盐醋食之。（《圣惠》）（按：《医说》有鳗鲡治瘵二条。）蓝汁方，杀瘵虫恶虫，皆化为水。生蓝青叶（研取自然汁一大盏）上入雄黄、枯白矾、安息香、红硬降真香末，各半钱，麝香少许研和，月头五更空心服。蓝青杀诸虫，解诸毒，蛊毒通用此方。（《直指》）
　　调补诸方
　　十一味附子汤，治痨瘵发寒如疟。先寒后热，气血衰极。当归山药白术陈皮白芍熟地黄柏（炒）知母（炒各一钱）肉桂川芎（各五分）熟附子（三片）生姜三片，枣二枚煎，空心服。（《寿世仙丹》）泄泻丸，治火病便溏或泄，或下迫窘痛，或脾泄肾泄，并可主之。白术（土炒四两）橘红（留白二两）白芍（煨二两）白茯苓（去皮二两）莲肉（去皮心二两）芡实（取生肉二两）腹痛后重，加木香二钱。久泻，加肉蔻面裹煨熟去油五钱，诃子面煨取肉五钱。若每清晨溏泻一二次，名肾泻，加破故纸炒五钱。上俱为细末，用淮山药六两另末，以荷叶煮水为糊，丸如梧子大，每百丸或五七十丸，食远或清晨，清米汤、滚白水俱可下。（《点雪》）
　　灸法
　　（灸疗可否，张文仲说，见证状总说中。）自古及今，愈此病者，十不得一。所谓狸骨、獭肝、天灵盖、铜镜鼻，徒有其说，未尝见效。唯膏肓俞崔氏穴，若闻早灸之，可否几半，晚即不济也。（《三因》）（按：崔氏穴，即四花与患门穴，而《苏沈良方》所举殊详，其文颇繁，兹不录。又崔氏曰：余昔忝洛州司马，常三十日灸活一十三人，前后瘥者数过二百。至如狸头獭肝徒闻曩说，金牙铜鼻罕见其能，未若此方扶危拯急。此陈氏所本。患门旧不着，其名始见明徐凤《针灸大全》。）
　　调摄法
　　《苏游论》曰：凡患骨蒸之人，坐卧居处不宜伤冷，亦不得过热。冷甚则药气难通，兼之胀满食不消化，或复气上。热甚则血脉拥塞，头眩目疼，唇干口燥，心胸烦闷，渴欲饮水。此等并是将息过度之状，深可诫也。将养之法，须寒温得所，先热而脱，先寒而着。若背伤冷，即令咳嗽；若手足伤热，即令心烦；若覆衣伤浓，即眠卧盗汗；若覆衣过薄，即心腹胀满。所是食饮不限时节，宁可少食（保无宿疰），数数进之（助药势也），必须伤软（易消故也），不宜伤硬（恐损胃气致不消也），此皆以意消息之为佳。（《外台》）又论曰：骨蒸之病，无问男女特忌房室，举动劳作尤所不宜。陈臭酸咸，粘食不消，牛马驴羊，大小二豆，猪鱼油腻，酒面瓜果，野猪之属，葵笋蒜蕨，及生冷等，并不得餐。自非平复一月以后，乃渐开也。大略如此，触类而长之。此病宜食煮饭、盐豉、豆酱、烧姜、葱、韭、枸杞、苜蓿、苦菜、地黄、牛膝叶，并须煮烂食之。候病稍退，恐肌肤虚弱者，可时食干鹿脯为味。（同上）必须病患爱命，坚心定志，绝房室，息妄想，戒恼怒，节饮食，以自培其根。否则虽服良药，亦无用也。（《明医杂着》）
　　内因类
　　水饮
　　稀为饮，稠为痰，此仲景之所不言；然稀稠之分，则其意自见矣。盖古方详于饮而略于痰，后世详于痰而略于饮。诸家唯杨仁斋书析为二门，其他则淄渑无别。此编遵仁斋之例，以易循览，至其方剂，则或宜参互通用云。
　　饮痰之别
　　痰者，涎液结聚，在于胸膈；饮者，水浆停积，在膀胱也。（《病源论》）（按膀胱可疑）稠浊者为痰，清稀者为饮；一为火燥，一为寒湿。今医不分，混同出治，所以鲜能取效。（《医统》）痰为饮之积，饮为痰之渐，稀涎水是也。（《六要》）痰之与饮，虽曰同类，而实有不同也。盖饮为水液之属，凡呕吐清水，及胸腹膨满，吞嗳酸腐，渥渥有声等证，此皆水谷之余，停积不行，是即所谓饮也。若痰有不同于饮者，饮清澈而痰稠浊，饮惟停积肠胃，而痰则无处不到。水谷不化而停为饮者，其病全由脾胃；无处不到而化为痰者，凡五脏之伤，皆能致之。故治此者，当知所辨，而不可不察其本也。（《景岳》）
　　诸饮源条
　　痰饮者，由气脉闭塞，津液不通，水饮气停在胸腑，结而成痰。又其人素盛今瘦，水走肠间，漉漉有声，谓之痰饮。其病也，胸胁胀满，水谷不消，结在腹内两肋，水入肠胃，动作有声，体重多唾，短气好眠，胸背痛，甚则上气，咳逆倚息，短气不能卧，其形如肿是也。脉偏弦为痰，浮而滑为饮。（《病源论》）（按：巢氏分痰与饮为二，然此候取经文凑合支饮，不能判然为辨，仍姑列于此。又有诸痰候，亦属含混，不录。）热痰者，谓饮水浆结积所生也。言阴阳痞隔，上焦生热，热气与痰水相搏，聚而不散，故令身体虚热，逆害饮食，头面而热。故云热痰也。冷痰者，言胃气虚弱，不能宣行水谷，故使痰水结聚，停于胸膈之间，时令人吞酸气逆，四肢变青，不能食饮也。
　　痰结实候
　　此由痰水积聚，在于胸腑，遇冷热之气相搏，结实不消，故令人心腹痞满，气息不安，头眩目暗，常欲呕逆，故言痰结实。流饮者，由饮水多，水流走于肠胃之间，漉漉有声，谓之流饮。遇血气痞涩，经络不行，水不宣通，停聚溢于膀胱之间，即令人短气，将息遇冷，亦能虚胀，久不瘥，结聚而成癖也。（按：此与痰饮不异，姑存之。）留饮者，由饮酒后饮水多，水气停留于胸膈之间而不宣散，乃令人胁下痛，短气而渴，皆其候也。诸饮者，皆由荣卫气痞涩，三焦不调，而因饮水多，停积而成痰饮。其为病也，或两胁胀满，或心胸烦闷，或眼暗口干，或呕逆短气。诸候非一，故云诸饮。（并同上）（按：原文更有支饮、溢饮、悬饮候。支饮曰：饮水过多，停积于胸膈之间，支乘于心。悬饮曰：饮水过多，留注胁下，令胁间悬痛。）
　　癖病源候
　　（酒癖）夫五脏调和则荣卫气理，荣卫气理则津液通流，虽复多饮水浆，不能为病。若摄养乖方，三焦痞隔，三焦痞隔则肠胃不能宣行，因饮水浆过多，便令停滞不散，更遇寒气，积聚而成癖。癖者，谓僻侧在于两胁之间，有时而痛是也。（《病源论》）（按：此所谓癖者，殆与悬饮相类。考《集韵》曰：，匹辟切，肠间水。今巢氏以癖为水饮停滞之名，岂是义乎。然窃疑癖之癖，系侧僻之僻；癖之癖，系襞积之襞，似各异其解。今巢氏凑合为说，盖亦古义耳。）
　　癖结候
　　此由饮水聚停不散，复因饮食相搏，致使结积在于胁下，时有弦亘起，或胀痛，或喘息短气，故云癖结。脉紧实者，癖结也。夫酒癖者，因大饮酒后，渴而引饮无度，酒与饮俱不散，停滞在于胁肋下，结聚成癖，时时而痛，因即呼为酒癖，其状胁下气急而痛。夫饮酒人大渴，渴而饮水，水与酒停聚胸膈之上，蕴积不散而成癖也，则令呕吐宿水，色如菹汁、小豆汁之类酸苦者，故谓之酒癖菹痰也。（并同上）
　　停饮由三焦气涩
　　人之有形，借水饮以滋养；水之所化，凭气脉以宣流。盖三焦者，水谷之道路，气之所终始也。三焦调适，气脉平匀，则能宣通水液，行入于经，化而为血，溉灌周身。三焦气涩，脉道闭塞，则水饮停滞，不得宣行，聚成痰饮，为病多端。（《圣济》）（按：此本于巢氏）
　　停饮由脾胃不调
　　水之与饮，同出而异名也。人惟脾土有亏，故半日所饮水浆，不能传化，或停于心下，或聚于胁间，或注于经络，或溢于膀胱，往往因此而致病矣，孰谓血气痰涎能生诸疾而水饮之不能为恙乎。惟水与饮，漉漉有声，为喘为咳，为呕为泄，为痞膈，为胀满，为眩晕、为怔忪，为寒热，为坚痛，为浮肿，为多唾，为短气，为体重。气为饮隔，痞满腹鸣，骨痛冷痹，则曰气分；经脉不行，血化为水，四肢红肿，则曰血分。凡此等类，皆水气之所由作也。据病验证，可不究其所受之原乎。（《直指》）痰之与饮，其由自别，其状亦殊，痰质稠粘，饮惟清水。特其色有异，或青或黄，或绿或黑，或如酸浆，或伏于肠胃，或上支胸膈，刺痛难忍，或流于经络四肢，则关节不利。支饮上攻，为心痛，为中脘痛，甚则汗出，为呕吐酸水、苦黄水等，种种各异，或发寒热，不思饮食及不得眠，皆其候也。此证多因酒后过饮茶汤，则水浆与肠胃饮食湿热之气，凝而为饮。或因情抱抑郁，饮食停滞，不得以时消散，亦能成饮。总之，必由脾胃有湿，或脾胃本虚，又感饮食之湿，则停而不消，此饮之大略也。（《本草经疏》）痰饮为患，十人居其七八，《金匮》论之甚详，分别而各立其名，后世以其名之多也，徒徇其末而忘其木，曾不思圣人立法，皆从一源而出，无多歧也。盖胃为水谷之海，五脏六腑之大源，饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，以为常人。《金匮》即从水精不四布、五经不并行之处，以言其患，随证分别浅深，诲人因名以求其义，浅者在于躯壳之内，脏腑之外。其饮有四：一由胃而下流于肠，一由胃而旁流于胁，一由胃而外出四肢，一由胃而上入于胸膈。（《千金方衍义》曰：四饮之中，支饮为最剧。）始元不觉，日积月累，水之精华，转为混浊，于是遂成痰饮，必先团聚于呼吸大气难到之处，故由肠而胁而四肢，至渐渍于胸膈，其势愈逆，则痰饮之患，未有不从胃起者矣。夫五脏，藏神之地也，积水泛为痰饮，包裹其外，讵非人身之大患乎。凡水饮蓄而不散者，皆名留饮。留者，留而不去也。留饮去而不尽者，皆名伏饮。伏者，不出也。随其痰饮之或留或伏，而用法以治之，始为精义。今试言之，由胃而上胸胁心肺之分者，驱其还胃，或下从肠出，或上从呕出，而不至于伏匿。若由胸膈而外出肌肤，其清者或从汗出，其浊者无可出矣，必有伏匿肌肤而不胜驱者。若出胸膈而深藏于背，背为胸之府，更无出路，岂但驱之不胜驱，且有挟背间之狂阳壮火，发为痈毒者。伏饮之艰于下出，易于酿祸，其谁能辨之，谁能出之耶。（《医通》）（按：此系《医门法律》节文。）
　　所由有五
　　饮之所得，其来有五：有愤郁而得之者，有困乏而得之者，有思虑而得之者，有痛饮而得之者，有热时伤冷而得之者。饮证虽多，无出于此。夫愤郁而不得伸，则肝气乘脾，脾气不化，故为留饮。肝主虑，久虑而不决，则饮气不行。脾主思，久思而不已，则脾结，故亦为留饮。人因劳役远来。乘困饮水，脾胃力衰，因而嗜卧，不能布散于脉，亦为留饮。人饮酒过多，肠胃已满，又复增之，脬经不及渗泄，久久如斯，亦为留饮。因隆暑津液焦涸，喜饮寒水，本欲止渴，乘快过多，逸而不动，亦为留饮。人若病饮者，岂能出此五者之外乎。夫水者阴物也，但积水则生湿，停酒则成痰，在左胁者同肥气，在右胁者同息贲，上入肺则多嗽，下入大肠则为泻，入肾则为涌水，濯濯如囊浆，上下无所之，故在太阳，则为支饮，皆由气逆而得之。故湿在上者，目黄面浮；在下者，股膝肿厥：在中者，支满痞膈痰逆。在阳不去者，久则化气；在阴不去者，久则成形。（《儒门事亲》）
　　脉法
　　寸口脉紧或浮，膈上有寒，肺下有水气。（《脉经》）其脉皆弦微沉滑。（《三因》）（按：此上载有经文四饮及留饮伏饮条。）
　　证状
　　（互见上条）凡心下有水者，筑筑而悸，短气而恐，其人眩而颠，先寒即为虚，先热即为实。病人肩息上引，此皆有溢饮在胸中，久者缺盆满，马刀肿有剧时，此为气饮所致也。（《千金》）
　　一臂不随
　　病患一臂不随，时复转移在一臂，其脉沉细，非风也，必有饮在上焦。其脉虚者，为微劳，荣卫气不周故也，久久自瘥。（一云冬自瘥）（《脉经》）
　　食不消
　　痰饮食不消候，此由痰水结聚，在胸腑膀胱之间，久而不散，流行于脾胃，脾恶湿，得水则胀，胀则不能消食也。或令腹里虚满，或水谷不消化，或时呕逆，皆其候也。（《病源论》）
　　膈痰风厥头痛
　　膈痰者，谓痰水在于胸膈之上，又犯大寒，使阳气不行，令痰水结聚不散，而阴气逆上，上与风痰相结，上冲于头，即令头痛，或数岁不已，久连脑痛，故云膈痰风厥头痛（按：此本于《肘后》）。若手足寒冷至节，即死。（《病源论》）（治方出后吐剂中，宜参。又《鸡峰》曰：痰厥之候，由痰水结聚，阴气逆冲于头目，令人头痛，胸满短气，呕吐白沫。盖即此条证。）
　　类伤寒
　　中脘有痰，亦令人憎寒发热，胸膈痞满，有类伤寒，但头不疼、项不强为异，服柴胡半夏汤、金沸草散、大半夏汤。（《活人书》）（按：柴胡半夏汤，系小柴胡汤加白术、麦门冬。金沸草散，用旋复花、细辛、前胡、荆芥、甘草、半夏、芍药、姜、枣，水煎。大半夏汤，犹用小半夏汤。）
　　治例
　　气行即水行，气滞即水滞，故知饮之为病，在人最多，善疗此者，要以宣通气脉为先，则水饮无所凝滞。所以治痰饮者，当以温药和之，以人之气血，得温则宣流也。及其结而成坚癖，则兼以消痰破饮之剂攻之。（《圣济》）观乎治饮之法，或下或汗，或温或利，此固定法。愚者之见，温利之差，可以无害，汗下之错，为病不浅矣。不若顺气为先，分导次之，气顺则津液流通，痰饮运下，自小便中出。有病喜吐痰唾，服八味丸而作效者，亦有意焉。王叔和云：肾寒多唾。盖肾为水之官，肾能摄水。肾气温和，则水液运下；肾气虚寒，则邪水溢上。其间用山茱萸、山药辈取其补，附子、肉桂取其温，茯苓、泽泻取其利，理亦当矣。临病之际，又加详审焉。（《济生》）疗治之法将何先？曰：能以表里虚实证之，斯得矣。表有水者，其身热，嗽喘怔忪，干呕微利，青龙汤汗之而愈。里有水者，其身凉，呕嗽痞满，引胁痛硬，十枣汤下之而安。虚者脉虚，心腹满而濡，当以安肾丸为主，加青木香丸少许以行之。（按：此二方俱难适用，今不取，）实者脉实，心腹满而硬，当以青木香丸为主，用五皮散加枳壳以导之。寻常水气，心下怔忪，大半夏汤、小半夏茯苓汤、五苓散辈，通用可也。然而疟家多积黄水，或于心下停潴，或于胁间结癖，惟癖为能生寒热，所以疟剂多用常山。盖水在上焦则吐之，水不在于上焦，则常山亦能破其癖而下其水也。若夫水肿证候，亦此种类，请旁参而互考焉。（《直指》）愚尝观仲景治饮诸方之意，在表者汗之，在里者下之，挟湿则分利之，寒热温凉，随其所属以治之。（《玉机》）治宜燥湿利水行气健脾，乃为得也。其药大都以半夏、茯苓、参、术为君，佐以猪苓、泽泻以渗泄之，白豆蔻、橘皮以开散之，苏梗、旋复花以通畅之。东垣五饮丸中有人参，其旨概可见矣。（《本草经疏》）
　　治不当为诸证牵掣
　　病痰饮而变生诸证，不当为诸证牵掣，妄言作名，且以治饮为先，饮消则诸证自愈。（《医碥》曰：真格言也。）有卒然昏闷，口眼斜，似中而实非中，四肢战曳，身如浮云，似虚而实非虚，皆痰饮所为也。又有肾虚寒不能摄水，致邪水溢上，故作痰饮，宜八味丸。（《要诀》）
　　溢饮发汗治验
　　吴茭山治一男子瘦弱，因卧卑湿之地，遂得溢饮之证，头目眩晕，羞见光，寒热时作（痰能作寒热信然），四肢历节疼痛（四肢历节疼痛，乃湿饮流注关节）。医作风治，或作虚治，将及半年，俱不效。吴诊脉曰：寸口脉沉而滑，两尺弦，此溢饮湿痰也，但汗吐之。诸医以病者虚羸，当用补法，谓汗吐必死。吴曰：此溢饮当发其汗。遂以控涎丸一服，却用爆干绵子一斗然之，以被围之，勿令气泄，令患人坐熏，良久倏然吐出黑痰升许，大汗如雨，痛止身轻，其病遂愈。（《类按》）
　　和中散寒诸方
</div>
    <div class="pagination">
<a href="杂病广要_page4.html">上一页</a><a href="杂病广要.html">1</a><a href="杂病广要_page2.html">2</a><a href="杂病广要_page3.html">3</a><a href="杂病广要_page4.html">4</a><span class="current-page">5</span><a href="杂病广要_page6.html">6</a><a href="杂病广要_page7.html">7</a><a href="杂病广要_page8.html">8</a><a href="杂病广要_page9.html">9</a><a href="杂病广要_page10.html">10</a><span>...</span><a href="杂病广要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
