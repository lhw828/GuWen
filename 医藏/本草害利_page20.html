<!DOCTYPE html>
<html>
<head>
    <meta charset="UTF-8">
    <title>本草害利 - 第 20 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草害利 - 第 20 页/共 36 页</h1>
    <div class="content">　　燕窝脚，又名燕窝根，色红紫，名血燕，功用相仿。性重能达下，微咸能润下，治噎膈甚效。

　　〔修治〕闽漳海边，近生番处，燕衔小鱼，粘之于石，久而成窝。又云燕衔麒麟菜嫩芽成窝。有乌、白、红三色，乌色最下，红色最难得，能益小儿痘疹，白色能愈痰疾，色如糙米者最佳。入煎药，须用陈久者良。先用清水浸透胖开，用小钳 去毛，洁净，更换清水养好，仍将原燕浸水，澄清去脚煎服。如用毛燕窝，须入锻石坛内收燥，研细，在风口筛簸，则毛吹净，再用钳拣去毛管，如粉、则煎服。如用毛燕燕根燕屑入煎，须用棉包，或绢包好入煎，则无毛。恐毛不净，碍肺为患。

　　假燕窝无边无毛，色白，或微有边毛，甚有白如银丝者，皆伪为之。

　　肺部药队〔补肺次将〕

　　阿胶

　　〔害〕胶性粘腻，胃弱作呕吐者勿服。脾虚食不消者，亦忌之。

　　〔利〕甘咸平，清肺养肝，滋肾补阴，止血去瘀，除风化痰。

　　驴皮主风，善理风淫。取其乌色属水，以制热则息风之义。润燥定喘，利大小肠，调经安胎，又兼治利，伤暑伏热成痢者必用。妊娠血痢尤宜。大抵补血与液，为肺、大肠要药。

　　乌驴皮胶。功用略同。

　　黄明胶，即牛皮胶。甘平补阴，润燥活血，功同阿胶，可以权代。补虚用牛皮胶，去风用驴皮胶，同葱白煮服，可通大肠，痈疽初起，酒炖分服四两，则毒不内攻。

　　〔修治〕山东东阿县，东北六十里有阿井。自十月至二三月，收取乌驴皮。用野狼溪河纯阳水，浸四五日透，去毛洗刮洁净，入铜锅内，用阿井至阴之水熬煮，时时搅之，恒添水至极烂。提去浮面渣秽，待极清熬成膏，对光明透照，如琥珀色或光如壁漆黑色气味清香，并无皮臭臊气，夏月亦不温软，陈者良，此真阿胶也。

　　驴皮胶，取乌驴皮，浸消熬胶。黄明胶，用黄牛皮，浸消熬膏。其气浊臭，而不清香。

　　今市中胶物，制作不精，故不堪用。今方法用面炒成珠，化痰，蛤粉炒止血，蒲黄炒或童便和化，以解其气。如真阿胶，得趋下至静之性，凡血热则沸郁妄行，诸见血症，遇此即止。

　　故用水溶化为佳。炒珠，恐乱其性也。井乃济水所注，取井水煮胶，用搅浊水则清，故人服之，下膈疏痰止呕，盖济水清而重，其性趋下，故治瘀浊及上逆之痰也。

　　肺部药队〔补肺次将〕

　　怀山药

　　（见脾部）

　　肺部药队〔补肺次将〕

　　诃子

　　〔害〕苦涩性温，却又泄气，病患气虚，咳痢初起者勿服。凡咳嗽因于肺经实热，泄泻因于湿热所致，气喘因于火逆冲上，带下因于虚热，而不因于虚寒，及肠 初发，湿热正盛，小便不禁，因于肾家虚火，法并忌之。至于带下本于湿热，喘嗽实由肺火，用之立致杀人，宜当深戒其弊。

　　〔利〕酸涩苦温，敛肺金而止咳喘，固大肠而已泄利，利咽喉而通津液，下食积而除满膨。

　　〔修治〕岭南皆有，而广州最盛。七八月采子，六棱者佳。波斯舶上来者，六棱黑色，肉浓者良，酒浸后蒸一伏时，刀削去皮肉，锉焙用，用核则去肉，生用清金，煨熟固肠。

　　肺部药队〔补肺次将〕

　　麦冬

　　（见心部）

　　肺部药队〔补肺次将〕

　　冰糖

　　〔害〕甘能满中，中满者勿服。多食助热损齿，生长虫，发疳 ，如出斑疹，误食腻膈壅气，毒不能出，遂致气逆闷迷。沙糖与鲫鱼同食，则成疳虫，与葵子同食，生流 ，与笋同食，不消成症，身重不能行。今医家用作汤下小儿丸散，殊为未当。赤糖其性较白糖更温，生胃火、助湿、损齿、生虫，多食令人心痛。

　　〔利〕白沙糖甘温，蔗寒，糖经煎炼则变温，补脾缓肝，润肺和中，消痰治嗽，凝结作饼块如石者，为石蜜。轻白如霜者，为糖霜。坚白如冰者，为冰糖。赤砂糖，功用相仿，和中独长。甘蔗汁甘寒和中，而下逆气，助脾而利大肠，亦能除热消渴，治噎膈酒毒，稍通小便。

　　肺部药队〔泻肺猛将〕

　　葶苈

　　〔害〕虽为泻肺，利小便，治肿满之要药，然味苦大寒，性峻走而不守，泄肺而易伤胃，不宜于脾胃虚弱，及真阴不足者。凡肿满由于脾虚不能制水，水气泛滥，小便不通由于膀胱虚无气化者，法所咸忌。犯之，轻病重，重病危，须慎之。敷头疮，药气入脑杀人，有甜苦二种，苦者力峻，甜者稍缓，更宜大枣辅之，气虚人误服之，祸不旋踵。

　　〔利〕苦辛寒，入肺、心、脾、膀胱四经，疏肺下气，消痰平喘，而理胀通经利水。

　　〔修治〕立夏后采实，阴干，以糯米相合，微焙，待米熟，去米捣用，或酒炒。

　　肺部药队〔泻肺猛将〕

　　麻黄

　　〔害〕其性轻扬善散，发表最速，若表虚自汗，饮食劳倦杂病；自汗肺虚有热，多痰咳嗽，以致鼻塞；痘疮倒靥，不因寒邪所郁，而因热甚；虚人伤风，气虚、发喘，阴虚火炎，以致眩晕头痛；南方类中风瘫痪，及平日阳虚，腠理不密之人，皆禁用。汗多亡阳，能损人寿，戒之戒之！春深夏日，以至秋初，法同禁。惟冬月在表，真有寒邪伤营见证者宜之。若非冬月，或无寒邪，或寒邪在里，或风伤于卫等症，虽发热恶寒，不头痛身痛而拘急，六脉不浮紧者，皆不可用。虽可汗之症，亦不宜过剂。汗为心液，过汗则心血为之动，或亡阳，或血溢，而成大患。

　　中牟产麻黄，地冬不积雪，其性热可知。

　　〔利〕苦辛温，入心、肺、膀胱、大肠四经。专司冬令寒邪，头疼身热脊强，去营中寒邪，泄卫中风热，轻可去实，为发散第一药。麻黄乃太阳经药，兼入肺经，肺主皮毛。葛根乃阳明经药，兼入脾经，脾主肌肉。二药皆轻扬升发，而所入不同，疮家用生麻黄，与甘草等分，或配犀角地黄汤，或配竹叶石膏汤，或配大生地，能令人不出汗，使脓水走多，其愈乃速。误用者，熟地解之，一两解一钱。麻黄根节，能止汗，其性走表，能引诸药至卫，而固腠理。

　　〔修治〕今荥阳中牟者为胜，立秋后收茎阴干，其根皮色黄赤近尺者用之，折去节根，水煎十余沸，以竹片掠去上沫，沫令人烦。或用醋泡，或蜜炙则和，亦有生用，须煎去沫。

　　肺部药队〔泻肺猛将〕

　　白芥子

　　〔害〕辛热泄气，昏目动火伤精。经云：辛走气，气病无多食辛，多食则筋急爪枯。即此类也。凡肺经有热，与阴虚火炎，咳嗽生痰，气虚久咳者，法在所忌。切勿误投。茎叶动风，动气，有疮疡，痔疾，便血者忌。

　　芥叶久食则积温成热，辛散太甚，耗人真元，昏目发疮。同兔肉食，成恶邪病，同鲫鱼食，发水肿。

　　陆金云：望梅生津，食芥坠泪，为肝木受病也。大叶者良，细叶有毛者害人。

　　〔利〕辛温，入肺胃二经，通行经络，发汗散寒，利气疏痰，温中消冷滞，辟邪伏祟魔。

　　酒服治反胃，醋涂散痈疽，痰在皮里膜外者，非白芥子不能达。

　　〔修治〕四月收子，晒干入药。

　　肺部药队〔泻肺猛将〕

　　苦桔梗

</div>
    <div class="pagination">
<a href="本草害利_page19.html">上一页</a><span>...</span><a href="本草害利_page15.html">15</a><a href="本草害利_page16.html">16</a><a href="本草害利_page17.html">17</a><a href="本草害利_page18.html">18</a><a href="本草害利_page19.html">19</a><span class="current-page">20</span><a href="本草害利_page21.html">21</a><a href="本草害利_page22.html">22</a><a href="本草害利_page23.html">23</a><a href="本草害利_page24.html">24</a><a href="本草害利_page25.html">25</a><span>...</span><a href="本草害利_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
