<!DOCTYPE html>
<html>
<head>
    <meta charset="UTF-8">
    <title>卫生家宝产科备要 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卫生家宝产科备要 - 第 5 页/共 9 页</h1>
    <div class="content">　　答曰：母生子讫，血流入衣中，衣为血所胀，其故不得下。治之稍缓，胀满腹中，渐次上冲，心胸疼痛，喘急者，难治。但服奇命丹以速去衣中之血，血散胀消，胎衣自下而无所患。

　　夺命丹

　　附子（半两，炮，去皮脐，切）牡丹皮（一两，洗，锉）干漆（一分，捣碎，炒烟尽）上为末，酽醋一升，大黄末一两同熬成膏，和药如桐子大。温酒下五十丸，不以时候。

　　又十论云：但服蒲黄黑神散，逐去衣中血，即胎下或带断，亦同。

　　第三论曰：难产者，何。

　　答曰：胎侧有成形块，呼为儿枕。子欲生时枕破，与败血裹其子，故难产。但服胜金散，逐其败血，即自生成。若逆生、横生，并皆主之。

　　胜金散

　　麝香（一钱，共研为细末）鼓（一两，用旧青皮裹了烧，令通红，急以乳捶研为末）上为末，取秤捶烧红，以酒淬之，调下药一钱匕。

　　又十八论云：但服蒲黄黑神散解其败血，即自生也，或横生、逆生、胎衣不下，此药悉治。

　　第四论曰：产后血运者，何。

　　答曰：产后气血暴虚，未得安静，血随气上，迷乱心神，故眼前生花，极甚者令人闷绝不知人，口噤神昏，气冷。医者不识，呼为暗风，若作此治之，病必难愈，但服清魂散，自瘥。

　　清魂散

　　泽兰叶（拣净）人参（去芦。各一分）荆芥穗（一两，晒）芎（半两，洗，锉）甘草（二钱，炙，锉）上为细末，每服一钱匕，热汤、温酒各小半盏调匀，急灌之。下咽喉即开眼气定，省人事。

　　又十八论云：但服蒲黄黑神散，自瘥。

　　第五论曰：产后口干、痞闷者，何。

　　答曰：产后宫胃大虚，血气未定，食面太早，胃不能消化，面毒结聚于胃脘，上熏脑中，是以口干、烦渴、心下痞闷。医者不识，认为胸膈壅滞，以药下之，万不得。一但服见现丸，自瘥。

　　见现丸

　　姜黄（片子者，锉）荆三棱（煨，乘热撕碎，焙干用）荜澄茄（不得用火炒）陈皮（去白）高良姜（锉碎，炒）人参（去芦，切片）蓬莪术（煨，乘热撕，锉，焙干用）上七味等分为末，用细切萝卜慢火煮，令烂，研细，将汁煮糊丸，梧桐子大。每服三十丸，萝卜汤下，不以时候。

　　又十八论云：但服蒲黄黑神散，自瘥。

　　第六论曰：产后乍寒乍热者，何。

　　答曰：阴阳不和，败血不散，皆令乍寒乍热。产后血气虚损，阴阳不和，阴胜则乍寒，阳胜则乍热，阴阳相乘，则或寒或热。若因产劳伤脏腑，血弱不得宣越，故令血败不散，入于肺则热，入于脾则寒。医人若误作疟疾治之，则缪矣。阴阳不和，宜增损四物汤。败血不散，宜夺血丹。

　　又问：二者何以别之。

　　答曰：时有刺痛者，败血也，但寒热无它证者，阴阳不和也。

　　增损四物汤

　　当归（洗去土，并芦须切，焙）芍药（洗，锉）人参（去芦，切片）川芎（洗，锉。各一两）甘草（四钱，炙）干姜（一两，宜用生姜代之）上为末，每服二钱匕，水一盏、生姜五片同煎六分，去滓，微热服，不以时候。

　　夺命丹

　　（见第二论）又十八论云：但服蒲黄黑神散，自瘥。

　　第七论曰：产后四肢虚肿者，何。

　　答曰：产后败血乘虚停积于五脏，循经流入于四肢，留留日深，却还不得，腐坏如水，故令四肢面目浮肿。

　　医人不识，便作水气治之，血气与水气不同。凡治水气，多用导水药，极虚之。夫产后既虚，又以药虚之，是谓重虚，往往因致夭枉。但服调经散，血行肿消，即愈。

　　调经散

　　没药（令研）琥珀（研。各一钱）桂（去粗皮，不见火锉）芍药（赤者，洗，锉）当归（去芦须，切。各一钱）细辛（去叶，锉）麝香（研。各半钱）上为末，每服半钱匕，生姜汁、温酒各少许，调匀服之。

　　又十八论云：但服蒲黄黑神散，后服转药，泻下恶物，自瘥。转药是黑神丸，在第十二论后。

　　第八论曰：产后乍见鬼神者，何。

　　答曰：心主身之血脉，因产伤耗血脉，心气则虚，败血停积，上于于心，心不受触，遂致心中烦燥，卧起不安，乍见鬼神，言语颠倒，医工不识，呼为风邪，如此治之，必不得愈。但服调经散，每服加生龙脑一捻，得睡即安，方见第七论。

　　又十八论云：但服蒲黄黑神散，自安。

　　第九论曰：产后月内不语者，何。

　　答曰：人心有七孔三毛，产后血虚气弱，多致停积，败血闭于心窍，神志不能明了。又心气通于舌，心气闭塞，则舌亦强矣，故令不语。如此但服七珍散，即瘥。

　　七珍散

　　人参（去芦，切片）石菖蒲（节密者，锉）川芎（洗，锉，焙）熟干地黄（各一两）细辛（一钱，去叶）防风（去苗，锉）朱砂（研，各半两）上为末，每服一钱，蒲荷汤调下，不以时候。

　　又十八论云：但服蒲黄黑神散，便安。

　　第十论曰：产后腹痛，又泻痢者，何。

　　答曰：产后肠胃虚怯，寒邪易侵。若未盈月，饮冷当风，则寒邪乘虚进袭，留于盲膜，散于腹胁，故腹痛作阵，或如锥刀所刺。流入大肠，水谷不化，洞泄腹鸣，或下赤白，腹胁胀，或走痛不定，急服调中汤，立愈。若医者以为积滞，取之，则祸不旋踵，谨之谨之。

　　调中汤

　　高良姜（锉，油炒）当归（洗，去芦须，切，焙）桂（去皮，不见火锉）白芍药（洗，锉）附子（炮，去皮脐）川芎（洗。各一两）甘草（半两，炙，锉）上为粗末，每服三钱，用水三盏，煎至一盏，去滓，热服。

　　又十八论云：急服蒲黄黑神散，后服调中汤。

　　第十一论曰：产后遍身疼痛者，何。

　　答曰：产后百节开放，血脉流走，遇气弱，则经络、肉分之间，血多留滞，累日不散，则骨节不利，筋脉引急，故腰背不得转侧，手脚不能动摇，身热，头痛。若医以为伤寒，治之，则汗出而筋脉动踢，手足厥冷，变生他病。但服趁痛散，以嘿除之。

　　趁痛散

　　牛膝（切，酒浸一宿，控干，慢火炒，焙干）当归（去芦须，先切，焙）白术（锉碎，焙干）黄（蜜炙，锉）桂（去皮，不见火锉）独活（去芦，锉，川中者尤佳）生姜（切。各半两）薤白（洗，切，锉）甘草（炙，锉。各一分）上为粗末，每服半两。水五盏煎至两盏，去滓，热服一盏，次一盏续，后再暖服，不拘时候。

</div>
    <div class="pagination">
<a href="卫生家宝产科备要_page4.html">上一页</a><a href="卫生家宝产科备要.html">1</a><a href="卫生家宝产科备要_page2.html">2</a><a href="卫生家宝产科备要_page3.html">3</a><a href="卫生家宝产科备要_page4.html">4</a><span class="current-page">5</span><a href="卫生家宝产科备要_page6.html">6</a><a href="卫生家宝产科备要_page7.html">7</a><a href="卫生家宝产科备要_page8.html">8</a><a href="卫生家宝产科备要_page9.html">9</a><a href="卫生家宝产科备要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
