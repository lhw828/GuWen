<!DOCTYPE html>
<html>
<head>
    <meta charset="UTF-8">
    <title>三因极一病证方论 - 第 25 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三因极一病证方论 - 第 25 页/共 103 页</h1>
    <div class="content">　　卷之六

　　疟病不内外因证治

　　病者发寒热，一岁之间，长幼相若，或染时行，变成寒热，名曰疫疟。以岁运推之。

　　病者寒热日作，梦寐不祥，多生恐怖，名曰鬼疟。宜用禁避厌禳之法。

　　病者乍寒乍热，乍有乍无，南方多病此，名曰瘴疟。当随方土所宜治之。

　　病者寒热，善饥而不能食，食已支满，腹急 痛，病以日作，名曰胃疟。六腑无疟，唯胃有者，盖饮食饥饱所伤胃气而成。世谓之食疟，或因诸疟饮食不节，变为此证。

　　病者经年不瘥，瘥后复发，远行久立，下至微劳，力皆不任，名曰劳疟。亦有数年不瘥，百药不断，结成 癖在腹胁，名曰老疟，亦曰母疟。

　　以上诸证，名状不同，各有治方，宜推而用之。

　　卷之六　疟病不内外因证治

　　麻黄白术汤

　　治一切疫疟。(方见外所因门)

　　卷之六　疟病不内外因证治

　　红效疟丹

　　治鬼疟殊效。

　　真阿魏（半两） 桃枝 柳枝（各长一尺七茎） 雄黄(通明好者，半两，别研) 辰砂（一钱，别研，留一半)上为末，以重午日五家粽角为丸，如梧桐子大，辰砂所留一半为衣。遇发时，用净器水摩一丸，涂鼻尖并人中；未退，以冷水服一丸。合时须用五月五日。

　　卷之六　疟病不内外因证治

　　大正气散

　　治山岚瘴气，发作寒热，遂成疟疾。

　　附子(炮去皮脐) 浓朴(姜汁制) 桂心 甘草(炙) 干姜(炮) 陈皮（各一两） 茱萸（半两，微炒)上为细末。每服二大钱，水盏半，姜五片，枣一枚，同煎至七分，热服，不拘时。兼治霍乱呕泻，一切气疾。

　　卷之六　疟病不内外因证治

　　清脾汤

　　治胃疟发作有时。先觉伸欠，乃作寒栗，鼓振颐颔，中外皆寒，腰背俱痛，寒战既已，内外皆热，头疼如破，渴欲饮冷；或痰聚胸中，烦满欲呕；或先热后寒，先寒后热，寒多热少，寒少热多；或寒热相半；或但热不寒，但寒不热；或隔日一发，一日一发；或三日五日一发者，悉主之。

　　浓朴（四两，姜制炒) 乌梅(打去仁) 半夏(汤去滑) 青皮 良姜（各二两） 草果(去皮，一两） 甘草(炙，半两)上为锉散。每服四钱，水二盏，姜三片，枣一枚，煎七分，去滓，未发前并三服。忌生冷油腻时果。此药温脾化痰，治胸膈痞闷，心腹胀满，噫醋吞酸，自可常服。

　　卷之六　疟病不内外因证治

　　常山饮

　　治劳疟。虚人老人皆可服。

　　常山 穿山甲(醋炙) 木通 秦艽（各一分） 辰砂（半字，别研) 甘草(炙，半两）

　　上为锉散。作一剂，水三盏，乌梅、枣子各七枚，煎半盏；再入酒一盏，煎至八分，去滓，入辰砂温服。

　　卷之六　疟病不内外因证治

　　老疟饮

　　治久疟结成 瘕癖在腹胁，诸药不去者。

　　苍术(泔浸) 草果(去皮) 桔梗 青皮 陈皮 良姜（各半两） 白芷 茯苓 半夏(汤洗去滑) 枳壳(麸炒去瓤) 甘草(炙) 桂心 干姜(炮，各三钱） 紫苏叶 川芎（各二钱)上为锉散。每服四大钱，水二盏，盐少许，煎七分，去滓，空心服，日三夜一，仍吞下后红丸子。

　　卷之六　疟病不内外因证治

　　红丸子

　　治食疟尤妙。

　　蓬莪术 京三棱（各二两，醋煮一伏时) 胡椒（一两） 青皮（三两，炒香) 阿魏（一分，醋化)上为末，别研仓米末，用阿魏醋煮米糊搜和丸，如梧子大，炒土朱为衣。每服五十丸至百丸，以老疟饮下。古方虽有鳖甲煎等，不特服不见效，抑亦药料难备。

　　卷之六　疟病不内外因证治

　　妙应丹

　　治诸疟，无问寒温久近悉主之。

　　黄丹（三分，炒) 木香（半两，碾为细末) 青皮 陈皮 吴茱萸（各半两，米醋二升熬青皮以下三味至一升，去滓，再熬醋成膏)上以黄丹、木香为末，入醋膏内，搜和为丸，梧子大，辰砂为衣。每服十丸，当未发前一食顷白汤下；再将前三件滓添木香半两为末，别研入黄丹三分和匀，以醋糊为丸，如梧子大。每服三五十丸。治疟亦妙，名曰捷丹。

　　卷之六　疟病不内外因证治

　　红散子

　　须当发日早晨服。

　　黄丹(炒色变)上入好建茶合和二钱匕。白汤调下；或温酒调，不入茶。

　　卷之六　疟病不内外因证治

　　疟丹二方

　　雄黑豆（四十九粒，重午日井水浸，次日取去皮，拭干，研为膏) 真砒（一钱，研细，入豆膏内研匀)上五月五日午时丸，如绿豆大，控干，辰砂为衣，密器封之。发日空心井花水下一丸。

　　忌见鸡犬。若女人病，令男子闭目送入口。忌热食一日。孕妇不得服，于发日以缝帛系一丸于右臂上。小儿不能吞，随男左女右系之。

　　又方

　　黄丹（不以多少）

</div>
    <div class="pagination">
<a href="三因极一病证方论_page24.html">上一页</a><span>...</span><a href="三因极一病证方论_page20.html">20</a><a href="三因极一病证方论_page21.html">21</a><a href="三因极一病证方论_page22.html">22</a><a href="三因极一病证方论_page23.html">23</a><a href="三因极一病证方论_page24.html">24</a><span class="current-page">25</span><a href="三因极一病证方论_page26.html">26</a><a href="三因极一病证方论_page27.html">27</a><a href="三因极一病证方论_page28.html">28</a><a href="三因极一病证方论_page29.html">29</a><a href="三因极一病证方论_page30.html">30</a><span>...</span><a href="三因极一病证方论_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
