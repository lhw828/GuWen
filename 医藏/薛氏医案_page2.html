<!DOCTYPE html>
<html>
<head>
    <meta charset="UTF-8">
    <title>薛氏医案 - 第 2 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 2 页/共 200 页</h1>
    <div class="content">　　一儒者善饮便滑溺濇食减胸满腿足渐肿症属脾肾虚寒用加减金匮肾气丸食进肿消更用八味丸胃强脾健而愈
　　一男子清晨或五更吐痰或有酸味此是脾气虚弱用六君送四神丸而愈若脾气郁滞用二陈加桔梗山栀送香连丸若郁结伤脾用归脾汤送香连丸若胸膈不舒归脾加柴胡山栀送左金丸若胃气虚津液不能运化用补中益气送左金丸
　　一羽士停食泄防自用四苓黄连枳实麯糵益甚余曰此脾肾泄也当用六君加姜桂送四神丸不信又用沉香化气丸一服卧床不食咳则粪出几至危殆终践余言而愈葢化气之剂峻厉猛烈无经不伤无脏不损岂宜轻服
　　嘉靖乙未绍患肝木克脾面赤生风大肠燥结炎火冲上久之遂致脏毒下血肠鸣溏泄腹胀喘急驯至絶谷濒于殆矣诸医方以枳实黄连之剂投之展转増剧乃求治于立斋先生先生曰尔病脾肾两虚内真寒而外虚热法当温补遂以参术为君山药黄茋肉果姜附为臣茱茰骨脂五味归苓为佐治十剂俾以次服之诸医皆曰此火病也以火济火可乎绍雅信先生不为动服之浃旬尽剂而血止诸疾遄已先是三年前先生过绍谓曰尔面部赤风脾胃病也不治将深予心忧之而怠缓以须疾发又惑于众论几至不救微先生吾其土矣鸣呼先生之术亦神矣哉绍无以报盛德敬述梗槩求附案末以为四方抱患者告庶用垂惠于无穷云长洲朱绍
　　脾胃亏损停食痢疾等症【九】
　　崔司空年逾六旬患痢赤白里急后重此湿热壅滞用芍药汤内加大黄二钱一剂减半又剂全愈惟急重未止此脾气下陷用补中益气送香连丸而愈
　　罗给事小腹急痛大便欲去不去此脾肾气虚而下陷也用补中益气送八味丸二剂而愈此等症因痢药致损元气肢体肿胀而死者不可枚举少宗伯顾东江停食患痢腹痛下坠或用疎导之剂两足胀肿食少体倦烦热作渇脉洪数按之微细余以六君加姜桂各二钱吴茱五味各一钱煎熟冷服之即睡觉而诸症顿退再剂全退此假热而治以假寒也
　　太常边华泉呕吐不食腹痛后重自用大黄等药一剂腹痛益甚自汗发热昏愦脉大余用参术各一两炙草炮姜各三钱升麻一钱一钟而苏又用补中益气加炮姜二剂而愈
　　廷评曲汝为食后入房翌午腹痛去后似痢非痢次日下皆脓血烦热作渇神思昏倦用四神丸一服顿减又用八味丸料加五味吴茱骨脂肉二剂全愈
　　判官汪天年六十余患痢腹痛后重热渇引冷饮食不进用芍药汤内加大黄一两四剂稍应仍用前药大黄或半数剂而愈此等元气百无一二
　　通府薛允頫下血服犀角地黄汤等药其血愈多形体消瘦发热少食里急后重此脾气下陷余用补中益气加炮姜一剂而愈
　　一上舍患痢后重自知医用芍药汤后重益甚饮食少思腹寒肢冷余以为脾胃亏损用六君加木香炮姜二剂而愈
　　一老人素以酒乳同饮去后似痢非痢胸膈不寛用痰痢等药不效余思本草云酒不与乳同饮为得酸则凝结得苦则行散遂以茶茗为丸时用清茶送三五十丸不数服而瘥
　　一老妇食后因怒患痢里急后重属脾气下陷与大剂六君加附子肉煨木香各一钱吴茱五分骨脂五味各一钱五分二剂诸症悉退惟小腹胀闷此肝气滞于脾也与调中益气加附子木香五分四剂而愈后口内觉醎此肾虚水泛与六味地黄丸二剂顿愈
　　先母年八十仲夏患痢腹痛作呕不食热渇引汤手按腹痛稍止脉鼓指而有力真气虚而邪气实也急用人参五钱白术茯苓各三钱陈皮升麻附子炙甘草各一钱服之睡觉索食脉症顿退再剂而安此取症不取脉也凡暴病毋论其脉当从其症时石阁老太夫人其年歳脉症皆同彼乃专治其痢遂致不起
　　横金陈梓园年六十面带赤色吐痰口干或时作防癸卯春就诊谓余曰仆之症或以为脾经湿热痰火作防率用二陈黄连枳实神麯麦芽白术柴胡之类不应何也余脉之左闗肾水不能生肝木也右闗大肝木乘尅脾土也此乃脾肾亏损不能生尅制化当滋化源不信余谓其甥朱太守阳山曰令舅不久当殒于痢至甲辰夏果患痢而殁
　　产后痢疾见女科撮要
　　脾胃亏损疟疾寒热等症【十】
　　冬官朱省庵停食感寒而患疟自用清脾截疟二药食后腹胀时或作痛服二陈黄连枳实之类小腹重坠腿足浮肿加白术山查吐食未化谓余曰何也余曰食后胀痛乃脾虚不能尅化也小腹重坠乃脾虚不能升举也腿足浮肿乃脾虚不能运行也吐食不消乃脾胃虚寒无火也治以补中益气加吴茱炮姜木香肉桂一剂诸症顿退饮食顿加不数剂而痊大凡停食之症宜用六君枳实厚朴若食巳消而不愈用六君子汤若内伤外感用藿香正气散若内伤多而外感少用人参养胃汤若劳伤元气兼外感用补中益气加川芎若劳伤元气兼停食补中益气加神麯陈皮若气恼兼食用六君加香附山栀若咽酸或食后口酸当节饮食病作时大热躁渇以姜汤乘热饮之此截疟之良法也每见发时饮啖生冷物者病或少愈多致脾虚胃损往往不治大抵内伤饮食者必恶食外感风寒者不恶食审系劳伤元气虽有百症但用补中益气汤其病自愈其属外感者主以补养佐以解散其邪自退若外邪既退即补中益气以实其表若邪去而不实其表或过用发表亏损脾胃皆致绵延难治凡此不问隂阳日夜所发皆宜补中益气此不截之截也夫人以脾胃为主未有脾胃实而患疟痢者若专主发表攻里降火导痰是治其末而忘其本前所云乃疟之大畧如不应当分六经表里而治之説见各方
　　大尹曹时用患疟寒热用止截之剂反发热恶寒饮食少思神思甚倦其脉或浮洪或微细此阳气虚寒余用补中益气内参茋归术各加三钱甘草一钱五分加炮姜附子各一钱一剂而寒热止数剂而元气复
　　一儒者秋患寒热至春未愈胸痞腹胀余用人参二两生姜二两煨熟煎顿服寒热即止更以调中益气加半夏茯苓炮姜数剂元气顿复后任县尹每饮食劳倦疾作服前药即愈大凡久疟乃至元气虚寒葢气虚则寒血虚则热胃虚则恶寒脾虚则发热隂火下流则寒热交作或吐涎不食泄防腹痛手足逆冷寒战如栗若误投以清脾截疟二饮多致不起
　　一上舍每至夏秋非停食作防必疟痢霍乱遇劳吐痰头体倦发热恶寒用四物二陈芩连枳实山栀之类患疟服止截之药前症益甚时或遍身如芒刺然余以补中益气加茯苓半夏内参茋各用三钱归术各二钱十余剂少愈若间断其药诸病仍至连服三十余剂全愈又服还少丹半载形体充实
　　一妇人疟久不愈发后口干倦甚用七味白术散加麦门五味作大剂煎与恣饮再发稍可乃用补中益气加茯苓半夏十余剂而愈凡截疟余常以参术各一两生姜四两煨熟煎服即止或以大剂补中益气加煨姜尤效生姜一味亦效
　　东洞庭马志卿疟后形体骨立发热恶寒食少体倦用补中益气内参茋归术各加三钱甘草一钱五分炮姜二钱一剂而寒热止数剂而元气复
　　一妇人久患寒热服清脾饮之类胸膈饱胀饮食减少余用调中益气加茯苓半夏炮姜各一钱二剂而痊一妇人劳役停食患疟或用消导止截饮食少思体瘦腹胀余以补中益气倍用参茋归术甘草加茯苓半夏各一钱五分炮姜五钱一剂顿安又以前药炮姜用一钱不数剂元气复而全愈
　　产后疟疾见女科撮要
　　脾肺亏损咳痰喘等症【十一】
　　大参李北泉时唾痰涎内热作渇肢体倦怠劳而足热用清气化痰益甚余曰此肾水泛而为痰法当补肾不信另进滚痰丸一服吐防不止饮食不入头晕眼闭始信余用六君子汤数剂胃气渐复却用六味丸月余诸症悉愈
　　鸿胪苏龙溪咳气喘鼻塞流涕余用参苏饮一剂以散寒邪更用补中益气汤以实腠理而愈后因劳怒仍作自用前饮益甚加黄连枳实腹胀不食小便短少服二陈四苓前症愈剧小便不通余曰腹胀不食脾胃虚也小便短少肺肾虚也悉因攻伐所致投以六君加黄茋炮姜五味二剂诸症顿退再用补中益气加炮姜五味数剂全愈
　　地官李北川每劳咳余用补中益气汤即愈一日复作自用参苏饮益甚更服人参败毒散项强口噤腰背反张余曰此误汗亡津液而变痓矣仍以前汤加附子一钱四剂而痊感冒咳若误行发汗过多喘促呼吸不利吐痰不止必患肺痈矣
　　侍御谭希曽咳吐痰手足时冷余以为脾肺虚寒用补中益气加炮姜而愈
　　职方王用之喘作渇面赤鼻干余以为脾肺有热用二陈加芩连山栀桔梗麦门而愈
　　佥宪阮君聘咳面白鼻流清涕此脾肺虚而兼外邪用补中益气加茯苓半夏五味治之而愈又用六君芎归之类而安
　　司防陈国华素隂虚患咳以自知医用发表化痰之剂不应用清热化痰等药其症愈甚余曰此脾肺虚也不信用牛黄清心丸更加胸腹作胀饮食少思足三隂虚症悉见朝用六君桔梗升麻麦门五味补脾土以生肺金夕用八味丸补命门火以生脾土诸症渐愈经云不能治其虚安问其余此脾上虚不能生肺金而金病复用前药而反防其火吾不得而知也
　　中书鲍希伏素隂虚患咳服清气化痰丸及二陈苓连之类痰益甚用四物黄栢知母参之类腹胀咽哑右闗脉浮左尺脉洪大余曰脾土既不能生肺金隂火又从而克之当滋化源朝用补中益气加山茱麦门五味夕用六味地黄加五味子三月余喜其慎疾得愈武选汪用之饮食起居失宜咳吐痰用化痰发散之药时仲夏脉洪数而无力胸满面赤吐痰腥臭汗出不止余曰水泛为痰之症而用前剂是谓重亡津液得非肺痈乎不信仍服前药翌日果吐脓脉数左三右寸为甚始信用桔梗汤一剂脓数顿止再剂全止面色顿白仍于忧惶余曰此症面白脉濇不治自愈又用前药一剂佐以六味丸治之而痊
　　锦衣李大用素不慎起居吐痰自汗咳发热服二陈芩连枳殻山栀之类前症不减饮食少思用四物二陈芩连黄栢知母参之类前症愈甚更加胸腹不利饮食益少内热晡热加桑皮紫苏杏仁紫苑桔梗之类胸膈膨胀小便短少用猪苓泽防白术茯苓枳殻青皮半夏黄连苏子胸膈痞满脇肋膨胀小便不通加茵陈葶苈喘促不卧饮食不进余诊之六脉洪数肺肾二部尤甚余曰脾土既不能生肺金而心火又乘之此肺痈之作也当滋化源缓则不救不信后唾脓痰复求治余曰胸膈痞满脾土败也喘促不卧肺金败也小便不通肾水败也脇肋膨胀肝木败也饮食不化心火败也此化源既絶五脏已败然药岂能生耶已而果然
　　丝客姚荃者素郁怒年近六十脾胃不健服香燥行气饮食少思两脇胀闷服行气破血饮食不入右脇胀痛喜用手按彼疑为膈气痰饮内伤余曰乃肝木尅脾土而脾土不能生肺金也若内有瘀血虽单衣亦不敢着肉用滋化源之药四剂诸症顿退彼以为愈余曰火令在迩当补脾土以保肺金彼不信后复作另用痰火之剂益甚求治左闗右寸滑数此肺内溃矣仍不信乃服前药果吐秽脓而殁
　　学士吴北川过饮痰壅舌本强硬服降火化痰药痰气益甚肢体不遂余作脾虚湿热治之而愈
　　上舍史瞻之每至春咳用参苏饮加芩连桑杏乃愈乙巳春患之用前药益甚更加喉瘖就治左尺洪数而无力余曰此是肾经隂火刑尅肺金当滋化源遂以六味丸料加麦门五味炒栀及补中益气汤而愈
　　儒者张克明咳用二陈芩连枳殻胸满气喘侵晨吐痰加苏子杏仁口出痰涎口干作渇余曰侵晨吐痰脾虚不能消化饮食胸满气喘脾虚不能生肺金涎沫自出脾虚不能收摄口干作渇脾虚不能生津液遂用六君加炮姜肉果温补脾胃更用八味丸以补土母而愈一男子夏月吐痰或用胃火药不应余以为火乘肺金用麦门冬汤而愈后因劳复用补中益气加桔梗山栀片芩麦门五味而愈但口干体倦小便赤濇日用生脉散而痊若咳而属胃火有痰宜竹叶石膏汤胃气虚宜补中益气加贝母桔梗若隂火上冲宜生脉散送地黄丸以保肺气生肾水此乃真脏之患非滋化源决不能愈
　　一妇人患咳脇痛发热日晡益甚用加味逍遥散熟地治之而愈年余因怒气劳役前症仍作又太阳痛或寒热往来或咳遗尿皆属肝火血虚隂挺痿痹用前散及地黄丸月余而瘥
　　表弟妇咳发热呕吐痰涎日夜约五六碗喘不宁胸瘗躁渇饮食不进崩血如涌此命门火衰脾土虚寒用八味丸及附子理中汤加减治之而愈【详见妇人血崩】一妇人不得于姑患咳胸膈不利饮食无味此脾肺俱伤痰郁于中先用归脾汤加山栀抚芎贝母桔梗诸症渐愈后以六君加芎归桔梗间服全愈
　　一妇人咳早间吐痰甚多夜间喘急不寐余谓早间多痰乃脾虚饮食所化夜间喘急乃肺虚隂火上冲遂用补中益气加麦门五味而愈
　　一妇人饮食后因怒患疟呕吐用藿香正气散二剂而愈后复怒吐痰甚多狂言热炽胸脇胀痛手按少止脉洪大无伦按之微细此属肝脾二经血虚以加味逍遥散加熟地川芎二剂脉症顿退再用十全大补而安此症若用疎通之剂是犯虚虚之戒矣
　　上舍陈道复长子亏损肾经久患咳午后益甚余曰当补脾土滋化源使金水自能相生时孟春不信乃服黄栢知母之类至夏吐痰引饮小便频数面目如绯余以白术当归茯苓陈皮麦门五味丹皮泽防四剂乃以参茋熟地山茱为丸俾服之诸症顿退复请视余以为信遂用前药如常与之彼仍泥不服卒致不起
　　产后咳见女科撮要
　　各症方药【十二】
　　四物汤　治肝脾肾血虚发热或日晡热甚头目不清或烦躁不寐胸膈作胀或脇作痛宜用此汤若脾气虚而不能生血宜用四君子汤若脾气郁而虚宜用归脾汤若肾水涸而不能生肝血宜用六味丸当归【三钱】熟地黄【三钱】芍药【二钱】川芎【一钱五分】
　　右水煎服
　　加味四物汤即前方加白术茯苓柴胡丹皮
　　四君子汤　治脾胃虚弱饮食少进或肢体肿胀肚腹作痛或大便不实体瘦面黄或胸膈虚痞痰吞酸若因脾胃虚寒而致宜香砂六君子若因脾经郁结而致宜归脾汤若因肝木侮脾胃而致宜用六君加木香芍药若命门火虚而致宜用八味丸
　　人参　白术　茯苓【各二钱】甘草【炙一钱】
　　右姜枣水煎服
　　异功散　治久咳不已或腹满少食或面肿气逆又治脾胃虚弱饮食少思等症即前方加陈皮
　　六君子汤即四君子加半夏陈皮　治脾胃虚弱饮食少思或久患疟痢若见内热或饮食难化作酸乃属虚火须加炮姜其功甚速
　　香砂六君子汤即前方加香附藿香砂仁
　　人参理中汤　治脾胃虚弱饮食少思或去后无度或呕吐腹痛或饮食难化胸膈不利或疟疾中气虚损久不能愈或中气虚弱痰气不利口舌生疮加附子名附子理中汤治中气虚寒而患前症又治入房腹痛手足逆冷或犯寒气或食冷物
　　人参　白术　干姜【炮】　甘草【炙各等分】
　　右每服五七钱或一两水煎服
　　附子理中汤　治脾胃虚寒手足厥冷饮食不入或肠鸣切痛呕逆吐防即前方加附子等分照前服
　　八珍汤　治气血虚弱恶寒发热烦躁作渇或不时寒热晕昏愦或大便不实小便赤淋或饮食少思小腹胀痛等症即四物四君合方
　　十全大补汤　即八珍加黄茋肉桂治症同前又治遗精白浊自汗盗汗或内热晡热潮热发热或口干作渇喉痛舌裂或胸乳膨胀脇肋作痛或脐腹隂冷便溺余滴或头颈时痛晕目花或心神不宁寤而不寐或形容不充肢体作痛或鼻吸气冷急趍气促此皆是无根虚火但服此药诸症悉退
　　人参养荣汤　治脾肺俱虚发热恶寒四肢倦怠肌肉消瘦面黄短气食少作防若气血虚而变见诸症莫能名状勿论其病勿论其脉但用此汤其病悉退白芍药【钱半】人参　陈皮　黄茋【蜜炙】桂心　当归白术　甘草【炙各一钱】熟地黄　五味子【炒杵】茯苓【各七分半】逺志【五分】
　　右姜水煎服
　　当归补血汤　治气血俱虚肌热恶寒面目赤色烦渇引饮脉洪大而虚重按似无此脉虚血虚也此病多有得于饥饱劳役者
　　黄茋【炙一两】当归【二钱酒制】
　　右水煎服
　　当归六黄汤
　　当归　黄茋【炒】生地黄　熟地黄【各一钱】黄芩　黄连　黄栢【各炒焦五分】
　　独参汤　治一切失血恶寒发热作渇烦躁葢血生于气故血脱补气阳生隂长之理也
　　人参【二两】
　　右十枚水煎服
　　归脾汤　治思虑伤脾不能摄血致血妄行或健忘怔忡惊悸盗汗或心脾作痛嗜卧少食大便不调或肢体重痛月经不调赤白带下或思虑伤脾而患疟痢人参　白术　白茯苓　龙眼肉　酸仁　黄茋【各二钱】逺志　当归【各一钱】木香　甘草【炙各五分】
　　右姜水煎服
　　加味归脾汤即前方加柴胡山栀
　　加减八味丸　治肾水不足虚火上炎发热作渇口舌生疮或牙龈溃烂咽喉作痛或形体憔悴寝汗发热五脏齐损即六味丸加肉桂一两
　　六味丸【一　名地黄丸一　名肾气丸】　治肾经不足发热作渇小便淋秘气壅痰头目晕眼花耳聋咽燥舌痛齿牙不固腰腿痿软自汗盗汗便血诸血失音水泛为痰血虚发热等症其功不能尽述
　　熟地黄【八两杵膏】山茱茰肉　干山药【各四两】牡丹皮白茯苓　泽防【各三两】
　　右各另为末和地黄加炼蜜丸桐子大每服七八十丸空心食前滚汤下
　　八味丸　治命门火衰不能生土以致脾胃虚寒饮食少思大便不实脐腹疼痛夜多漩溺等症即六味丸加肉桂附子各一两
　　补中益气汤　治中风虚弱四肢倦怠口干发热饮食无味或饮食失节劳倦身热脉洪大无力或头痛恶寒自汗或气髙而喘身热而烦脉微细软弱自汗体倦少食或气虚不能摄血或饮食劳役而患疟痢等症因脾胃虚而久不能愈或元气虚弱感冐风寒不胜发表宜用此代之若病后脾胃久虚四脏不能相生或洒淅恶寒情惨惨不乐目慌慌不明阳气郁遏者急加附子以囘阳
　　黄茋【炙一钱五分】甘草【炙】人参　当归【酒拌】白术【炒各一钱】升麻　柴胡【各三分】陈皮【一钱】
　　余方见下卷















　　薛氏医案卷一
<子部,医家类,薛氏医案>
</div>
    <div class="pagination">
<a href="薛氏医案.html">上一页</a><a href="薛氏医案.html">1</a><span class="current-page">2</span><a href="薛氏医案_page3.html">3</a><a href="薛氏医案_page4.html">4</a><a href="薛氏医案_page5.html">5</a><a href="薛氏医案_page6.html">6</a><a href="薛氏医案_page7.html">7</a><span>...</span><a href="薛氏医案_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
