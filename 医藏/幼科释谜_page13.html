<!DOCTYPE html>
<html>
<head>
    <meta charset="UTF-8">
    <title>幼科释谜 - 第 13 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科释谜 - 第 13 页/共 34 页</h1>
    <div class="content">　　宜取后调气。又两眼黄赤睛青是积在肝。何以知之。肝主木。色青。却被气所干即黄赤。睛青者。眼属肝。若受积。故令睛青。是肝受积。若传胆。必口苦不要吃物。宜凉药退之。又遍身虚肿是积。其积不在脏。只在腑。何以知之。为其积曾取后。被药发动。即不在脏。故出皮肤之间为肿也。只宜下取虚中积。药后补之。又多泻白粪是积。是受冷。积在脾。何以知之。脾主化。受冷积在脾。冷滑而泻白屎。故知在脾。宜先转。后热药补之。以上皆可治者也。积病不可治者六。喘急是肺积。肺主气。喘急则肺绝。当面白全无血色。故不可医。又面黑是肾积。盖面黑者。肾绝也。当不辨好恶。眼直无光。只一日而死。又吐热气是荣积。其不可医者。是血绝也。血主于心。心不能管。故出热气不止耳。又手脚心生疮。是卫积。卫者。气也。胃气不生。故手足生疮。若卫绝。则气不回。只半日死也。又恶心吐干呕。是胃绝。何以不医。胃主化食。热则恶吐。故不治。当食乳不化。不食。亦干呕吐。面色青黄无血色也。又泻久住了又泻。

　　是积咬脾烂。何以知其脾烂。当泻白粪而食不消。住了却放粪赤黑而死。故知脾烂。以上皆不可治者也。

　　卷三　痞结积癖

　　癖原由症治

　　庞安常曰。癖者。血膜包水。侧僻于胁旁。时时作痛也。惟癖为能发热。为能生寒热。故疟家中脘。多蓄黄水。日久而腹结癖。寒热不已。有是疾者。由乳哺失调。三焦关格。以致水饮停滞肠胃。如冷气搏之。则结聚成癖。轻者积滞木香丸。重者取癖丸。

　　王肯堂曰。茅先生论。儿生五月至七岁。有结癖在腹。成块如梅核大。来去。或似卵大。常叫痛者。左胁下名 气。

　　右胁下名癖气。用蓬莪术散夹健脾饮服即愈。如面黑。目直视。泻黑血。口鼻手足冷。不进食者死。

　　卷三

　　食积

　　太阴脾脏。奠安一身。论其职掌。化宿消陈。滋荣脏腑。灌液布津。上承胃纳。表里相循。下输大肠。传送频频。

　　土为物母。乃见其真。本脏气虚。虚则寒因。虚寒相搏。或又湿屯。水谷所入。莫与磨磷。久则成积。腹痛胀 。吞酸呕吐。昏冒其神。夜必发热。肚热眉颦。当须识此。食积是论。若有外感。益觉 。夹食伤寒。寒热吟呻。先消其食。发汗溱溱。寒热自止。宁至经旬。脾肾虚败。泻必侵晨。脾胃实热。渴咽燥唇。此皆食积。脾病灾亲。或则伤饱。

　　脾气不伸。积留日久。溃败濡沦。变成食利。脓积维均。微痛微胀。肚腹内堙。法从积滞。调理是遵。夫然后愈。病得回春。

　　鳌按。小儿之病。多由乳食未化。即或六淫相干成疾。亦必兼宿食。故另出食积一门。不混于积癖条内。

　　卷三　食积

　　食积原由症治

　　王履曰。仲景云。寸口脉浮而大。按之反涩。故知有宿食。下之宜大承气汤。然同一发热。而伤食者惟肚腹之热为甚。且粪极酸臭。夜间潮热。尤伤食之明验也。小儿宿食不消者。胃纳水谷而脾化之。儿初不知樽节。胃之所纳。脾气不足以胜之。故不消也。钱氏论食不消。由脾胃冷。当补脾。益黄散主之是也。

　　初虞世曰。小儿食积者。因脾胃虚冷。乳食不化。久而成积。其症至夜发热。天明复凉。腹痛膨胀。呕吐吞酸。足冷肚热。喜睡神昏。大便酸臭是也。有前症而兼寒热者。名曰食积寒热。若食在胃之上口者。吐之。在胃之下口者。消之。腹痛痞胀。按之益痛者。下之。下后仍痛。按之则止者。补之。夹食伤寒者。先散之。用参苏饮。热甚便秘者。先利之。大柴胡汤。如无外感。只伤食。不至于甚。保和丸调之。盖脾为至阴之脏。故凡脾病者。至夜必热。热而兼寒。

　　则又见所胜者侮所不胜者矣。食未消者消之。则寒热自止。既消者补之。则寒热自痊。若手足并冷。喜热饮食。此中州虚寒也。皆温之。大便欲去不去。脾气下陷也。宜升之。若夜间或清晨泄泻者。脾肾俱虚也。四神丸。手足热。作渴饮水者。脾胃实热也。泻黄散。手足虽热。不渴大便不实者。白术散。仍参腹痛腹胀积痛积滞治之。

　　卷三　食积

　　食积痢

　　闻人 曰。有食饱伤脾。脾气稍虚。物难消化。留而成积。积败为痢。肚腹微痛。先调胃气。次理积。却止痢。则病根自除。和中散理虚养胃。三棱散、乌犀丸助脾化积。沉香槟榔丸、守中汤进食止痢。

　　卷三　食积

　　食积吐泻

　　张涣曰。吐乳泻黄。是伤热乳。吐乳泻青。是伤冷乳。皆当下之。此迎而夺之之法也。不若伤热者。用五苓散以导其逆。伤冷者。用理中汤以温其中。自然平复也。脾经积滞未除。再为饮食所伤。不吐则泻。不泻则吐。宜以三棱散化积。守胃散和中。

　　鳌按。痢与吐泻各有 门。二条列于此者。以 由食积也。

　　卷三

　　吐泻（单吐单泻）

　　吐病伤胃。泻病伤脾。吐上焦郁。泻下焦衰。脏腑部分。各不相移。论吐之原。病非一机。或由胃虚。睡必露 。

　　或由胃冷。其脉沉微。或由胃热。凉饮是怡。或胃虚热。渴而溺稀。或胃有积。肚热面黧。或胃有痰。嗽逆声嘶。挟惊挟毒。吐亦相随。和中助胃。止吐之基。论泻之原。五脏兼推。脾受木克。面黄神疲。脾为水侮。洞泄如筛。心脾气虚。泻黄多噫。

　　肺脾气拂。沫出多啼。脾气虚寒。冷及四肢。脾家积热。心烦口糜。脾为湿滞。浮肿脉迟。脾气下陷。腹坠如遗。脾中虚痞。胀满难支。清神益气。止泻应施。吐泻交作。霍乱维危。或心先痛。吐难自持。或腹先痛。泻必淋漓。中焦闭隔。

　　上下气暌。挥霍撩乱。方书慎之。曰搅肠痧。俗名甚奇。开通疏利。乃是正治。吐泻之故。调护多非。儿生幼稚。六气尚亏。乳食不节。外感侵欺。清浊相干。蕴作疮痍。先泻后吐。由虚冷兮。先吐后泻。其实热治。详其轻重。审厥参差。

　　维吐之属。呕则类齐。维泻之属。痢则同归。其分别处。未可或迷。再参岁气。更辨四时。勿轻心掉。才可言医。

　　卷三　吐泻（单吐单泻）

　　吐泻原由症治

　　虞抟曰。小儿吐泻泄黄。伤热乳也。吐泻泄青。伤冷乳也。皆用白饼子。下后伤热乳者。玉露散。伤冷乳者。益黄散。

　　王汝言曰。小儿吐泻并作。即名霍乱。有心痛而先吐者。有腹痛而先泻者。莫不由中焦而作。上焦主纳而不出。中焦主腐化水谷而生荣卫。灌溉百骸。下焦分别水谷。主出而不纳。脾居中州。胃为水谷之海。乳哺入胃。脾能克化。然后水谷传变得宜。岂有吐泻之患。凡小儿吐泻。皆因六气未完。六淫易侵。兼以调护失宜。乳食不节。遂使脾胃虚弱。清浊相干。蕴作而然。有先泻而后吐者。

　　乃脾胃虚冷。其候先泻白水。吐亦不多。且气缓而神色慢。额前有汗。六脉沉濡。此为冷也。有先吐而后泻者。乃脾胃有热。气促唇红。吐来面赤。脉洪而数。渴饮水浆。此为热也。冷热宜辨。

　　娄全善曰。吐泻昏睡露睛者。胃虚热也。钱氏白术散。吐泻昏睡不露睛者。胃实热也。钱氏玉露散。

　　张兼善曰。初生吐泻。大便色白。停乳也。紫霜丸。下后用香橘饼。初生月内吐泻。宜朱砂丸。如吐骤。或泻完谷者。伤风甚也。凡伤风多作吐泻者。风木好侵脾土故也。宜大青膏。

　　王履曰。婴儿暑月吐泻身热。宜玉露散。或益元散。寒月吐泻身冷。宜益黄散。

　　钱乙曰。吐泻久。将成慢惊风。宜和胃丸、双金丸。一五岁儿吐泻。壮热。不思乳饮。钱见曰。此见目中黑睛少而白睛多。面色 白。必多病。夫面色 白者。神怯也。黑睛少者。肾虚也。黑睛属水。本怯而虚。故多病也。纵长成。

　　必肌肤不壮。不耐寒暑。易虚易实。脾胃亦弱。更不可纵恣酒色。若不保养。不过壮年也。面上常无精神光泽者。如妇人之失血也。今吐利不食壮热者。伤食也。又虚怯不可下。下之虚入肺则嗽。入心则惊。入脾则泻不止。入肾则益虚。

　　但以消积磨化之。为微有食积也。

　　薛己曰。小儿吐泻。手足指冷者。脾气虚寒也。异功散加木香。泻而腹中重坠者。脾气下陷也。补中益气汤。服克滞药而腹中窄狭者。脾家虚痞也。六君子汤。面黄泻青者。脾虚而肝乘之也。六君加升、柴、木香。多噫泻黄者。六君加炮姜、升麻。生下半月内吐者。只调其母。儿不胜药也。

　　卷三　吐泻（单吐单泻）

　　四时吐泻治分表里

　　钱乙曰。春冬之治宜从表。如伤寒吐泻身温。乍凉乍热。睡多气粗。大便青白。呕吐。乳下不消。时咳嗽。更有五脏兼现症。当煎入脏君臣药。先服大青膏。后服益黄散。如先曾下。或无下症。慎不可下。此乃脾肺受寒也。若伤风吐泻。身热多睡。能食乳。饮水不止。吐痰。大便黄水。此为胃虚热渴吐泻也。当生胃中津液。以止其渴。白术散。后用发散。大青膏。伤风吐泻。身凉吐沫。泻青白。闷乱不渴。哽气。长出气。睡露眼。此伤风荏苒轻怯。因成吐泻。专先补脾。益黄散。后用发散。大青膏。此伤风二症。多病于春冬也。夏秋之治宜从里。儿生三日内壮热。不思乳食。大便乳食不消。或白色。是伤寒。当下之。白饼子。并和胃。益黄散。儿生三日至十日。吐泻身温凉。不思乳食。大便青白。

　　乳食不消。上实下虚也。更有五脏兼见症。肺则睡露睛。喘气。心则惊悸饮水。脾则困倦多睡。肝则呵欠烦闷。肾则不语畏明。当视其兼脏症。先泻其所实而补其虚。如脾虚。益黄散主之。此二症多病于夏秋也。再如五月夏至后吐泻。身壮热者。此热也。盖小儿脏腑。十分中九分热也。或因伤热。乳食不消。泻深黄色。玉露饮。六月大暑后吐泻。身大温而似热。脏腑中六分热四分冷也。吐呕。乳食不消。泻黄白色。似渴。或乳或不乳。食前少服益黄散。食后多服玉露饮。

　　立秋后吐泻身温。脏腑中三分热七分冷也。不能食乳。多似睡。闷乱。哽气。长出气。睡露睛。唇白多哕。欲大便。不渴。食前多服益黄散。食后少服玉露饮。八月秋分后吐泻身冷。无阳也。不能食乳。干呕哕。泻青褐水。当补脾。益黄散。不可下也。凡治小儿吐泻。大法。五月内九分下而一分补。八月内。九分补而一分下。切勿混治。

　　万全曰。小儿盛暑吐泻。邪热在下焦则泻。在上焦则吐。亡津必渴。用玉露散。虽吐时时与啜之。过三日必愈。如身热脉大溺黄。五苓、益元各半。汤调温服。如身凉脉细。尿清。早晨益黄散。后玉露散。如过四五日困弱。异功散。

</div>
    <div class="pagination">
<a href="幼科释谜_page12.html">上一页</a><span>...</span><a href="幼科释谜_page8.html">8</a><a href="幼科释谜_page9.html">9</a><a href="幼科释谜_page10.html">10</a><a href="幼科释谜_page11.html">11</a><a href="幼科释谜_page12.html">12</a><span class="current-page">13</span><a href="幼科释谜_page14.html">14</a><a href="幼科释谜_page15.html">15</a><a href="幼科释谜_page16.html">16</a><a href="幼科释谜_page17.html">17</a><a href="幼科释谜_page18.html">18</a><span>...</span><a href="幼科释谜_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
