<!DOCTYPE html>
<html>
<head>
    <meta charset="UTF-8">
    <title>仲景伤寒补亡论 - 第 13 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲景伤寒补亡论 - 第 13 页/共 44 页</h1>
    <div class="content">　　又曰。腹满不减。减不足言。当下之。宜大承气汤。

　　又曰。阳明少阳合病。必下利。其脉不负者顺也。负者失也。互相克贼。名为负也。

　　又曰。脉滑而数者。有宿食也。当下之。宜大承气汤。雍曰。此本文与前证相连。恐是合病脉滑数者。更详之。

　　又曰。病患无表里证。发热七八日。虽脉浮数者。可下之。假令已下。脉数不解。合热则消谷善饥。至六七日不大便者。有瘀血也。

　　宜抵当汤。

　　又曰。若脉数不解。而下不止。必协热而便脓血也。常氏云。可白头翁汤。千金方通前证合为一证。

　　又曰。伤寒发汗已。身目为黄。所以然者。以寒湿在里。不解故也。以为不可下也。于寒湿中求之。常氏云。可五苓散。

　　又曰。伤寒七八日。身黄如桔子色。小便不利。腹微满者。茵陈蒿汤主之。

　　又曰。伤寒。身黄发热。栀子柏皮汤主之。

　　又曰。伤寒。瘀热在里。身必发黄。麻黄连轺赤小豆汤主之。

　　卷六

　　少阳经证治十一条

　　仲景曰。脉尺寸俱弦者。少阳受病也。当三四日发。其脉循胁。络于耳。故胸胁痛而耳聋。三阳皆受病。未入于府者。可汗而已。

　　又曰。少阳之为病。口苦咽干目眩也。

　　又曰。少阳中风。两耳无所闻。目赤。胸中满而烦者。不可吐下。

　　吐下则悸而惊。庞氏云。可小柴胡汤。常氏云。吐下惊而悸者。可桂枝去芍药加龙骨牡蛎汤。雍曰。此证当服柴胡加龙骨牡蛎汤。用桂枝非也。

　　又曰。伤寒脉弦细。头痛发热者。属少阳。少阳不可发汗。发汗则谵语。此属胃。胃和则愈。胃不和则烦而悸。（一作躁）庞氏云。多少阳者宜调胃承气汤。此属少阳阳明证。少阳宜和表。鲜有汗证。仲景少阳和表。宜小柴胡汤。

　　又曰。本太阳病不解。转入少阳。胁下硬满。干呕不能食。往来寒热。尚未吐下。脉沉紧者。与小柴胡汤。庞氏云。脉紧者。与小柴胡加牡蛎汤。

　　又曰。若已吐下发汗温针。 语。柴胡汤证罢。此为坏病。知犯何逆。以法治之。庞氏曰。犯何逆。犯四温病。坏病也。雍曰。千金方通前合为一证。则小柴胡首尾备见为当。温针谵语。亦宜桂枝甘草龙骨牡蛎汤。

　　又曰。三阳合病。脉浮大。上关上。但欲眠睡。目合则汗。常氏云。可柴胡桂枝汤。庞氏云。不言弦者。隐于长大也。

　　又曰。伤寒六七日。无大热。其人躁烦者。此为阳去入阴故也。

　　常氏云。可八石散、茯苓汤。庞氏云。四五日或七八日。

　　又云。伤寒三日。三阳为尽。三阴当受邪。其人反能食而不呕。

　　此为三阴不受邪也。庞氏云。病到阴。必吐利也。

　　又曰。伤寒三日。少阳脉小者。欲已也。庞氏云。谓小而平匀也。

　　又曰。少阳病欲解时。从寅至辰上。

　　卷七

　　太阴经证治十条

　　仲景曰。脉尺寸俱沉细者。太阴受病也。当四五日发。以其脉布胃中。络于嗌。故腹满而嗌干。庞氏云。宜大承气汤下之。雍谓更当详证而后可下。此即仲景辨太阴之说也。未可遽下。

　　又曰。太阴之为病。腹满而吐。食不下。自利益甚。时腹自痛。若下之。必胸下结硬。雍曰。若太阴本证。脏寒自利不渴。当根据仲景温之以四逆辈。若本太阳病。因误下腹痛。转属太阴者。根据仲景用桂枝加芍药汤。以太阳误下。表证未解也。

　　又曰。太阴中风。四肢烦疼。阳微阴涩而长者。为欲愈。

　　又曰。太阴病欲解时。从亥至丑上。

　　又曰。太阴病。脉浮者。可发汗。宜桂枝汤。

　　又曰。自利不渴者。属太阴。以其脏有寒故也。当温之。宜服四逆辈。

　　又曰。伤寒三日。太阳脉弱。至四日。太阴脉大。庞氏云。脉大而胸满多痰者。可吐之。无此证者。宜汗之。雍曰。吐用瓜蒂散。汗用桂枝汤。仍须脉浮。则可汗也。

　　又曰。伤寒脉浮而缓。（庞氏云亦大之类）手足自温者。系在太阴。太阴当发身黄。（庞氏云。小便不利者。必发黄。以五苓散加茵陈主之。）若小便自利者。不能发黄。至七八日。虽暴烦下利。日十余行。必自止。以脾家实。腐秽当去故也。庞氏云。可类要四味桔皮汤。

　　又曰。本太阳病。医反下之。因而腹满时痛者。属太阴也。桂枝加芍药汤主之。大实痛者。桂枝加大黄汤主之。

　　又曰。太阴为病。脉弱。其人续自便利。设当行大黄芍药者。宜减之。以其人胃气弱。易动故也。校正云。下利者。先煎芍药二沸。雍曰。以脉弱。故知胃气弱也。

　　卷七

　　少阴经证治四十七条

　　仲景曰。脉尺寸俱沉者。少阴受病也。当五六日发。以其脉贯肾。络于肺。系舌本。故口燥舌干而渴。庞氏云。宜大承气汤。雍曰未可也。更宜详余证。可下则下之。

　　又曰。少阴之为病。脉微细。但欲寐也。

　　又曰。少阴病。欲吐不吐。心烦。但欲寐。五六日。自利而渴者。

　　属少阴也。虚故引水自救。若小便色白者。少阴病形悉具。小便白者。以下焦虚。有寒。不能制水。故令色白也。常氏云。可四逆汤、甘草干姜汤。（金匮方）

　　又曰。病患脉阴阳俱紧。反汗出者。亡阳也。此属少阴。法当咽痛而复吐利。常氏云。可猪肤汤。雍曰。少阴有伏气。病亦如伤寒。法先咽痛。次必下利。与前证相似。古人谓之肾伤寒。其病轻。不传经。

　　治法不可同。咽痛则半夏桂枝甘草汤。下利用四逆汤。二三日即愈。

　　又曰。少阴病。咳而下利。谵语者。被火气劫故也。小便必难。以强责少阴汗也。常氏云。桂枝去芍药加蜀漆龙骨牡蛎救逆汤以救火逆。猪苓汤、五苓散以通小便。

　　又曰。少阴病。脉细沉数。病为在里。不可发汗。

　　又曰。少阴病。脉微。不可发汗。亡阳故也。阳已虚。尺脉弱涩者。复不可下之。雍曰。可附子汤。

　　又曰。少阴病。脉紧。至七八日。自下利。脉暴微。手足反温。脉紧反去者。为欲解也。虽烦下利。必自愈。

</div>
    <div class="pagination">
<a href="仲景伤寒补亡论_page12.html">上一页</a><span>...</span><a href="仲景伤寒补亡论_page8.html">8</a><a href="仲景伤寒补亡论_page9.html">9</a><a href="仲景伤寒补亡论_page10.html">10</a><a href="仲景伤寒补亡论_page11.html">11</a><a href="仲景伤寒补亡论_page12.html">12</a><span class="current-page">13</span><a href="仲景伤寒补亡论_page14.html">14</a><a href="仲景伤寒补亡论_page15.html">15</a><a href="仲景伤寒补亡论_page16.html">16</a><a href="仲景伤寒补亡论_page17.html">17</a><a href="仲景伤寒补亡论_page18.html">18</a><span>...</span><a href="仲景伤寒补亡论_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
