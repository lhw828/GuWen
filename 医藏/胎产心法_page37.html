<!DOCTYPE html>
<html>
<head>
    <meta charset="UTF-8">
    <title>胎产心法 - 第 37 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 37 页/共 49 页</h1>
    <div class="content">　　[卷之下] 类疟及寒热往来论 

　　产后疟，在初产时绝少。即胎前久疟淹缠，产后里气通达，无不霍然。即有半月内外寒热往来，每日应期而发，或一日二三度，其证类疟，皆由产后气血虚损，阳虚作寒，阴虚发热。或昼轻夜重，或日哺发热，或有汗，或头有汗而不及身足，此乃元气虚弱，孤阳绝阴之证，俱宜滋荣益气扶正汤，间服六味丸，以退寒热。如寒热往来，头痛无汗，加减养胃汤治之。若寒热已久无汗者，兼煎参术膏，以助养胃汤药力。慎不可作疟治而用柴胡汤，及芩、连、栀、柏以退热，草果、槟、常以绝疟而误人也。

　　至于阴阳不和，乍寒乍热，参归汤治之。《全书》云：阴胜寒多，理阴煎。阳胜热多，三阴煎。阳气陷入阴中，补阴益气煎。阴阳俱虚，八珍、十全。败血不散，流入阴中而作寒热，决津煎、殿胞煎。

　　滋荣益气扶正汤

　　治产后寒热往来，有汗，每午后应期而发。

　　人参熟地（各二钱）川芎黄（蜜炙）麦冬（去心。各一钱）当归（三钱）白术（一钱五分，土炒）陈皮（四分）炙草（五分）水煎服。间服六味丸。或加柴胡八分，青皮三分，乌梅二个。汗多，加麻黄根一钱。一方引加浮小麦一撮，不加麻黄根。

　　加减养胃汤

　　治产后已及一月类疟，并治寒热往来，头痛无汗。

　　人参（一钱五分）川芎茯苓苍术（米泔水制炒。各一钱）当归（三钱，酒浸）藿香炙草橘红（各四分）半夏（八分，制）姜一片，枣二枚，水煎服。有痰，加竹沥、姜汁。一方无制半夏，有痰方加入。久类疟无汗，兼服参术膏助之。

　　参术膏

　　人参白术（土炒。各四两）水六碗，各煎取汁三碗。如法再煎三次，取汁共九碗，再共熬至一腕。每日服半酒钟，白滚水化下。

　　参归汤

　　治产后阴阳不和，乍寒乍热。

　　当归（酒洗）炮姜（一钱）人参白芍（炒）川芎炙草（各八分）水煎服。

　　三阴煎

　　治肝脾虚损，精血不足，及营虚失血等病。凡中风血不养筋，及疟证汗多，邪散而寒热犹不止者。

　　人参（随宜）当归（二三钱）熟地（三五钱）芍药（酒炒）枣仁（各二钱）炙草（一钱）水二钟，煎七分，食远服。如呕恶，加生姜三片。汗多烦躁，加五味子十四粒。汗多气虚，加蜜炙黄一二钱。小腹隐痛，加枸杞二三钱。如有胀闷，加陈皮一钱。如腰膝筋骨无力，加炒杜仲，蒸淮牛膝各一钱。

　　补阴益气煎

　　人参（一二钱）当归山药（酒炒。各二三钱）熟地（三五钱）陈皮炙草（各一钱）升麻（三五分，若火浮于上者，去此不用）柴胡（一二钱，如无外邪不用）姜三片，煎服。此补中益气汤之变方，治劳倦伤阴，精不化气，阴虚外感疟，并便结不通。凡属阴气不足，而虚邪外侵者，用此升散，无不神效。

　　六味丸

　　（见上卷诸痛门，附六味汤下。）

　　理阴煎

　　（见上卷恶阻门。）

　　八珍汤

　　（见上卷诸痛门。）

　　十全大补汤

　　（见上卷胎不长养门。）

　　决津煎

　　（见上卷鬼胎门。）

　　殿胞煎

　　（见本卷三审门。） 

　　[卷之下] 类中风痉及语涩口噤不语筋挛螈等证论 

　　凡妇人冲脉，为血脉之海。若血脉充足，流畅无滞，气血冲和，则关节清利而无病矣。至于产后劳损脏腑，气血暴竭，百骸少血濡养，多有阴虚内热，热极生风。虽外证如风，实五内阴血不足，气无所主。卒尔口噤牙紧，唇青肉冷汗出，或唇口僻，手足筋脉挛搐。诸证类于中风者，或因血气耗损，腠理不密，汗出过多，神无所主，致角弓反张，此乃厥阴虚极。类痉者，在伤寒之家，虽有刚柔之分，而产后无非血燥血枯之证，总宜养阴补血，血长而虚风自灭。任其痰火乘虚泛上，皆当以末治之，毋执偏门而用治风消痰之方，以重虚产妇也。治初产，当服生化汤以生旺新血。如见危证，三帖后，即用人参益气以救之。如有痰、有火，或少佐橘红、竹沥、姜汁，其黄连、芩、柏不可并用，胆星、苏子尤不宜加。慎之慎之。如产已数日，腹无块痛，即用滋荣活络汤。如语涩、四肢不利，宜天麻汤。密斋治语言蹇涩，加味生麦散。治汗多，口噤，背反，气微类，用止汗生血饮。治无汗筋挛，用芎归枣仁汤。诸书所用，悉皆参附、十全、理阴、大补元煎之类，温养而峻补之，从未有以风痰治之者。

　　昔立斋用十全大补治口噤，挖开口灌之。如不得下，令侧其面出之，仍灌热者，又冷又灌，数次即能下而苏矣。《医通》云：口噤则抉齿灌之，断噤则灌入鼻中即苏。此古人救急灌法，不可不知。至于治口噤不能为语，峻补之中少兼通心气之药治之。故密斋、《尊生》俱用七珍散，以通心气也。冯氏治产后螈，用八珍加丹皮钩藤，以生阴血。不应，用四君子、芎、归、丹皮、钩藤补脾土。盖血生于至阴，至阴者，脾土也。且气有生血之功耳。再此证如伤寒误汗亡液，误下亡阴，溃疡脓血大下之后，小儿吐泻之后，悉多患之。故在产后亦惟去血过多，或大汗大泻而然，其为元气亏极，血液枯败可知。若肢体恶寒，脉微细者，此为真状。若脉浮大，发热烦渴，此为假象，惟当固本为善。若至于无力抽搐，戴眼反折，汗出如朱，两手撮空者，不治。《尊生》治产久拘挛不宜补者，用舒筋汤治之。

　　昔余奉差督运，亡室因胎前过月不生，忽患子痫证，误为医人认伤寒胎死，用承气调天水散下之，及产后恶露即停止不行。此原非瓜熟自落，乃恶露随胎为药所逐，则一时尽下，非有瘀滞不行也，所以腹无块痛。医者不明此理，不问块痛有无，用牡丹皮、泽兰等药，以致有形之血不生，无形之气更伤，是以随变神脱，妄言妄见，虚火引痰上升。治者犹不知此孤阳浮越之候，复不辨脉证，仍进逐瘀退热之剂，病势愈深。岂知产后大虚，再经辛散消克，则神愈亡而血愈竭。

　　是以心血竭而妄言愈甚，肝血竭而内虚生风成搐，肺气竭而发喘，鼻孔黑如烟煤，脾气竭而四肢不为所用，胃中元气告匮不能散精，痰壅愈甚。治之者，仍不识为虚证，反用胆星、苏子以化痰降气，梨汁以清痰降火，僵蚕、柴胡、天麻以止搐。诸如此等药类，杂进交攻，罔知顾本，遂致殒命，良可恸也。

　　滋荣活络汤

　　治产后口噤，项强，筋搐，类中风证。

　　人参（二钱或三钱）川芎茯神（各一钱）当归（三钱，酒浸）黄（一二钱，蜜炙）麦冬（一钱二分，或一钱，去心）天麻（八分或一钱）熟地（二钱）陈皮荆芥防风羌活炙草（各四分）黄连（三分，姜汁炒）水煎服。有痰，加半夏七分，制，竹沥七分，姜汁少许。有肉食，加山楂、砂仁。

　　面食，加神曲、麦芽。大便秘，加肉苁蓉一钱五分，酒洗去泥。渴，加麦冬、干葛各八分。汗，加麻黄根八分。惊悸，加酸枣仁一钱，去壳。

　　天麻汤

　　治产后中风恍惚，语涩四肢不利。

　　人参枣仁（炒）茯神远志（净肉，制）山药柏子仁麦冬（去心。各一钱）当归（一二钱）石菖蒲半夏曲南星曲（各八分）川芎羌活（各七分）天麻防风（各五分）细辛（四分）或炼蜜为丸，珠砂为衣，淡姜汤送。

　　加味生脉散

　　治产后去血太多，心血虚弱不能上荣于舌，语言不清，含糊蹇涩。

　　人参麦冬（去心）归身生地炙草石菖蒲（各一钱）五味子（十三粒，捶碎）猪心一个，劈开，水二盏，煎至一盏半，去心，入药煎七分，食后服。此方治怔忡甚效。

　　止汗生血饮

　　治产后汗出多，而口噤不开，背强而直，气息欲绝类证，宜速治也。

　　当归（二钱，酒浸）川芎麻黄根（各一钱）桂枝羌活防风羚羊角天麻（各六分）附子（制）炙草（各四分）水煎服。一方有人参一钱。

　　芎归枣仁汤

</div>
    <div class="pagination">
<a href="胎产心法_page36.html">上一页</a><span>...</span><a href="胎产心法_page32.html">32</a><a href="胎产心法_page33.html">33</a><a href="胎产心法_page34.html">34</a><a href="胎产心法_page35.html">35</a><a href="胎产心法_page36.html">36</a><span class="current-page">37</span><a href="胎产心法_page38.html">38</a><a href="胎产心法_page39.html">39</a><a href="胎产心法_page40.html">40</a><a href="胎产心法_page41.html">41</a><a href="胎产心法_page42.html">42</a><span>...</span><a href="胎产心法_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
