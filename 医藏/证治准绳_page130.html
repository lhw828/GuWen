<!DOCTYPE html>
<html>
<head>
    <meta charset="UTF-8">
    <title>证治准绳 - 第 130 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 130 页/共 348 页</h1>
    <div class="content">　　温　　乌梅丸　真武汤　当归四逆汤
　　当归四逆加呉茱茰生姜汤　呉茱茰汤附子干姜汤　理中汤　通脉四逆汤
　　和解　甘桔汤　白虎汤　干姜黄连黄芩人参汤
　　白头翁汤　小柴胡汤
　　灸　　厥隂　脉促灸　下利厥灸
　　内经曰尺寸俱微缓者厥隂受病也其脉循隂器络于肝故烦满而囊缩【查厥隂篇开囊缩证杨仁斋曰妇人则乳缩○厐氏曰微缓者囊必不缩若外证发热恶寒似疟为欲愈宜桂枝麻黄各半汤也若尺寸俱沈短者囊必缩宜承气汤下之】　厥隂之为病消渴气上撞心心中疼热饥而不欲食食即吐蚘下之利不止【成邪传厥隂则热已深也邪自太阳传至太隂则腹满而嗌干未成渴也邪至少隂者口燥舌干而渴未成消也至厥隂成消渴者热甚能消水故也饮水多而小便少者谓之消渴木能生火火生于木肝气通心厥隂客热气上冲心心中疼热伤寒六七日厥隂受病之时为传经尽则当入府胃虚客热饥不欲食蚘在胃中无食则动闻食臭而出得食吐蚘此热寒厥隂经也若便下之虚其胃气厥隂木邪相乘必下利不止○乌梅丸桂枝白术茯苓汤】
　　桂枝去桂加茯苓白术汤方　芍药　茯苓　白术【各二钱】甘草【一钱】　水一盏半生姜三片枣二枚煎至八
　　分去滓服
　　厥隂病渴欲饮水者少少与之愈　厥隂中风脉微浮为欲愈不浮为未愈　厥隂病欲解时从丑至卯上【厥隂木也旺于丑寅卯向旺为解时】
　　戴下利清谷者隂中之隂宜进通脉四逆汤或当归四逆汤加生姜茱茰舌卷囊缩不特隂中之隂有之阳明之热陷入厥隂亦有之葢阳明主宗筋宗筋为热毒风所攻故弗荣而急引舌与睾丸故舌卷囊缩当泻阳以救隂宜大承气汤阳传太隂而利故用小建中汤及小柴胡汤去黄芩加芍药此一药治太隂泄利肠鸣而痛已利而痛为虚虚则肠鸣而为傅隂之阳气渐微不敢过用冷剂但以芍药通壅尔
　　气上冲心
　　成气上冲者腹里气时时上冲也此汗吐下后之疾虽经下之邪犹在表故也痞病气上冲咽喉亦由误汗吐下而生又有病如桂枝证胸中痞气上冲咽喉不得息蒂散葢未经汗吐下作膈实故宜吐也厥隂气上撞心易病气上冲尤宜消息按条而施治焉
　　气撞心疼吐蚘者厥隂本病也如气上冲不吐蚘者为阳证若冲咽不得息者蒂散吐之往来寒热者奔豚隂拘挛者隂阳易卒口噤者刚痉与汗吐下之后各有施治方法学者详之　厥隂本病方论已见前条病如桂枝证头不痛项不强寸脉微浮胸中痞鞕气上冲咽喉不得息者此为胷有寒也当吐之宜
　　蒂散　蒂【炒黄】赤小豆【各一分】　共研为细末取一钱用防一合汤七合先渍之须臾煎成稀麋去查取汁相和温顿服不吐少少加得快吐乃止诸亡血虚家不可与服
　　活蒂散每服一钱匕药下便卧欲吐且忍之良久不吐取三钱匕汤三合和服以手指探之便吐不吐复稍増之以吐为度若吐少病不除明日如前法再吐之不可令人虚也如药力过时不吐饮热汤一升以助药力吐讫便可食无更服若服药过多者饮水解之
　　奔豚气上冲胸腹痛往来寒热奔豚汤主之【方论见杂病积聚门】隂阳易少腹里急引隂中拘挛热上冲胷头重不欲举眼中生花者宜烧裩散【论见隂阳易】
　　气上冲胸口噤不得语欲作刚痉者宜葛根汤【论见杂病痉门】烧鍼令其汗鍼处被寒核起而赤者必发奔豚气从少腹上冲心者灸其核各一壮与
　　桂枝加桂汤　桂枝【二两半】芍药　生姜【各一两半】甘草【一两】大
　　枣【六枚】
　　右防咀每服五钱水煎温服【桂枝加桂以能泄奔豚气也】
　　动气发汗则气上冲正在心端【论见动气】　太阳下后其气上冲者可与桂枝汤方用前法若不上冲者不可与之伤寒吐下后心下逆满气上冲胸头脉沈若发汗则动经身为振摇者茯苓白术甘草汤【方见振摇】　伤寒吐下后发汗虚烦脉甚微八九日心下痞鞕脇下痛气上冲咽喉冒经脉动惕者久而成痿
　　附
　　活李根汤治气上冲正在心端　半夏　当归　芍药生姜　茯苓　桂枝　黄芩　甘草　甘李根白皮【各等分】
　　右防咀每服五钱水煎温服
　　饥不欲食
　　饥不欲食食则吐蚘者厥隂病【论见气上冲心】　手足厥冷脉乍紧心烦饥不能食者邪在胷中宜蒂散吐之【详厥】太阳病吐发汗出发热不恶寒关脉细数腹中饥口不能食朝食暮吐者此为小逆【论见发热】　阳明病下后心中懊憹饥不欲食但头汗出者宜栀子防汤【论见烦】
　　吐蚘虫
　　气上冲心疼饥不欲食吐蚘者厥隂病【桂枝白术茯苓汤理中安蚘散】蚘厥者其人当吐蚘今病者静而复时烦此为藏寒
　　蚘上入膈故烦须臾复止得食而呕又烦者蚘闻食臭出其人当自吐蚘厥者乌梅圆主之　【蚘厥者其人手足冷而吐蚘也藏厥者死阳气絶也蚘厥虽厥而烦吐蚘已则静不若藏厥之燥无暂安时也病人藏寒胃虚蚘动上鬲闻食臭出因而吐蚘舌燥口干常欲冷饮浸口不欲咽蚘上烦躁昏乱欲死两手脉沈迟足冷至膝甚者连蚘并屎俱出大便秘而不行此证虽出多可救治也宜加味理中安蚘散乌梅圆治之】　病人有寒复发汗胃中冷必吐蚘【活人云先服理中丸次服乌梅圆】
　　乌梅丸方　乌梅【三百个】细辛　附子【炮】桂枝【去麄皮】人参黄檗【各六两】当归　蜀椒【去汗各四两】干姜【十两】黄连【一斤】
　　右十味异捣筛合治之以苦酒渍乌梅一宿去核蒸之五升米下饭熟捣成泥和药令相得内臼中与蜜杵二千下丸如梧桐子大先食饮服十丸日三服稍加至二十丸禁生冷滑物臭食等
　　【肺主气肺欲收急食酸以收之乌梅之酸以收肺气脾欲缓急食甘以缓之人参之甘以缓脾气寒淫于内以辛润之以苦坚之当归桂椒细辛之辛以润内寒寒淫所胜平以辛热姜附之辛热以胜寒蚘得甘则动得苦则安黄连黄檗之苦以安蚘】
　　理中安蚘散　陶尚文秘方累用之效
　　人参【三钱】白术　白茯苓　干姜【各一钱半】川椒【十四粒】乌梅【三枚】
　　右作一服水二钟煎七分服凡治蚘不可用甘草并甜物葢蚘防得甘则动于上得苦则安得酸则止得川椒之辛则头伏于下也凡吐蚘未止加黄连黄檗各五分川椒十四粒若足冷甚者必加附子半钱或三钱量病轻重斟酌之
　　戴胃中冷必吐蚘吐蚘人皆知为隂也然亦有阳证吐蚘者葢胃中空虚既无谷气故蚘上而求食至咽而吐又看别证如何不可专以胃冷为説曽记一人阳黄吐蚘又大发斑阳毒证口疮咽痛吐蚘皆以冷剂取效是亦有阳证矣
　　厥【四逆　尸厥附】
　　四逆者四肢不温厥者手足冷夫邪在三阳则手足热传到太隂则手足温至少隂则逆而不温至厥隂则为之厥甚于逆也葢自热至温而四逆至厥者传经之邪也四逆散主之始得之便厥是隂经受邪阳气不足四逆汤主之
　　王仲景言四逆与厥者非一或曰四逆或曰厥或曰厥逆厥冷厥寒或曰手足逆冷手足厥逆手足厥冷手足厥逆冷俱是言寒冷耳故厥逆二字每每互言未尝分逆为不温厥为冷也既不曰温则为冷矣尚何异乎然四肢与手足却有所分以四字加逆字之上者是通指手足臂胫以上言也以手足字加厥逆厥冷等上及无手足字者是独指手足言也虽然厥逆俱为寒冷却有隂阳之殊热极而成厥逆者阳极似隂也仲景以四逆散寒药治之是也寒极而成厥逆者独隂无阳也仲景虽无四逆汤热药治四逆之条但四逆汤之名由四肢之冷而立今以四逆汤治手足厥冷岂非逆厥之不异乎成氏既谓四逆为热邪至少隂病死证二条下又谓四逆为寒甚不自悖其説乎是知四逆亦犹厥之有寒有热但四肢通冷比之手足独冷则有间耳故仲景曰少隂病吐利烦燥四逆者死又曰少隂病四逆恶寒而踡脉不至不烦而燥者死又曰少隂病吐利手足厥冷烦燥欲死者呉茱萸汤此三条二为死一为可治虽通由诸证兼见而然然死者以四逆言可治者以厥冷言可见四逆重于厥冷矣成氏谓厥甚于逆岂不谬哉按凡言四逆或言厥言逆者皆为重证若举四肢而言耳言指头寒言手足厥与逆与冷者皆为厥微葢手之上为腕腕上为臂足之上为踝踝之上为胫也其病之轻重浅深皆寓于书法之中不可不审　自热至温自温至厥乃传经之邪四逆散主之厥逆大便袐小便赤或大便黑脉沈而滑此为阳证似隂白虎汤甚者大承气汤不可误也
　　太阳伤寒脉浮自汗出小便数心烦微恶寒脚挛急反与桂枝汤欲攻其表此误也得之便厥咽中干烦燥吐逆者作甘草干姜汤与之　太阳中风脉浮紧发热恶寒身疼痛不汗出而烦燥者大青龙汤主之若脉微弱汗出恶风者不可服服之则厥逆筋愓肉瞤此为逆也【真武汤　方见下利　太阳止有二证皆误发表所致汗多亡阳故温之】
　　甘草干姜汤方　甘草【炙四两】干姜【二两炮】
　　右防咀以水三升煮取一升五合去滓分温再服【内经曰辛甘发散为阳甘草干姜相合以复阳气】
　　阳明病反无汗而小便利二三日呕而欬手足厥者必苦头痛若不欬不呕手足不厥者头不痛　伤寒脉滑而厥者里有热也白虎汤主之　三阳合病腹满身重难以转侧口不仁而面垢谵语遗尿发汗则谵语下之则额上生汗手足逆冷若自汗出者白虎汤主之少隂病吐利手足厥冷烦燥欲死者呉茱萸汤【方见吐】少隂病下利脉微者与白通汤利不止厥逆无脉干呕烦者白通加猪胆汁汤脉暴出者死微续者生　少隂病下利清谷里寒外热手足厥逆脉防欲絶身反不恶寒其人面色赤或腹痛或干呕或咽痛或利止脉不出者通脉四逆汤【俱见下利】　少隂病四逆其人或欬或悸或小便不利或腹中痛或泄利下重者四逆散【方见少隂病按言四者四肢之省文也四肢者自指至肘足至膝是也其邪为深凡言手足者自指至腕足至踝而已其邪为浅仲景下字不茍得之则轻重浅深一览了然矣　赵仲景上文但云少隂病四逆活人第八十问中改作四肢厥逆设遇寒厥下利腹痛而咳者依其言而用四逆散之凉剂可乎夫邪自阳经入里而厥者是热极而厥也是或可用若直入隂经之寒邪而欲厥者是为以水济水尤当戒之学者宜详究焉】
　　少隂病恶寒身踡而利手足逆冷者不治　少隂病吐利烦燥四逆者死　少隂病四逆恶寒而身踡脉不至不烦而燥者死　少隂病但厥无汗而强发之必动其血未知从何道出或从口鼻或从目出是名下厥上竭为难治【俱厥无汗热入里而外寒甚也当温之而强发其汗则衞寒甚而汗不能出必内伤其荣血而妄行也诸厥者皆属下但厥为厥为下厥血亡于上为上竭】
　　厥隂伤寒先厥后发热而利者必自止见厥复利【四逆散张或云三隂经伤寒太隂为始则手足温少隂则手足清厥隂则手足厥逆然病至厥隂乃隂之极也则故反有发热之理葢阳极则隂生隂极则阳生此隂阳推荡必然之理也易云穷则变穷者至极之谓也阳至极而生隂故阳病有厥冷之证隂至极而生阳则厥逆者有发热之条凡言厥深热亦深者乃事之极而变之常经曰亢则善承乃制是也】　伤寒厥而心下悸者宜先治水当服茯苓甘草汤却治其厥不尔水渍入胃必作利也【成金匮要畧曰水停心下甚者则悸厥虽寒胜然以心下悸为水饮内甚先与茯苓甘草汤治其水然后治其厥若先治厥则水饮浸渍入胃必作下利】
　　茯苓甘草汤方　茯苓　桂枝【去粗皮各二两】生姜【三两切】甘草
　　【炙一两】
　　右四味以水四升煮取二升去滓分温三服
　　【茯苓甘草之甘益津而和衞桂枝生姜之辛助阳气而解表】
　　伤寒六七日大下后寸脉沈而迟手足厥逆下部脉不至咽喉不利吐脓血泄利不止者为难治麻黄升麻汤主之【方见下利】　手足厥寒脉细欲絶者当归四逆汤主之【成手足厥寒者阳气外虚不温四末脉细欲絶者隂血内弱脉行不利与当归四逆汤助阳生隂也】当归四逆汤方　当归　桂枝【去粗皮】芍药　细辛【各三两】
　　甘草【炙】通草【各二两】大枣【二十五枚擘】
　　右七味以水八升煮取三升去滓温服一升日三服【内经曰脉者血之府也诸血者皆属心通脉者必先补心益血苦先入心当归之苦以助心血心苦散急食酸以收之芍药之酸以收心气肝苦急食甘以缓之大枣甘草通草之甘以缓隂血也】
　　下利脉沈而迟其人面少赤身有微热下利清谷者必郁冒汗出而解病人必微厥所以然者其面戴阳下虚故也　下利后脉絶手足厥冷睟时脉还手足温者生脉不还者死　下利清谷里寒外热汗出而厥者通脉四逆汤　大汗出热不去内拘急四肢疼又下利厥逆而恶寒者四逆汤　病人手足厥冷脉乍紧者邪结在胸中心中满而烦饥不能食者病在胸中当须吐之宜蒂散【方见气上冲心】　伤寒一二日至四五日而厥者必发热前热者后必厥厥深者热亦深厥微者热亦微厥应下之而反发汗者必口伤烂赤【伤寒一二日至四五日而厥者必发热是传经之邪前热后厥者亦传经之邪当以厥之微甚辨热之深浅若厥热入府而寔者须下去之若反发汗则胃中津液愈燥竭而热故必口伤烂赤然经云诸四逆者不可下之至此又云应下最宜详审先贤谓热厥手足虽厥冷而或有温时手足虽逆冷而手足掌心必暖戴院使又以指甲之暖冷别热寒二厥临病之工慎之】诸四逆厥者不可下虚家亦然伤寒五六日不结胸腹濡脉虚复厥者不可下此为亡血下之死　伤寒脉促手足厥逆者可灸之
　　诊凡厥者隂阳气不相顺接便为厥厥者手足逆冷是也【成手之三隂三阳相接于手十指足之三隂三阳相接于足十指阳气内陷阳不与隂相顺接故手足为之厥冷也】　伤寒发热四日厥反三日复热四日厥少热多其病当愈四日至七日热不除者其后必便脓血【成先热后厥者阳邪传表也发热为邪气在表至四日后厥者传之隂也后三日复传阳经则复热厥少则邪微热多为阳胜其病为愈至七日传经尽热除则愈热不除者为热气有余内传厥隂之血其后必大便脓血】　伤寒厥四日热反三日复厥五日其病为进寒多热少阳气退故为进也　伤寒始发热六日厥反九日而利凡厥利者当不能食今反能食者恐为除中食以索饼不发热者知胃气尚在必愈恐暴热来出而复去也后三日脉之其热续在者期之旦日夜半愈所以然者本发热六日厥反九日复发热三日并前六日亦为九日与厥相应故期之旦日夜半愈后三日脉之而脉数其热不罢者此为热气有余必发痈脓也【成始发热邪在表也至六日邪传厥隂隂气胜者作厥而利厥反九日隂寒气多当不能食而反能食者恐为除中除去也中胃气也言邪气大甚除去胃气胃欲引食自救故暴能食此邪胜也食以索饼试之若胃气絶得面则必发热若不发热者胃气尚在也恐是寒极变热因暴热来而复去使之能食非除中也金匮要畧曰病人素不能食而反暴思之必发热后三日脉之其热续在者阳气胜也期之旦日夜半愈若旦日不愈后三日脉数而热不罢者为热气有余必发痈脓经曰数脉不时则生恶疮】　伤寒病厥五日热亦五日设六日当复厥不厥者自愈厥终不过五日以热五日故知自愈【成隂胜则厥阳胜则热先厥五日为隂胜至六日阳复胜热亦五日后复厥者隂复胜若不厥为阳全胜故自愈经曰发热四日厥反三日复热四日厥少热多其病为愈】　伤寒热少厥微指头寒黙黙不欲食烦躁数日小便利色白者此热除也欲得食其病为愈若厥而呕胷脇烦满者其后必便血【指头寒者是厥微热少也黙黙不欲食烦躁者邪热初传里也数日之后小便色白里热去欲得食为胃气已和其病为愈设未欲食宜干姜甘草汤呕而胷脇烦满者少阳证也少阳与厥隂为表里邪干其府故呕而胷脇烦满也肝主血故后必便血】　少腹满痛而厥为冷结关元【详少腹满痛】发热而厥七日下利者为难治　伤寒六七日脉微
　　手足厥冷烦燥灸厥隂厥不还者死【厥隂六穴岂按四时灸并荣俞经合耶】　伤寒发热下利厥逆躁不得卧者死　伤寒发热下利至甚厥不止者死　下利手足厥冷无脉者灸之不温若脉不还反微喘者死
　　附
　　活冷厥者初得病日便四肢逆冷脉沈微而不数足多挛卧时恶寒或自引衣葢覆不饮水或下利清谷或清便自调或小便数外证多惺惺而静脉虽沈实按之迟而弱者知其为冷厥也四逆汤理中汤通脉四逆汤当归四逆汤当归四逆加呉茱萸生姜汤白通加猪胆汁汤随证用之
　　热厥者初中病必身热头痛外别有阳证二三日至四五日方发厥兼热厥者厥至半日却身热葢热气深方能发厥须在二三日后也若微厥却发热者热深故也其脉虽伏按之而滑者为里热其人或畏热或饮水或扬手掷足烦躁不得眠大便秘小便赤外证多昏愦者知其热厥也白虎承气汤随证用之
　　又有下证悉具而见四逆者是失下后血气不通四肢便厥医人不识却疑隂厥复进热药祸如反掌大抵热厥须脉沈伏而滑头上有汗其手虽冷时复指温须用承气汤下之不可拘忌也
　　诸手足逆冷皆属厥隂不可汗下然有须汗须下者正谓手足虽逆冷时有温时手足掌心必暖非正厥逆也当消息之
　　海厥隂证四肢厥冷爪甲青脉沉疾按之有力者为阳则当下宜大承气汤如脉沈迟按之无力者为隂则当温宜四逆汤更须速灸之
　　罗省掾曺徳男妇二月初病伤寒八九日请予治之脉得沈细而微四肢逆冷自利腹痛目不欲开两手尝抱腋下昏昏嗜卧口舌干燥乃曰前医者留白虎加人参汤可服否予曰白虎虽云治口燥舌干若只此一句亦未然今此证不可服白虎者有三伤寒证云立夏以前立秋以下不可妄用一也太阳证无汗而渴者不可用二也况病人隂证悉具其时春气尚寒三也仲景云下利清谷急当救里宜四逆汤五两人参一两生姜十余片连须葱白九茎水五大盏同煎至三盏去滓分三服一日服之至夜则止手足温翌日大汗而解继之以理中汤数服而愈孙真人习业论云凡欲为太医必须精读甲乙素问黄帝鍼经明堂流注十二经络三九部本草药性仲景淑和并须精熟如此方为太医不则犹无目夜游动致颠陨执此用药者再思可矣
　　阳证治騐真定府赵吉夫年三十三至元五月间因劳役饮食失节伤损脾胃时发烦燥而渴又食冷物过度遂病身体困倦头痛四肢逆冷呕吐而心下痞医人不察见其四肢逆冷呕吐而心下痞乃用桂枝末三钱匕热酒调下仍以绵衣覆之作隂毒伤寒施治须臾汗大出汗后即加口干舌涩眼白时红项强鞭肢体不柔和小便淋赤大便秘涩循衣摸床如发狂状问之则言语错乱视其舌则赤而欲裂朝轻暮剧凡七八日家人辈悉谓危殆不望生全隣人吉仲完举予治之诊其脉七八至知其热证明矣遂用大承气汤苦辛大寒之剂一两作一服服之利下三行折其胜势翌日以黄连解毒汤大苦寒之剂二两徐徐服之以去其热三日后病十分中减五六更与白虎加人参汤约半觔服之泻热补气前证皆退戒以慎起居节饮食月余渐得平复内经曰凡用药者无失天时无逆气宜无翼其胜无赞其复是谓至治又云必先嵗气无伐天和当暑气方盛之时圣人以寒凉急救肾水之原补肺金之不足虽有客寒伤人仲景云用麻黄汤内加黄芩知母石膏之类恐发黄发班又用桂枝汤之戒况医以桂末热酒调服所谓差之毫厘谬以千里逆仲景之治法经云不伐天和不赞其复不翼其胜不失气宜不然故疾未已新病起矣
　　用热逺热从乎中治友人刘巨源年六十五嵗至正夏月因劳役饮食失节又伤冷饮得疾医者往往以为四时证治之不愈逮十日请予治诊之右手三部脉沈细而微太隂证也左手三部脉微浮而虚阳在表也大抵隂多而阳少今所苦身体沈重四肢逆冷自利清谷引衣自覆气难布息懒言语此脾受寒湿中气不足故也仲景言下利清谷急当救里宜四逆汤温之内经有用热逺热之戒口干但潄水不咽旦晨身凉而肌生粟午后烦躁不欲去衣昏昏睡而面赤隐隐红班见于皮肤此表寔里虚故也内虚则外证随时而变详内外之证乃饮食劳倦寒伤于脾胃非四时之证明矣治病必察其下今适当大暑之时而得内寒之病以标本论之时为标也病为本也用寒药则顺时而违本用热药则从本而逆时此乃寒热俱伤必当从乎中治中治者温之是也遂以钱氏白术散加升麻就本方加葛根甘草以解其班少加白术茯苓以除湿而利小便人参藿香木香和脾胃进饮食防咀一两煎服再服斑退而利止身温而神出次服异功散治中汤辛温之剂一二服五日得平止药或曰病虽稍愈勿药可乎予曰药攻邪也内经曰治病以平为期邪气既去强之以药变证随起不若以饮食调养待其真气来复此不药而药不治而治之理旬日良愈【必察其下者谦甫谓时下之宜也】
　　活若病人寒热而厥面色不泽冒昧而两手忽无脉或一手无脉者必是有正汗也多用绵衣裹手足令温暖急服五味子汤或兼与麻黄细辛甘草汤之类服之晬时必有大汗而解矣
　　五味子汤治伤寒喘促脉伏而厥　人参　麦门冬【去心】杏仁【去皮尖】生姜　陈皮【各二钱半】大枣【二枚】五味子【半两】
　　为防咀水煎服
　　戴隂阳之病皆能发厥故有阳厥有隂厥皆病之深也二厥惟阳厥易误当问其初得病如何若初得病头不痛四肢逆冷足多挛卧而恶寒或汗自引衣葢覆或不渴或利清谷或小便自调人多惺惺而静此寒厥也是为隂中之隂宜四逆汤附子理中汤若初得病头痛身热外别有阳证至五六日方发厥其人虽厥或畏热或饮水或扬手掷足烦躁不得眠大便秘小便赤多昏愦者此热厥也是为隂中之阳宜白虎汤或大承气汤热厥虽手足冷而指甲却暖不若寒厥并指甲俱冷此辨隂阳要法也　近有阳病自腰以上极热两脚常冷葢三隂脉上不至头故头不疼三阳脉下不至足故足冷也　南阳谓伤寒手足必微冷若手足自温者系太隂也説次分晓若阳关手足安得微冷少阳厥隂而大冷安得言微冷但当言三隂经少隂厥隂手足厥冷惟有太隂手足自温耳
　　陶隂阳二厥治之一差死生立判阳厥者先自三阳气分因感寒邪起于头痛发热恶寒已后传进三隂血分变出四肢厥逆乍温大便燥实讝语发渴扬手掷足不恶寒反怕热或腹痛后重泄利稠粘小便赤涩脉沈有力此见传经热证谓之阳厥阳极发厥者即阳证似隂外虽有厥冷内有热邪耳葢因大便失下使血气不通故手足乍冷乍温也如火炼金热极金反化水寒极水反成氷而能载物厥微热亦微四逆散厥深热亦深大承气若不明此复投热药如抱薪救火夫隂厥者乃三隂血分自受寒邪初病无身热头痛就便恶寒四肢厥冷直至臂颈已上过乎肘膝不温引衣踡卧不渴兼或腹痛吐泻小便清白或战栗面如刀割口吐涎沬脉沈迟无力此为隂经直中真寒证不从阳经传入谓之隂厥也轻则理中重则四逆又有病自阳经传入目下系隂证而厥者亦隂厥也且夫人之手足乃胃土之末凡脾胃有热手足必热脾胃有寒手足必寒此理之常也至于亢极反成兼化此又事之变也学者于此宜致力焉呉大抵伤寒发厥正气已极宜速加治夫阳厥者必先因热甚不解而致刘河间谓肢体厥冷惟心胸有热大便秘者以凉膈散养隂退阳不宜速下若大便不秘者以黄连解毒汤主之凡厥证可下者内有燥屎也以手摩病人脐腹或鞭满或痛者是也若腹中转失气气出极臭者或绕脐刺痛者以有燥屎也轻则调胃承气重则大承气或用凉水调下明粉一二钱亦佳或用鸡清入蜜水和一瓯调入好芒硝末二三钱最效大抵阳厥以脉滑别之则无差也凡隂厥者必先因肾气虚寒或复着外寒或误服寒凉之药或误下之则积隂盛于下微阳衰于上遂发厥逆其脉沈细而微按之全无者是也宜四逆汤急温之冷甚者治例与隂毒同也凡尸厥者经言少隂脉不至肾气微奔气促迫宗气反聚血结心下阳气退下热归隂股而为尸厥也急宜刺期门巨阙昔扁鹊治虢太子病尸厥针三阳五防穴而愈葢以阳脉下坠隂脉上争宗气聚而不通上有絶阳之络下有破隂之纽破隂絶阳之色以发脉乱故形静厥冷昏沉如死人之状名曰尸厥宜隂毒例中求之　凡伤寒寒热而厥面色不泽冒昧两手无脉或一手无脉此将有好汗出如亢阳欲雨之状多用绵衣包暖手足急用五味子汤或兼与桂枝麻黄各半汤汗之而愈若脉不至汗不出者死
　　针灸治伤寒手足逆冷　大都【一分】
　　伤寒六脉俱无　复溜【补大回六脉】合谷　中极　支沟【一寸半此大和脉絶穴】复溜【顺骨而下】巨阙【三十三分】气冲【灸七壮】
　　尸厥少隂脉不至肾气微少精血奔气促迫上入胸膈荣气反聚血结心下阳气退下热归隂股与隂相动令身不仁此为尸厥当刺期门
　　少腹满【少腹急】
　　脐下为少腹夫胸中满心下满皆气也腹满者多有燥屎也少腹满者有物聚也葢身半已上同天之阳身半已下同地之隂清阳出上窍浊隂出下窍故在上满者气也在下满者物也物者溺与血尔邪结下焦则津液不通血气不行或溺或血流滞而胀满也若小便利者畜血之证小便不利溺濇证也俱是热病惟冷结膀胱少腹满一证为寒病有手足厥冷为可辨
　　太阳伤寒表不解干呕发热而欬或小便不利少腹满者小青龙去麻黄加茯苓汤主之【详欬】　太阳病六七日表证仍在脉微而沈反不结胸其人发狂者以热在下焦少腹当鞭满小便自利者下血乃愈所以然者以太阳随经瘀热在里故也抵当汤主之【成太阳经也脇胱府也此太阳瘀热随经入府者也六七日者邪气传里之时也脉微而沈邪气在里之脉也表证仍在者则邪气犹浅当结于胸中若不结于胸中其人发狂者热结在膀胱也经曰热结膀胱其人如狂此发狂则热又深也少腹鞭满小便不利者为无血也小便自利者血证谛也与抵当汤以下畜血】　伤寒有热少腹满应小便不利今反利者为有血也当下之不可余药宜抵当丸【成伤寒有热少腹满是畜血于下焦若热畜津液不通则小便不利其热不畜津液而畜血不行小便自利者乃为畜血当与桃仁承气汤抵当汤下之然此无身黄屎黑又无喜忘发狂是未至于甚故不可与其余驶峻之药也可与抵当丸小可下之也】　太阳病身黄脉沈结少腹鞭小便不利者为无血也小便自利其人如狂者血证谛也抵当汤主之【身黄脉沈结少腹鞭小便不利者胃热发黄也可与茵陈汤身黄脉沉结少腹鞭小便自利其人如狂者非胃中瘀热为热结下焦而为畜血也与抵当汤以下畜血】　太阳病重发汗而复下之不大便五六日舌上燥而渴日晡所小有潮热从心下至少腹鞭满而痛不可近者大陷胸汤主之【活人曰昼夜谵语喜忘少腹满小便不利男子为瘀血妇人为热入血室抵当汤】厥隂尺寸脉微缓者厥隂受病也当六七日发其证少腹烦满而囊缩　病者手足厥冷言我不结胸小腹满按之痛者此冷结在膀胱关元也【小腹下焦所治当膀胱上口主分别清浊或用真武汤】　脇下素有痞连在脐傍痛引少腹入隂筋者
　　名藏结死或云此有动气犯汗吐下者死
　　少腹急太阳病不解热结膀胱其人如狂血自下下者愈其外不解者尚未可攻当先解外外解已但少腹急结者乃可攻之宜桃核承气汤【下血抵当汤解表桂枝汤　太阳膀胱经也太阳经邪热不解随经入府为热结膀胱其人如狂者为未至于狂但不宁尔经曰其人如狂者以热在下焦太阳多热热在膀胱必与血相抟若血不为畜为热迫之则血自下血下则热随血出而愈若血不下者则血为热抟畜积于下而少腹急结乃可攻之与桃核承气汤下热散血内经曰从外之内而盛于内者先治其外后调其内此之谓也】　身重少气少腹里急或引隂中拘挛热上冲胸为隂阳易病【治见本门】
　　囊缩【仲景无治法今采南阳海藏治法补之】
　　扁鹊曰舌卷囊缩者死孙真人曰隂阳易病卵缩则舌吐出死凡囊缩有热极而缩者有冷极而缩者凡热极者有可下冷极者宜急温之下之宜大承气汤温之宜附子四逆加茱萸汤并艾灸关元气海葱熨等法治之活伤寒六七日烦满囊缩其脉尺寸俱微缓者足厥隂肝经受病也厥隂病其脉微浮为欲愈不浮为未愈宜小建中汤脉浮缓者必囊不缩外证必发热恶寒似疟为欲愈宜桂枝麻黄各半汤若尺寸俱沈短者必是囊缩毒气入腹宜承气汤下之大抵伤寒病藏府传变阳经先受病故次传入隂经以阳主生故太阳水传足阳明土土传足少阳木为微邪也隂主杀故木传足太隂土土传足少隂水水传足厥隂木至六七日当传厥隂肝木必移气尅于脾土脾再受邪则五藏六府皆因而危殆荣衞不通耳聋囊缩不知人而死矣速用承气汤下之可保五生一死古人云脾热病则五藏危又土为木贼则死若第六七日传厥隂脉得微缓微浮为脾胃脉也故知脾气全不受尅邪无所容否极泰来荣衞将复水升火降则寒热作而大汗解矣
　　海厥隂证者烦满囊缩大小便不通发热引饮腹满尺寸脉微缓烦者火也满者木也虽不吐蚘囊缩但急者亦木也火与木相合四肢厥逆而爪甲青大小便不通地道塞也发热引饮邪气在里宜温之下之
　　已上诸证大小便俱通地道不塞不发渴不引饮邪不在里则宜温之灸之则里外相接以复阳气宜服正阳散
　　正阳散方　麝香【一钱细研性辛温治腹急满痞风毒】干姜【炝】甘草【炙各二钱半】附子【一两炮去皮脐味辛咸温治风利窍疗腹满囊缩】皁荚【二两酥炙去皮味咸温】
　　右为细末每服二钱白汤调温服
　　回阳丹　硫黄【半两味酸温大热治心腹肿聚邪气冷癖左脇气咳上气脚冷无力】附子【炮半两】木香【半两味辛温疗饥中偏寒主气不足乏精】全蝎【半两味甘辛治一切风】荜澄茄【半两味辛温治皮风心腹气胀】呉茱萸【洗炒半两味辛温大热治中风逐邪诸食不消气逆利五藏顺气】干姜【炒二钱半】
　　右为末酒糊为丸如梧桐子大生姜汤下三五十丸并二三服并热投之衣被取汗
　　隂毒
　　仲景但名隂毒主发表隂毒之为病面青身痛如被杖咽喉痛五日可治七日不可治升麻鼈甲汤去雄黄蜀椒主之【方见阳毒】
　　王攷之仲景书虽有隂毒之名然其所叙之证不过面目青身痛如被杖咽喉痛而已并不言隂寒极甚之证况其所治之方亦不过升麻甘草当归鼈甲而已并不用大温大热之药是知仲景所谓隂毒者非隂寒之病乃是感天地恶毒异气入于隂经故曰隂毒耳后之论者遂以为隂寒极甚之证称为隂毒乃引仲景所叙面目青身痛如被杖咽喉痛数语并而言之却用附子散正阳散等药以治窃谓隂寒极甚之证固亦可名为隂毒然终非仲景所以立名之本意观后人所叙隂毒与仲景所叙隂毒自是两般岂可混论后人所叙隂毒亦只是内伤冷物或不正暴寒所中或过服寒凉药所变或内外俱伤于寒而成耳非天地恶毒异气所中者也活人更名隂毒伤寒主退隂隂毒甘草汤治伤寒时气初得病一二日便结成隂毒或服药后六七日已上至十日变成隂毒身重背强腹中绞痛咽喉不利毒气攻心心下坚强短气不得息呕逆唇青面黑四肢厥冷其脉沈细而疾身如被杖咽喉痛五六日可治七日不可治　甘草【炙】桂枝【去粗皮】升麻　当归【各钱】五雄黄【二钱半】蜀椒【去闭口者沙去汗及子伍钱】鼈甲【酥炙一两半】
　　右防咀水煎服如人行五里许更进一服覆取汗毒从汗出即愈若未汗再服
　　始得隂毒脉沈细疾许隂毒本因肾气虚冷因欲事或食冷物后伤风内既伏隂外又感寒或先感外寒而后伏隂内外皆隂则阳气不守遂发头痛腰重腹痛眼睛疼身体倦怠而不甚热四肢逆冷额上及手背冷汗不止或多烦渴精神恍惚如有所失或可起行不甚觉重胗之则六脉俱沈细而疾尺部短小寸口或无六脉俱浮大或沈取之大而不甚疾者非隂证也若服凉药过多则渴转甚燥转急有此证者急服还阳退隂之药即安惟补虚和气而已宜服正元散退隂散五胜散隂证不宜发汗如气正脉大身热未瘥用药发汗无妨正元散治伤寒如觉风寒吹着四肢头目骨节疼痛急服此药如人行五里许再服连进三服出汗立瘥若患隂毒伤寒入退隂散五分同煎或伤冷伤食头昏气满及心腹诸疾服之无有不效
　　麻黄【去节】陈皮　大黄【生】甘草　干姜　肉桂　芍药　附子　呉茱萸　半夏【制各等分】　为防咀麻黄
　　加一半茱萸减一半同为末每服一钱水一盏姜三片枣一枚煎七分热覆以衣被葢覆取汗切须干去之如隂毒不可用麻黄免更出汗
　　退隂散治隂毒伤寒手足逆冷脉沈细头痛腰重连服三次小小伤冷每服一字入正元散同煎入盐一捻隂毒伤寒咳逆煎一服细细热呷病止　川乌　干姜【各等分】
　　右为粗末炒令转色放冷再捣为细末每服一钱水一盏盐一捻煎至半盏去滓温服
　　五胜散治伤寒头痛壮热骨节疼痛昏沈困倦咳嗽鼻塞不思饮食兼治伤寒夹冷气并慢隂毒神效白术【一两半】甘草　五味子　石膏【各一两】干姜【三两半】
　　右防咀每服五钱水一盏入盐少许同煎服如冷气相夹入姜枣煎或治隂毒病入艾叶少许煎服白术散治隂毒伤寒心闷烦燥四肢厥冷　川乌【炮去皮脐】桔梗　附子【炮】白术　细辛【各一两】干姜【炮半两】
　　右防咀或末之白汤调下一钱七
　　罗正阳丹治隂毒伤寒手足厥冷指甲青色体冷脉沈细而微神效
　　右用憨葱四五枝陈蜂房四五个烧存性为细末用憨葱捣和丸如弹子大手心内握定用手帕紧紥须臾汗出以绵被覆葢如手心热甚休教解开如服药先服升麻汤五钱连须葱三枝生姜五片水二大盏煎至一盏去滓温服被覆取汗则愈
　　隂毒渐深爪青面黑脉七至沈细积隂感于下则微阳消于上故其四肢沈重逆冷腹痛转甚或咽喉不利或心下胀满结鞕躁渴虚汗不止或时狂言爪甲面色青黑六脉沈细而一息七至以来有此证者速宜于气海关元二穴灸二三百壮以手足温暖为效仍服金液丹【来苏丹五胜散】还阳散退隂散　川乌【去皮脐冷水浸七日萡切晒干纸袋盛之有患者取研末一大钱入盐一小钱水一盏煎至七分服压下隂毒所注如猪血相似未已再进一服效】
</div>
    <div class="pagination">
<a href="证治准绳_page129.html">上一页</a><span>...</span><a href="证治准绳_page125.html">125</a><a href="证治准绳_page126.html">126</a><a href="证治准绳_page127.html">127</a><a href="证治准绳_page128.html">128</a><a href="证治准绳_page129.html">129</a><span class="current-page">130</span><a href="证治准绳_page131.html">131</a><a href="证治准绳_page132.html">132</a><a href="证治准绳_page133.html">133</a><a href="证治准绳_page134.html">134</a><a href="证治准绳_page135.html">135</a><span>...</span><a href="证治准绳_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
