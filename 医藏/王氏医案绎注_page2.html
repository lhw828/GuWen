<!DOCTYPE html>
<html>
 <head>
  <meta charset="utf-8"/>
  <title>
   王氏医案绎注 - 第 2 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王氏医案绎注 - 第 2 页/共 13 页
  </h1>
  <div class="content">
   生冬瓜子四钱。生苡仁杵四钱。生姜炒桑枝三钱。旋复花绢包一钱五分。净橘络次入八分。

　　鲜葱须次入六分。川贝母杵三钱。钩藤钩次入四钱。陈胆星炖和服七分。)金元章年逾七旬。久患疝厥。每病于冬。以为寒也。服热药而暂愈。终不能霍然。孟英诊曰。脾肾虽寒。肝阳内盛。徒服刚烈。焉能中肯。以参术枸杞苁蓉茴香当归菟丝鹿角霜桂茯苓楝实黄连吴萸橘核等药为方服之。今数年无恙矣。（冬为阴脏主令之时。疝为肝病。肾阴不能潜庇肝阳。故冬辄发疝。年逾七旬。则其人得天浓能任阴药。潞党参三钱。炒白术三钱。甘枸杞三钱。肉苁蓉一钱五分。小茴香次入五分。箱归身一钱五分。菟丝饼三钱。鹿角霜一钱五分。肉桂心五分。白茯苓三钱。川楝实杵先四钱。川雅连八分。橘核杵六分。淡吴萸四分。)石符生抱病。亦为陈六顺治困。孟英诊焉。脉沉而涩滞模糊。不分至数。肢凉畏冷。涎沫上涌。二便涩少。神气不爽。曰。此途次感风湿之邪。失于解散。已从热化。加以温补。致气机愈形窒塞。邪热漫无出路。必致烁液成痰。逆行而上。但予舒展气机。则痰行热降。诸恙自瘳矣。以黄连黄芩枳实橘皮栀子淡豆豉桔梗杏仁贝母郁金通草紫菀竹茹芦菔汁等药。三服而起。调理匝旬遂愈。（脉为气道。痰热阻气。则气不能升降应指。故脉沉而涩滞模糊。不分至数。肢凉畏冷。胸中一团痰浊。清气反从四旁旋绕。气不流行则表虚。故肢凉畏冷。阳动阴静。热证病邪多上行。热邪煽痰逆升。故涎沫上涌。二便涩少。气不升则亦不降。痰热窒肺。肺气不行。故二便涩少。神气不爽。肺若华盖。下覆心脏。热邪窒肺。心处于被动地位。天君岂能泰然。故神气不爽。姜制雅连八分。姜制枯芩二钱。炒枳实一钱。黑栀皮一钱五分。淡豆豉次入三钱。苦桔梗次入一钱五分。薄橘红八分。川贝母杵三钱。苦杏泥一钱。

　　姜竹茹三钱。此方服一帖。更方去栀豉。加方通草三钱。黄郁金八分。紫菀茸次入一钱。芦菔汁和服二钱。此方服两帖。)王某夏患感。谢树金治之。病虽退能食。但不能起坐。类乎瘫痪。延已月余。孟英视之。曰：此多服表散。汗出过分。气血两伤。肢骸失其营养。脉微而细。舌亮无胎。予大剂参 归术熟地杜仲菟丝牛膝山药木瓜萸肉桑枝。数十帖而起。（血赖气生。表散过分。则气伤而血亦伤。不能起坐。气伤则气不能下行以滋培腰肾。血伤则血不能上行以衔接清阳。脉微而细。是脉细尤过于脉微。微阳弱。细阴弱。合之舌亮无胎。阴亏尤过于阳亏。潞党参五钱。生西四钱。净归身二钱。炒白术三钱。炒熟地八钱。绵杜仲三钱。菟丝饼四钱。制牛膝二钱。甘枸杞三钱。淮山药四钱。陈木瓜三钱。山萸肉三钱。肥玉竹三钱。川续断三钱。酒炒桑枝四钱。以参 术补气以生血。以熟地菟丝枸杞补阴。以杜仲萸肉续断补阴中之阳。使阴能上行以交乎阳。以山药玉竹调和乎阴阳之间。以牛膝桑枝分别下行入络。)劳力人阴分素亏骤感风湿。两膝刺痛酸 。不能稍立。孟英以六味地黄汤加独活豆卷。一剂知。二剂已。（阴分素亏。风湿中于两膝。法当以补阴治本。以轻扬风湿之药治标。凡病在下部血分者。非引之至气分不能尽解。酸者。热灼液也。大熟地一两。山萸肉二钱。淮山药四钱。云苓一钱五分。粉丹皮二钱。生泽泻一钱。西独活次入三钱。大豆卷麻黄水炒次入三钱。阴亏者非补阴不能作汗。)张养之妻饮食如常。而肌肤消瘦。汛事如期。而紫淡不恒。两腓发热。而别处仍和。面色青黄。而隐隐有黑气。俨似虚寒。多药不效。孟英诊之。脉似虚细。而沉分略形弦滑。曰：此阳明有余。少阴不足。仲景有急下存阴之法。然彼外感也。有余之邪可以直泻。此内伤也。

　　无形之热宜以甘寒。义虽同而药则异。赠以西洋参生地生白芍生石膏知柏苓栀麦冬花粉楝实丹皮木通天冬诸品。服至数斤。黑气退而肌渐充。腓热去而经亦调矣。（饮食如常。气分无病。肌肤消瘦。血为热伤。则血不充肌华色。汛事如期。气能生血可知。紫淡不恒。血有伏热。

　　血热贼气。气亦失常。气不充血则色淡。紫则郁热之象也。两腓为足阳明部位。两腓发热。

　　胃热可知。面隐黑气。热郁甚则不能以自达。切脉以沉分为主。热邪阻滞气机。脉情反不能宣达于浮分。生石膏先煎八钱。西洋参三钱。酒炒知母二钱。黑栀皮三钱。赤苓皮三钱。南花粉三钱。花麦冬四钱。细木通一钱。数服后去石膏栀皮洋参花粉木通知母。加大生地八钱。

　　明天冬切六钱。粉丹皮四钱。炒川黄柏一钱。生白芍三钱。川楝实杵先三钱。)姚氏妇产后昏谵汗厥。肌肤浮肿。医投补虚破血祛祟安神之药。皆不能治。孟英诊询恶露仍行。曰：此证医家必以为奇病。其实易愈也。昔金尚陶先生曾治一人与此相似。载于沈尧夫妇科辑要中。方用石菖蒲胆星旋复茯苓橘红半夏曲。名蠲饮六神汤。凡产后恶露行而昏谵者多属痰饮。不可误投攻补。此汤最着神效。如方服之良愈。（昏谵汗厥。肌肤浮肿。病在气分。恶露仍行。血分无病。则昏谵为气分痰饮病可断。石菖蒲次入六分。陈胆星一钱炖和服。云苓干切三钱。赖氏橘红一钱五分。半夏曲杵四钱。)王炳华妻患舌疮。痛碍饮食。内治外敷皆不效。曰：此血虚火浮也。以产后发热例施之。用熟地当归酒炒白芍炙甘草茯苓炮姜投之。其病如失。（舌红脉数为阴虚。舌红润 。脉空数。为阴中之阳亦虚。炒松熟地五钱。

　　净归身三钱。炒甘草三钱。酒炒白芍一钱五分。白茯苓干切三钱。炮干姜八分。)一老人霍乱后。目闭呃忒。医谓脱陷在即。拟予桂附回阳未服。孟英询知溺赤口干。脉情 数。改予整肃肺胃之剂。果得渐安。（目为肝窍。肝热逆冲则目闭。呃为动象。热伤肺气则呃忒。溺赤口干。为肺热津虚。脉情 数。为阴虚中兼挟阳虚。黑栀皮三钱。酒炒知母一钱五分。酒炒川连六分。淡豆豉次入三钱。南花粉三钱。云茯苓三钱。苦杏泥一钱五分。姜竹茹三钱。

　　鲜芦根八钱。)张鉴录年逾花甲。中秋夜猝仆于地。孟英脉之。弦滑而大。曰：痰气食相并而逆于上也。先以乌梅擦开牙关。横一竹箸于口。灌以淡盐姜汤。随入鹅翎探之。太息一声而苏。次予调气和中而愈。（暴病无虚。脉弦滑为痰食。脉大为气虚。淡盐淡字注意。盐多则沉降不行。)姚树庭古稀久泻。群医不效。孟英曰：弦象独见于右关。按之极弱。乃土虚木贼也。前方皆主温补升阳。理原不背。义则未尽。如姜附肉蔻骨脂之类。气热味辣。虽温脾脏。反助肝阳。肝愈强则脾愈受戕。且辛走气而性能通泄。与脱者收之之义大相刺谬。鹿茸升麻。可治气陷之泻。非斡旋枢机之品。至熟地味浓滋阴。更非土受木克。脾失健行之所宜。纵加砂仁酒炒。终不能革其腻滞之性。方方用之。无怪乎愈服愈泻。徒借景岳穷必及肾为口实也。予异功散加山药扁豆莲子乌梅木瓜芍药石脂余粮。服之果效。恪守百日。竟得康强。（右关脉主脾胃。切脉以沉分为主。土虚木贼。土虚则木贼之。偏重土虚。木贼则兼证也。潞党参五钱。炒白术四钱。白茯苓三钱。炒甘草三钱。炒焦蛀陈皮一钱。炒山药三钱。炒扁豆三钱。生建莲去心不去皮三钱。乌梅肉三钱。陈木瓜三钱。土炒白芍一钱五分。炒白蒺藜去刺六分。

　　土炒赤石脂余粮各一钱。药和服。四君合山药扁豆莲子补土虚为正治。莲子留皮去敛涩。去心恐苦寒败土。无陈皮。则一派补土中无宣降之品。炒焦者恐其辛窜。乌梅木瓜白芍为兼证肝阳药。白芍减用恐微寒。蒺藜又为乌梅木瓜白芍反佐之品。石脂余粮和服。取其涩肠止泻。急则治标之义也。)张雨农体气羸惫。孟英曰：公殆久不作嚏。答曰然。此阳气不宣布。古惟仲景论及未立法。

　　今拟方博一嚏。高丽参干姜五味石菖蒲酒炒薤白半夏橘皮紫菀桔梗甘草为剂。服后舆行二十里得嚏。（高丽参五钱。生干姜次入三钱。五味子杵先一钱。石菖蒲次入一钱。酒炒薤白次入三钱。制半夏米四钱。赖橘红一钱五分。紫菀茸一钱。苦桔梗次入三钱。炒甘草三钱。五味用得极精。将欲升之。必先降之。气未有不能降而能升者也。此证阳气以虚而不宣。)倪怀周妻夏产数日。泄泻自汗。呕吐不纳。专科谓犯三禁。不敢肩任。孟英诊脉虚微欲绝。证极可虞。宜急补之。迟不及矣。用东洋参 术龙牡酒炒白芍桑枝木瓜扁豆茯神橘皮紫石英黑大豆投之。四剂渐以向安。（辨阳虚在脉虚微欲绝。案中数日及专科不敢肩任两层不可忽。盖病期不久。幸未误药。此证阳虚微挟阴虚。于方中用龙牡黑大豆知之。高丽参五钱。炒西 五钱。炒白术三钱。酒炒白芍一钱五分。酒炒桑枝三钱。陈木瓜四钱。炒扁豆三钱。云茯神三钱。赖氏橘红一钱五分。紫石英五钱。醋 龙骨一钱。醋 牡蛎三钱。三味同杵先。炒黑大豆杵三钱。参 术茯正治阳虚。龙牡石英重镇。合木瓜白芍扁豆之敛涩。以止泄泻自汗呕吐。橘红宣中。桑枝通络。茯神坐镇中枢。黑大豆入阴止汗。)张养之侄女汛愆。饮食渐减。于某予通经药。服之尤恶谷。孟英诊之。脉缓滑。曰：此痰气凝滞。经隧不宣。病由安坐不劳。法应豁痰流气。勿投血药。经自流通。及服孟英药。果渐吐痰而病遂愈。（汛愆而饮食渐减。是病在气分。于某予通经药。服之尤恶谷。病在气分明矣。气病治血。宜乎不效。脉缓为阳虚。脉滑为痰郁生热。制半夏米五钱。赖橘红一钱五分。

　　旋复花绢包一钱五分。九节蒲研次入一钱。陈胆星炖和服七分。焦麦芽四钱。炒枳实一钱。

　　紫菀茸一钱。)毛允之戌年冬患感。初治以温散。继治以滋阴。延至次春。病日以剧。凤山僧补以升柴 术。丁卯桥下以轻粉巴霜。杂药遍投。形神日瘁。孟英视之。脉来涩数上溢。

　　呃忒口腻。虽觉嗜饮。而水难下咽。频吐涎沫。便秘溺赤。潮热往来。少腹如烙。按之亦不坚满。此病原属冬温。治以表散。则津液伤而热乃炽。继以滋填。热邪愈锢。再施温补。气机更窒。升柴 术。欲升其清。而反助其逆。巴霜轻粉。欲降其浊。而尽劫其阴。病及三月。发热不是表邪。便秘旬余。结涩非关积滞。且脉涩为津液之已伤。数是热邪之留着。溢乃气机为热邪所壅而不得下行。岂非温邪未去。得补而胶固难除。徒使其内烁真阴。上熏清道。以致一身之气。尽失整肃之令。法当搜剔余邪。使热去津存。即是培元之道。伸其治节。

　　得浊气下趋。乃为宣达之机。以北沙参麦冬知母花粉兰草石斛丹皮黄芩桑叶栀子黄连木通银花橘皮竹茹芦根橄榄枇杷叶地栗海 等出入为方。服之各恙降序。糜粥渐加。半月后始得大解。而腹热全消。谷食亦安。乃予滋阴善后而痊。（论证略尽原案。脉来涩数上溢九句。合言之皆热邪窒肺之象。析言之。虽觉嗜饮。水难下咽。热邪煽痰逆升阻气。气不降则水不入。少腹如烙。按之亦不坚满。则热邪不在血分可知。北沙参四钱。姜制黄连八分。姜制枯芩二钱。黑栀皮三钱。姜制竹茹三钱。活水芦根一两。细木通一钱。赖橘红次入一钱五分。姜枇叶刷包三钱。更方去沙参栀皮竹茹枇叶。加南花粉四钱。鲜石斛杵先一两。建兰叶次入三钱。再更方去连芩花粉兰叶。加花麦冬三钱。酒炒知母三钱。粉丹皮三钱。冬桑叶三钱。济银花八钱次入。鲜青果连核杵先两个。地栗泡淡海 各一两。每五日易一方。)李某戊年冬醉饮夜归。受人惊吓。神志渐昏。治之罔效。至于不避亲疏。裸衣笑骂。力大无制。粪秽不知。己年夏孟英视之。用石菖蒲远志龙齿龟板犀角羚角元参丹参知柏栀子龙胆草枳实黄连竹黄竹沥石膏赭石黑铅铁落出入为方。十余帖吐泻胶痰甚多。继予磁朱丸。渐以向愈。（此必阳实阴虚挟痰之证。玩案中力大无制可知。若今日阳虚疯痰。断断无治。石菖蒲一钱次入。生远志次入二钱。黑栀皮三钱。姜竹沥冲服两大酒杯。镑犀角片磨冲五分。羚角磨冲一钱。酒炒雅连二钱。炒枳实一钱五分。元参片五钱。生石膏先煎八钱。更方去栀皮犀羚川连石膏。加天竺黄三钱。紫丹参三钱。酒炒胆草三钱。生龙齿二两。生赭石一两。二味同杵先。再更方去胆草龙齿赭石。加黑铅三两。铁落五钱。加酒炒川黄柏二钱。酒炒知母一钱。再更方去黑铅铁落。加血龟板杵先四两。)祝叟年近古稀。春赴席。忽仆地痰涌。肢强眼斜。舌謇不语。孟英视之。投六君加蝎梢羚角胆星石菖蒲竹沥姜汁而瘳。（此脾虚兼挟肝阳之证。潞党参四钱。炒白术三钱。白茯苓三钱。炒甘草二钱。制半夏四钱。赖橘红一钱五分。蝎梢次入六分。羚角磨冲五分。石菖蒲次入六分。姜竹沥五钱冲服。)翁嘉润患腰疽。愈而复发者五年。孟英切其脉。弦细以数。曰：此内损证。外科乌乎知。予大剂甘润滋填之药。匝月而痊。后不复发。（脉弦细数为阴虚。大熟地八钱。明天冬切六钱。女贞子杵五钱。酒炒桑枝三钱。山萸肉三钱。枸杞子三钱。净归身二钱。济银花五钱。菟丝饼四钱。龟板胶炖和服二钱。)潘妪年逾古稀。患霍乱转筋濒危。孟英用自制蚕矢汤而瘳。蚕砂五钱。生苡仁四钱。大豆黄卷次入一钱五分。陈木瓜三钱。姜汁炒川连二钱。制半夏一钱。酒炒枯芩一钱。通草一钱。

　　焦栀皮一钱五分。淡吴萸次入三分。地浆或阴阳水煎稍凉徐服。（肝主筋。肝热极则筋转。

　　蚕砂清凉化浊。能平肝木为君。苡仁能泻肝热。木瓜合川连为酸苦。泄肝极效。豆卷系用麻黄水炒。能升连芩苦寒之性于至高之肺络以涤热。半夏吴萸辛通中焦为反佐。栀皮清其皮毛。通草清其水道。)一少妇分娩。胞水早破。胎涩不能下。俗谓之沥浆生。催生药遍试不应。孟英令买鲜猪肉一二斤。洗净切大块。急火煎汤。吹去浮油恣饮之。即产。母子皆生。且云猪为水畜。其肉最腴。大补肾阴而生津液。用治肾水枯涸之消渴。阴虚阳越之喘嗽。并着奇效。仲景治少阴咽痛用猪肤。亦取其补阴虚而戢浮阳也。后贤不察。反指为有毒之物。汪 庵非之是矣。惟外感初愈及虚寒滑泻湿盛生痰之证概不可食。以其滋腻更甚于阿胶熟地龙眼也。猪以浙产为良。北猪不堪用。杭州燥肉 。即猪皮为之。入药最简当。勿谓皮与肤字面有别。（胎凭血送。产难阴虚者十之九。胎涩不能下。涩字着眼。猪肉斤许。急火煎汤。吹去浮油恣饮。即偏证偏治之法。)某母秋初猝仆于地。孟英诊之。脉浮弦以滑。用羚角胆星牡蛎石菖蒲丹参茯苓钩藤桑叶贝母橘红蒺藜等。以顺气蠲痰息风降火而痊。（羚角磨冲二钱。陈胆星炖和服一钱五分。石菖蒲次入一钱。紫丹参四钱。白茯苓三钱。钩藤钩次入五钱。冬桑叶四钱。川贝母杵一两。赖橘红次入一钱五分。白蒺藜三钱。 牡蛎八两杵。炭先煨六句钟。取汤代水煎药。此证以息风降火为主治。顺气蠲痰为辅佐。)嗣其人至某年春前数日。忽欠伸而厥。孟英切脉微弱而弦曰。病虽与前相似。而证则异矣。以高丽参白术何首乌山茱萸枸杞桑椹石斛牛膝蒺藜橘红等镇补摄纳以瘳。（脉微弱固为阳虚。弦亦虚脉。既厥则肝阳亦旺。高丽参五钱。炒白术三钱。制首乌四钱。山萸肉三钱。甘枸杞二钱。干桑葚四钱。钗石斛八钱。制牛膝四钱。白蒺藜三钱。赖橘红一钱五分。 牡蛎六两杵。炭先煨六句钟。取汤代水煎药。参术针对脉微弱。

　　补其气分阳虚。杞子桑葚石斛顾阴敛肝。首乌山萸。补其阴中之阳。乃能使阴中一线之阳上升。牛膝引药下行。蒺藜反佐舒肝。牡蛎镇怯潜阳。橘红反佐全方以行使。)张养之病延七载。经百十三医之手不愈。体怯面青。易招外感。夏月亦着复衣。频吐白沫。

　　阳痿多年。常服温辛之药。九月患恶寒头痛。自饵温散不效。孟英诊之。脉极沉。重按至骨。则弦滑隐然。卧曲房密帐之中。炉火重裘不足御寒。且涎沫仍吐。毫不作渴。胸腹无胀闷之苦。咳嗽无暂辍之时。惟大解坚燥。小溲不多。口气极重耳。此积热深锢。气机郁而不达。非大苦寒以泻之不可。二三帖后病不略减。（中略)连服苦寒。病无增减。不比平淡之剂。

　　误投数帖。尚不见害。实由热伏深锢。药未及病。今日再重用硝黄犀角。冀顽邪蕴毒。得以通泄下行。则周身之气机自然流布矣。如法服之。越二日大便下如胶漆。臭达户外。畏寒递减。糜粥日增。旬日后粪色始正。（热伤肺。气不流行则恶寒。头痛为肝阳。若感寒则温散已效。脉极沉。已见胃腑积滞。重按至骨则弦滑隐然。更见痰热遏伏。炉火不足御寒。热深厥亦深也。涎沫仍吐。毫不作渴。痰虽热有滑润性质。故不作渴。胸腹无胀闷。病不在气分。咳嗽无暂辍。则胃热逆冲于肺。大解坚燥为热结固已。热证溲多则愈。溲竭则死。口气重为肺胃之热逆冲。镑犀角磨冲六分。元明粉一钱。生大黄三钱。二味开水同泡冲。炒枳实一钱。元参片五钱。黑栀皮三钱。苦桔梗次下三钱。赖氏橘红一钱。姜竹茹三钱。白茅根三钱。丝瓜络三钱。石菖蒲一钱。陈胆星一钱炖和服。更方去桔梗竹茹茅根栀皮丝瓜络。加镑犀角磨冲一钱。元明粉二钱。生大黄五钱。开水同泡冲。炒枳实二钱。制根朴一钱。赖橘红一钱五分。川贝母杵一两。石菖蒲次入一钱。陈胆星二钱炖和服。)孙午泉患哮。痰多气逆。不能着枕。服温散滋纳药皆不效。孟英予北沙参桑枝茯苓花粉杏仁冬瓜仁丝瓜络枇叶旋复海石蛤壳等药。覆杯即卧。数日而痊。（服温散不效。则哮非风寒。

　　服滋纳不效。则哮非肝肾阴虚。肺热则气逆。此证系热痰伏于肺络。北沙参四钱。姜汁炒桑枝三钱。白茯苓三钱。川贝母杵四钱。南花粉三钱。苦杏泥次入一钱五分。生冬瓜子三钱。丝瓜络三钱。

　　姜汁炒枇叶刷包三钱。旋复绢包三钱。海石蛤壳各四钱。同杵先。)石符生患疟。医以小柴胡汤加姜桂投之。不效。即用四兽休疟等法。反致恶寒日甚。谷食不进。惟饮烧酒姜汤。围火榻前。胸腹痞闷。喜以热熨。犹觉冷气上冲。频吐粘稠痰沫。延至腊初。疲惫不堪。孟英诊之。脉沉而滑数。苔色黄腻不渴。便溏溺赤。曰：是途次所受之暑湿。失于清解。复以温补之品从而附益之。酿成痰饮。盘踞三焦。气机为之阻塞。所以喜得热熨热饮。气冲反觉如冰。（中略)以脉情兼证并究。其为真热假寒。昭昭若揭。予大剂苦寒之药。以芦菔汤煎。渐服渐不畏寒。痰渐少。谷渐增。继用甘凉善后。（疟分寒热虚实。此证本非寒疟虚疟。小柴非。四兽亦非。论证尽于原案。便溏忌用硝黄。姜制黄连八分。姜炒枯芩三钱。赖橘红一钱。净橘络七分。石菖蒲六分。炒枳实一钱五分。川贝母八钱。贫者以生冬瓜子八钱代之。生莱菔子研和服一钱。陈胆星炖和服一钱。姜竹茹三钱，丝瓜络三钱，鲜芦菔一两。煎汤代水。

　　)

　　卷二

　　戴氏妇春令产后。恶露不多。用山楂益母草酒煎。连服数日。遂发热自汗。口渴不饥。眩晕欲脱。彻夜不眠。孟英视之。曰：此禀属阴亏。血已随胎而去。虽恶露甚少。但无胀痛之苦者。

　　不可妄投药饵。酒煎益母山楂。不特伤阴。且能散气。汗泄口干。津液有立竭之势。即仲景所谓无阳也。盖人身天真之气谓之阳。阳根于津。阴化于液。津液既夺。则阳气无根而眩晕。阴血不生而无寐。若补气生阴。则舍本求末。阳气不能生津液也。惟有澄源洁流。使津液充而气血自复。以西洋参生黄 龙骨牡蛎玉竹百合甘草麦冬生苡仁生扁豆石斛木瓜桑叶蔗浆投之。一剂即安。数日而愈。后予滋填阴分。服之乃健。（血为阴类。阴亏血少。则恶露亦不多。此证阴亏血少。无须行血。连服酒煎益母山楂发热自汗四句。皆耗气伤阴之明证。阴亏补阴。理甚直捷。若欲补气以生阴。则阴生不可必。补气反愈伤阴。西洋参三钱。生黄三钱。生龙骨一两杵先。 牡蛎四两杵先。二味炭煨六句钟。取汤代水煎药。肥玉竹三钱。

　　生甘草三钱。花麦冬四钱。生苡仁八钱。生扁豆杵三钱。钗石斛一两杵先。陈木瓜三钱。冬桑叶四钱。青蔗汁一大酒杯冲。嗣予滋填阴分。方用大熟地八钱。大生地一两。明天冬六钱切。山萸肉三钱。菟丝饼四钱。箱归身二钱。夜交藤三钱。甘枸杞三钱。肥玉竹三钱。龟板胶二钱。炖和服。)王某久患吐血。体极孱弱。孟英治之小愈。酷暑患霍乱转筋。大汗如雨。一息如丝。孟英视曰。阴血久夺。暑热鸱张。吾霍乱论中缺典也。姑变法救之。用北沙参枇叶龙牡木瓜扁豆苡仁西滑石桑叶蚕砂石斛豆卷投之良愈。嗣后每日调理。仍服滋补以治宿恙。（此证危险在大汗如雨。汗为阴液。汗多则阴伤。汗止则阴复。阴复则转筋止。脉息起。阴血久夺句本病重。暑热鸱张句标病轻。北沙参四钱。生龙骨杵二两。 牡蛎杵八两。二味炭先煨六句钟取汤煎药。鲜枇叶刷包三钱。陈木瓜三钱。生扁豆杵三钱。生苡仁杵八钱。西滑石四钱包先。冬桑叶四钱。晚蚕砂五钱。钗石斛杵先一两。大豆卷次入三钱。龙牡重镇止汗为君。沙参石斛顾阴止汗为臣。木瓜扁豆酸涩止汗。苡仁滑石蚕砂清肝泻暑。使以枇叶桑叶轻浮止汗。豆卷反佐清余热。豆卷在热霍乱证本禁药。入大剂重镇清肝药中。反能上清浮热。)李氏女素禀怯弱。春间汛事不行。胁腹聚气如瘕。减餐肌削屡服温通之药。至孟秋加以微寒壮热。医仍作经闭治。势濒于危。孟英切脉时。壮热烙指。汗出如雨。汗珠落脉枕上。微有粉红色。曰：虚损是其本也。今暑热炽盛。先当治其客邪。书白虎汤加西洋参元参竹叶荷杆桑叶。

　　服二帖。热果退。汗渐收。改用甘凉清余热。日以向安。继予调气养营阴。宿瘕亦消。培补至仲冬。汛至而痊。（汛事不行。胁腹聚气如瘕。是血病及气。至减餐肌削。屡服温通。微寒壮热。则血病及气。由气分而外达皮毛。先治客邪。急则治标之义。生石膏一两六钱先煎。酒炒知母次入三钱。去草米。加西洋参三钱。元参片五钱开水泡冲去渣。鲜竹叶次入三钱。鲜荷杆二尺。冬桑叶四钱。二帖后改用甘凉清余热。方用蜜炙枇叶刷包三钱。生甘草三钱。鲜竹叶二钱。鲜茅根四钱。活水芦根二两。生苡仁八钱。鲜敛斛杵先一两。连皮梨切一两。继予调气养营阴。方用鲜竹茹三钱。苦杏仁二钱。薄橘红一钱五分。紫菀茸一钱。旋复花绢包一钱五分。连节藕切先二两。蒲桃干三钱。鲜茅根三钱。箱归身二钱。大生地八钱。女贞杵先四钱。)张氏妇患气机不舒。似喘非喘。似逆非逆。似太息非太息。似虚促非虚促。似短非短。似闷非闷。面赤眩晕。不肌不卧。补虚清火行气消痰服之不应。孟英诊之。曰：小恙耳。旬日可安。但须惩忿是嘱。予黄连黄芩栀子楝实鳖甲羚角旋复赭石海 地栗为大剂。送当归龙荟丸。未及十日汛至。其色如墨。其病已若失。后予养血和肝调理而康。（气机不舒以下十一句。皆病不在气分之象。孟英诊曰小恙者。脉病患不病则病重。人病脉不病则病轻。此证必肝脉沉实数有力。能受苦甘寒大剂。故曰小恙。属惩忿。人忿则全身气血颠倒。最易伤肝。肝郁热亦易忿怒。酒炒川连八分。酒炒枯芩一钱五分。黑栀皮三钱。川楝实杵先三钱。血鳖甲杵四两。生赭石一两杵。二味同先炭煨六句钟。取汤代水煎药。羚角磨冲一钱。旋复绢包三钱。荸荠八钱。泡淡陈海 二两。药送当归龙荟丸二钱。此证血分中肝有实热。肝阴虚。肝阳浮。养血和肝方。大生地八钱。连皮藕二两切先。箱归身二钱。蒲桃干三钱。干桑叶四钱。陈木瓜三钱。酒炒桑枝次入三钱。生白蒺去刺次入三钱。血鳖甲杵先四两。夜交藤三钱。

　　生甘草三钱。)王炳华室夏患臂痛。孙某曰。风也。服参 归芍数帖。臂稍愈而脘痛。孙曰。寒也。加以附桂。痛不止而渐觉痰多。孙曰：肝肾不足也。重用熟地枸杞。令其多服取效。不料愈服愈剧。渐至昏厥。孙尚谓体虚药轻。前方加重。时时发厥。孟英诊之。脉沉而有弦滑且数之象。

　　此由过投温补。引动肝风。煽其津液为痰。痰复乘风而上。此晕厥之所由来也。余波则奔流经络。四肢因而抽搐。阳气尽逆于上。宜乎。鼻塞面浮。浊气不能下达。是以便滞不饥。予大剂甘寒息风化饮。佐以凉苦泄热清肝。厥果渐止。各恙递蠲。两月后康复如常。（此证臂痛。本系阳虚挟痰。孙某过投温补。引动肝风。痰乘风上。脉沉为痰浊遏伏。脉弦滑为痰乘风上。脉数为温补。以致阴虚挟热。方义以息风化饮为主治。尤重息风。风不息则饮不能化。姜竹沥三两。和服花粉五钱。荸荠二两。泡淡海 一两。鲜敛斛一两杵先。冬桑叶四钱。

　　川楝实三钱。炒川黄柏一钱五分。胆星一钱炖和服。石菖蒲次入一钱。生白蒺去刺三钱。生赭石一两，青果四钱杵。 牡蛎六两。石斛赭石楝实青果牡蛎五味。先炭煨六句钟。取汤代水煎药。)庄半霞闱后患感。日作寒热七八次。神气昏迷。微斑隐隐。孟英视之。曰：此平昔饮酒。积热深蕴。挟感而发。理从清解。必误投温补。以致热势披猖若是。询之果三场皆服参。且携枣子浸烧酒入闱。初病尚不至此。因连服羌防姜桂。渐以滋甚孟英先予白虎汤三剂。斑化而寒热渐已。（日作寒热七八次三句。此外感之邪欲外达。温补锢邪。邪欲达而不能径达。生石膏先煎八钱。酒炒知母三钱。去米草。加黑栀皮三钱。淡豆豉次入三钱。炒枳实一钱。姜竹茹三钱。陈胆星炖和服八分。石菖蒲次入六分。赖橘红八分。姜川连六分。)继用大苦寒之药泻其结热。所下黑矢皆作枣子气。（生厢黄三钱。开水泡冲去渣。炒枳实二钱。生冬瓜子四钱。晚蚕砂五钱。制根朴一钱。鲜莱菔一两先煎。药送滚痰丸三钱。)旬日后予甘润滋濡之法。两月始得全愈。（南花粉四钱。花麦冬三钱。蜜炙桑皮三钱。甜杏仁三钱。蜜炙枇叶刷包三钱。大荸荠打三个，泡淡海 八钱。青蔗浆一酒杯和服。生粉草三钱。

　　)金魁官九月患五色痢。日下数十行。七八日来口噤不纳。腹痛呻吟。危在旦夕。孟英视之。曰：暑挟食耳。误服热药矣。攻补皆不可施也。轻清取之。可即愈焉。以北沙参黄连鲜莲子栀子黄芩枇叶石斛扁豆银花桔梗山楂神曲滑石为方。（痢日下数十行四句。病情皆在气分。暑伤气阴。攻则伤正。补则助邪。经云上焦如羽。非轻不举。北沙参三钱。姜炒川连六分。姜炒枯芩一钱五分。鲜莲子三钱。黑栀皮一钱五分。姜炒鲜枇叶刷包三钱。鲜石斛杵先四钱。生扁豆杵一钱五分。济银花三钱。苦桔梗次入一钱。生山楂杵次入一钱。生神曲杵次入一钱五分。西滑石包先三钱。)覆杯即安。旬日而起。孟英尝曰：莲子最补胃气而镇虚逆。若反胃由于胃虚而气冲不纳者。皆是热邪伤其胃中清和之气。故以黄连苦泄其邪。即仗莲子甘镇其胃。鲜莲子清香不浑。镇胃之功独胜。附录孟英玉芝丸。猪肚一具。治净以莲子去心入肚内。水煎糜烂。收干捣为丸服。凡胃气薄弱者。常服玉芝丸。令人肥健。

　　陈足甫禀质素弱。上年曾经吐血。今夏患感后咳嗽夜热。饮食渐减。医作损治。滋阴潜阳。

　　久服不效。秋杪孟英诊之。曰：阴分诚虚。第感后余热逗留于肺。阻气机之肃降。搏津液以为痰。此关不清。虽予滋填培补之药。亦焉能飞渡以行其药耶。先清肺气以补胃津。俾治节行而灌溉输。然后以甘润浓浓之法补实真阴。始克有济。如法施之。果渐康复。（咳嗽夜热。原有肺热血瘀两条。饮食渐减。则病情专在上焦气分。北沙参四钱。姜炒川连六分。姜枯芩一钱。姜竹茹三钱。丝瓜络三钱。炒枳实一钱。姜枇叶刷包三钱。姜汁拌芦根八钱。陈胆星八分炖和服。苦杏泥一钱五分。薄橘红一钱。苦桔梗次入三钱。)胡蔚堂年近古稀。患囊肿小溲赤短。寒热如疟。孟英曰：非外感也。乃久蕴之湿热下流。气机尚未宣泄。予五苓合滋肾加楝实栀子木通。（囊肿而小溲赤短。乃湿邪结于下焦气分。上蒸而为寒热。与外感之邪在上焦者各别。生泽泻三钱。生猪苓三钱。赤茯苓三钱。酒炒川黄柏二钱。酒炒知母一钱。酒炒楝皮去核二钱。栀皮三钱。木通一钱。)两帖后囊间出腥粘黄水甚多。小溲渐行。寒热亦去。继予知柏八味。去山药萸肉。加栀子楝实芍药苡仁等久服而愈。（此必高年偏阳之体。不虑苦寒伤损肾阳。故去山药萸肉。酒炒知母三钱。酒炒川黄柏一钱。酒炒楝皮去核二钱。大熟地五钱。白茯苓三钱。粉丹皮二钱。生泽泻三钱。黑栀皮三钱。生苡仁杵八钱。湿热郁久则伤阴。小溲渐行。是小溲尚未畅行也。固由湿热未净。亦因阴气不濡。故用熟地。一派苦寒泻热。不可不兼顾脾土。故用云苓。大凡苦寒沉降中。不用轻扬之药。则气不行。故用栀皮。)壬寅夏感受暑湿。误投温散。以致谵语神昏。势濒于危。肛前囊后溃出腥脓。疮口深大。疡科以为悬痈。敷治罔效。孟英诊曰。悬痈乃损怯证。成之以渐。今病来迅速。腥秽异常。是身中久蕴浓味湿热之毒。挟外受之暑邪无所宣泄。下注而为此证。切勿敷药。以遏其外走之热。但舌强而紫赤。脉细而滑数。客邪炽盛。伏热蕴隆。阴分甚亏。深虞津涸。先予清营之剂。三投而神气渐清。（一人之身。前患湿热挟实。此患暑邪挟虚。编次具有苦心。温散伤阴。故云阴分甚亏。常法治病先治气。后治血。此主清营。系变法医药之义。元参片一两。大生地八钱。二味开水泡汤去渣冲入。酒炒川连六分。莲子心一钱。陈胆星炖和服八分。九节蒲研次入一钱。生冬瓜子四钱。鲜茅根五钱。鲜荷杆三钱。竹叶卷心十个。木通一钱。)次以凉润阳明。便畅而热蠲脓净。（清营系急则治标。心肺热邪。必由胃腑宣泄。故主凉润阳明。方用生石膏八钱。酒炒知母三钱。南花粉四钱。姜竹沥两酒杯冲大荸荠三个打。花麦冬三钱。钗石斛杵先八钱。鲜枇叶刷包三钱。生苡仁杵八钱。竹叶二钱。)改用甘柔滋养。月余溃处肌平。善后参入参 。竟得康强如昔。（甘柔滋养方。大生地八钱。生甘草三钱。白茯苓三钱。肥玉竹三钱。甜杏仁三钱。箱归身二钱。酒桑枝三钱。木瓜三钱。)汪吉哉久疟不愈。医谓元气已虚。杂投温补。渐至肌瘦内燔。口干咳嗽寝汗溺赤。饮食不甘。孟英视之。曰：此热邪逗留血分也。予秦艽鳖甲散而瘳。（温补劫阴。内燔口干。寝汗溺赤。为热邪逗留血分。左秦艽次入一钱五分。血鳖甲一两杵先煨六句钟。酒炒知母次入三钱。去当归嫌其温腻。春柴胡次入三钱。地骨皮五钱。乌梅肉一钱五分。鲜青蒿次入八分。

　　)堂兄汪养余亦患疟数月。多医药之罔效。肌瘦自汗。腰膝酸 。不能稍坐。极其畏冷。孟英曰。此大虚证。胡反不补。犹以消导。是何居心。予参 术草熟地白芍五味杜仲山药龙骨牡蛎桑枝大枣木瓜数十帖而起。（肌瘦自汗。为阳中之阴虚。腰膝酸为肝肾阴虚。腰膝 为肝肾阳虚。极其畏冷。为气分阳虚。炒潞党五钱。炒西 五钱。炒白术三钱。炒甘草一钱。炒熟地三钱。酒炒白芍一钱五分。五味子三钱杵先。绵杜仲五钱。炒山药三钱。醋 龙骨三钱。醋 牡蛎八钱。二味同杵先。酒炒桑枝二钱。大枣三枚。扯破先煨。陈木瓜五钱先煎。)王丈高年痰嗽。喘逆碍卧肢冷颧红。饮食不进。予真武汤而安。（高年痰嗽三句似热实证。

　　辨虚寒在饮食不进。炒干姜五钱。炒熟附片五钱。炒潞党三钱。白茯苓三钱。酒炒白芍一钱五分。真武汤去白术。生姜改煨姜三钱。加制半夏三钱。炒焦陈皮一钱。陈木瓜三钱。)频服温补药。甚觉畏冷。辛丑春延孟英诊之。脉甚数。曰：阴亏也。温补非宜。改服滋水培元之剂。颇为有效。夏间或劝以灸火云可以除百病。盖未知灼艾之可以除百病者。谓可除寒湿凝滞。阳气不能宣通之证。非谓内伤外感。一切之病皆可灸以除之也。故仲景有微数之脉慎不可灸之训。正以艾火大能伤阴也。灸后数日即寒少热多。

　　宛如疟疾。医者以为脾寒病。投以温散。日以滋甚。孟英切其脉滑数倍加。曰：阴虚之体。

　　热自内生。灸之以艾。火气内攻。时当溽暑。天热外烁。三者相交。阴何以堪。再投温散。

　　如火益热。当从瘅疟治。专以甘寒息热。则阴津不致枯涸。而寒热不攻自去。所谓治病必求其本也。竟不用一分表散药而治愈。（头眩脑鸣。阴本不足。温补畏冷。热深厥亦深也。脉滑为痰。数为阴虚挟热。生石膏一两六钱包先。酒炒知母次入三钱。南花粉四钱。姜竹沥两大酒杯冲服。活水芦根二两。鲜枇叶刷包三钱。生北梨三两。青甘蔗一两。皆不去皮。同榨汁冲。)陈芝田仲夏患感。诸医投以温散。延至旬日。神昏谵妄。肢搐耳聋。舌黑唇焦。囊缩溺滴。

　　胸口隐隐微斑。孟英诊之。脉细数而促曰：阴亏热炽。液将涸矣。用西洋参元参生地二冬知柏楝实石斛白芍甘草梢银花木通犀角石菖蒲大剂投之。（此证可救。在溺滴胸口隐隐微斑脉细数以促三句。肝阴绝则溺绝。胸口隐隐微斑。邪旺正亦旺。病邪尚能外达。脉细数而促。固属热极风生。然系阳证阳脉。能任阴药。若脉 弱则不治。元参片一两。大生地八钱。明天冬六钱切。花麦冬五钱。四味开水泡汤去渣用汤煎药。西洋参四钱。酒炒知母三钱。酒炒川柏一钱五分。酒炒楝皮去核二钱。钗石斛一两杵先。整白芍杵先二两。生草梢三钱。济银花一两五钱。细木通一钱。镑犀角片磨冲一钱。石菖蒲次入一钱。)次日其家人云。七八日来小溲不过涓滴。昨服药后约六七个时辰解得小溲半杯。孟英曰：此即转机也。然阴气枯竭。

　　甘凉濡润不厌其多。于前方再加龟板鳖甲百合须花粉大锅煎之。频灌勿歇。如是者八日。神气始清。诸恙悉退。纯用滋阴之药。调理匝月而瘳。孟英尝云。温热液涸神昏。有投犀角地黄等药至十余剂。始得神清液复者。（药随气为升降。气不降则药亦不降。此证孟英如接诊即用龟板鳖甲则不效。盖气火尚浮而上逆也。至添解小溲半杯。则阴津有濡润将复之机。故介属加入能收效。但少用则药不胜病。宜用血龟板四两。血鳖甲四两同杵。先炭煨八句钟。百合须四钱。南花粉五钱。频灌则药力不断。)江小香病热危笃。孟英诊之。脉虚弦而小数。头痛偏于左后。子夜热躁。肢冷欲呕。口干不欲饮。不饥不欲食。舌謇言涩。溺黄而频曰：体属素虚。此由患感时过投温散。阴津阳气皆伤。后来进补而势反剧者。滋腻妨其中运。刚烈动其内风。以致医者佥云表之不应补亦无功竟成无药可治之证。虽然。不过难治耳。未可遽弃也。予秋石水拌制高丽参苁蓉首乌生白芍牡蛎楝实盐水炒橘红桑葚石斛蒺藜茯苓药吞饭丸肉桂心五分。一剂躁平呕止。各恙皆减。连投数服。粥食渐安。（叙证惟肢冷及口干不欲饮不饥不欲食暨溺频属阳虚。余皆阴虚挟热之象。秋石水拌制丽参三钱。淡苁蓉三钱。制首乌三钱生白芍四钱。 牡蛎一两杵。先煨六句钟。

　　川楝实三钱杵先。盐水炒蛀陈皮一钱。干桑葚三钱。鲜石斛杵先八钱。生白蒺去刺次入三钱。白茯苓三钱。药送饭丸肉桂心五分。此杂证杂治之法。须玩其从阳引阴，从阴引阳。机轴灵动。此证阴虚重于阳虚。)乃去首乌桂楝。加砂仁末拌炒熟地菊花枸杞。半月而瘳。（砂仁末二分。炒松熟地四钱去砂仁。杭菊花二钱。甘枸杞三钱。)溽暑之令。 疹盛行。幼科仅知套药。升柴防葛乱施。陈书芾女势最剧。以 甫出而汛适至也。医者却走。孟英视之。脉滑而数，舌绛大渴。面赤音失。不食便泻。曰：此由发散太过。火盛风炽。气血两燔。气分之邪由泻而略泄其焰。营分之热由汛而稍解其焚。岂可畏其脱陷。妄投止涩耶。予西洋参石膏知母麦冬犀角生地连翘甘草石斛丹皮桑叶竹叶大剂投之。三日而愈。养阴善后。遂以渐安。其余或轻或重。孟英一以清解而痊。（脉滑而数。热邪皆在气分。惟舌绛二字。热邪在血分。病邪以有出路为宜。泻泄其热。汛解其焚。正是此病生机。畏脱陷。投止涩。系治虚证之法。此病系热实证。脉滑而数。数脉热中挟虚。故方中以麦冬生地等补之。病情气分热邪过于血分。故此方清气之药较多。西洋参三钱。生石膏先煎一两二钱。酒炒知母 次入三钱。花麦冬四钱。镑犀角磨冲一钱。大生地开水泡冲八钱。连翘壳次入三钱。生粉草三钱。粉丹皮二钱。鲜石斛杵先一两。冬桑叶四钱。鲜竹叶次入二钱。)石诵羲夏杪患感。多医广药。病势日增。延逾一月。孟英诊焉。脉至右寸关滑数上溢。左手弦数。耳聋口苦。热甚于夜。胸次迷闷。频吐粘沫。啜饮咽喉阻塞。便溏溺赤。间有谵语。

　　曰：此暑热始终在肺。并不传经。一剂白虎汤可愈。何以久延。前方惟初诊顾听泉用清解肺卫法为不谬。余则温散升提。滋阴凉血。皆不中病。病家因溏泄畏服石膏。告孟英以胸中一团冷气。汤水皆须热呷。孟英答以邪在肺经。清肃之令不行。津液凝滞。结成涎沫。盘踞胸中。升降之机亦窒。大气仅能旁趋而转旋。是一团涎沫之中。为气机所不能流行之地。其觉冷也固宜。且予初诊时。即断为不传经之候。所以尚有今日。能自觉胸中之冷。若传入心包。舌黑神昏。则合古年之犀角地黄汤。然虽不传经。延已逾月。热愈久。液愈涸。药愈乱。

　　病愈深。宜急投白虎。古云鼻塞治心。耳聋治肺。是皆白虎之专司。不可拘少阳而疑虚寒。

　　书方以白虎加西洋参贝母花粉黄芩紫菀杏仁冬瓜仁枇叶竹茹竹黄。一剂甫投。咽喉即利。三服各恙皆去。糜粥渐安。改甘润生津调理而愈。（右寸关滑数上溢九句。热邪多在气分。惟左手脉弦数稍挟阴虚。但右不降则左升。法宜治肺。病邪此脏传彼脏名传经。热证右脉无力。便溏则肺阳已败。忌服柔剂及石膏。热证右脉有力。则便溏为热邪出路。宜服阴剂及石膏。右寸关滑数上溢。则右脉有力可知。故不忌白虎。左脉弦数。虽挟阴虚。惟清肺则肺阴能生肝阴。且洋参花粉等一派清润。肃肺即以补肝。斯为一笔两用。一丝不漏。生石膏八钱先煎。西洋参三钱。川贝母杵三钱。酒炒知母一钱。南花粉三钱。酒炒枯芩二钱。杏仁泥一钱五分。

　　紫菀茸一钱。生冬瓜子三钱。姜枇叶刷包三钱。鲜竹叶二钱。姜竹茹三钱。天竺黄三钱。甘润生津方。生甘草三钱。花麦冬三钱。花粉四钱。北沙参四钱。甜杏仁三钱。蜜枇叶刷包三钱。鲜地骨皮四钱。清阿胶炖和二钱。活水芦根八钱。)刘廉方受暑。医治垂危。孟英诊之。裸卧昏狂。舌黑大渴。溺赤便秘。脉数而芤。予犀角地黄汤加减。服之神识已清。略能进粥。颇知问答。大有生机。仍处甘凉以赠之。嗣误热药致死。（此证可生在大渴。大渴则肺阳尚旺。病情全系热邪由气传营之象。脉数而芤。芤为虚。

　　此证阴虚重于热实。磨犀角冲一钱。大生地八钱。元参片一两。二味开水泡汤。去渣用汤煎药。

　　酒炒知母三钱。明天冬六钱。鲜地骨皮五钱。鲜石斛杵先一两。鲜茅根五钱。枯青果连核杵先三个。云茯神三钱。龟板胶二钱炖和服。济银花次入八钱。神识已清。颇知问答。则营热已解。亟宜清其气分之热。故处甘凉以赠之。方用生石膏先煎八钱。酒炒知母三钱。北沙参八钱。花麦冬四钱。蜜炙枇叶刷包三钱。生粉草三钱。南花粉四钱。鲜地骨皮五钱。蜜水拌鲜芦根一两。甜杏仁三钱冬桑叶三钱。青果连核杵先三个。)孙楚楼途次患寒热如疟。胁痛痰嗽。面黧形瘦。医投疏散。甚不相安。孟英诊断阴亏。忌从疟治。以苇茎汤加北沙参熟地桑叶丹皮海石旋复贝母枇叶为剂。方义主肃肺润燥。滋肾清肝。

　　数服而痊。（孟英诊断阴亏。必有脉情。疟分正疟时疟。正疟属寒挟实。时疟属热挟虚。疏散甚不相安。其为阴亏何疑。胁痛痰嗽。为虚中挟实。鲜芦根二两。生冬瓜子四钱。生苡仁杵八钱。生桃仁杵三钱。北沙参四钱。大熟地泡煎去渣八钱。冬桑叶三钱。粉丹皮二钱。海浮石先煎五钱。旋复花绢包三钱。川贝母杵五钱。姜炙枇叶刷包三钱。)姚雪樵母年逾花甲。患感两月。医皆束手。孟英诊之。身已不能转侧。水饮难于下咽。声音不出。便溺不通。曰。此热邪逗遛不去。津液剥削殆尽。计其受病之时。正当酷暑。岂即温补是投。但知其虚而不知其病耶。前方惟入手顾听泉从吸受暑邪轻清开上立治合法。余方与病无涉。阮某小柴胡服之最多。医执此和解之法。谓不犯汗吐下三者之险。病家见其参胡并用。谓补正祛邪。一举两全。孰知和解足少阳伤寒传经之剂。不可以概和各经各气之病。徒使参胡提升热邪以上逆。致一身之治节无以清肃下行。而姜枣温腻湿浊于中焦。致运花之枢机失其灌溉之布。气机愈窒。津液愈干。和解之剂愈进。气愈不和。病愈不解。今咽喉仅容点滴。气结津枯已极。书甘凉濡润之方。属其不限时刻。不计多寡。频以水匙挑入。使其渐渗下喉一日仅灌一小杯许。灌至旬余。气机始渐流行。药可服小半剂。坚守前法。日以向愈。粥食递加。惟大解久不行。孟英告以谷食安津液充则自解。若欲速妄攻。则久不纳谷之胃。尚有何物以供其荡涤哉。至九月下旬。始有欲解之势。孟英连予补气益血之药。尚不能下。于前方加蜣螂一对。热服即解。凡不更衣者计及五十日。继以平补善后而痊。（此病本系时疟。医误作正疟治。以小柴治伤寒之法用人参补阳。非寒虚证。则愈伤阴。身已不能转侧四句。

　　热邪皆在气分。气伤则津伤。甘凉濡润方。蜜炙枇叶刷包三钱。生甘草三钱。蜜炙桑白皮四钱。南花粉三钱。鲜地骨皮四钱。甜杏仁三钱。海浮石先煎四钱。干桑葚杵先三钱。连皮青蔗劈先一两。津回食进。宜兼补气。不可沿用凉润 。致伤阳气。补气益血方。潞党参三钱。生黄 三钱。生粉草三钱。箱归身二钱。花麦冬三钱。云茯神人乳拌蒸三钱。大生地八钱。乌梅肉三钱。)盛少云严寒患痰嗽。夜热自汗不寐。左胁痛如针刺。肌削不饥。病来虽恶。未经误药。孟英予固本加龟板鳖甲苁蓉知柏青黛石斛花粉白芍楝实海石旋复贝母蛤壳牛膝出入为大剂投之即效。连服四五十帖而痊。（病情为邪正俱实。夜热自汗不寐。为兼挟阴虚。左胁痛为肝阳。
  </div>
  <div class="pagination">
   <a href="王氏医案绎注.html">
    上一页
   </a>
   <a href="王氏医案绎注.html">
    1
   </a>
   <span class="current-page">
    2
   </span>
   <a href="王氏医案绎注_page3.html">
    3
   </a>
   <a href="王氏医案绎注_page4.html">
    4
   </a>
   <a href="王氏医案绎注_page5.html">
    5
   </a>
   <a href="王氏医案绎注_page6.html">
    6
   </a>
   <a href="王氏医案绎注_page7.html">
    7
   </a>
   <span>
    ...
   </span>
   <a href="王氏医案绎注_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
