<!DOCTYPE html>
<html>
<head>
    <meta charset="UTF-8">
    <title>续名医类案 - 第 142 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 142 页/共 160 页</h1>
    <div class="content">　　诊其脉数脓成，此痈患也，遂针之，出脓数碗许，大便即利。五日阴囊肿胀，小便不行，仍针之，参、连、归、术之药犹缓，俾服独参汤至二斤，气稍复。又服独参汤，兼以托里药，两月余而平。大抵疮疡脓血之泄，先补气血为主，虽他病，当从末治。

　　滕千兵年逾五十，臀患痈，脓熟不开，攻通大肛，脓从大便而出。辞不能治，果毙。丹溪云：臀居小腹之后，阴中之阴也。道远位僻，血亦罕周。中年后尤虑患此，况脓成不刺，欲不亡得乎？

　　续名医类案卷三十三（外科）

　　囊痈

　　薛立斋治一男子囊痈，未作脓而肿痛，以加味龙胆泻肝汤，二剂少愈。更以四物汤加木通、知母、黄柏而愈。

　　一男子囊痈， 肿痛甚，小便涩，发热，脉数，以龙胆泻肝汤，倍用车前子、木通、茯苓，四剂势去其半。

　　仍以前汤，止加黄柏、金银花，四剂又减二三，便利如常。唯一处不消，此欲成脓也，再用前汤加金银花、白芷、角刺，六帖微肿痛，脉滑数。乃脓已成，令针之，肿痛悉退。投滋阴托里药，及紫苏末敷之愈。

　　一膏粱之客，阴囊肿胀，小便不利，此中焦积热，乘虚下注。先用龙胆泻肝汤加黄柏、牛膝，四剂渐愈。后用补阴八珍汤加柴胡、山栀而愈。后不守禁忌，前症复作，仍用补阴八珍汤、补中益气汤、六味丸而痊。又因劳倦发热，自用四物汤、知、柏之类，虚症悉具，疮口大开，五脏气血俱虚也。朝用补中益气，夕用六君加当归，各五十余帖，疮口始敛。又用六味丸，调理而愈。

　　知州黄汝道先晡热发热，肢体倦怠，入房则腿足酸软，足心热至腿膝，六脉洪数，两尺为甚。此足三阴虚，欲滋补化源，彼反服苦寒降火之剂。后阴囊肿胀，以疝治之，肿胀益甚，形气愈虚。服温补之剂，肿痛上攻，小便不利，两尺脉洪，按之虚甚。曰：此囊痈也。因气血虚而不能溃，先用补中益气汤加山药、山萸、车前、柴胡、山栀，一剂，肿胀顿消。随用六味丸料加车前、牛膝、柴胡、山栀，一帖，小便渐通。乃用活命饮与前二药消息间用，至二十余剂，囊裂出秽脓甚多。乃用托里消毒散六剂，脓秽清。又用托里散数剂，脓水渐少。更用补阴托里散及十全大补，五十余剂而痊。

　　府庠李达卿，素肾虚发热，久服知、柏之类，形体渐瘦，遗精白浊，晡热吐痰。此肾水亏损，虚火内炽，用补中益气之类，加五味、麦冬。前症将愈，又别用清热凉血之剂，饮食少思，唾痰不止。

　　此脾虚复损，不能摄涎归源，仍用前汤加茯苓、半夏而愈。后入房，头晕吐痰，腰骨作痛，大小便牵痛，此精已耗而复竭所致，危殆之症也。遂朝用前汤加麦冬、五味，夕用六味丸料加五味、萆 ，五十余帖，诸症顿退。后又入房，阴囊阴茎作痛，别用淡渗之剂，阴囊内溃。乃用补阴托里之剂，出脓甚多。喜肿消痛止，竟不善调养，致大便不通，小便如淋，痰涎上涌。此肾虚之症复作矣，诚为可虑。

　　有保其可生者，用礞石滚痰丸、牛黄清心丸之类，吐痰愈加。曰：非惟无益，保其生而反促其危矣。

　　辞不治，果殁。

　　一男子患囊痈，肿痛发热，以小柴胡汤加黄连、青皮，四剂少愈，更以加减龙胆泻肝汤而愈。

　　一男子囊痈，脓热作胀，致小便不利。令急针之，以小柴胡汤加黄柏、白芷、银花，四剂少愈，更以托里消毒散，数剂而痊。

　　一男子囊肿，状如水晶，时痛时痒，出水，小腹按之作水声，小便频数，脉迟缓，此醉后饮水入房，汗出遇风，寒湿毒瓦斯聚于囊为患，名水疝也。先以导水丸二服，腹水已去，小便如常。再饮胃苓散，倍苓、术，更用针引，去聚水而痊。

　　一男子患囊痈，久而不敛，以十全大补汤加五味子、麦冬，灸以豆豉饼，月余而平。

　　一弱人囊痈肿痛，未成脓，小便赤涩，以炙甘草、青皮、木通、黄柏、当归、麦冬，四剂少愈，以清心莲子饮而消。

　　一男子患囊痈，病势已甚，脉洪大可畏，用前汤二剂，肿少退，以仙方活命饮二剂，痛少止。脉之滑数，乃脓已成，须针之，否则囊皆溃。不信，遂更他医，果大溃，睾丸悬挂。复求治，诊之，脉将静，以八珍汤加黄 、知、柏、山栀，更敷紫苏末，数日而痊。此症势虽可畏，多得保全，患者勿惧。

　　一弱人患囊痈，脓熟胀痛，大小便秘结。针之脓出三碗许，即鼾睡，觉而神思少健。但针后虽敷解毒药，亦溃尽矣，故用托里药，三十余剂始痊。大抵此症属阴道亏，湿热不利所致，故滋阴除湿为要。常治肿痛，小便秘涩者，用除湿为主，滋阴佐之；肿痛退，便利和者，除湿滋阴相兼治之；欲其成脓，用托里为主，滋阴佐之；脓成即针之，仍用托里滋阴；湿毒已尽，专用托里；如脓清，或多或敛迟者，用大补之剂，及豆豉饼或附子饼灸之。如卢武选封君，年逾五十患此，疮口年余不敛。诊之，微有湿热，以龙胆泻肝汤治之，湿热悉退，乃以托里药及豆豉饼灸之而愈。次年复患，湿热颇盛，仍用前汤四剂而退，又以滋阴药而消。若溃后虚而不补，少壮者成漏，老弱者不治。脓清作渴，脉大者，亦不治。

　　朱丹溪曰：痈疽入囊者，予尝治数人，悉以湿热入肝经施治，而用补阴佐之。虽脓溃皮脱，睾丸悬挂，皆不死。（《外科心法》）

　　薛立斋治胡同知，年逾五十，阴囊肿痛，得热愈甚，服蟠葱散等药不应。肝脉数，此囊痈也，乃肝经湿热所致。脓已成，急针之。以龙胆泻肝汤，脉症悉退。更以托里滋阴药，外搽杉木灰、紫苏末，月余而愈。此症虽溃尽无害，患者审之。

　　柏道官六十余，阴囊已溃，痛不可忍，肾丸露出，与以龙胆泻肝汤服之，及敷前末不应。竟此湿气炽甚，先以槐花酒一碗，仍投前药，少愈。更以托里加滋阴药，月余而乎。设以前药不应，加之峻利，未有不损中气，以致败者也。聘士陈时用、沈汝和患此，悉用前药而愈。

　　窦材治一人，忽遍身拘急，来日阴囊连茎大肿如斗，六脉沉紧，此阴疽也。幸未服解毒凉药，若服之，则茎与睾丸必皆烂去而死。急令服救生汤五钱，又一服全安。

　　续名医类案卷三十三（外科）

　　悬痈

　　薛立斋治一弱人，谷道前结核，如大豆许，劳则肿痛。先以十全大补汤去桂枝，加车前、麦冬、酒炒黄柏、知母少愈，更服制甘草渐愈，（即国老膏。）仍以四物、车前之类而消。

　　一男子患悬痈， 肿发热，以龙胆泻肝汤二剂，及制甘草四剂而溃，再用滋阴之剂而愈。若脓未成，以葱炒熟敷上，冷则易之。隔蒜灸之亦可。数日不消，或不溃，或溃而不敛，以十全大补汤加柴胡为主，间服制甘草并效。若不保守，必成漏矣。

　　一男子患悬痈，服坎离丸及四物、知、柏之类，不应。脉浮洪，按之微细，以为足三阴之虚，用托里散及补阴八珍汤愈。又用六味丸、补中益气汤，调补化源，半年而痊。大凡疮疡等症，若肾经火气亢盛，致阴水不能生化，而患阴虚发热者，宜用坎离丸，取其苦寒，能化水中之火，令火气衰而水自生；若阳气衰弱，致阴水不能生化，而患阴虚发热者，宜用六味丸，取其酸温，能生火中之水，使阳气旺而阴自生。况此症属肾经精气亏损者，十有八九；属肾经阳气亢盛者，十无一二。然江南之人，患此者多属脾经阴血亏损，元气下陷，须用补中益气汤，升补阳气，使阳生而阴长。若嗜欲过多，亏损真阴者，宜用六味丸，补肾经元气，以生精血。仍用补中益气汤，以培脾肺之生气，而滋肾水。经云：阴虚者，脾虚也。但多认为肾经火症，用黄柏、知母之类，复伤脾肺，绝其化源，反致不起。惜哉。

　　通府张敬之患悬痈，久不愈，日晡热甚，作烦渴而喘。或用四物汤、知、柏之类，病益甚，肢体倦，少食，大便不实，小便频数。问何故？曰：此肺虚之症，前药复伤而然。遂用补中益气加茯苓、半夏，数剂饮食渐进，症渐减。更加麦冬、五味，调理乃痊。经曰：脾属太阴，为阴土而主生血。故东垣云：脾虚元气下陷，发热烦渴，肢体倦怠等症，用补中益气汤，以升补气而生阴血。若误认为肾虚火盛，而用四物、知、柏之类，反伤脾胃生气，是虚其虚矣。况知、柏乃泻阳损阴之剂，若非膀胱阳火盛而不能生阴水，以致发热者，不可用也。

　　魏玉横治江云溪兄，初春患痔，即令服一气汤加减。不信，致卧月余，后遂成管。冬月复患悬痈，初时如大豆，半月来大如鸡卵，按之甚痛，行动有妨，幸未服药。脉之，惟左关尺略大而微，此脓尚未成也。仍与一气汤加减，大生地、麦冬、北沙参、甘杞子、生米仁、蒌仁、丹皮、地丁等，令服八剂。二剂知，四剂消其半，八剂完而全愈。

　　薛立斋治尚宝鲍希，传足发热，服四物、知母、黄柏之类年余。患悬痈，唾痰，作渴饮汤，其热至膝，更加芩、连、二陈，热痰益甚。问故，曰：此足三阴亏损，水泛为痰，寒凉之剂伤胃而甚耳。

　　遂朝用补中益气，夕用六味丸，间佐以当归补血汤，半载乃愈。

　　上舍刘克新，悬痈溃后作痛，发热口干，小便赤色，自用清热消毒之药不应。左尺洪数，此阳气盛而阴气虚也。先用四物汤加知母等诸剂，泻其阳气，使阴自生，数剂诸症渐愈。后用益气汤、地黄丸，补脾肺，滋肾水而愈。

　　一儒者患悬痈，小便赤涩，劳则足软肿痛，发热，口干舌燥，体倦，日晡益盛，此气血虚而未能溃也。遂用八珍加麦冬、山药，倍用制甘草，数剂诸症悉退。但患处肿痛，此脓内 也。又五剂脓自涌出，又五十余剂而疮口将完。又因劳役且停药，寒热作渴，脓多肿痛，用补中益气汤加炒栀，二剂少愈。又以八珍汤加麦冬、五味，百余剂肿痛悉去。喜其慎起居，节饮食，常服补剂而安。但劳则脓出一二滴，后惑于他言，内用降火，外用追蚀，必其收敛，致患处大溃，几至不起，仍补而愈。

　　一男子悬痈肿痛，小便赤涩，以加减龙胆泻肝汤加制甘草，二剂少愈。以参、 、归、术、知、柏、制甘草，四剂而溃。更以四物汤加知、柏、参、 、制甘草而愈。

　　一男子患悬痈，脓清不敛，内有一核，以十全大补汤加青皮、柴胡、制甘草，更以豆豉饼灸之，核消而敛。

　　一男子患悬痈，久而不敛，脉大而无力。以十全大补汤加五味、麦冬，灸以豆豉饼，月余而愈。

　　一老人患悬痈，年余不敛。诊其脉，尚有湿热，以龙胆泻肝汤二剂，湿退。乃以托里药及豆豉饼灸之而愈。

　　一男子患此症，肿痛发热，以小柴胡汤加黄连、青皮，四剂少愈，更以加减龙胆泻肝汤而消。

　　一男子患悬痈，脓不溃，胀痛，小便不利，急针之，尿脓皆利。更以小柴胡汤加黄柏、白芷、金银花，四剂痛止，以托里消毒四剂而愈。常见患者多不肯用针，待其自破。殊不知紧要之地，若一有脓，宜灸针之，使毒外发，不致内溃。故前人云：凡疮，若不针烙，毒结无从而解，脓瘀无从而泄。

　　又云：宜开户以逐之。今之患者，反谓地部紧要，而不用针，何其悖哉。

　　一男子悬痈，脓熟不溃，脉数无力，此气血俱虚也。欲治以滋阴益血之剂，更针之使脓外泄。彼不从，仍用降火散毒药，致元气愈虚，疮势益甚，后溃不敛，竟致不救。夫悬痈之症，原系肝肾二经阴虚，虽一于补，尤多不治，况脓成而又克伐，不死何俟？常治初起肿痛，或小便赤涩，先以制甘草一二剂，及隔蒜灸，更饮龙胆泻肝汤。若发热肿痛者，以小柴胡汤加车前、黄柏、芎、归；脓已成即针之；已溃者，用八珍汤加制甘草、柴胡梢、酒炒知、柏；小便涩，而脉有力者，仍用龙胆泻肝汤加制甘草；小便涩，而无力者，用清心莲子饮加制甘草；脓清不敛者，用大补之剂，间以豆豉饼灸之；久而不敛者，用附子饼灸之并效。

　　薛立斋治一男子，患悬痈 痛，发寒热，以小柴胡汤加制甘草，二剂少退。又用制甘草四剂而消。

　　大抵此症属阴虚，故不足之人多患之。寒凉之药，不可过用，恐伤胃气。惟制甘草一药，不损气血，不动脏腑，其功甚捷，最宜用之，不可忽也。

　　马铭鞠治谈公武，患跨马痈，外势不肿，毒内攻，脓多，疮口甚小，突出如指大一块，触之痛不可忍，多饮寒剂，敷凉药，毒内攻，胃气俱损。令尽去围药，洗净疮口，但用一膏药以护其风，用大剂黄 、山药、生地、白芷、牛膝、米仁、银花，杂以健脾药。十余剂脓尽，再数剂肉长，突出者平矣。后服六味丸斤许，精神始复。（《广笔记》）

　　薛立斋治黄吏部，谷道前患毒， 痛寒热。此肝经血虚湿热所致，名曰悬痈，属阴虚症。先以制甘草，二服顿退。用以四物加车前子、青皮、甘草节、酒制知、柏，数服而消。

　　一男子岁逾五十，患悬痈，脓清，肝肾脉弱，此不慎酒色，湿热壅滞也。然脓清脉弱，老年值此，甚难收敛。况谷道前任脉发源之地，肝经宗筋之所。辞不治，后果死。尝治此痈，惟涧水制甘草有效。

　　已破者，兼十全大补汤为要法。

　　柴屿青以省觐舟行，舟人患骑马痈，哀号痛楚，怜而治之，先用大归汤十余剂，外贴回生膏，日令其以药水勤洗，继惟十全大补汤。因贫人，若无力购参，携有扁党参，给以半斤，始备药。又用玉蟾生肌散，人参末敷患处，调理月余而愈。

</div>
    <div class="pagination">
<a href="续名医类案_page141.html">上一页</a><span>...</span><a href="续名医类案_page137.html">137</a><a href="续名医类案_page138.html">138</a><a href="续名医类案_page139.html">139</a><a href="续名医类案_page140.html">140</a><a href="续名医类案_page141.html">141</a><span class="current-page">142</span><a href="续名医类案_page143.html">143</a><a href="续名医类案_page144.html">144</a><a href="续名医类案_page145.html">145</a><a href="续名医类案_page146.html">146</a><a href="续名医类案_page147.html">147</a><span>...</span><a href="续名医类案_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
