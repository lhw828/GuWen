<!DOCTYPE html>
<html>
<head>
    <meta charset="UTF-8">
    <title>幼幼新书 - 第 10 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 10 页/共 309 页</h1>
    <div class="content">　　前六般，卢医扁鹊见之亦拱手难言。

　　卷第三

　　察形色治病第九汉东王先生《家宝》内台秘论：男女十岁以前，凡有不安，皆观其气色。面上如青纱盖定，从发际至印堂，不以疾状浅深，有者六十日必死。若至鼻柱，一月须亡。更到人中，不过十日。其色满面，即日哭伤。假使卢医亦难救疗。

　　卷第三　察形色治病第九

　　辨五脏受惊积冷热形证图图　肝脏受惊候：起发际，其色浅白，若至丞相，即变惊风，浑身发热，夜间多啼，宜下惊风药。若退即可调治，若其色不退，下至东岳即有死候。耳前穴黑，金克于木。若是外候，鼻干燥，眼睛吊上。肝主筋，筋缩则睛无光，即是肾绝。瞳子不转即是肝绝，爪甲黑也。

　　肝脏受积候：起食仓，其色微黄，下侵衬眉即是受积。黑睛黄赤，早晚发热则多爱睡，乃有死候，啼哭无泪是也。

　　肝脏受冷候：面青淡白，眼中泪出，齿龈淡白，口中清水，大便酸气，日中多睡，夜间煎迫者是也。

　　肝脏受热候：起正眉薄薄赤气，即冲丞相。心裹于肝，两眼亦赤，多有眼脂，小者吐奶，大者吐食。有痰生风，早晚发热，多啼少睡。

　　图　心脏受惊候：起印堂，其色微黑，下至眉心，赤则生风，若至鼻柱，即有死候。皮无血色，更生黑 ，水克于火，恶即雨日，亥子难过。兼有外候，即多焦渴，吃乳不收，舌退场门外是也。

　　心脏受积候：起额角，太阳穴虚，两眼白赤，小便如泔，面合地卧，大极即吐热气，此恶候也。

　　心脏受冷候：起太阳，黑筋脉子来侵印堂，面色淡赤，目即无光，要转奶食，口吐清水，日多烦渴也。

　　心脏受热候：起面颊，更加赤色，多惊少睡，发干频渴，鼻下赤烂，口气冲人，牙床恶臭，睡卧开口，多有烦躁，外候则吐虫也。

　　图　脾脏受惊候：起发际，其色微青，即传于肝。

　　若至眉心，其色渐赤，即传于心；若至鼻柱，其色必白。若分两耳，黑气连之即生惊风。如此不退，一周时必死。其候主唇不盖齿，口无津液，此是脾绝。四肢垂冷，胃主四肢，即是脾绝，不中理也，五日后寅卯时死。其外候则泻黑血也。

　　脾脏受积候：口唇黄色，两眼沉肿，早晚面浮，太阳穴调。外候头疼，腹胀，大便饮食不消化，频频夜起，伤冷则泻白粪。若脏热则赤；若冷热不调则赤白痢。

　　脾脏受冷候：起眉心中岳，其色淡白来侵鼻柱，又及元珠即是。外候粪白，食不消化，泄泻无时，下应唇白，乃呕逆，面色黄赤也。

　　脾脏受热，起太阳穴，白薄皮起如竹托，口唇干燥，兼有口气。外候若起，大便亦赤，夜间烦躁颠叫是也。

　　图　肺脏受惊候：起发鬓，其色微赤，传于司空则生惊风。外候气喘无力，多啼叫。若至印堂即主死候，作邪声，喉中响，哭无泪，鼻干黑燥者是也。肺脏受积候：起发际，其色微赤，下至眉心，腹胀恶心。若至鼻梁，更到准头，即是死候。若气喘急不回者，只三日午未时难过。

　　肺脏受伤寒候：起人中，下至承浆，亦到下颐，其色若春即青，夏即赤，秋即白，冬即黑。外候鼻涕流，两眼赤昏，面颊赤，喘气喉响。其恶候则面黑，咬人，鼻黑，身热，气喘不定是也。

　　肺脏受热候：起面颊，其色青白，到冲承浆。

　　若是外候，鼻中出血，夜间多啼，人即烦渴甚，此为疳也。

　　图　惊人肾脏候，起耳前穴，其色微黄，下侵潮口。若起外候，梦里切牙，乃侵下阁则生恶候。面黑恶叫，汗出如胶HT ，其耳前穴黑也。积入肾脏候：起两眼深沉，其色微黑，眼睛微赤。外候 耳兼耳聋，头上囟门生疮，较后再发是也。冷入肾脏候：起额上，色紫而微青，下侵中岳，满面青白，多 顽涎，（ ，吐也。乎典切。）亦多睡少精光也。热入肾脏候：起食仓，其色微赤，下到准头而还，日久两眼延烂。外候耳重，多有眼脂，小便赤色是也。

　　茅先生辩小儿五脏各受色：小儿心脏色：左颧应赤色丹系，心属南方火下离。心乱心中有余热。或言风拥莫忧疑。

　　小儿肺脏色：右颧白应在秋庚，肺属西方金位行。若见颧中如马尾，此名气盛气相腾。

　　小儿肝脏色：两眼青时旺甲春，在肝属木象东君。忽青胞目如蓝靛，即是惊痫风欲 。

　　小儿脾脏色：脾胃四季属中央，戊乙相乘土色黄。外绕四唇如橘水，须因积滞热相当。

　　小儿肾脏色：北方壬癸肾黑色，浓水随归两耳流。若在耳边垂黑发，肾家有病是因由。

　　茅先生辩小儿四季受色吉凶：春青夏赤秋白平，冬黑四季亦同名。（此为四季以上色，平也。）春黄夏白秋青色，冬赤四季黑为宁。

　　春赤夏黄秋色黑，冬青四季白灾轻（子）。春黑夏青秋色黄，冬白四季赤同评（母）。春白夏黑秋色赤，冬黄四季青不羸。（此为贼邪。）茅先生辩小儿面部五色：小儿面带赤色心病。或惊，或壮热，或伤。小儿面带黄色脾病。或肚膨，或肚痛，或不进食，或脾寒，或呕逆。小儿面带白色肺病。或咳嗽，或气喘。小儿面带黑色肾病。夜有虚汗，或夜有虚热，小便先带红色后带白色。小儿面带青色肝病。身上须发大疮。

　　茅先生小儿杂病色：白在右颧肺气盛，左颧微白邪干心。绕唇白色气不顺，左右人中脾积深。胃气不和黄色淡，睛胞青色只因惊。心多惊悸言颧左，右肺青风喘嗽声。满面黑时肾家冷，常抛黑粪不曾停。

　　茅先生小儿五脏受赤色：左颧右颧心肺热，两眼连箱肝候同。唯有四唇耳前后，肾脾受热本同宗。

　　茅先生小儿面部杂色：面黄金色有积余，西方青色号惊呼。面红身热伤寒候，耳冷疮疡是一徒。（此言疹痘，赤言浑身热，面青色，耳尖冷，手足冷即是也。）客忤黑青翻白沫，眼睛黄色积难除。非时面黑多惊叫，啼哭声频气不苏。面黄脸赤惊疳积，分明解得病当除。面青面黄鼻亦痒，目暗风疳是本源。面黑面青及红热，啼呼中水患由偏。

　　钱乙面上证（与茅先生五部位不同）左腮为肝，右腮为肺，额上为心，鼻为脾，颏为肾。

　　赤者热也，随证治之。

　　钱乙目内证：赤者心热，导赤散主之。（方见实热门中。）淡红者心虚热，生犀散主之。（方见虚热门中。）青者肝热，泻青丸主之。

　　（方见惊热门中。）淡浅者，补之。黄者脾热，泻黄散主之。（方见胃热门中。）无精光者肾虚，地黄丸主之。（方见虚寒门中。）《婴童宝鉴》》论形色：凡小儿自期岁以前，犹有变蒸，未及诊脉，唯以形候而知其病矣。看形候之际，医工可安神定思，勿令情意惑乱。其孩子又忌方睡起，哭声始断，如此则色候不正矣。凡形候在辰后巳前者，为夏未酷热，冬乃微和，即外色不盈于面耳，可以向明观也。

　　《婴童宝鉴》观五脏各部色（与茅先生部位同，与钱乙不同：）心属火，其色赤。（南方之应。）王在夏，外应于面之左颧，故左颧上赤色如丹丝之乱理者，心有余热，亦言有风热。肺属金，其色白。（西方之应。）王在秋，外应于面之右颧，故右颧上白色如马尾者，为肺之盛气。肝属木，其色青。（东方之应。）王在春，外应两目，故目内青色如绽者，谓肝有风，或云惊痫欲发。脾属土，其色黄。（中央之应。）王在四季，外应于合，故口四畔黄色如橘者，脾之有积热。肾属水，其色黑。（北方之应。）王在冬，应于两耳前，流转不定，水性也，故耳前黑色如鸟丝垂于水中者，肾之有疾也。

　　凡色赤在左颧者，心热。在右颧者，肺热。在两目者，肝热。（其色在于两目，眼周遭也。）在口四畔者，脾热。在两耳前后者，肾热。凡白色在右颧者，肺气盛。左颧者，微邪干心；口四畔者，气不顺。凡黄色在口及人中，并左右两边黄者，脾有疾。黄色微者，胃气不和。凡青色在两眼，（目中白人也。又在目坑者，亦同也。）是惊欲发。在左颧上，心多惊悸。右颧上者，风入肺为咳嗽而喘。凡黑色满面者，肾冷，必下黑粪。此者辨五脏病色，更识春夏秋冬四季，断其病状，须在审详，勿令误矣。

　　面黄白色，有积。面青白色，有惊。面色赤，身热者，伤寒。面色赤，耳尖冷，身热者，疹痘。面色青黑，或时吐白沫者，客忤。非时面上红赤变易不定者，惊。眼睛黄者，有积。面黄，两颧小赤者，惊疳。面青黄，鼻痒，目昏者，风疳。面青黑，色夭纠，啼呼者，中寒之患。初生，面目上、鼻口左右悉黄为血 。人中鼻下青，乳不消。痢下青者，衣薄中寒。诸阳皆会于面，阳衰本有风邪，夹冷者面青。鼻下两边赤者，名赤鼻。

　　面青白，躯身哭者，胎中受邪。面青者，肝痫。面赤者，心痫。面白者，肺痫。面黄者，脾痫。面黑者，肾痫。

　　心风：唇赤，汗流，面赤。肝风：两目连额并唇青面黄。脾风：腹满，通身黄。肾风：胁有HT KT ，面黑。肺风：胸满，鼻下目下色白。

　　面赤或壮热，四肢烦，手足心热，为心腹热痛。面色或青或白，甚者至面黑，唇、口、爪皆青，是心腹冷发痛。鼻上赤色是风疳。

　　小儿伤寒，鼻燥喘息，鼻气有声者，必衄候。

　　凡色者，应其春青，夏红，秋白，冬黑，在四季而黄，此五色为平也。

　　凡春得黄色，夏得白色，秋得青色，冬得赤色为微邪。虽有病，不治而自愈，亦为欲瘥之候。

　　凡春得白色，夏黑，秋赤，冬黄，四季青，此五色为恶色，见之虽不患亦大凶。

　　《婴童宝鉴》面部异色：青色如横针眼下，死。鼻上色青，腹中痛，死。面青目黑是肝气所伤，荣卫不通，难瘥。青色连目入耳，死。赤色入口三日死，赤色入眉上，入目，死。黑色从眉绕目者七日死。黑色入口二日死。黑色绕口者死。鼻上黑色患水肿，人中黑色者死。鼻色白为吐血死，亦破伤出血后死。白色绕眉，患肺疾。黄色，鼻上脐中寒极。

　　《婴童宝鉴》年上色（谓鼻准上，中为年上，上为寿上：）鼻准头上微微高处名曰年上。（看年凶吉。）更上一位，亦有微起处名曰寿上。（看夭寿也。）上得青色，白色，黑色，赤色，并不可治。雌黄色如金者平。

　　又曰：春色白，秋凶。夏色白，冬凶。

　　《婴童宝鉴》四墓色（从两眉间直上至发际，左为父墓，上为母墓，口吻直下为男女墓：）四墓上有四季正色者平。

</div>
    <div class="pagination">
<a href="幼幼新书_page9.html">上一页</a><span>...</span><a href="幼幼新书_page5.html">5</a><a href="幼幼新书_page6.html">6</a><a href="幼幼新书_page7.html">7</a><a href="幼幼新书_page8.html">8</a><a href="幼幼新书_page9.html">9</a><span class="current-page">10</span><a href="幼幼新书_page11.html">11</a><a href="幼幼新书_page12.html">12</a><a href="幼幼新书_page13.html">13</a><a href="幼幼新书_page14.html">14</a><a href="幼幼新书_page15.html">15</a><span>...</span><a href="幼幼新书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
