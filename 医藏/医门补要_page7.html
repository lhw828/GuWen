<!DOCTYPE html>
<html>
<head>
    <meta charset="UTF-8">
    <title>医门补要 - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医门补要 - 第 7 页/共 25 页</h1>
    <div class="content">　　咯血圆点不治

　　吐血虽多，由肺胃肝来者，十中可治七八。惟咯血乃痰带血丝，盖由咳久肺伤，或脾虚无以生肺，或风遏化火刑金。初时易治，延绵多费手。最危者，痰见圆红珠，形神饮食尚未大败，实肾水将枯，龙火震动，营分溢于上窍。以圆为天，天一生水，肾者水脏，水中火烁，越位侵肺，故咯圆点血星，十症十死。

　　卷上

　　抓碰成恶疮

　　人有头面肢体，每因抓碰，伤破肌肉。或被刀斧伤斫，初无关碍，乃不戒荤腥发物，致患处 赤肿痛，转成疔疮恶毒。病者与医家。昧于不知其由。宜速忌口味。根据外症施治。延迟难救。

　　卷上

　　气虚成瘤

　　每有病后，体亏气虚，不能上升，使头巅之气机不运，凝肿如瘤，按之绵软，或大如杯，或小如桃，不可动刀针，只宜峻补正气，月余自消。又有初生小儿，先天不足，亦有此瘤，不必施治，两月后自愈。

　　卷上

　　病时病后要省劳节欲

　　人当病来，一触忿怒，劳动并嗜欲忧思，能使轻症转重，而重症入危，至病将愈，尤宜屏去外缘，方易强健。若不禁戒，变象蜂起，谁之咎欤？

　　卷上

　　病中转病

　　有因内病将愈，随转外症者。亦有先由外症欲痊，旋起内病者。更有轻病变重，而重时又转轻，迭相循环者。又见病日未久，传变不定，而病象无常者。皆由脏腑早败，精血散离，不能敛束，而神气无所根据，现出幻端，其亡可立而待也。

　　卷上

　　砒霜切不可用入药

　　砒霜本大热大毒，禁用之品，一入药中进腹则肠胃炸裂，立时见毙。若以搽头虱，则头面赤肿裂痛。用擦疥癞，则浑身肉肿皮绽，或腐肌剥肤，轻则使人生理残障，重则殒命。中其毒者，内多服清败药，外以生军、绿豆粉、青黛、黄连为末，老桐油和敷。

　　卷上

　　人忽反常

　　人有素性好静，少怒忽变为多怒而常动，此阴已亏，而阳将亢。有性嗜动善怒，忽转成寡怒而求静，此阳不足而阴有余。凡七情之喜惧爱憎，迨乎居室衣服饮食玩好，皆与平昔迥乎相反者，殆非祸兆，即是病机。他人只可迎其意，而婉然劝解。勿可再拂其性，而使更剧也。

　　卷中

　　鼻渊

　　脑户久为湿热上蒸，外被风寒裹束，鼻通于脑，气亦壅塞，时有腥脓渗下，如釜底常有薪炊，则釜中自生变味，气水涓涓而滴，名曰鼻渊。乃肺脑实火，以清肺饮（方见后），引加猪胆汁（一个）冲服。胆可通脑，以有情入无情，转能制病。十数服自效。

　　卷中

　　下疳宜食淡味

　　患下疳与鼓胀病，皆忌盐酱，因咸味敛湿助火凝痰，使外症肿痛腐烂。然食淡味，人易衰软。以秋石充盐为食最妥。

　　卷中

　　肺热极便烂臭

　　表邪遏伏于肺，失于宣散，并嗜烟酒，火毒上熏，久郁热炽，烁腐肺叶，则出秽气，如臭蛋逼人，虽延迁终不治。

　　卷中

　　脓气味如臭蛋

　　痈疽成脓日久，未经开放，愈酿则热愈盛，热愈盛则蒸灼腐肉变味，愈热愈熟必穿决而脓出，其气臭过于臭蛋，在四肢总拖连难敛，在身体者难治。

　　卷中

　　肾气游风

　　脾肾两虚，气血错乱，湿邪内扰，每临暑湿之令，外湿激动内湿，使足胫皮肤，红肿坠痛，为肾气游风。用针刺出湿水，将黄柏末、豆腐和敷，内服防己汤。（方见后）。

　　卷中

　　赤白游风

　　表虚风入，兼血热皮燥，致皮痒搔落白屑，或生水窠，或有黄白靥，游走不定，（赤者名赤游风，白者名白游风。）治不易效，久进祛风丸，可退。（方见后。）

　　卷中

　　狗咬毒易走散

　　常犬咬破皮肉，即上戌毒丹贴膏药，（方见《青囊集》。）四五日可愈。倘不速治，及不戒口，其毒易散，红肿 痛，烂深淌脓，在上身者，按痈肿治法。在膝盖下者，先提毒三日，再按疮治法。若疯犬咬者，治法见《青囊集》。

　　卷中

　　辨痧疹腹痛

　　小儿痧疹，热毒未达，伏于肠胃，常悠悠腹痛，头与胸腹皆发热，或全下发热，其身腹有红紫块点，或隐或现，脉浮数，宜疏散其表。如误以暖药，入腹不救。若蛔犯中胃作痛，痛有止息，尺脉沉滑，忽大忽小。若寒邪腹痛，脉沉迟，此二症皆不发热。

　　卷中

　　头面颈项外症不可针灸

　　头面颈项生疡，乃风热上壅居多。头又诸阳所会，误用针灸，似救火沃油，遂漫肿难挽，至肉桂、麝香，温暖膏药，尤不可贴，亦助火为肿，可畏。

　　卷中

　　粗筋多处忌针

　　劳苦之辈，腿足多有粗筋盘曲，则筋内即血管或湿气盛，与血分过热者，虽发外疡，误用刀针，恐血淌不止无救。

</div>
    <div class="pagination">
<a href="医门补要_page6.html">上一页</a><span>...</span><a href="医门补要_page2.html">2</a><a href="医门补要_page3.html">3</a><a href="医门补要_page4.html">4</a><a href="医门补要_page5.html">5</a><a href="医门补要_page6.html">6</a><span class="current-page">7</span><a href="医门补要_page8.html">8</a><a href="医门补要_page9.html">9</a><a href="医门补要_page10.html">10</a><a href="医门补要_page11.html">11</a><a href="医门补要_page12.html">12</a><span>...</span><a href="医门补要_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
