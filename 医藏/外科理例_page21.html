<!DOCTYPE html>
<html>
<head>
    <meta charset="UTF-8">
    <title>外科理例 - 第 21 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科理例 - 第 21 页/共 65 页</h1>
    <div class="content">　　一人胸患遍身麻木。脉数而实。急针出恶血。更明灸数壮始痛。服防风通圣散得利而愈。（此凭脉症而治。）

　　一夫人面生疔。肿 痛甚。数日不溃。脉症俱实。治以荆防败毒散加芩连稍愈。彼以为乃服托里散一剂。势盛痛极。始悟。再用凉膈散（二六）二剂。痛减肿溃。又与连翘消毒散（二六）十余剂而愈。（此凭脉症也。）

　　一人唇生疔疮已五日。肿硬脉数。烦躁喜冷。此胃经积热所致。先以凉膈散（二六）一服。热去五六。更与夺命丹（百二四）二粒。肿退二三。再以荆防败毒散四剂而愈。

　　（按此先攻里。因其脉症而施。后发表。不言脉症。当时必有所见。）

　　一人患之。发热烦躁。脉实。以清凉饮下之而愈。（此凭脉症而治。）

　　一郑氏举家生疔。多在四肢。皆食死牛肉所致。刺去恶血。更服紫金锭（百二十二）悉愈。

　　一人唇下生疔。脉症俱实。法宜下之。反用托里。故口鼻流脓而死。是谓实实之祸也。

　　一老妇足大指患疔甚痛。令灸之。彼不从。专服败毒药。致真气虚而邪气愈实。竟不救盖败。毒药须能表散疮毒。然而感有表里。所发有轻重。体段有上下。所禀有虚实。岂可一概而用之耶。

　　且至阴之下。药力难到。专假药力则缓不及事。不若灸之为速。故下部患疮。皆宜隔蒜。不痛者宜明灸之。及针疔四畔去恶血。以夺命丹一粒入疮头孔内。仍以膏药贴之。若患在手足。红系攻心腹者。就于系尽处刺去恶血。宜服荆防败毒散。若系近心腹者。宜挑破疮头去恶水。亦以膏药贴之。如麻木者服夺命丹。如牙关紧急。或喉内患者。并宜噙一二丸。

　　疔疮丹溪用磁石为末。苦酒和封之。根即出。

　　又方 巴豆十粒。半夏一大颗。附子半个。蜣螂一枚。各为末。用麝香和。看疮大。小以纸绳子围疮口。以药泥上。用帛贴敷。时换新药。以瘥为度。活人甚多。

　　卷四

　　痔漏一百十

　　（附便血脱肛）

　　大便秘涩或作痛者。滋躁除湿。

　　下坠肿痛或作痒者。祛风胜湿。

　　肛门下坠或作痛。泻火导湿。

　　肿痛小便秘涩者。清肝导湿。

　　一人患痔。大便燥结。 痛作渴。脉数。按之则实。以秦艽、苍术汤一剂少愈。更以四物加芩、连槐花、枳壳四剂而愈。

　　一人素不慎酒色。患痔 痛。肛门坠痛。兼下血。大便干燥。脉洪。按之则涩。以当归、郁李仁汤加桃仁。四剂少愈。更以四物加红花、桃仁、条芩、槐花。数剂而愈。

　　大抵醉饱入房则经脉横。解则精气脱泄。脉络一虚。酒食之毒乘虚流注。或淫极强固。

　　精气遂传大肠。以致木乘火势而毁金。或食浓味过多。必成斯疾。

　　夫受病者燥湿也。为病者湿热也。宜以泻火和血润躁疏风之剂治之。若破而不愈。即成。有串臀者。有串阴者。有串阳者。有秽从疮口出者。形虽不同。治法颇似。其肠头肿成块者湿热也。作痛者风也。大便燥结者火也。溃而为脓者热盛血也。当各推其所因而治之。

　　一人患痔成漏。登侧则痛。以秦艽防风汤加条芩、枳壳。四剂而愈。以四物加升麻、芩、连、荆、防不复作。

　　一人患痔漏。登侧则肛门下脱作痛。良久方收。以秦艽防风汤数剂少愈。乃去大黄加黄芩、川芎、芍药而痛止。更以补中益气汤二十余剂。后再不脱。

　　一妇患痔漏 痛甚。以四物加芩、连、红花、桃仁、牡丹皮。四剂少止。又数剂而愈。

　　一人便血。春间尤甚。兼腹痛。以和血除湿汤而愈。

　　一人素有湿热。便血。治以槐花散而愈。

　　一人粪后下血。诸药久而不愈。甚危。诊之乃湿热。用黄连丸二服顿止。数服而痊。

　　一妇素患痔漏而安。因热则下血数滴。以四物加黄连治之而愈。后因大劳疮肿痛。经水。脉洪大。按之无力。此劳伤血气火动而然也。用八珍加黄芩、连、蒲二剂而止。后去蒲、黄、芩、连、加地骨皮数剂而安。

　　丹溪曰。妇人崩中者。由脏腑伤损。冲任二脉血气俱虚故也。二脉为经脉之海。血气之外循经络。内营脏腑。若气血调适。经下根据时。若劳动过极。脏腑俱伤。冲任之气虚。不能约制其经血。故忽然而下。谓之崩中暴下。治宜大补气血之药。举养脾胃。微加镇坠心火之药治其心。补阴泻阳。经自止矣。

　　一人因饮法酒。肛门肿痛。便秘脉实。用黄连内疏汤而愈。

　　一人便血。过劳益甚。饮食无味。以六君子加黄 、地黄、地榆而愈。

　　一人粪后下血久不愈。中气不足。以补中益气汤数剂。更以黄连丸数服。血止。又服前汤月余。不再作。

　　一人脏毒下血。服凉血败毒药。不惟血不止。且饮食少思。肢体愈倦。脉数。按之则涩以补中益气汤数剂。少止。更以六君子加升麻、炮姜。四剂而止。乃去炮姜加芎归。月余脾胃亦愈。常治积热。或风热下血者。先以败毒散散之。胃寒者。气弱者。用四君子或参苓白术散补之。并效。

　　一人脏毒下血。脾气素弱。用六君子加芎、归、枳壳、地榆、槐花而愈。后因谋事。

　　血复下。诸药不应。予意思虑伤脾所致。投归脾汤四剂而痊。

　　大抵此症所致之由不一。当究其因而治之。丹溪云。芎归汤调血之上品。热加茯苓、槐冷加茯苓、木香。此自根自本而论也。盖精气生于谷气。惟大肠下血。以胃气收功。或四君子。或参苓白术散。或枳壳散。小乌沉汤以和之。胃气一回。血自循经络矣。

　　肠风者。邪气外入。随感随见。脏毒者。蕴积毒久而始见。人惟坐卧。风湿。醉饱。房生冷停寒。酒面。积热。以致荣血失道。渗入大肠。此肠风藏毒之所作也。挟热下血。清而色鲜。腹中有痛。挟冷下血。浊而色黯。腹内略痛。清则为肠风。浊则脏毒。有先便而后血者。其来也远。有先血而后便者。其来也近。世俗粪前粪后之说。非也。治法先当解散肠胃之邪。热则攻毒散。冷则不换金正气散加芎归。后随其症冷热治之。河间云。起居不节。

　　用力过度。则络脉伤。阳络伤则血外溢而衄血。阴络伤则血内溢而便血。肠胃之络伤则血溢肠外。有寒。汁沫与血相转。则并合凝聚不得散而成积矣。经云。肠癖下脓血。脉弦绝者死。滑大者生。血溢身热者死。身凉者生。诸方皆谓风热侵于大肠而然。若饮食有节。起居有时。肠胃不虚。邪气何从而入。

　　一人痔漏。每登厕脱肛。良久方上。脉细而微。用补中益气汤（十六）三十余剂。遂不再丹溪曰。脱肛属气热气虚。血虚血热。气虚者补气。参、 、芎、归、升麻。血虚者四。（九）血热者凉血四物汤加黄柏。肺与大肠为表里。故肺脏蕴热则肛闭结。肺脏虚寒则肛脱出。○有妇人产育用力。及小儿久痢。亦致此症洽宜温肺腑肠胃。久自然收矣。

　　人痔者。贫富男女皆有之。富者酒色财气。贫者担轻负重。饥露早行。皆心肝二血。喜心。怒则伤肝。喜怒无常。风血侵于大肠。致谷道无出路。结积成块。出血生乳。各有形用。妇人因经后伤冷。月事伤风。余血在心经。血流于大肠。小儿痢后。或母腹中受热也。治水登膏 治痔护肉郁金 白芨（各一两） 一方加黄连上二味为细末。如内痔。候登厕翻出在外。用温汤洗净。侧卧于床。用温水调令得中。

　　谷道四边好肉上。以纸盖药。留痔在外。良久方用枯药搽痔上。时时笔蘸。温水润之。不令药干。亦勿使四散。

　　好白矾（四两） 生信石（二钱五分） 朱砂（一钱生研极细）

　　上各研细末。先用砒入瓷泥罐。次用白矾末盖之。 令烟断。其砒尽随烟去。止借砒气中耳。用矾为极细末。看痔大小。取矾末在掌中。更以朱砂少许。以唾调稀。篦挑涂痔上周遍。一日三五上。候痔颜色焦黑为效。至夜有黄水出尽为妙。至中夜上药一遍。来日依然上药三次。有小痛不妨。换药时以碗盛新水或温汤。在痔边用笔轻洗去痔上旧药。再上新药。仍用护肉膏。次用荆芥汤浇之。三两日后黄水出将尽。却于药中增朱砂减白矾。则药力缓矣。三两日方可增减。渐渐取之。庶不惊人。全在用药人看痔头转色。增减浓薄敷之。此药只借砒气。又有朱砂解之。有将此二方在京治人多效。一富人痔漏。口干。胃脉弱。此中气不足。津液短少。不能上润而然。治以黄 六一汤。（三十）七味白术散。（三十一）或曰。诸痛疮疡。皆属心火。宜服苦寒以泄火。因致大便不禁而殁。

　　夫诸痛疮疡皆属心火。言其常也。始热终寒。则反常矣。

　　一妇粪后下血。面色痿黄。耳鸣嗜卧。饮食不甘。服凉血药愈甚。右关脉浮而弱。以加味四君子汤。加升麻、柴胡数剂。脾气已腥。兼黄连丸数剂而愈。

　　大凡下血服凉血药不应。必因中气虚不能摄血。非补中益阳之药不能愈。切忌寒凉之剂有伤湿热之食成肠癖而下脓血者。宜苦寒之剂以内疏之。脉弦绝涩者难治。滑大柔和者易治一人年五十。每至秋。脉沉涩而粪后下红。饮食少进。倦怠无力。面色痿黄。夫病每至作者。盖天令至此。肃气乃行。阳气下降。人身之阳气衰不能升举。故阴血亦顺天时而下陷矣。盖脾具坤静之德。而有干健之运。故能使心肺之阳降。肝肾之阴升。自然天地和而万物育。则无以上之症矣。其原盖因饱食筋脉横解。则脾气倦甚。不能运化精微。故食积下流于大肠之间。而阴血亦下陷矣。或欲用凉血清热之剂。予曰。不惟胃气重伤。兼又愈助降下之令。理宜用升阳益胃之剂。则阴血自循经隧矣。数十剂后不复作。

　　一人痔疮肿痛。便血尤甚。脉洪且涩。经曰。因而饱食。筋脉横解。肠 为痔。盖风气。肝生风。风生热。风客则淫气伤精而成斯疾、与黄 、黄连、当归、生 、防风、枳壳、白芷、柴胡、槐花、地榆、甘草渐愈。次以黄连丸（九四）而瘥。又有便血数年。百药不应。

　　面色痿黄。眼花头晕。亦用黄连丸而愈。

</div>
    <div class="pagination">
<a href="外科理例_page20.html">上一页</a><span>...</span><a href="外科理例_page16.html">16</a><a href="外科理例_page17.html">17</a><a href="外科理例_page18.html">18</a><a href="外科理例_page19.html">19</a><a href="外科理例_page20.html">20</a><span class="current-page">21</span><a href="外科理例_page22.html">22</a><a href="外科理例_page23.html">23</a><a href="外科理例_page24.html">24</a><a href="外科理例_page25.html">25</a><a href="外科理例_page26.html">26</a><span>...</span><a href="外科理例_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
