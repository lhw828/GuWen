<!DOCTYPE html>
<html>
<head>
    <meta charset="UTF-8">
    <title>医碥 - 第 11 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 11 页/共 101 页</h1>
    <div class="content">　　协热下利，泄泻稀粪，色必赤黄，或焦黄，此胃不留邪也。一二日利止热退为病愈，利不止者宜小承下之，而利自止。若利止一二日，忽烦渴，又泄，此伏邪又发也，仍照前治。

　　大便闭结，内热故也，宜下之，诸病如失。

　　呃逆有寒有热，以本证参之。热则白虎、承气，寒则四逆汤。

　　热结旁流。先便闭后纯利清水，全无粪，此粪结于内也，宜承气汤下结粪而利自止。若服药后，结粪不下，仍利臭水，邪犹在也，病必不减，再下之。

　　大肠胶闭，极臭如粘胶，而却不结，此热极也，不下即死。

　　小便赤色，胃热也，宜调胃承气汤。

　　小便急数白膏如马遗，膀胱热也，宜猪苓汤：猪苓（二钱）、泽泻（一钱）、滑石（五分）、甘草（八分）、木通（一钱）、车前（二钱）。

　　小腹按之硬痛，小便自调，此蓄血也，桃仁汤：桃仁（三钱）、丹皮、当归、赤芍、（各一钱）。阿胶（二钱）、滑石（五分）。

　　脉厥，神色不败，言动自如，别无怪证，忽六脉如丝，甚至于无，或一手先伏，此失下气闭故也，宜承气汤缓缓下之，六脉自复，忌生脉散。

　　卷之二·杂症　瘟疫病论

　　愈后诸证论

　　愈后大便久不行，作呕不进食，此下格病也。宜调胃承气热服，下宿结而呕止。

　　愈后数日，腹痛里急，此下焦伏邪，欲作滞下也，宜芍药汤：白芍、当归、浓朴（各一钱）、槟榔（二钱）、甘草（七分）。

　　愈后大便数日不行，别无他证，此虚燥也。切不可攻，宜蜜导法，甚则宜六成汤：当归（一钱半）、白芍、麦冬、天冬、（各一钱。）地黄（五钱）、肉苁蓉（三钱）、日后更燥，宜六味丸减泽泻。

　　愈后五更夜半作泻，其脉迟细而弱，此命门阳虚也，宜七成汤：故纸（三钱）、炮附、白茯苓、人参、（各一钱。）五味（八分）、甘草（五分）。愈后更发者，八味丸倍加附子。

　　愈后微渴微热，不思饮食，此正气虚也，强与之即为食复，渐进稀粥，以复胃气。

　　愈后能饮食，肢体浮肿，此气复也。胃气大健则浮肿消，勿误为水气。若小便不利而肿，乃是水肿，宜济生肾气丸。

　　愈后因劳而复发热，宜安神养血汤：茯神、枣仁、白芍药、当归、远志、桔梗、地黄、陈皮、甘草、圆眼肉。

　　愈后伤食，吞酸嗳气而复热，轻则少食，重则消导，自愈。若无故自复，此前邪未尽除也，稍与前证所服之药，以彻其余邪自愈。

　　卷之二·杂症　瘟疫病论

　　妇人小儿瘟病论

　　经水适来而瘟，邪不入胃，入于血室，至夜发热谵语，或止夜热而不谵语，宜柴胡汤：柴胡、黄芩、半夏、甘草、生地。

　　经水适断而瘟，宜柴胡养荣汤，与适来有虚实之别。

　　妊娠瘟病，宜下者，照前法下之，毋惑参术安胎之说而用补药，则大凶矣。但下药得下则已，勿过剂也。

　　小儿瘟病，遇时气盛行，发热、目吊、惊搐、发痉，是也。宜太极丸：天竺黄、胆星、（各五钱。）大黄（三钱）、麝香（三分）、冰片（三分）、僵蚕（三钱），糯米饭丸，如芡实大，朱砂为衣。凡遇疫证，姜汤下一丸，神效。

　　卷之二·杂症　瘟疫病论

　　补遗病论

　　疫兼痢，发热身痛，渴躁满吐，最为危急，宜槟芍顺气汤：槟榔、白芍、枳实、浓朴、大黄，生姜煎服。

　　疫兼水肿，宜小承气下之。

　　阳证似阴，外寒而内热，则小便必赤，最易辨也。

　　阴证似阳，此伤寒有之，瘟病无有也。

　　卷之二·杂症

　　疟

　　《内经》论疟，谓生于风。盖外感风寒，邪在太阳阳明属表，则发热。在少阳属半表半里，则寒热往来。观《伤寒论》可见。疟疾往来寒热，邪在少阳也。故仲景有疟脉自弦，弦数多热，弦迟多寒之说。喻嘉言亦谓：邪在少阳或兼他经证则有之，谓他经而全不涉少阳则不成其为疟。故不论兼有何脉，皆不离弦之一字，以弦乃少阳脉也。然伤寒少阳证往来寒热无定期，而疟病往来寒热有定期者，以彼止受感无形之邪风，风者善行数变故无定期。此虽亦感无形之邪风，然必郁成有形之痰涎留滞一处，与日行之卫气相遇，邪正交争乃作，故有定期也。古谓无痰不成疟以此。

　　夫疟由于痰滞，而痰之滞也，岂独由于风寒，一切外感内伤皆能致之。故又谓无食不成疟，以食滞成痰也。外感以风寒为举隅，内伤以食为举隅，所当推展以求之者也。又推之外感内伤，既能郁热蓄痰，独不能停湿滞血而为是证乎？此杨仁斋所以有黄水瘀血之论也。问曰：痰血留滞之说深为有理，然尝见痰滞血凝结为疮肿，发为寒热，亦无定期，且或有不发寒热者，何也？曰：疮肿初起发寒热者，必其邪盛势大者也。邪盛势大，连踞表里，无时不与卫气相遇，旋滞旋通，旋通旋滞，故无定期。其后不复发寒热者，以日久正气另辟行径，不与之争也。（说见积聚。）若其初亦不发寒热者，必其疮肿之小者乃然，小邪不足以滞大气也。《经》曰：阳并于阴则寒，（并，兼并为一之义。卫气与邪相争。正为邪滞，内郁不通，不达于表则表寒，不行于里则里寒，内外皆寒，似纯阴无阳者然，故曰并也。河间谓并于阴乃阳气入于阴分，亦即内郁之说。）阴并于阳则热，（阳郁成热，郁久则伸，内热外达，内外皆热，似纯阳无阴者然。）寒时毛发竖立，欠伸，遍体寒栗，鼓颔，（阳并于阴则阳虚，阳明虚则鼓颔，以阳明脉循颊车也。高鼓峰谓：热郁将发，火气冲突，元气走散，故寒凛。

　　与《经》少异，然亦通。）腰背头项俱痛，（太阳虚也。太阳脉抵腰夹背，上额交巅，下项。）中外皆寒，（此非真寒，乃阳郁之寒耳。）汤火不能温也。（则此时不必用温药可知。）热时内外皆热，冰水不能寒也。

　　（此时不必用凉药可知。此段皆经文。）

　　有一日一作而或日早或日迟者，按《内经》谓风邪所客，视其虚而入之。如腰脊虚则入腰脊，手足虚则入手足，风府虚则入风府，因举入风府者以例之。风府，穴名，在项上陷中。邪客风府，有浅有深。浅者，卫气日行于表，与浅分之邪相遇，夜行于里，则不与遇矣。深者反此，故每日一遇。如今日卯时与遇，明日卯时又与遇也。卫气到则肉理开，邪气之在风府者，得以入之，正不客邪，相争而病作矣。此邪气留滞其处，着而不行者，故每日如期而发。若邪气行而不着，每日循夹脊之膂下行一节，自风府至尾 骨，共二十五节，则风府之邪，计二十五日下行至骨，与卫气每日离一节，故其作日迟。如今日卯时卫气到风府，与适在风府之邪遇而病者，明日卯时卫气又到风府，与已离风府而下行一节之邪不相遇，则必待卫气追及邪气，相遇乃作，故日迟也。邪气二十六入于脊内，注于伏行夹脊膂间之脉，其气上行，无关节之间隔，故九日而上出于缺盆之中。卫气从腹上行，从背下行，伏膂之脉亦背也。下行之卫气迎上行之邪气，故其作日早也。此《内经》之说如是。然有忽早忽晏，又忽复早者，则邪气忽上忽下，忽浅忽深，行无一定之故也。岂必下尽二十五节乃始上行乎？发于昼者为阳，邪浅在阳分也；发于夜者为阴，邪深在阴分也。日早者，邪由深出浅也；日晏者，邪由浅入深也。《经》言上下，不言浅深者，以卫气昼行于表，夜行于里，即是言浅深耳。有间一日而作者，有间二日而作者，有间数日而作者，皆邪气深入阴分，逼近脏腑，横连膜原。膜原者，膈膜之处，空旷若平原，邪正可以并容，阻碍不甚，故久滞乃发也。《灵枢·岁露篇》所谓蓄积乃作也。发于子、午、卯、酉日为少阴经疟；发于辰、戌、丑、未日为太阴经疟；发于寅、申、巳、亥日为厥阴经疟。旧说如此，不必泥。

　　按卫气遇邪之说，《经》言不一而足。又一条云：夏伤于暑，热气藏皮肤之内，肠胃之外，此营气之所舍也。能令人汗孔疏，（热舍营分，蒸汗故也。）腠理开，（暑邪若可泄矣。）

　　因得秋气，（至秋而感冒寒气也。）汗出遇风，及遇水感寒，（些言或当时遇风、浴水，不必致秋乃感寒。）

　　气藏肤内，（暑邪不得泄矣。或谓暑邪已从汗泄，此言寒邪内藏耳。然《经》又谓：夏暑汗不出，秋成风疟。当从前说为是。）与卫气并居。（相遇即并居。）卫气日行阳，夜行阴，此气（暑气）得阳而外出，得阴而内搏，（暑邪在阳分则外争，在阴分则内争也。）内外相搏，（或在外或在内，与卫气相迫搏。故曰作。是亦以卫气为言也。）乃又出一条云：夏伤于暑，汗出腠开，遇夏气凄清之水寒，（吴鹤皋谓：水当作小。）藏于皮肤，至秋复伤于风，先伤于寒为阴邪，后伤于风为阳邪，故先寒后热，名寒疟。若先伤风后伤寒，则先热后寒，名温疟。详其意，是言阳风与阴寒相争，而为寒热往来，全与卫气无涉。果尔则遇时可作，何必每日一作耶？且风寒无大分别，无论冬月，即当暑令，得风则凉，是风亦即寒也。而谓风为热气可乎？其说可疑，必后人之伪托也。又《经》论温疟先热后寒，谓得之冬中风寒，气藏骨髓中，（此与《内经》所言，冬不藏精之人，外感风寒，深入骨髓，郁热于内，精不藏则肾水先虚，热伏则肾水益涸，至春夏遇风寒，发为温暑病意同。）至春则气大发，（寒郁成热，因阳气而大发也。）邪不能自出，（邪深藏也。）因遇暑气，脑髓烁，肌肉消，（言热至骨也。）腠理开发，或有所用力，邪气与汗皆出，此病藏于肾，先从内出之于外也。如是者阴虚而阳盛，盛则热矣，衰（热衰也。）则气复反入，入则阳虚，虚则寒矣。（阳气发泄太过，则表虚而怯寒。表怯寒则敛而内返，气内返则表愈虚，故寒也。）此亦不言卫气与邪遇，且与上条所论温疟先伤风后伤寒，故先热后寒不同。岂温疟固与他疟不同，特以其有寒热与疟相类，故亦以疟名之，其证自有两种耶，安得起作《内经》者问之？有经疟，《内经》曰：足太阳（膀胱经）。之疟，腰痛头重，寒从背起，（太阳脉抵腰上头夹背也。）先寒后热，刺 中。（ 中，即 中，太阳脉。易老用羌活加生地黄汤、小柴胡加桂枝汤。）足少阳（胆经）。之疟，身体解亦，（身体解惰名解亦。）寒不甚，热不甚，（阳并于阴，自外之内，则寒甚。阴并于阳，自内之外，则热甚。少阳在半表半里，往来不远，非若他经之大出大入，故其寒热不甚。想当然耳。）恶见人，见人心惕惕然，（少阳以胆为腑，经虚则腑亦虚，故见人而恐也。）热多汗出甚，（少阳木火升发使然。）刺本经。（易老用小柴胡汤。）足阳明（胃经）之疟，先洒淅寒甚，久乃热，热去汗出，喜见天日火光，（阳明受阳邪，则恶日与火，若受阴邪，则反喜之，汗出热泄，阳气乍虚，虽原受阳邪，亦喜之矣。）刺跗上。（本经冲阳穴。易老用桂枝二白虎一汤、黄芩芍药加桂汤。）足太阴（脾经）之疟，不乐，好太息，（脾脉不运，则上焦气不行，故不乐，而太息以舒之。）不嗜食，（气不化故不饥。）多寒热汗出，病至则呕，呕已乃衰，（脾脉络胃夹咽故善呕）。刺本经穴。（易老用小建中汤、异功散。）足少阴（肾经）

　　之疟，呕吐甚，（肾脉上贯肝膈，循喉咙故也。）多寒热，（邪入深故多。）热多寒少，（水虚也。）欲闭户牖而处，（肾阴衰故恶躁喜静。）其病难已。（刺法失。易老用小柴胡加半夏汤。）足厥阴（肝经）之疟，腰痛少腹痛，小便不利，（肝脉过阴器，抵小腹故也。）非癃也，（小便淋名疟。）数便，（言小便频数，涩短不利，非淋也。）噫，（肝气郁，故噫以舒之。）恐惧，（肝有余则怒，不足则恐也。）气不足，腹中悒悒，（不快之意。

　　气不足则不得舒畅也。）刺本经。（易老用四物柴胡苦楝附子汤。）以上论别足六经证，不言手六经，以足经长而远，可包手经。故此与伤寒并单举足经言，非病必不涉于手经也，可以意推。按疟分六经，又分脏腑，正与卫气行阳行阴，或浅或深，与邪相遇说合，则泥定少阳一经者非矣。然历 疟证，在少阳经者居多，此仲景、嘉言所以专主少阳立说也。

　　有脏疟，《内经》曰：肺疟心寒，（肺金本清肃，寒邪加之益寒，故心觉寒冷。）寒甚热，热间善惊，如有所见者，（心近肺，心血为热耗，故神不安。）刺太阴肺经及手阳明大肠经。（两经相表里，故分刺以杀其热。易老用桂枝加芍药汤。按五脏不受邪，而《经》列此五脏证者，盖有脏气素虚之人，为七情所伤，脏气不行，因郁痰饮诸邪于内而成疟也。）心疟，令人烦心，欲得清水，反寒多，不甚热，（热在里，故外不甚热而多寒。）刺本经。（易老用桂枝黄芩汤。）肝疟，色苍苍然，太息，（木气不畅，故太息以达之。）其状若死者，（木为春生之气，不舒而闭也。）刺本经见血。（易老用四逆汤、通脉四逆汤。）脾疟，寒，腹痛；热则肠鸣，鸣已汗出，刺本经。（易老用小建中汤、芍药甘草汤。）肾疟，洒洒然，腰脊痛（腰脊属肾）宛转，大便难，（肾主二便故也。）目 然，（欲瞑也。《伤寒论》少阴病但欲寐，即此意。按 、瞬同，目动也，无欲瞑意。此解恐非。）手足寒，刺本经及足太阳膀胱经。（表里并刺也。

　　易老用桂枝加当归芍药汤。）

　　有腑疟，《内经》曰：胃疟，善饥而不能食，（胃热故饥，脾虚故不能食。）食而支满腹大，（支，支撑之意。）刺本经及足太阴脾经横脉（二经络脉之横者。）出血。（此论胃腑疟证，不言诸腑，可以意推。《伤寒论》亦止言胃腑，以诸经之邪，皆得入胃也。）大抵因风寒者，先必有怯寒、鼻塞等证，宜发散。若春时感风寒成温疟者，必渴，必汗出不恶寒，热多寒少，多先热后寒。（热多阳盛，阳性急，故先发热。衰而退，表气乍虚，故微觉寒。宜白虎汤。）因伤暑者，必多汗，烦闷喘渴，体若燔炭，宜加暑门之药，煎成露一宿，乃热之而服。感燥气者，必肤索唇揭，咽干鼻燥，宜滋润之剂。感湿气者，必身重而痛，小便不利，宜去湿。

　　因时气者，必一方长幼病皆相似，审系何气之邪治之。因饮食所伤者，证见痞闷，恶食嗳腐，小柴胡汤（见寒热）。合平胃散。（见伤饮食。）便结者，大柴胡汤加芒硝、浓朴。

　　因气郁者，必面色青滞，脉涩，胁痛，呕吐清水或苦水，意不乐，逍遥散（见郁）加黄连、（吴茱萸水浸炒。）贝母，倍柴胡。因劳倦者，必气虚喘乏，四肢困倦，遇劳即发，补中益气汤。（见气。）经年不愈，邪结痞块，胀痛，曰疟母。以上均审所蓄之邪，是痰、是血、是黄水，分别治之。又须看热多寒少、热少寒多，以分寒热。然热多寒少而脉空虚，未可便用寒凉；热少寒多而脉洪数，未可概用温热，又当细察也。此外又有纯寒无热者，曰牝疟，蜀漆散、牡蛎汤主之，或柴胡姜桂汤减黄芩加半夏。盖其人素寒，所蓄之痰饮亦寒，与卫气相触，寒气发动，纯阴无阳，故但有寒无热也。又有纯热无寒者，曰瘅疟，缘肺气素热，阳气盛，（所蓄之痰涎亦热，才遇卫气之触，热势即便激发也。）令人消烁脱肉。《经》云：阴气先绝，阳气独发，（言肺热偏于阳而无阴也。）则少气（壮火食气也）烦冤，（烦热不安也。）手足热而欲呕。（小柴胡合白虎汤。）

　　又有感山岚瘴气，湿热熏蒸而为瘴疟者，王裴曰：南方天气暑热，地气郁蒸，草木水泉皆禀恶气，故病者往来寒热，名冷瘴。蕴热沉沉如卧炭火中者，名热瘴。

　　甚者病即失音，名哑瘴。热甚昼夜不止，稍迟二三日则血凝难救，南方谓之中箭，又谓之中草子。有挑草子法，乃以针刺头额及上下唇，仍以楮叶擦舌，皆令血出，徐以药解其内热，可愈。杨仁斋曰：瘴疟，挟岚瘴溪毒之气致然，血乘上焦，令人迷闷，甚则狂躁，哑不能言，皆由败血瘀心，毒涎聚脾。治须凉膈，疏通大肠，小柴胡加大黄、观香丸、治瘴木香丸，皆为要药。僧继洪曰：冷瘴宜用不换金正气散，（见中寒。）热瘴宜用挑草子法。此病最难治，凉药多不可用，（句未妥，凉药虽恐冰血，独不可加辛散之品乎？）热药亦不可轻用，且与和解可也。哑瘴即热瘴之甚者，血得寒则凝涩，得热则淖溢，面赤心热，舌破鼻衄，皆热沸血壅所致，故宜用挑草子法出其血。甚则血上塞心窍，哑不能言，但噫噫作声，即哑瘴也。治此皆当散血，用黑神散（见血）立散。

</div>
    <div class="pagination">
<a href="医碥_page10.html">上一页</a><span>...</span><a href="医碥_page6.html">6</a><a href="医碥_page7.html">7</a><a href="医碥_page8.html">8</a><a href="医碥_page9.html">9</a><a href="医碥_page10.html">10</a><span class="current-page">11</span><a href="医碥_page12.html">12</a><a href="医碥_page13.html">13</a><a href="医碥_page14.html">14</a><a href="医碥_page15.html">15</a><a href="医碥_page16.html">16</a><span>...</span><a href="医碥_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
