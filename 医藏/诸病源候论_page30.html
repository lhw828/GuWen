<!DOCTYPE html>
<html>
<head>
    <meta charset="UTF-8">
    <title>诸病源候论 - 第 30 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 30 页/共 129 页</h1>
    <div class="content">　　卷之十　疫疠病诸候（凡三论）

　　三、瘴气候

　　夫岭南青草、黄芒瘴，犹如岭北伤寒也。南地暖，故太阴之时，草木不黄落，伏蛰不闭藏，杂毒因暖而生。故岭南从仲春讫仲夏，行青草瘴，季夏讫孟冬，行黄芒瘴。量其用药体性，岭南伤寒，但节气多温，冷药小寒于岭北。时用热药，亦减其锱铢，三分去二。但此病外候小迟，因经络之所传，与伤寒不异。然阴阳受病，会同表里，须明识患源，不得妄攻汤艾。假令宿患痼热，今得瘴毒，毒得热更烦，虽形候正盛，犹在于表，未入肠胃，不妨温而汗之。已入内者，不妨平而下之。假令本有冷，今得温瘴，虽暴壮热烦满，视寒正须温药汗之，汗之不歇，不妨寒药下之。夫下利治病等药在下品，药性凶毒，专主攻击，不可恒服，疾去即止。病若日数未入于内，不可预服利药，药尽胃虚，病必乘虚而进。此不可轻治。治不瘥，成黄胆；黄胆不瘥，为尸疸。尸疸疾者，岭南中瘴气，土人连历不瘥，变成此病，不须治也。岭北客人，犹得斟酌救之。病前热而后寒者，发于阳；无热而恶寒者，发于阴。发于阳者，攻其外；发于阴者，攻其内。其一日、二日，瘴气在皮肤之间，故病者头痛恶寒，腰背强重。若寒气在表，发汗及针必愈。三日以上，气浮于上，填塞心胸，使头痛胸满而闷，宜以吐药，吐之必愈。五日以上，瘴气深结在脏腑，故腹胀身重，骨节烦疼，当下之。或人得病久，方告医，医知病深，病已成结，非可发表解肌，所当问病之得病本末，投药可专根据次第也。

　　卷之十一　疟病诸候（凡十四论）

　　一、疟病候

　　夏日伤暑，秋必病疟。疟之发以时者，此是邪客于风府，循膂而下。卫气一日一夜常大会于风府，其明日日下一节，故其作也晏。此先客于脊背也，每至于风府则腠理开，腠理开则邪气入，邪气入则病作，此所以日作常晏也。卫气之行风府，日下一节，二十一日下至尾，二十二日入脊内，注于伏冲之脉，其气上行九日出于缺盆之中，其气既上，故其病稍早发。其间日发者，由邪气内薄五脏，横连募原，其道远，其气深，其行迟，不能日作，故间日蓄积乃作。夫卫气每至于风府，腠理而开，开则邪入焉。其卫气日下一节，其气之发也，不当风府，其日作者奈何？然风府无常，卫气之所应，必开其腠理，邪气之所舍，则其病已风之与疟也，相与同类，而风独常在也，而疟特以时休何也？由风气留其处，疟气随经络沉以内薄，故卫气应乃作。阳当陷而不陷，阴当升而不升，为邪所中，阳遇邪则卷，阴遇邪则紧，卷则恶寒，紧则为栗，寒栗相搏，故名疟。弱乃发热，浮乃汗出，旦中旦发，暮中暮发。夫疟，其人形瘦，皮必栗。

　　病疟，以月一日发，当以十五日愈。设不愈，月尽解。

　　足太阳疟，令人腰痛头重，寒从背起，先寒后热，渴，渴止汗出，难已，刺 中出血。

　　足少阳疟，令人身体解倦，寒不甚，热不甚，恶见人，见人心惕惕，然热多汗出甚，刺足少阳。

　　足阳明疟，令人先寒，洒淅洒淅，寒甚久乃热，热去汗出，喜见日光火气乃快然，刺足阳明脚跗上。

　　足太阴疟，令人不乐，好太息，不嗜食，多寒热汗出，病至则善呕，呕已乃衰，即取之。

　　足少阴疟，令人吐呕甚，久寒热，热多寒少，欲闭户而处，其病难止。

　　足厥阴疟，令人腰痛，少腹满，小便不利，如癃状非癃也，数小便，意恐惧，气不足，肠中悒悒，刺足厥阴。

　　肺疟者，令人心寒，寒甚热间，善惊，如有所见者，刺手太阴、阳明。

　　心疟者，令人烦心甚，欲得清水及寒多，寒不甚，热甚，刺手少阴。

　　肝疟，令人色苍苍然，太息，其状若死者，刺足厥阴见血。

　　脾疟者，令人疾寒，腹中痛，热则肠中鸣，鸣已汗出，刺足太阴。

　　肾疟，令人洒洒，腰脊痛宛转，大便难，目眩 然，手足寒，刺足太阳、少阴。

　　胃疟，令人且病也。善饥而不能食，食而支满腹大，刺足阳明、太阴横脉出血。

　　肺病为疟者，乍来乍去，令人心寒，寒甚则热发，善惊，如有所见，此肺疟证也。若人本来语声雄，恍惚尔不亮，拖气用力，方得出言，而反于常人，呼共语，直视不应，虽曰未病，势当不久。此即肺病声之候也。察病观疾，表里相应，根据源审治，乃不失也。

　　心病为疟者，令人心烦，其病欲饮清水多，寒少热甚。若人本来心性和雅，而急卒反于常伦，或言未竟便住，以手剔脚爪，此久必死，祸虽未及，呼曰行尸。此心病声之候也，虚则补之，实则泻之，不可治者，明而察之。

　　肝病为疟者，令人色苍苍然，气息喘闷，战掉，状如死者。若人本来少于悲恚，忽尔嗔怒，出言反常，乍宽乍急，言未竟，以手向眼，如有所思，若不即病，祸必至矣。此肝病声之候也，其人若虚，则为寒风所伤；若实，则为热气所损。阳则泻之，阴则补之。

　　脾病为疟者，令人寒则腹中痛，热则肠中鸣，鸣已汗出。若其人本来少于喜怒，而忽反常， 喜无度，正言鼻笑，不答于人，此是脾病声之候也。不盈旬月，祸必至也。

　　肾病为疟者，令人凄凄然，腰脊痛而宛转，大便涩，自掉不定，手足而寒。若人本来不喜不怒，忽然謇而好 怒，反于常性，此肾已伤，虽未发觉，是其候也。见人未言而前开口笑，还闭口不声，举手闸极腹，此是肾病声之候。虚实表里，浮沉清浊，宜以察之，逐以治之。

　　夫疟脉者自弦，弦数多热，弦迟多寒。弦小紧者，可下之；弦迟者，温药已：脉数而紧者，可发其汗，宜针灸之；脉浮大者，不可针灸，可吐之。

　　凡疟先发如食倾，乃可以治之，过之则失时。

　　卷之十一　疟病诸候（凡十四论）

　　二、温疟候

　　夫温疟与寒疟安舍？温疟者，得之冬中于风寒，寒气藏于骨髓之中，至春则阳气大发，邪气不能出，因遇大暑，脑髓烁，脉肉消释，腠理发泄，因有所用力，邪气与汗偕出。此病藏于肾，其气先从内出之于外，如此则阴虚而阳盛，则热。衰则气复反入，入则阳虚，阳虚则寒矣。故先热而后寒，名曰温疟。

　　疟先寒而后热，此由夏伤于大暑，汗大出，腠理开发，因遇夏气凄沧之水寒，寒之藏于腠理皮肤之中，秋伤于风，则病盛矣。夫寒者，阴气也；风者，阳气也。先伤于寒而后伤于风，故先寒而后热，病以时作，名曰寒疟。先伤于风而后伤于寒，故先热而后寒，亦以时作，名曰温疟。

　　夫病疟六七日，但见热者，温疟矣。

　　卷之十一　疟病诸候（凡十四论）

　　三、疟候

　　夫 疟者，夏伤于暑也。其病秋则寒甚，冬则寒轻，春则恶风，夏则多汗者，然其蓄作有时。以疟之始发，先起于毫毛，伸欠乃作，寒栗鼓颔，腰脊痛，寒去则外内皆热，头痛而渴欲饮，何气使然？此阴阳上下交争，虚实更作，阴阳相移也。阳并于阴，则阴实阳虚，阳明虚则寒栗鼓颔；巨阳虚则腰背头项痛；三阳俱虚，则阴气胜，阴气胜则骨寒而痛，寒生于内，故中外皆寒。阳盛则外热，阴虚则内热，内外皆热，则喘而渴欲饮。此得之夏伤于暑，热气盛，藏之于皮肤之间，肠胃之外，此荣气之所舍。此令汗出空疏，腠理开，因得秋气，汗出遇风乃得之，及以浴，水气舍于皮肤之内，与卫气并居。卫气者，昼日行阳，夜行于阴，此气得阳如外出，得阴如内搏，内外相搏，是以日作。

　　其间日而作者，谓其气之舍深，内搏于阴，阳气独发，阴邪内着，阴与阳争不得出，是以间日而作。

　　卷之十一　疟病诸候（凡十四论）

　　四、间日疟候

　　此由邪气与卫气俱行于风府，而有时相失不相得，故邪气内搏五脏，则道远气深，故其行迟，不能与卫气偕出，是以间日而作也。

　　卷之十一　疟病诸候（凡十四论）

　　五、风疟候

　　夫疟皆生于风。风者，阳气也，阳主热，故卫气每至于风府，则腠理开，开则邪入，邪入则病作。先伤于风，故发热而后寒栗。

　　卷之十一　疟病诸候（凡十四论）

　　六、瘅疟候

　　夫瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之间而发。发则阳气盛，阳气盛而不衰则病矣。其气不及之阴，故但热而不寒，热气内藏于心，而外舍分肉之间，令人消铄脱肉，故命曰瘅疟。其状，但热不寒，阴气先绝，阳气独发，则少气烦惋，手足热而呕也。

　　卷之十一　疟病诸候（凡十四论）

　　七、山瘴疟候

　　此病生于岭南，带山瘴之气。其状，发寒热，休作有时，皆由山溪源岭嶂湿毒瓦斯故也。

　　其病重于伤暑之疟。

　　卷之十一　疟病诸候（凡十四论）

　　八、痰实疟候

</div>
    <div class="pagination">
<a href="诸病源候论_page29.html">上一页</a><span>...</span><a href="诸病源候论_page25.html">25</a><a href="诸病源候论_page26.html">26</a><a href="诸病源候论_page27.html">27</a><a href="诸病源候论_page28.html">28</a><a href="诸病源候论_page29.html">29</a><span class="current-page">30</span><a href="诸病源候论_page31.html">31</a><a href="诸病源候论_page32.html">32</a><a href="诸病源候论_page33.html">33</a><a href="诸病源候论_page34.html">34</a><a href="诸病源候论_page35.html">35</a><span>...</span><a href="诸病源候论_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
