<!DOCTYPE html>
<html>
<head>
    <meta charset="UTF-8">
    <title>类经 - 第 57 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 57 页/共 96 页</h1>
    <div class="content">　　六十四、刺害

　　（《素问·刺禁论》全）

　　黄帝问曰：愿闻禁数。岐伯对曰：脏有要害，不可不察，（要害，言各有所要，亦各有所害，当详察也。）肝生于左，（肝木王于东方而主发生，故其气生于左。）肺藏于右，（肺金王于西方而主收敛，故其气藏于右。）心部于表，（心火主阳在上，故其气部于表。）肾治于里，（肾水主阴在下，故其气治于里。）脾为之使，（脾土王于四季，主营运水谷以溉五脏，故为之使。）胃为之市，（胃纳水谷，无物不容，故为之市。）膈肓之上，中有父母，（膈，膈膜也。肓，心之下，膈之上也。膈肓之上，心肺所居。心为阳中之阳，肺为阳中之阴，心主血，肺主气，营卫于身，故称父母。）七节之旁，中有小心，（人之脊骨共二十一节，自上而下当十四节之间，自下而上是为第七节。其两旁者，乃肾俞穴。其中，则命门外俞也。人生以阳气为本，阳在上者谓之君火，君火在心，阳在下者谓之相火，相火在命门，皆真阳之所在也，故曰七节之旁，中有小心。）从之有福，逆之有咎。（从谓顺其气，逆谓丧其真也。上文八者，皆人生神气之所在，顺之则福延，逆之则咎至，乃所谓脏之要害也。）刺中心，一日死，其动为噫。（此下言刺害也。心为五脏六腑之主，故中之者不出一日，其死最速。动，变动也。心在气为噫，噫见则心气绝矣。噫音伊芳。）刺中肝，五日死，其动为语。（语，谓无故妄言也。肝在气为语，语见则肝绝矣。）刺中肾，六日死，其动为嚏。（《诊要经终论》曰：中肾七日死。《四时刺逆从论》曰：其动为嚏为欠。见则肾气绝矣。）刺中肺，三日死，其动为咳。（肺在气为咳，咳见则肺气绝矣。《诊要经终论》曰：中肺者五日死。）刺中脾，十日死，其动为吞。（脾在气为吞，吞见则脾绝矣。《诊要经终论》曰：中脾者五日死。愚按：上文刺伤五脏，死期各有远近者，以阴阳要害之有缓急也。盖死生之道，惟阳为主，故伤于阳者为急，伤于阴者稍迟。心肺居于膈上，二阳脏也，心为阳中之阳，肺为阳中之阴，故心为最急而一日，肺次之而三日。肝脾肾居于膈下，三阴脏也，肝为阴中之阳，肾为阴中之阴，脾为阴中之至阴，故肝稍急而五日，肾次之而六日，脾又次之而十日。此缓急之义也。

　　按：《诊要经终论》王氏以五行之数为注，脾言生数，肺言生数之余，肾言成数之余，心则不及言数，此其说若乎近理；然或此或彼，或言或不言，难以尽合，恐不能无勉强耳。《四时刺逆从论》之文，与本篇同，见前十九。）刺中胆，一日半死，其动为呕。（胆属少阳，乃生气所在，为六腑之一，然藏而不泻，又类乎脏，凡十一脏者，皆取决于胆，是谓中正之官，奇恒之腑，伤之者其危极速，故本篇不及六腑，独言胆也。呕出于胃，而胆证忌之，木邪犯土，见则死矣。）刺跗上，中大脉，血出不止死。（跗上，足面也。大脉，足阳明冲阳穴，胃经之原也。胃为五脏六腑水谷气血之海，若刺之过伤，以致血出不止，则海竭气亡，必致死也。）刺面，中溜脉，不幸为盲。（溜，流也。凡血脉之通于目者，皆为溜脉。

　　按《大惑论》曰：五脏六腑之精气，皆上注于目而为之精。《论疾诊尺篇》曰：赤脉从上下者，太阳病；从下上者，阳明病；从外走内者，少阳病。此皆溜脉之义。刺面者不知溜脉而误中之，伤其精气，故令人盲。）刺头，中脑户，入脑立死。

　　（脑户，督脉穴，在枕骨上，通于脑中。脑为髓海，乃元阳精气之所聚，针入脑则真气泄，故立死。）刺舌下，中脉太过，血出不止为喑。（舌下脉者，任脉之廉泉穴，足少阴之标也。中脉太过，血出不止则伤肾，肾虚则无气，故令人喑。按《忧恚无言篇》曰：足之少阴，上系于舌，终于横骨，终于会厌。《脉解篇》曰：内夺而厥，则为喑俳，此肾虚也。然则喑本于肾，无所疑矣。）刺足下布络，中脉，血不出为肿。（足下布络，足跗下浮浅散见之络也。邪在布络而刺中其脉，过于深矣。若血不出，气必随针而壅，故为肿也。）刺 中大脉，令人仆，脱色。（ ，足太阳委中穴也。刺委中而中其大脉，伤阴气于阳经，故令人仆倒且脱色也。 ，隙同。仆音付。）刺气街，中脉，血不出为肿鼠仆。（气街即气冲，足阳明经穴。仆当作鼷。刺气街者，不中穴而旁中其脉，若血不出，当为肿于鼠鼷也。）刺脊间，中髓，为伛。（伛，伛偻也。刺脊太深误中髓者，伤腰背骨中之精气，故令人蜷曲不能伸也。伛，雍主切。）刺乳上，中乳房，为肿，根蚀。（乳之上下，皆足阳明脉也。乳房乃胸中气血交凑之室，故刺乳上之穴而误中乳房，则气结不散，留而为肿，肿则必溃，且并乳根皆蚀而难于愈也。蚀，食同。）刺缺盆，中内陷，气泄，令人喘、咳逆。（缺盆，在肩前横骨上陷者中，为五脏六腑之道。

　　凡刺缺盆过深，中其内陷之脉，致伤脏气者，令人为喘为咳逆，盖五脏皆能动喘及为咳逆也。）刺手鱼腹，内陷，为肿。

　　（鱼腹，手太阴经之脉。刺之太深内陷，必反致邪而为肿也。）无刺大醉，令人气乱。（大醉，乱人气血，因而刺之，是益其乱。）无刺大怒，令人气逆。（怒本逆气，乘怒刺之，其逆益甚。）无刺大劳人，（大劳者气乏，刺之则气愈耗。）无刺新饱人，（新饱者谷气盛满，经气未定，刺之恐其易泄。）无刺大饥人，（饥人气虚，刺则愈伤其气。）无刺大渴人，（渴者液少，刺则愈亡其阴。）无刺大惊人。（惊者气怯，刺则气愈散矣。）刺阴股，中大脉，血出不止死。（阴股大脉，足太阴箕门、血海之间。血出不止则脾气脱，故至于死。）刺客主人，内陷中脉，为内漏，为聋。（客主人，足少阳经穴。刺之太深，则内陷中脉。脓生耳底，是为内漏。伤其经气，故致聋也。）刺膝髌，出液，为跛。（髌，膝盖骨也。膝者筋之府，刺膝髌之下而出其液，则液泄筋枯，故令人跛。髌，频、牝二音。跛，补火切。）刺臂太阴脉，出血多，立死。（臂太阴，肺脉也。肺主气以行营卫，血出多而营卫绝，气散则死也。）刺足少阴脉，重虚出血，为舌难以言。（足少阴，肾脉也。

　　少阴之脉循喉咙系舌本，肾既虚而复刺出血，是重虚也，故令舌难以言。）刺膺中，陷中肺，为喘逆仰息。（肺近膺中而误中之，则肺气上泄，故为喘为逆，仰首而息也。）刺肘中，内陷，气归之，为不屈伸。（肘中者，手太阴之尺泽、厥阴之曲泽皆是也。深刺内陷，必损其气，气泄于此，则气归之，故为不能屈伸。）刺阴股下三寸，内陷，令人遗溺。（阴股之脉，足三阴也，皆上聚于阴器；惟少阴之在股间者，有经无穴。其在气冲下三寸者，足厥阴之五里也，主治肠中热满不得溺。若刺深内陷，令人遗溺不禁，当是此穴。然厥阴之阴包，阳明之箕门，皆治遗溺；若刺之太深，则溺反不止矣。）

　　刺腋下胁间，内陷，令人咳。（腋下胁间，肺所居也。若刺深内陷，中其肺脏，故令人咳。）刺少腹，中膀胱溺出，令人少腹满。（刺中膀胱则胞气泄，故溺出于外而为小腹满。）刺 肠，内陷，为肿。（ 肠，足肚也。肉浓气深，不易行散，故刺而内陷则为肿。）刺匡上，陷骨中脉，为漏为盲。（匡，眼匡也。目者宗脉之所聚，刺匡上而深陷骨间，中其目系之脉，则流泪不止而为漏，视无所见而为盲也。）刺关节中，液出，不得屈伸。（腰脊者，身之大关节也。手肘足膝者，四肢之关节也。诸筋者皆属于节，液出则筋枯，故为不得屈伸。）

　　二十三卷　运气类

　　一、六六九九以正天度而岁气立

　　（《素问·六节藏象论》）

　　黄帝问曰：余闻天以六六之节，以成一岁，人以九九制会，计人亦有三百六十五节，以为天地久矣，不知其所谓也。

　　（天有上下四方，是为六合，地有正隅中外，是为九宫，此乾坤合一之大数也，凡寰中物理，莫不由之。故节以六六而成岁，人因九九以制会。且人有三百六十五节，正以合天之度数，复有九岁以应地之九野，此其所以为天地人也。六六九九，义如下文。）岐伯对曰：昭乎哉问也！请遂言之。夫六六之节、九九制会者，所以正天之度、气之数也。（六六之节，谓如天地合数则花甲生焉，花甲一周凡六十日，而所包天干各六，是一周之六六也。一岁之数三百六十日，而所包甲子凡六周，三阴三阳凡六气，是一岁之六六也。九九制会者，天有四方，方各九十度有奇而制其会。岁有四季，季各九十日有奇而制其会。以至地有九野，人有九藏，皆应此数。故黄钟之数生于九，而律度量衡准绳规矩之道，无不由之。

　　夫有气则有度，有度则有数，天度由此而正，气数由此而定，而裁制其会通之妙者则在乎人，其为功也亦大矣，故首节曰人以九九制会也。又一九义详脉色类五。）天度者，所以制日月之行也。气数者，所以纪化生之用也。（制，节也，正也。纪，记也。太虚廖廓，本不可测；所可测者，赖列宿周旋，附于天体，有宿度则天道昭然，而七政之迟疾有节，是所以制日月之行也。气数无形，本不易察；所可察者，在阴阳往来，见于节序，有节序则时令相承，而万物之消长有期，乃所以纪化生之用也。）天为阳，地为阴；日为阳，月为阴。（天包地外，地居天中，天动地静，干健坤顺，故天为阳，地为阴。火之精为日，水之精为月，故日为阳，月为阴。）行有分纪，（凡天地日月之营运，各有所纪。天象正圆，周旋不息。天体倚北，北高南下，南北二极居其两端，乃其枢轴不动之处也。天有黄赤二道。赤道者，当两极之中，横络天腰，中半之界也。赤道之北为内郭，北极居之；赤道之南为外郭，南极居之。日月循天营运，各有其道，日行之道是为黄道。黄道之行，春分后行赤道之北，秋分后行赤道之南。月行之道有九，与日不同。九道者，黑道二，出黄道北；赤道二，出黄道南；白道二，出黄道西；青道二，出黄道东。故立春春分，月东从青道；立秋秋分，月西从白道；立冬冬至，月北从黑道；立夏夏至，月南从赤道。此亦云赤道者，以五方五色言，又非天腹赤道之谓也。凡此青黑白赤道各二，并黄道而为九。盖黄为土之正色，位居中央，亦曰中道。班固天文志曰：日之所由，谓之黄道是也。凡节序之分，以日为主，日则随天而行。邵子曰：夏则日随斗而北，冬则日随斗而南。太玄曰：一北而万物生，一南而万物死。刘昭曰：日行北陆谓冬，西陆谓春，南陆谓夏，东陆谓秋。夫以南北为夏冬者是也，以西陆为春、东陆为秋者何也？盖天地之道，子午为经，卯酉为纬。一岁之气，始于冬至，一阳在子，为天日之会。由是斗建随天左旋以行于东方，日月挨宫右退以会于西宿。故仲冬斗建在子，则日月会于星纪，斗宿丑宫也。季冬斗建在丑，则日月会于玄枵，女宿子宫也。此所以日行北陆谓冬也。又由是则斗建自东北顺而南，日月自西北逆而南，故孟春斗建在寅，则日月会于 訾，室宿亥宫也。仲春斗建在卯，则日月会于降娄，奎宿戌宫也。季春斗建在辰，则日月会于大梁，胃宿酉宫也。是皆以西纬东，此所以日行西陆谓春也。又由是则斗建自东南顺而西，日月自西南逆而东，故孟夏斗建在巳，则日月会于实沉，毕宿申宫也。仲夏斗建在午，则日月会于鹑首，井宿未宫也。季夏斗建在未，则日月会于鹑火，柳宿午宫也。此所以日行南陆谓夏也。

　　又由是则斗建自西南顺而北，日月自东南逆而北，故孟秋斗建在申，则日月会于鹑尾，翼宿巳宫也。仲秋斗建在酉，则日月会于寿星，角宿辰宫也。季秋斗建在戌，则日月会于大火，房宿卯宫也。是皆以东纬西，此所以日行东陆谓秋也。

　　以至孟冬斗建在亥，则日月会于析木，尾宿寅宫，而复交乎冬至。故春不在东而在西，秋不在西而在东也。由此观之，则天运本顺而左旋，日月似逆而右转，故星家以七政为右行。殊不知日月五星皆循天左行，其所以似右者，乃日不及天，月不及日，并五星之退度耳。故天之与日，正会于子半之中，是为一岁之首，即冬至节也。自子半之后，则天渐余而东，日渐缩而西，而时序节令从兹更改矣。五星之行，亦各有度。如木曰岁星，其行一年一宫，十二年一周天。火曰荧惑，其行六十一日有零过一宫，七百四十日一周天。土曰镇星，其行二十八月过一宫，二十八年一周天。金曰太白，其行一月一宫，一岁一周天。水曰辰星，常随太阳而行，然或前或后，不出三十度之外，亦一月一宫，一岁一周天。凡此五星，皆所以佐日月而循序如纬者也。此行有分纪之谓。）周有道理。（按浑天说曰：天地之体，状如鸟卵，天包地外，犹壳裹黄，其形体混然，周旋无已，故曰混天。然则周天之度，何从考正？乃于日行之数，有以见之。日之行度，不及于天，故以每日所短之数，纪为一度，凡行三百六十五日又四分日之一，竟天一周，复会于旧宿之处，故纪天为三百六十五度又四分度之一，而周天二十八宿均此数焉。其行则自东而升，自西而降。安定胡氏曰：人一呼一吸为一息，一息之间，大约天行八十里。凡人昼夜呼吸，总计一万三千五百息，以八十里之数因之，共得一百八万里。考之洛书甄曜度及春秋考异邮，皆云周天一百七万一千里，其大概亦不相远，此周天围圆之数也。以三百六十五度四分度之一分之，则每度得二千九百三十二里，又千四百六十一分里之三百四十八。以围三径一言之，则周天上下四旁，直径三十五万七千里。地面去天，又减此之半，而三光出入乎其中，此周有道理之谓。）日行一度，月行十三度而有奇焉，故大小月三百六十五日而成岁，（日行一度、月行十三度者，言日月之退度也。日月循天营运，俱自东而西，天行速，日行迟，月行又迟。天体至圆，绕地左旋，常一日一周而过日一度。日行迟，亦一日绕地一周，而比天少行一度。凡积三百六十五日又二十五刻，仍至旧处而与天会，是为一岁，此日行之数也，故曰日行一度。月行又迟，亦一日绕地一周，而比天少十三度又十九分度之七，积二十七日半有奇而与天会，是为一月，此月行之数也，故曰月行十三度而有奇焉。然于正度之外，阳气尚盈，阴气常缩，是为盈缩，气有盈缩，故月有大小。盈者气盈，天之数也。缩者朔虚，日月之数也。凡月有三十日，岁有十二月，是一岁之数，当以三百六十日为常。然天之气盈，每于过日一度之外，仍盈十三分七厘八丝三忽有奇，积三百六十日，共得四千九百三十五分，以日法九百四十分为一日除之，合盈五日又二百三十五分，其合于刻数，则为二十五刻零。此一岁三百六十日之外，天行过日之数也。月之朔虚，一日常不及日十二度十九分度之七，积二十九日又九百四十分日之四百九十九，其合于刻数，则为五十三刻零，而与日会。是每月常虚四百四十一分，积十二个月，共得五千二百九十二分，以日法九百四十分为一日除之，则每岁合虚五日又五百九十二分，其合于刻数，则为六十三刻零，故一岁日数，止实得三百五十四日又三十七刻。以成数为言，则一岁约少六日，是当六大六小矣，此一岁月不及日之数也。故朱子曰：气言则三百六十五日，朔言则三百五十四日，举气盈朔虚之中数言，则三百六十日。尧典举成数言，故曰三百六十六日也。此大小月三百六十五日而成岁之谓。）积气余而盈闰矣。（积气余者，岁气余分之积而成闰也。一岁之日，以三百六十为常数，而月少于日，故每年止三百五十四日又三十七刻，而十二晦朔尽矣。是周岁月不及日者，凡五日又六十三刻为朔虚。日又少于天，故周天之数，共三百六十五度四分度之一，是周岁天多于日者，凡五日又二十五刻为气盈。

　　合气盈朔虚，共得十日零八十八刻，此一岁气余之数而闰生焉。故以三岁而计，则得三十二日又六十四刻，是一闰而有余。以五岁而计，则得五十四日又四十刻，是再闰而不足。故以十九年而计，则得二百六日又七十二刻，以月法二十九日零五十三刻除之，正得七个月不差时刻。此所以十九年而七闰，则气朔分齐，是谓一章。大约三十二个月有奇置一闰，虽不尽同，亦不相远。故三年不置闰，则春之一月入于夏，子之一月入于丑。积之之久，至于三失闰则春季皆为夏，十二失闰则子年皆为丑，寒暑反易，岁时变乱，农桑庶务，全失其时矣。故以余日置闰于其间，然后岁气不差，四时得成，而众功皆立也。）立端于始，（端，首也。始，初也。天地有气运，气运有元首，元首立而始终正矣。天有其端，北极是也。气有其端，子半是也。节有其端，冬至是也。故立天之端而宿度见，立气之端而辰次见，立节之端而时候见。如周正建子为天统，商正建丑为地统，夏正建寅为人统，皆所以立岁首而授民以时也，即立端于始之义。）表正于中，（表，识记也。正者，正其子午。中者，中其四方。盖天道玄远，窥测不易，虽立端以察其始，尚不足以探其微，故又立表以正其中也。如周公营洛置五表，颖川阳城居中表，其度景处，古迹犹存。中表南千里置一表，北千里置一表，东西亦然，此正日景以求地中也。考之周礼曰：大司空之职，立土圭之法，测土深，正日景，以求地中。日南则景短多暑，日北则景长多寒，日东则景夕多风，日西则景朝多阴。此在郑康成固有注疏，但亦未甚明悉。朱子曰：今人都不识土圭，康成亦误。圭尺是量表景底尺，长一尺五寸，以玉为之是也。按古制土圭之长，尺有五寸，而测景之表，其长八尺。立表以测景，用圭以量景，而天地之中，气候之序，于斯乎正矣。详求其法，盖以天体混圆，半复地上，半在地下。其上下二端，谓之二极，北极出地三十六度，南极入地三十六度，两极相去一百八十二度半有奇。两极之中，横络天腰者，是为赤道，其去两极，各九十一度有奇。日行之道，是为黄道，由赤道内外周行各半。其入于赤道之内，最近者，日行于参九度之间，在赤道之北二十四度，其去北极六十七度少强，是为夏至日行之道，去极最近，其景最短，故立八尺之表，而景唯一尺五寸，此以地在日中之南，时当阳极，故曰日南则景短多暑也。斯时也，黄道在参宿度中，出寅末，入戌初。

　　凡昼行地上者二百一十九度强，故昼长；夜行地下一百四十六度强，故夜短也。其出于赤道之外，最远者，日行于箕四度之间，在赤道之南二十四度，其去北极一百一十五度有奇，是为冬至日行之道，去极最远，其景最长，故以八尺之表，而景长一丈三尺，此以地在日中之北，时当阴极，故曰日北则景长多寒也。斯时也，黄道在箕宿度中，出辰初，入申末。

　　凡昼行地上者一百四十六度强，故昼短；夜行地下二百一十九度强，故夜长也。其黄道交行于赤道之间者，是为日行之中道。春分日黄赤二道交于西北壁三度，秋分日交于东南翼十七度，各去极九十一度有奇，此度在南北远近之中，故景居二至长短之半而寒热匀也。斯时也，黄道出卯中，入酉中，日行地上地下各一百八十二度有奇而昼夜平也。所谓日东则景夕多风者，言地在日中之东，则日甫中而景已如夕，是地偏于左而东方木气多风也。所谓日西则景朝多阴者，言地在日中之西，则日已中而景犹如朝，是地偏于右而西方金气多阴也。所谓日至之景、尺有五寸、谓之地中者，言夏至为一岁之中，日在中天，其景最短，故景唯一尺五寸与土圭之长正相合处，此便是地之中，亦所以见岁之中也。故嵩高正当天之中。极南五十五度，当嵩高之上。又其南十二度，为夏至之日道。又其南二十四度，为春秋分之日道，即赤道也。

　　又其南二十四度，为冬至之日道，南下去地，三十一度而已。是夏至日去北极六十七度，春秋分日去北极九十一度，冬至日去北极一百一十五度，乃其大数。此天地之所合也，四时之所交也，风雨之所会也，阴阳之所和也。故邵子曰：天地之本，其起于中乎。天之中何在？曰：在辰极。地之中何在？曰：在嵩山。惟天以辰极为中，故可以起历数而推节候；惟地以嵩山为中，故可以定方隅而均道里。子午其天地之中乎。冬至阳生子，夜半时加子，所以干始于坎而终于离，此南北二极独为天枢而不动也。夏至阴生午，天中日在午，所以坤始于离而终于坎，此冬夏二至，一在南，一在北，而不可移也。惟天地之中，一定不易，是以圣人者出，处玑衡以观大运，据会要以察方来，皆自此而得之，是所谓表正于中也。）推余于终，而天度毕矣。（推余于终，即上文气余盈闰之义。盖欲求天道者，不立其端则纲领不得，不正其中则前后不明，不推其余则气候不正，凡此三者缺一不可，知乎此则天度之道毕矣。推音吹。）帝曰：余已闻天度矣，愿闻气数何以合之？岐伯曰：天以六六为节，地以九九制会。（六六九九义见前。）天有十日，（十者成数之极，天地之至数也。天有十日，如一月之数凡三十，一岁之数凡三百六十，皆以十为制也。故大挠察其象，作十干以纪之曰：甲乙丙丁戊己庚辛壬癸。）日六竟而周甲，甲六复而终岁，三百六十日法也。（竟，尽也。十干六竟，则六十日也，是为花甲一周。甲复六周，则六六三百六十也，是为一岁日法之常数，而气盈朔虚不与焉，故云日法也。）夫自古通天者，生之本，本于阴阳，其气九州九窍，皆通乎天气。（凡自古有生之物，皆出天元之气，虽形假地生，而命惟天赋，故《宝命全角论》曰：人生于地，悬命于天，此通天之谓也。然通天之本，本于阴阳，故《四气调神论》曰：阴阳四时者，万物之终始也，死生之本也。至若在地而有九州，在人而有九窍，又孰非通于天气而本于阴阳者乎？）故其生五，其气三，（自阴阳以化五行，而万物之生莫不由之，故曰其生五。然五行皆本于阴阳，而阴阳之气各有其三，是谓三阴三阳，故曰其气三。夫生五气三者，即运五气六之义，不言六而言三者，合阴阳而言也。一曰：五运之气，各有太过不及平气之化，故五常政大论有三气之纪者即此。其义亦通。按：王氏以三为三元，谓天气地气运气也。然观下文云：三而成天，三而成地，三而成人。

　　是天气地气运气者亦由三而成，则三元之义又若居其次矣。此上二节与生气通天论同，见疾病类五。）三而成天，三而成地，三而成人，（天者天之气，司天是也。地者地之气，在泉是也。上下之间，气交之中，人之居也。天地人之气皆有三阴三阳，故曰三而成天，三而成地，三而成人。此下三节，与三部九候论同，但彼以上中下三部为言，与此稍异，详脉色类五。）三而三之，合则为九，九分为九野，九野为九藏，（三而三之，合则为九，正以见阴阳之变。故地之九野，人之九藏，皆相应者如此。九野，九州之野。九藏，义如下文。）故形藏四，神藏五，合为九藏以应之也。（形藏四者：一头角，二耳目，三口齿，四胸中也。出三部九候论。神藏五者；肝藏魂，心藏神，肺藏魄，脾藏意，肾藏志也。出宣明五气篇及九针论。）帝曰：余已闻六六九九之会也，夫子言积气盈闰，愿闻何谓气？请夫子发蒙解惑焉。（蒙者，蒙昧于目。惑者，疑惑于心也。）岐伯曰：此上帝所秘，先师传之也。（上帝，上古圣帝也。先师，岐伯之师，僦贷季也。僦，将秀切。）帝曰：请遂闻之。岐伯曰：五日谓之候，（天地之气，五行而已。日行天之五度，则五日也。日有十二时，五日则六十时，是甲子一周，五行毕而气候易矣，故五日谓之候，而一岁三百六十日，共成七十二候也。）三候谓之气，（气，节也。岁有二十四节，亦曰二十四气。一气统十五日二时五刻有奇，故三候谓之气。）六气谓之时，（岁有四时，亦曰四季。时各九十一日有奇，积六气而成也，故谓之时。按：此乃一季之六节，亦曰六气，非一岁三阴三阳之六气各得六十者之谓，盖彼为大六气，此为小六气也。）四时谓之岁，而各从其主治焉。（积四九而成三百六十日，故四时谓之岁。岁易时更，故各有所主之气，以为时之治令焉。）五运相袭，而皆治之，终期之日，周而复始，时立气布，如环无端，候亦同法。（五运，即五行也。袭，承也。治，主也。此承上文而言岁时气候皆五运相承，各治其时，以终期岁之日。故时立则气布，如春气主木，夏气主火，长夏气主土，秋气主金，冬气主水，周而复始，如环无端也。不惟周岁之气为然，即五日为候，而气亦迭更，故云候亦同法。）故曰：不知年之所加，气之盛衰，虚实之所起，不可以为工矣。（年之所加，如天元纪、气交变、五营运、五常政、六微旨、六元正纪，至真要等论所载五运六气之类是也。天运有盛衰，则人气有虚实，医不知此，焉得为工？工者精良之称，故本经屡及此字，诚重之也，非后世工技之工之谓。此数句又出官针篇，详针刺类六。）

　　二十三卷　运气类

　　二、气淫气迫求其治也

　　（《素问·六节藏象论》）

　　帝曰：五运之始，如环无端，其太过不及何如？岐伯曰：五气更立，各有所盛，盛虚之变，此其常也。（太过不及，即盛虚之变，但五运更立，则变有不同耳。）帝曰：平气何如？岐伯曰：无过者也。（过，过失之谓，凡太过不及皆为过也。）帝曰：太过不及奈何？岐伯曰：在经有也。（经，即本经气交变、五常政等论，见后第十及十三章。）帝曰：何谓所胜？岐伯曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其脏。（所胜，五气互有所胜也。春应木，木胜土。长夏应土，土胜水。冬应水，水胜火。夏应火，火胜金。秋应金，金胜木。故曰五行时之胜。

　　所谓长夏者，六月也，土生于火，长在夏中，万物盛长，故云长夏。不惟四时之胜如此，人之五脏亦然，如肝应木而胜脾，脾应土而胜肾，肾应水而胜心，心应火而胜肺，肺应金而胜肝，故曰以气命其脏。命者天之所畀也。春胜长夏五句，与金匮真言论同，详疾病类二十七。）帝曰：何以知其胜？岐伯曰：求其至也，皆归始春。（至，气至也，如春则暖气至、夏则热气至者是也，即天元纪等论所谓至数之义也。始春者，谓立春之日，如《六元正纪大论》曰：常以正月朔日平旦视之，睹其位而知其所在矣。盖春为四时之首，元旦为岁度之首，故可以候一岁盛衰之气。一曰：在春前十五日，当大寒节为初气之始亦是。）未至而至，此谓太过，则薄所不胜而乘所胜也，命曰气淫。（未至而至，谓时未至而气先至，此太过也。太过则薄所不胜而乘所胜者，凡五行之气，克我者为所不胜，我克者为所胜，假如木气有余，金不能制而木反侮金，薄所不胜也。木盛而土受其克，乘所胜也。故命曰气淫。淫者，恃己之强而肆为淫虐也。余太过之气皆同。按：此下旧有不分邪僻内生工不能禁十字，乃下文之辞，误重于此，今删去之。）至而不至，此谓不及，则所胜妄行，而所生受病，所不胜薄之也，命曰气迫。所谓求其至者，气至之时也。（至而不至，谓时已至而气不至，此不及也。不及则所胜者妄行，所生者受病，所不胜者薄之。所生者，生我者也。如木不及则土无畏，所胜妄行也。土妄行则水受克，所生受病也。金因木衰而侮之，所不胜薄之也。故命曰气迫。迫者，因此不及而受彼侵迫也，余不及之气皆同。按：《五营运大论》曰：主岁何如？曰：气有余，则制己所胜而侮所不胜；其不及，则己所不胜侮而乘之，己所胜轻而侮之。与此二节义同。上二节先至后至之义，又详本类后十八。）谨候其时，气可与期，失时反候，五治不分，邪僻内生，工不能禁也。

　　（候其时者，候四时六气之所主也。知其时，则气之至与不至，可得其期矣。若不知之而失其时、反其候，则五运之治，盛衰不分，其有邪僻内生，病及于人者，虽称为工，莫能禁之，由其不知时气也。如《阴阳应象大论》曰：故治不法天之纪，不用地之理，则灾害至矣。正此之谓。）帝曰：有不袭乎？（言五行之气，亦有行无常候，不相承袭者否？）岐伯曰：苍天之气，不得无常也。气之不袭，是谓非常，非常则变矣。（苍天者，天象之总称也。不得无常，言天地之正化也。

　　气之不袭，是谓非常，言天地之邪化也。邪则为变，变则为病矣。）帝曰：非常而变奈何？岐伯曰：变至则病，所胜则微，所不胜则甚，因而重感于邪则死矣。（所胜则微，如木受土邪、土受水邪之类，我克者为微邪也。所不胜则甚，如土受木邪、火受水邪之类，克我者为贼邪也。贼邪既甚而复重感之，则不免于死矣。时气脏气皆然。）故非其时则微，当其时则甚也。（邪不得令，非其时也，故为病微。邪气得令，当其时也，故为病甚。所胜所不胜皆同。）

　　二十三卷　运气类

　　三、天元纪

　　（《素问·天元纪大论》全）

　　黄帝问曰：天有五行，御五位，以生寒暑燥湿风，人有五脏，化五气，以生喜怒思忧恐。（御，临御也。位，方位也。

　　化，生化也。天有五行以临五位，故东方生风，木也；南方生暑，火也；中央生湿，土也；西方生燥，金也；北方生寒，水也。人有五脏以化五气，故心化火，其志喜；肝化木，其志怒；脾化土，其志思；肺化金，其志忧；肾化水，其志恐，而天人相应也。《阴阳应象大论》思作悲，见阴阳类一，又详见疾病类二十六。）论言五运相袭而皆治之，终期之日，周而复始，余已知之矣，愿闻其与三阴三阳之候奈何合之？（论，即前六节藏象论也。终期之日，周而复始，谓期年一周而复始也。三阴三阳，六气也。言气有五运，复有六气，五六不侔，其将何以合之？）鬼臾区稽首再拜对曰：昭乎哉问也。夫五运阴阳者，天地之道也，万物之纲纪，变化之父母，生杀之本始，神明之府也，可不通乎？！（此数句与《阴阳应象大论》同，但此多五运二字，详注见阴阳类一。）故物生谓之化，（万物之生，皆阴阳之气化也。）物极谓之变，（盛极必衰，衰极复盛，故物极者必变。《六微旨大论》曰：物之生从乎化，物之极由乎变，变化之相薄，成败之所由也。《五常政大论》曰：气始而生化，气散而有形，气布而蕃育，气终而象变。）阴阳不测谓之神，（莫之为而为者谓之不测，故曰神。此以天道言也。）神用无方谓之圣。（神之为用，变化不测，故曰无方。无方者，大而化之之称。《南华天运篇》曰：无方之传，应物而不穷者也。故谓之圣。此以人道言也。）夫变化之为用也，（用，功用也。天地阴阳之道，有体有用。

　　阴阳者，变化之体；变化者，阴阳之用。此下乃承上文而发明神用之道也。）在天为玄，（玄，深远也。天道无穷，故在天为玄。）在人为道，（道，众妙之称。惟人能用之，故在人为道。）在地为化，（化，化生也。物之生息出乎地，故在地为化。）化生五味，（由化以生物，有物则有味，故化生五味，出乎地也。）道生智，（有道则有为，有为则有智，故道生智，存乎人也。）玄生神。（玄远则不测，不测则神存，故玄生神，本乎天也。）神在天为风，在地为木；（此以下皆言神化之为用也。神以气言，故在天之无形者为风，则在地之成形者为木，风与木同气，东方之化也。余仿此。）在天为热，在地为火；（热与火同气，南方之化也。）在天为湿，在地为土；（湿与土同气，中央之化也。）在天为燥，在地为金；（燥与金同气，西方之化也。）在天为寒，在地为水。（寒与水同气，北方之化也。自在天为玄至此，与《五营运大论》同，见藏象类六。）故在天为气，在地成形，（气即上文之风热湿燥寒，形即上文之木火土金水，此举五行之大者言，以见万物之生，亦莫不质具于地而气行乎天也。）形气相感而化生万物矣。（形，阴也。气，阳也。形气相感，阴阳合也，合则化生万物矣。故《宝命全角论》曰：天地合气，命之曰人。正此义也。）然天地者，万物之上下也。（天复之，故在上。

　　地载之，故在下。若以司天在泉言，则亦为上下也。）左右者，阴阳之道路也。（左为阳主升，故阳道南行。右为阴主降，故阴道北行。是为阴阳之道路。如司天在泉之左右四问，亦其义也。）水火者，阴阳之征兆也。（征，证也。兆，见也。

　　阴阳之征，见于水火；水火之用，见于寒暑。所以阴阳之往复，寒暑彰其兆，即此谓也。上数句，与《阴阳应象大论》稍同，见阴阳类一。）金木者，生成之终始也。（金主秋，其气收敛而成万物；木主春，其气发扬而生万物，故为生成之终始。按：上文水火金木，乃五行之四，各有其用，独不言土何也？盖土德居中，凡此四者，一无土之不可，故兼四气之用而寄王于四季，是以不可列言也。）气有多少，形有盛衰，上下相召而损益彰矣。（在天之气有多少，故阴阳有三等之分。在地之形有盛衰，故五行有太少之异。上下相召，即形气相感之谓。盖天气下降，气流于地，地气上升，气腾于天，升降相因，则气运太过不及胜复微甚之变而损益彰矣。本类诸篇所言者，皆发明损益之义，当详察也。）帝曰：愿闻五运之主时也何如？（主四时之令也。）鬼臾区曰：五气营运，各终期日，非独主时也。（各终期日，谓五运各主期年以终其日，如甲己之岁、土运统之之类是也，非独主四时而已。）帝曰：请闻其所谓也。鬼臾区曰：臣积考太始天元册文曰：太虚廖廓，肇基化元，（太始天元册文，盖太古之文，所以纪天元者也。太虚，即周子所谓无极，张子所谓由太虚有天之名也。廖廓，空而无际之谓。肇，始也。基，立也。化元，造化之本原也。廓，苦郭切。肇音赵。）万物资始，五运终天，（资始者，万物借化元而始生。终天者，五行终天运而无已也。）布气真灵，总统坤元，（布者，布天元之气，无所不至也。气有真气，化几是也。物有灵明，良知是也。虽万物形气禀乎天地，然地亦天中之物，故易曰：大哉干元，万物资始，乃统天。至哉坤元，万物资生，乃顺承天。又曰：成象之谓干，效法之为坤。然则坤之元，不外乎干之元也，故曰总统坤元。）九星悬朗，七曜周旋，（九星者：天蓬一，天芮二，天冲三，天辅四，天禽五，天心六，天任七，天柱八，天英九也。见补遗本病论，及详九宫星野图，今奇门阴阳家皆用之。七曜，日月五星也，舜典谓之七政。七者如纬，运行于天，有迟有速，有顺有逆，故曰周旋。）曰阴曰阳，曰柔曰刚，（阴阳者，天道也。柔刚者，地道也。易系曰：立天之道，曰阴与阳；立地之道，曰柔与刚。邵子曰：天之大，阴阳尽之；地之大，刚柔尽之。故天道资始，阴阳而已；地道资生，刚柔而已。然刚即阳之道，柔即阴之道，故又曰动静有常，刚柔断矣。此又以阴阳刚柔，合天地而总言之也。）

　　幽显既位，寒暑弛张，（阳主昼，阴主夜，一日之幽显也。自晦而朔，自弦而望，一月之幽显也。春夏主阳而生长，秋冬主阴而收藏，一岁之幽显也。幽显既定其位，寒暑从而弛张矣。弛张，往来也。）生生化化，品物咸章。（易曰：云行雨施，品物流形。又曰：天地 ，万物化醇。此所以生生不息，化化无穷，而品物咸章矣。章，昭着也。）臣斯十世，此之谓也。（言传习之久，凡十世于兹者，此道之谓也。已上诸义，当与阴阳类诸章参看。）

　　帝曰：善。何谓气有多少，形有盛衰？鬼臾区曰：阴阳之气，各有多少，故曰三阴三阳也。形有盛衰，谓五行之治，各有太过不及也。（此以下皆明形气之盛衰也。阴阳之气各有多少，故厥阴为一阴，少阴为二阴，太阴为三阴，少阳为一阳，阳明为二阳，太阳为三阳也。形有盛衰，如木有太少角，火有太少征，土有太少宫，金有太少商，水有太少羽，此五行之治，各有太过不及也。）故其始也，有余而往，不足随之，不足而往，有余从之，（此气运迭为消长也。始，先也。

　　随，后也。以六十年之常而言，如甲往则乙来，甲为太宫，乙为少商，此有余而往，不足随之也。乙往则丙来，乙为少商，丙为太羽，此不足而往，有余从之也。岁候皆然。以盈虚之胜负言，如火炎者水必涸，水盛者火必灭，阴衰者阳凑之，阳衰者阴凑之，皆先往后随之义也。盖气运之消长，有盛必有衰，有胜必有复，往来相因，强弱相加，而变由作矣。）

　　知迎知随，气可与期。（迎者，迎其至也。随者，随其去也。如时令有盛衰，则候至有迟速，至与不至，必先知之，是知迎也。气运有胜复，胜微者复微，胜甚者复甚，其微其甚，必先知之，是知随也。知迎知随，则岁气可期，而天和可自保矣。）应天为天符，承岁为岁直，三合为治。（符，合也。承，下奉上也。直，会也。应天为天符，如丁巳丁亥，木气合也；戊寅戊申戊子戊午，火气合也；己丑己未，土气合也；乙卯乙酉，金气合也；丙辰丙戌，水气合也。此十二年者，中运与司天同气，故曰天符。承岁为岁直，如丁卯之岁，木承木也；戊午之岁，火承火也；乙酉之岁，金承金也；丙子之岁，水承水也；甲辰甲戌己丑己未之岁，土承土也。此以年支与岁，同气相承，故曰岁直，即岁会也。然不分阳年阴年，但取四正之年为四直承岁，如子午卯酉是也。惟土无定位，寄王于四季之末，各一十八日有奇，则通论承岁，如辰戌丑未是也，共计八年。三合为治，言天气运气年辰也，凡天符岁会之类，皆不外此三者。若上中下三气俱合，乃为太一天符，如乙酉岁金气三合，戊午岁火气三合，己丑己未岁土气三合者是也，共四年。上详注，见《图翼》二卷天符岁会图说。）

　　帝曰：上下相召奈何？（此以下皆明上下相召也。）鬼臾区曰：寒暑燥湿风火，天之阴阳也，三阴三阳上奉之。（寒暑燥湿风火，六气化于天者也，故为天之阴阳。三阴三阳上奉之，谓厥阴奉风气，少阴奉火气，太阴奉湿气，此三阴也。

　　少阳奉暑气，阳明奉燥气，太阳奉寒气，此三阳也。）木火土金水火，地之阴阳也，生长化收藏下应之。（木火土金水火，五行成于地者也，故为地之阴阳。生长化收藏下应之，谓木应生，火应长，土应化，金应收，水应藏也。按：上文神在天为风等十句，其在天者止言风热湿燥寒，在地者止言木火土金水；而此二节乃言寒暑燥湿风火，木火土金水火。盖以在天之热，分为暑火而为六，在地之火，分为君相而为六，此因五行以化六气，而所以有三阴三阳之分也。二火义如下文。）天以阳生阴长，地以阳杀阴藏。（天为阳，阳主升，升则向生，故天以阳生阴长，阳中有阴也。地为阴，阴主降，降则向死，故地以阳杀阴藏，阴中有阳也。以藏气纪之，其征可见。如上半年为阳，阳升于上，天气治之，故春生夏长；下半年为阴，阴降于下，地气治之，故秋收冬藏也。此节详义，又见阴阳类一。）天有阴阳，地亦有阴阳，故阳中有阴，阴中有阳。（天本阳也，然阳中有阴；地本阴也，然阴中有阳。此阴阳互藏之道，如坎中有奇、离中有偶、水之内明、水之内暗皆是也。惟阳中有阴，故天气得以下降。阴中有阳，故地气得以上升。此即上下相召之本。地亦有阴阳下，原有木火土金水火地之阴阳也生长化收藏，共十六字，衍文也，今去之。）所以欲知天地之阴阳者，应天之气，动而不息，故五岁而右迁；应地之气，静而守位，故六期而环会。（应天之气，五行之应天干也。动而不息，以天加地而六甲周旋也。

　　五岁而右迁，天干之应也，即下文甲己之岁、土运统之之类是也。盖甲乙丙丁戊，竟五运之一周，己庚辛壬癸，又五运之一周，甲右迁而己来，己在迁而甲来，故五岁而右迁也。应地之气，六气之应地支也。静而守位，以地承天而地支不动也。六期而环会，地支之周也，即下文子午之岁、上见少阴之类是也。盖子丑寅卯辰巳，终六气之一备，午未申酉戌亥，又六气之一备，终而复始，故六期而环会。）动静相召，上下相临，阴阳相错，而变由生也。（动以应天，静以应地，故曰动静，曰上下，无非言天地之合气，皆所以结上文相召之义。）帝曰：上下周纪，其有数乎？鬼臾区曰：天以六为节，地以五为制。（天数五而五阴五阳，故为十干。地数六而六阴六阳，故为十二支。然天干之五，必得地支之六以为节；地支之六，必得天干之五以为制。而后六甲成，岁气备。又如子午之上为君火，丑未之上为湿土，寅申之上为相火，卯酉之上为燥金，辰戌之上为寒水，巳亥之上为风木，是六气之在天，而以地支之六为节也。甲己为土运，乙庚为金运，丙辛为水运，丁壬为木运，戊癸为火运，是五行之在地，而以天干之五为制也。此以地支而应天之六气，以天干而合地之五行，正其上下相召，以合五六之数也。）周天气者，六期为一备；终地纪者，五岁为一周。（天之六气，各治一岁，故六期为一备。地之五行，亦各治一岁，故五岁为一周。一曰：当以周天气者六为句，终地纪者五为句，亦通。谓一岁六气，各主一步，步各六十日，六六三百六十日，是周天气者六也，故期为一备。一岁五行，各主一运，运七十二日，五七三百五十，二五一十，亦三百六十日，是终地纪者五也，故岁为一周。此以一岁之五六为言，以合下文一纪一周之数，尤见亲切。）君火以明，相火以位。（此明天之六气惟火有二之义也。君者上也，相者下也。阳在上者，即君火也。阳在下者，即相火也。上者应离，阳在外也，故君火以明。下者应坎，阳在内也，故相火以位。火一也，而上下幽显，其象不同，此其所以有辨也。愚按：王氏注此曰：君火在相火之右，但立名于君位不立岁气。又曰：以名奉天，故曰君火以名。守位禀命，故曰相火以位。详此说，是将明字改为名字，则殊为不然。此盖因至真要大论言少阴不司气化，故引其意而云君火不立岁气。殊不知彼言不司气化者，言君火不主五运之化，非言六气也。如子午之岁，上见少阴，则六气分主天地，各有所司，何谓不立岁气？且君为大主，又岂寄空名于上者乎？以致后学宗之，皆谓君火以名，竟将明字灭去，大失先圣至要之旨。夫天人之用，神明而已，惟神则明，惟明乃神。天得之而明照万方，人得之而明见万里，皆此明字之用，诚天地万物不可须臾离者。故《气交变大论》曰：天地之动静，神明为之纪。《生气通天论》曰：阳气者若天与日，失其所则折寿而不彰，故天运当以日光明。此皆君火以明之义也。又如周易说卦传曰：离也者，明也，万物皆相见，南方之卦也。圣人南面而听天下，向明而治，盖取诸此也。由此言之，则天时人事，无不赖此明字为之主宰，而后人泯去之，其失为何如哉？不得不正。又按：君火以明，相火以位，虽注义如前；然以凡火观之，则其气质上下，亦自有君相明位之辨。盖明者光也，火之气也。位者形也，火之质也。如一寸之灯，光被满室，此气之为然也。盈炉之炭，有热无焰，此质之为然也。夫焰之与炭皆火也，然焰明而质暗，焰虚而质实，焰动而质静，焰上而质下，以此证之，则其气之与质，固自有上下之分，亦岂非君相之辨乎？是以君火居上，为日之明，以昭天道，故于人也属心，而神明出焉。相火居下，为原泉之温，以生养万物，故于人也属肾，而元阳蓄焉。所以六气之序，君火在前，相火在后，前者肇物之生，后者成物之实。而三百六十日中，前后二火所主者，止四五六七月，共一百二十日，以成一岁化育之功，此君相二火之为用也。或曰：六气中五行各一，惟火言二何也？曰：天地之道，阴阳而已，阳主生，阴主杀，使阳气不充，则生意终于不广，故阳道实，阴道虚，阳气刚，阴气柔，此天地阴阳当然之道。且六气之分，属阴者三，湿燥寒是也；属阳者二，风热而已。使火无君相之化，则阴胜于阳而杀甚于生矣，此二火之所以必不可无也。若因惟火有二，便谓阳常有余而专意抑之，则伐天之和，伐生之本，莫此为甚。此等大义，学人最宜详察。《至真要大论》云：少阴不司气化。义详本类二十四。《生气通天论》云：天运当以日光明。义详疾病类五。俱当参阅。）五六相合，而七百二十气为一纪，凡三十岁；（天以六期为备，地以五岁为周，周余一气，终而复会。如五个六，三十岁也；六个五，亦三十岁也。故五六相合，而七百二十气为一纪，凡三十岁也。然此以大数言之耳，若详求之，则三十年之数，正与一岁之度相合。盖一岁之数，凡三百六十日，六分分之为六气，各得六十日也；五分分之为五运，各得七十二日也；七十二分分之为七十二候，各得五日也。

　　三十年之数，凡三百六十月，六分分之，各得六十月；五分分之，各得七十二月；七百二十分分之，各得十五日，是为一气，又曰一节。此五六之大会，而元会运世之数皆自此起，故谓之一纪，又谓之一世。）千四百四十气，凡六十岁而为一周，不及太过，斯皆见矣。（以三十年而倍之，则得此数，是为六十年花甲一周也。其间运五气六，上下相临之数，尽具于此。故凡太过不及、逆顺胜复之气，皆于此而可见矣。）

　　帝曰：夫子之言，上终天气，下毕地纪，可谓悉矣。余愿闻而藏之，上以治民，下以治身，使百姓昭着，上下和亲，德泽下流，子孙无忧，传之后世，无有终时，可得闻乎？（此以下皆明五六之义也。观帝言上以治民，则圣帝重民之意，为可知矣。）鬼臾区曰：至数之机，迫迮以微，其来可见，其往可追。敬之者昌，慢之者亡，无道行私，必得天殃。（至数之机，即五六相合之类也。迫迮以微，谓天地之气数，其精微切近，无物不然也。其来可见，其往可追，谓因气可以察至，因至可以求数也。然至数之微，为安危所系，故敬之者昌，慢之者亡。敬者，如摄生类诸章所载，凡协议于道者皆是也。设或无道行私，而逆天妄为，天殃必及之矣，可不慎哉！迮音窄，近也。）谨奉天道，请言真要。（至真之要道也。）帝曰：善言始者，必会于终，善言近者，必知其远，（必精明于道者，庶能言始以会终，言近以知远。）是则至数极而道不惑，所谓明矣。愿夫子推而次之，令有条理，简而不匮，久而不绝，易用难忘，为之纲纪，至数之要，愿尽闻之。

　　（至数之义，本经所见不一，详会通奇恒类。简，要也。匮，乏也。）鬼臾区曰：昭乎哉问！明乎哉道！如鼓之应桴，响之应声也。（桴，鼓椎也。发者为声，应者为响。桴音孚。）臣闻之，甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。（此即五行之应天干也，是为五运。详义见下章及图翼五运图解。）帝曰：其于三阴三阳，合之奈何？鬼臾区曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。（此即三阴三阳之应地支也，是为六气。上者言司天，如子午之岁，上见少阴司天是也。十二年皆然。）少阴所谓标也，厥阴所谓终也。（标，首也。终，尽也。六十年阴阳之序，始于子午，故少阴谓标。尽于巳亥，故厥阴谓终。）厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元。（三阴三阳者，由六气之化为之主，而风化厥阴，热化少阴，湿化太阴，火化少阳，燥化阳明，寒化太阳，故六气谓本，三阴三阳谓标也。

　　然此六者，皆天元一气之所化，一分为六，故曰六元。本篇曰天元纪者，义本诸此。）帝曰：光乎哉道！明乎哉论！请着之玉版，藏之金匮，署曰天元纪。（着之玉版，垂永久也。藏之金匮，示珍重也。署，表识也。）

　　二十三卷　运气类

</div>
    <div class="pagination">
<a href="类经_page56.html">上一页</a><span>...</span><a href="类经_page52.html">52</a><a href="类经_page53.html">53</a><a href="类经_page54.html">54</a><a href="类经_page55.html">55</a><a href="类经_page56.html">56</a><span class="current-page">57</span><a href="类经_page58.html">58</a><a href="类经_page59.html">59</a><a href="类经_page60.html">60</a><a href="类经_page61.html">61</a><a href="类经_page62.html">62</a><span>...</span><a href="类经_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
