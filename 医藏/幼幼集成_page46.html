<!DOCTYPE html>
<html>
<head>
    <meta charset="UTF-8">
    <title>幼幼集成 - 第 46 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼集成 - 第 46 页/共 47 页</h1>
    <div class="content">　　大凡麻痘未出，详看天令如何？假如日暖又风和，败毒荆防堪可。若是时行疫疠，芩连消毒宜多。用心调理救沉 ，坐井观天莫学。
　　且论荆防败毒，真为发散仙方。荆防生地要相当，酒炒芩连二样。桔梗人参甘草，连翘牛蒡无双，玄参酒柏妙真良，竹叶升麻停当。
　　又有芩连消毒，散火解毒尤佳。芩连栀子及升麻，桔梗石膏多把。甘草人参知母，连翘牛蒡红花，引寻竹叶要多加，此个方儿无价。
　　发散仍前不出，令人真个忧疑。麻黄酒蜜炒如煤，栀柏芩连一例。更着大黄酒炒，连翘蒡子相宜。石膏蝉蜕最为奇，不效命难再立。
　　如见出时紫黑，此般自古多凶。急求人屎路朝东，火 成灰取用。研碎酒调吞下，须臾黑变为红。若还依旧黑朦胧，纵有神丹何用？麻已现形发热，化斑汤用为先。石膏甘草及人参，桔梗连翘灵验。若是毒多热甚，芩连消毒真传。大肠秘结大黄添，务用微通数遍。
　　麻疹类多咽痛，火邪熏烁无他。连翘甘桔要多加，牛蒡射干同下。外用十宣妙散，吹喉休要吁嗟。假如药后有争差，消毒芩连妙也。
　　麻疹再兼泻痢，预先用药调医。泻时减桂五苓宜，加上甘草滑石。如是痢兼赤白，香连丸子相随。大端痢止便为奇，不效令人疑忌。
　　麻咳声声气促，只消降火清金。赤苓栀子并黄芩，桔梗石膏灵应。知母人参地骨，栝蒌杏子玄参。麦冬牛蒡妙如神，竹叶将来作引。
　　麻后切防四证，因循多致误人。遍身久热欠清宁，咳嗽连声牵引。牙齿疳生走马，痢下赤白难禁。各求方法贵精纯，始是医家绝品。
　　为甚身中壮热，只因余毒连绵。金花丸子用芩连，龙胆栀仁堪羡。郁金雄黄解毒，灯芯地骨汤煎。若还脾弱热长延，集圣胃苓任选。
　　咳嗽频频不止，或因不忌酸咸，又加火毒肺家延，尤恐胸高气喘。体实兼行葶苈，神虚清肺为先。如斯调理保安痊，莫向风波弄险。
　　葶苈丸除肺热，杏仁防己为奇。牵牛葶苈枣相随，莱菔共研成剂。清肺神丹降气，盐汤煮焙陈皮。芩连甘草杏仁泥，苏子同丸甚美。
　　口齿生疮臭烂，此名走马牙疳。金花丸子好求安，外用除疳妙散。先取尿缸白垢，火烧白色如盐。更将五倍铜绿添，砒枣烧灰灵显。
　　赤痢泻时鲜血，黄连柏叶槐花。枳壳荆芥穗同加，痢止血除方罢。白痢吴萸滑石，樗根枳壳升麻。乌梅取肉作丸佳，赤白香连可下。
　　四疾更防死证，临门休要殊差。儿多体热瘦如麻，咳嗽面青声哑。走马唇穿齿落，痢多噤口吁嗟。此般即是死冤家，任是神仙也怕。
　　
　　
　　卷六　万氏痘麻麻疹证治歌
　　（凡二十五首，共二十九方）痘麻胎毒发于心，胃腑相连热毒侵。咳嗽鼻中清涕出，且观双目泪淋淋。
　　痘麻皆胎毒所为。毒者，火也。痘为少阳相火，阳道常饶，故痘大而 肿；麻乃少阴君火，阴道常乏，故麻小而碎密。心火旺则肺受之，故治麻当以肺为主。凡咳嗽者，火炎于肺也；鼻流清涕者，以火铄金而液自流也；目中泪出，乃肺热移于肝也；凡手掐眉目鼻面者，肺热证也。
　　凡遇冬温最不详，民多疫疠发疮疡。若逢斑疹相传染，可用汤丸预解良。
　　春温夏热，秋燥冬寒，此四时之主气也。冬应寒而反温，阳先暴泄，火令早行，人感其气，至于来春必生疮疹。未出痘麻者，必感而发，虽曰胎毒，未有不由天行疠气，故一时传染，大小相似。但见麻疹之出，宜服代天宣化丸以预解之，可使毒彻，不为已甚也。
　　麻出须明岁气先，忽轻汗下致颠连。察人虚实施方法，暗损天和寿不坚。
　　麻初发热，与伤寒相似，但麻疹则面颊赤，咳嗽喷嚏，鼻流清涕，目中泪出，呵欠喜睡，或吐泻，或手掐眉目鼻面，宜升麻葛根汤，不可作伤寒，妄用汗下也。汗之则增其热，为衄血，为咳血，为疮咽痛，为目赤痛，为烦躁，为大小便不通；下之则虚其里，为滑泄，为滞下。经曰：必先岁气，毋伐天和。此之谓也。
　　麻喜清凉痘喜温，须知麻痘不同门。麻苗痘实无人解，寒热宜分未可浑。
　　麻喜清凉，痘喜温暖，此法人皆知之。然麻疹初发，亦宜和暖则易出，所以发苗之初，只要发出得尽，则毒便解矣。若痘必苗而秀，秀而实，毒斯解也。然成实之时，若太温热，则反溃烂不收，是痘后亦宜清凉。故治痘麻，无过热，无过寒，温凉得宜，阴阳自和，是为得之。
　　麻毒从来不可留，出完毒解便无忧。腹中胀痛邪犹伏，喘促昏迷命必休。
　　麻疹只怕不能得出，若出尽，毒便解矣。凡麻疹发热之时，当审时令寒暄，以药发之。如时令大寒，以桂枝葛根汤发之；大热，以升麻葛根汤合人参白虎汤发之；不寒不热，以荆防败毒散发之。如兼疫疠时行，以人参败毒散发之，外以胡荽酒，用苎麻蘸酒遍身戛之，务令亟出。若发而不出，反加腹中胀痛，气上喘促，昏闷谵妄者，死证也。
　　过期不出势淹延，毒伏身中未得宣。急用透肌休怠玩，岂堪脏腑受熬煎！发热六七日已后，明是麻证，却不见出。此皮肤坚浓，腠理闭塞，又或为风寒袭之，曾有吐泻，乃伏也，急用发表之剂，麻黄汤去杏仁，加蝉蜕、升麻，外以胡荽酒散麻刮之。如前未更衣者，毒甚于里，伏而不出，凉膈散加牛蒡子发而解之。再不出者，死证也。（更衣，谓大便也。）肺为华盖脏称娇，毒火炎蒸津液消。喘嗽连声痰唾少，急须清润救枯焦。
　　麻疹初发热时，未见出现，咳嗽百十声不已，上气促急，面浮目胞肿，时卧时起。此火毒内蒸，肺叶焦举，宜甘桔汤加石膏、知母、牛蒡子主之。
　　火热熏蒸汗不停，毒邪并迫血违经。汗多卫表邪从解，血去荣中毒少宁。
　　麻疹发热自汗，或鼻血出，不须止之，亦发散之义。故汗者毒从汗散，衄者毒从衄解，但不可太过。如汗太多，人参白虎汤合黄连解毒汤清之；衄太甚，玄参地黄汤凉之。
　　发热乍然生吐泻，由他频出不须怕。肠胃停污自此清，胞胎之毒全消化。
　　麻疹发热吐泻，纯是热证，不可作寒论，乃火邪内迫。毒在上焦则吐，毒在下焦则泻，毒在中焦则吐泻并作。单泻，黄芩汤；吐而兼泻，黄芩加半夏汤；自利，里急后重，黄连解毒汤合天水散。
　　毒火熏蒸气上腾，咽喉自此痛烦增。从来麻痘多斯证，解毒清咽效自能。
　　麻痘咽痛，本为常候，乃火毒熏蒸而痛也，勿与喉痹同论，妄用针刺。盖喉痹之证，内作痈肿，故宜以针决去恶血，麻痘只是咽干作痛，宜甘桔汤或鼠粘子汤，细细咽之自愈。
　　麻毒如焚饮水饶，炎邪未许一杯浇。咽喉急燥心家热，津液频枯胃脘焦。
　　麻疹渴喜饮水，纯是火邪，肺焦胃干，心火内亢故也。初发热作渴，升麻葛根汤（方见前）加天花粉、麦门冬；渴甚，人参白虎汤合黄连解毒汤（方见前）一齐涌出莫惊惶，顷刻浑身朱锦庄。似痘出时还又没，如 红处却成疮。
　　痘疹贵三四次出，谓出匀；麻疹贵一齐涌出，谓出尽。麻疹只要得出便轻减，以火照之，遍身如涂朱之状，此将出之兆。出形细密，与痘疹密者相似，但麻疹粒粒成疮，非若 又皮红成片，如蚊咬之迹也。
　　痘疮赤艳痒来攻，麻见红鲜毒得松。白色血虚犹可疗，黑斑恶证莫相逢。
　　痘麻之色不可同论，大抵痘怕太红，皮嫩易破，必生瘙痒；麻喜通红，麻发于心。红者，火之正色。若麻色淡白，心血不足，宜养血化斑汤主之；色太红艳，或微紫，或出太甚，并宜大青汤。黑者，死证也。
　　麻之出没合阴阳，出以温和没以凉。连出不收阳气盛，迟迟间出是阴强。
　　麻疹出没，常以六时为准。假如子后出，午时即收，午后出，子时即收，乃阳生阴成，阴生阳成，造化自然之数。凡此旋出旋收者轻。若一出连绵三四日不收，乃阳毒太甚，大青汤（方见前）解之；逡巡不出，乃风寒外束，皮肤闭密，宜荆防败毒散（方见前）。
　　麻出浑身似火烧，毒邪壅甚急难消。解肌只许皮肤暖，救里还期便溺调。
　　麻疹欲出，则遍身发热，或烦躁，或头眩，或身拘急；及既出，则身即清凉，诸病悉解，此一层麻疹随收矣。如麻既出，热甚不减，此毒壅遏，宜大青汤（方见前）以解其表；小便涩，大连翘汤以解其里；大便秘，凉膈散（方见前）加牛蒡。
　　麻疮出尽得安和，毒水清时奈若何。拂拂热烦邪尚炽，频频呕泻毒犹多。
　　凡麻疹只要出得尽，则毒邪解散，正气和平。如怫怫发热，烦闷不宁，如蛇在灰，如蚓在尘之状，或呕吐，或泄泻，此毒邪壅遏，尚未出尽。烦热，黄连解毒汤；呕泻，黄连橘皮汤。二者并外用胡荽酒，以苎麻蘸酒搽之。（方法见前。）待麻出尽，则烦热自除，呕泻自止矣。
　　麻毒流殃为伏邪，几经恶候致嗟呀。虽然疫疠由天降，也是因循人事差。
　　麻疹欲出未出之时，即当早为发散，以解其毒，庶无余灾。若不预解使之尽出，以致毒蓄于中，麻后必为壮热，日久枯瘁，或成搐搦，或为痢疾，或咳血喘促，或作疳 而死。此虽一时疫疠之染，未有不由人事之未尽。
　　麻后连日热不除，蒸蒸烙手发毛疏。骨消骨立成疳瘦，幸有良工药可茹。
　　麻疹收后，身有微热，此虚热也，不须施治，待气血和畅，自然清凉。若热太甚，或日久不减，以柴胡麦冬散清之；如发枯毛竖，肉消骨立，渐渐羸瘦，柴胡四物汤主之。
　　发热无休神渐昏，忽然螈 乍惊魂。莫将痉病同调治，退热凉心命可存。
　　痘后热不除，忽作搐搦，不可称为惊风而用风药，宜导赤散加人参、麦冬，煎汤送安神丸（方见女人麻疹条。）小便清者可治，短少者不可治。
　　麻毒流殃走马疳，牙龈溃烂药空含。穿喉漏颊声音哑，早赋归欤疾似骖。
　　凡麻后牙龈黑烂，肉腐血出，息臭冲人，曰走马疳。马鸣散主之。若面颊浮肿，环口青黑，颊漏齿脱，唇崩鼻坏者，死证也。宜从卷四齿牙门参考。
　　麻后泄泻名休痢，昼夜无停真可异。勿轻劫涩图霸功，噤口毒深凶莫避。
　　麻后泄痢，日久不已，曰休息痢。不可妄用涩剂以图霸功，宜黄芩汤合六一散煎送香连丸。若呕吐不能食，谓之噤口。更加肠滑不止，或下鲜血，或如烟尘水者，死证也。
　　炎炎胃火金遭迫咳嗽百声痰阻隔。胸高肩息目虚浮，摆手摇头泉下客。
　　麻疹收后微咳，此肺气未平，不须调治。若咳转甚，喘气上逆，发则连绵不已，此肺中伏火，宜人参清膈散主之；身热，门冬清肺汤主之。若咳久不止，面浮目胞肿，胸高而喘，息则耸肩，血自口鼻中出，面色或青或赤，鼻燥昏闷，摇头摆手者，死证也。
　　麻收禁忌切须防，盐醋鸡鱼慎勿尝。欲莫从心终是福，物多爽口定为殃。
　　麻后通禁鸡鱼炙 盐醋之类，须过七七之后方可食之，惟宜食淡，不可纵口，以遗后患也。
　　麻收无恙将平复，饮食如常未纵欲。心胸绞痛忽倾亡，疫疠侵凌名中毒。
　　曾见痘麻收后，动止出入饮食如常，忽然心胸绞痛而死者，还是元气怯弱，疫疠之毒乘之。正不能胜，邪伏于中，外若无病，内已亏损，故一中而死，谓之中恶。
　　婴孩初离胎壳中，遍身斑驳似朱红。胎中热毒于今现，莫作时行麻疹攻。
　　凡小儿初生未盈月者，遍身红点，俗呼奶麻子是也。此胎中受热，故生下即发，现于皮肤，不可作时行麻毒论治，妄用汤剂。盖脏腑娇嫩，不能胜汤丸也，宜溯源解毒汤与乳母食之。
　　
　　
　　卷六　万氏痘麻麻疹证治歌
　　
　　桂枝葛根汤
　　治严寒时令，麻毒难出，以此发之。
　　柳杨桂 粉干葛 赤芍药 绿升麻 北防风 炙甘草生姜三片，淡豆豉一钱为引，水煎服。
　　
　　升麻葛根合人参白虎汤
　　治炎天暑月，毒为热隔，以此凉解之。
　　绿升麻 粉干葛 白芍药 炙甘草 净知母 熟石膏 上拣参糯米一撮，水煎服。
　　
　　荆防败毒散
　　治天时不寒不热，以此平解之。
　　上拣参 北柴胡 正川芎 芽桔梗 荆芥穗 白云苓 陈枳壳 信前胡 川羌活 川独活 北防风 炙甘草薄荷五片为引，水煎，热服。
　　
　　人参败毒散
　　时逢疫疠流行，适值麻疹，以此凉解之。
　　官拣参 川羌活 川独活 信前胡 北柴胡 川芎 白云苓 陈枳壳 芽桔梗 炙甘草生姜三片，水煎服。
　　
　　胡荽酒
　　（俗名芫荽） 治麻疹不出，以此发之。
　　胡荽四两切碎，先以好酒二杯，壶内煎滚，方入胡荽在内，盖定勿煎，勿令泄气，以苎麻蘸酒，遍身戛之。
　　使麻易出，真神法也！
　　麻黄汤
　　治麻疹六七日，应出不出，或风寒闭塞。
　　净麻黄 熟石膏 净蝉蜕 绿升麻 炙甘草葱白三寸为引，水煎服。
　　
　　凉膈散
　　治麻毒深重，里气不通，而应出不出。
　　锦庄黄 白芒硝 净连翘 黑栀仁 南薄荷 淡竹叶 甘草梢水煎，去渣，加生蜜三匙和服。
　　
　　甘桔汤
　　治麻疹胃火炎肺金，咳嗽面浮，应出不出。
　　生甘草 芽桔梗 熟石膏 净知母 牛蒡子生薄荷叶五片为引，水煎服。
</div>
    <div class="pagination">
<a href="幼幼集成_page45.html">上一页</a><span>...</span><a href="幼幼集成_page41.html">41</a><a href="幼幼集成_page42.html">42</a><a href="幼幼集成_page43.html">43</a><a href="幼幼集成_page44.html">44</a><a href="幼幼集成_page45.html">45</a><span class="current-page">46</span><a href="幼幼集成_page47.html">47</a><a href="幼幼集成_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
