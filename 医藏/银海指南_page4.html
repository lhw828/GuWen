<!DOCTYPE html>
<html>
<head>
    <meta charset="UTF-8">
    <title>银海指南 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>银海指南 - 第 4 页/共 22 页</h1>
    <div class="content">　　痰病论

　　经曰：湿气变物，水饮内蓄，中满不食，是言饮也，非言痰也。痰之与饮，虽曰同类，而实有不同也。盖饮为水液之属。凡呕吐清水，及胸腹膨胀，吞酸嗳腐等症，此皆水谷之余，停积不行，是即所谓饮也。若痰之不同乎饮者，饮清澈而痰稠浊，饮惟水谷停积而化，痰则五脏之伤皆能致之。然究其原，痰即人之津液，无非水谷所化，但化得其正，则形体强，营卫充。若化失其正，则脏腑病，津液败，而血气即化为痰矣。后人治痰，开口便言痰火。有云怪症为痰者，有云痰为百病之母者，痰之为害，不綦重乎？然则虚实之间，尤不可不辨。惟验其年力犹盛，血气未伤，或以肥甘过度，或以湿热盛行，或风寒外闭皮毛，或逆气内连肝膈，皆能生痰动火，害及于目。惟察其病气形气，俱属有余者，即实痰也，实痰则宜消伐。

　　若年及中衰，形气羸弱，或以多病，或以劳倦，或以忧思酒色，致成劳损，非风卒厥者，或脉见细数，脏无阳邪，时为呕恶泄泻，气短声喑者，皆有目暗不明之患。但察其形气病气，本无有余者，即虚痰也。虚痰则宜扶助元气，使精血充旺，则痰自消矣。然痰之所生，无不由乎脾肾。脾恶湿，湿胜则为痰，肾属水，水泛亦为痰。脾家之痰，有虚有实，肾家之痰，则无非虚耳。痰病延及于目，治最棘手，惟调其寒热虚实，气血阴阳，则无有不愈。昔王隐君谓内外百病，皆生于痰，悉以滚痰丸攻之，其亦但顾目前，而不知后患者也。

　　卷二

　　食病论

　　经曰：饮食劳倦即伤脾。饮食自倍，肠胃乃伤。脾胃为仓廪之官，大肠为传导之官，食伤则气滞，气滞则上不能散布精华，下不能转输糟粕。然有伤于寒物者，有伤于热物者，其在内伤，不过为泻为痢而已。若在眼目，则伤于寒者，两胞肿胀，治宜温消。伤于热者，目赤痒痛，治宜清利。若过食煎炒炙 ，必至火气上攻，则为鸡冠蚬肉，或鱼子石榴，变症不一。

　　治宜清利肠胃，去其积热，而诸病悉除。此症之易治者。凡在少年童稚，最多此症，惟年老久病之人，脾虚不能运化，或不能食，或知饥少食，或食入即胀。明是中虚之象，当以补法行之，谅明哲者，不至于胶柱而鼓瑟也。

　　卷二

　　郁病论

　　经曰：木郁达之，火郁发之，土郁夺之，金郁泄之，水郁折之。言乎五气之郁也。人之脏腑应之，木应肝胆，木主风邪，畏其郁结，故宜达之。火应心与小肠，火主热邪，畏其陷伏，故宜发之。土应脾胃，土主湿邪，畏其壅滞，故宜夺之。金应肺与大肠，金主燥邪，畏其躁急，故宜泄之。水应肾与膀胱，水主寒邪，畏其凝溢，故宜折之。然五者之中，皆可通融圆活，不必拘泥。夫人气血不顺，脉不和平，即是郁症，乃因病而郁也。至若情志之郁，则有三焉：一曰怒郁。方其盛气凌人，面赤声厉，多见腹胀。及其怒后，逆气已平，中气受伤，多见胀满疼痛，倦怠少食之症。一曰思郁。凡芸窗秀士，茅店羁人，以及室女尼姑，心有所忆而生意，意有所属而生思，思有未遂而成郁，结于心者，必伤于脾，及其既甚，上连肺胃，为咳喘失血，隔噎呕吐，下连肝肾，为带浊崩淋，不月劳损。一曰忧郁。或因衣食之累，或因利害之牵，终日攒眉而致郁者，志意乖违，神情萧索，心脾渐至耗伤，气血日消，饮食日少，肌肉日削，遂至发为目症，前七情论中已详之矣，故不赘述。然五气之郁，因病而郁者也，情志之郁，因郁而病者也。凡患是症者，宜自为节制，皆非草木所能奏效，所谓妙药难医心上病也。可不慎之？

　　卷二

　　兼症总论

　　医虽有专科，而病则无专病也。有专科则其术精，无专病则其症杂，吾故论目病而及于兼症焉。夫病之重者，莫如伤寒。仲景论太阳篇中，头热目赤。阳明篇中，目中不了了，睛不和。少阳篇中，少阳中风，两耳无所闻，目赤，是伤寒兼目疾也。若夫中风头风，虚劳臌胀，噎隔咳嗽，黄胆遗浊，疝瘕 疟泻痢，以及外科疮疡，女科胎产经带，儿科痘疹疳积，皆有兼目疾者，不得不一一着明。仿《伤寒析义》之例，以垂诸简编，庶有成法可遵，而不至于顾此失彼也。至于头风之害目，疳积之害目，患者极多，为本科之本病，故论之尤详切焉。

　　夫医有十三科，伤寒为第一，余科次之，眼科又次之。今以眼科而括诸科之全者，因虑业是科者，守一家之说，而不能广搜医籍，倘遇兼症，则曰此某科也，望望然去之，宁不贻识者之笑乎？然欲概为疗治，使患目之人，并入于光明之域，必须博考诸家，临症乃能措手也。古人立法，互有不同，有偏于寒者，有偏于热者，有偏于攻者，有偏于补者，熟究深思，化其偏而得其全，则法皆尽善矣。故专者，专心之谓也，又专力之谓也，专其心，专其力，斯得专其艺矣。且能专者，未有不能兼者也。因专而后能兼，因兼而后愈专，成德之士，岂一端一节所能尽其长哉。

　　卷二

　　伤寒兼目疾论

　　伤寒有传经直中。传经者，由太阳传阳明，由阳明传少阳，由少阳传太阴，由太阴传少阴，由少阴传厥阴，此循经传也。有太阳不传阳明而经传少阳者，有阳明不传少阳而径入本府者，有少阳不传太阴，而径归胃府者，谓之越经传。有传一二经而止者，有始终只在一经者，在表为寒，在里则为热矣。直中者，不由三阳传入，而径中三阴，有寒无热者也。若兼目疾，惟三阳有之，太阳宜汗，阳明宜清，少阳宜和，无异法也。羌活主太阳，葛根主阳明，柴胡主少阳，为报使之药，人所共知，而温经散寒之法，间亦参用。至于分症立法，无关于本科者，不必赘述也。

　　卷二

　　瘟疫兼目疾论

　　温疫之邪，伏于膜原，蒸变不测，吴又可制为达原饮以治之。立论超出千古，举世皆宗之。

　　然其症发热头疼，便闭神昏，与外感风寒相似，不可不细辨也。夫风寒从外入内，病无臭气触人，间有作臭气者，必待传阳明胃府始见。若瘟疫从中达外，病即有臭气触人，轻则透于床帐，重则盈于房帷，此气之易辨也。风寒主收敛，面色多绷急而光洁。瘟疫主蒸散，散则缓，面色多松缓而垢晦，此色之易辨也。风寒初起，舌多无胎，即有白胎，亦薄而滑。瘟疫一见头痛发热，舌上即有白胎，且浓而不滑，或粗如积粉，或色兼微黄，此舌之易辨也。瘟疫之脉，传变后与风寒颇同，初起时与风寒迥别，风寒在表，一二日，脉多浮，或兼紧兼缓兼洪而皆浮。迨传入里，始不见浮脉。瘟疫从中道而变，一二日，脉多沉，迨自里出表，脉始不沉，乃不浮不沉而数，或兼弦兼大而皆不浮。此脉之易辨也。且其见症，必初起忽觉凛凛，以后但热而不恶寒，以其从内蒸发，非必有感触之因也。设有胁痛耳聋，则邪溢少阳，腰背项痛，则邪溢太阳，眉棱骨痛，眼眶痛，鼻干不眠，则邪溢阳明，当以柴胡羌活葛根等，分经加用。若舌根先黄，渐至中央，邪渐入胃，此三消饮症。若脉长洪而数，大汗多渴，此邪适离膜原，欲表未表，此白虎汤症。若舌上纯黄色，或变黑色，或生芒刺，或鼻如烟煤，或大便不行，或大便虽无结粪，而脉象沉实，此皆承气汤症。倘耽延失下，以致循衣摸床，撮空理线，攻不可，补不可，惟有用陶氏黄龙汤，间有得生者。至于养营清燥，总宜在驱邪之后也。若邪火上攻于目，赤肿疼痛，畏热羞明，宜专逐疫邪，则目自愈。亦有昼夜壮热，目中如火燃，如针刺，怕见日光灯光，必须四面遮围，始稍宁静，亦宜注意逐邪，使胃中无热邪留郁，自然清光大来。又有疫邪传里，遗热下焦，小便不利，邪无输泄，经气郁滞，目黄如金者，即以茵陈汤治之。或邪火久焰，肾水枯涸，瞳神昏渺，眵泪失光，逐邪之中，兼用滋阴，不得徒以甘菊蒺藜疗之。总之瘟疫乃时气传染，治宜清火散邪，东垣普济消毒饮，本为瘟疫而设，以治瘟疫之目疾，其奏效不更速乎？

　　卷二

　　中风兼目疾论

　　中风分中脏中腑中血脉。中府者，中在表也，即伤寒论太阳中风，桂枝汤之类是也。外见六经形症，无异伤寒，治法亦同。中脏者，中在里也。中心不语，中脾唇缓，中肺鼻塞，中肝目瞀，中肾耳聋，而有闭与脱之分。闭者两手握固，牙关紧急，药宜疏通开窍，热闭牛黄丸，冷闭橘半姜汁汤。脱者，口张心绝，眼合肝绝，手撒脾绝，声如鼾肺绝，遗尿肾绝。更有发直摇头，面赤如妆，汗出如珠，此际须用理中汤加参两余，以温补元气。或寒痰阻塞，用三生饮加参灌之，庶救十中之一。中血脉者，中在半表半里也。如口眼歪斜，半身不遂之属是也。药宜和解，以大秦艽汤加竹沥姜汁钩藤主之。气虚者，偏于右，佐以四君。血虚者，偏于左，佐以四物。气血俱虚者，左右俱病，佐以八珍。若兼目疾，治法亦不外此。惟宜养血除风，所谓治风先治血，血行风自灭也。他如中肝之目瞀，脾绝之眼合，皆垂绝之候，并非目病，不可救也。

　　卷二

　　头风兼目疾论

　　头为诸阳之首，目为七窍之宗，一身之经脉，皆上接于首。而少阴厥阴少阳太阳之脉，皆出于目系。若风邪乘之，则为头痛，故曰头风。然有大小雷头风，左右偏头风，以及阳邪风阴邪风之殊。然究其原，不过六经头痛而已，自有表症可察。盖身必寒热，脉必紧数，或涕泪鼻塞，或咳嗽项强，或背脊酸疼，按定何经用药，各有所主。若太阳头痛，羌活 本主之，阳明头痛，升麻葛根主之。若阳明胃火上冲，直达头维而痛者，宜白虎汤主之。少阳头痛，柴胡川芎主之。太阴头痛，防风白芷主之。少阴头痛，独活细辛主之。厥阴头痛，蔓荆子吴茱萸主之。此六经报使之药。若雷头风者，乃满头作痛，面皮疙瘩，宜清震汤主之。右偏头痛者，宜补气散风。左偏头痛者，宜养血除风。此治外风之大略也。若内风发动，有阴阳气血之辨。阴虚者，乃水亏于下，而虚火乘之则痛。阳虚者，乃阳衰阴胜，遇寒则痛。气虚者，微遇外邪，或劳顿则痛。血虚者，以肝藏血，脾统血，血虚则热自生风，眩运耳鸣，此所谓肝风内动也。故气虚者，人参黄 为主。血虚者，当归川芎为主。阴虚火浮者，壮水为主。阳虚阴胜者，扶阳为主。若三阳之火上炽，夜间作痛者，宜补肝散主之。更有痰厥头痛者，有风痰湿痰寒痰，肾虚水泛为痰诸症。风痰者，宜散风祛痰。湿痰者，宜燥湿消痰。寒痰者，宜温胃补气，气不逆则痰自平矣。水泛为痰者，宜养阴补肾，使肾中水火和平，无有偏胜，则痰自愈也。凡头风之症，最易损目者。盖风邪上受，必犯空窍，肝开窍于目，为风木之脏，木动则生风，以风招风，内外合邪，故头风必害目也。或为旋螺泛起，或为蟹睛高凸，或为内外堆云，或为红白垂帘，或为瞳神散大，或为内障青盲，此等症候，皆宜各随其经，考之脉象，临证应变，不可执法而治也。

　　卷二

　　虚劳兼目疾论

　　虚劳之受病，惟房劳伤、思郁伤、医药伤三者而已。其见症也，骨蒸咳嗽吐血泄泻，男子失精，女子不月，五者皆本病之常。房劳伤者，断丧太过，而精气受伤也。其症从下而上，由肾肝而至于脾，或先失血，或见遗精，次见咳嗽骨蒸等症。真阳亏者，乏气少食，后见泄泻而危。真阴亏者，火旺血瘀，必发痈肿而毙。思郁伤者，情志不遂，而神气受伤也。此病起于肾，关于心而迫肺，伤肝及脾，再交水火，谓之七传。初起骨蒸干咳，继则亡血失精，女子不月，至死而面色不衰，以阴火蒸腾津液于上，所以肢体日削，而神采愈鲜也。最为难治。医药伤者，表邪未清，留于肺络，误服寒凉清降，邪必从皮毛陷入。亦有因寒凉伤胃，胃输寒气于肺，皆能令人咳嗽不休。或风热误投辛散，而伤少阴之经，必先吐脓血，而后泄泻，或汗下失于调养，而伤其营卫，必先微寒数热，而后咳嗽。若兼目疾房劳伤者，治以六味八味为主。思郁伤者，治以逍遥归脾为主。医药伤者，治以调补元气为主。然在初起之时，尚可图救，延至末传，终难取效，慎之慎之。

　　卷二

　　鼓胀兼目疾论

　　鼓胀当辨明虚实寒热，然后施治，方不错误。假如溺赤便闭，脉数有力，色紫暗，气粗厉，口渴饮冷，唇焦舌燥，所谓诸腹肿大，皆属于热是也。溺清便溏，脉迟无力，色 白，气短促，喜饮热汤，舌润口和，所谓诸病水液，澄澈清冷，皆属于寒是也。按之不痛，时胀时减者，为虚。按之愈痛，腹胀不减者，为实。东垣治法，枳术补中二方，出入加减，随症取效。此症痰湿素盛，中气先伤，或为血蛊，或为水肿，见症不一，或宜开鬼门，或宜洁净府，或宜除陈 ，前人论之甚详，所谓上下分消其势也。如有兼目疾者，未有不两胞肿胀，眵泪赤涩，须察其本病之由，而以照顾脾胃为主。盖土败则木贼，木能生火，火又生风，眉睫之间，变端不测矣。若新感时邪，天行赤热，只以常法治之，不必过虑也。

　　卷二

　　咳嗽兼目疾论

　　咳嗽者，一由于胃气不清，一由于阴火上乘。五脏六腑，虽皆有咳，而大要不越聚于胃关于肺六字而已。何者，胃为脏腑之总司，肺为诸咳之门户也。外感咳嗽，有风从皮毛而入于肺者，有从背俞而入于肺者，有素患咳嗽，复加风寒，及形寒饮冷所致者，一表即清，故为轻症。不比杂病积久而发，急难取效也。然风热风燥，最当辨明。如冬时先伤其节之暖，复加风寒外遏，而致咳嗽痰结咽肿，身重自汗，脉浮者，风热也，宜用萎蕤汤，慎不可用辛热发汗。燥为秋气，令不独行，长夏湿土之余气，既伏藏于肺胃之间，至深秋燥令大行，与湿不能兼容。至于挟风寒之威，而成咳嗽者，风燥也。惟千金麦门冬汤，五味子汤为宜。盖肺燥胃湿，两难分解，故敛散互用，燥润杂出也。若兼目疾，风热则赤痛，风燥则涩痒，气逆则睛胀，痰凝则视昏，治如上法。至于火炎干咳，悉是阴虚。大抵肾水枯竭，肝脏多火，故及于目，只宜壮水制阳，如六味加麦冬五味子之类，堪称善治。若导火之法，断断不可用也。

　　更有形寒饮冷，伤于肺胃，连及脾脏，咳嗽多痰，目胞浮肿，气轮红赤，宜桂枝人参汤，枳实理中汤，四逆加人参汤等治之。不明乎此而误用寒凉之药，鲜不为害矣。

　　卷二

　　黄胆兼目疾论

　　黄胆病，以湿得之，故口渴难治，不渴易治。其症有阴有阳，由于湿之有寒有热。阳黄者，湿从火化，瘀热在里，胆热液泄，与胃之浊气共并，上不得越，下不得泄，熏蒸郁遏，面部先黄，次及身体指甲，汗溺俱黄，黄如橘子色，阳主明，治在胃。阴黄者，湿从寒水，脾阳不能化热，胆液为湿所阻，浸淫肌肉，溢于皮肤，色如熏黄，阴主晦，治在脾。伤寒发黄，《金匮》黄胆立名虽异，治法则同。再瘀热入胃，有因食谷者，有因酣酒者，有因色欲者，上盛则一身尽热，下郁则小便为难。食滞宜消之，酒热宜清之。女劳秽浊，始宜解毒，继则滑窍。湿在上，以辛散。以风胜湿，在下，以苦泄，以淡渗。各有方法，可按症以求之也。若寒湿在里，惟罗谦甫茵陈四逆汤，最有卓识，诚足补仲景之未备者也。然无论寒湿湿热，其目皆黄，甚至瞳神亦黄，势必云雾翳障，瞻视昏花，治亦无他法，以茵陈为主，五苓四逆，随症选用。黄虽分阴阳，实阳多阴少也，故叶天士曰：夏秋疸病，湿热气蒸而成。堪为明征。而徐灵胎疸囊之说，滥 其方，不肯示人，苟有济世之心，何忍珍而不露哉？

　　卷二

　　遗浊兼目疾论

　　遗浊本二症，遗是遗精，浊是浊带。遗分有梦无梦，浊分赤色白色。有梦而遗者，相火之强也；无梦而遗者，心肾之衰也。浊而赤色者，血虚热甚也；浊而白色者，气虚湿热也。然遗精症状，各有不同。大抵小便后流出不可禁者，为湿热下注，不小便而自出者，为精关滑脱。或茎中痛痒，常欲如小便者，为败精阻滞。凡人酒色过度，思虑无穷，致真元衰惫，虚火流行，每多患此。又浊带症状各有不同，大约以干掩窍端者为火，不干掩者为湿。小水赤涩而痛，或浊有赤色者，为小肠湿热。小水不赤不痛，而所下色白，或渗利转甚者，为脾气下陷。茎中痒痛而发寒热，或有结痛者，为毒邪所侵。丹溪谓胃中浊痰渗入膀胱，未足以尽之也。设有是症而兼目疾，遗是精病，肾之虚也，宜贞元五子饮之类。浊是气病，膀胱不化也，宜通关五苓散之类，其目眵泪赤肿，湿热相火也，宜萆 厘清饮。或翳雾羞明者，脾肾两亏也，宜脾肾双补丸。或瞳神淡白者，乃真精走尽，元气大亏，不可为矣。惟宜大剂填补，希冀百中之一也。

　　卷二

　　疟兼目疾论

　　者，疟之总名也。疟者，病之暴疟也。经曰：夏伤于暑，秋必 疟。盖暑热伤阴，暑必挟湿。湿与热并，不泻则痢，不痢则疟也。又曰：阴阳相搏而疟作，阴搏阳而为寒，阳搏阴而为热。如二人相争，此胜则彼负，彼胜则此负。阴阳互相胜负，故寒热并作也。大抵无痰不成疟，外感四气，内伤七情，饮食饥饱，房室劳倦，皆能致之。而其中气凝滞，鼓动痰涎，则一也。三阳为浅，三阴为深。太阳之疟，腰背头项俱疼，先寒后热，热止汗出。阳明之疟，鼻干舌燥，寒甚乃热，热甚汗出，喜见日光。少阳之疟，口苦胁痛而呕，寒热往来，身体解。少阴之疟，寒少热多，呕吐独甚，舌干口燥，欲闭户牖而处。太阴之疟，惨然太息，腹满恶食，病至善呕，呕已乃衰。厥阴之疟，腰痛，少腹满，小便数而不利，恐惧不足，腹中悒悒。若有兼目疾者，当分经专治，暑者清之，湿者燥之，风者散之，虚者补之，调其寒热，治以温凉。其治本病之方，仲景小柴胡汤，出入加减，洵为至当不易，毋忽视也。

　　卷二

　　泻痢兼目疾论

　　泻痢乃脾胃之疾，六气中除燥气外，皆能为泻。然伤于寒湿者为多，其邪从经络而入，犯及中土，所以治泻以补脾为君，除邪为辅。若中气下陷，泄泻无常者，宜补中归脾主之，乃正治也。五更肾泻，古人皆用四神丸，未必皆验，盖因湿伤水脏故也，当用金匮泽泻汤，加姜桂五味萆 之类，往往获效。又有肝肾大虚，命门火衰，不能蒸化糟粕而时见泄泻者，宜附子理中汤，或右归丸加紫石英粟壳之类，以固敛之。痢疾多患于夏秋之间，当初起正值暑湿全盛时，用通利之剂即愈。盖积滞亦是肠中津液，气不统运，变为败垢，调其气则失统之败垢自下，未伤之津液亦安。近世执痛随利减之说，概用通利，久痢虚痢则危矣。郭友三治一人，阴虚发热，下痢不食，用猪苓汤、阿胶黄连汤而痊，可谓善悟。泻症若兼目疾，却不可过用祛风利湿，惟宜健脾，如异功散之类，随症加减。痢症若兼目疾，宜行血调气，如香苏平胃四物，或佐香连丸、清宁丸皆可。若泻痢久而目生翳障者，乃阴分受伤也，法宜滋阴，甘草阿胶，可随症加入。总之津液下泄，不能上承于目，延久必有翳膜之患，当去其宿积，固其肠胃，标本兼施，泻痢得止，则目患自除矣。

　　卷二

</div>
    <div class="pagination">
<a href="银海指南_page3.html">上一页</a><a href="银海指南.html">1</a><a href="银海指南_page2.html">2</a><a href="银海指南_page3.html">3</a><span class="current-page">4</span><a href="银海指南_page5.html">5</a><a href="银海指南_page6.html">6</a><a href="银海指南_page7.html">7</a><a href="银海指南_page8.html">8</a><a href="银海指南_page9.html">9</a><span>...</span><a href="银海指南_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
