<!DOCTYPE html>
<html>
<head>
    <meta charset="UTF-8">
    <title>小儿卫生总微论方 - 第 10 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿卫生总微论方 - 第 10 页/共 126 页</h1>
    <div class="content">　　心色赤者本色也。青者肝乘心也。黄者脾乘心也。白者肺乘心也。黑者肾乘心也。脾色黄者本色也。青者肝乘脾也。赤者心乘脾也。黑者肾乘脾也。白者肺乘脾也。肺色白者本色也。青者肝乘肺也。赤者心乘肺也。黄者脾乘肺也。黑者肾乘肺也。肾色黑者本色也。青者肝乘肾也。赤者心乘肾也。黄者脾乘肾也。白者肺乘肾也。

　　面上五脏四时相乘色

　　 经言青赤见于春。赤黄见于夏。黄白见于长夏。白黑见于秋。黑青见于冬。是谓五脏之生。五行相继也。为病轻。若肝色见青白。心色见赤黑。脾色见黄青。肺色见白赤。肾色见黑黄。是谓真藏之色。五行相克也。为病重。

　　面目死生色

　　 内经曰。凡病面黄目青。面黄目赤。面黄目白。面黄目黑者。皆不死。圣济经云。脾真为本。

　　而面黄必生者。以真气外荣故也。若面青目赤。面青目白。面青目黑。面黑目白。面赤目青者。皆死。谓无脾色外荣。而真气已绝故也。

　　鼻上色

　　 圣济经曰。鼻端青为腹冷。黑为水气。白为无血。黄为胸寒。赤为有风。鲜明为留饮。

　　目内色

　　 赤者心热。淡红者虚热。青者肝热。浅淡者肝虚。黄者脾热。无精色肾虚。

　　金匮死色

　　 凡小儿病者。有黑色满面。或绕口入口。或延眉绕目。或暗人中者。皆死。有青色延面。连目入耳者死。目无精光。眼中有物。如横红针者死。

　　外台死色

　　 凡小儿病者。面上有青黑色。如纱盖定。从发际至印堂者。不以疾状浅深。六十日死。至鼻柱者。

　　一月死。至人中者。十日死。满面者。即日死。

　　卷二　诸般色泽纹证论

　　诸处纹状候

　　耳后完骨上。有青脉如线三两路。卧不静者。此痫疾候。当刺。掐破令血出。以为小治。若目肿破者。死候也。

　　手大指后。白肉鱼际之上，有筋络色青黑者。胃中有寒。赤黄者有热。赤青黑杂者寒热。若青而小短者少气。

　　叉手处。手大指第二指之间虎口上。有筋脉如线。看其颜色曲直。以决其病。若纹直者是惊。曲者是伤。沉隐为风。

　　曲外有冷。曲内为食。

　　〔歌曰〕虎口青纹直。情知四足惊。黑色元因水。赤乃火飞禽。淡红人惊发。湾紫有伤寻。外冷内为食。沉隐定风生。长大疾须重。短小得安平。但看叉手处。病候验虚真。

　　第一指上仄三节。名曰三关。小儿从男左女右看之。有八般筋脉纹状。以验其病。名曰八片锦。最下一节。名为气关。有纹过者。病才觉重。诸病既生。则气不调顺。故名气关也。第二节。名为风关。有纹过者。须发惊风。渐加困重。

　　故名风关也。第三节。名为命关。有纹过者。则病极而命危殆。故名命关也。

　　图　鱼刺形。主初惊。在气关。主壮热吐泻。在风关。主初惊才发。在命关。惊极难治。

　　〔歌曰〕形如鱼刺是初惊。遍体如汤面色青。吐泻躁烦如似此。通肠和气便惺惺。

　　垂针形。主泻痢。在气关。主伤冷吐泻。在风关。泻传惊风。在命关。惊传慢惊风极候。

　　〔歌曰〕形如悬针泻痢多。发惊身热定违和。此病若变惊风慢。命关已度是沉 。

　　水字形。主肺惊。在气关。涎痰咳嗽虚积。在风关。发惊喘哽涎。在命关。困不治。

　　〔歌曰〕形如水字肺家惊。虚积相传面色青。鬲上有涎须与治。命关若过更无宁。

　　乙字形。又曰中曲。主食惊。在气关。主食伤吐痢。在风关。传变风。乙形属肝。肝刑于脾。在命关。传慢脾风。不治。

　　〔歌曰〕形如乙曲病因肝。眼慢惊啼螈 偏。冷积为伤传变此。慢脾风已度三关。

　　去蛇形。主内实外虚。来蛇形。主外实内虚。蛇中卷形。内外俱虚。此数样皆曲虫。又曰曲蛇。在气关。主疳积。在风关。主劳带惊。在命关。不治。

　　〔歌曰〕形如蛇曲病因深。脾积疳劳又带惊。未过二关宜早治。若过三关更莫论。

　　长者弓形。短者环形。主疳积。在气关。吐逆疳热。吃泥土。在风关。疳极羸瘦。在命关。不治。

　　〔歌曰〕形如环弓疳气黄。好食泥土是寻常。此病早求良医治。三关已到命飞扬。

　　乱纹形。主虫痛。在气关。主气不和。有虫积。食诸生物。在风关。主虫咬心腹痛。在命关。病困极难治。

　　〔歌曰〕纹乱纵横虫上寻。晓夜啼号不可禁。神佛求遍都无应。安虫取积得康宁。

　　珠形死候。此候不拘三关上下。见者皆为死候。

　　〔歌曰〕流珠死候不须医。便是沉 莫疗之。三关若见都休望。安排后事更无疑。

　　〔诸纹总歌〕鱼刺初惊候。悬针泻痢多。水纹惊肺积。乙样是肝讹。曲虫惊疳病。环弓一论过。乱纹虫咬甚。流珠病已 。

　　卷二　五脏主病论

　　诸形证候

　　肝脏

　　 肝主风。肝病实。则目直叫哭。呵欠顿闷项急。（治当泻之）肝病虚。切牙多欠。口中气热。

　　则外生风。口中气温。则内生风。（治当补之）肝热则 衣捻物。热甚则目直视不搐。风主动。又风淫末疾。热即风动于四末。故手 衣捻物也。热入于目。牵其筋脉。则两 俱紧。不能转视。故目直也。（治当泻其心肝）肝有风则目连札。风甚则身反折强直不搐。凡病新久皆引风。风动上于头目。目属肝。风入于目。则目上下左右如风之吹。不轻不重。儿不能任。故目连札也。风甚则风入于筋脉。筋脉紧急。故身反强直也。（治当泻肝补肾）肝有热有风。甚则皆兼惊证。不搐者。谓未得心热故也。若心热乘于肝。则子母俱有实热。风火相搏。而乃发搐。其抽掣之势。如风荡火也。（治在惊疾门之中）若肝热衣捻物。壮热饮食喘闷者。肺乘之也。（治当泻肺）肝于四时。冬相春王。夏衰秋绝。若在春肝王之时。（早晨亦同）反见肺病乘肝者。是肺强肝怯也。（治当泻肺补其肾。今肝虚补肾者。母能令子实也。甚则宜补其肝。或子母俱补）轻者肺病退则愈。重者目中淡青。必发惊。若更有赤者。当发搐也。谓怯则目淡青色。有心热则赤。故当发搐。肝虚实皆主风。若外感生者。则呵欠顿闷。口中气热。（治当发散）若能食饮水不止者。当微下之。余不可下也。

　　心脏

　　 心主惊。心病实。则叫哭发热饮水。惕跳上窜发搐。（治当泻之）心病虚。则卧而悸动不安。

　　手足摇纵。（治当补之）心病虚实皆主摇。心实则喜仰卧。谓心气实则气上行涩。若合面卧。气则不通快。故喜仰卧。使气得上下通也。（治当泻之）心热则视其口中气温。或合面卧而就冷。及上窜切牙也。谓心热则胸亦热。儿虽不能言。有就冷之意。故合面卧也。（治当泻热）若邪热乘心。则为惊啼。（治当安神）心于四时。春相夏王。秋衰冬绝。若在夏心王之时。（日中亦同）反见肾病乘心者。是肾强心弱也。（治当补其肝心。泻其膀胱。今肾强而泻膀胱者。谓肾主虚而无实。泻其膀胱之府。则脏不得盛也）轻者肾病退则愈。重者悸动不已。当发搐也。

　　脾脏

</div>
    <div class="pagination">
<a href="小儿卫生总微论方_page9.html">上一页</a><span>...</span><a href="小儿卫生总微论方_page5.html">5</a><a href="小儿卫生总微论方_page6.html">6</a><a href="小儿卫生总微论方_page7.html">7</a><a href="小儿卫生总微论方_page8.html">8</a><a href="小儿卫生总微论方_page9.html">9</a><span class="current-page">10</span><a href="小儿卫生总微论方_page11.html">11</a><a href="小儿卫生总微论方_page12.html">12</a><a href="小儿卫生总微论方_page13.html">13</a><a href="小儿卫生总微论方_page14.html">14</a><a href="小儿卫生总微论方_page15.html">15</a><span>...</span><a href="小儿卫生总微论方_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
