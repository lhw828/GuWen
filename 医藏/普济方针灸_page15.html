<!DOCTYPE html>
<html>
<head>
    <meta charset="UTF-8">
    <title>普济方针灸 - 第 15 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方针灸 - 第 15 页/共 82 页</h1>
    <div class="content">　　是亦在人以智取之。若任其自然。则终不发矣。此人事所以当尽也。
　　卫生宝鉴云。国信副使覃郎中。年四十九岁。病脐腹冷痛。完谷不化。足 寒而逆。皮肤不仁。精神困弱。诊其脉沉细而微。遂投其甘辛大热之剂。又灸气海穴百余壮。灸三里穴各三七壮。又灸阳辅穴各二七壮。三日复以葱熨灸疮。皆不发复。灸前穴又十日后。疮亦不作脓疮口皆干。初癸丑岁。学针于窦子声。因循穴 曰。凡用针者。气不至而不效。灸之亦不发。大抵本气空虚。不能作脓。失其所养。故而更加。不损邪气。加之病必不起。异日因语针灸科忽教授。亦以为然。戊辰春。副使除益都府判。到任未几时风疾半身麻木。自汗恶风好喜笑。多妄言。语微涩。医以续命汤复发其汗。津液重竭。其证愈甚。因求医还家。日久神气昏愦。体羸瘦。饮食无味。便溺遗失。扶而后起。屡易医药。皆不能效。因思内经有云。阳气者。若天与日。失其所养则折寿而不彰。今因此病。而知子声之言矣。或曰。副使肥甘足于口。轻暖足于体。使令足于前。所为无不如意。君言失其所养。何也。对曰。汝言所养。养口体者也。予论所养。养性命者也。且覃氏壮年得志。不知所养之正。务快其心。
　　精神耗散。气血空虚。因此致疾。予因思灵枢经云。人年十岁。五脏始定。血气以通。其气在下。故好走。二十岁。血气始盛。肌肉方长。故好趋。三十岁。五脏大定。肌肉坚。血脉盛满。故好起。四十岁。五脏六腑。十二经脉皆大盛。以平定。腠理始疏。荣华颓落。发颇斑白。平盛不摇。故好坐。五十岁。肝气始衰。肝叶始薄。胆汁始减。目始不明。六十岁。
　　心气始衰。善忧悲。血气懈惰。故好卧。七十岁。脾气虚。皮肤枯。八十岁。肺气衰。魄魂离。故言善误。九十岁。肾气焦。脏枯。经脉空虚。百岁。五脏皆虚。神气皆去。形骸独居而终矣。盖精神有限。嗜欲无穷。轻丧其命。一失难复。其覃氏之谓欤。
　　
　　卷三　针灸门
　　淋洗灸疮法
　　凡着灸治病。才住火。便用赤皮葱薄荷二味。煎汤温淋洗灸疮周回。约一二尺以来。驱令逐风气于疮口内出。兼令经脉往来不滞于疮下。自然疮坏疾愈。若灸疮退火痂。后用桃树东南枝稍。青嫩柳皮二味。等分煎汤温洗灸疮。此二味偏能获灸疮中诸风。若疮内黑烂溃者。
　　加胡荽三味。等分煎汤。温淋洗灸疮。自然生好肉也。若灸疮疼痛不可忍。多时不效者。加黄连四味。等分煎汤淋洗。立有神效。
　　
　　卷三　针灸门
　　贴灸疮法
　　凡贴灸疮。春用柳絮。夏用竹膜。秋用新绵。冬用兔腹上白细毛。猫儿腹毛更佳。
　　资生经云。今人多以膏药贴之。两三日易全不疼。但以膏药贴则易干尔。若要脓出多而疾除。不贴膏药尤佳。又法。凡灸疮不瘥者。日别灸六七壮自瘥。
　　
　　卷三　针灸门
　　忌食物法
　　既灸。忌猪鱼热面。生动风冷物。鸡肉最毒。房劳尤当忌也。
　　
　　又忌法
　　凡虎兔龙蛇牛马猪羊鸡犬猴鼠。以上十二相属肉物。皆不得食。及以为药。牛黄龙骨龙齿不可废。又经云。里下人灸后。亦忌饮水浆濯手足。
　　前项诸法。并散在诸部内。不可寻究。故集之。造次删成。所以省披讨也。
　　
　　卷四　针灸门
　　总论
　　夫病源所起。本于脏腑之脉。并出手足。循环腹背。无所不至。往来出没。难以测量。
　　将欲指取其穴。非图莫可。预备之要。非灸不精。故经曰。汤药攻其内。针灸攻其外。则病无所逃矣。方知针灸之功。过半于汤药矣。然去圣久远。学徒蒙昧。孔穴出入。莫测经源。济弱扶危。临事多惑。因慨其不逮。鸠集今古名医明堂。以述此篇。用补私阙。庶根据孔知穴。按经识分。则孔穴亲疏。居然可见矣。旧明堂图。年代久远。传写错误。不足指南。今根据甄权等所撰。为定云耳。
　　铜人经云。黄帝问曰。余闻气穴三百六十五。以应一岁。未知其所。愿卒闻之。岐伯稽首再拜对曰。窘乎哉问也。其非圣帝。孰能穷其道焉。因请益意尽言其处。雷公问曰。禁服之言凡刺之理。经脉为始。愿闻经脉之始生。帝答曰。经脉者。所以决死生。处百病。调虚实。
　　不可不通矣。
　　
　　卷四　针灸门
　　流注经络井荣说
　　夫流注者。为刺法之深源。作针术之大要。是故流者。行也。注者、住也。盖流者要知经脉之行流也。注者、谓十二经脉各至本时。皆有虚实邪正之气注于所括之穴也。夫得时谓之开失时谓之阖。夫开者。针之必除其病。阖者。刺之难愈其疾。可不明此二者乎。况经气内干五脏。外应支节。针刺之道。经脉为始。若识经脉。则诸行气部分。脉之短长。血气多少。
　　行之逆顺。祛逐有过补虚泻实。则万举万痊。若夫经脉之源而不知。邪气所在而不辨。往往病在阳明。反攻少阴。疾在厥阴。却和太阳。遂致贼邪未除。本气受弊。以此推之。经脉之理不可不通也。昔圣人深虑此者。恐后人劳而少功也。广因闲暇之际。爰取前经以按旧典。
　　缘柯摘叶。采摭精华以明流注之幽微。庶免讨寻之倦怠。不揣荒拙。列图于后。凡我同声之者。见其违阙。改而正之。庶行之久远而无弊焉。不亦宜乎。
　　
　　卷四　针灸门
　　平人气象论经隧周环
　　经脉一周于身。内长一十六丈二尺。人一呼脉行三寸。一吸脉行三寸。呼吸定息。脉行六寸计二百七十定息。气可环周。然尽五十荣卫以一万三千五百息。则气脉都行八百一十丈。
　　如是则应天常度。脉气无不及太过。气象平调。故曰。平人也。
　　凡刺之理。经脉为始。经脉者。所以能决死生。处百病。调虚实。不可不通也。夫经气者。
　　内干五脏。而外络支节。其浮气不循经者。为卫气。精专行于经隧者。为荣气。阴阳相随。
　　外内相贯。如环之无端。常以平旦为纪。其脉始从中焦手太阴出。注于手阳明。上行注足阳明。下行至 上。注大指间。与足太阴合。上行抵脾。从脾注心。中循手少阴。出腋下臂。
　　注小指。合手太阳。上行乘腋出 。内注目内 。上巅下项。合足太阳。循脊下尻。下行注小趾之端。循足心注足少阴。上行注肾注心。外散于胸中。循手心主脉。出腋下臂。入两筋之间。入掌中。出中指之端。环注小指次指之端。合手少阳。上行注膻中。散于三焦。从三焦注胆。出胁注足少阳。下行至 上。复从 注大指间。合足厥阴。上行至肝。从肝上注肺中。复出于手太阴。此荣气之行也。逆顺之常。荣气之行。常循其经。周身之度。一十六丈二尺。一日一夜行八百一十丈。计五十度。周于身。卫气则不循其经焉。昼则行阳。夜行于阴。行于阳者行诸经。行于阴者行诸脏。凡刺之道。须卫气所在。然后迎随。以明补泻。此之谓也。黄帝内经曰。凡人两手足各有三阴三阳脉。以合为十二经脉也。手之三阴。从脏走至手。手之三阳。从手走至头。足之三阳。从头下走至足。足之三阴。从足上走入腹。络脉传注。周流不息。故经脉者。行血气。通阴阳。以荣于身者也。其始从中焦注手太阴阳明。
　　手阳明注足阳明太阴。足太阴注手少阴太阳。手太阳注足太阳少阴。足少阴注手厥阴少阳。
　　手少阳注足少阳厥阴。厥阴复还注手太阴。其气常以平旦为纪。以漏水下百刻。昼夜行流。
　　与天同度。终而复始也。
　　
　　卷四　针灸门
　　手太阴肺之经
　　手太阴之脉。起于中焦（中焦者。在胃中脘。主腐熟水谷。水谷精微。上注于肺。肺行荣卫故十二经脉。自此为始。所以手太阴之脉。起于中焦。又高 德云。中焦。乃脐中也）下络大肠（大肠为肺之维。故肺脉络大肠）。还循胃口（胃口。谓胃之上口。贲门之谓也）。上膈属肺（手太阴为肺之注。故其脉上膈属于肺）。从肺系横出腋下（腋谓肩之里也）。下循 内（为肩肘之间也）。行少阴心主之前（少阴在后。心主处中。而太阴行其前也）。下肘中（尺泽穴分下）。循臂内上骨下廉（上骨为臂之上骨也。下廉为上骨之下廉也）。入寸口（经渠穴在此寸口中）。上鱼（鱼谓手大指之后也。以其处如鱼之形。故曰鱼）。循鱼际（鱼际。谓手鱼之际。有穴居此。故名曰鱼际也）。出大指之端（少商穴分也）。其支者（针经曰。支而横者为络此手太阴之脉。别走阳明者也穴名列缺）。从腕后直出次指内廉出其端（手太阴自此交入手阳明）。是动则病（手大阴常多气少血。今气先病。是谓是动。难经曰。是动者气也。此之谓乎）。肺胀满。膨膨而喘咳（膨膨。谓气不宣畅也）。缺盆中痛（缺盆穴在肩下横骨陷中。言其处如缺豁之盆。故名曰缺盆）。甚则交两手而瞀（太素注云。瞀。抵目也）。是谓臂厥（肘前曰臂气逆曰厥）。主肺所生病者（邪在气留而不去。则传之于血也。血既病矣。是气之所生。故云。所生病也。难经曰。所生病者血也。斯之谓乎）。咳嗽上气。喘喝。烦心。胸满。 臂内前廉痛。掌中热。气盛有余。则肩背痛。风汗出中风。小便数而欠（数频也。欠少也。言小便频而少也）。气虚则肩背痛。寒。则少气不足以息。溺色变。卒遗失无度。盛者。寸口大三倍于人迎。虚者。则寸口反小于人迎也（寸口人迎。诸书不同。有言寸口人迎者。有言肺口人迎者。有言气口人迎者。然则气口脉。与寸口脉异乎。同乎。按五脏别论注云。寸口可以候气之盛衰。故云气口。可以切肺之动静。故云肺口。由是则肺口气口。皆寸口也。观丁德用二难图可知矣。气口人迎在头而法取之手也。左手关前一分。人迎之位也。右手关前一分。气口之位也。候气口以知阴。候人迎以知阳。知阳知阴。而盛躁明矣。明盛躁。而死生定矣。扁鹊所谓经脉十二。络脉十五。皆因其原如环之无端。转相激灌。朝于寸口人迎。
　　以处百病。而决其死生也者。正谓兹矣。人迎主外。寸口主内。两者相应俱往俱来。若引绳小大齐寸命之口平。无病。若其不一。谓之有病。素问云。人迎盛病在三阳。寸口盛病在三阴。若细而信言之。则人迎一盛病在足。少阳一盛而躁在手。少阳人迎二盛病在足。太阳二盛而躁在手。太阳人迎三盛病在足。阳明三盛而躁在手。阳明人迎四盛以上。谓之格阳。寸口一盛病在足。厥阴一盛而躁病在手。心主寸口二盛病在足。少阴二盛而躁病在手。少阴寸口三盛病在足。太阴三盛而躁病在手。太阴寸口四盛以上。谓之关阴。若寸口人迎俱盛四倍以上。谓之关格。关格者。不得尽其命而死矣。是以人迎一盛泻足少阳。补足厥阴。二泻一补。曰一取之躁取之手。人迎二盛。泻足太阳。补足少阴。二泻一补。曰一取之躁取之手。
　　人迎三盛。泻足阳明。补足太阴。二泻一补。曰二取之躁取之手。寸口一盛。泻足厥阴补足少阳。二补一泻曰一取之躁。取之手。寸口二盛。泻足少阴补足太阳。一补二泻曰二取之躁取之手。寸口三盛泻足太阴。补足阳明。二补一泻。曰二取之躁。取之手。寸口人迎。皆宜切而验之。气和乃止。今肺经言盛者。寸口大一倍于人迎。则是寸口二盛而躁。泻手太阴补手阳明。二补三泻。曰。二取之者是也。虚者。寸口反小于人迎。则是人迎三盛而躁。泻手阳明补手太阴。三泻一补。曰二取之者是也。余同此例。又阴阳别论注云。胃脘之阳者胃人迎之气也。察其气脉动静大小。与脉相应否也。胃为水谷之海。故候其气而知病处。人迎在结喉两旁一寸五分。脉动应手。其脉之动。常左小而右大。左小常以候脏。右大常以候腑。气口在手鱼际之后二寸皆可以候脏腑之气）。
　　手太阴之别名曰列缺。起于腕上分间。并太阴之经。直入掌中。散于鱼际。实则手锐掌热。虚则欠KT 。小便遗数。取之去腕半寸。别走阳明也。
　　手太阴之筋。起于大指之上。循指上行。结于鱼际之后。行寸口外侧。上循臂。结肘中上内廉。入腋下。出缺盆。结肩前 上。结缺盆下。结胸里散贯贲。合贲下。下抵季肋。其病当所过者。下支转筋痛。甚则成息贲。胁急。吐血。治在燔针劫刺。以知为数。以痛为输名曰仲冬痹也。
　　肺病者。喘咳逆气。肩背痛。汗出。尻阴股膝髀 足皆痛。虚则少气。不能报息。耳聋嗌干。取其经太阴足太阳之外。厥阴内血者。肺热病者。先淅然厥起毫毛。恶风寒。舌上黄。
　　身热。热则喘咳。痛走胸膺背不得太息。头痛不堪。汗出而寒。丙丁甚。庚辛大汗。气逆则丙丁死。刺手太阴阳明出血。如大豆立已。
　　手太阴肺经。从腹走手。长三尺五寸。左右共七尺。凡二十二穴。
　　中府二穴。云门二穴。天府二穴。侠白二穴。尺泽二穴。孔最二穴。列缺二穴。经渠二穴。鱼际二穴。太渊二穴。少商二穴。
　　
　　卷四　针灸门
　　手阳明大肠经
　　手阳明之脉。起于大指次指之端内侧（次指之端。商阳穴在焉）。循指上廉。出合谷两骨之间（合谷。穴名也。在此两骨之间）。上入两筋之中（阳谷。穴也）。循臂上廉（臂之上廉。遍历之分。手阳明之经也）。入肘外廉（曲池穴分也）。上循 内前廉。上肩出 骨之前廉（ 骨。
　　谓肩 之骨也。故肩 穴在此。遇骨之端。故亦名 骨）。上出柱骨之会上（气府论注云。柱骨之会。乃天鼎穴也。在颈缺盆上。直扶突气舍后。同身寸之半寸是也）。下入缺盆络肺（肺为大肠之维。故大肠脉络于肺）。下膈。入属大肠（手阳明为太阳之经。故其肺属大肠）。其支者。从缺盆上颈（结喉之后曰颈。颈后曰项）。贯颊（颊。谓面傍也）。入下齿缝中。还出挟口。交人中（人中。一名水沟。在鼻柱之下）。左之右。右之左。上挟鼻孔（手阳明自此交入足阳明）。是动则病（手阳明常多气少血。今气先病。是谓是动也）。齿痛。 肿（ 谓颧之秀骨也）。是主津液所生病者（血受病于气。是气之所生。故云。所生病也。手阳明血气常多。
　　乃人之常数也。亦有异于常者。灵枢经曰。手阳明之上。血气甚则须美。血少气多。则气恶。
　　血气皆少。则无须。手阳明之下。血气盛。则下腋下毛美。手肤肉以温。血气皆少。则手瘦寒。由此。则手阳明血气多少。可得而知也）。目黄。口干。鼽衄（王冰曰。鼻中水出曰鼽。
　　血出曰衄）。喉痹。肩前 痛。大指次指痛不用。气有余则当脉所过者热肿。虚则寒栗不复。（栗。战也。阴气盛。阳气不足。则为寒栗）。盛者。人迎大三倍于寸口。虚者。人迎反小于寸口也。
　　手阳明之别。名曰偏历。去腕三寸。别入太阴。其别者。上肘循臂。乘肩 。上曲颊遍历。其别者。入耳。合于宗脉。实则齿龋耳聋。虚则齿寒痹隔。取所别也。
　　手阳明之筋起于大指次指之端。结于腕上。循臂。上结于肘外。上 结于 。其支者。
　　绕肩胛。挟脊。直者。从肩 上颈。其支者。上颊结于顽。直者。上出手太阳之前。上左角。络头下右颔。其病当所过者。支痛。及转筋。肩不举。颈不可左右视。治在燔针劫刺。以知为数。以痛为输。名曰。孟夏痹也。
　　邪客于手阳明之络。令人气满。胸中喘息。而支 。胸中热。刺手大指爪甲上。去端如韭叶各一 。左取右。右取左。如食顷已（商阳穴也）。
　　邪客于手阳明之络。令人耳聋。时不闻音。刺商阳立闻。不已。刺中指爪甲上与肉交者立闻。
　　其不时闻者。不可刺也。耳中生风者。亦刺之如此数。左刺右。右刺左。手阳明不已。刺其过脉出耳前者。
　　热病如手臂痛者。刺手阳明太阴。而汗出止。
　　手阳明大肠经。从手走头。长五尺。左右共一丈。凡四十穴。
　　商阳二穴。二间二穴。三间二穴。合谷二穴。阳溪二穴。偏历二穴。温留二穴。手下廉二穴手上廉二穴。手三里二穴。曲池二穴。肘 二穴。五里二穴。臂 二穴。肩 二穴。巨骨二穴。天鼎二穴。扶突二穴。禾 二穴。迎香二穴。
　　
　　卷四　针灸门
　　足阳明胃经
　　足阳明之脉。起于鼻。交 中（两目之间鼻吻深处谓之 中）。旁约太阳之脉（足太阳起于目。而阳明旁行约之）。下循鼻外（迎香穴分也）。上入齿中。还出挟口。环唇。下交承浆（承浆穴名也。在颐前唇下。宛宛中）。却循颐后下廉。出大迎（大迎之穴。在曲颔前同身寸之一寸二分陷者中）。循颊车（颊车谓颊之牙车也。言足阳明脉。循出颊车而行。故颊车穴在耳下曲颊之端陷中）。上耳前。过客主人（客主人。在耳前起骨开口有空处）。循发际至额颅。其支者。从大迎前下人迎（人迎。在结喉两旁大脉动应手是也）。循喉咙入缺盆。下膈属胃（足阳明胃之经。故其脉属于胃也）。络脾（脾者。胃之维。故胃脉络于脾也）。其直者。从缺盆下乳内廉。下挟脐。入气冲中（气冲。穴名也。在腹下。挟脐两旁相去同身寸之四寸。鼠鼷上或云在毛际两旁鼠鼷上。乃三焦之道路。故云气冲。或曰。在股归来下。同身寸之一寸）其支者。起胃下口（胃下口。即小肠上口也。此处名幽门）。循腹里。下至气冲中而合。以下髀关。抵伏兔（伏兔穴。在膝上同身寸之六寸）。下入膝膑中（膑。谓膝之盖骨也）。下循外廉（ 外廉。三里之分也）。下足跗（跗。谓足上也。冲阳穴在焉）。入中指内间。其支者。
　　下膝三寸而别。以下入中指外间。其支者。别跗上。入大指间。出其端（大指间次指之端也厉兑所居焉。素问云。阳明根起于厉兑足阳明。自此交入足太阴）。是动则病（足阳明常多气多血。今气先病。是谓是动也）。凄凄然（凄凄然。不乐之貌）。振寒（寒气客于经。则阴气盛。阳气虚。故为振寒）。善伸（伸。谓伸弩筋骨也）。数欠。颜黑（颜。额也）。病至则恶人（足阳明厥则喘。而惋惋则恶人也）。与火（足阳明气血常盛。邪客之则热。热盛则恶火）。闻木音。则惕然而惊（胃土也。木能克土。故闻木音则惕然而惊）。心欲动（谓心不安也）。独闭户塞牖而处（处居阴阳相搏。阳尽阴盛。故欲独闭户塞牖而居。以其恶喧尔）。甚则欲上高而歌（甚。谓盛也。阳盛则四肢实。则能登高也。歌者。以阳主喜。故其声为歌耳）。弃衣而走（热盛于身。故弃衣也。以阳主动。故走也）。贲响腹胀。是谓 厥。是主血（ 者。胫别名也）。所生病者（血受病于气。是气之所生病也。足阳明血气常多。乃人之常数也。亦有异于常者。灵枢经曰。足阳明之上血气盛。则鼷短。气少血多。则髯少。血气皆少。则无髯。两吻多尽。足阳明之下血气盛。则下毛美。长至胸。血多气少。则下毛美短至脐。行则善高举足。足指少肉。足善瘃。血气皆少。则无毛。有则高抽卒善痿。厥足痹。又云。美髯者。阳明多血。由此。则足阳明血气多少。可得而知也）。狂疟（足阳明病发。则多狂妄）。温淫汗出（其体温壮。浸淫可止。汗出乃已。然已而复起）。鼽衄。口 唇胗（胗。谓唇疡也）。颈肿喉痹。大腹水肿（胃为水谷之海。气虚弱。则不能传出水谷。令水肿侍。因而留滞肠胃之间。其肿大。故曰大腹水肿）。膝膑肿痛。循膺乳（胸傍曰膺。膺下曰乳）。气街。股伏兔（街谓气冲。股谓膝上也）。 外廉。足跗上皆痛。中指不用。气盛。则身以前皆热（气盛身热说。在下文）。其有余于胃。则消谷善饥（胃为水谷之海。其气有余。则能消。在水谷。故病善饥）。溺色黄。气不足。则身以前皆寒栗（腹为阴。背为阳。足阳明行身之阴。其气盛。故身以前皆热。气不足。故身以前皆寒栗。善行身之阳者。足太阳之谓也）。胃中寒。则胀满（寒者。阴气也。阴主下。若阴气盛。则复上行。故病胀满）。盛者。人迎大三倍于寸口也。
　　虚者乃人迎而反小于寸口也。
　　足阳明之别。名曰丰隆。去踝八寸。别走太阴。其别者。循胫骨外廉。上络头项。合诸经之气。下络喉嗌。其病气逆。则喉痹卒喑。实则狂癫。虚则足不收。胫枯。取之所别也。
　　足阳明之筋。起于中三指。结于跗上。斜外上。加于辅骨。上结于膝外廉。直结于髀枢上循胁。属脊。其直者。上循 。结于膝。其支者。结于辅骨。合少阳。其直者。若上循伏兔上结于髀。聚于阴器。上腹而布至缺盆。而上结颈。上挟口。合于鸠下结于鼻。上合于太阳。太阳为目上纲。阳明为目下纲。其支者。从颊结于耳前。其病。足中趾胫转筋脚跳。坚伏兔转筋。髀前肿。 疝。腹筋急。引缺盆及颊。卒口僻。急者。目不合。热则筋纵目不开颊筋有寒。则急引颊移口。有热。则筋纵缓不收故僻。治之以马膏。膏其急者。以白酒和桂以涂之。其缓者。以桑钩钩之。即以生桑炭置之坎中。高下与坐等。以膏熨其颊。且饮美酒。啖美炙肉。不饮酒者。自强也。为之三时而已。治在燔针劫刺。以知为数。以痛为输。
　　名曰季春痹也。
　　邪客于足阳明之络。令人鼽衄。上齿寒。刺足中趾次趾。爪甲上与肉交者各一 。左刺右。右刺左。
　　缪传引上齿。齿唇寒痛。视其手背脉血者去之。足阳明中指爪甲上一 。手大指次指爪甲上各一 。立已。左取右。右取左。
　　胃之大络。名曰虚里。贯膈络肺。出于左乳下。其动应衣。脉宗气也。
　　足阳明胃之经。从头走足。长八尺。左右共一丈六尺。凡九十穴。
　　头维二穴。下关二穴。颊车二穴。承泣二穴。四白二穴。巨 二穴。地仓二穴。大迎二穴。
　　人迎二穴。水突二穴。气舍二穴。缺盆二穴。气户二穴。库房二穴。屋翳二穴。膺窗二穴。
　　乳中二穴。乳根二穴。不容二穴。承满二穴。梁门二穴。关门二穴。太一二穴。滑肉门二穴天枢二穴。外陵二穴。大巨二穴。水道二穴。归来二穴。气冲二穴。髀关二穴。伏兔二穴阴市二穴。梁丘二穴。犊鼻二穴。三里二穴。上巨虚二穴。条口二穴。下巨虚二穴。丰隆二穴。解溪二穴。冲阳二穴。陷骨二穴。内庭二穴。厉兑二穴。
　　
　　卷四　针灸门
　　足太阴脾经
　　足太阴之脉。起于大趾之端。循趾内侧（大趾内侧。隐白所居。素问曰。太阴之根。起于隐白）。白肉际。过核骨后（核骨之下。太白所居焉）。上内踝前廉（商丘居此内踝之前）。上后（ 谓胫之鱼腹也）。循 骨后。交出厥阴之前（厥阴行太阴之前。至 骨之后。而太阴复在其前）。上循膝（膝下相侧。阴陵泉所在焉）。股内前廉入腹。属脾（足太阴。脾之经。故其脉属于脾）。络胃（胃者。脾之维。故脾脉络于胃也）。上膈。挟咽连舌本（舌本。与会厌相连发泄声音之所也）。散舌下（舌下有泉焉。乃脾之灵津也。道家饮此以延生。号曰华池。仲长统曰。漱舌下泉而咽之。名曰台仓）。其支者。复从胃别上膈。注心中（足太阴自此交入手少阴）。是动则病（足太阴。常多气少血。今气先病。是为是动）。舌本强。食则呕（素问所谓食则呕者。物盛满而上溢。故呕也）。胃脘痛（以其脉络胃故）。腹胀（素问所谓病腹胀者。
　　太阴子也。十一月万物之气皆藏于中。故曰病胀）。善噫（素问曰。心为噫。今足太阴之阴气盛。而上走于心。故为噫耳。以其脉支者。复从胃别上膈。注心中故也）。得后与气。则快然如衰（素问所谓得后与气。则快然如衰者。十二月阴气下衰。而阳气且出。故病如是）。身体皆重（以脾主肉。故脾病则身体重）。是主脾所生病者（血受病于气。是气之所生。故云。
　　所生病也）。舌本痛。体不能动摇。食不下。烦心。心下急痛。寒疟（凡疟先寒而后热者。谓之寒疟。先热而后寒者。谓之温疟。但热而不寒者。谓之瘅疟）。溏瘕泄水闭（按甲乙经。作溏水泄。病水温。溏泄谓如汤之溏也。素问所谓 溏者。是也）。黄胆。不能卧。强立。股膝内肿厥（按甲乙经。作好卧不能食肉。唇青强立股膝内）。足大趾不用。盛者寸口大三倍于人迎。虚者寸口反小于人迎也。
　　足太阴之别。名曰公孙。去本节之后一寸。别走阳明。其别者。入络肠胃。厥气上逆。
　　则霍乱。实则肠中切痛。虚则鼓胀。取之所别也。足太阴之筋。起于大趾之端内侧。上结于内踝其直者。上结于膝内辅骨。上循阴股。结于髀。聚于阴器。上腹。结于脐。循腹里。结于胁。散于胸中。其内者。着于脊。其病足大趾支内踝痛。转筋痛。膝内转骨痛。阴股引髀而痛。阴器钮痛。上引脐两胁痛。引膺中脊内痛。治在燔针劫刺。以知为数。以痛为输。名曰孟秋痹也。
</div>
    <div class="pagination">
<a href="普济方针灸_page14.html">上一页</a><span>...</span><a href="普济方针灸_page10.html">10</a><a href="普济方针灸_page11.html">11</a><a href="普济方针灸_page12.html">12</a><a href="普济方针灸_page13.html">13</a><a href="普济方针灸_page14.html">14</a><span class="current-page">15</span><a href="普济方针灸_page16.html">16</a><a href="普济方针灸_page17.html">17</a><a href="普济方针灸_page18.html">18</a><a href="普济方针灸_page19.html">19</a><a href="普济方针灸_page20.html">20</a><span>...</span><a href="普济方针灸_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
