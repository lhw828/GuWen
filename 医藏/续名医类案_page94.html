<!DOCTYPE html>
<html>
<head>
    <meta charset="UTF-8">
    <title>续名医类案 - 第 94 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 94 页/共 160 页</h1>
    <div class="content">　　以补中益气加姜、桂，一服痢止大半，再一服而反加疟疾大作。主人惊恐，赵曰：此吉兆也。向者疟之止，乃阴甚之极，阳不敢与之争。今服补阳之剂，阳气有权，敢与阴战，再能助阳之力，阴自退听。方中加附子五分，疟痢齐愈。大进补剂，越三月产一子，产后甚健。

　　张路玉治太学夫人，怀孕七月，先疟后痢，而多鲜血，与补中益气汤加吴茱萸、制川连而愈。每见孕妇病疟胎陨而致不救者多矣。

　　郝氏妇怀孕九月患疟，三四发即呕恶畏食。诊其脉，气口涩数不调，右关尺弦数微滑，此中脘有冷物阻滞之候。以小柴胡去黄芩，加炮姜、山楂，四服稍安，思食。但性不嗜粥，连食肺、鸭之类，遂疟痢兼并，胎气下坠不安，以补中益气去黄 ，加木香、乌梅，五服而产，产后疟痢俱不复作矣。其仆妇产后数日，亦忽下痢脓血，至夜微发寒热，小腹胀痛，与《千金》三物胶艾汤去榴皮，加炮姜、山楂，六服而瘳。

　　万密斋治典史熊镜妻，有孕，先于五月病热。或治之变疟，更医加痢。至八月，疟痢并行，脉左沉实有力，右浮大而虚，此男娠内伤病也。用补中益气汤加条芩，倍白术，十余剂疟痢俱止。后以胡连丸调理而安，后生一男。

　　沈尧封曰：夏墓荡一妇，丰前桥章氏女也。己卯夏，章氏来请云：怀孕七月，患三疟痢疾。及诊，病者止云：小便不通，腹痛欲死，小腹时有物垄起，至若痢疾，昼夜数十起，所下无多，仍是粪水，疟亦寒热甚微。

　　予思俱是肝病，盖肝脉环阴器，抵小腹，肝气作胀，故小腹痛，溺不利，胀甚则数欲大便。肝病似疟，故寒热。

　　予议泄肝法，许其先止腹痛，后利小便。彼云但得如此即活，不必顾胎。用川楝子、橘核、白通草、白芍、茯苓、甘草，煎服一剂，腹痛止，小便利。四剂疟痢尽除，胎亦不坠。以后竟不服药，弥月而产。

　　雄按：徐悔堂云，秣陵冯学团之内，久患痞痛，每发自脐间策策动，未几遍行腹中，疼不可忍。频年医治，不一其人，而持论各异。外贴膏药，内服汤丸，攻补温凉，备尝不效，病已频危，论绝医药。迨半月后，病势稍减，两月后饮食如常，而向之策策动者，日觉其长，驯至满腹，又疑其鼓也。复为医治，亦不能愈，如是者又三年。忽一日腹痛几死，旋产一男，母子无恙，而腹痞消。计自初病至产，盖已九年余矣。

　　此等异证，虽不恒见，然为医考不可不知也。

　　卷二十四

　　内伤

　　高鼓峰治吴餐霞室人妊娠，患胸腹 胀，不思饮食，口渴下痢。医以消导寒凉与之，病转甚，而胎不安。

　　高曰：此得于饮食后，服凉水所致耳。（脉必沉而迟濡。）投以大剂理中汤，数剂乃全愈。

　　一妇人患内伤证，孕已八月，身体壮热口渴，舌苔焦黑，医以寒凉治之。高曰：无论内伤，即麻黄、桂枝证也，须安胎后攻邪。今两手脉数大无伦，虚热盛极，乃复用寒凉，阳受阴逼，其能久乎？投以滋肾生肝饮，一剂热退，继用补中益气汤而愈。

　　薛立斋治一妊妇，因停食，服枳术丸，胸腹不利，饮食益少。少服消导宽中之剂，其胎欲坠，此脾气虚而不能承载也。用补中益气及六君子汤，中气渐健，其胎渐安。又用八珍汤加柴胡、升麻调理而痊。

　　一妊妇饮食停滞，心腹痛胀。或用人参养荣汤加青皮、山楂、枳壳，其胀益甚，其胎上攻，恶心不食，右关脉浮大，按之则弦。此脾土不足，为肝木所侮。用六君子加柴胡、升麻而愈。后小腹痞闷，用补中益气汤升举脾气乃痊。

　　卷二十四

　　虚损

　　魏玉横曰：姚葭田室人，年三十余，颀而肥白，前二子皆殒，后孕而胎堕，今又恶阻甚逆。脉之，虚软而大，与杞子、地黄、沙参、麦冬、川连等，渐向安。又腰腹腿足时痛，或加当归、白芍，或加山药、枣仁、熟地，用至两许。或下坠，则以补中益气一二剂，以熟地、山药代参、术。或时胸腹胀痛，稍用香、砂、橘、术，则中气便觉冲惕，良由久虚荣弱，香燥毫不相宜。彼执方治病者，可与言治法乎哉！后服药几百帖，足月生男。

　　胡干若室人，年二十余，婚数年无生育，因诊翁，便求诊。曰：孕也，然三阴俱不足。曰：孕或未然，今所患夜热咳嗽，腹痛便溏，左足不良于步。询其腹痛必内外牵引，腰亦必痛，足之筋则短而不舒。又下午则肿否？曰：皆如所言。然则，三阴虚损无疑矣，与杞、地、归、芍、沙参、麦冬等，令服五十剂，临月再服二十剂，乃无后患。又服十余剂病已痊，遂不药。后临产晕厥，产后复厥，专科以其寒热往来，则投柴胡、桂枝，腹痛便溏则与炮姜、白术，致身发白痱，细者如芝麻，粗者如绿豆，腹痛甚则偃卧，以蒲团着腹，左右旋转稍可。脉之，弦急而数，舌黑而燥，此肝火乘三阴大伤为患也。令以前方加熟地、川连、白芍、甘草，数剂而愈。

　　次年患痢，医以痢药愈之。又明年腹痛便溏，与前年初孕证同。召前医，则仍以为痢也，恪与攻伐，遂胎堕而死。又张氏姊妹三人，每胎皆腹痛泄利，产后乃止。此虽胎气，亦由肝木乘脾所致。

　　卷二十四

　　悲伤

　　薛立斋治一孕妇，无故悲泣，用大枣汤而愈。后复患，以四君子加麦冬、山栀而愈。

　　陈良甫曰：乡先生郑虎卿内人黄氏，妊娠四五个月，遇昼则惨戚悲伤，泪下数次，如有所凭，医与巫者兼治皆无益。良甫时年十四，正在儒中习业，见说此证，而虎卿惶惶无计，良甫遂告之管先生伯同，说先人曾说此证，名曰脏燥悲伤，非大枣汤不愈。虎乡借方看之甚喜，对证治药，一投而愈。（《良方》。）

　　卷二十四

　　心腹痛

　　薛立斋治一妊妇心痛，（非真心痛也。）烦热作渴，用白术散即愈。后因停食，其痛仍作，胸腹膨满，按之则痛，此因饮食停滞。用人参养胃汤，按之不痛。乃脾胃受伤，以六君子汤补之而愈。

　　一妊妇心腹作痛，胸胁作胀，吞酸不食，此肝脾气滞。用二陈、山楂、山栀、青皮、木香而愈。又因怒仍痛，胎动不食，面色青黄，肝脉弦紧，脾脉弦长，此肝乘其土。用六君子汤加升麻、柴胡、木香而愈。

　　一妊妇心腹作痛，胎气上攻，吐痰恶心，饮食少进，此脾虚气滞而为痰。用六君子加柴胡、枳壳，诸证渐退，饮食渐进。又用四君子加枳壳、山栀、桔梗而安。后因怒，两胁气胀，中脘作痛，恶寒呕吐，用六君子加柴胡、升麻，一剂而愈。

　　朱丹溪治孙院君，因近丧，冒恶气伤胎，肚痛手不可近，发热，口中不思饮食，须安胎散滞气。青皮二钱，黄芩、白芍各二钱，归尾一钱五分，木香五分，甘草炙四分，水三盏，先煎苎根二大片，煎至二盏，去苎根，入前药同煎至一盏，热服全愈。

　　吴洋治汪伯玉从叔母，吴病小腹急痛，面痒恶寒。医路万先生，曰：妊娠转胞。洋曰：不然，此阴证也。

　　叔曰：若病得之内，诚如公言。万拂衣行，厉声曰：吴生杀而婶矣。洋即为灸气海一穴，进理中汤，顷之疾平，万语塞。（《太函集》。）

　　卷二十四

　　喑

　　（附咽痛。）

　　博陵医之神者曰郝翁，有妊娠喑不能言。郝曰：儿大经壅，故不能言，儿生经通，自能言矣。（《叶杏林女科》。）

　　萧赓六曰：《内经·大奇论》以胞精不足为死，不言为生，此可验。九月而喑，非胞精不足，故当十月而复言也。

　　黄锦芳治石蕙文室，素禀水衰火微，水衰则火时游于上，而见咽痛气逆，火衰则食不甚化，常与虚火内结。

　　稍用地黄以滋之，则食益壅滞。稍用当归以补血，则火随辛性上窜而热起。稍用沙参、元参以清咽，则气觉顿下，而眼昏不见。稍用人参、白术以补气，则眼虽光明，而气又觉急迫，胸满而痛。稍用疏气抑肝之品，则腰肾重坠，腹痛欲解。至于偶感风寒，稍用表药，则热势蒸蒸，而气随火逆。时兼有孕，愈难调摄。黄诊之，六脉俱弦而兼微数，两关尤觉高突，胸满气喘，喉痛脚肿眼昏，食后胸满愈甚，孕已九月将足，乃用自制和气安胎饮，茯苓、广皮、炒白芍、丹皮、大腹毛，炒麦冬、人参、白术、苏叶，浓煎温服，随药渐愈。

　　卷二十四

　　乳痛

　　孙文垣治程玉吾内人，妊已七月，乳忽红肿而痛，洒淅恶寒发热，将成内吹。以大栝蒌四钱为君，当归尾二钱为臣，甘草节、蒲公英、贝母、连翘各一钱二分为佐，青皮、柴胡各八分，橘叶五片为使，二剂而瘳。

　　此方治验不可胜数。妇女怒郁，肝经为多，栝蒌、甘草为缓肝之剂，贝母开郁，连翘、蒲公英解毒，柴胡、青皮调气，橘叶引经，当归活血，血活气调，毒解热散，而肿痛消释也。若将成脓，可加白芷。

　　《医学纲目》治妇人吹乳皂角散，歌曰：妇人吹乳治如何？皂角烧灰蛤粉和，热酒一杯调一字，顷间揉散笑呵呵。

　　卷二十四

　　恶阻

　　龚子才治刘尚书外家，有孕患恶阻，呕吐不止，饮食不下，心中烦躁，头目眩晕。咸以二陈汤、藿香正气散、保生汤之类，遍投不效。诊之，左脉微数，气口数，此血虚气盛有火也。若不养血，则火不降，火不降则呕不止。以茯苓补心汤加姜汁炒黄连、竹茹，二服全愈。

　　卢不远治史氏妇，呕吐之声，远闻百步。脉之，左关鼓指，不连于寸，两尺滑搏，于左独加，水饮不入唇七日矣。与透肝之剂，断其必男。药进而呕定，月足果产男。是证初寒热大作，呕吐不食，人皆以为伤寒。卢以尺中脉搏，知其为妊；其关不连寸者，盖肝郁善怒而不能发也。顺其性而伸之调之，肝舒气平，恶自无阻，而呕自定耳。

　　冯楚瞻治一妇，妊娠三月而大吐，两月有余，药食俱不能受，六脉沉微已极，竟根据脉立方，以人参五钱，炙甘草一钱，炮姜、制附各一钱五分，数剂而愈，胎亦安然。经曰：有故无殒，亦无殒也。

</div>
    <div class="pagination">
<a href="续名医类案_page93.html">上一页</a><span>...</span><a href="续名医类案_page89.html">89</a><a href="续名医类案_page90.html">90</a><a href="续名医类案_page91.html">91</a><a href="续名医类案_page92.html">92</a><a href="续名医类案_page93.html">93</a><span class="current-page">94</span><a href="续名医类案_page95.html">95</a><a href="续名医类案_page96.html">96</a><a href="续名医类案_page97.html">97</a><a href="续名医类案_page98.html">98</a><a href="续名医类案_page99.html">99</a><span>...</span><a href="续名医类案_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
