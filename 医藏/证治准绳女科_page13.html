<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 13 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 13 页/共 133 页</h1>
    <div class="content">　　血崩

　　（杀血心痛附）

　　〔大法〕〔丹〕紫色成块者血热，四物加黄连、柴胡之类。气虚血虚者，皆于四物内加参、 。

　　急则治其标，白芷汤调百草霜，甚者棕榈灰，后用四物加炒干姜调理。因劳者，用人参带升补药。因热者，用黄芩。因寒者，用炒干姜。

　　〔戴〕血大至曰崩中，或清或浊，或纯下瘀血，或腐，势不可止，证状非一，所感亦异，甚则头目昏晕，四肢厥冷，并宜胶艾汤咽震灵丹，佐以三灰散。或以童子小便煎理中汤，或以沉香降气汤加入百草霜，米饮调下。血崩甚而腹痛，人多疑恶血未尽，又见血色瘀黑，愈信恶血之说，不敢止截。大凡血之为患，欲出未出之际，停在腹中，即成瘀色，难尽以瘀为恶，又焉知瘀之不为虚冷乎？若必待见瘀血之后截之，恐并与人无之矣。此腹痛更有说瘀而腹痛，血通而痛止，崩而腹痛，血住则痛止，宜芎归汤加干姜、熟附一钱，止其血而痛自止，仍以刺花绣拭黑片烧灰研末，米饮调下。一方，以毛蟹壳烧存性，米饮下。亦有以早黄麻根烧灰为末，米饮下。

　　〔薛〕经云：阴虚阳搏，谓之崩。又云：阳络伤则血外溢，阴络伤则血内溢。又云：脾统血，肝藏血。其为患因脾胃虚损，不能摄血归源。或因肝经有火，血得热而下行。或因肝经有风，血得风而妄行。或因怒动肝火，血热而沸腾。或因脾经郁结，血伤而不归经。

　　或因悲哀太过，胞络伤而下崩。治疗之法：脾胃虚弱者，六君子汤加当归、川芎、柴胡。脾胃虚陷者，补中益气汤加酒炒芍药、山栀。肝经血热者，四物汤加柴胡、山栀、苓、术。肝经风热者，加味逍遥散，或小柴胡汤加山栀、芍药、丹皮。若怒动肝火，亦用前药。脾经郁火者，归脾汤加山栀、柴胡、丹皮。哀伤胞络者，四君子汤加柴胡、升麻、山栀。故东垣、丹溪诸先生云：凡下血证须用四君子以收功，斯言厥有旨哉。若大去血后，毋以脉诊，当急用独参汤救之。其发热、潮热、咳嗽、脉数，乃是元气虚弱，假热之脉也，尤当用人参之类。此等证候，无不由脾胃先损，故脉洪大。察其有胃气受补则可救，设用寒凉之药，复伤脾胃生气，反不能摄血归源，是速其危也。

　　《经验》、《简要》治崩中等证。冷者，脉紧细，手足寒，红去、淡黑或五色，当归建中加白龙骨、血竭、附子，下紫石英丸、震灵丹。灸火。热者，脉洪，四肢温，心烦口苦燥，血沸而成，用黄芩汤、荆芥散，或清心莲子饮加竹沥、生地黄汁，甚者，生地黄汁磨京墨、百草霜冷服。虚者，胶艾汤加麦门冬、鹿茸、龙骨、酸枣仁，或养荣汤加龙骨、血竭，送震灵丹。实者，腹中痛，煮附丸、四物汤加香附子。心虚者，恍忽多梦，健忘，舌强，小便多，面红盗汗，柏子仁汤、酸枣仁汤加龙骨、京墨、百草霜，吞灵砂丹。又灵砂、当归、莲肉、龙骨、枣肉丸，参汤送下。崩中作麝香、当归，香者，心气已散，急服灵砂、龙骨等。

　　有田妇崩中，断下者，用大芜根酒煎，清早服。生麦中，如蓬蒿花。或云：即蓟根也。

　　《产宝》分阴崩、阳崩。受热而赤，谓之阳崩。受冷而白，谓之阴崩。

　　胶艾汤 治阳崩不止，小腹疼痛。（见前月水不断条。）

　　固经丸 治阴崩不止。

　　艾叶（醋炒） 鹿角霜 伏龙肝 干姜（各等分为末）

　　上熔鹿角胶和药乘热丸，食后淡醋汤下五十丸。

　　丹溪云：涎郁胸中，清气不升，故经脉壅遏而降下，非开涎不足以行气，非气升则血不能归隧道。此论血泄之义甚明，盖开胸膈浊涎则清气升，清气升则血归隧道不崩矣。

　　故其证或腹满如孕，或脐腹 痛，或血结成片，或血出则快，止则闷，或脐上动。其治法宜开结痰，行滞气，消污血。

　　〔开痰〕江氏妇三十岁，坠胎后血不止，食少中满，倦怠不起，躁烦，六脉沉伏而数，重取微弦。予作怒气伤肝，感动胃气。二陈加川芎、白术、缩砂，二十帖而安。

　　〔仲〕旋复花汤 治半产漏下，脉弦而大。

　　旋复花（三两） 葱（十四茎） 新绛（少许）

　　上三味，以水三升，煮取一升，顿服之。（《本草》云：旋复主留饮结气。）

　　半夏丸 （《直指》）治下血、吐血、崩中、带下，痰喘急满，虚肿。亦消宿瘀百病。

　　圆白半夏，刮净捶扁，姜汁调飞白面作饼，包，炙黄色，去面取半夏作末。

　　米糊为丸，绿豆大，每服十丸，温熟水下。芎归汤、沉香降气汤各半煎送下。止血之要药。

　　〔千〕治妇人崩中下血不止。以衣中白鱼、僵蚕等分为末，以井花水服之，日三服，瘥。

　　上三方开痰。

　　〔行气〕〔罗〕备金散 治妇人血崩不止。

　　香附子（四两，炒） 当归尾（一两二钱） 五灵脂（一两，炒）

　　上为细末，每服五钱，醋汤调，空心服立效。

　　〔本〕治下血不止，或成五色崩漏。用香附子舂去皮毛，中断之，略炒为末，每服二钱，清米饮调下。此方徐朝奉传。其内人有是疾，遍服药不效，后服此遂愈。久服为佳。亦治产后腹痛，大是妇人仙药，常服益血调气。

　　〔大〕煮附丸（见前调经平剂。一方：用香附子、白芷为丸。）

　　缩砂散 治血崩。用缩砂仁不以多少，于新瓦上炒香为细末，米饮调下三钱。

　　上四方行滞气。

　　〔消污血〕〔世〕治血崩。用干荷叶浓煎汤一碗，空心服之立愈。或调醋炒香附末，尤妙。

　　五灵脂散 治妇人血崩，及治男子脾积气。

　　五灵脂（不以多少，炒令烟尽，研末）

　　上为末，每服一钱，温酒调下。此药兼能解毒及蛇蝎蜈松咬，涂伤处立愈。一方：每服三钱，水酒、童便各半盏，煎至八分，通口服，名抽刀散。治产后有病，服三服，散恶血或心腹、胁肋、脚痛不可忍者。或止用童子小便尤佳。或中风，即入草乌头半钱同煎。亦治肠风下血，如不饮酒者，煎乌梅柏叶汤调下。如心烦口干渴者，加蒲黄炒减半。

　　一方：烧存性，霹雳酒下。然此药气恶难吃，烧之存性极妙。一方：治妇人经血不止，加当归两片，酒一盅，与药末同煎服。昔亲戚黄守正卿为和剂局日，内子凌夫人忽苦此疾危殆，百药不效，偶得此方，旋服遂愈。

　　〔云〕治血崩不止。

　　五灵脂二钱，炒热，加当归酒同煎，或水酒、童便各半盏同煎服。一方：五灵脂半生半熟为末，酒调服。一方：水煎五灵脂半干，去渣澄清，再煎成膏，入神曲末为丸，如桐子大，空心温酒下二、三十丸，便止。

　　又方：鹿茸（醋炙） 当归（各二钱） 蒲黄（半两，炒）

　　上为末，温酒调下五钱匕，日三服。

　　〔仲〕桂枝茯苓丸 治妇人有 在脐上动，下血不止。（方见胎动下血。）

　　上四方消污血。

　　〔补养〕〔垣〕当归芍药汤 治妇人经脉漏下不止，其色鲜红。时值七月处暑之间，先因劳役，脾胃虚弱，气短逆，自汗不止，身热闷乱，恶见饮食，亦不思食，沉困懒倦，四肢无力，大便时泻。后复因心气不足，其经脉再下不止，惟觉气下脱，其元气逆上全无，惟觉心腹中气不行，气短少不能言，是无力以言，非懒语也。此药主之。

　　黄 （一两半） 白术 苍术（泔浸，去皮） 当归身 白芍药（各五钱） 甘草（炙）

　　生地黄（各三分） 柴胡（二分） 熟地黄 陈皮（去白，各五分）

　　上十味为粗末，作二服，水煎去滓，热服，空心。一服之后，渐减。次日诸证悉去，顿喜饮食。所以者何？盖气通而闻饮食之香，得平康故也。

　　〔薛〕一妇人面黄或赤，觉腰间或脐下作痛，四肢困倦，烦热不安，经行先发寒热，两肋如束，血涌如崩。此脾胃亏损，元气下陷，与相火湿热所致。用补中益气加防风、芍药、炒黑黄柏，间以归脾汤调补，而血始归经。

　　汪石山治一妇年逾四十，形色苍紫，忽病血崩，医者或用凉血，或用止涩，俱罔效。

　　诊之六脉皆沉濡而缓，按之无力，乃气病，非血病也。当用甘温之剂，健脾理胃，使胃气上腾，血循经络，则元复崩矣。遂用补中益气汤多加参、 ，兼服参苓白术散，崩果愈。

</div>
    <div class="pagination">
<a href="证治准绳女科_page12.html">上一页</a><span>...</span><a href="证治准绳女科_page8.html">8</a><a href="证治准绳女科_page9.html">9</a><a href="证治准绳女科_page10.html">10</a><a href="证治准绳女科_page11.html">11</a><a href="证治准绳女科_page12.html">12</a><span class="current-page">13</span><a href="证治准绳女科_page14.html">14</a><a href="证治准绳女科_page15.html">15</a><a href="证治准绳女科_page16.html">16</a><a href="证治准绳女科_page17.html">17</a><a href="证治准绳女科_page18.html">18</a><span>...</span><a href="证治准绳女科_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
