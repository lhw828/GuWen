<!DOCTYPE html>
<html>
<head>
    <meta charset="UTF-8">
    <title>医学纲目 - 第 26 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 26 页/共 379 页</h1>
    <div class="content">　　治疟母。

　　鳖甲（十二分，炙）乌扇（三分，烧）黄芩鼠妇（熬）大黄桂枝石韦（去毛）浓朴紫葳阿胶（各三分）干姜人参桃仁（各二分）柴胡蜣螂（熬。各六分）芍药牡丹皮虫（炒。各五分）蜂窠（炙，四分）瞿麦（二分）葶苈（炒）半夏（各一分）赤硝（十二分）上二十三味为末，取锻灶下灰一斗，清酒一斛五斗，浸灰，候酒尽一半，着鳖甲于中，煮令泛烂如胶漆，绞取汁，内诸药煎为丸，如桐子大。空心服七丸，日三服。

　　疟母丸

　　青皮桃仁红花神曲麦芽鳖甲（醋煮，为君）三棱蓬术海粉香附（俱用醋煮）上为末，神曲糊为丸，如桐子大。每服五七十丸，白汤下。

　　小儿疟疾痞块，用生地、芍药各一钱半，陈皮、川芎、黄芩、半夏各一钱，甘草二分，姜水煎调鳖甲末服。

　　十枣汤

　　芫花（醋浸煮）大戟甘遂（制。各等分）上为末，每服半钱，水一盏，枣十枚，同煎半盏服。

　　卷之六阴阳脏腑部

　　疟胀

　　秋深久疟，胸中无物，又无痰癖，腹高而食少，俗谓疟气入腹，宜

　　苍术汤

　　主之。

　　苍术（四两）草乌头（一钱）杏仁（三十个）上为粗末，起作一服，水三升，煎至一半，均作三服，一日服尽。

　　卷之六阴阳脏腑部

　　产后疟

　　产后疟疾，多由污血挟寒热而作，大法宜柴胡四物汤调之。热多者，宜服

　　草果饮子

　　半夏（汤泡七次）赤茯苓草果（煨，去皮）甘草（炙）陈皮川芎白芷（各一钱二分）紫苏良姜青皮（各六分）干姜（二钱四分）上咀，分二帖，水二盏，姜五片，枣二枚，煎至八分，当发日早连进三服，无不效者。

　　寒多者，宜服

　　生熟饮子

　　肉豆蔻草果仁浓朴半夏陈皮甘草大枣（去核）生姜（各二钱半）上咀，分二分，一半生，一半以湿纸裹煨香熟和匀，分作二帖，水二盏，煎八分，空心一服，食后一服，二渣并煎，午前一服。

　　卷之七阴阳脏腑部

　　刺灸通论（刺虚实刺寒热入治寒热法）

　　〔《灵》〕小针之要，易陈而难入。（《针解》云：易陈者，易言也。难入者，难着于人也。）粗守形，上守神。

　　（粗守形者，守刺法也。上守神者，守人之血气，有余不足可补泻也。）神乎神，客在门。（神客者，正邪共会也。神者。

　　正气也。

　　客者，邪气也。在门者，邪循正气之所出入也。）未睹其疾，恶知其原。（未睹其疾者，先知邪正何经之疾也。恶知其原者，先知何经之病所取之处也。）刺之微，在速迟。（速迟者，疾徐之意也。）粗守关，上守机。（粗守关者，守四肢而不知血气正邪之往来也。

　　上守机者，知守气也。）机之动，不离其空。（知气之虚实，用针之疾徐也。）空中之机，清净以微。

　　（针以得气密，意守气勿失也。）其来不可逢，（气盛不可补也。）其往不可追，（气虚不可泻也。）知机之道者，不可挂以发。（言气易失也。）不知机道，叩之不发。（言不知补泻之意，血气已尽，而气不下也。）知其往来，要与之期。

　　（知其往来者，知气之逆顺盛虚也。要与之期者，知气之可取之时也。）粗之暗乎，（冥冥不知气之微密也。）妙哉，上独有之者。（尽知针意也。）往者为逆，（言气之虚而小。小者，逆也。）来者为顺，（言气之平。平者，顺也。）明知逆顺，正行无问。（言知所取之处也。）迎而夺之，恶得无虚，追而济之，恶得无实，迎之随之，以意和之，针道毕矣。（迎而夺之者泻也，追而济之者补也。《难经》云：所谓迎随者，知荣卫之流行，经脉之往来，随其逆顺而取之，故曰迎随。又云：迎而夺之者，泻其子也，追而济之者，补其母也。假令心病，泻手心主俞，是谓迎而夺之也，补手心主井者，是谓随而济之也）凡用针者，虚则实之。（气口虚而当补之也。《素》云：针下热也，气实乃热也。谨按：针下，犹言针后也。）满则泄之，（气口盛而当泻之也。《素》云：针下寒也，气虚乃寒也。）宛陈则除之，（去血脉也。《素》云：出恶血也。

　　）邪盛则虚之，（诸经有盛者，皆泻其邪也。《素》云：出针勿按。）《大要》曰：徐而疾则实，（徐内而疾出也。《素》云：徐出针而疾按之。）疾而徐则虚，（疾内而徐出也《素》云：疾出针而徐按之。）言实与虚，若有若无。（言实者有气，虚者无气也。《素》云：言实与虚者，寒温气多少也。有若无者，疾不可知也。）察后与先，若亡若存。（言气之虚实，补泻之先后也。察其气之已下与常存也。）为虚与实，若得若失。（言补者然若有得也，泻则恍然若有失也，《难经》云：气未实牢者为得，濡虚者为失，故曰若得若失。《素》云：为虚与实者，工勿失其法。若得若失者，离其法也。）虚实之要，九针最妙。（《素》云：为其各有一宜也。）补泻之时，以针为之。（《素》云：补泻之时者，与气开闭相合也。）泻曰迎之，必持而内之，放而出之，排阳得针，邪气得泄。按而引针，是谓内温，血不得散，气不得出也。

　　补曰随之，意若忘之，若行若按，如蚊虻止，如留如还，去如弦绝，令左属右，其气故止，外门已闭，中气乃实，必无留血，急取诛之。持针之道，坚者为宝。正指直刺，无针左右。神在秋毫，属意病者。审视血脉者，刺之无殆。方刺之时，必在悬阳，及与两卫，神属勿去，知病存亡。血脉者在横居，视之独澄，切之独坚。

　　刺之而气之不至，无问其数。刺之而气至，乃去之，勿复针。针各有所宜，各不同形，各任其所为刺之要，气至而有效，效之信，若风之吹云，明乎若见苍天，刺之道毕矣。邪气来也紧而疾，谷气来也徐而和。（并见九针十二原并小针解。）凡刺之属，三刺至谷气，邪僻妄合，阴阳易居，逆顺相反，浮沉异处，四时不得，稽留淫，须针而去。

　　故一刺则阳邪出，再刺则阴邪出，三刺则谷气至，谷气至而止。所谓谷气至者，已补而实，已泻而虚，故以知谷气至也。所谓三刺则谷气出者，先浅刺绝皮，以出阳邪；再刺则阴邪出者，少益深绝皮，致肌肉，未入分肉间也；已入分肉之间，则谷气出。故刺法曰：始浅刺之，以逐邪气，而来血气。后刺深之，以致阴气之邪。最后刺极深之，以下谷气，此之谓也。故用针者，不知年之所加，气之盛衰，虚实之所起，不可以为工也。（并见终始、官针二篇）上候气有二：一曰邪气，二曰谷气。凡刺气至则候邪气尽，尽则谷气至，至则止针矣。所谓邪气者，曰紧而疾，曰补而未实，泻而未虚也。所谓谷气者，曰徐而和，曰补而已实，泻而已虚也。

　　睹其色，察其目，知其散，复一其形，听其动静。（上工知相五色于目，有知调尺寸小大缓急滑涩以言所病也。）知其邪正者，（知论虚邪与正邪之风也。）右主推之，左持而御之者。（言持针而出入也。）气至而去之。

　　（言补泻气调而去之也。）以上见针解。凡将用针必先诊视脉气之剧易，乃可以治也。

　　〔《素》〕五脏已定，九候已备，后乃存针。（王注云：先定五脏之脉，次循九候之诊，然后乃存意于用针之法。）黄帝问曰：经言气之盛衰，左右倾移，以上调下，以左调右，有余不足，补泻于荥俞，余知之矣。

　　此皆荣卫之倾移，虚实之所生，非邪气从外入于经也。余愿闻邪气之在经也，其病患何如？取之奈何？岐伯对曰：夫圣人之起度，必应于天地。

　　故天有宿度，地有经水，人有经脉。天地温和，则经水安静。天寒地冻，则经水凝泣。天暑地热，则经水沸溢。

　　卒风暴起，则经水波涌而陇起。夫邪之入于脉也，寒则血凝泣，暑则气淖泽，虚邪因而入客，亦如经水之得风也。经之动脉，其至也亦时陇起，其行于脉中循循燃，其至寸口中手也时大时小，大则邪至，小则平。其行无常处，在阴与阳，不可为度。从而察之，三部九候，卒然逢之，早遏其路。帝曰：候气奈何？岐伯曰：夫邪去络入于经也，舍于血脉之中，其寒温未相得，如涌波之起也，时来时去，故不常在。故曰：方其来也，必按而止之，止而取之，无逢其冲而泻之。真气者，经气也，经气太虚，故曰其来不可逢，此之谓也。（《灵枢》云：其来不可逢者，气盛不可补也。）故曰：候邪不审，大气已过，泻之则真气脱，脱则不复。邪气复至，而病益蓄。

　　故曰其往不可追，此之谓也。（《灵枢》云：其往不可追者，气虚不可泻也。）不可挂以发者，待邪之至时而发针泻矣。（不可挂以发者，言气易失也。）若先若后者，血气已尽，其病不可下。故曰：知其可取如发机，不知其取如叩锥。故曰知机道者，不可挂以发；不知机者，扣之不发，此之谓也。帝曰：补泻奈何？岐伯曰：此攻邪也，疾出以去盛血，而复其真气，此邪新客，溶溶未有定处也。推之则前，引之则止，逆而刺之，温血也。

　　刺出其血，其病立已。邪之新客来也，未有定处，推之则前，引之则止，逢而泻之，其病立已。（俱离合真邪论）上候邪气新客经脉而取之之法也。言邪之初客经脉，其寒温未相搏，如涌波之起也，时来时去，故不常在。欲取之者，必于三部九候之间，诊察以待之。傥于一部一候，见其如涌波之来，则按而止之，然后取之，不可逢其冲来便泻之，故曰：其来不可逢。其或候气不审，至于涌波之大气已过去而泻之，则真气脱，邪气复至，而病益蓄，故曰：其往不可追也。凡诊三部九候而待邪至之机以发刺者，必专心致意，故曰：知机道者，不可挂以发也。所谓涌波者，脉浮大也。三部九候，非寸关尺，乃面有三部，手有三部，足有三部，合三部为九部也。

　　帝曰：善。然真邪已合，波陇不起，候之奈何？岐伯曰：审扪循三部九候之盛虚而调之，察其左右上下相失及相减者，审其病藏以期之。不知三部者，阴阳不别，天地不分。地以候地，天以候天，人以候人，调之中府，以定三部。故曰：刺不知三部九候病脉之处，虽有大过且至，工不能禁也。诛罚无过，命曰大惑。反乱大经，真不可复。用实为虚，以邪为真。用针无义，反为气贼。夺人正气，以从为逆。荣卫散乱，真气已失。邪独内着，绝人长命，予人夭殃。不知三部九候，故不能长久，因不知合之四时五行，因加相胜，释邪攻正，绝人长命。（离合真邪论）上候邪客已久，真邪已合，而取之之法也。言取邪之新容者，但候波陇之脉来处取之。今其邪已合，波陇不起，而不知邪客之处也，故又必当扪循三部九候之盛虚，视其盛处泻之，虚处补之。左右相失，而左大右细者，泻左补右。上下相失，而上大下小者，泻上部补下部。上小下大者，补上部泻下部。左右上下皆相减而细者，审其何脏之减，以其减脏日时之衰者补其所减经，减脏日时之盛者泻其所胜经，候邪去真复而止。故曰：刺不知三部九候病脉之处，则诛罚无过，反乱大经，用实为虚，以邪为真，真气已失，邪独内着，绝人长命也。

　　上工救其萌芽，必先见三部九候之气，尽调不败而救之，故曰上工。下工救其已成，救其已败。救其已成者，言不知三部九候之相失，因病而败之也。知其所在者，知诊三部九候之病脉处而治之，故曰守其门户，莫知其情，而见邪形也。（八正神明论）〔《难》〕言上工治未病，中工治已病者，何谓也？然，所谓治未病者，见肝之病，则知肝当传之于脾，故先实其脾气，无令得受肝之邪也。故曰治未病焉。中工见肝之病，不晓相传，但一心治肝，故曰已病也。

　　（七十七难）自篇首至此，乃察病用针切要之旨。学人当潜心体认之。医而不知此，非工也。噫，今世稍知穴法，便自骄满，由不知粗守形上守神之论也，可慨哉。

　　〔《灵》〕夫气之在脉也，邪气在上。（针解云：言邪气之中人也高，故邪气在上也。）浊气在中。（言水谷皆入于胃其精气上注于肺，浊溜于肠胃。若寒暑不适，饮食不节而病生于肠胃，故命曰浊气在中也。

　　）清气在下。（言清湿地气之中人也，必从足始，故曰清气在下。）针陷脉则邪气出。（取之上。）针中脉则邪气出。（取之阳明合也。）针大深则邪气反沉。（言浮浅之病不欲深刺也，深则邪气从之入，故曰反沉。）皮肉筋脉各有所处，（言经络各有所主也。）病各有所宜，《甲乙经》“宜”字作“合”。）各不同形，各以任其所宜。（见小针解及九针十二原）〔《素》〕病有浮沉，刺有深浅，各至其理，无过其道。过之则内伤，不及则生外壅，壅则邪从之，浅深不得，反为大贼，内动五脏，后生大病。故曰：病有在毫毛腠理者，有在皮肤者，有在肌肉者，有在脉者，有在筋者，有在骨者，有在髓者云云。（刺要论）病在脉调之血，病在血调之络，病在气调之卫，病在肉调之分肉，病在筋调之筋，病在骨调之骨。燔针劫刺其下及与急者，（王注云：调筋法也。）病在骨，针药熨，（调骨法也。）病不知所痛，两跷为上，身形有痛，九候莫病，则缪刺之。（刺络脉也。）痛在于左而右脉病者，巨刺之。（刺经脉也。见调经论篇）〔《灵》〕手屈而不伸者，其病在筋。伸而不屈者，其病在骨。在骨守骨，在筋守筋。（终始篇）〔《难》〕言刺荣无伤卫，刺卫无伤荣，何谓也？然，针阳者卧针而刺之，刺阴者先以左手摄按所针荣俞之处，气散乃纳针，是谓刺荣无伤卫，刺卫无伤荣也。（见七十一难）〔《素》〕刺骨者无伤筋，刺筋者无伤肉，刺肉者无伤脉，刺脉者无伤皮，刺皮者无伤肉，刺肉者无伤筋，刺筋者无伤骨。刺骨无伤筋者，针至筋而去，不及骨也。刺筋无伤肉者，至肉而去，不及筋也。刺肉无伤脉者，至脉而去，不及肉也。刺脉无伤皮者，至皮而去，不及脉也。（林注云：此谓浅深不至所当刺之处也。）所谓刺皮无伤肉者，病在皮中，针入皮中，无伤肉也。刺肉无伤筋者，过肉中筋也。刺筋无伤骨者，过筋中骨也。此之谓反也。（戒其太深也。刺齐论）〔《灵》〕凡针之要，官针最妙。九针之宜，各有所为，长短大小，各有所施也。不得其用，病弗能移。疾浅针深，内伤良肉，皮肤为痈。病深针浅，病气不泻，反为大脓。病小针大，气泻太甚，疾必为害。病大针小，气不泄泻，亦复为败。失针之宜，大者泻，小者不移，已言其过，请言其所施。（官针篇）〔《灵》〕一曰针，长一寸六分。头大末锐，去泻阳气。（九针十二原，锄街切。洁古云：平半寸，长一寸六分，其头大末锐，主热在头分宜此。）〔《甲》〕一者天，天者阳也，五脏之应天者肺也，肺者五脏六腑之盖也，皮者肺之合也，人之阳也，故为治针。针者，取法于巾针，去末半寸卒锐之，长一寸六分，大其头，锐其末，令无得深入而阳气出，主热在头身者。故曰：病在皮肤无常处者，取之针于病所。肤白勿取。

　　〔《灵》〕二曰员针，长一寸六分。针如卵形，揩摩分间，不得伤肌肉以泻分气。（九针十二原洁古云：其身长针，针如卵形，肉分气病宜此。）〔《甲》〕二者地，地者土也，人之所以应土者肉也，故为之治员针。员针者，取法于絮针，必其身而员其末，其锋如卵，长一寸六分，以泻肉分之气，令不伤肌，则阳气得泻，故曰：病在分肉间，取以员针。

　　〔《灵》〕三曰针，长三寸半。锋如黍粟之锐，主按脉勿陷以致其气。（九针十二原洁古云：脉气虚少者宜此。）〔《甲》〕三者人也，人之所以成生者血脉也，故为之治针。针者，取法于黍粟，大其身而员其末，如黍粟之锐，长三寸五分，令可以按脉勿陷以致其气，使邪气独出。故曰：病在脉，气少，当补者取以针，针于井荥分输。

　　〔《灵》〕四曰锋针，长一寸六分。刃三隅以发痼疾。（九针十二原洁古云：泻热出血，发泄痼疾。）〔《甲》〕四者时也，时者四时八风之客于经络之中、为瘤病者也，故为之治锋针。锋针者，取法于絮针，其身而锋其末，刃三隅，长一寸六分，令可以泻热出血，发泄痼疾。故曰：病在五脏固居者，取以锋针，泻于井荥分输，取以四时也。

</div>
    <div class="pagination">
<a href="医学纲目_page25.html">上一页</a><span>...</span><a href="医学纲目_page21.html">21</a><a href="医学纲目_page22.html">22</a><a href="医学纲目_page23.html">23</a><a href="医学纲目_page24.html">24</a><a href="医学纲目_page25.html">25</a><span class="current-page">26</span><a href="医学纲目_page27.html">27</a><a href="医学纲目_page28.html">28</a><a href="医学纲目_page29.html">29</a><a href="医学纲目_page30.html">30</a><a href="医学纲目_page31.html">31</a><span>...</span><a href="医学纲目_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
