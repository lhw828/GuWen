<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 201 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 201 页/共 424 页</h1>
    <div class="content">　　【注】嗽血痰壅气逆，形气虚者，苏子降气汤降之。方见诸气门。痰黄积热，形气实者，用泻肺丸下之，即栝蒌仁，半夏，浙贝母，郁金，苦葶苈子，杏仁，黄连，黄芩，大黄也。惟大黄形气实者加之，若形气虚者，或大便溏泻，则减去不用。保肺汤9。保肺肺痈吐脓血，白芨薏苡贝金陈，苦梗苦葶甘草节，初加防风溃耆参。

　　【注】保肺汤，即白芨，薏苡仁，贝母，金银花，陈皮，苦桔梗，苦葶苈，甘草节也。初起加防风，溃后加生黄耆，人参。牛膝四物汤10。尿血同出痛淋血，尿血分出溺血名，溺血精窍牛四物，淋血八正地金通。

　　【注】淋血，溺血二证若尿与血同出而痛，名曰淋血。尿与血分出，名曰溺血。溺血为精窍之病，用四物倍加牛膝。淋血为尿窍之病，用八正散，加木通，生地，郁金治之。珀珠散11。溺血诸药而不效，块血窍滞茎急疼，珀珠六一朱砂共，引煎一两整木通。

　　【注】溺血一证，乃精窍为病，每因忍精不泄，提气采战，或因老年竭欲而成。服诸药不效者，所溺之血成块，窍滞不利，茎中急疼欲死者，用珀珠散，日三服，每服三钱，引用整木通去粗皮黄色者，煎汤调服。其方即琥珀末一钱，珍珠末五分，朱砂末五分，飞滑石六钱，甘草末一钱，合均，分三服。若其人大便结燥不通，以八正散加牛膝，郁金下之。有热尿涩，以导赤散加牛膝，郁金清之。痢后仍服此药，自有奇功。槐花散12。便血内热伤阴络，风合肠风湿脏疡，槐花侧枳连炒穗，风加秦防湿楝苍。

　　【注】便血二证，肠风，脏毒。其本皆热伤阴络，热与风合为肠风，下血多清；热与湿合为脏毒，下血多浊。均宜槐花散，即炒槐花，炒侧柏叶，醋炒枳壳，川黄连，炒荆芥穗，为末，乌梅汤调服。肠风，加秦艽，防风。脏毒，加炒苦栋，炒苍术。若大肿大痛，大便不通，当以脏毒未溃之疡治之，非脏毒下血之病也。升阳去湿和血汤13。便血日久凉不应，升补升耆苍桂秦，归芍丹陈二地草，热加萸连虚人参。

　　【注】便血日久，服凉药不应，宜升补，用升阳去湿和血汤。即升麻，黄耆，苍术，肉桂，秦艽，当归，白芍，丹皮，陈皮，生地，熟地，生甘草，炙甘草也。有热，稍加吴茱萸，炒川连。虚加人参可也。

　　卷四\杂病心法要诀

　　消渴总括

　　1。试观年老多夜溺，休信三消尽热干，饮多尿少浑赤热，饮少尿多清白寒。

　　【注】上消属肺，饮水多而小便如常；中消属胃，饮水多而小便短赤；下消属肾，饮水多而小便浑浊，三消皆燥热病也。然试观年老好饮茶者，夜必多溺，则休信三消皆热，而亦有寒者矣。饮水多，小便少而浑赤者属热，是火盛耗水而浑也。饮水少，小便多而清白者属寒，是火虚不能耗水也。

　　卷四\杂病心法要诀

　　消渴生死

　　2。三消便硬若能食，脉大实强尚可医，不食舌白传肿泻，热多舌紫发痈疽。

　　【注】三消，饮水多不能食。若能食大便硬，脉大强实者，为胃实热，下之尚可医也。若不能食，湿多舌白滑者，病久则传变水肿泄泻。热多舌紫干者，病久则发痈疽而死也。

　　卷四\杂病心法要诀

　　消渴治法

　　竹叶黄耆汤3。便硬能食脉大强，调胃金花斟酌当，不食渴泻白术散，竹叶黄耆不泻方，黄耆黄芩合四物，竹叶石膏减粳姜，气虚胃热参白虎，饮一溲二肾气汤。

　　【注】谓胃，谓调胃承气汤。金花，谓栀子金花汤。方俱在伤寒门，酌其所当用可也。不食而渴，巳属胃虚，兼之泄泻，胃虚无热矣。故用七味白术散，方在虚损门。若不食而渴，亦不泻者，是虽虚而犹有燥热也，宜用竹叶黄耆汤，即黄耆，黄芩，当归，川芎，白芍，生地，竹叶，石膏，人参，炙草，麦冬，半夏也。若气虚胃热盛者，宜用人参白虎汤。若下焦虚寒，饮一溲二者，宜用肾气汤。

　　卷四\医宗金鉴四十一卷

　　神之名义

　　1。形之精粹处名心，中含良性本天真，天真一气精神祖，体是精兮用是神。

　　【注】动植之物，一有其形，则形之至精，至粹之处，即名曰心。动物之心者，形若垂莲中含天之所赋，虚灵不昧之灵性也。植物之心者，即中心之芽，中含天之所赋，生生不巳之生意也。此形若无此心，则形无主宰，而良性，生意亦无着落矣。此心若无良性，生意，则心无所施用，不过是一团死肉，一枯草木之芽耳。盖人虽动物之贵，而其中含良性与一切动物皆同，本乎天真也。天真之气，分而言之为精，气，神。故曰：以精为体，以神为用也。合而言之，浑然一气，故曰：天真一气，精神之祖也。

　　卷四\医宗金鉴四十一卷

　　神之变化

　　2。神从精气妙合有，随神往来魂阳灵，并精出入阴灵魄，意是心机动未形，意之所专谓之志，志之动变乃思名，以思谋远是为虑，用虑处物智因生。

　　【注】魂，阳之灵，随神往来，魄，阴之灵，并精出入。盖神机不离乎精气，亦不杂乎精气，故曰：妙合而有也。故指神而言，则神超乎精气之外。指精气而言，则神寓乎精气之中。意者，心神之机，动而未形之谓也。志者，意所专注也。思者，志之变动也。虑者，以思谋远之谓也。智者，以虑处物之谓也。此皆识神变化之用也。

　　卷四\医宗金鉴四十一卷

　　五脏神情

　　3。心藏神兮脾意智，肺魄肝魂肾志精，气和志达生喜笑，气暴志愤恚怒生，忧思系心不解散，悲哭哀苦凄然情，内生惧恐求人伴，外触骇然响动惊。

　　【注】五脏所藏七神：心藏神，脾脏意与智，肺藏魄，肝藏魂，肾藏精与志也。五脏所生七情：心生喜：肝生怒，脾生忧，思，肺生悲，肾生恐也。气和则志达，故生喜笑。气暴则志愤，故生恚怒。系心不解散，故生忧思。凄心则哀苦，故生悲哭。内恐外触非常事物，故生恐惧惊骇也。

　　卷四\医宗金鉴四十一卷

　　神病治法

　　朱砂安神丸4。内生不恐心跳悸，悸更惊惕是怔忡，善忘前言曰健忘，如昏似慧恍惚名，失志伤神心胆弱，痰饮九气火相乘，清热朱连归地草，余病他门治法精。

　　【注】惊悸，怔忡，健忘，恍惚，失志，伤神等病，皆因心虚胆弱，诸邪得以乘之也。心气热者，先用朱砂安神丸以清之。其余虚实诸邪，则当以虚损，九气，癫痫，痰饮等门合证拣方，自有效法之处。仁熟散5。恐畏不能独自卧，胆虚气怯用仁熟，柏仁地枸味萸桂，参神菊壳酒调服。

　　【注】恐畏不能独自卧者，皆因气怯胆虚也。仁熟散，即柏子仁，熟地黄，枸杞子，五味子，山茱萸，桂心，人参，茯神，菊花，枳壳，为末，老酒调服也。

　　卷四\医宗金鉴四十一卷

　　癫痫总括

　　1。经言癫狂本一病，狂乃阳邪癫是阴。癫疾始发意不乐，甚则神痴语不伦。狂怒凶狂多不卧，目直骂詈不识亲。痫发吐涎昏噤倒，抽搐省后若平人。

　　【注】李时珍曰：经有言癫狂疾者，又言癫疾为狂者，是癫狂为兼病也。邪入于阳者狂，邪入于阴者癫。盖癫疾始发，志意不乐，甚则精神呆痴，言语不伦，而睡如平时，以邪并于阴也。狂疾始发多怒不卧，甚则凶狂欲杀，目直骂詈，不识亲疏，而夜多不卧，以邪并于阳也。然俱不似痫疾，发则吐涎，神昏猝倒无知，口噤牙紧，抽搐时之多少不等，而省后起居饮食皆若平人为别也。痫虽分而为五，曰：鸡，马，牛，羊，猪名者，以病状偶类故也。其实痰，火，气，惊，四者而巳，所以为治同乎癫狂也。三圣散青州白丸子滚痰丸遂心丹矾郁丸控涎丹抱胆丸镇心丹2。癫狂痫疾三圣吐，风痰白丸热滚痰，痰实遂心气矾郁，痰惊须用控涎丹，无痰抱胆镇心治，发灸百会自然安，初发皂角灌鼻内，涎多欲止点汤盐。

　　【注】癫狂痫疾初起多痰者，先以三圣散吐之。风盛有痰者，用青州白丸子。热盛有痰者，用礞石滚痰丸(青礞石，沉香，百药煎，川大黄，黄芩)。痰而形气实者用遂心散，甘遂，朱砂，猪心也。痰而兼气郁者用矾郁丸，白矾，郁金也。痰而兼惊者用控涎丹；无痰神轻因而惊悸者用镇心丹，抱胆丸，皆成方也。痫病发时炙百会，不拘壮数，以苏为止。再发再炙，以愈为度。初发用皂角汁灌鼻内，其风涎即从鼻口中涕唾而出，若苏后其涎不止，以盐汤服之自止。

　　卷四\医宗金鉴四十一卷

　　诸气总括

　　寒气？？气喜气怒气劳气思气悲气恐气惊气1。一气触为九寒？？，喜怒劳思悲恐惊。寒收外束腠理闭，？？泄内蒸腠理通，喜则气缓虚极散，劳耗思结气难行，怒气逆上甚呕血，下乘脾虚飧泻成，恐则气下伤精志，惊心无倚乱怔忡，悲消荣卫不散布，壮行弱着病丛生。

　　【注】一气流行不为邪触，何病之有？若为寒触，外束皮肤，腠理闭，其气收矣，即寒病也。？？，火也。若为火触，热蒸汗出，腠理开，其气泄矣。即暑病也。若为喜触，喜则气和志达，其气缓矣。素中虚极者，缓则气散，即暴脱也。若为劳触，劳则喘息，且汗出，其气耗矣，即劳倦也。若为思触，心有所存，气留不行，其气结矣，即郁气也。若为怒触，怒则气逆甚呕血，其气上矣。上极而下乘脾之虚，则为飧泄也。若为恐触，恐则精却伤精志，其气下矣。若为惊触，心无所根据，神无所归，虑无所定，其气乱矣。怔忡心动，不安之病也。若为悲触，心肺气戚，荣卫不散，其气消矣。凡此九气丛生之病，壮者得之气行而愈，弱者得之气着为病也。

　　卷四\医宗金鉴四十一卷

　　诸气辨证

　　2。短气气短不能续，少气气少不足言，气痛走注内外痛，气郁失志怫情间，上气气逆苏子降，下气气陷补中宣，臭甚伤食肠胃郁，减食消导自然安。

　　【注】短气者，气短而不能续息也；少气者，气少而不能称形也，皆为不足之证。气痛者，气为邪阻，气道不通，或在经络，或在脏腑，攻冲走注疼痛也。上气，乃浊气上逆；下气，为清气下陷。气郁者，或得于名利失志，或得于公私怫情，二者之间也。浊气上逆，苏子降气汤。清气下陷，补中益气汤，甚者加诃子，五味子。然清气下陷，下气不甚臭秽，惟伤食下气，甚臭甚秽，乃肠胃郁结，谷气内发，而不宣通于肠胃之外。郁在胃者，上噫气也。郁在肠者，下矢气也。补中益气汤，方见内伤门。

　　卷四\医宗金鉴四十一卷

　　诸气治法

</div>
    <div class="pagination">
<a href="医宗金鉴_page200.html">上一页</a><span>...</span><a href="医宗金鉴_page196.html">196</a><a href="医宗金鉴_page197.html">197</a><a href="医宗金鉴_page198.html">198</a><a href="医宗金鉴_page199.html">199</a><a href="医宗金鉴_page200.html">200</a><span class="current-page">201</span><a href="医宗金鉴_page202.html">202</a><a href="医宗金鉴_page203.html">203</a><a href="医宗金鉴_page204.html">204</a><a href="医宗金鉴_page205.html">205</a><a href="医宗金鉴_page206.html">206</a><span>...</span><a href="医宗金鉴_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
