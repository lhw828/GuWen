<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 13 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 13 页/共 253 页</h1>
    <div class="content">　　乙庚应金运 诀曰：乙庚之岁戊为头，夫戊属土，土生金故也，金爱清而恶燥，宜平剂以情之。

　　丙辛应水运 诀曰：丙辛之年从庚起，夫庚属金，金生水故也，水爱暖而寒凝，宜热剂以温之。

　　丁壬应木运 诀曰：丁壬壬上顺行流，壬上顺流之则为癸，癸属水，水生木故也，木性寒而怕燥，宜和剂以平之。

　　戊癸应火运 诀曰：戊癸之年何方发，甲寅之上好追求，甲属木，木生火故也，然火性本热而恶热，宜凉剂以解之。

　　以上五运，皆宜天干化法论也。凡五运，以甲已土运为尊，六气以少阴君火为尊，故以甲已土运为南政，乃南面而行，令其余四运为北政，以臣事之，则面北而受令者也。故《天元纪大论》曰：甲已之岁，土运统之；乙庚之岁，金运统之；丙辛之岁，本运统之；丁壬之岁，水运统之；戊癸之岁，火运统之。（太始天地初分之时，阴阳析位之际，天分五气，地列五行，五行定位，布政于四方，五气分流，散支于十干，当是黄气横于甲已，白气横于乙庚，黑气横于丙辛，青气横于丁壬，赤气横于戌癸，故甲已应土运，乙庚应金运，丙辛应水运，丁壬应木运，戌癸应火运。太古圣人望气以书《天册》，贤者谨奉以纪天元。）帝曰：其于三阴三阳合之奈何？区曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；已亥之岁，上见厥阴。少阴所谓标也，厥阴所谓终也。（标谓上首也。

　　终谓当三甲六甲之终。凡午未申酉戌亥之岁为正化，正司化令之实；子丑寅卯辰已之岁为对化，对司化令之虚，此其大法也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元，三阴三阳为标，寒暑燥湿风火为本。故云：所谓水也，天真元气分为六化，以统坤元生成之用，故天有风气以为厥阴之主；天有热气以为少阴之主；天有湿气以为太阴之主；天有相火以为少阳之主；天有燥气以为阳明之主；天有寒气以为太阳之主。则有此天之六元，以为之本，征其应用，止是真元之一气，故曰：六元也，须知天地之运五，而火热居三。可见天地间热多于寒，火倍于水，而人之病化又可推也。惟运分为五，则地纪五岁一周之数，从兹始也。

　　惟标分为六，则天气六则一备之数从兹始也。天地之道，变化之微、其由是也。此承上文而明五运所统三阴三阳所合，合者为标，而主之者为本也。）

　　杂症大小合参卷二

　　五脏标本

　　《经》曰：五脏者，中之守也。盖言身形之中，五神安守之所也。夫肝者，在天之风，在地为木，在人为肝，通窍于眼，在时为春，在方为东，在色为青。《经》曰：东方木也，万物所以始生也。又曰：脏真散于肝，肝藏筋膜之气也。肾水为母，心火为子，与胆为腑，克土养筋，故久行则伤筋。司藏魂，其类草木，其畜鸡，其卦巽，其性仁，其充筋，其华爪，其谷麦，其应四时，上为岁星，是以春气在头也。其音角，角者触也，象阳气触动而生也。其数八，其病在筋其臭臊，其声呼，其气嘘，其液泪，其味酸。有余怒，不足悲。外应爪甲色青，然欲如青玉光泽，不欲如蓝。《灵枢》曰：爪浓者胆亦浓。更肝主风，风喜伤肝，病主惊风，痘主水泡，若恚怒气逆，则伤肝气。若燥气盛则病，其病候面青筋急多怒，眼痛日闭，不欲见人，或两目连扎脐左动气。若肝实，则直视大叫，呵欠项急顿闷，日赤多怒，头眩痛引两胁小腹之下。若虚则目昏胸痛，切牙吹气，筋缩拘拳，恐惧加人将捕。若绝则唇腮反青，四肢多汗，然肝绝者，八日死。平脉则春旺七十二日，脉弦缓而长，然春弦者，端直之状，细弱而长，其贼脉则浮涩而短，与夫面白亦逆，其危脉弦如张弓弦。

　　心者，在天之热，在地为火，在人为心，在时为夏，在方为南，在色为赤，通窍于舌。《经》曰：南方火也，万物所以盛长也。又曰：脏真通于心。心藏血脉之气也。

　　肝木为母，脾土为子，小肠为腑，克金主血。若久视则伤血，司藏神，其类火，其畜羊，其卦离，其性礼，其面华，其应四时。上为荧惑星，其病在脉。其音征，征者，止也，物盛则止也。其数七，其臭焦，其声言，其气呵，其充血，其液汗，其味苦，外应掌色赤，然赤如帛裹朱，不欲如赭。《灵枢》曰：心应脉。皮浓者脉浓，脉浓者小肠浓，更心主热，热则伤心，病主惊热，痘主红斑。若忧愁思虑则伤心，寒气胜则病，其病候，面赤喜笑，心烦掌热而口干，间日妄语，脐上动气。若心实，则上窜切牙，口干喜笑，身热汗血，而筋胁膺背痛满，或叫哭而搐。若心虚，则恍惚多惊，忧烦少色，咳嗽舌强，腰背酸痛。若心绝，则摇头直视，形如烟熏。然心绝者，一日死。平脉则夏旺七十二日，而脉洪缓，洪者浮大而散，来疾去迟。其贼脉，则沉濡而微，与夫面赤亦逆，其危脉钩，如操带钩。

　　脾者，在天之湿，在地为上，在人为脾，在时为四季，在方为中央，在色为黄，通窍唇口。《经》曰：脾脉者，上也，孤脏以灌四傍者也。又曰：脏真濡于脾，脾藏肌肉之气也。心火为母，肺金为子，与胃为腑，克肾水，主赏肌肉。若久坐则伤肉，司藏意智，其类土，其畜牛，其卦坤，其性信，其华在唇四白，其谷稷，其应四时，上为镇星，其病在肉。其青宫，宫者中也，土位居中，为五行建极也。其数五，其臭香，其声歌，其气呼，其液涎，其味甘，外应四肢而色黄，然黄欲如罗裹雄黄，不欲如土。

　　《灵枢》曰：脾应肉。肉KT （肉KT 分理也。）坚大者胃浓，更脾主湿，然湿则伤脾，风气胜则病，其病之候则必面黄，善思善嗜，体重卵痛，四肢不收而怠惰。

　　脾实则肢体重着而不举。腹胀尿秘而善饥，昏睡身热而饮水，胆虚则少气，吐泻生风，或争食不消，肿胀肠鸣，四肢无力。脾绝则脐突唇反，环口黧黑，突汗发黄。

　　然脾绝者，十二日死。平脉则寄旺于四季之末，各一十八日。其脉温浓，盖胃气行脏腑之间，故平和不得见，其衰乃形焉。贼脉，则引长而紧，与夫面青者逆。危脉则状如鸡雀啄，止而复来。

　　肺者，在天之燥，在地为金，在人为肺，在时为秋，在方为酉，在色为白，通窍于鼻。《经》曰：西方金也，万物所以收成也。又曰：脏真高于肺，以行荣卫阴阳也。

　　脾土为母，肾水为子，大肠为腑，克木主气，若久卧则伤气，司藏魄，其类金，其畜马，其卦干，其性义，其华毛，其候鼻，其谷稻，其应四时，上为太白星，其病在皮毛。其音商，商者强也，象金性之坚强也。其数九，其臭腥，其声哭，其气哂，其液涕，其味辛，外应皮毛而色白，然贵如白玉光泽，不欲如垩。《灵枢》曰：肺应皮，皮浓者，大肠浓，更肺主燥，然燥则伤肺，病则为嗽，痘主脓泡。若热气胜则病，其病之候，则面白悲哭，手掐眉目鼻面，嚏涕吐衄，喘咳寒热，胁有动气。肺虚则难息，呼吸少气，鼻涕咽干，喘乏咳血而唇白。肺实则闷乱喘促，咳嗽上气，鼻塞胫股脊痛而胸满。肺绝则汗出，发润喘而不休，毛发气出。然肺绝者，三日死。平脉则秋旺七十二日，而脉浮毛，毛者稀软之状，轻虚似浮。其贼脉浮大而牢，与夫面赤皆逆。危脉则毛如风吹。

　　肾者，在天之寒，在地为水，在人为肾，在时为冬，在方为北，在色为黑，通窍于耳。《经》曰：北方水也，万物所以合藏也。又曰：脏真下于肾，肾藏骨髓之气也。

　　肺金为母，旺水为子，膀胱为腑，克火主骨。若久立则伤骨，司藏精与志，其类水，其畜彘，其卦坎，其性智，其华在发，其谷豆，其应四时，上为辰星，其病在骨。其音羽，羽者，舒也，阳气将复，万物舒生也。其数六，其臭腐，其声呻，其气吹，其液唾，其味咸，下应腰肾而色黑，然黑欲如重漆光泽，不欲如炭。《灵枢》曰：肾应骨。

　　密理浓皮者，三焦膀胱浓，更肾主寒，然寒则伤肾，病主为疝，痘主黑陷。若淫欲过度，则伤肾，湿气胜则病，其病之候，则面黑恐欠，足寒逆气，腹痛飧泄而后重，脐下动气。肾实则腹膨胀而体重，少气不言，骨痛飧泄并小便少。肾虚则欲坠，下缩身而青白，颅囟开解，下窜畏明，心悬如饥，胸痛引春，厥逆溲多而耳鸣。肾绝则反目直视，狂言遗尿，腰折骨枯。然肾绝者四日死。平脉则冬旺七十二日，而脉沉濡石石者，沉濡而滑，举指脉疾。其贼脉，则缓而大，并面大黄皆逆。其危脉则石如转索，去如弹石。此是脏腑之大略，然心为血之主，而肝又为血之脏，是以血出之于心，而纳之于肝也。抑肺为气之主，而肾又为气之藏，是以气出之于肺，而纳之于肾也。至于脾胃，尤为后天元气之本，化源生发之机，五脏六腑之大源，气血精微，莫不愿之以长养也。

　　杂症大小合参卷二

　　脏腑手足阴阳所主

　　足厥阴肝 手少阴心 足太阴脾 手太阴肺 足少阴肾 足少阳胆手太阳小肠 足阳明胃 手阳明大肠 足太阳膀胱 手少阳三焦 手厥阴心包络《经》曰：阴阳之三也。何谓气有多少异用也？阳明何谓也？两阳合明也。厥阴何也？两阴交尽也。（此明二阴三阳及阳明厥阴之义也。太阴为正阴，次少为少阴，又次为厥阴。太阳为正阳，次少为少阳，又次为阳明。以其气有多少异用，故各有三者之分耳。厥亏，尽也。）

　　凡人一身共十四经络，肝与胆为表里，膀胱与肾为表里，胃与脾为表里，此为足之阴阳也。小肠与心为表里，三焦与心包络为表里，太阳与肺为表里，此为手之阴阳也。

　　手之三阴，从脏走至手，手之三阳，从手走至头，足之三阳，从头下走至足，足之三阴，从足上走入腹。更有任脉，直行于腹，督脉直行于背。其十四经络，经脉者，行血气。通阴阳，以荣于身者也。络脉者，本经之旁支而别出，以联系于十二经者也。本经之脉，由络脉而交他经，他经之脉亦由是焉，人身之气，经盛则注于络，络盛则注于经，得注周流，无有停息，昼夜流行，与天同度，终而复始。然荣行脉中，五十周无昼夜阴阳之异；卫行脉外，五十周有昼阳夜阴之分。荣卫之行，以宗气之呼吸为领神，卫气平旦生，日西衰，荣气伏而不露，见者为经脉，浮而常露，见者为络脉。若荣卫有伤，外邪虚袭，滞而不行，病由斯作。手太阴肺经，左右各十一穴，是经多气少血；足太阴脾经，左右各二十一穴，是经多气少血；手阳明大肠经，左右各二十穴，是经气血俱多；足阳明胃经，左右各四十五穴，是经气血俱多；手少阴心经，左右各九穴，是经多气少血；足少阴肾经，左右各二十六穴，是经多气少血；手少阳小肠经，左右各十九穴，是经多血多气；足太阳膀胱经，左右各六十三穴，是经多血少气；手厥阴心包络，左右各九穴，是经多血少气；足厥阴肝经，左右各十三穴，是经多血少气；手少阳三焦经，左右各二十二穴，是经多气少血；足少阳胆经，左右各四十三穴，是经多气少血；兼以任脉中行二十四穴，督脉中行二十七穴，而人身周矣。医能明此，则药饵针灸，所向自能应手矣。

　　督脉行背部之中行，为阳脉之都纲，故曰阳脉之海。任脉行腹部之中行，为阴脉之总任，故曰阴脉之海。因以督任名之，奇经八脉之二也。是以背为阳，腹为阴也。脉有奇常，十二经者，常脉也：奇经八脉，则不拘于常，故谓之奇经，盖人之气血，常行于十二经络，其诸经满溢，则流入奇经。其有八焉。督脉督于后；任脉任于前：冲脉为诸脉之海：阳维则起于诸阳之会，而维持诸阳；阴维则起于诸阴之交，而维持诸阴，阴阳自相维持，则诸经常调和畅。有带脉者，束之犹带也。两足跷脉者，有阴有阳，阳跷得之太阳之别，起于跟中循外跺，上行人风池；阴跷本诸少阴之别，起于跟中，循内踝，上行至咽喉，交贯冲脉，犹圣人图设沟渠，以备水潦，斯无泛滥之患。故人身之有经络，犹天地之有河道，血脉之营运经络，犹源泉之传流河道，河道雍塞则水势之泛滥无拘，源泉枯涸，则地道之脉气闭塞，人身之血气于经络亦然也。然医家之识经络，犹舟子之谙道途，否则，何以行之？

　　杂症大小合参卷二

　　详五邪

　　书言虚邪、实邪、贼邪、微邪、正邪，何以别之？盖从后来者为虚邪。如肺病因脾土之邪所致，然金生于土，是从后来，兼金中有土，土能御水，无水则火至矣，故为虚邪。从前来者为实邪，如肺病因肾水之邪所致，然水生于金，是从前来，兼金中有水，则火不能至，是子能制鬼矣，故为实邪。从所不胜来者为贼邪，如肺病因心火之邪所致，盖火能克金，是从吾所不胜者而来乘之，故为贼邪。从所胜来者为微邪，如肺病因肝木之邪所致，然金能克木，是从吾所能胜者而来乘之，既胜则不能为害，故为微邪。如但得肺家之病，而无外邪相干者，此谓正邪。姑举一脏，可类推也。

　　杂症大小合参卷二

　　五脏部位气色外见

　　大人重问切，小儿重望闻，故气色详揭审机数篇，单论幼科。

　　夫医之望闻问切四要，犹人之四肢，一肢废不成其为人，一要缺，不成其为医。

　　《经》曰：望而知之谓之神，闻而知之谓之圣，问而知之谓之工，切而知之谓之巧。望而知之者，望见五色，以知其病之所处也。闻而知之者，闻其五音，以别其病之所出也。问而知之者，问其所欲五味，以知其病之所起所在也。切而知之者，诊其寸口，视其虚实，以知其病在何脏腑也。故初近患人，先望而闻，次问而切，诚不易之，次第今病家，惟令切脉，以试医士知否，殊不知寒热虚实，在于经络，可以切脉而知，若得病之由，及所伤之脉，岂能以诊而悉之乎？故医者不可不问其由，病者不可不说其故。苏东坡曰：吾疾必尽告医者，使胸中了然，然后诊脉，疑似不能惑也。吾求愈疾而已，岂以因医为事哉！况小儿血气未定，易大易小，寸口难凭，非四者合衡揆度，何因洞见精微？谨将望闻诸要，汇集后篇。《经》曰：精明五色者，气之华也。五脏之华，皆上着于面，故直鼻上下候五脏，挟鼻两傍候六腑。又鼻候肺，目候肝，舌候心，唇候脾，耳候肾，皮候大小肠，肉候胃，爪候胆，腠里候三焦、膀胱。其肝青、心赤、肺白、肾黑、脾黄者，是各脏之气色也。肝旺于春，心旺于夏，肺旺于秋，肾旺于冬，各七十二日，脾寄旺于四季之后，各一十八日，是其本位。然有时乎不春不冬，而面变青黑者，非肝之与肾也。不秋不夏，而面变赤白者，亦非心之与肺也。盖五脏之气，随症变形，而无一定。如忽然青黑者主乎痛，忽然赤者主乎热，忽然白者主乎冷，忽然黄者主乎积。可见非系于时，非拘于位也。又如心主额与发际，肝主眼与左脸及太阳，脾主唇之上下及鼻准，肺主右脸及太阴，肾主耳辅及下颏。其色亦有或于本位呈见，或露于他部者有矣。大抵得部者顺，即移位于无刑者不妨。若露他部，而又相克者，斯为逆矣。如泻痢日久脾虚，而唇之上下色变为黑，是肾乘脾，木反克土，名为强胜者，即为逆也。进而申之，凡五位总作青色者，主惊积不散，欲发风候，更必神彩不稳，上上下下。凡五位总作红色者。主痰积雍盛，惊悸不宁，更必神彩无光，恍恍惚惚。凡五位总作黄色者，主食积症聚，更必其神散漫，昏昏沉沉，其候寒热潮发，饮食不欣，气粗烦满，困倦喜踵，或呕哕，或泻痢。凡五位总作白色者，主肺气不利，大肠滑泄。水谷不分，欲作痢吐，其眸凝浊，失其精神，朦朦胧胧。凡五位总作黑急者，主传不顺症变作逆候，未害有亏脏腑欲绝，其血不荣，其气不卫，荣卫大序，经络流注，凝滞于脉，为疾危恶。其神昏闷，沉沉默默，必为人不久者矣。更凡额红者，主心经有风热，肿卧不宁，惊悸热燥。若青黑色者，主心中有邪惊风腹痛，手螈 而啼叫。若青黑甚者，主心腹疼甚。若微黄色而皮干燥者，主有盗汗。

　　若头发软黄燥者，主惊疳骨热潮热微渴。若昏黑者，症必便候。更凡左脸红者，主肝风热身热拘急。若青黑者，主惊或腹痛。若浅赤色者，主乎潮热。更凡右脸红者，是伤风热。若浅赤者，亦主潮热，或大便坚，气粗壅嗽，若青白色者，主咳嗽恶心。若青黑者，主惊风欲发，或盘肠内 ，腹痛等症。更凡鼻上赤色者，主身热而不思饮食。若深黄色者，主小便不通。若鼻孔干燥气粗有声者，主有衄血。若青色者，主见吐乳。若淡白者，主泄泻不食。若鼻中干燥者，又主二使不利。若鼻孔黑燥，抑起者，主肺家绝，并手足无纹，唇中无痕者，并为不治。更凡下颏赤色者，主膀胱热，然膀胱与肾为表里，有热则水道不利，故令小便不通。更凡两目赤者，是心肝热，主风热烦躁。若黄色者，主脾积而口臭不食。若青色者，主肝风热而惊。若目 浮肿者，主久嗽恶心，或食积成疳。若目睛黄赤者，主早晚发热。若眼尾有细碎红纹者，主惊风内 。若目鲜者，亦主乎惊。若揩拭眉眼者，主欲生风。若眼朦胧者，主乎肝热，多变雀目。若两目肿，早晚面浮者，主脾受积。更凡印堂青色者，亦主受惊。若青紫黑者，主客忤祟冲。

　　若青黑色者，主腹痛多啼；兼红主惊热；白为无病。更凡山根青色者，亦为惊候。若紫色者，伤于乳食；黑者必危。更凡两眉红者，主儿夜啼。若眉中心淡白色者，主泄泻粪白，食物不化；然久病而红者，必死。更凡两颊赤者，主啼哭惊热；兼色黄者为吐。

　　更凡正口常红者为无痛。若干燥者主脾热。若白者为虚。更凡人中黑者，主乎腹痛虫动。若点点黑者，主乎吐痢。若两边黄者，主乎伤食。若上下俱青者，主乎乳食不化而便青粪。更凡唇红面赤者为伤寒。若唇白者，主吐呕哎逆。或吐血便血衄血。若红赤干燥而皱者主渴。若红赤而不皱者主口臭，大便不通，夜间心烦不睡而癫叫。若黄而口臭者，又主脾积。若红赤者，亦主衄血。若唇口动者，主乎惊热，若唇口紫色者，主吐涎而虫痛。若唇青者，主乎脾寒，或时肚痛，乳食减少。然亦有气血虚怯，为冷所乘，而故青者。若口滴清水者，主乎欲生重舌，又或口疮，然亦有因脾冷流涎者，更有舌裂舌衄舌上芒刺者，是皆热极为阳毒也。若生疮者，是心脾热也。若舌卷者，主惊。

　　若舌干、舌白、舌黑、舌燥、舌苔、舌黄、舌赤肿者，主乎大便不通；然久泻痢后而舌黑者死。更凡耳前微赤者，主乎耳聋。若微黄者，主乎肾惊，睡中切牙。若耳叶干燥者，主骨蒸热。若面青白者，主乎吐泻；或惊风欲发；或躯身啼哭。然凡既观其色，更宜稽诸其时，假如春病面青，是为顺候，如至白色，最为难疗，以其金克木故也。其余仿此类推。总红赤为热，青色为惊，黄为吐痢，或积黑者。非病即危症也。更凡诸色上行者，其病益甚，下行如云彻散者。其病方已，兼五色各有脏部，有外部，有内部，如色从外走内，其病从表入里。如色从内走外，其病患里出表。病生于内者，宜先治其阴，而后治其阳，反则益甚。病生于阳者，宜先治其外，而后治其内，反则益甚。然难尽者言，无穷者理，故一定之形迹，宜知之以为常，变通之神化，贵随机而异用，在人之神圣工巧，类推之而无尽也。

　　杂症大小合参卷二

　　病源详揭（儿科）

　　凡病昼则增剧，夜则安静者，是气病而血不病，或脾气虚也，当补脾气。夜则增剧昼则安静者，是血病而气不病，或脾阴虚也，当补脾阴。昼热夜静，是阳气旺于阳分，昼静夜热，是阳气下陷入阴中。若昼夜俱热，是重阳无阴也，昼静夜寒，是阴血旺于阴分也。夜静昼寒是阴气上溢于阳中也。昼夜俱寒，是重阴无阳也。昼寒夜热病名阴阳交。受而死矣。欲冷者知为热，欲热者知为寒，好静者知为虚，好动者知为实，恶食知伤食，恶风知伤风。凡日中得病，夜半则愈，夜半得病，日中则愈，是阳不利，得阴则和，阴不和得阳即和之义耳。大喜后乳食多成惊痫。《经》曰：暴怒伤阴，暴喜伤阳。

　　更曰：伤阴则泻，伤阳则惊。大喜后饮水多成喘急，故曰水伤三焦，令气息喘急。更日汗后饮水，亦成喘，盖喜属心，汗亦属心，湿热之气，流入肺家，令生喘也。大哭后乳食，多成吐泻，哭属肺而即脯乳食，则令伤肺，肺气逆则吐，更肺与大肠为表里，故泻也。大哭后，饮水多成嗽噎，亦因哭属肺，而即饮水则令气逆不利也。大饥后乳食，多成腹痛，盖食不可急，急则不细，乃伤脾气，多成积聚癖块，故腹痛也。大饥后饮水，多成泄滞肚疼，盖饥后饮水，则令湿伤脾，是以腹痛，湿胜则泻。大饱后饮水，多成气逆，《经》曰：饮多则肺叶布，故气逆上奔也。大饱后迎风，多成暴厥，因食气上冲心肺之间而未散，卒被水冷所激，故暴厥不醒，如中风也。大惊后乳食，呕吐心痛，盖心主惊，惊后乳食，则少阴受邪，故即心痛兼惊后乳食，则少阴气节不通，故吐逆也。大惊后饮水，久成不语，盖心主惊，惊后饮水，则伤心气。夫心通于舌，舌本无力，故不能语，然亦能成水痢癖，《室鉴》曰：水痢癖者，因水饮被惊而成也。当风乳儿，则成嗽吐腹膨，盖迎风饮乳，则风冷入肺，故作嗽吐。《经》曰：形寒饮冷则伤肺，肺伤则咳嗽，兼肺主气，气伤则腹膨，当风饮水，则成雀目青盲。《素问》云：风气通于肝。当风饮水，则水停于汗，肝气通于目，故成雀目青盲也。夜露下乳儿，多成呕吐，盖冷乳不散，停滞胸膈，故气逆呕吐也。夜露下饮水，多成泄泻，《素问》曰：湿胜在内，攻于脾胃，脾胃受湿，则水谷不分而泄泻也。正食便乳，则成疳黄口臭，牙中出血，又曰乳食并餐，必成痰癖。方汗便乳，则成心疳壮热，盖汗者，心之液，正汗便乳，则伤其心，心伤则液散，皮肤枯燥，故成心疳，而面黄脸赤，身体壮热，大汗脱衣，得偏风半身不遂，母食辛热面物乳儿，多成龟胸，盖龟胸因肺热胀满所致。若母恣食辛热之物，流入乳络，令儿肺热而然也。母食酸咸煎爆乳儿，令儿成渴，盖小儿脏腑软弱，感母之气，脏腑生热，热则烦躁，故渴不止。又曰：母食酱肉饮水，则成渴痢。

　　母醉卧当风，乳儿失音。盖因风冷酒毒瓦斯乱之乳，入于喉掩之间故也。母大饱乳儿，则令身热喘急，盖大饱则胸膈气息未调，若便乳儿是以身热喘急。又曰：醉饱伤劳，乳儿多成疳病。饮水便乳则成痰热惊风，书曰：饮水并伤乳，则乳不得下而为痰结在胸，是以为热为痰，作吐作泻，或作惊痫。饮酒食肉乳儿，令成天 ，盖烦闷之毒，流入乳中，即便乳儿，是以邪热伤心，心神惊悸，壮热抽掣，而成天 。嗽后饮乳，则成痰喘惊噎，盖嗽者肺也，肺气方逆，而与乳则痰聚不散，气道不利，关节不通，是以痰嗽作喘惊噎成风矣。嗽后饮水，则成鼻 多涕，盖嗽主肺，而鼻为肺窍，嗽后饮水，则肺气受寒，是以涕下不止，而鼻 矣。悲喜未定即乳，则成涎嗽，盖心主喜，而肝属悲，悲喜未定即乳，则伤肝心，是以风火交激成痰，流滞于肺，故为涎嗽，悲喜未定，饮水则成吐血，盖悲喜未定，则血气未和，饮水则逆其气，气逆则胜血，气上奔而血亦为之吐出色，儿啼未定便乳，则生瘿气，盖见啼未定，则息候未调，便即与乳，则气逆不得消散，故积聚而成瘰 瘿气也。儿啼未定饮水，则成胸高喘急，盖气逆之际，寒冷所加则气伤于肺，是以痰结喘急，肺胀胸高矣。母方淫 情乱乳儿，则令吐泻，身热啼叫，必发惊痫。其母试浴未干乳儿，则生疮疥，盖湿热之气，流入乳络，水湿有伤心脾，脾主肌肉，故湿热熏蒸而然也。拭浴未干饮水，则成头疼身热，盖外既受寒，内又饮冷，则表里俱伤故也。此皆保婴之要旨，百病之由生，可不详与！

　　杂症大小合参卷二

　　审机（儿科）

　　凡儿十岁以前，忽然面上如青纱盖定，从发际至印堂者，不论病之深浅，六十日必死。若至鼻柱，一月须亡，更到人中，不过十日。其色盈面即日哭伤，并诸病虽愈。如赤色出于两颧，大如拇指者，必复卒死。黑色出于庭间，大如拇指者，虽不病而亦卒死。两脸青色者，主多啼作呕，脏腑不和也。鼻燥黄色者，必积热溺涩，或衄血气相也。鼻燥白色者，必吐泻伤脾，感冷肺逆也。鼻中痒甚者，是肺气盛，而五疳传惊也。鼻下赤烂者，是肝气盛，而肺疳见症也。鼻如烟筒者，是火烁金，而惊中危症也。至如鼻孔仰起者，死症也。目鲜青色者，书曰：睛青主癖块；又曰：目鲜将发搐。然发疮痍亦然。目睛黄色者，是积热骨蒸，或泻痢 癖也。眼深黑色者，是吐泻内吊，惊搐慢脾也，眶肿睛黄者，是积热久嗽，或伤脾作呕或夜热疮痍也。印堂青色者，主胎热胎惊腹痛夜啼也。更凡身热，而眉攒不舒者，主头疼，不热而然者，主腹痛下痢，或热拥三焦，并凡病机将发亦然。若眉间杂色者，白主霍乱绞痛，黄主积热虚浮，赤亦感风头楚，青主惊搐相乘，黑者危在旦夕。嘴唇中白色者，主呕逆作泻，口渴肠鸣，将成内吊。唇中黄色者，主伤胃脾热、作胀下痢，溲短肌浮。唇中红色者，主内热有惊，或见疮疹。唇中青色者，主风寒相感，脾伤发惊。唇焦赤色者，主口秽脾肠，便闭气粗热甚。唇茧淡自者，主伤食复伤，热拥脾家，肠鸣腹鼓，唇间紫色者，主蛔刺攻冲，痛逆霍乱。唇深红色者，肺虚热也，唇白者，肺虚也，然白而泽者可治，白似枯骨者，并诸疾愈后，忽大喘唇白者皆死。更有舌上杂色，如黄者伤脾，白苔者焦渴，紫浓如荔枝壳者，主热聚三焦，破裂有血者主邪热攻心，小便闭结甚有青苔，或如白染者，并皆不治。耳前赤色者，主疳虫攻肾，耳鸣或聋；耳前黄色者，主惊入肾，或睡中戛齿；更有筋露，青色于头面者，主惊啼烦躁；更有胃热而遍体金黄者，则必口秽目碧；更有鱼目定睛者，主夜死，盖肝属木，而外应睛，肝亡则筋绝，目不能转。又曰：瞳人属肾，肾亡则水绝，是以瞳人不转，子母俱绝，则近必死在申酉时，远死在庚辛日，盖二者皆属金，金能克木，故至期而死矣。更面青唇黑者昼亡，盖面青者，木来克土也，唇者脾也，黑者水也，今脾部而见水者，是脾绝，而水反胜也，则近必死在寅卯时，远必死在甲乙日，盖二者皆属木，木能克土，故至期而死也。更凡面黄，而目或青或赤或白或黑者，皆为不死，若面青目赤，面赤目白，面赤目青，面青日黑者皆死，盖色中无黄，则胃气已绝矣。更凡青色见于太阴太阳，及鱼尾正面口角，如大青蓝叶，或怪恶之状者，是肝气绝主死。若如翠羽柏皮，只是肝邪，有怒病风病，惊病目病之属。若赤色见于口唇，及三阴三阳上下，如马肝之色，或死血之状者，是心气绝主死。若如橘红马尾色者，只是心病，或有大热，怔忡惊悸，夜卧不宁健忘之属，若白色见于鼻准，或于正面，色如枯骨，或如擦败残汗粉者，是脉气绝主死。若如腻粉梅花者，只是肺邪，或中寒咳嗽，哮喘气虚之属。若黄色见于鼻，干燥而如土偶之形者，是脾气绝主死，若如桂花杂以墨晕，只是脾病，饮食不快，四肢倦怠，胀闷泄泻，呕吐之属，若黑色见于耳或轮廓内外，命闷悬壁，若污水烟煤之状者，是肾气绝主死。若如鸟羽之泽者，只是肾虚，火邪乘水之属，更颐下赤者，主肾热，《素问》云：肾热病者颐先赤，更若非时弄色者，主胎风客忤之属；书又曰：病重而面色不常不泽者死。更凡左脸赤色，身热脉弦者，主肝热病。《素问》云：以木之气，则应春合东，以南面正理之，则其左脸也，右脸青色者，主呕逆多痰。《素问》云：以金之气则应秋合西，以南面正理之，则其右脸也。若目连眨者，主肝风热；若目直而黑者，主搐；若目直而青身反折者，主惊；若切牙甚者发惊；若口吐涎沫而叫者，虫痛；若呵欠善嚏悸者，主发疮疹；若吐泻昏睡而露睛者主胃虚热；若吐泻昏睡而不露睛者，主胃实热；并凡身热而饮水者，主热在内；若身热而不饮者，主热在外；若小便不通者，久则胀满。更凡吐稠涎痰热及血者，主热。若吐涎痰冷者主湿；若吐沫及白痰绿水者，是胃虚冷；若泻黄红赤黑，是脾胃热毒；若尿深黄色者，久则尿血；若心痛而吐水者，主虫痛；若心痛而不吐水者，是冷痛。然有原素喜热物，有伤胃脘，死血凝滞作痛者有矣。更凡呵欠面赤者风热；呵欠面青者，惊风；呵欠面黄者，脾虚惊：呵欠多睡者，内热；呵欠气热者，伤寒：呵欠喘急者，伤风：呵欠顿闷者，痘疮：呵欠久病者，是阴阳离也。更几弄舌者，是脾微热即饮水者，是脾胃虚，而津液少，不可遽作热治。若大病后而弄舌者凶；若眼赤者，是肝家积热；若白日多睡是脾家积热；若咳噫噎气，是胃家积热；若牙疳口气，是奶食结毒；若龟胸者，是肺家风热久蓄：若龟背者，是客风伤肺：若停耳者，是肾中湿热上冲；若开口睡者，是五脏毒盛；若睡时口中气温，喜合面卧，及上窜切牙者，是心热也，盖心气热则心胸亦热，故欲就冷也。有气温而喜仰卧者，是心气实，故喜仰卧，而气得上下通也。更凡目赤者，心热也；淡红者，心虚热也；青者，肝热也；浅淡者，肝虚热也；黄者、脾热也；浅淡者，脾虚热也；无精光者，肾虚也。然病后而目无精光，如露雾罩定者死。若爱吃布帛者，是肺生虫：爱吃火炭者，是肝生虫：爱吃盐者，是肾生虫；爱吃泥士者，是脾生虫；频食善饥者，是实火；善饥少食者，是虚火；口秽唇肿者，是脾胃热盛；四肢多疮，是脾家湿火；时渴时泻者，是胃火；声哑气粗者，是肺 也。若两脸赤色者，主乍乘风热，肌肉憔悴者，必内热骨蒸，病欲得寒，欲见人者，病在腑也。病欲得温，不欲见人者，病在脏也，此病机之外见，望法之所首重也。

　　杂症大小合参卷二

　　审声（儿科）

　　夫大笑不止者，心病也。喘急大息者，肺病也。怒而骂詈者，肝病也。气不足以息者，脾病也，欲言不言，语轻多畏者，肾病也。啼而不哭者，是声直无泪，主乎盘肠气，腹痛几绝也。哭而不啼者，是连声多泪，主惊入心也，吱煎不安者是烦，主热在心经，精神恍惚。若吱 不足者是躁，主风邪在心，为搐为视。言而微，终日乃复言者，此夺气也。声响，如瓮中语者，是伤风也。声如从室中言者，是中气之湿也。语言无力，难布息者，内伤。言而不厌者，外感声清而轻者，气清弱也。重浊者，痛也，风也。高喊者，热狂也。声急者，神惊也。声塞者，痰也。声战者，寒也。声噎者，气不顺也。喘者气促气短，有虚有实也。喷嚏者，知其风。呵欠者，知其倦而生风，阴阳上下相离，或脾困而病机将发也。衣被不敛，善恶随口不避亲疏者，神明之乱也。妄言错乱，目见异物者，邪热归心也。喉中有声，谓之肺鸣，是火乘金位不得其平而故鸣。此三者坏症也。至若五脏已夺，神明不守，而声嘶者死，视直沫多，渐至音哑者死。

</div>
    <div class="pagination">
<a href="冯氏锦囊秘录_page12.html">上一页</a><span>...</span><a href="冯氏锦囊秘录_page8.html">8</a><a href="冯氏锦囊秘录_page9.html">9</a><a href="冯氏锦囊秘录_page10.html">10</a><a href="冯氏锦囊秘录_page11.html">11</a><a href="冯氏锦囊秘录_page12.html">12</a><span class="current-page">13</span><a href="冯氏锦囊秘录_page14.html">14</a><a href="冯氏锦囊秘录_page15.html">15</a><a href="冯氏锦囊秘录_page16.html">16</a><a href="冯氏锦囊秘录_page17.html">17</a><a href="冯氏锦囊秘录_page18.html">18</a><span>...</span><a href="冯氏锦囊秘录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
