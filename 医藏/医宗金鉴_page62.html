<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 62 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 62 页/共 424 页</h1>
    <div class="content">　　程应旄曰：若血少阴虚之人，脉见微数，尤不可灸，以血主濡之，主润筋骨也。若失其所濡，则火之所至，其骨必焦，其筋必损，内伤其阴，未有不流散于经脉者也。

　　荣气微者，加烧针，则血留不行，更发热而躁烦也。

　　【注】

　　荣气微者，荣血虚微也。荣血既已虚微，若误加烧针，则荣血涸留而无所行也。岂止焦骨伤筋而已哉！所以更发热而躁烦也。

　　【集注】

　　程知曰：言荣微忌烧针也。阴虚则内热，若加烧针以助阳，则两热相合，而荣血不行必更外发热而内烦躁也。

　　唐不岩曰：其始也虽微流，烧针以逼之也：其既也留而不行，烧针以竭之也。

　　张璐曰：火为阳邪，必伤阴血，治此者，当以救阴为主。

　　脉浮，宜以汗解，用火灸之，邪无从出，因火而盛，病从腰以下，必重而痹，名火逆也。

　　【注】

　　脉浮表邪，宜以汗解，误用火灸，伤其血液，不能作汗，反令表邪无所从出，以致邪因火盛，外不焦骨伤筋，内不吐衄、圊血，而病腰以下重痹者，必其人素有湿邪在下故从湿化也。重者、着也，重着不移也。然不以痹名者，以非风寒湿之痹，乃因火逆不相交通，故名火逆也。

　　【集注】

　　方有执曰：痹，湿病也。因火逆治火邪夹阳邪而上逆，阳不下通，阴不用事，化不行而水不得泄，故湿着下体而重痹也。

　　程应旄曰：脉浮在表，汗解为宜矣。因火灸之，不能得汗，则邪无出路，因火而盛即不焦骨伤筋，而火阻其邪，阴气渐竭，下焦乃荣血所治，荣气竭而不运，必重□而为痹，名曰火逆。示人欲治其痹，宜先治其火也。

　　形作伤寒，其脉不弦紧而弱，弱者必渴，被火者必□语，弱者，发热脉浮，解之当汗出愈。

　　【按】

　　三「弱」字，当俱是「数」字，若是「弱」字，热从何有？不但文义不属，且论中并无此说。

　　【注】

　　形作伤寒者，言其病形作伤寒之状也。但其脉不弦紧而数，数者热也。脉浮数热在表太阳证也；沉数热在里，阳明证也。数脉为热，热入阳明，故必口渴。若被火劫其热更甚，故必□语。脉数之病，虽皆发热，然其施治不无别焉。若脉浮数，发热解之当以汗，汗出可愈，宜大青龙汤。脉沉数发热，解之当以下，下之可愈，宜调胃承气汤。若脉数无表里证，惟发热而渴□语者，不可汗下，宜白虎汤、黄连解毒汤清之可也。

　　伤寒脉浮，医以火逼劫之，亡阳，必惊狂，起卧不安者，桂枝去芍药加蜀漆龙骨牡蛎救逆汤主之。

　　【注】

　　伤寒脉浮，医不用麻、桂之药，而以火劫取汗，汗过亡阳，故见惊狂，起卧不安之证盖由火劫之误，热气从心，且大脱津液，神明失倚也。然不用附子四逆辈者，以其为火劫亡阳也。宜以桂枝汤去芍药加蜀漆龙骨牡蛎救逆汤主之。去芍药者，恐其阴性迟滞，兼制桂枝不能迅走其外，反失救急之旨。况既加龙、蛎之固脱，亦不须芍药之酸收也。蜀漆气寒味苦，寒能胜热，苦能降逆，火邪错逆，在所必需也。

　　【集注】

　　喻昌曰：篇中误服大青龙汤，厥逆，筋惕肉□，而亡阳者，乃汗多所致，故用真武汤救之。此以火迫劫而亡阳者，乃方寸元阳之神，被火迫劫而飞腾散乱，故惊狂起卧不安。有如此者，少缓须臾，神丹莫挽矣，故以此汤救之。盖阳神散乱，当求之于阳桂枝汤阳药也，然必去芍药之阴敛，始得疾趋以达于阳位。更加蜀漆者，缘蜀漆之性最急，又加龙骨、牡蛎，有形之骨属，为之舟楫，以载神而返其宅也。

　　卷二\辨坏病脉证并治篇

　　桂枝去芍药加蜀漆龙骨牡蛎救逆汤方

　　桂枝三两甘草（炙）二两生姜（切）三两牡蛎（熬）五两龙骨四两大枣（擘）十二枚蜀漆（洗去脚）三两右为末，以水一斗二升，先煮蜀漆，减二升，内诸药，煮取三升，去滓，温服。

　　火逆下之，因烧针烦躁者，桂枝甘草龙骨牡蛎汤主之。

　　【注】

　　火逆者，谓凡火劫取汗致逆者也。此火逆因火针也。烧针劫汗，而复下之，火逆之邪虽因下减，而烦躁一证独不除者，盖因汗下，大伤津液而然也。故用桂枝、甘草以救表，龙骨、牡蛎以固中，不治烦躁而烦躁自愈也。

　　【集注】

　　喻昌曰：此证误而又误，虽无惊狂等变，然烦躁则外邪未尽之候，亦真阳欲亡之机也程应旄曰，火逆下之，里气虚矣，不治其虚，更加烧针，自致亡阳。但见烦躁证，而不尽如前条之惊狂起卧不安者，由热势之缓急有殊，故前方之加减稍异，总不容烦躁之以假乱真也。

　　卷二\辨坏病脉证并治篇

　　桂枝甘草龙骨牡蛎汤方

　　桂枝一两甘草（炙）二两龙骨二两牡蛎（熬）二两右四味，为末，以水五升，煮取二升半，去滓，温服八合，日三服。

　　【集解】

　　汪琥曰：此方即桂枝去芍药，加蜀漆龙骨牡蛎救逆汤，制小其剂而用之也。火邪迫内则生烦躁，虽烦躁似带表邪，不宜散以桂枝之辛热，而火逆既经下之，则阴血受伤较之救逆汤，似当增芍药也。

　　音切灼音酌摸未各切痿乌魁切唾汤卧切炊音吹□音讦眴与旬同

　　卷二

　　辨温病脉证并治篇

　　『内经』言，热病皆伤寒之类也，非谓类乎伤寒，乃谓与伤寒同乎一类之病也。盖伤寒因伤时令之寒而得名也，温病、热病，亦随时而易其名耳！经曰：冬伤于寒，则为病热，此实时而病者也。经曰：冬伤于寒，春必病温，此过时而病者也。经曰：凡病寒伤而成温者，先夏至为病温，后夏至为病暑，暑即热之谓也，此随时而病者也。是则秋分以前，皆得以热病名之；秋分以后，皆得以伤寒名之矣。此轩岐、仲景立伤寒、温病、热病之名义也。经又云：藏于精者，春不病温，此明过时不病之原也。经曰：冬不藏精，春必病温，此明过时必病之故也。于此可知伤寒为病，不在精之藏与不藏，而但有触犯即得为病。非若温病、热病、藏精则不病，不藏精则必病也。但能藏精者，纵偶感于邪，或温或暑，其病自轻；不藏精者，虽微感其邪，或温或暑，其病必重，差为稍异耳！若专以冬不藏精，毫无外感，为少阴本病，热从内生，则悖仲景温病之旨矣。仲景论中，但言太阳初病，发热而渴，不恶寒者为温病。辨其非伤寒非谓太阳之寒，不由表入，竟从少阴之热内生为病也。经又曰：风温为病，脉阴阳俱浮。是明指温病之发，因感春风辄动内热而始发，所以阴阳脉俱浮也。盖以温病、风温与热病论，互发其义。但热病一论，经已昭然，若复立论，未免赘疣，非仲景详于伤寒，而略于温证也。今将伏气、温病、风温合为一篇，其温热治法，同于六经，读者再细玩『素问　热病论』，及『刺热』、『评热』诸论，与是论互相参考，自有得焉。

　　师曰：伏气之病，以意候之，今月之内，欲有伏气，假令旧有伏气，当须脉之。若脉微弱者，当喉中痛，似伤，非喉痹也。病人云：实咽中痛，虽尔，今复欲下利。

　　【注】

　　四时令气，正气也；非时之气，邪气也。正气之中人也浅，感之甚者即病，微者藏在肌肤，不即为病，壮实之人可以自已。邪气之中人也深，感之虽微，亦即为病，甚则直入于藏不能自已，虚者死焉。此篇所谓伏气之病，即四时令气正病，非四时不正之邪，与非常异气之疫邪也。所为伏气者，如感冬令之风寒，其重者，伤于荣卫，实时而发者，名为中风、伤寒是也；其感之轻者，伏藏于肌肤，过时而发，名为温病是也故时气、伏气之为病，二者不可不辨焉。春三月名曰发陈，是伏气欲发之月也。假令旧有伏气之人，乘冬不藏精之隙，而病者，当须以脉识之。今月之内，初病伤寒、温病者，脉若微弱，是少阴脉也；若喉中痛，是少阴证也。然其痛必缓，非若外感时气之喉痹肿伤暴痛也。今既云实咽中痛，而脉又微弱，故知为少阴伏气内发之阴火也虽尔咽痛，恐复欲下利，不可以时气外感阳火之喉痹治之也。

　　【集注】

　　张锡驹曰：此条言伏气之病，由内而出，非若时行卒病，由外而至也。

　　太阳病，发热而渴，不恶寒者，为温病。发汗已，身灼热者，名风温。风温为病，脉阴阳俱浮，自汗出，身重多眠睡，鼻息必鼾，语言难出。若被下者，小便不利，直视失溲；若被火者，微发黄色，剧则如惊痫，时瘈瘲；若火熏之，一逆尚引日，再逆促命期。

　　【注】

　　发热不渴，恶寒者，太阳证也。发热而渴，不恶寒者，阳明证也。今太阳病始得之不俟寒邪变热，转属阳明，而即热渴不恶寒者，知非太阳伤寒，乃太阳温病也。由于膏梁之人，冬不藏精；辛苦之人，冬伤于寒，内阴已亏，外阳被郁，周身经络，早成温化，所以至春一遇外邪，即从内应：感寒邪者，则无汗，名曰温病，当以河间法用水解散，审其表里以解之。水解散，即天水六一散，防风通圣之合剂也。感风邪者则有汗，名曰风温，当以水解散减麻黄，加桂枝，倍石膏，令微似汗以和之，若大发其汗，则益助蕴热，必令身热如火灼也。盖风温为病，乃风邪外盛于表，故阴阳六脉俱浮；热邪内壅于胸，故多眠睡，鼻息鼾也。风邪伤卫，表气不固，故自汗出；壮热伤气，故身重倦，声微语难出也。若被下者，则愈夺阴液，故水泉竭而小便不利也。

　　太阳府气将绝，故目直视也。少阴藏气不固，故遗失溲也。若被火者，则以火益火而阳气熏灼，将欲发黄，故微发黄也；剧者热极生风，故如惊痫时瘈瘲也。微黄，病深色渐加黑，故若火熏之也。温病、热病不恶寒者，表热也。口渴引饮者，里热也。表热无寒，故不宜汗；里热无实，故不宜下。表里俱热，尤不宜火。曰一逆者，若汗、若下、若火也；再逆者，汗而复下，下而复火也。一逆已令阴竭，尚可延引时日；再逆则阴立亡，故曰促命期也。伤寒者，伤冬月之正寒也。温病、热病者，伤三时之暴寒也。非时暴寒乃异气也，以其兼令气而为病也，故春兼风温，即以风温名之；夏兼暑热，即以暑热名之。世人通名曰伤寒，又名曰时气，医工见其传变六经，表里情状皆同，故同乎一治也。其温病、热病无汗者，宜大青龙汤；时无汗、时有汗者，宜桂枝二越婢一汤；有汗者，宜桂枝合白虎汤。内热者，防风通圣散。表实者，倍麻黄；里实者，倍大黄。量其病之轻重，药之多少而解之，三日之前，未有不愈者。其有外感邪重，内早伤阴，已经汗下而不愈者，则当审其表里，随其传变所见之证，治之可也。此法惟西、北二方四时皆可行之，无不随手取效。若江淮间地偏暖处，冬月初春乃可用之。若春末秋前，即脉证允合，当用麻、桂、青龙等汤者，亦必轻而减之，随证消息，适可即止，慎不可过，过则反致变逆。经所谓同病异治者，此之谓也。

</div>
    <div class="pagination">
<a href="医宗金鉴_page61.html">上一页</a><span>...</span><a href="医宗金鉴_page57.html">57</a><a href="医宗金鉴_page58.html">58</a><a href="医宗金鉴_page59.html">59</a><a href="医宗金鉴_page60.html">60</a><a href="医宗金鉴_page61.html">61</a><span class="current-page">62</span><a href="医宗金鉴_page63.html">63</a><a href="医宗金鉴_page64.html">64</a><a href="医宗金鉴_page65.html">65</a><a href="医宗金鉴_page66.html">66</a><a href="医宗金鉴_page67.html">67</a><span>...</span><a href="医宗金鉴_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
