<!DOCTYPE html>
<html>
<head>
    <meta charset="UTF-8">
    <title>外台秘要方 - 第 223 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 223 页/共 226 页</h1>
    <div class="content">　　又云山中草木上石蛵着人则穿囓肌肉行人肉中侵淫坟起方
　　灸断其道即愈
　　又凡入山路行草木中常以腊月猪膏涂脚足指间跌上及着鞋处蛵不敢着人
　　又江南毒气恶核似射工暴肿生疮五香散方
　　甲香　　　犀角【屑】　　鼈甲【灸令黄】　薰陆香升麻　　　乌翣根　　吴茱茰　　沈香丁香【各三分】　黄连　　　羚羊角【屑】　牡蛎【熬】甘草【灸】　　黄芩【各四分】　黄蘗【六分】
　　右十五味为散水服方寸匕日三服又以鸡子白和涂上干易之以水和少许洗上忌苋菜猪肉海藻【出第二十六卷中】
　　救急疗射工毒方
　　取葫蒜切贴疮灸七壮良
　　古今录验疗射工中人已有疮者方
　　取蜈蚣大者一枚炙捣末以苦酒和敷疮上痛便止【千金同】
　　溪毒方二十一首
　　肘后中溪毒论葛氏云水毒中人一名中水一名中溪一名中洒一名水病似射工而无物其诊法初得之恶寒头微痛目眶疼心中烦懊四肢振焮腰背骨节皆强筋急两膝疼或翕翕而热但欲睡旦醒暮剧手足逆冷至肘膝二三日则腹中生虫食人下部肛中有疮不痛不痒不令人觉视之乃知耳不即疗过六七日下部脓溃虫上食五藏热盛烦毒注下不禁八九日良医所不能疗之觉得之急当早视下部若有疮正赤如截肉者为阳毒最急若疮如蠡鱼齿者为隂毒犹小缓要皆杀人不过二十日也欲知是中水当作数斗汤以小蒜五升防咀投汤中莫令太热热即无力去滓消息适寒温以浴若身体发赤斑文者是也其无者非也当作他病疗之【文仲千金翼备急同】
　　又疗中水毒方
　　取梅若桃叶捣绞取汁三升许为二服或干以水绞取汁极佳【集验文仲备急千金同姚云小儿不能饮以汁敷乳头与之】
　　又方
　　取常思草捣绞汁三升饮之妙并以绵裹导下部中日三差【文仲备急同】
　　又方
　　捣蓝青汁以少水和涂头面遍身令匝【文仲千金翼备急同】
　　又方
　　取蓼一把捣以酒一升和绞服之不过三服【文仲千金翼备急云肘后用梨叶】
　　又方
　　取大苺连根
　　右一味捣作屑服之亦可投水捣绞汁饮一二升并导下部生虫者夏月常行多赍此屑欲入水浴先以少屑投水上流便无所畏又辟射工家中虽以器盛水浴亦常以此屑投水中大佳【文仲千金翼备急同】
　　又今东间诸山州县人无不病溪毒每春月多得亦如京都伤寒之状呼为溪温未必皆是射工軰尔亦尽患疮痢但寒热烦痛不解便死耳方家疗此用药与伤寒温疾颇相似今复疏其单疗于此方
　　东向三两步即以手左一搅取水将蒜一把熟捣以酒渍之去滓可饮两杯当吐得吐便差此方甚效
　　备急疗溪毒方
　　取五加根烧末以酒若浆服方寸匕【肘后文仲备急同】
　　又方
　　烧鲛鱼皮以饮服方寸匕立差
　　又方
　　荆叶捣汁饮之佳【肘后同】
　　又方
　　捣柴姑以涂之腰背诸处柴姑生东间细叶如蒜状
　　又方
　　乌蒜一枚捣以酒和服半升得吐即差又名乌韭山中甚多
　　又若下部生疮已决洞者方
　　取秫米一升盐五升水一石煮作麋坐中即愈【文仲备急同肘后并同】
　　又方
　　取桃叶艾叶捣熟以水渍之纵取浓汁去滓着盘中坐有白虫出差【文仲备急同肘后云取桃皮叶无艾叶】
　　又方
　　烧皂荚捣末以绵裹导之
　　又方
　　以盐和皂荚末捣之绵裹导之
　　又方
　　末牡丹屑以饮服方寸匕日三
　　又其土俗有疗之术方
　　初觉便取溪蒜莃莶桃叶剉一觔蒸使遍热出布席上解衣卧上厚覆衣被大汗良乆出拭之勿见风则差已五六日恐毒入腹不可救尔应先服药东间诸山有大木名埋檀枝叶上似梨冬不凋剥取白皮皮重叠如纸捶破煮服一升日夜六七遍无生者预取干之亦单用茜根白蘘荷根蓝青汁并佳若卒无根皮亦可单用蓝汁可服之亦可都合煮取汁渍之若患腹中痛恐转成蛊噉人腹藏者取猪脂二升熬令燥水一斗绞取汁稍稍服之【并出第八卷中】
　　千金疗溪毒方
　　取大蒜十枚合皮安热灰中炮令热刀切断头以柱所着毒处【文仲备急崔氏同】
　　又方
　　雄黄　　　朱砂　　　常山【各等分】
　　右三味五月五日午时使童子捣合之【出第二十六卷中】
　　张文仲疗溪毒方
　　取蓼捣取汁服一二升又以涂周匝差
　　又方
　　取雄牛膝根一把捣水酒共一升渍绞取汁饮之日三雄牛膝茎白紫色者是【出第十卷中】
　　沙虱毒方六首
　　肘后中沙虱毒论云山水间多有沙虱其虫甚细不可见人入水浴及汲水澡浴此虫在水中着人及隂雨日行草中即着人便钻入皮里其诊法初得之皮上正赤如小豆黍米粟粒以手摩赤上痛如刺过三日之后令人百节强疼痛寒热赤上发疮此虫渐入至骨则杀人凡在山涧水澡浴毕熟以巾拭身中数过又以故帛拭之一过乃敷粉也今东间水无不有此洗浴毕以巾拭防防如甚毛针刺熟看见处仍以竹叶抄拂去之比见岭南人初有此者即以茅叶刮去乃小伤皮肤为佳乃数涂苦苣菜汁差已深者用针挑取得虫子正如疥虫着上映光方见行动也挑不得便就上灸三四炷则虫死病除若止两三处不能为害多处不可尽挑灸若犹觉惽惽是其已大深便应依土俗作方术出之并作诸药汤以俗皆得一二升沙出沙出都尽乃止若无方术痛饮畨酒取醉亦佳如其无则依此方为疗并杂用前中溪毒射工法急救七日中宜差不尔则仍变成溪毒如薤叶大长四五寸初着腹胁肿如刺则破鸡搨之虫出食鸡或三四数遍取尽乃止兼须服麝香犀角防其内作此疗之彼土有中之者不少呼此病为【呼故切】沙虫吴音名沙作盗防如鸟长尾盗者言此虫能招呼溪气东间山行无处不有其虫着人肉不痛不即觉者乆乆便生子在人皮中稍攻人则为瘘山行宜竹管盛盐数视体足见者以盐涂之便脱杂少石灰尤良亦断血而辟水温
　　又疗沙虱毒方
　　以少许麝香傅疮上过五日不差当用巴豆汤服之一日辄以巴豆一枚二日二枚计为数并去皮心以水三升煮取一升尽服之未差即更可作服之【文仲备急同】
　　又方
　　斑猫二枚熬一枚研末服之烧一枚令烟絶末着疮中【千金文仲备急同】
　　又方
　　取麝香大蒜合捣以羊脂和着筒中带之行大良【千金同】
　　删繁疗沙虱方
　　以盐五合以水一斗煮一沸以渍洗疮【出第十卷中】
　　必效疗沙虱方
　　初着有赤防如米以盐和麝香涂之差
　　犬咬人方九首
　　肘后犬咬人方
　　取灶中热灰以粉上毕裹缚之【千金同】
　　又方
　　干姜末服二方寸匕姜汁服半升亦良
　　集验疗凡犬咬人方
　　以苦酒和灰涂之良【千金同】
　　千金疗凡犬咬人方
　　烧犬尾灰敷之日二又烧自死蛇灰末敷疮中
　　又方
　　桃东南枝白皮一握以水一升煮取五合服之
　　又方
　　莨菪子七枚以水服之日一度差止
　　又方
　　梅子末以酒服之
　　又方
　　以腊月鼠一枚以猪脂煎如膏去滓候凝以涂之
　　古今录验疗凡犬咬人方
　　先以水洗疮任血出勿止之洗勿任取血自止以帛裹之即差
　　狂犬咬人方二十二首
　　千金论曰凡春末夏初犬多发恶狂必诫小弱持杖预以防之而不免者莫出于灸百日之中无阙一日者方得免难若初见疮差痛定即言平复者此最可畏大祸即至死在旦夕凡狂犬咬人着讫即令人狂精神已别何以得知但看灸时一度火下即觉心神中醒然方知咬已即狂是以深须知此此病至重世人皆轻之不以为意坐之死者毎年常有之臣昔初学医未以为业有人遭此将以问臣臣了不知报答以是经臣手而死者非一由此鋭意学之一解以来疗者皆愈方知世无良医枉死者半此言匪虚故将来学者非必此法余一一方皆须沈思留作心意勤学之乃得通晓莫以初解一两种法即谓知説极自误也因方申此一言言不尽意耳
　　又疗狂犬咬人方
　　蛇脯一枚去头炙捣末服五分匕日二
　　又方
　　服青布汁三升
　　又方
　　饮驴尿一二升良
　　又方
　　捣莨菪根和盐以敷之日三度
　　肘后疗猘犬咬人方
　　先嗍去恶血乃须灸疮中十壮明日以去日灸一壮满百日乃止忌酒【千金文仲备急小品古今录验同】
　　又方
</div>
    <div class="pagination">
<a href="外台秘要方_page222.html">上一页</a><span>...</span><a href="外台秘要方_page218.html">218</a><a href="外台秘要方_page219.html">219</a><a href="外台秘要方_page220.html">220</a><a href="外台秘要方_page221.html">221</a><a href="外台秘要方_page222.html">222</a><span class="current-page">223</span><a href="外台秘要方_page224.html">224</a><a href="外台秘要方_page225.html">225</a><a href="外台秘要方_page226.html">226</a><a href="外台秘要方_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
