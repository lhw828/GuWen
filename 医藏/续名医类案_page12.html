<!DOCTYPE html>
<html>
<head>
    <meta charset="UTF-8">
    <title>续名医类案 - 第 12 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 12 页/共 160 页</h1>
    <div class="content">　　脉之，阳部洪数无伦，阴部沉微无力，此邪在上焦。在上者因而越之，此宜涌吐者也。盖饥饿之时，胃中空虚，暑热之气，乘虚而入于胃。胃热极，而以寒冷之水饮投之，冷热相反，所以水入即吐，即口中流涎，亦胃热上溢之故也。因用沸汤入盐少许， 汁数匙，乘热灌之。至二三碗不吐，至一时许方大吐，水饮与痰涎同出，约盆许。即以生脉散投之，人事清爽，诸症顿减。又合四物调理而安。

　　张绍甫治一人，暑热患头痛，身热昏睡，大渴引饮。众以感冒治，不效。诊之，脉大而虚，曰：此暑疾也。

　　即令撤幔开窗，前后左右各置凉水，顿觉清爽。仍令二童食以西瓜，取其便，连饮四五钟即愈。（治法精妙。）

　　张为诸生时，万历戌子夏，患暑症，势极气索，瞀然自昏愦。庸医以为内伤，或以为劳役，中折几不自持。

　　医者汪韫玉适在旁，蹙然曰：心烦面垢，此暑症也。闻者皆骇其名，予于瞀中微解，根据之服益元散，二剂而苏。

　　仍调以苏薷饮，数剂而愈。（张绍甫名凤逵，着《暑热全书》，天启年间刊本。）

　　李 垢治朱竹 夫人冯氏，病热七日不汗，又七日又不汗，逾二旬矣。诸医皆云：伤寒不可治，请办丧具。

　　朱乃邀李徒步登阁诊视， 垢笑曰：君夫人所居阁，四面俱木围之，木生火，触暑脉伏耳，脏腑无他恙也，亟以甘瓜井水投之，可不药而愈。从其言，越宿而 粥糜，再宿主中馈如故。（《曝书亭集》。）

　　文选姚海山，中暑头痛发热，气高而喘，肢体怠倦，两手麻木。胃热伤元气，用人参益气汤顿安。又用补中益气汤，加麦冬、五味而痊。

　　昔有人暑月深藏不出，因客至，坐于窗下，忽似倦怠，自作补中汤服之，反剧。医问其由，连进香薷饮，两服而安。（万密斋《养生四要》。）

　　马元仪治陆太史，时值秋暑，偶发热头痛。诊得脉大而虚，谓中气大虚，非补不克。彼云：伤暑小恙，况饮食不甚减，起居不甚衰，何虚之有？但清暑调中，去邪即已，何用补为。乃勉与清暑益气而别。明晨复诊，脉之大者变为虚微，发热如故，曰：今日不惟用补，更当用温，宜亟服之，迟则生变矣。遂用理中汤，服下少顷，出汗如涌泉。午后复诊，两脉虚微特甚，汗如贯珠，乃连进人参四两，附子两许。日夜约用人参十两，附子四两，汗止精藏，渐调而愈。

　　任邱裴在涧，弃家逃禅，持戒茹素，遍游五岳，足迹几遍天下。偶客金坛，寓西禅寺僧舍，酷暑坐卧水楼，日持准提咒三千，念佛号三万，（未是俊物。）忽患头痛如斧劈，身热发躁，口干，日饮冷水斗余，渴犹未解，自分必死。庄敛之怜其旅病，时过视疾。一日急走仓头，召敛之永诀，以携来书画玩器，尽授敛之，揖而言曰：（未尝得道。）兄其为我收藏。吾死后，切勿用世俗礼葬我，惟以两缸盛吾尸其中，以三尺地埋之耳。敛之涕泗填胸，束手无策，促缪仲淳诊之。余此时游梁溪、阳羡间，敛之命余仆克勤相追。归视其脉，知系受暑，为疏竹叶石膏汤。不二剂，热渴俱止。几十剂，病始退。旋加健脾药十余帖而安。（《广笔记》。）

　　来天培治蔡氏女，病经六七日。时七月初旬，发热头痛，胸满腹痛，烦躁口渴，目闭神昏，时有独语，脉浮细而数，按之模糊。问曾手足抽掣乎？曰：然。曰：此俗所谓暑风伤寒也，用香薷、青蒿、羌、防、枳、桔、秦艽、钩藤、菖蒲、半夏曲、藿香、柴胡、黄连，一剂症减神清，脉亦和。前方去羌活、菖蒲、枳、桔、香薷，加广皮、浓朴、花粉、丹皮，一剂渐安，惟热未尽退，此津液不生之故耳。改用生地、麦冬、茯苓、花粉、黄芩、石斛、广皮、谷芽、半夏曲，又二剂全痊。

　　沈明生治王明甫，长夏神昏不语，伏枕信宿。午前往视，曰：脉虚身热，此中暑耳，非风也，曷不用参？其长君曰：早间一友，因用参而转加烦懑。问用几何？曰：五分。曰：宜其转甚也，当四倍之，乃克有济耳。

　　乃愕眙不信，因晓之曰：凡参少用则壅滞，今病正台东垣避暑于深堂大厦，得之者属阴，且古人用清暑益气、人参白虎、生脉散等方，皆中暑门中要剂，俱有人参，又何虑之有。乃殊不信，复理喻再三，乃终不信。欲辞去，而阻于豪雨，强留午餐。因再谓曷不就此时如议进药，脱有不安，可用法立解也。于是勉从以进，犹惴惴焉，惟恐增胀。既而殊宁静，超时神思少清，间吐一二语，始用参不疑。调治浃旬，竟得全愈。

　　陈子佩治一人，八月间，发热谵语，不食又不大便。诸医皆以为伤寒，始而表，继而下，俱不应。延至五十余日，投以人参，热稍减，参少则又复热。于是益疑其虚也，峻补之，然不食不便如故。诊之，六脉平和，绝无死状。谓伤寒无五十日不便不食而不死之理，闻病者夏月治丧，往来奔走，必是中暑无疑。误以伤寒治之，又投以人参补剂，暑得补而愈不解，故至此耳。当以六一散以凉水调服，病者欲之，虽多不妨。服已即睡，睡醒即便，便后思食，数日而愈。

　　吴桥治吴鸿胪妻，年三十，形故肥，当暑而飧如常，诘朝不起。启视之，瞑目昏愦，口舌唇吻，皆色深黑，痰如鼓 有声，勺饮不能下咽，即千金药无所用。逆桥至，六脉浮濡，谓鸿胪曰：是本风痰兼中暑故尔。即以浓朴香薷饮，灌牛黄丸。辄能下，痰声必杀。更进，少顷黑色退而为黟。薄暮色如羊肝，诘朝但微紫。于是加补剂，五日始张目能言。逾日如故。（《太函集》。）

　　章虚谷治周小梅室，六月中感暑邪，身热五日，始延李先生，服疏散一剂，次日病更甚。更医，闻得大便数日不解，即用大黄数钱，鲜生地尤重用，柴胡、浓朴等服之，便下两次，病患自觉爽快。惟晡时发冷，黄昏发热，至天明方休，彻夜不寐。章诊之，询知病由，曰：暑为火湿合化，湿系阴邪，遏热不达。李先生用疏散，则湿开热透，并不错误。乃反误投下剂，使邪陷入阴，故夜热而昼不热，则病势重矣。邪既入阴，欲其转阳甚难，只可转其枢机，兼从阴厘清其邪热。乃用草果、苍术、浓朴醒脾开湿透膜原，柴胡以转少阴之枢，青蒿、鳖甲、知母、黄柏清阴分之热。服两日，不效，其脉虚软无力，口甚渴，饮茶不绝，腹满，大小便皆不利，粒米不进，稍饮米汤，口即作酸。此中气大伤，乃于前方去知母加参，又服两日，小便稍利，诸症不减，脉软少神，不进谷食，已十二日矣。再延数日，胃气绝，则不可救。因其脾肾两伤，元气无权，三焦气化失职，邪反内闭。盖肾伤无开阖之力则便阻，脾伤而转运不前则腹满。阳既委顿，则津液不生，故渴甚，非用附子、干姜，大助其阳，则邪终不化。乃用党参、草果、苍术、浓朴、附子、干姜、生姜、乌梅、白芍，稍加黄连，服两日，腹满减而便下溏粪如胶浆，略进稀粥。又服两日，腹满消而粥食大进，小溲亦长。惟夜热如故，冷则无矣。此湿已化，但有热邪，乃于前方去附子、乌梅，加知母三钱，生石膏五钱，服两日，热全退，即用清补调理而安。

　　藜按：此证误下之后，热去湿留，徒伤其脾胃。究竟湿中之热，亦未能尽去。脾胃既伤，值午后阳衰之时，故发冷。热陷湿中，扰其营气，故发热，夜不成寐。湿热阻滞气机，则津液不生，故口渴。斯时宜用渗淡之品，加芳香醒脾之药，病可立愈。乃以燥剂劫之，又增入寒凉药，益伤其脾，故不效。继乃大用辛燥以劫之，脾气得辛燥之药而有权，湿为刚燥所劫而胥化，故仍以寒药收功。此将差就错之治，未可以为准则也。方中乌梅、白芍尤为无谓。先生自谓从乌梅丸变化而来，亦欺人之语。

　　萧山何某，夏月不爽，自谓受暑，食西瓜一枚，又服凉药数帖。后无所苦，惟胃不开，每日强饮薄粥一二钟，甚无味，尚行动自如，小便淡黄，大便干，多日不解，胸腹无胀闷，面色如常，舌光红而无苔，酷似胃阴不足。

　　但不喜汤饮，脉则浮中皆无，按之至骨，萦萦如蛛丝。医者犹欲进凉药。曰：此证固非邪火，亦非胃阴不足，乃元阳大亏之症。幸小便淡黄，大便坚固，肾气坚，为有根，再服凉药必死。遂用附子理中汤去术，加当归、桂枝以养营。数剂，毫无效验。又去桂枝，加肉桂、吴萸、黄 ，连服十余剂，依然如故。又进前药十余剂，仍复如前。细思其小便通，大便干，则肾元未绝，何以胃总不开？令停药四五日，亦只如是。乃屏去热药，重用鹿角胶，佐以枸杞、当归、参、 、苁蓉、广陈等，湿润养阳。十剂，肺脉稍和，饮食略加。又十剂，胃始开，便始通，其人反软弱不能起坐。又养半月，始得下床。

　　一人面白体盛，夏月患暑，服凉解两帖而愈，以邪轻故也。旬日复感，自服苏合丸，覆被发汗，津液大泄，热邪内陷，又兼少年多欲，脉空数无根。章曰：苏合丸辛温走窜治寒尚可，温暑大忌。勉进甘凉薄味之药，养阴和阳。四五日，脉稍转，而尺部甚空。身热不退，夜则谵语，天明则清，舌有薄苔，边淡黄，中白滑，每日饮粥二三碗。十余日，病不增减。药稍疏利，则委顿不堪。稍补助，则邪热愈炽。一日，因换床，即大汗口开，眼闭欲脱。用熟地一两二钱，附子四钱，浓朴二钱，合二陈汤如数，煎一大碗，黄昏时，服一半即熟寐。二更醒后，又服一半，亦无所觉。子后仍谵语，天明则清。脉稍有神而加数，舌苔中心亦黄，（附子之故。）胸腹仍宽，能进粥食，乃用白虎汤加细生地等。连服数日，脉渐好，粥稍加。惟身热不退，夜仍谵语，左关脉独滞且沉。

　　因思昼清夜昏，为热入血室。血室厥阴所主，故左关独滞。仲圣有刺期门之法，是邪结血分也，今不明刺法，乃用归须、赤芍、新绛、青蒿、鳖甲、柴胡、黄芩、细生地之类。五六服，全然不效，此时已一月有二日矣。

　　因病家笃信不获辞，彻夜思之，未得其理。忽记来复丹方中，有灵脂专入厥阴。暑湿浊邪，与伤寒不同，故前药不效。灵脂以浊攻浊，兼有硝、黄，直达至阴，助本元以祛邪，必当奏功。遂于前方去柴胡，送来复丹一钱，夜即安睡，无谵语。连进三服，身热即退。忽解小便甚长，色深碧稠如胶浆，病家惊询。章曰：此病根除矣。

　　因其少年多欲，湿之邪乘虚陷入肝肾，故与伤寒之热入血室，病同而邪不同，故药力不能胜邪则不效。此来复丹以浊攻浊，所以神效也。后进补药而愈。

　　卷四

　　湿

　　薛立斋治一妇，肥胖，头目眩晕，肢体麻木，腿足痿软，自汗身重，其脉滑数，按之沉缓。此湿热乘虚也，用清燥、羌活二汤，渐愈。更佐以加味逍遥散全安。

　　赵养葵治一人，宦游京师，病腿肿发热，不能履地。众以为腿痈，延赵视之，扶掖而出。赵曰：非痈也。

　　以补中益气汤，加羌活、防风各一钱，（此开鬼门例。）一服如失。次日乘马来谢。

　　赵养葵自患睾丸一枚肿如鸭卵，遂以湿症治之，不效。细思之，数日前从定海小船回，有湿布风帆在坐下，比上岸，始觉。以意逆之，此感寒湿在肾丸也。乃用六味地黄（此洁净府例。）加柴胡、肉桂、吴萸各一钱，独活五分，一服热退，再服肿消。后有患偏坠者，此方多效，亦惟寒湿者宜之。若厥阴燥火郁结者，不宜服。此去吴茱萸、肉桂，加黄柏，则得之矣。何不可服之有？司命者其审诸。

　　孙文垣治沈大官，左膝肿痛，不能起止者半年，大便泻三次，脉之弦紧。曰：此脾虚湿热凝于经络，流于下部也。肿属湿，痛属火，用苍术、黄柏、苡仁为君，泽泻、猪苓、五加皮为臣，炙甘草、防风、桂枝为佐，木通为使。四帖痛减肿消，泄泻亦止。改用苍耳子、五加皮、苡仁、当归、枸杞、杜仲、丹参、黄柏、乌药叶，酒糊为丸，调理月余，步履如故。

　　吴孚先治一人，风湿，骨节掣痛，不能屈伸，遍身俱肿。医用麻黄汤发汗，汗大出而肿不退。吴曰：前方未尝谬也，但宜微汗之。今过汗，风去而湿未除，故不愈也。（说本仲景桂枝汤症。）与胃苓汤二帖而瘳。

　　张子和治李文卿，两膝膑屈伸，有声剥剥然。或以为骨鸣，张曰：非也。骨不戛，焉能鸣，此筋湿也。湿则筋急，有独缓者，缓者不鸣，急者鸣也。若用药一涌一泻，上下去其水，水去则自无声矣。从其言，既而果愈。

　　朱丹溪治朱秀衣，久坐受湿，能饮酒，下血以苦涩药兜之，遂成肿疾而肚足皆肿，口渴，中满无力，脉涩而短，乃血为湿气所伤。法当行湿顺气，清热化积，用滑石一钱五分，白术五分，木通七分，浓朴五分，干葛五分，苍术三分，苏叶七片，水煎，次第下保和丸与温中丸各五十丸。

　　冯官人因内有湿积，兼时令湿热，右腿少阳分，发烂疮如掌大，痒甚。两手脉洪缓略数，面目手足俱虚肿，膈中午前痞闷，午后肿到两足则膈宽。茯苓、木通、苍术、犀角、枳壳炒各五分，陈皮、连翘、白术各一钱，甘草二分，加姜汁煎服。

　　朱恕八哥肚肿，因湿气起，能饮酒，自五月左胁有块，两足时肿。白术、三棱醋炒，木通、陈皮、赤茯苓、海金沙、浓朴各五分，甘草二分，肉桂三分，煎汤下保和丸三十，温中丸三十，抑青丸十丸。

　　张三锡治一人，体浓，自觉遍身沉重，难于转侧，两膝时痛肿，不红不硬，六脉濡弱，天阴更甚。作湿郁治，加减羌活胜湿汤，不十剂愈。

　　许叔微治王彦龙，季夏时，病胸胁多汗，两足逆冷，谵语。医者不晓，杂进药已旬日。诊之，脉关前濡，关后数，曰：当湿温治之。先以白虎加人参汤，次白虎加苍术汤，头痛渐退，足渐温，汗渐止，三日愈。此名贼邪，误用药有死之理。有人难曰：何名贼邪？曰《难经》五邪，假令心病中暑为正邪，中湿得之为贼邪。心先受暑，而湿邪乘之。水克火，从所不胜，斯谓之贼邪，五邪中之最逆也。又曰：湿温之脉，阳濡而弱，阴小而急。濡弱见于阳部，湿气搏暑也；小急见于阴部，暑气蒸湿也。故曰暑湿相搏，名曰湿温，是谓贼邪也。（不特此，予素有停饮之疾，每至暑月，汗两足 未尝干，每服此药，二三盏即愈。）

　　薛立斋治张县丞，年逾五十，两腿肿胀，或生 ，小便频而少，声如瓮出，服五皮等散，不应。掌医院银台李先生，疑为疮毒，令请薛治。诊其脉，右关沉缓，此脾气虚，湿气流注而然，非疮毒也。河间云：诸湿肿满，皆属于土。按之不起，皆属于湿。遂投以五苓散加木香、苍术，亦不应。意至阴之地，关节之间，湿气凝滞，且水性下流，脾气既虚，安能运散。若非辛温之药，开通腠理，使行经活血，则邪气不能发散。遂以五积散二剂，势退大半。更以六君子汤加木香、升麻、柴胡、苡仁，两月余而愈。设使前药不应，更投峻剂，虚虚之祸不免矣。

　　高兵部连日饮酒，阴茎并囊湿痒，服滋阴药不应。谓前阴者，肝经络脉也。阴器纵挺而出，素有湿，继以酒，为湿热合于下部，引而竭之，遂以龙胆泻肝汤，及清震汤治之而愈。若服此药不应，宜补肝汤，或四生散治之。

　　赵大用两臂肿痛，服托里药日甚。谓肿属湿，痛属火，此湿热流注经络也。以人参败毒散，加威灵仙、酒芩、南星，数剂渐愈。更以四物汤加苍术、黄柏，二十余剂而消。又一妇，下体肿痛，亦与人参败毒散，加威灵仙、黄柏、苍术，数服痛减。更以四物汤加黄柏、红花、防己、苍术、泽泻，三十余剂亦消。

　　叶巡检两腿作痛，每痛时即以湿布 之少愈，月余痛甚，夜痛尤剧。丹溪云：血热极已自沸腾，或涉冷，或就湿取凉，热血得寒浊凝涩，所以作痛。夜痛甚，气行于阴也。苟痛，以冷折之，即前所谓取凉之症也。以五积散二剂，顿愈。更以四物汤，加黄柏、苍术、牛膝、木瓜，三十余剂而消。夫湿痰浊血，注于僻道，若非流湿推陈致新不能瘳也。如用药蒸罨，或用凉药敷贴，或用寒药降火，反成败症矣。

　　一男子腿痛筋挛，遍身酸软。一道人与痰药及托里药，期三日可痊，皆不应。此非疮毒，乃湿热为患也。

　　以人参败毒散，加苍术、黄柏、槟榔、木瓜治之少愈，更以清燥汤二十帖而痊。夫内有湿热，外有风寒，当泄不当补，反用甘温之剂，必不效矣。

　　张意田治一人，时症已二十余日，凉解不愈，大便自利，不欲饮食，舌赤燥硬，神清肌削，晡际寒热似疟，无汗。诊之，六脉不浮不沉，惟大而缓，胁肋边有痛处，按之在肝位。此湿温病不解，结于肝部，故寒热如疟。

　　胃中津液耗涸，则舌燥而赤，是邪热留于心胃也。用玉女煎加犀角、苍术、木通，一服舌生津液，胁痛亦减。

　　即于原方加柴胡，数服渐瘳，更以补阴全愈。

　　王宇泰曰：昔人治湿温，通身皆润，足冷至膝下，腹满，不省人事，六脉皆弱而急。问所服，皆阴病类。

　　此非受病重，药能重病耳。以五苓合白虎，十余剂少苏。更与清燥汤调理而安。（未选入。）

</div>
    <div class="pagination">
<a href="续名医类案_page11.html">上一页</a><span>...</span><a href="续名医类案_page7.html">7</a><a href="续名医类案_page8.html">8</a><a href="续名医类案_page9.html">9</a><a href="续名医类案_page10.html">10</a><a href="续名医类案_page11.html">11</a><span class="current-page">12</span><a href="续名医类案_page13.html">13</a><a href="续名医类案_page14.html">14</a><a href="续名医类案_page15.html">15</a><a href="续名医类案_page16.html">16</a><a href="续名医类案_page17.html">17</a><span>...</span><a href="续名医类案_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
