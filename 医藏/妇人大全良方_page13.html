<!DOCTYPE html>
<html>
<head>
    <meta charset="UTF-8">
    <title>妇人大全良方 - 第 13 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇人大全良方 - 第 13 页/共 148 页</h1>
    <div class="content">　　卷之一　调经门

　　妇人血分水分肿满方论第二十

　　葶苈（炒，别研） 续随子（去壳，各半两。研） 干笋末（一两）

　　上为末，枣肉丸如梧桐子大。每服七丸，煎扁竹汤下。如大便利者，减续随子、葶苈各一分，加白术半两。

　　又有肠覃、胪胀、脾气、血气、血蛊、水蛊、石蛊、血瘿（此数证亦与肿相类），并见后拾遗门。（出二十四卷）

　　卷之二

　　众疾门

　　经脉不调，众疾生焉，故以次之。

　　卷之二　众疾门

　　《极一方》总论第一

　　夫天地造端于夫妇，乾坤配合于阴阳，虽清浊动静之不同，而成像效法之有类。原兹妇人之病与男子不同者，亦有数焉。古方以妇人病比男子十倍难治，不亦言之深乎！但三十六病，产蓐一门，男子无之。其余外伤风、暑、寒、湿，内积喜、怒、忧、思、饮食、房劳、虚实、寒热，悉与丈夫一同也。根据源治疗，可得而知之。

　　卷之二　众疾门

　　《产宝方》论第二

　　古书治妇人别着方论者，以其胎妊、生产、崩伤之异，况妇人之病比之男子十倍难疗。

　　盖女子嗜欲多于丈夫，感病倍于男子，加之慈恋、爱憎、嫉妒、忧恚，染着坚牢，情不自抑，所以为病根深，治之难瘥。况怀胎、妊娠而挟病也，不特避其毒药，仍须审其虚实、冷热而调治之，无使妄投汤剂，以致夭枉。

　　卷之二　众疾门

　　《博济方》论第三

　　夫人将摄顺理，则血气调和，风、寒、暑、湿不能为害。若劳伤血气，则风冷乘虚而干之。或作之于经络，或循入于腹中，内受风邪，脾胃虚弱，故不能消于饮食也。食既不充，荣卫凝涩，肌肤黄燥，面不光泽。若大肠气虚，则变为下利。若流入关元，致绝子嗣，随其所伤而变成疾。医经云：凡妇人三十六种病，皆由子脏冷热，劳损而挟带下，起于胞内也。

　　是故冲任之脉，为十二经之会海。妇人之病，皆见手少阴、太阳之经而候之。

　　卷之二　众疾门

　　寇宗论第四

　　治妇人虽有别科，然亦有不能尽圣人之法者。今豪足之家，居奥室之中，处帷幔之内，复以帛 手臂，既不能行望色之神，又不能殚切脉之巧，四者有二阙焉。黄帝有言曰：凡治病，察其形气、色泽。形气相得，谓之可治；色泽已浮，谓之易已；形气相失，谓之难治；色夭不泽，谓之难已。又曰：诊病之道，观人勇怯，骨肉皮肤，能知其情，以为诊法。若患人脉病不相应，既不得见其形，医人止据脉供药，其可得乎？如此言之，于能尽其术也。此医家之通患，世不能革。医者不免尽理质问，病家见所问繁，逮为医业不精，往往得药不肯服，似此甚多。扁鹊见齐侯之色，尚不肯信，况其不得见者乎？呜呼！可谓难也已。

　　卷之二　众疾门

　　通用方序论第五

　　夫通用方者，盖产前、产后皆可用也。或一方而治数十证，不可入于专门，皆是名贤所处。世之常用有效之方，虽曰通用，亦不可刻舟求剑、按图索骥而胶柱者也。

　　卷之二　众疾门

　　通用方序论第五

　　治妇人经病，或先或后，或多或少，疼痛不一。腰、足、腹中痛，或崩中漏下，或半产恶露多，或停留不出；妊娠腹痛下血、胎不安，产后块不散；或亡血过多，或恶露不下，服之如神。

　　张声道云：此方治妇人百疾，只是四物汤加茱萸煎服。若阳脏，少使茱萸；若阴脏，多使茱萸。吴兴周端仁郎中，倾赴省试，照瞩。一邻案出场云：某本医家，凡妇人百病，只是四物汤加茱萸，无不效者。谨以此为报。（徐明仲方加香附子）

　　当归 白芍药 川芎（陆氏云：川芎减半） 生干地黄（洗，焙。《养生必用方》熟者，《和剂》亦然。《本草》云：男子宜熟者，女子宜生者，合用生者为是）

　　上等分，为粗末，每服四钱。水一盏半，煎至八分，去滓，取六厘清者，带热服，食前。

　　若平常血气不调及常服，只用本方。日二、三服。

　　治经血凝滞。腹内血气作疼，加莪术、官桂等分用之。（王硕肤云：熟地黄滞血，安能止痛？不若用五味子代之）如因产后欲推陈致新，补血海，治诸疾，加生姜煎。若胎动不安，下血，每服加艾叶五、七片，更加葱白、阿胶末，减四味之半，当归用小半。如疾势甚者，以四味各半两细锉，以水四盏，熟艾一块如鸡子大，阿胶五、七片，煎至二盏半，去滓分作四服，一日令尽。（一方有粉草、干姜、黄 ）日二、三服，至二腊（以一七日为一腊）以前，产后每日可一、二服。如气虚弱，血海不调，服一月不妨。如产后被惊，气滞、种种积滞败血，一月内恶物微少，败血作病。或胀或疼，胸膈胀闷、或发寒热，四肢疼痛，加延胡索、没药、香白芷，与四物等分，为细末，淡醋汤或童子小便、酒调下。如血风于产后乘虚发作，或产后伤风，头痛发热，百骨节痛，加荆芥穗、天麻、香附子、石膏、藿香各一分，四物料共一两中加之。每服三钱，水一盏，煎七分服。如虚热心烦，与血相搏，口舌干渴，欲饮水者，加栝蒌根一两，麦门冬（去心）三分。如腹刺痛，恶物不下，加当归、芍药各一分。如血崩不止，加熟地黄、蒲黄各一两。呕逆，加白术、人参各半两。如寒热往来，加炮了干姜、牡丹皮各一分。因热生风，加川芎一分、柴胡半两。腹胀加浓朴、枳实各一分。身热脉数，头昏项强，加柴胡、黄芩各半两。如脏腑滑泄，加桂心、附子（炮熟）各一分。若虚烦不睡，加竹叶、人参各一分。烦躁引饮，头痛大渴，加知母、石膏各半两。若水停心下，微吐逆，加木猪苓、防己各三分同煎。若平常些少虚眩，肢体瘦倦，月信不调，只用生姜、薄荷，如常煎服。（此是妇人常服之药。盖味寡而性缓，效迟而功深）一方治妇人血虚，心腹痛不可忍者，去地黄加干姜，名四神汤。治老人风秘，加青皮等分，煎服。

　　一方治小便涩，大便秘，加大黄、桃仁（去皮尖，炒黄）减半煎。

　　一方治血痢不止，加阿胶、艾药煎。（陈氏方治痢疾，腹痛难忍，以此名六物汤）

　　一方治妇人腹痛作声，经脉不快，加熟地黄一倍，添桂心半倍煎。治疮疾加荆芥，酒煎常服。

　　一方添柴胡，名五神汤。柴胡大能补虚，退虚热。

　　一方以四物汤共四两为细末，炼蜜为丸，如梧桐子大。空心，米饮下三、四十丸。以疗年高妇人白带，又良验也，请详用之。

　　一方四物汤共四两，加甘草半两，细末，炼蜜为丸，每两作八丸，酒、醋共半钱，温汤同化，调停下，名当归煎。去败血，生好血。如人行五里，再进一丸，无时候。（用生地黄为正）此药不知起于何代。或云始自魏?华佗。按巢氏云：佗之术精微，方类单省。传称佗术针灸不过数处。《千金方》云：自三代以来，医方药论未有如此详备者。其间有汉、晋名公诸方。今《产宝方》乃末梁时节度巡官昝殷所撰。其中有四物散。国朝太平兴国中修入《圣惠方》者数方，自后医者易散为汤，虽无杰特之功，但善用者，若驭良马以意驱策之，则随意无所不至，自可珍也。自皇朝以来，名医于此四物中增损品味随意，虚实寒燠，无不得其效者，然亦非止妇人之疾可用而已。

　　卷之二　众疾门

　　通用方序论第五

　　川芎（洗） 当归 桂心（不见火） 白芍药（洗）

　　上四味，各为细末，取净一两，各随病证加减用。

　　产前初觉胎动，川芎、芍药各半钱，米饮下。临产腹痛甚，川芎、芍药、当归各半钱，桂末一钱，（温酒下，扶产妇营运。）产后恶露未快，川芎、当归各半钱，童子小便调下。仍时时打醋炭，令香不绝，则血脉自收，安乐无病。切不可妄投药，恐逐血过多，则心虚气劣。

　　三日内只服当归、川芎末各一钱，童便调下，日三服。三日后只服四顺理中丸，空心，童子小便吞下。七日内补虚，当归、川芎末各一钱，童子小便或米饮调下；七日外，方可服补药。补得太早，则留住恶血。才平善，四味各半钱，童便调下。产后头昏目晕，川芎、芍药、当归末各半钱，童子小便调下。未盈月、已盈月，四味各半钱，水一盏，煎至八分温服。腹痛，当归末一钱，桂心末半钱，童子小便调下。心胸烦闷，当归、芍药各一钱，童子小便调下。恶露过多，桂心、芍药、当归各一钱，童子小便调下。大便冷，用理中丸，水一盏，煎八分温服。

　　卷之二　众疾门

　　通用方序论第五

　　治产前、产后腹痛，体热头痛及诸疾。才产了，未进别物，即先服此药。能除诸疾，逐败血，生新血。

　　川芎（二两） 川当归（三两）

　　上为细末，每服二钱。水一盏，酒二分，煎七分温服。

</div>
    <div class="pagination">
<a href="妇人大全良方_page12.html">上一页</a><span>...</span><a href="妇人大全良方_page8.html">8</a><a href="妇人大全良方_page9.html">9</a><a href="妇人大全良方_page10.html">10</a><a href="妇人大全良方_page11.html">11</a><a href="妇人大全良方_page12.html">12</a><span class="current-page">13</span><a href="妇人大全良方_page14.html">14</a><a href="妇人大全良方_page15.html">15</a><a href="妇人大全良方_page16.html">16</a><a href="妇人大全良方_page17.html">17</a><a href="妇人大全良方_page18.html">18</a><span>...</span><a href="妇人大全良方_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
