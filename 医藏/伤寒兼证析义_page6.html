<!DOCTYPE html>
<html>
<head>
    <meta charset="UTF-8">
    <title>伤寒兼证析义 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒兼证析义 - 第 6 页/共 6 页</h1>
    <div class="content">　　伏脉者，隐于筋下，轻取不得，重按濇难，委曲求之，附着于骨，而有三部皆伏，一部独伏之异，不似短脉之尺寸短缩，而中部显然，沈脉之三部皆沈，而按之即得也，伏脉之病，最为叵测，长沙有趺阳脉不出，脾不上下，身冷肤鞭，少阴脉不至，令身不仁，此为尸厥等例，详伏为阴阳潜伏之候，有邪伏幽隐而脉伏不出者，虽与短脉之象有别，而气血濇滞之义则一，故关格吐逆，不得小便之脉，非偏大倍常，即偏小隐伏，越人所谓上部有脉，下部无脉是也，凡气郁血结久痛，及疝瘕留饮，水气宿食，霍乱吐利等脉，每多沈伏，皆经脉阻滞，营卫不通之故，所以妊娠恶阻，常有伏匿之脉，此又脉症之变耳，在伤寒失于表散，邪气不得发越，而六脉俱伏者，急宜发汗，而脉自复，刘元宾曰：伏脉不可发汗，谓其非表脉也，而洁古又言，当以麻黄细辛附子汤发之，临病适宜，各有权度，不可执一，若六七日烦扰不宁，邪正交并而脉伏者，又为战汗之兆，如久旱将雨，六合阴晦，雨过庶物皆苏也，不可以伏为阴脉，误投辛热，顷刻昆仑飞焰矣。

　　细脉者，往来如发，而指下显然，不似微脉之微弱模糊也，细为阳气衰弱之候，伤寒以尺寸俱沈细，为太阴受病，太阴职司敷化之权，今为热邪所传，营行之气，不能条畅百脉，所以尺寸皆沈细，不独太阴为然，即少阴之脉，亦多沈细，故仲景有少阴病，脉沈细数，不可发汗之禁，此皆外阴内阳，非若严冬卒中暴寒，盛夏暑风卒倒，内外皆阴之比，内经细脉诸条，如细则少气，脉来细而附骨者，积也，尺寒脉细，谓之后泄，头痛脉细而缓为中湿，种种皆阴邪之证验，所以胃虚少食，冷涎泛逆，便泄腹痛，湿痹脚耎，自汗失精，皆有细脉，但以兼浮兼沈，在尺在寸，分别而为裁决，如平人脉来细弱，皆忧思过度，内戕真元所致，若形盛脉细，少气不足以息，及病热脉细，神昏不能自持，皆脉不应病之候，不可以寻常虚细论也。

　　疾脉者，呼吸之间，脉七八至，虽急疾而不实大，不似洪脉之既大且数，却无躁疾之形也，疾脉有阴阳寒热真假之异，如疾而按之益坚，乃亢阳无制，真阴垂绝之候，若疾而按之不鼓，又为阴邪暴虐，虚阳发露之征，尝考先辈治按，有伤寒面赤目赤，烦渴引饮而不能咽，东垣以姜附人参汗之而愈，又伤寒畜热内盛，阳厥极深，脉疾至七八至以上，人皆误认阴毒，守真以黄连解毒治之而安，斯皆证治之明验也，凡温病大热躁渴，初频率小，至五六日后，脉来躁疾，大颧发赤者死，谓其阴绝也，躁疾皆为火象，内经有云，其有躁者在手，言手少阴厥阴二经，俱属于火也，阴毒身如被杖，六脉沈细而疾，灸之不温者死，谓其阳绝也，然亦有热毒入于阴分，而为阴毒者，脉必疾盛有力，不似阴寒之毒，虽疾而弦细乏力也，虚劳喘促声嘶，脉来数疾无伦，名曰行尸，金匮谓之厥阳独行，此真阴竭于下，孤阳亢于上也，惟疾而不躁，按之稍缓，方为热症之正脉，脉法所谓疾而洪大苦烦满，疾而沈细腹中痛，疾而不大不小，虽困可治，其有大小者难治也，至若脉至如喘，脉至如数，得之暴厥暴惊者，待其气复自平，迨至脉至浮合，浮合如数，一息十至以上，较之六数七疾八极更甚，得非虚阳外惊之兆乎。

　　牢脉者，弦大而长，举之减小，按之实强，如弦缕之状，不似实脉之滑实流利，伏脉之匿伏濇难，革脉之按之中空也，叔微云：牢则病气牢固，在虚症绝无此脉，惟湿痉拘急，寒疝暴逆，坚积内伏，乃有是脉，历考诸方，不出辛热开结，甘温助阳之治，庶有克敌之功，虽然，固垒在前，攻守非细，设更加之以食填中土，大气不得流转，变故在于须臾，可不为之密察乎，若以牢为内实，不问所以，而妄行迅扫，能无实实虚虚之咎哉，大抵牢为坚积内着，胃气竭绝，故诸家以为危殆之象云。

　　革脉者，弦大而数，浮取强直，重按中空，如鼓皮之状，不似紧脉之按之劈劈，弦脉之按之不移，牢脉之按之益坚也，婴宁生曰：革乃变革之象，虽失常度，而按之中空，未为真藏，故仲景厥阴例中，有下利肠鸣脉浮革者，主以当归四逆汤，得非风行木末，扰动根株之候乎，又云：妇人则半产漏下，男子则亡血失精，金匮半产漏下，主以旋覆花汤，得非血室伤惫，中有瘀结未尽之治乎，其男子亡血失精，独无主治，云岐补以十全大补，得非极劳伤精，填补其空之谓乎，是以长沙直以寒虚相搏例之，惟其寒，故柔和之气失焉，惟其虚，故中空之象见焉，岂以革浮属表，不顾肾气之内惫乎。

　　促脉者，往来数疾中，忽一止复来，不似结脉之迟缓，中有止歇也，促为阳邪内陷之象，经云：寸口脉中手上击者曰肩背痛，观上击二字，则脉来搏指，热盛于经之义，朗然心目矣，而仲景太阳例，有下之后脉促胸满者，有下之利遂不止，而脉促者，有下之脉促不结胸者，有脉促手足厥冷者，上四条，一为表邪未尽，一为并入阳明，一为邪去欲解，一为传次厥阴，总以促为阳盛，里不服邪之明验，虽症见厥逆，祗宜用灸以通阳，不宜四逆以回阳，明非虚寒之理，具见言外，所以温热发斑，瘀血发狂，及痰食凝滞，暴怒气逆，皆令脉促，设中虚无凝，必无歇止之脉也。

　　结脉者，指下迟缓中，频见歇止，而少顷复来，不似代脉之动止不能自还也，结为阴邪固结之象，越人云：结甚则积甚，结微则气微，言结而少力，为正气本衰，虽有积聚，脉结亦不甚也，而仲景有伤寒汗下不解，脉结代，心动悸者，有太阳病身黄脉沈结，少腹鞭满，小便不利，为无血者，一为津衰邪结，一为热结膀胱，皆虚中挟邪之候，凡寒饮死血，吐利腹痛，癫痫虫积等气郁不调之病，多有结脉，暴见即宜辛温扶正，略兼散结开痰，脉结自退，尝见二三十至，内有一至，接续不上，每次皆然，而指下虚微，不似结促之状，此元气骤脱之故，峻用温补自复，如补益不应，终见危殆，若久病见此，尤非合脉，夫脉之歇止不常，须详指下有力无力，结之频与不频，若十余至，或二三十至一歇，而纵指续续，重按频见，前后至数不齐者，皆经脉窒碍，阴阳偏阻所致，盖阳盛则促，阴盛则结，所以仲景皆为病脉。

　　代脉者，动而中止，不能自还，因而复动，名曰代阴，不似促结之状虽见歇止，而复来有力也，代为元气不续之象，经云：代则气衰，在病后见之，未为死候，若气血骤损，元神不续，或七情太过，或颠仆重伤，或风家痛家脉见止代，只为病脉，伤寒家有心悸脉代者，腹痛心疼，有结濇止代不匀者，凡有痛之脉止歇，乃气血阻滞而然，不可以为准则也，若不因病而脉见止代，是一藏无气，他藏代之，真危亡之兆也，即因病脉代，亦须至数不匀者，犹或可坐，若不满数至一代，每次皆如数而止，此必难治，经谓五十动，不一代者，以为常也，以知五藏之期，予之短期者，乍疎乍数也，又云：数动一代者，病在阳之脉也，此则阳气竭尽无余之脉耳，所以或如雀啄，或如屋漏，或如弦绝，皆真代脉，见之生理绝矣，惟妊娠恶阻，呕逆最剧者，恒见代脉，谷入既少，气血尽并于胎息，是以脉气不能接续，然在二三月时有之，若至四月，胎已成形，当无歇止之脉矣。

　　散脉者，举之浮散，按之则无，去来不明，漫无根蒂，不似虚脉之重按虽虚，而不至于散漫也，散为元气离散之象，故伤寒欬逆上气，其脉散者死，谓其形损故也，可知散脉为必死之候，然形象不一，或如吹毛，或如散叶，或如悬雍，或如羹上肥，或如火薪然，皆真散脉，见之必死，非虚大之比，经曰：代散则死，若病后大邪去，而热退身安，泄利止而浆粥入胃，或有可生者，又不当一概论也，古人以代散为必死者，盖散为肾败之应，代为脾绝之兆，肾脉本沈，而散脉按之不可得见，是先天资始之根本绝也，脾脉主信，而代脉去来必愆其期，是后天资生之根本绝也，故二脉独见，均为危亡之候，而二脉交见，尤为必死之征。

　　清脉者，轻清缓滑，流利有神，似小弱而非微细之形，不似虚脉之不胜寻按，微脉之耎弱依稀，缓脉之阿阿迟纵，弱脉之沈细耎弱也，清为气血平调之候，经云：受气者清，平人脉清虚和缓，生无险阻之虞，如左手清虚和缓，定主清贵仁慈，若清虚流利者，有刚决权变也，清虚中有一种弦小坚实，其人必机械峻刻，右手脉清虚和缓，定然富厚安闲，若清虚流利，则富而好礼，清虚中有种枯濇少神，其人虽丰，目下必不适意，寸口清虚，洵为名裔，又主聪慧，尺脉清虚，端获良嗣，亦为寿征，若寸关俱清，而尺中蹇濇，或偏小偏大，皆主晚景不丰，及艰子嗣，似清虚而按之滑盛者，此清中带浊，外廉内贪之应也，若有病而脉清楚，虽剧无害，清虚少神，即宜温补以助真元，若其人脉素清虚，虽有客邪壮热，脉亦不能鼓盛，不可以为症寔脉虚，而失于攻发也。

　　浊脉者，重浊洪盛，腾涌满指，浮沈滑实有力，不似洪脉之按之耎阔，寔脉之举之减小，滑脉之往来流利，紧脉之转索无常也，浊为禀赋昏浊之象，经云：受谷者浊，平人脉重浊洪盛，垂老不得安间，如左手重浊，定属污下，右手重浊，可卜庸愚，寸口重浊，家世卑微，尺脉重浊，子息卤莽，若重浊中有种滑利之象，家道富饶，浊而兼得蹇濇之状，或偏盛偏衰，不享安康，又主夭枉，似重浊而按之和缓，此浊中兼清，外圆内方之应也，大约力役劳苦之人，动辄劳其筋骨，脉之重浊，势所必然，至于市井之徒，拱手曳裾，脉之重浊者，此非天性使然欤，若平素不甚重浊，因病鼓盛者，急宜攻发以开泄其邪，若平昔重浊，因病而得蹇濇之脉，此气血凝滞，痰涎胶固之兆，不当以平时濇浊论也。

　　口问（一十二则）

　　门人问曰：读师传诸义，发智慧光，如大火聚，扫却胸中无限阴霾矣，但某等根器疎陋，尚有积疑未泮，如三焦命门，各有岐说，未获定鉴，愿师垂诲真铨，以破学人之惑，答曰：夫所谓命门者，即三焦真火之别名也，以其职司腐熟之令，故谓之焦，经谓中精之府，言其所主精气也，又云：上焦如雾，中焦如沤，下焦如渎者，言其气化之象也，岐伯曰：寸以射上焦，关以射中焦，尺以射下焦，此言三焦之脉位也，射者，自下而射于上，其脉即分属寸关尺，凡鼓动之机，靡不本诸三焦，则知六部之中，部部不离三焦之气也，三焦为真火之源，故有命门之号，难经独以右尺当之，而脉诀复有男女左右之分，男以精气为主，故右尺为命门，女以精血为主，故左尺为命门，是命门之诊，尤重在乎尺内也，三焦鼎峙两肾之间，为水中之火，既济阴阳，赵氏所谓天非此火不能生物，人非此火不能有生，为性命之主宰，故曰命门，越人谓其有名无形者，以火即气，气本无形，非若精津血液之各有其质也，以气化为无形则可，以三焦为无形则不可，灵枢本藏云肾应骨，密理厚皮者，三焦膀胱厚，粗理薄皮者，三焦膀胱薄，疎腠理者，三焦膀胱急，毫毛美而粗者，三焦膀胱直，稀毫毛者，三焦膀胱结也，详此明言厚薄急结之状，讵可谓之无形乎。

　　复问神门为心经之动脉，而王氏又云：神门决断，两在关后者，是指尺中肾脉而言，其故何也，答曰：神门之脉有二，如前所言神门即是命门，命门即是三焦，属于七节之上，故于尺中求之，以尺为六脉之根也，越人云：人之有尺，譬如树之有根水，为天一之元，先天之命根也，若肾脉独败，是无根矣，此与诸脉之重按有力为有根，脉象迥异，而为肾气之所司则所也，如虚浮无根，是有表无里，孤阳岂能独存乎，若尺内重按无根，不但先天肾水之竭，亦为后天不足之征，仲景所谓营气不足，血少故也，脉微所云：是指心经动脉而言，案气交变论中岁水太过一节，内有神门绝者死不治，言水胜而火绝也，其穴在掌后兑骨之端，即如人迎与气口并称，皆主关前一分而言，其穴在喉之两傍，乃足阳明之动脉，能于是处求诸经之盛衰乎，可知神门二说，各有主见，各有至理，不可附会牵合而致疑殆也，问冲阳太溪，皆足之动脉，每见时师求之于垂毙之时，验乎不验乎，答曰：是即仲景趺阳少阴也，尝闻气口成寸，以决死生，未闻决之于二处也，仲景以此本属胃与肾脉，虽变其名，仍当气口尺中诊之，脉法之寸口趺阳少阴三者并列而论，是即寸关尺三部之别号，但未明言其故耳，喻嘉言释仲景平脉首条云：条中明说三部，即后面趺阳少阴，俱指关尺而言，然何以止言趺阳少阴，盖两寸主乎上焦，营卫之所司，不能偏于轻重，故言寸口，两关主乎中焦，脾胃之所司，宜重在右，故言趺阳，两尺主乎下焦，宜重在左，故言少阴，此先得我心之所同然，况二处动脉，仅可求其绝与不绝，断不能推原某脉主某病也，设闺中处子，而欲按其足上之脉，殊为未便，昔人所云：反关之脉，但言脉位之异，未审所见之脉与平常之人可例推乎，抑别有所异乎，答曰：凡脉之反关者，皆由脉道阻碍，故易位而见，自不能调畅如平常之脉也，其反关之因，各有不同，而反关之状，亦自不一，有胎息中惊恐颠仆而反关者，有襁褓束缚致损而反关者，有幼时跌蹼动经而反关者，有龆龀疳积伐肝太过，目连札而左手偏小，有似反关者，有大惊丧志，死绝复苏而反关者，有一手反关者，有两手反关者，有从关斜走至寸而反关者，有反于内侧，近大陵而上者，有六部原有如丝，而阳溪列缺，别有一脉大于正位者，有平时正取侧取俱无，覆手取之而得者，有因病而正取无脉，覆手诊之乃得者，总皆阴阳伏匿之象，有伤寒欲作战汗脉伏而误认反关者，大抵反关之脉，沈细不及，十常八九，坚强太过者，十无二三，欲求适中之道，卒不易得也，亦有诸部皆细小不振，中有一粒如珠者，此经脉阻结于其处之状，故其脉较平人细小者，为反关之常，较平人反大者绝少，不可以为指下变异，谓之怪脉也，凡遇反关殊异平常之脉，须细询其较之平时稍大，即为邪盛，比之平时愈小，即为气衰，更以所见诸症参之。

　　门人问曰：人迎主表，气口主里，东垣内外伤辨，言之详矣，而盛启东又以新病之死生，系乎右手之关脉，宿病之死生，主乎左手之关尺，斯意某所未达，愿闻其义云何，答曰：疾有新久，症有顺逆，新病谷气犹存，胃脉自应和缓，即或因邪鼓大，因虚减小，然须至数分明，按之有力，不至浊乱，再参语言清爽，饮食知味，胃气无伤，虽剧可治，如脉至浊乱，至数不明，神昏语错，病气不安，此为神识无主，苟非大邪暝眩，岂宜见此，经云：脉浮而滑，谓之新病，脉小而濇，谓之久病，故新病一时形脱者死，不语者亦死，口开眼合，手撒喘汗遗尿者，俱不可治，新病虽各部脉脱，中部独存者，是为胃气，治之必愈，久病而左手关尺耎弱，按之有神，可卜精血之未艾，他部虽危，治之可生，若尺中弦紧急数，按之搏指，或细小脱绝者，法在不治，盖缘病久胃气血衰，又当求其尺脉，为先天之根气也，启东又云：诊得浮脉，要尺内有力为先天肾水可恃，发表无虞，诊得沈脉，要右关有力，为后天脾胃可凭，攻下无虞，此与前说互相发明，言虽异而理不殊也。

　　问脉有下指浮大，按久索然者，有下指濡耎，按久搏指者，有下指微弦，按久和缓者，何也，答曰：夫诊客邪暴病，应指浮象可症，若切虚嬴久病，当以根气为本，如下指浮大，按久索然者，正气大虚之象，无问暴病久病，虽症显灼热烦扰，皆正衰不能自主，随虚阳发露于外也，下指濡耎，久按搏指者，里病表和之象，非藏气受伤，则坚积内伏，不可以脉沈误认为虚寒也，下指微弦，按久和缓者久病向安之象，气血虽殆，而藏气未败也，然多有症变多端而脉渐小弱，指下微和，似有可愈之机者，此元气与病气俱脱，反无病象发现，乃脉不应病之候，非小则病退之比，大抵病人之脉，初下指虽见乏力，或弦细不和，按至十余至渐和者，必能收功，若下指似和，按久微濇不能应指，或渐觉弦硬者，必难取效，设病虽牵缠，而饮食渐进，便溺自调，为胃气渐复之兆，经云：安谷者胃，浆粥入胃，则虚者活，此其候也。

　　问有病同而脉异，病异而脉同，病同而治异，病异而治同，何也，答曰：夫所谓病同而脉异者，人在气交之中，所感六淫七情，八风九气，一时之病，大率相类，故所见之症，亦多相类，而人之所禀，各有偏旺偏衰之不同，且有内戕神志，外役支体，种种悬殊，脉象岂能如一，如失血症，脉有浮大而芤者，有小弱而数者，伤胃及藏之不同也，气虚症有气口虚大而濇者，有气口细小而弱者，劳伤脱泄之不同也，病异而脉同者，内伤夹外感，阳症夹阴寒，虚中有实，积新邪夹旧邪，表里交错，为患不一，而脉之所现，不离阴阳寒热虚寔之机，其细微见症，安能尽显于指下哉，如太阳中风，瘫痪不仁，脉皆浮缓，一为暴感之邪，一为久虚之病，虚劳骨蒸，病疟寒热，关尺皆弦紧，一为肾藏阳虚，一为少阳邪盛，可不互参脉症一概混治乎，病同而治异者，风气之病，时气之病，疟利之病，内伤虚劳之病，初起见症，往往相似，而人之所禀，各有贞脆，且有多火多痰多气，平时之资质既殊，病中之调治自异，如金匮之短气有微饮者，从小便去之，苓桂朮甘汤主之，肾气丸亦主之，消渴小便不利，蒲灰散主之，滑石白鱼散，茯苓戎监汤并主之，若治病不求其本，不问脉症之真象假象，但见病医病，殊失逆从反正之旨矣，病异而治同者，所见之症虽异，总不外乎邪正之虚实，如伤寒尺中脉迟之营气不足，阳邪内陷之腹中痛，虚劳里急之悸衂失精，并宜小建中汤，伏气郁发之热病，太阳中热之暍病，并宜臼虎汤，寒疝之腹急胁急，产后之腹中痛，并宜当归生姜羊肉汤，岂可以一方主治一病，而不达权变之用哉。

　　问古人治例，有从症不从脉，从脉不从症一病而治各不同，或愈或不愈者，其故何也，答曰：此节庵先生以南阳治例，下一脚注也，惜乎有所未尽耳，盖从症从脉，各有其方，如脉浮为表，治宜汗之，然亦有宜下者，仲景云脉浮而大，心下反鞭有热属藏者攻之，不令发汗，脉沈为里治宜下之，然亦有宜汗者，如少阴病，始得之，反发热脉沈者，麻黄附子细辛汤汗之，脉促为阳盛，当用芩葛清之，若脉促厥冷，非灸百会以通其阳，此非促为阳盛也，脉迟为寒，当姜附温之，若阳明病脉迟不恶寒身体濈然汗出，则当用大承气，又非迟为阴寒也，此皆不从脉之治，以其症急也，又如表症汗之，乃常法也仲景云：病发热头痛，脉反沈，身体痛，当温之，宜四逆汤，里症下之，亦其常也，日晡发热者，属阳明，脉浮虚者，宜发汗用桂枝汤，结胸症具，当与陷胸下之，脉浮大者不可下，当与桂枝人参汤温之，身体疼痛，当以麻桂汗之，然尺中脉迟者不可汗，当用小建中汤和之，此皆不从疘治，以其脉虚也，一病而治各不同，或愈或不愈者，良由不明受病之故，尝考内经多有同一见症，而所受之经各别，所见之脉迥殊，其可执一例治乎，况医有工拙，病有标本，假令正气有权之人，无论治本治标，但得药方开发病气，元神自复，若正气本虚之人，反现假症假脉，而与苦寒伐根之药，变端莫测矣，故凡治邪气暴虐，正气骤脱之病制方宜猛盖暴邪势在急追，骤虚法当峻补，若虚邪久淹，嬴弱久困之病，不但制方宜缓，稍关物议之味，咸须远之，是以巨室贵显之家，一有危疑之症，则遍邀名下相商，于补泻杂陈之际，不可独出已见而违众处方，即不获已，亦须平淡为主，倘病在危逆，慎勿贪功奏技，以招铄金之谤也。

　　客问内经阴阳别论所言，二阳之病发心脾，三阳为病发寒热，一阳发病少气诸例，俱论脉法之阴阳，王太仆误作经脉批注，观其提纲，悉从脉有阴阳一句而来，次言知阳者知阴，知阴者知阳，凡阳有五，五五二十五阳，即仲景大浮数动滑为阳，以五藏之脉，各有大浮数动滑，是为五五二十五阳也，不言五五二十五阴者，先言知阳者知阴，则沈濇弱弦微之阴，可不言而喻也答曰：读书虽要认定提纲，一气贯澈然中间转折，尤宜活着，不可执着，盖脉有阴阳句，岐伯原是答黄帝人有四经十二从等问，所言凡阳有五，五五二十五阳，是言五藏之阳气，应时鼓动于脉，五五相承，为二十五阳，与玉机真藏之故病有五，五五二十五变，异名同类，夫脉法之阴阳，原不离乎经脉之阴阳，况下文所言，三阳在头三阴在手，得非明言经脉阴阳之确据乎，若以脉有阴阳，为通篇之提纲，皆附会于脉，未免支离牵强，殊失先圣立言之旨矣，曷知阴阳别论，原从阴阳应象，阴阳离合，鱼贯而下，皆论经脉之阴阳，又为提纲中之挈领，可不体会其全，妄讥先辈乎。

　　旅泊苕溪，偶检嘉言先生仲景脉法解，坐有同人谓石顽曰：夫脉之显著共闻者，尚且指下难明，况乎险奥幽微，人所共昧，如高章纲惵卑损之脉，既非恒有之象，何长沙博采古训，以眩耳目，喻子曲为释词，以夸博识乎，答曰：此古圣至微至显之的诀，不能晦藏于密，一时为之阐发，岂故为诡异以欺后世耶，其所谓纲者，诸邪有余之纲领，损者，诸虚积渐之损伤，恐人难于领悟，乃以高章惵卑四字，体贴营卫之盛衰，虽六者并举，而其所主，实在纲损二脉也，以其辞简义深，末由窥测，喻子独出内照，发明其义，惜乎但知高章为高章取象，惵卑为惵卑措辞，不知高张为纲脉之纪，惵卑为损脉之基耳，盖高者，自尺内上溢于寸，指下涌涌，既浮且大，而按之不衰，以卫出下焦，行胃上口，至手太阴，故寸口盛满，因以高字名之，章者，自筋骨外显于关，应指逼逼，既动且滑，而按之益坚，以营出中焦，亦并胃口而上上焦，故寸关实满，因以章字目之，纲者，高章兼该之象，故为相搏，搏则邪正交攻，脉来数甚，直以纲字揭之，惵者，寸口微滑而按之软弱，举指瞥瞥，似数而仍力微，以卫气主表，表虚不能胜邪，故有似乎心中怵惕之状，因以惵字喻之，卑者，诸脉皆不应指，常兼沈濇之形，而按之隐隐，似伏而且濇难，以营气主里，里虚则阳气不振，故脉不显，有似妾妇之卑屑不能自主，故以卑字譬之，损者，惵卑交参之谓，故为相搏，搏则邪正俱殆，脉转衰微，直以损字呼之，而损脉之下，复有迟缓沈三者，言阿阿徐缓，而按之沈实，为营卫俱和，阴阳相抱之象，不过借此以显高章等脉，大都高章纲惵卑损之脉，皆从六残贼来，其浮滑之脉，气多上升而至于高，弦紧之脉邪必外盛而至于章，沈濇之脉，阳常内陷而至于卑，非阴寒脉沈，不传他经之比凡此六者，能为诸脉作病故谓残贼，纵邪气盛满而汗下克削太过皆能致虚，虚则脉来惵惵按之力微逮所必至至于高章相搏，未有不数盛者，惵卑相搏，未有不弦劲者，所以沈伏之中，尺内时见弦细搏指，则为损脉来至，必难治也，详高惵之脉，往往见于寸口章脉每多显于趺阳，卑脉恒于少阴见之然惵卑之脉寸口趺阳未尝不有也，高章之脉，尺内少阴，从未一见耳，观后寸口趺阳少阴诸条，皆言高章惵卑之病其阴阳死生之大端，端不出大浮数动滑为阳，沈濇弱弦微为阴之总纲，以其非专言伤寒脉法，故长沙另缉平脉法篇隶诸辨脉法下，由是昔余诠释赞论，略未之及，兹因同人下问，不觉为之饶舌。

　　或问医以声色之辨为神圣妙用而审切反居其次，何也答曰：夫色者神之华，声者气之发，神气为生阳之征验，在诊之际不待问而阴阳虚实之机，先见于耳目间矣，予于伤寒绪论，言之颇详，姑以大略陈之色贵明润不欲沈夭，凡暴感客邪之色，不妨昏浊壅滞病久气虚祇宜瘦削清癯若病邪方锐，而清白少神虚嬴久困，而妩媚鲜泽，咸非正色，五色之中青黑黯惨，无论病之新久总属阳气不振，惟黄色见于面目，而不至索泽者皆为向愈之候，若眼胞上下如烟煤者寒痰也，眼黑颊赤者，热痰也，眼黑而行步艰难呻吟者，痰饮入骨也眼黑而面带土色，四肢痿痹，屈伸不便者风痰也，病人见黄色光泽者，为有胃气不死，干黄者为津液之槁，多凶目睛黄者，非瘅即衂目黄大颊为病进，平人黑气起于口鼻耳目者危，若赤色见于两颧黑气出于神庭，乃大气入于心肾，暴亡之兆也至于声者，虽出出肺胃实发丹田其轾清重浊，虽由基始，要以不不异平时为吉，如病剧而声音清朗如常者，形病气不病也，始病即气壅声浊者，邪干清道也病未久而语声不续者，其人中气本虚也，脉之呻者，病也，言迟者，风也，多言者，火之用事也，声如从室中言者，中气之湿也言而微，终日乃复言者，正气之夺也，衣被不敛，言语善恶不避亲疎者，神明之乱也，出言懒怯先重后轻者，内伤元气也，出言壮厉，先轻后重者，外感客邪也，攒眉呻吟者，头痛也，噫气以手抚心者，中脘痛也，呻吟不能转身，坐而下一脚者，腰痛也，摇头以手扪腮者，齿颊痛也，呻吟不能行步者，腰脚痛也诊时吁气者，郁结也，摇头言者，里痛也，形嬴声哑者，劳瘵，咽中有肺花疮也，，暴哑者，风痰伏火，或怒喊哀号所致也，语言蹇塞者，风痰也诊时独言独语，不知首尾者，思虑伤神也，伤寒坏病，声哑唇口有疮者，狐惑也平人无寒热，短气不足以息者，痰火也声色之诊最繁无庸琐述以混耳目。

　　门人问曰：尝闻肥人之脉宜沈，肾肝之脉宜沈，冬月之脉宜沈，于此有人，年盛体丰，冬时腰痛不能转侧，怯然少气，足膝常逆，症脉皆寒与肾气丸不应，转增寒热喘瞒，何也，答曰：不在症治也，夫肥人之脉沈者，湿伤血脉也，腰痛不能转侧者，湿滞经络也，怯然少气者，湿干肺胃也，足膝常逆者，湿遏阳气，不能旁达四支也，法当损气以助流动之势，则痛者止而逆者温反与滋腻养营之药，则痰湿愈壅，经络不能条畅，而寒热喘满，势所必至也，昔有朔客，初至吴会，相邀诊视时当夏月裸坐盘飧，倍于常人而形伟气壮，热汗淋漓于头顶间诊时不言所以，切其六部沈实，不似有病之脉，惟两寸略显微数之象，但切其左则以右掌抵额，切其右则易左掌抵额，知为肥盛多湿，夏暑久在舟中，时火鼓激其痰于上而为眩晕也，询之果然因与导痰清湿而安，设不察所苦，但以脉沈，求其病之所属，失之远矣，医之手眼可不临机活泼乎。

　　逆顺

　　诊切之要，逆顺为宝，若逆顺不明，阴阳虚实死生不别也，故南阳先师，首言伤寒阴病见阳脉者生，阳病见阴脉者死，即此一语，可以推卒病之顺逆，亦可广诸病之死生，一着先机至微至显奈何先辈专守王氏之绳墨，不达至圣之璇玑，以至脉学之言，愈阐愈昧，求脉之道，愈趋愈蹶良由不解活法推源之故，因是汇辑逆顺诸例，庶学者披卷晓然虽以死生并列，而逆症尤不可忽如伤寒未得汗，脉浮大为阳，易已，沈小为阴，难已伤寒已得汗，脉沈小安静为顺，浮大躁疾者，逆然多有发热头痛，而足冷阳缩尺中迟弱，可用建中和之者，亦有得汗不解，脉浮而大，心下反鞭合用承气攻之者，更有阴尽复阳，厥愈足温，而脉续浮者，苟非深入南阳之室，恶能及此，迨夫温病热病，热邪亢盛虽同，绝无浮紧之脉观内经所云，热病已得汗，而脉尚盛躁，此阴脉之极也，死其得汗而脉静者生，热病脉尚盛躁而不得汗者，此阳脉之极也死，脉盛躁，得汗静者生，他如温病穰穰大热，脉数盛者生，细小者死，热病汗下后脉不衰，反躁疾，名阴阳交者死，历参温热诸病，总以数盛有力为顺，细小无力为逆，得汗后脉不衰，反盛躁，尤逆也，至于时行疫疠，天行大头，咸以脉数盛滑利为顺，沈细虚濇为逆，然湿土之邪内伏，每多左手弦小，右手数盛者，总以辛凉内夺为顺，辛热外散为逆，当知温热时疫，皆热邪内蕴而发，若与表散，如炉冶得鼓铸之力耳，然疫疠虽多，人迎不振，设加之以下利足冷，又未可轻许以治也，故昔人有阴阳俱紧，头痛身热而下利足冷者死，谓其下虚也，至若温毒发斑，讝语发狂等症，总以脉寔便秘为可治，脉虚便滑者难治，若斑色紫黑如果实靥，虽便秘能食，便通即随之而逝矣，其狂妄躁渴，昏不知人，下后加呃逆者，此阳去入阴，终不可救，卒中风口噤，脉缓弱为顺急实大数者逆，中风不仁，痿躄不遂，脉虚濡缓为顺，坚急疾者逆，中风遗尿盗汗，脉缓弱为顺，数盛者逆，中风便溺阻濇，脉滑实为顺虚濇者逆，中寒卒倒，脉沈伏为顺虚大者逆，中暑自汗喘乏，腹满遗尿，脉虚弱为顺，躁疾者逆，风暑卒倒，脉微弱为顺，散大者逆，大抵卒中天地之气，无论中风中寒中暑中暍，总以细小流连为顺，数寔坚大为逆，散大艰濇，尤非所宜，不独六淫为然，即气厥痰厥，食痰蚘厥，不外乎此，盖卒中暴厥，皆真阳素亏，故脉皆宜小弱，不宜数盛，中恶腹满则宜紧细微滑不宜虚大急数，中百药毒，则宜浮大数疾，不宜微细，虚濇，详中风中暑，一切暴中，俱有喘乏遗尿，如中风中寒，则为肾气之绝，中暑中暍，则为热伤气化痰食等厥，又为气道壅遏所致，死生逆顺悬殊，可不辨而混治乎，凡内伤劳倦，气口虚大者为气虚，弦细或濇者为血虚，若躁疾坚搏，大汗出，发热不止者，死以里虚不宜复见表气开泄也，内伤饮食，脉来滑盛有力者，为宿食停胃，濇伏模糊者，为寒冷伤脾，非温消不能克应，霍乱脉伏为冷食停滞，胃气不行，不可便断为逆，搏大者逆，既吐且利，不宜复见实大也，霍乱止而脉代，为元气暴虚，不能接续，不可便断为逆，厥冷迟微者逆，阳气本虚，加以暴脱，非温补不能救疗，噎膈呕吐，脉浮滑大便润者顺，痰气阻逆，胃气未艾也，弦数紧濇，涎如鸡清，大便燥结者逆，气血枯竭，痰火菀结也，腹胀，关部浮大有力为顺，虚小无神者逆，水肿，脉浮大耎弱为顺，濇细虚小者逆，又沈细滑利者，虽危可治，虚小散濇者不治，鼓胀，滑寔流利为顺，虚微短濇者逆，肿胀之脉，虽有浮沈之不同，总以耎滑为顺，短濇为逆，欬嗽，浮耎和滑者易已，沈细数坚者难已，久嗽缓弱为顺，弦急实大者逆，劳嗽骨蒸，虚小缓弱为顺，坚大濇数者逆，弦细数疾者尤逆，上气喘欬，脉虚宁宁，伏匿为顺，坚强搏指者逆，加泻尤甚，上气喘息低昂，脉浮滑，手足温为顺，脉短濇，四支寒者逆，上气脉数者，死谓其形损故也，历陈上气喘欬诸例，皆以耎弱缓滑为顺，濇数坚大者逆，盖缓滑为胃气尚存，坚濇则胃气告匮之脉也，肺痿，脉虚数为顺，短濇者逆，数大寔者，亦不易治，肺痈初起，微数为顺洪大者逆，已溃缓滑为顺，短濇者逆，气病而见短濇之脉，气血交败，安可望其生乎，吐血衂血下血，芤而小弱为顺，弦急寔大者逆，汗出若衂，沈滑细小为顺，寔大坚疾者逆，吐血，沈小为顺，坚强者逆，吐血而欬逆上气，芤耎为顺，细数者逆，弦劲者亦为不治，阴血既亡，阳无所附，故脉来芤耎，若细数则阴虚火炎，加以身热不得卧，不久必死，弦劲为胃气之竭，亦无生理，畜血脉弦大可攻为顺，沈濇者逆，从高跌仆，内有血积，腹胀满，脉坚强可攻为顺，小弱者逆，金疮出血太多，虚微细小为顺，数盛急实者逆，破伤，发热头痛，浮大滑为顺，沈小濇者逆，肠澼下白沫，脉沈则生，脉浮则死，肠澼下脓血，沈小留利者生，数疾坚大身热者死，久利沈细和滑为顺，浮大弦急者逆，虽沈细小弱，按之无神者不治，肠澼下利，内经虽言脉浮身热者死，然初病而兼表邪，常有发热脉浮，可用建中而愈者，非利久虚阳发露，反见脉浮身热口噤不食之比，泄泻脉微小为顺，急疾大数者逆，肠澼泄泻，为肠胃受病，不当复见疾大数坚之脉也，小便淋閟脉滑疾者易已，濇小者难已，消瘅脉寔大，病久可治，脉悬小坚病久不可治，消渴脉数大耎滑为顺，细小浮短者逆，又沈小滑为顺，实大坚者逆，头痛目痛，卒视无所见者死，清阳失守，邪火僭逆于上也，其脉浮滑，为风痰上盛可治，短濇，为血虚火逆不治心，心腹痛，痛不息，脉沈细迟小为顺，弦长坚寔者逆，症瘕脉沈寔者可治，虚弱者死，疝瘕脉弦者生，虚疾者死，心腹积聚，脉实强和滑为顺，虚弱沈濇者逆，癫疾脉搏大滑，久自已小坚急死不治，又癫疾脉虚滑为顺，濇小者逆，狂疾脉大实为顺，沈濇者逆，痿痹脉虚濇为顺，紧急者逆，蚀阴肛，虚小为顺，坚急者逆，痈疽初起，脉微数缓滑为顺，沈濇坚劲者逆，未溃洪大为顺，虚濇者逆，溃后虚迟为顺，数实者逆，肠痈耎滑微数为顺，沈细虚濇者逆，病疮，脉弦强小急，腰脊强，瘛瘲皆不可治，溃后被风，多此痉病，脉浮弦为阳，沈紧为阴，若牢细坚劲搏指者，不治，妊娠脉宜和滑流利，忌虚濇不调，临月脉宜滑数离经，忌虚迟小弱，牢革尤非所宜，新产脉宜缓弱，忌弦紧，带下，脉宜小弱，忌急疾，崩漏，脉宜微弱，忌寔大，乳子而病热，脉悬小，手足温则生，寒则死，凡崩漏胎产久病，脉以迟小缓滑为顺，急疾大数者逆，以上诸例，或采经论，或摭名言，咸以病脉相符为顺，病脉相反为逆，举此为例，余可类推，颖悟之士，自能闻一知十，无烦余之屑屑也。

　　异脉

　　异脉者，乖戾不和，索然无气，不与寻常诸脉相类，内经大奇论，贯列诸脉，摹写最微，苟非逐一稽研，焉能心领神会，如心脉满大，癎瘛筋挛，肝脉小急，癎瘛筋挛，二条见症皆同，而脉象迥异，受病各别，其同病异治等法，良有见乎此也，若肝脉惊暴，有所惊骇，脉不至，若瘖，皆惊气失常，所以肝脉驰骤，气平自已，毋治也，肾脉小急，肝脉小急，心脉小急，不鼓皆为瘕，言诸经之脉，皆有小急，但以按之不鼓者为瘕，若纵之鼓指，又为火伏之象，非瘕也，肾肝并，沈为石水，并浮为风水，并虚为死，并小弦欲惊，并者，六位皆然，非见一二部也，水脉当沈，以风势鼓激则浮，浮则重按不乏，虚则按之即空，以水气内蓄，不当并见虚脉故死，并小弦欲惊者，以少阳生气，为阴邪所埋，故惕惕如惊，而寔非惊也，肾脉大急沈，肝脉大急沈，皆为疝，心脉搏滑急为心疝，肺脉沈搏为肺疝，疝脉无不弦急者，观下文三阳急为瘕，三阴急为疝，则疝瘕之阴阳辨治，可燎然矣，二阴急为癎厥，厥属肾而癎属心包也，二阳急为惊，闻水声则惕然而惊也，脾脉外鼓，沈为肠澼，久自已肝脉小缓，为肠澼，易治，肾脉小搏沈，为肠澼，下血，血温身热者死，心肝澼亦下血，二藏同病者可治，其脉小沈，濇为肠澼，其身热者死，热见七日死，肠澼之脉，总以缓小为易治，坚搏为难治，外鼓沈者，言虽浮大而根气不乏也，小搏沈者，阴邪内注而脉显阴象，不当复见虚阳外扰也，心肝二藏，水火同气，故同病者易治，脾肾同病，为土崩水竭，故死不治，胃脉沈鼓濇，胃外鼓大，心脉小坚急，皆鬲，偏枯，男子发左，女子发右，不瘖，舌转可治，三十日起，其从者瘖三岁起，年不满二十者，三岁死言胃脉重按则濇，浮取则大，阴血受伤，而阳气失守也，心脉小坚急，阴邪胜而上侮君主也，胃气既伤，血脉又病，故心下痞鬲，而半体偏枯也，偏枯以男子发左，女子发右为逆，然虽逆而非不治也，如不瘖舌转，非藏受病见症虽逆，治亦易起，若瘖不能言，肾气内亏，症虽不逆，治亦难痊，若年不满二十，气血方盛之时，而见偏枯之疾，此根气乏夭，不出三年必死也，脉至而搏，血衂身热者死，脉来悬钩浮为常脉，血衂身热，而脉来搏指，虚阳外脱，阴血内亡，安得不死，脉来悬钩浮，言浮而中空之状，隐然言外，脉至如喘，名暴厥，暴厥者，不知与人言，言暴逆气浮，故脉喘喘乏力，肾气不能下守可知，脉至如数，使人暴惊，三四日自已，言暴惊气乱，故脉至如数，而寔未常数，故不须治，脉至浮合，浮合如数，言一息十至以上，如浮波之合，后至凌前，虚疾而动无常候，是经气予不足也，脉至如丸泥，言指下动滑如循薏苡子，是胃精予不足也，脉至如横格言坚强如横木之拒于指下，是胆气予不足也，脉至如火薪然，言浮数而散，瞥瞥如羹上肥，是心精之予夺也，脉至如散叶，言飘忽无根，是肝气予虚也，脉至如省客，省客者，言如省问之客，乍见欲言而迟疑不吐，故以脉塞而鼓四字体贴之，是肾气予不足也，脉至如弦缕，言弦急而强，如转索之状，是胞精予不足也，脉至如交漆，交漆者，左右傍至也，言指下艰濇不前，重按则不由正道而出，或前大后细，与绵绵如泻漆之绝互发，脉至如涌泉，言寸口洪盛，如泉出穴之涌，而按之散漫，浮鼓肌中，太阳气予不足也，脉至如颓土之状，言濇大模糊，如雨中颓土，按之不得，是肌气予不足也，脉至如悬雍，悬雍者，浮揣切之益大，重按即无，故以腭间下垂之肉喻之，是十二俞之予不足也，脉至如偃刀，偃刀者，浮之小急，按之坚大急，五藏菀热，寒热独并于肾也，脉至如丸，滑不直手，按之不可得，是大肠气予不足也，脉至如华者，言如花之虚浮，令人善恐，不欲坐卧，行立常听，是小肠气予不足也，如上诸脉，古圣目之大奇，洵非寻常可拟，余尝反复互参，始得其旨，前九条，咸以脉症异同，究其病之所属，如脾脉外鼓沈，及胃脉沈鼓濇，胃外鼓大之脉皆彷佛，而为病迥殊，后十四条，又以指下乖异，辨诸经之气予不足，而悉予之短期，近世但知弹石解索，雀啄屋漏，鱼翔虾游，谓之六绝，若浮合等脉，真藏七诊，茫然不知何义，而漫治取谤者有之，多有病本滨危，药之不应，而显绝脉绝症，如病人身热脉大，服药后，忽然微细欲绝，厥冷下利，呃逆不止者死，脉转躁疾亦死，病人厥逆下利，脉微欲绝，服药后，脉暴出者死，与厥逆下利，本不能食，今骤能食，为除中者死同义，又脉来忽沈忽浮，乍疎乍数，来去无次，皆不可治，经谓不大不小，病犹可治，其有大小者，为难治也，真藏者，独弦独钩，独毛独石独代，而指下坚强，绝无和缓之象，藏气病气，打成一片，故曰真藏，见之必死，七诊者，独小独大，独疾独迟，诸部皆然，非一部两部见病脉也，独热者，尺炬然热，独寒者，尺肤寒是也，独陷下者，诸部皆陷伏不应也，真藏悉为死候，七诊犹为病脉，其所重全在胃气，胃主肌肉，故言形肉已脱，九候虽调犹死，七诊虽见，九候皆从者不死，胃为五藏之本也，若有七诊之病，其脉候亦败者死矣，前篇汇次逆顺，此篇专辑异脉，欲人贯彻其旨，庶无轻诺许治之失。

　　妇人

　　问妇人脉法，与男子何异，答曰：女子二七天癸通，月事以时下，故其所重全在冲任，冲任为精血之海，其脉常随肝肾而行，故以左尺为命门，阴阳应象论云：阴阳者，血气之男女也，左右者，阴阳之道路也，盖天道左旋而主阳气，地道右转而主阴血，阴常从阳，为阳之守，故左尺反有命门之号，然阴禀多暴，脉多随气上章，阴性多郁，脉亦随气内惵，古人虽有女子右脉常盛，及女脉在关下之说，要非定论，其病惟经候胎产，异于男子，他无所殊也，若肾脉微濇，或左手关后尺内脉浮，或肝脉沈而急，或尺脉滑而断绝不匀，皆经秘不调之候，如体弱之妇脉常微弱，但尺内按之不绝，便是有子，月断呕逆不食，六脉不病，亦为有子，所以然者，体弱而脉难显也，脉经曰：妇人脉三部浮沈正等，按之不绝，无他病而不月者，妊子也，尺数而旺者亦然，经曰：何以知怀子之且生，身有病而无邪脉也，又云：阴搏阳别，谓之有子，言尺内阴脉搏指，与寸口阳脉迥别，其中有阳象也，阴阳相鷇鹁，故能有子，阴虚阳搏谓之崩，言尺内虚大弦数，皆内崩而血下，若消瘦喘息，月事不来者，二阳之病发心脾也，妇人不月，脉来滑疾，重手按之散者，胎已三月也，和滑而代者，此二月余之胎息也，重手按之，滑疾而不散者，五月也，妊娠四月，欲知男女法古人悉以左尺滑大为男，右尺滑大为女，两尺俱滑大为双胎，然往往有左寸动滑为男者，以经行血泻，阴常不满，故尺常不足，不可执于尺内滑大，方为胎脉之例，经云：妇人手少阴脉动甚者，妊子也，寸为阳位，故见动滑，则为血充而显阳象，左叶熊罴，右应鸾凤之兆，可预卜而无疑也，凡妇人经水三月不来，诊其脉两寸浮大，两关滑利，两尺滑实而带数，此胎脉也，若有形而不动，或当脐下翕翕微动如抱瓮之状，按之冰冷，又两尺乍大乍小，乍有乍无，或浮或沈，或动或止，早暮不同者，乃鬼胎也，须连视二三日乃见，宜补气活血，温养脾胃，则水行经自通矣，若脉来疾如风雨乱点，忽然而去，久之复来如初者，是夜叉胎也，亦有左关之脉，指下见两歧，而产夜叉者，总与平常之脉不类也，妊娠脉弱，防其胎堕，以气血无养也，急宜补养，若弦急亦堕，是火盛也，妇有孕脉沈细弦急，憎寒壮热，唇口俱青黑，是胎气损也，当问胎动否，若不动，反觉上抢心闷绝，按之冰冷者，当作死胎治之，妇人经断有躯，其脉弦者，后必大下，不成胎也，然有因病脉弦，又当保胎为务，气旺则弦自退矣，妇人尺脉微迟为居经，月事三月一下血气不足故也，妇人尺脉微弱而濇，少腹恶寒，年少得之为无子，年大得之为绝孕，若因病而脉濇者，孕多难保，凡妊娠外感风邪，脉宜缓滑流利，最忌虚濇躁急，虚濇则不固，躁急则热盛伤胎，多难治也，胎前下利，脉宜滑小，不宜洪数，洪数则防其胎堕，堕后七日多凶，治疗之法，攻积必死，兜濇亦死，急宜伏龙肝汤，煎温养脾胃药，多有生者，凡妊娠之脉，宜寔大有力，忌沈细弦急虚濇，半产漏下，宜细小流连，忌急寔断绝不匀，临产宜滑数离经，忌虚迟弦细短濇，产后宜沈小微弱，忌急寔洪数不调，新产伤阴，出血不止，尺脉不能上关者死，新产中风热病，脉宜浮弱和缓，忌小急悬绝，崩漏不止，脉宜细细小芤迟，忌虚濇数寔，凡诊妇人室女伤寒热病，须问经事若何，产后须问恶露多少，及少腹中有无结块，此大法也。

　　婴儿

　　问婴儿三岁以下，看虎口三关纹色，其义云何，答曰：婴儿气血未盛，经脉未充无以辨其脉象，故以食指络脉形色之彰于外者察之，其络即三部之所发，其色以紫为风热，红为伤寒，青为惊恐，白为疳积，惟黄色隐隐，或淡红隐隐为常候，至见黑色危矣，若虎口三关多乱纹为内钓，腹痛气不和，脉乱身热不食，食即吐而上唇有珠状者，为变蒸也，其间纹色，在风关为轻，气关为重，命关尤重也，此言次指上三关近虎口一节为风关，中节为气关，爪甲上节为命关，然纹直而细者，为虚寒，少气，多难愈，粗而色显者，为邪干正气，多易治，纹中有断续如流珠形者为有宿食，其纹自外向里者为风寒，自内向外者为食积也，岐伯曰：阴络之色应其经，阳络之色变无常，随四时而行也，寒多则凝泣，凝泣则青黑，热多则淖泽，淖泽则黄赤，此皆常也，至三岁以上，乃以一指按三关，此言寸关尺三部也，其脉常以六至为则，添则为热，减则为寒，浮弦为乳癎，弦紧为风癎，虚濇为慢惊，沈弦为腹痛，弦寔为气不和，牢实为便秘，沈细为冷乳不消，沈滑为宿食不化，或小或濇，或沈或细，皆为宿食停滞，浮大为伤风，伏结为物聚，弦细为疳劳，沈数为骨蒸有热也，婴儿病赤瓣飧泄，脉小手足寒难已，脉小手足温，泄易已，小儿见其腮赤目赤，呵欠烦闷，乍凉乍热，或四末独冷，鼓栗恶寒，面赤气涌，涕泪交至，及耳后有红丝纹缕，脉来数盛者，皆是痘疹之候，汤药之所当忌者最多，慎勿漫投以贻其咎也。

　　
</div>
    <div class="pagination">
<a href="伤寒兼证析义_page5.html">上一页</a><a href="伤寒兼证析义.html">1</a><a href="伤寒兼证析义_page2.html">2</a><a href="伤寒兼证析义_page3.html">3</a><a href="伤寒兼证析义_page4.html">4</a><a href="伤寒兼证析义_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
