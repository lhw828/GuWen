<!DOCTYPE html>
<html>
<head>
    <meta charset="UTF-8">
    <title>续名医类案 - 第 160 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 160 页/共 160 页</h1>
    <div class="content">　　立斋父尝睡间有虫入耳，痛瞀。将姜擦猫鼻，尿自出，取尿滴耳内，虫即出而愈。又百户张锦，自谓耳内生疮，不时作痛，痛而欲死，痛止如故。诊其脉皆安静，谓非疮也。话间忽痛作，度其有虫入耳，令回，急取猫尿滴耳，果出一臭虫，遂不复痛。或用麻油滴之，则虫死难出。或用炒芝麻枕之，则虫亦出，但不及猫尿之速也。（此案，耳门亦收之，非重出也。恐患此者，不知是虫，便翻阅耳。）

　　《华佗传》：彭城夫人夜之厕，趸螫其手，呻吟无赖。佗令温汤近热，渍手其中，卒可得寐。但旁人数为易汤，汤冷令暖之，其旦即愈。（《三国志》）

　　一僧为蛇伤，一脚溃烂，百药不愈。一游僧以新水数斗，洗净腐败，见白筋，挹干，以白芷末入胆矾、麝香少许，糁之。恶水涌出，日日如此，一月平复。（《奇疾方》）

　　苏韬光寓婺女城外魁星馆，有人书一方于壁间，曰：此方治诸虫咬，神效。韬光屡以救人，皆验。

　　其方用贝母为末，酒调，令病者量饮之，饮不得，即止。顷之，酒自伤处为水流出，水尽为度。却以贝母塞疮口，即愈。虽伤已死，但有微气，可以下药者，即活，神效不可言。（《集成》）

　　崇宁末年，陇西兵士，暑月中在 厅下跣立，足下为蚯蚓所中，遂不救。后数日，又有人被其毒。

　　博识者教以先饮盐汤一杯，次日盐汤浸足，乃愈。

　　《谭氏方》治蜘蛛咬，遍身疮子，以葱一枚，去尖头，作孔，将蚯蚓入葱叶中，紧捏两头，勿泄气，摇动即化为水，水点咬处，瘥。（本草）

　　孙真人以武德中六月，得蠼HT 尿疾，经五六日，觉心闷不住，以他法治不愈。又有人教画地作蠼HT形，以刀仔细细尽取蠼HT 腹中土，就以唾和成泥，涂之再涂，即愈。方知天下万物相感，莫晓其由矣。

　　（《千金方》）

　　立斋治一男子，犬伤青肿作痛，以萝卜汁，调栀子末敷之，以四物汤加柴胡、黄芩、花粉、穿山甲，二剂少愈。更以托里散加生地、柴胡、红花，数剂而溃。再以托里健脾药而愈。

　　马铭鞠传治蜈蚣伤方，蜒蝣涂上，其痛立止，屡试神效。又一法，用旧竹筋，火中将头上烧黑，取下少许研细，敷患处，立愈。（《广笔记》）

　　卷三十六

　　破伤风

　　（雄按：史 臣云：冒风者曰破伤风，染湿者曰破伤湿。今但列伤风，而不及伤湿，犹有缺漏也。）

　　官使明光祖，向任统制官，被重伤，患破伤风，牙关紧急，口噤不开，口面 斜，肢体弛缓。用土虺蛇一条，去头、尾、肠、皮、骨，醋炙；地龙五条，去泥醋炙；天南星八钱重一枚，炮。上为末，醋炙，面糊为丸绿豆大。每服三丸、五七丸，生姜酒下，仍食稀葱白粥取汗，即瘥。（《普济方》、《本草纲目》）

　　万密斋治一妇人，年四十余，形黑而瘠，性躁急，先患左腿发内痈，溃后起坐。万曰：疮口未合当禁风。其妇自恃强健，不听。忽一日眩仆，目贬口 ，身反张，手足挛曲，亟求治。曰：此破伤风，病也。用桂枝汤加熟附子、黄 、防风，一剂而病减。再服十全大补汤，三剂而安。

　　胡念庵曰：一人因拔髭一茎，忽然肿起不食。有友人询余，余曰：此破伤风也，速灸为妙。医乃认作髭疔，治以寒凉，不数日发痉而死。（《医林指月》）

　　有男子年六十一，脚肿生疮，忽食猪肉不安。医以药利之，稍愈。时出外，中风汗出，头面暴肿起紫黑色，多唾，耳叶上有浮泡小疮，黄汁出，乃与小续命汤加羌、活一倍，服之遂愈。（《医说续篇》）

　　薛立斋云：一男子背疮未敛，以膏药剪孔贴之，患破伤风症而殁。此先失于内补，外邪集其虚耳。

　　余见此症，贴膏药剪孔，欲其通气，而反患破伤风；搽敛药生肌，欲其收口而助其余毒，以致殁者多矣。可不慎哉？一男子风袭疮口，牙关紧急，腰背反张，以玉真散，一服而愈。仍以托里药而敛。

　　薛立斋治一妇人，臀痈将愈，患破伤风，发热搐搦，脉浮数，以当归地黄汤治之。不信，乃服发散败毒药，果甚。始信，服数剂而痊。是症须分表里，别虚实，不可概治。《原病式》云：破伤风，因疮热甚，郁结荣卫，不得宣通，怫热遍身，故多白痂。是时疮口闭塞，气难通泄，热甚则生风也。

　　不已，则表传于里，但有风热微甚兼化，故殊异矣。大法，风热躁甚，怫屈在表，而里气尚平者，善伸数欠，筋脉拘急，时或恶寒，或筋惕而搐，脉浮数而弦者，宜以辛热治风之药，开卫结滞，是与怫屈而以麻黄汤辛热发者同也。凡用辛热，宜以寒药佐之，免至药中病，而风热转甚也。如治伤寒，发热用麻黄、桂枝，加黄芩、石膏、知母之类是也。或以甘草、滑石、葱、豉寒药，发散之妙。若表不已，渐入里，里又未甚，而脉在肌内者，宜以退风热，开结滞之寒药调之，或微加治风，辛热亦得，犹风寒半表半里，以小柴胡和解之意也。若里热已甚，舌强口噤，项背反张，惊惕搐搦，涎唾稠粘，胸腹满塞，或便溺闭结，或时汗出，脉洪数而弦，此由风热屈甚于里，而表热稍罢，则腠理疏泄，而心火热甚，故汗出也。法宜除风散结，寒药下之。后以退风热，开屈滞之寒药调之。热除结散，则风自愈矣。凡治此，宜按摩导引，及以药斡开牙关，勿令口噤，使粥药不得下也。

　　治破伤风及金刃伤，打扑伤损，方名玉真散，《本事》、《必用》两方皆有，但人不知。张叔潜知府云：此方极奇，居官不可阙，是斋宰清流日，以授直厅医，救欲死者数人，奇甚。用天南星、防风，二味等分为末。破伤风以药敷贴疮口，然后以温酒调下一钱。如牙关紧急，角弓反张，用药二钱，童子小便调下。或因斗殴相打，内有伤损，以药二钱，温酒下。打伤至死，但心头微温，以童小便灌下二钱，并进三服。天南星为防风所制，服下不麻。（《是斋方》）

　　（按：《卫生宝鉴》以此方兼治狂犬所伤，并诸犬咬，神效。）

　　附《柳州遗稿》序

　　魏君柳州诗，名《岭云集》者，友人鲍君以文刻以行世。集甫出，人争传诵，遂一游岭表，越岁归，优游里中者十余年，而柳州辞世。鲍君与胡君沧来、项君金门，复刻其手所自定义后集，以弁首之语属余。读卒业，愀然叹曰：柳州生平成就，所造甚为难耳。柳州少孤，贫无遗资，乃于街市间，勤十指操作自给。既而佐生于质库中，几二十年。尽劳所职，至夜篝灯读书，为同事所憎，乃展卷默诵，复以灯光逼射为诟，于是卷局坐帐中，翳其光而阅，膏尽为度。向无师授，自以坚思力探苦索。积学既久，由渐而致，豁然贯通。家本业医，兼攻其先人所遗歧黄书，亦臻奥 。辞归悬壶，取资以俯蓄妻子。暇则取市扇，需画者，应其请，得资以助不足。当其画时，手一扇于前，置一卷于左，劳惫益甚，乃能自拔于庸杂侪偶中，成大雅材之诗人。同事笔砚吟哦辈，排突直出其上，据坛执耳，莫敢枝梧。及壮岁将过，向之积劳渐发，疾渐不可治，年逾五旬而终。呜呼！柳州学既成，人皆羡之，慕之，举为一时作手，岂知其从艰瘁中来，如此其甚哉。今其诗具在，吾不敢谓于今之负重名者。优劣若何？于古作者，诗品位置若何？然展帙案，取吾侪伦类中，推云轶伦超群，亦平心之论也。呜呼！读书不胜功名，仰屋而思HT ，行而觅索句于杳渺无何有之处，自矜得意，虽工亦何可藉赖。世不笑其狂，必笑其拙耳。而柳州终身抱此癖，贫困不振，终不自悔。人各有嗜，难为不相谋者道也。

　　乾隆丁酉仲冬临江乡人吴颖芳序

　　附《先友记》一则

　　魏柳州先生，名之 ，字玉横，钱塘人。幼孤贫力学，先府君十余岁即与定交。以齿长于府君，接之在师友之间。殁为刊其暮年诗，即世所传《柳州遗稿》也。先是鲍君渌饮，尝为刊《岭南诗钞》，才气纵横。落花诗，一时脍炙人口。晚乃悔其少作，力持风格，造诣益上矣。墓在赤山埠，青龙山。题曰：钱塘诗人魏柳州之墓。买山营葬，皆先府君任之。值春秋改序，率同人具斗酒只鸡拜奠墓下，今古欢堂。集中诗人殁后新吟少，世味尝来古道稀，宿草更弹知己泪，清尊难起故人颜句，皆展先生墓作也。

　　先生精于医，着《续名医类案》五（雄按：当作六十。）卷，邀录四库馆书。吾母尝言，敬时多病，先生来，必乞为诊视。先生殁于乾隆壬辰，时敬甫离襁褓，身受其惠，而先生之音容了不复记，可慨也夫。

　　《续名医类案》书后

　　《提要》谓此书纲罗繁富，变证咸备，惜编次潦草，不免芜杂。雄按十一卷疟门陆祖愚治陈雅初案后云：己丑，长至后一日录是案。嗣考胡书农学士《先友记》言，先生殁于乾隆壬辰，然则以六十卷之书，仅三年而藏事，纵极敏捷，殆不过草创初就耳。倘天假以年，重为删定，断无以上诸病矣。

　　雄不才，于先生无以为役。然孤贫艰瘁，少境颇同，读其书而不觉感慨流涕焉。爰忘 陋，略附按语，圈其佳案，用质宗工鉴定，且胪目次，以便翻译。并采《柳州遗稿》序，暨胡氏《先友记》于篇末，俾读是书者，得见先生大概云。

　　咸丰元年冬十一月杭州王士雄

　　
</div>
    <div class="pagination">
<a href="续名医类案_page159.html">上一页</a><span>...</span><a href="续名医类案_page155.html">155</a><a href="续名医类案_page156.html">156</a><a href="续名医类案_page157.html">157</a><a href="续名医类案_page158.html">158</a><a href="续名医类案_page159.html">159</a><span class="current-page">160</span>
    </div>
    <div class="pagination"><a href="index.html">返回目录</a></div>
</body>
</html>
