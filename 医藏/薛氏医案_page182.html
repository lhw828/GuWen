<!DOCTYPE html>
<html>
<head>
    <meta charset="UTF-8">
    <title>薛氏医案 - 第 182 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 182 页/共 200 页</h1>
    <div class="content">　　按前方发表散邪疏通内热之峻剂若遍身作痛壮热烦躁作渇饮冷大便秘结小便澁滞喘嗽等症宜用此方然水痘多属表邪或发热引饮小便赤澁者当用升麻葛根汤如无他症不必用药
　　和肝补脾汤治风热疮疹脾土不及肝木太过
　　人参　陈皮　川芎【各五分】白术　茯苓　芍药【各七分】柴胡　甘草【炙各三分】山栀【炒四分】
　　右作二剂水煎服
　　白虎苍术汤
　　石膏【四钱】苍术【一钱五分】知母【一钱】甘草【五分】粳米【一撮】
　　右水煎服
　　黄连杏仁汤治麻痘渐出咳嗽烦闷呕逆清水眼赤咽喉口舌生疮作泻
　　黄连【一两】陈皮　杏仁【去皮尖麸炒】麻黄【去莭】枳殻【炒】葛根【各五钱】
　　右每服二钱作泻者加厚朴甘草
　　黄芩知母汤治麻症癍烂隠疹如锦纹或脓腥臭心胸闭闷呕吐清水温壮不时
　　葛根　知母【洗】黄芩　麻黄【去节】陈皮　杏仁【去皮尖】甘草【各等分】
　　右每服二钱若不呕逆去陈皮加芍药如吐则用之
　　升麻葛干汤治疮疹初起发热咳嗽似伤寒未辨麻疹白芍药　川升麻　甘草　干葛【各等分】
　　右水煎每服三钱
　　化癍汤治癍疹渇热最良
　　人参　知母【各一钱】甘草【五分】石膏末【四钱】
　　右加粳米一撮水煎量服之
　　葛根橘皮汤治发癍烦闷呕吐清汁兼治麻痘等症葛根　陈皮　杏仁【去皮尖】麻黄【去节】知母【炒】甘草黄芩【各半两】
　　右每服二三钱水煎
　　参升麻汤治癍疹已发未发或身如锦纹甚则语言烦躁喉闭肿痛
　　参　升麻　甘草【炙各等分】
　　右每服二三钱水煎服
　　乌梅丸
　　乌梅【三十个酒浸肉研烂】细辛　附子【炮】干姜【各一两】黄连【一两】当归　蜀椒【各四两】
　　右为末乌梅肉与米饭和丸桐子大每服数钱白汤下
　　羌活散【即人参败毒散加天麻地骨皮】
　　葛根麦门冬汤【方见顶陷心烦】
　　解毒散
　　小柴胡汤【二方见癍疹】
　　四物汤【方见癍痘出迟】
　　犀角汤【方见顶陷心狂】
　　升麻葛根汤【方见痘寒战】
　　人参麦门冬汤【一名麦门冬散方见发热口渇】
　　大连翘饮【方见夹疹痘】
　　导赤散【方见疳蚀之症】
　　痘疮生痈毒治之症
　　陈文宿先生云痘疹首尾不宜与水吃若悮与之疮靥之后其痂迟落或生痈肿鍼之而成疳蚀以致难愈盖脾胃外主肌肉饮水过多湿损脾胃抟扵肌肤则津液衰少气血不能周流凝结不散故疮痂迟落而身生痈肿也张洁古先生云痈肿发于身前手阳明经也发扵四肢足阳明经也丹溪先生云痘痈多是余毒血热所致当分上下用药而以凉血为主大便燥实加大黄如不应当分经络所属血气虚实其脓成否窃谓前症初起未成脓者用活命饮隔蒜灸治而消之欲成脓者用四君子汤加当归黄茋以补托元气大凡痘疮始末皆系脾肾之气所主若饮食药饵一有失宜必致多变他症凡扵饮食少思内热晡热者皆属脾肾气虚血弱之故也宜佐以四君子加川芎当归黄茋升麻或饮食如常有发热作痛亦属气血虚弱余毒为患亦宜佐以射干鼠粘子汤若饮食如常发热作痛大便秘结者系属热毒内蕴宜用大连翘饮如或不应仍用仙方活命饮若根赤而作痒者是血虚也宜用四物汤加以牡丹皮色白而作痒者亦血虚也宜以四君子加当归芍药若色赤而作痛者是血热也宜以四物汤加连翘与金银花若肿而不溃者乃气血两虚之故也须用托消毒散若溃而不愈者皆因脾气虚弱也宜用六君子汤以滋补之
　　一小儿痘毒蚀陷敷以雄黄散及服加味解毒散而愈一小儿痘毒遍身腐溃脓水淋漓以经霜茅草研细末铺于寝席之上令小儿睡卧于上更服九味解毒散顿愈又用神效当归膏敷之而痊
　　一小儿痘毒之后更患腿膝肿痛极甚此乃脾肾虚而毒流注宜先用仙方活命饮服服过四剂其肿痛顿减大半再用补中益气汤及六味丸而痊
　　一小儿腿膝肿溃脓水不止内热晡热体倦肌瘦余以为元气复伤用八珍汤兼六味丸服三月而愈
　　一小儿痘疮已愈两目昏闭余用鼠粘汤加山栀龙胆犀角目开而有赤白翳佐以蛇蜕散外用二粉散而安一小儿痘毒溃而肿不消烦躁作渇小便如淋手数寻空此肝脾虚热也用八珍汤加减八味丸料各二剂而安又用大补汤而愈
　　一小儿痘毒腿膝肿此脾肾虚而毒流注也用如圣饼及活命饮四剂肿痛顿减再用益气汤地黄丸而痊一小儿腿膝肿溃脓水不止晡热体倦先君谓元气复伤阴虚所致用补隂八珍汤地黄丸而愈
　　一小儿痘毒敷寒凉药内溃不愈清脓甚多此元气虚也朝用益气汤夕用八珍汤各五十余剂佐以豆豉饼而愈
　　一小儿腮患毒用活命饮肿痛已退肢体甚倦此邪气去而元气虚也用圣愈汤元气少复用托里散而痊一小儿左耳下连项赤肿作痛此少阳胆经火症用栀子清肝汤治其母用活命饮治其子而痊后复作误服败毒散溃而不敛疮口色白余用托里散而痊
　　一小儿出痘七日寒热作渇两脇及臂外患痘疔此属胆经也挑出黑血以小柴胡汤加生地黄一剂热渇顿止又用活命饮而痊
　　一小儿患此面肿肉色如故脉浮而大按之防细余谓此元气虚而邪従之也当补元气为善不信反服犀角丸化毒丸而殁
　　神效隔蒜灸法治痘痈大痛或麻木痛者灸至不痛不痛者灸至痛其毒随火散用大蒜头切三分厚安上用小艾炷于蒜上灸之每五壮易蒜再灸痛不止尤宜多灸小儿须将蒜切片着肉一面畧剜小空灼艾燃蒜先置大人臂上试其冷热得宜然后着疮上又别灼如前法试之以待相易勿令歇
　　仙方活命饮治痘疔痘毒及一切疮毒未成即消已成即溃此消毒败脓止痛之圣药
　　金银花　陈皮【各三钱】皂角刺【炒】穿山甲【用蛤粉炒】乳香没药　白芷　防风　当归【各一钱】贝母　天花
　　粉　甘草节【各七分】
　　右每服五钱酒煎婴儿母同服为末酒调服亦可若势甚而邪在表者加麻黄散之而毒在内者加大黄下之当临症制宜此解回生起死之剂但元气脱者不治
　　六味活血散治痈疽疮痛初起红肿不散
　　当归　川芎　赤芍药　生地黄　红花　苏木【各等分】
　　右水煎量服之
　　托里散治痘毒元气虚弱不能溃散未成用之自消已成用之自溃
　　人参　黄茋【炒各二钱】当归【酒洗】白术　陈皮　熟地黄茯苓　芍药【炒各一钱五分】甘草【炙五分】
　　右三五钱水煎服
　　托里消毒散治痘毒气血虚弱不起发腐溃收敛或发寒热肌肉不生
　　人参　黄茋　当归【酒洗】川芎　芍药【炒】白术　陈皮　茯苓【各一钱】金银花　连翘　白芷【各七分】甘草【五分】
　　右每服三五钱水煎
　　东垣圣愈汤治脓溃心烦无寐体倦少食
　　熟地黄【自制者佳】生地黄【各二分】川芎　人参【各三分】当归黄茋【各五分】
　　右水煎服
　　济生归脾汤治脾血虚损健忘惊悸或心气虚不能摄血归源以致妄行或吐血下血或因乳母心脾二经有热疮不结痂或疮痕赤色加柴胡山栀即加味归脾汤
　　人参　白术　黄茋　白茯苓　龙眼肉　当归逺志　酸枣仁【炒各二钱】木香【一钱】甘草【五分】当归身【一钱】
　　右姜枣水煎母子同服
　　东垣清胃散治胃经有热齿牙作痛或饮食作渇口舌生疮或唇口肿痛焮连头面或重舌马牙吐舌流涎若因服尅伐之剂脾胃虚热口舌生疮或弄舌流涎或呕吐困睡大便不实者用五味异功散
　　升麻【五分】生地黄【四分】黄连　牡丹皮【各三分】当归稍【四分】
　　右水煎服婴儿母亦服
　　替针丸治痘痈脓已成不溃
　　陈坏米【一钱】碙砂【五钱】雄雀粪【四十九粒真雄雀粪直者是也】
　　右为末米粥丸如麦粒大每用一粒粘疮头上以膏药贴之半晌其脓自出若疮头透而脓不出或出而愈痛或发热血气虚也用托里散或作呕吐痰食少体倦脾气虚也用六君子汤
　　神效太乙膏治一切疮疽溃烂
　　参　白芷　当归　肉桂　赤芍药　大黄生地黄【各一两】
　　右咬咀用麻油四十两入铜锅内煎至药黑摅去查徐入净黄丹一斤再煎滴水成珠捻软硬得中即成膏矣
　　神效当归膏治痘毒津淫或汤火等症及疮腐不能生肌收敛者
　　当归　生地黄　黄蜡【各一两】麻油【六两】
　　先将当归地黄入油煎去渣入蜡熔化候温搅匀即成膏矣
　　豆豉饼治疮疡肿痛或硬而不溃及溃而不敛并一切顽疮毒疖用江西豆豉为末唾津和成饼大如铜钱厚如三四钱置患处以艾铺饼上灸之未成者即消已成者袪逐余毒间有不效者乃气血虚败之症叅疔疮论灸法用之
　　神功散治疮疡初起肿痛者用之可消加血竭更效
　　黄栢【炒为末二钱】草乌【生为末二两】
　　右用漱口水调敷常以漱水润之
　　飞龙夺命丹治痘疔痘毒痘痈或麻木呕吐重者昏愦咬牙
　　真蟾酥【干者酒化】轻粉【各一钱】枯白矾　寒水石　铜碌乳香　没药　麝香【各二钱】朱砂【六钱】蜗牛【四十二个另研】
　　【如无亦可】
　　右各为末入蟾酥蜗牛或加酒少许糊丸菉豆大每服一丸温酒或葱汤送下重者外用隔蒜法灸甚者多灸或着肉灸
　　五福化毒丹治痘毒实热肿痛
　　生地黄　熟地黄　天门冬【去心】麦门冬【去心】参【各二两】甘草　甜硝【各三两】青黛【一两五钱】
　　右为末蜜丸芡实大每服一丸白汤化下
　　犀角消毒丸治痘疹余毒一切疮毒
　　生地黄　荆芥　当归　犀角【屑】防风　牛蒡子【杵炒】赤芍药　连翘　桔梗【各七钱】薄荷　黄芩　甘草
　　右为末蜜丸芡实大每服一丸白汤化下
　　按化毒丹降火凉血解毒寒中之剂消毒丸清热解毒破血之剂盖小儿脏腑脆嫩元气易伤况痘后气血皆虚岂能胜当此剂若胃气一伤则未成者不能消散已成者不能腐溃已溃者不能生肌殊不知痘疮乃脏腑所发遍身之血皆化为脓况此方愈而患此乃脾胃虚怯肌肉消弱荣卫短濇所致治者审之
　　蟾蜍丸
　　蟾蜍【一枚夏月沟渠中腹大不跳不鸣身多癞防者】
　　右取粪蛆一杓置桶中以尿浸之桶上要干不令虫走出却将蟾蜍扑死投蛆中食一昼夜以布袋盛置浸急流水中一宿取出瓦上焙为末入麝一字粳米饭丸麻子大每服二十丸米饮下
　　八珍汤【方见顶陷灰白】
　　小柴胡汤【方见癍症加生地黄山栀即加味小柴胡汤】
　　栀子清肝散【即柴胡栀子散方见作痒搔破】
</div>
    <div class="pagination">
<a href="薛氏医案_page181.html">上一页</a><span>...</span><a href="薛氏医案_page177.html">177</a><a href="薛氏医案_page178.html">178</a><a href="薛氏医案_page179.html">179</a><a href="薛氏医案_page180.html">180</a><a href="薛氏医案_page181.html">181</a><span class="current-page">182</span><a href="薛氏医案_page183.html">183</a><a href="薛氏医案_page184.html">184</a><a href="薛氏医案_page185.html">185</a><a href="薛氏医案_page186.html">186</a><a href="薛氏医案_page187.html">187</a><span>...</span><a href="薛氏医案_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
