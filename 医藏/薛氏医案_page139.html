<!DOCTYPE html>
<html>
<head>
    <meta charset="UTF-8">
    <title>薛氏医案 - 第 139 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 139 页/共 200 页</h1>
    <div class="content">　　地黄丸【方见肾脏】
　　补中益气汤【方见虚羸】
　　咬牙
　　夫齿属足少隂肾经牙牀属手足阳明经小儿寤寐不时咬牙其所致之经不同或本于心经之热或本于肝经之热或本于脾肺肾经之热若发热饮水呌哭而搐者心经实热也睡困惊悸合靣而卧者心经虚热也靣青目劄呵欠项强烦闷者肝经实热也手寻衣领及乱捻物者肝经虚热也发搐目青靣赤肝经风热也烦闷喘促见于申酉时者肺经热也胸满气急喘嗽上气肺感风寒也见于亥子丑时者肾经热也眼目畏明及无睛光或解颅下窜胎禀肾虚也饮水口中气热胃经实热也饮汤口中气冷胃经虚热也发搐呵欠靣黄脾虚发惊也心经实热用泻心汤虚热用导赤散肝经实热先用柴胡清肝散治肝火后用六味丸生肝血肝经风热亦用前药虚热则用六味丸肺经实热用泻白散虚热用保肺汤肾经实热用六味丸减茱萸二两以生地易熟地虚用地黄丸胃经实热用泻黄散虚用异功散脾虚发惊用五味异功散若乳母多食膏粱厚味致儿咬牙者用清胃散
　　治验
　　一小儿七岁素喜食甘味两手发热夜睡咬牙用泻黄散而愈后不守戒仍作用大黄等药前症益甚更滞頥弄舌手足冷余谓此脾胃复伤而虚甚也用六君子加柴胡升麻治之渐愈又用五味异功散加柴胡升麻而痊
　　一小儿靣素痿黄或时变青饮食过多睡而咬牙服尅伐之剂口舌生疮大便泄青发搐痰盛唇青手冷用六君加木香柴胡升麻数剂而安但饮食后腹膨作嗳用四君子汤为细末不时煨姜汤调服少许月余而痊
　　一小儿十五嵗盗汗靣赤睡中咬牙自服清胃散前症益甚更遗精晡热口干倦怠余用六味地黄丸补中益气汤而痊
　　一小儿十四嵗素食膏粱炙睡中咬牙此脾胃积热先用清胃散及二陈黄连山查犀角各数剂间服补中益气汤而愈
　　一女子十四嵗发热作渇月经先期睡中咬牙此肝脾二经虚热也用加味逍遥散而安后因怒前症俱作用柴胡栀子散而瘥
　　一小儿夜间咬牙或盗汗或便血审其母怀抱郁结又兼便血用加味归脾汤加味逍遥散与母兼服其子亦愈
　　一小儿因母食膏粱醇酒睡中咬牙或时鼻防右腮鼻凖色赤先用加味清胃散加味逍遥散与母服儿亦愈
　　一小儿病后不语睡中咬牙惊悸饮水困倦少食用化痰镇惊等药益甚余谓属心脾肾隂虚用六味地黄丸为主佐以五味异功散秘防安神丸诸症愈一小儿感冐风邪咳嗽喘逆不时咬牙右腮色赤此肺经客热用洁古黄蓍汤一剂而痊后因停食腹胀咳嗽鼻塞咬牙用六君子汤加桔梗桑皮杏仁一剂而愈
　　一小儿咬牙审知因母大怒先用小柴胡汤加山栀牡丹皮治之母子并愈
　　洁古黄茋汤
　　人参　黄茋　茯苓　白术　芍药【各一钱】干姜陈皮　藿香【各五分】
　　保肺汤【方见伤风咳嗽】
　　柴胡栀子散
　　柴胡清肝散【二方见发热】
　　补中益气汤【方见虚羸】
　　小柴胡汤【方见痉症】
　　二陈汤【方见寒吐】
　　泻黄散【方见脾脏】
　　泻心汤
　　导赤散
　　秘防安神丸【三方见心脏】
　　泻白散【方见肺脏】
　　地黄丸【方见肾脏】
　　六君子汤
　　归脾汤
　　四君子汤
　　加味逍遥散
　　清胃散
　　异功散【六方见内钓】
　　语迟
　　钱氏云心之声为言小儿四五岁不能言者由姙母卒有惊动邪乗儿心致心气不足故不能言也有禀父肾气不足而言迟者有乳母五火遗热闭塞气道者有病后津液内亡防厌干涸者亦有脾胃虚弱清气不升而言迟者心气不足用菖蒲丸肾气不足用羚羊角丸闭塞气道用加味逍遥散津液内亡用七味白术散脾胃虚弱用补中益气汤
　　治验
　　一小儿言迟泄泻声音不亮杂用分利清热等剂喉音如痖饮食少思朝用地黄丸加五味子夕用补中益气汤其泻渐止遂専服前丸两月喉音渐响一小儿白睛多泻后喉瘖口渴兼吐大便不实朝夕服地黄丸而痊后患泻喉复瘖仍服前丸而愈此皆禀赋肾气不足故用是药
　　一小儿五岁不能言咸以为废人矣但其形色悉属肺肾不足遂用六味地黄丸加五味子鹿茸及补中益气汤加五味子两月余形气渐健将半载能发一二言至年许始音声如常
　　菖蒲丸　治心虚语迟
　　石菖蒲　丹参【各一钱】赤石脂【三钱】人参【半两】天门冬【去心焙一钱】
　　右为末炼蜜丸麻子大食后温水服二三十丸
　　羚羊角丸　治行迟
　　羚羊角【镑】生地黄【焙】酸仁　虎胫骨【醋炙黄】白茯苓【各五钱】肉桂　防风　当归　黄茋【各二钱五分】
　　右为末炼蜜成剂每服一皁子大白汤化下
　　七味白术散【方见腹痛】
　　补中益气汤【方见虚羸】
　　六味地黄丸【方见肾脏】
　　加味逍遥散【方见内钓】
　　瘖
　　经云舌者音声之机也喉者音声之闗也小儿卒然无音者乃寒气客于防厌则厌不能发发不能下致其门阖不致故无音也若咽喉音声如故而舌不能转运言语则为舌瘖此乃风冷之邪客于脾之络或中于舌下亷泉穴所致也盖舌乃心之苖心发声为言风邪阻塞其经络故舌不能转运也若舌本不能转运言语而喉中声嘶者则为喉瘖此亦为风冷所客使气道不通故声不得发而喉无音也然或风痰阻塞或因心经气虚或因脾之脉络受风或因风痰滞于脾之络或因脾气不足或胃中清气不升皆足以致瘖大抵此症亦有禀父肾气不足不能言者有乳母五志之火遗儿薰闭清道不能言者或儿病津液耗损防厌干涸不能言者或肾气不充虚火上炎伤肺不能言者有惊风中风不能言者若遗热与津液耗者用七味白术散清气不升者用补中益气汤禀肾不足与虚火伤肺者用六味地黄丸若仰首咳嗽肢体羸瘦目白睛多或兼解颅呵欠咬牙等症悉属肾虚非地黄丸不能救也
　　治验
　　一小儿靣色目睛多白两足胫常热所患之症悉属肾虚毕姻后唾痰口干头运久泻忽然失音先君云此亦肾虚也用补中益气汤八味四神二丸补之寻愈
　　一小儿亦靣色目睛多白大便频泄侵晨作泻肌体骨立食少唾痰先君谓肾气不足之故不信后加头运声瘖足胫逆冷复请治仍欲袪痰又云头运声瘖中气不能上升也足胫逆冷阳气不能充逹也遂用补中益气汤及四神八味二丸以补命门之火而愈一小儿患泄泻声音不亮杂用清热等剂声音如痖饮食少思去后多在侵晨朝用地黄丸加五味子夕用补中益气汤其泄止却専服前丸不两月声亮而愈
　　一小儿目睛白多黑少吐泻后喉瘖口渇大便不实朝夕悉服地黄丸而痊后患泻其喉复瘖仍服前丸遂愈
　　一小儿十一岁形羸骨立靣皎口干白睛多而黑睛少不能顿言用六味地黄丸补中益气汤其形渐充年余而能言
　　一小儿解不言其形属肾虚而兼疳症先用六味地黄丸以补肾水又用补中益气汤以补肺金半载渐愈年余疳病痊而能言
　　一小儿喉音不亮至十九岁咽仍不响靣色赤白睛多畏明毕姻后头觉胀视物皆大作渇饮冷亦用前二药喜其逺帏幙戒厚味二年诸症悉愈其声响亮
　　世传通关散治惊风愈后声哑不能言者以大南星一个炮为末毎服二分猪胆汁调下便能言语
　　治要茯苓补心汤　治心气不足善悲愁怒防血靣黄五心烦热或咽喉痛舌本作强
　　茯苓【四钱】桂心　甘草【炒各三分】紫英石【煅】人参【各一钱】大【二枚】麦门冬【去心一钱】
　　右水煎服
　　导痰汤
　　半夏　南星　茯苓　陈皮【炒】枳实【炒】甘草【炒】
　　右姜水煎服
　　防风散　治脾脏中风多汗恶风身体怠惰四肢不能动色微黄不嗜食舌强语澁口眼防斜或肌肤不仁腹膨心烦翕翕发热神思如醉其脉浮缓胸满痰涎志意昏浊
　　独活【一钱五分】防风　茯神【去木】人参　附子【炮去皮脐】前胡沙参　半夏【汤洗七次】黄茋【炒】旋覆花　羚羊角【镑】甘草
　　右水煎服
　　半夏汤
　　甘草　半夏　桂枝【各等分】
　　右水煎细细呷之
　　鸡头丸　治小儿诸病后不能语
　　雄鸡头【一个炙】鸣蝉【三个炙焦】大黄【锦纹者湿纸褁煨】甘草【炙一两】木通　人参【各半两】当归　黄茋　川芎　逺志【去心姜汁制畧炒】麦门冬【去心焙各三分】
　　右为末炼蜜丸小豆大平旦米饮下五丸日三服儿大者加之久服取効
　　射干汤　治夏秋暴寒喘咳喉哑失声喉中如梗半夏【五钱汤泡】生姜【四钱泡】杏仁【三钱去防仁皮尖】射干　甘草【炙】紫苑　肉桂　枳实【炒】当归　橘皮　独活麻黄【去节泡各二钱】
　　右每二三钱水煎服
　　菖蒲丸【方见语迟】
　　钱氏全蝎散【方见偏风噤】
　　地黄丸【方见肾脏】
　　七味白术散【方见积痛】
　　补中益气汤【方见虚羸】
　　二陈汤【方见吐】
　　滞頥
　　小儿滞頥者涎流出而渍于頥间也脾之液为涎由脾胃虚寒不能收摄耳治用六君子汤加木香凡作渇饮冷者属实热宜泻胃火作渇饮汤者属虚热宜补中气若脾经实热而亷泉不能约制者用牛黄清心丸脾经虚热而亷泉不能统摄者用六君子加木香胃经实热而虫动津液流出者用泻黄散虚热用五味异功散大便秘结用清凉饮中气下陷用补中益气汤食积内热用大安丸仍叅口疮顋肿条互览之
　　治验
　　一小儿滞頥靣色痿黄余谓当调补中气不信用清热之剂更加弄舌乃用五味异功散渐愈后因停乳吐防复作先用大安丸消其宿乳次用五味异功散补其中气而痊
　　一小儿滞頥靣色赤手指热用泻黄散一服而愈后因乳母饮酒其子复患前症用东垣清胃散加干葛神麯麦芽母子并服而愈
　　一小儿停食腹痛用疏导之药痛止左项筋动口角涎流靣色痿黄肢体微肿先用六君柴胡升麻山栀四剂次用异功散加升麻而痊
　　一小儿停食腹痛服峻利之药吐泻自汗厥冷滞頥用六君升麻柴胡而愈
　　一小儿十一岁滞頥兼嗳气下气时常停食服清热之剂大便不实小腹重坠此脾气下陷也用六君升麻柴胡饮食渐进大便渐实又用四神丸而愈一小儿滞頥靣色白或黧腹痛手足时冷脉微细此肺肾虚寒也宜先培其脾土用温胃散二服腹痛止又六君子汤诸症并愈后停食挟惊吐泻发搐滞頥腹痛复作用六君加柴胡钓藤钩四剂而痊一小儿吐舌流涎余谓心脾有热用导赤泻黄二散而愈后自服清热化痰等药更加弄舌余用异功散加钓藤钩而安又用六君汤而愈
　　一小儿滞頥靣色白或赤目劄咬牙此禀肝肾气不足内热而生虚风也用地黄丸以滋肾水异功散以补脾土而安
　　一小儿滞頥靣青手按其腹则呌痛此夹食与惊也用异功散加枳实升麻二剂而愈后又停食吐泻滞頥发搐靣色青黄此脾虚而肝木乗之也用异功散加升麻柴胡钓藤钩而愈
　　温胃散　治脾冷涎多流滞于頥
　　丁香【一两】人参　半夏　肉荳　白术　干姜甘草【各半两】
　　右为末每服一钱姜水煎
　　愚按此方治脾胃虚寒涎流不止或呕吐腹痛之良剂也脾气稍温但服五味异功散
　　六君子汤
　　钱氏异功散
　　四君子汤
　　清胃散【四方见内销】
</div>
    <div class="pagination">
<a href="薛氏医案_page138.html">上一页</a><span>...</span><a href="薛氏医案_page134.html">134</a><a href="薛氏医案_page135.html">135</a><a href="薛氏医案_page136.html">136</a><a href="薛氏医案_page137.html">137</a><a href="薛氏医案_page138.html">138</a><span class="current-page">139</span><a href="薛氏医案_page140.html">140</a><a href="薛氏医案_page141.html">141</a><a href="薛氏医案_page142.html">142</a><a href="薛氏医案_page143.html">143</a><a href="薛氏医案_page144.html">144</a><span>...</span><a href="薛氏医案_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
