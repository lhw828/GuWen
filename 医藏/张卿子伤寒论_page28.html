<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 28 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 28 页/共 59 页</h1>
    <div class="content">　　卷三　辨太阳病脉证并治第六

　　大柴胡汤方第四十

　　柴胡（半斤味甘平） 黄芩（三两味苦寒） 芍药（三两味酸微寒） 半夏（半升洗味辛温） 生姜（五两切味辛温） 枳实（四枚炙味苦寒） 大枣（十二枚擘甘温）

　　大黄（二两味苦寒）

　　上七味。以水一斗二升。煮取六升。去滓。再煎。温服一升。日三服。一方用大黄二两。若不加大黄。恐不为大柴胡汤也。

　　柴胡黄芩之苦。入心而折热。枳实芍药之酸苦。涌泄而扶阴。辛者、散也。半夏之辛。以散逆气。辛甘、和也。姜枣之辛甘。以和荣卫。

　　成氏云。方有缓急轻重。医当临时斟酌。如大满大实。坚有燥屎者。非驶剂则不能泄。是以有大小承气之峻也。如不至大坚满。惟邪热甚而攻下者。又非承气汤之可投。

　　必也轻缓之剂。乃大柴胡汤。用以逐邪热也。是知大柴胡为下剂之缓者。

　　伤寒十三日不解。胸胁满而呕。日晡所发潮热。已而微利。此本柴胡证。下之而不得利。今反利者。知医以丸药下之。非其治也。潮热者。实也。先宜小柴胡汤以解外。

　　后以柴胡加芒硝汤主之。

　　伤寒十三日再传经尽。当解之时也。若不解。胸胁满而呕者。邪气犹在表里之间。

　　此为柴胡汤证。若以柴胡汤下之。则更无潮热自利。医反以丸药下之。虚其肠胃。

　　邪气乘虚入腑。日晡所发潮热。热已而利也。潮热虽为热实。然胸胁之邪未已。故先与小柴胡汤以解外。后以柴胡加芒硝。以下胃热。

　　卷三　辨太阳病脉证并治第六

　　柴胡加芒硝汤方第四十一

　　于小柴胡汤方内。加芒硝六两。余根据前法。服不解。更服。

　　伤寒十三日不解。过经。谵语者。以有热也。当以汤下之。若小便利者。大盒饭硬。

　　而反下利。脉调和者。知医以丸药下之。非其治也。若自下利者。脉当微厥。今反和者。

　　此为内实也。调胃承气汤主之。

　　过经不解而谵语。其为热证明矣。以汤药下之。则热除垢净。以丸药下之。则热留肠胃而下利不止。与调胃承气以荡涤余热。

　　伤寒十三日再传经尽。谓之过经。谵语者。阳明胃热也。当以诸承气汤下之。若小便利者。津液偏渗。大盒饭硬。反下利者。知医以丸药下之也。下利脉微而厥者。虚寒也。

　　今脉调和。则非虚寒。由肠虚胃热。胁热而利也。与调胃承气汤。以下胃热。

　　王宇泰云。经文内实之实。当作热。注偏渗。偏、当作漏。

　　又云。此 有五反一对。热与厥反。丸与汤反。便硬与下利反。脉微与脉和反。药下与自利反。小便与大便硬为一对。读者宜细详之。

　　王三阳云。前条伤寒医下之续得下利。清谷不止。身疼痛者。急当救里。用四逆者。

　　观身有疼痛。则知邪全在表。大不当下。下之。则里虚之甚。略无分毫邪气在里。故元气受损。清谷不止。急当用温药救里。况医下之。不云丸药。则必是承气汤。里之受病多矣。可不急救乎。且外疼痛。亦须用桂枝可知。此证寒未变热。或寒中阴经之证。全未热也。此条本柴胡证邪在半表半里。一半不当下。一半当下。况以丸药下之。表热不能彻去。故邪热乘虚传里。为胁热利。且外证谵语。内有实邪可知。脉又调和。元气颇在。故用承气汤后下之也。此二条。正宜参看用药。不可误也。

　　过经谵语。阳明胃热也。成注的甚。前条胸胁满而呕。日晡潮热下利。乃大柴胡症。过经谵语。乃阳明症。不可不辨。

　　太阳病不解。热结膀胱。其人如狂。血自下。下者愈。其外不解者。尚未可攻。当先解外。外解已。但少腹急结者。乃可攻之。宜桃核承气汤方。

　　太阳、膀胱经也。太阳经邪热不解。随经入腑。为热结膀胱。其人如狂者。为未至于狂。但不宁尔。经曰。其人如狂者。以热在下焦。太阳多热。热在膀胱。必与血相搏。若血不为蓄。为热迫之。则血自下。血下。则热随血出而愈。若血不下者。则血为热搏。蓄积于下。而少腹急结。乃可攻之。与桃核承气汤。下热散血。内经曰。从外之内。而盛于内者。先治其外。后调其内。此之谓也。

　　卷三　辨太阳病脉证并治第六

　　桃核承气汤方第四十二

　　桃仁（五十个去皮尖味甘平） 桂枝（二两去皮味辛热） 大黄（四两） 芒硝（四两） 甘草（二两炙）

　　上五味。以水七升。煮取二升半。去滓。内芒硝。更上火微沸下火。先食。温服五合。日三服。当微利。

　　甘以缓之。辛以散之。少腹急结。缓以桃仁之甘。下焦蓄血。散以桂枝辛热之气。

　　寒以取之。热甚搏血。故加二物于调胃承气汤中也。

　　王宇泰云。按以上详玩之。当是桂。非桂枝也。盖桂枝轻扬治上。桂浓重治下。成氏随文顺释。未足据。

　　伤寒八九日。下之。胸满烦惊。小便不利。谵语。一身尽重。不可转侧者。柴胡加龙骨牡蛎汤主之。

　　伤寒八九日。正当热气游行之时。下之虚其里。则热气散漫错杂而进入于胸。则满而烦惊。入于膀胱则小便不利。入于胃则谵语之。入于脾则一身尽重。

　　伤寒八九日。邪气已成热。而复传阳经之时。下之。虚其里而热不除。胸满而烦者。

　　阳热客于胸中也。惊者。心恶热而神不守也。小便不利者。里虚津液不行也。谵语者。胃热也。一身尽重。不可转侧者。阳气内行于里。不营于表也。与柴胡汤。以除胸满而烦。

　　加龙骨牡蛎铅丹。收敛神气而镇惊。加茯苓以行津液。利小便。加大黄以逐胃热。止谵语。加桂枝以行阳气。而解身重错杂之邪。斯悉愈矣。

　　卷三　辨太阳病脉证并治第六

　　柴胡加龙骨牡蛎汤方第四十三

　　半夏（二合洗） 大枣（六枚） 柴胡（四两） 生姜（一两半） 人参（一两半）

　　龙骨（一两半） 铅丹（一两半） 桂枝（一两半去皮）

　　茯苓（一两半） 大黄（二两） 牡蛎（一两半 ）

　　上十一味。以水八升煮取四升。内大黄。切如棋子。更煮一二沸。去滓、温服一升。

　　伤寒腹满谵语。寸口脉浮而紧。此肝乘脾也。名曰纵。刺期门。

　　腹满谵语者。脾胃疾也。浮而紧者。肝脉也。脾病见肝脉。木行乘土也。经曰。水行乘火。木行乘土。名曰纵。此其类矣。期门者。肝之募。刺之以泻肝经盛气。

　　伤寒发热。啬啬恶寒。大渴。欲饮水。其腹必满。自汗出。小便利。其病欲解。此肝乘肺也。名曰横。刺期门。

</div>
    <div class="pagination">
<a href="张卿子伤寒论_page27.html">上一页</a><span>...</span><a href="张卿子伤寒论_page23.html">23</a><a href="张卿子伤寒论_page24.html">24</a><a href="张卿子伤寒论_page25.html">25</a><a href="张卿子伤寒论_page26.html">26</a><a href="张卿子伤寒论_page27.html">27</a><span class="current-page">28</span><a href="张卿子伤寒论_page29.html">29</a><a href="张卿子伤寒论_page30.html">30</a><a href="张卿子伤寒论_page31.html">31</a><a href="张卿子伤寒论_page32.html">32</a><a href="张卿子伤寒论_page33.html">33</a><span>...</span><a href="张卿子伤寒论_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
