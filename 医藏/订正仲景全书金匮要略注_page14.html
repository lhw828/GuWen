<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 14 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 14 页/共 54 页</h1>
    <div class="content">　　【按】此条之文、之方，必有简脱，难以为后世法，不释。

　　赤丸方

　　茯苓（四两） 半夏（洗，四两一方用桂） 乌头（炮，二两） 细辛（一两）

　　上四味，末之，真朱为色炼丸，丸如麻子大，先食，酒饮下三丸，日再夜一服。不知稍增之，以知为度。

　　痛而闭者，浓朴三物汤主之。

　　【注】腹满而痛下利者，用理中汤，所以温其中也；腹满而痛便闭者，用浓朴三物汤，所以开其下也。

　　浓朴三物汤方

　　浓朴（八两） 大黄（四两） 枳实（五枚）

　　上三味，以水一斗二升，先煮二味，取五升，内大黄，煮取三升，温服一升，以利为度。

　　其脉数而紧，乃弦，状如弓弦，按之不移。脉弦数者，当下其寒。脉紧大而迟者，必心下坚。脉大而紧者，阳中有阴，可下之。

　　【按】“其脉数而紧，乃弦，状如弓弦，按之不移，脉弦数者”之十九字，当是衍文，阅《伤寒论·辨脉法》自知。“当下其寒”之四字，当在“必心下坚”之下，文义始属。

　　【注】脉紧大而迟者，必心下坚硬，乃寒实也，当下其寒。脉大而紧者，阳中有阴也，大者阳实，紧者阴实也，故可下之。

　　胁下偏痛，发热，其脉紧弦，此寒也，宜温药下之，以大黄附子汤。

　　【按】胁下偏痛之“偏”字，当是“满”字，必是传写之讹。

　　【注】腹满而痛，脾实邪也；胁下满痛，肝实邪也；发热若脉数大，胃热实邪也。今脉紧弦，脾寒实邪也，当以温药下之，故以大黄附子汤下其寒实。方中佐细辛者，以散其肝邪，此下肝脾寒实之法也。

　　【集注】尤怡曰：胁中满痛而脉紧弦，阴寒成聚也，虽有发热，亦是阳气被郁所致。是以非温不能已其寒，非下不能去其结，故曰：宜以温药下之。

　　大黄附子汤方

　　大黄（三两） 附子（炮，三枚） 细辛（二两）

　　上三味，以水五升，煮取二升，分温三服；若强人煮取二升半，分温三服。服后如人行四五里，进一服。

　　病腹满，发热，十日脉浮而数，饮食如故，浓朴七物汤主之。

　　【注】病腹满，里证也。发热，里热也。然十日脉浮而数，表热亦未已也。饮食如故，胃热能消谷也。因胃热里实，表热发热，故用浓朴七物汤，表里均解，腹满发热两除也。

　　此桂枝汤、小承气汤之复方也。

　　【集注】程林曰：腹满者，内有实热也。十日脉尚浮而数，浮为在表，表热邪未已，故发热。数为在里，里热能消谷，故饮食如故。与此方荡腹满而除表热。夫表里俱实，当先解表，乃可攻里，今表邪微而里邪甚，故用承气桂枝二汤，相合以和表里，如伤寒之用大柴胡，此其义也。

　　浓朴七物汤方

　　浓朴（半斤） 甘草（三两） 大黄（二两） 大枣（十枚） 枳实（五枚） 桂枝（二两） 生姜（五两）

　　上七味，以水一斗，煮取四升，温服八合，日三服。呕者加半夏五合。下利去大黄。

　　寒多者，加生姜至半斤。

　　按之心下满痛者，此为实也，当下之，宜大柴胡汤。

　　【按】按之心下满痛之下，当有“有潮热”之三字，若无此三字，则不当与大柴胡汤，是必传写之遗。

　　【注】按之心下满痛，有潮热者，此为表里俱实，当下之，宜大柴胡汤两解之。此二治皆下实满之法也。

　　大柴胡汤方

　　柴胡（半斤） 黄芩（三两） 芍药（三两） 半夏（洗，半斤） 枳实（炙，四枚） 大黄（二两） 大枣（十二枚） 生姜（五两）

　　上八味，以水一斗二升，煮取六升，去滓再煎，温服一升，日三服。

　　腹痛，脉弦而紧，弦则卫气不行，即恶寒，紧则不欲食，邪正相搏，即为寒疝。绕脐痛苦，发则白汁出，手足厥冷，其脉沉紧者，大乌头煎主之。

　　【按】此条脉重出，下条有证无脉，“其脉沉紧者”之五字，当在下条里急之下。然脉弦而紧，是劲急之甚，当属寒疝之重者，其白汗之“白”字，当是“自”字。下条其脉沉紧是里痛之脉，当属寒疝之轻者，必是传写之讹。

　　【注】疝病犯寒即发，故谓之寒疝也。其病发则绕脐少腹急痛，恶寒汗出，手足厥冷，不欲饮食，脉弦而紧，主急主痛，此寒疝应有之证脉也。主之乌头煎者，是专以破邪治标为急，虚实在所不论，故曰：强人服七合，弱人服五合也。

　　乌头煎方

　　乌头（熬，去皮，不 咀，大者五枚)上以水三升，煮取一升，去滓，内蜜二升，煎令水气尽，取二升，强人服七合，弱人服五合，不瘥明日更服，不可一日再服。

　　寒疝，腹中痛，及胁痛里急者，当归生姜羊肉汤主之。

　　【按】胁痛里急之下，当有上条“其脉沉紧”四字。

　　【注】寒疝腹中痛及胁痛里急，脉见沉紧，较之绕脐苦痛轻矣。且无恶寒汗出，手足厥冷，故不用乌头煎之大温大散，而用当归生姜羊肉汤，养正为本，散寒为次，此治寒疝之和剂也。服乌头煎病势退者，亦当与之。

　　【集注】李 曰：疝属肝病，肝藏血，其经布胁肋，腹胁并痛者，血气寒而凝涩也。当归通经活血，生姜温中散寒。里急者内虚也，用羊肉补之。《内经》云：形不足者，温之以气，精不足者，补之以味是也。

　　沈明宗曰：按此连冲脉为疝，治当温补也。肝木受邪，乘脾则腹中痛；本经之气不舒，故胁亦痛；连及冲脉则里急矣，所以当归补养冲任而散风寒，羊肉温补营卫之气，脾邪散而痛自止。方后云：痛而多呕，乃肝气上逆临胃，故加橘、术补之。

　　当归生姜羊肉汤方

　　当归（三两） 生姜（五两） 羊肉（一斤）

　　上三味，以水八升，煮取三升，温服七合，日三服。若寒多者，加生姜成一斤。痛多而呕者，加橘皮二两。白术一两。加生姜者，亦加水五升，煮取三升二合，服之。

　　寒疝，腹中痛，逆冷，手足不仁，若身疼痛，灸刺、诸药不能治，抵当乌头桂枝汤主之。

　　【按】“抵当”二字，衍文也。

　　【注】寒疝腹中痛，逆冷，手足不仁，身体疼痛，此疝之寒重者也。灸刺、诸药不能取效，则急以乌头煎加桂枝汤五合，以解内外之盛寒也。

　　【集注】徐彬曰：起于寒疝腹痛，而至逆冷，手足不仁则阳气大痹；加以身疼痛，营卫俱不和，更灸刺诸药不能治，是或攻其外，或攻其内，邪气牵制不服也。故以乌头攻寒为主，而合桂枝全汤以和营卫，所谓七分治里，三分治表也。

</div>
    <div class="pagination">
<a href="订正仲景全书金匮要略注_page13.html">上一页</a><span>...</span><a href="订正仲景全书金匮要略注_page9.html">9</a><a href="订正仲景全书金匮要略注_page10.html">10</a><a href="订正仲景全书金匮要略注_page11.html">11</a><a href="订正仲景全书金匮要略注_page12.html">12</a><a href="订正仲景全书金匮要略注_page13.html">13</a><span class="current-page">14</span><a href="订正仲景全书金匮要略注_page15.html">15</a><a href="订正仲景全书金匮要略注_page16.html">16</a><a href="订正仲景全书金匮要略注_page17.html">17</a><a href="订正仲景全书金匮要略注_page18.html">18</a><a href="订正仲景全书金匮要略注_page19.html">19</a><span>...</span><a href="订正仲景全书金匮要略注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
