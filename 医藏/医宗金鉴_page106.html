<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 106 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 106 页/共 424 页</h1>
    <div class="content">　　寸口脉弦者，即□下拘急而痛，其人啬啬恶寒也。

　　【注】

　　此详申首条，两胠疼痛属寒之义也。寸口脉弦，即首条之弦也。□下拘急而痛，即首条之两胠疼痛也。何以知其为寒也？然必其人有阳虚啬啬恶寒之证，始为肝寒而痛也即有腹满，亦当温之可也。

　　【集注】

　　程林曰：弦，肝脉，阴也。肝脉循□里，寒主收引，故□下拘急而痛，以寒胜于内而阳气不行于外，故外亦啬啬而恶寒也。

　　夫中寒家，喜欠，其人清涕出，发热色和者，善嚏。

　　【注】

　　中寒家，谓素有中寒病之人也。前以时减辨腹满之中寒，又以恶寒辨□痛之中寒，此以喜欠清涕出而辨心胸之中寒也。欠者，呵欠也。夫人欲睡喜欠者，阴引阳入也；睡觉喜欠者，阳引阴出也。今中寒喜欠者，是阴盛引阳也。年老之人清涕出者，是阳虚也；遇寒之人清涕出者，是寒盛也。今中寒而清涕出者，是阳气虚寒也。若发热色和者，非为中寒也，乃为外寒所搏，虽有清涕出，亦因善嚏而出也。

　　中寒，其人下利，以里虚也，欲嚏不能，此人肚中寒。（一云痛）

　　【注】

　　上条以喜欠清涕自出，辨心胸之中寒；此条以下利欲嚏不能嚏，而辨腹中寒也。其人下利里气素虚也，欲嚏不能嚏，何以知此人腹中寒也？盖喷嚏者，雷气之义也，其人内阳外阴阳气奋发而为嚏也。今欲嚏而不能嚏，是阳欲出而复留，阴气盛也，故知腹中寒也。

　　【集注】

　　沈明宗曰：此脾经受寒现证也。寒中太阴，阴寒湿盛，阳虚不固，其人下利，但通多不足，故为里虚。盖阳和则嚏，而欲嚏不能，乃阴寒凝滞于里，所以肚中病也。

　　腹中寒气雷鸣切痛，胸□逆满，呕吐，附子粳米汤主之。

　　【注】

　　腹中切痛寒也，腹中雷鸣气也，腹中寒气，故雷鸣切痛。而胸□逆满者，肠胃之外寒气为之也；腹痛雷鸣呕吐者，肠胃之中寒气为之也。主之以附子粳米汤，胜寒气，和内外，此治腹中寒之法也。

　　卷二\腹满寒疝宿食病脉证并治第十

　　附子梗米汤方

　　附子（炮）一枚半夏半升甘草一两大枣十枚粳米半升右五味，以水八升，煮米熟汤成，去滓，温服一升，日三服。

　　心胸中大寒痛，呕不能饮食，腹中寒，上冲，皮起出见有头足，上下痛不可触近，大建中汤主之。

　　【注】

　　心痛中大寒痛，谓腹中上连心胸大痛也，而名大寒痛者，以有厥逆脉伏等大寒证之意也。呕逆不能饮食者，是寒甚拒格于中也。上冲皮起，出见头足者，是寒甚聚坚于外也。上下痛不可触近，是内而藏府，外而经络，痛之甚亦由寒之甚也。主之以大建中汤，蜀椒、干姜大散寒邪，人参、胶饴大建中虚，服后温覆，令有微汗，则寒去而痛止。此治心胸中寒之法也。

　　卷二\腹满寒疝宿食病脉证并治第十

　　大建中汤方

　　蜀椒（去汗）二合干姜四两人参二两右三味，以水四升，煮取二升，去滓，内胶饴一升，微火煎取一升半，分温再服，如一爨顷，可饮粥二升，后更服，当一日食糜温覆之。

　　寒气厥逆，赤圆主之。

　　【按】

　　此条之文、之方，必有简脱，难以为后世法，不释。

　　卷二\腹满寒疝宿食病脉证并治第十

　　赤圆方

　　茯苓四两半夏（洗）四两（一方用桂）鸟头（炮）二两细辛一两右四味，末之，真朱为色炼丸，丸如麻子大，先食，酒饮下三丸，日再夜一服。不知稍增之，以知为度。

　　痛而闭者，厚朴三物汤主之。

　　【注】

　　腹满而痛下利者，用理中汤，所以温其中也。腹满而痛便闭者，用厚朴三物汤，所以开其下也。

　　卷二\腹满寒疝宿食病脉证并治第十

　　厚朴三物汤方

　　厚朴八两大黄四两枳实五枚右三味，以水一斗二升，先煮二味，取五升，内大黄，煮取三升，温服一升，以利为度。

　　其脉数而紧，乃弦，状如弓弦，按之不移。脉弦数者，当下其寒。脉紧大而迟者，必心下坚。脉大而紧者，阳中有阴，可下之。

　　【按】

　　「其脉数而紧乃弦，状如弓弦，按之不移，脉弦数者」之十九字，当是衍文，阅『伤寒论　辨脉法』自知。「当下其寒」之四字，当在「必心下坚」之下，文义始属。

　　【注】

　　脉紧大而迟者，必心下坚□，乃寒实也，当下其寒。脉大而紧者，阳中有阴也，大者阳实，紧者阴实也，故可下之。

　　□下偏痛，发热，其脉紧弦，此寒也，宜温药下之，以大黄附子汤。

　　【按】

　　□下偏痛之「偏」字，当是「满」字，必是传写之□。

　　【注】

　　腹满而痛，脾实邪也；□下满痛，肝实邪也。发热若脉数大，胃热实邪也。今脉紧弦脾寒实邪也，当以温药下之，故以大黄附子汤下其寒实。方中佐细辛者，以散其肝邪，此下肝脾寒实之法也。

　　【集注】

　　尤怡曰：□中满痛而脉紧弦，阴寒成聚也，虽有发热，亦有阳气被郁所致。是以非温不能已其寒，非下不能去其结，故曰：宜以温药下之。

　　卷二\腹满寒疝宿食病脉证并治第十

</div>
    <div class="pagination">
<a href="医宗金鉴_page105.html">上一页</a><span>...</span><a href="医宗金鉴_page101.html">101</a><a href="医宗金鉴_page102.html">102</a><a href="医宗金鉴_page103.html">103</a><a href="医宗金鉴_page104.html">104</a><a href="医宗金鉴_page105.html">105</a><span class="current-page">106</span><a href="医宗金鉴_page107.html">107</a><a href="医宗金鉴_page108.html">108</a><a href="医宗金鉴_page109.html">109</a><a href="医宗金鉴_page110.html">110</a><a href="医宗金鉴_page111.html">111</a><span>...</span><a href="医宗金鉴_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
