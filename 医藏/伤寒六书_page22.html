<!DOCTYPE html>
<html>
<head>
    <meta charset="UTF-8">
    <title>伤寒六书 - 第 22 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒六书 - 第 22 页/共 31 页</h1>
    <div class="content">　　寒热

　　寒热往来者，阴阳相胜，邪正相争而作也。盖阳不足，则阴邪出于表而与之争，故阴胜而为寒。阴不足，则阳邪入于里而与之争，故阳胜而为热。邪居表多，则多寒。邪居里多，则多热。邪在半表半里，则寒热相半，乍往乍来而间作也。小柴胡汤专主寒热，寒多者，加桂；热多者，加大黄，是大法也。

　　太阳病八九日，如疟状，发热恶寒，热多寒少，不呕，清便自可，一日二三度发，桂枝麻黄各半汤；脉微缓者，不可汗，宜越婢汤。

　　病至十余日，热结在里，往来寒热，大柴胡汤。心烦发呕，胸膈满，不欲食，寒热往来，小柴胡汤。

　　汗下后不呕不渴，头汗出，胸膈满，小便不利，寒热往来，柴胡桂姜汤。

　　热多寒少，尺脉迟者，荣血不足，黄 建中汤。脉浮大，寒热往来，宜祛邪。

　　凡妇人中风七八日，续得寒热，发作有时，经水适断，为热入血室，小柴胡汤。

　　伤寒明理续论卷之六

　　潮热

　　潮热，属阳明，阳明旺于未申，一日一发，日晡而作也。邪入胃腑，为可下之证。设或脉浮而紧，潮热而利，或小便难，大便溏者，热未入腑，犹带表邪，先当和解其外。如小便利，大便硬，方可攻之。若潮热于寅卯，寅卯则属少阳，潮于巳午，则属太阳，是又不可不辩。

　　病患烦热，汗出则解，又如疟状，日晡潮热，脉实，可下，小承气汤或大柴胡；脉虚者，不可下，桂枝汤。

　　阳明病，潮热，大便微硬者，大承气汤。阳明病，脉浮而紧，必潮热，发作有时，但脉浮者，必盗汗出，柴胡桂枝汤。

　　腹满，不大便，潮热，小承气汤微利之。

　　伤寒明理续论卷之六

　　似疟

　　似疟，一名疟状，作止有时，非若寒热往来无定也。

　　太阳似疟，脉浮洪，桂枝汤；清便自可，不呕，一日二三度发，桂枝麻黄各半汤。

　　阳明似疟，烦热汗出，日晡发热，脉浮，桂枝汤；脉实，承气汤。

　　妇人热入血室，其血必结，亦如疟状，小柴胡汤。

　　热多寒少，阳乘阴也。若尺脉迟，为血少，先以黄 建中汤养其荣卫。脉不迟，却以小柴胡汤、桂枝汤、越婢汤选用之。

　　厥阴脉浮缓，囊不缩，必发热恶寒，似疟，为欲愈，桂枝麻黄各半汤。

　　温疟，其脉如平，身无寒但热，骨节烦疼，时呕，白虎汤加桂；渴者，柴胡加人参栝蒌汤。

　　伤寒明理续论卷之六

　　无汗

　　无汗，寒邪中经，腠理闭密，津液内渗而无汗也。若风、暑、湿干之，则自汗出矣。当汗之证，与麻黄汤三剂而不得汗者，此又不可疗也。

　　太阳当热，无汗头痛，麻黄汤。项背强，兀兀无汗，葛根汤。刚 ，发热恶寒，无汗，葛根汤或小续命汤。

　　脉浮发热，无汗，表不解者，麻黄汤；汗不止，白虎汤。渴欲饮水，无表证者，白虎加人参。

　　阳明反无汗，脉浮而喘者，麻黄汤。若无汗，小便不利，心中懊 ，身必发黄，五苓散加茵陈。

　　伤寒明理续论卷之六

　　自汗

　　卫气者，所以肥腠理而固津液者也。卫为邪所干，不能卫护于外，由是而汗出焉。且自汗者，有表里虚实之分。若自汗出，恶风寒，为表未解，当解肌，以致汗泄恶风，与汗后恶寒，皆为表虚，必用温剂。若汗出，不恶风寒，则为表解里未和，从下之。设或汗出发润，如油如珠，凝而不流，皆不可治也。

　　太阳中风，自汗，脉浮缓，桂枝汤。汗出而渴，小便难，五苓散；不渴者，茯苓甘草汤。自汗出，小便难，而用桂枝，惟加芍药、甘草。自汗出，小便不数，心烦微恶寒，脚挛急，桂枝附子。

　　阳明汗多而渴，发热谵语，大便硬，调胃承气汤。

　　太阳病，发汗，遂漏不止，恶风寒，桂枝附子汤。若小便自利而汗出，为津液少，不可攻利，宜蜜导煎通之。若汗多者，胃汁干，急下之，大承气汤。

　　汗多而渴，勿用五苓散。汗不止，无他证者，温粉扑之。

　　服桂枝汤，大汗出，烦渴不解，脉洪大者，白虎加人参。下后不可更用桂枝汤。若汗而喘，无大热者，麻黄杏仁甘草石膏汤。

　　伤寒明理续论卷之六

　　头汗

　　诸阳经络循于头，三阴则至项而还。头汗者，邪搏诸阳，则汗见于头也。若遍身汗者，为之热越。今热不得越而阳气上腾，津液上凑，故但头汗耳。夫里虚则不可下，内涸则不宜汗。头汗之证，更不可再汗也。其或瘀血在里，与夫热入血室，虚烦水结，皆令头汗。此为热郁于内而上达，或吐或下，以祛其邪。设或小便不利，内外关格而头汗，则为阳脱。误下湿家，额上汗出而喘，小便难，小便利，亦为阳脱。二者皆不疗矣。《百问》：表实里虚。故头汗不可下。

　　发黄，头汗及项而止，小便难，引水浆，此湿也，茵陈蒿、茵陈五苓散。

　　心结胸，心忪满，无大热，头汗出，半夏茯苓汤。

　　谵语头汗，是为血热，属阳明，用承气汤。若心中懊 而头汗者，栀子豉汤。

　　半表半里，有柴胡证，并小柴胡汤。热寒往来，微恶寒，为表。胁下满，大便坚，为里。

　　伤寒明理续论卷之六

　　手足汗

　　四肢者，诸阳之本，热聚于胃，则津液旁达于手足也。蕴热，则躁烦谵语，挟寒，则水谷不分。

　　是又承气、理中之不同。

　　阳明病，手足 汗出，谵语，大便难，与承气汤。阳明中寒，不能食，小便不利，手足汗出，大便初硬后溏，水谷不分，与理中汤。一法用猪苓汤。

　　伤寒明理续论卷之六

　　盗汗

</div>
    <div class="pagination">
<a href="伤寒六书_page21.html">上一页</a><span>...</span><a href="伤寒六书_page17.html">17</a><a href="伤寒六书_page18.html">18</a><a href="伤寒六书_page19.html">19</a><a href="伤寒六书_page20.html">20</a><a href="伤寒六书_page21.html">21</a><span class="current-page">22</span><a href="伤寒六书_page23.html">23</a><a href="伤寒六书_page24.html">24</a><a href="伤寒六书_page25.html">25</a><a href="伤寒六书_page26.html">26</a><a href="伤寒六书_page27.html">27</a><span>...</span><a href="伤寒六书_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
