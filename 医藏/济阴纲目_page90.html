<!DOCTYPE html>
<html>
<head>
    <meta charset="UTF-8">
    <title>济阴纲目 - 第 90 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 90 页/共 113 页</h1>
    <div class="content">　　治产后去血过多，血虚则阴虚，阴虚生内热，令人心烦短气，自汗头痛。

　　方见前虚烦。（此方用参、归，为气血之主而作，以熟地、麦门、肉桂，白芍、粳米、竹叶煎服，如血热甚者，加生地）

　　加味逍遥散

　　治产后发热，口干作渴，唇裂生疮。

　　当归白芍干葛（各二钱）生地黄川芎黄芩（各一钱半）柴胡（一钱）人参麦门冬（各九分）乌梅（二个）甘草（六分）上锉散，分作二服，用水一钟煎七分，空心服。（此与原方逍遥散不同，又与立斋所用加味逍遥散亦不同，此则以小柴胡汤合四物生脉散，去半夏、五味，而加乌梅、葛根者也，若原方之用薄荷为引，而此用葛根，又各有妙处。予常去川芎、葛根、薄荷，而加青蒿、鳖甲，以治骨蒸，亦尊古而法令耳）

　　犀角饮子

　　治产后亡津液，虚损，时自汗出，发热困倦，唇口干燥。（清心凉血，益气宽胸，开胃健脾，坐稳正方）犀角麦门冬白术（各半两）柴胡（一两）枳壳（麸炒）地骨皮生地黄黄归人参茯苓黄黄芩甘草（炒，各七钱）上咀，每服四钱，入生姜三片，浮麦七十粒，（生姜发汗，浮麦止汗，而同用之者，内以养心，外以和表也）同水煎。

　　三合散

　　治产后日久，虚劳发热。（即四物四君子小柴胡三方合，平正之剂，可法）当归川芎白芍熟地黄白术白茯苓黄（各一钱）人参柴胡（各钱半）黄芩半夏甘草（各五分）上作一服，加生姜三片，红枣一枚，水煎，食前服。

　　[卷之十三　产后门下] 往来寒热

　　郭稽中

　　曰：产后乍寒乍热者何。答曰：阴阳不和，败血不散，能令乍寒乍热。产后血气虚损，阴胜则乍寒，阳胜则乍热，阴阳相乘，则或寒或热。若因产劳伤脏腑，血弱不得宣越，故令败血不散，入于肺则热，入于脾则寒（何为败血入肺则热，人脾则寒也，岂以肺主气，气不和而热，脾统血，血不荣而寒乎，抑脾阴肺阳，而自为寒热也。然总以逐瘀为主，而温凉之法有不同焉），若误作疟疾治之则谬矣。阴阳不和，宜增损四物汤；败血不散，宜夺命丹。又问：二者何以别之。时有刺痛者，败血也，但寒热无他证者，阴阳不和也，增损四物汤不一，皆随病加减。

　　陈无择

　　评曰：乍寒乍热，荣卫不和，难以轻议。若其败血不散，岂止入脾肺二脏耶。大抵一阴闭一阳，即作寒热，阴胜故寒，阳胜故热，只可云败血循经流入，闭诸阴则寒，闭诸阳则热，血气与卫气解则休，遇再会而复作，大调经散五积散入醋煎佳。（闭阴闭阳之说，卒难理解。以败血闭阴则寒，闭阳则热，而有解休会作之时，则似疟矣。若瘀血为有形之物，闭则壅矣，而安有解会之所也。愚谓血闭于阳经，而荣卫行之不通则寒，闭于阴经，而荣卫行之不通则热；故必其瘀通而寒热自已也。又就大调经散而言，行瘀于内也，五积散行瘀于外也。又意为外经或为寒客，则肺为之病，肺病则肌表瘀而荣卫不通则热，内腑或为冷物所伤则脾病，脾病而荣卫不通则为寒。故所用之方，一主里，一主表也，亦或内外俱瘀，则寒热并作，而其药又均不可废也。粗浅之言，伏惟裁之）

　　薛氏

　　曰：产后寒热，因气血虚弱，或脾胃亏损，乃不足之证。经云：阴虚则发热；阳虚则恶寒。若兼大便不通，尤属气血虚弱，切不可用发表降火。若寸口脉微，名阳气不足，阴气上入于阳中则恶寒，须用补中益气汤；尺部脉弱，名阴气不足，阳气下陷于阴中则发热，用六味地黄丸。大抵阴不足，阳往从之，则阳内陷而发热；阳不足，阴往从之，则阴上入而恶寒。此阴阳不归其分，以致寒热交争，故恶寒而发热也，当用八珍汤。若病后四肢发热，或形气倦怠，此元气未复，湿热乘之故耳，宜补中益气汤。若肌热，大渴引饮，目赤面红，此血虚发热，用当归补血汤，若认为实则误矣（误矣，指白虎汤而言）。

　　一产妇恶寒发热，用十全大补加炮姜治之而愈，但饮食不甘，肢体倦怠，用补中益气而安，又饮食后犯怒，恶寒发热，抽搐切牙，难候其脉，视其面色青中隐黄，欲按其腹，以手护之，此肝木侮脾土，饮食停滞而作，用六君加木香一剂而安。（以欲按腹手护，中虚也，以犯怒抽搐面青，肝木也，六君补中，木香调肝，以治肝木侮土是矣，然亦有不受补者，又以疏肝为急，所谓标而本之，亦有之焉）一产妇恶露发热，余欲用八珍加炮姜治之，其家知医，以为风寒，用小柴胡汤。余曰：寒热不时，乃气血虚乏。不信，仍服一剂，汗出不止，谵语不绝，烦热作渴，肢体抽搐。余用十全大补汤二剂，益甚，脉洪大，重按如无，仍以前汤加附子四剂稍缓，数剂而安。

　　吴茭山治一妇人，产后去血过多，食后着恼，头疼身痛，寒热如疟，左手弦大，微有寒邪，右手弦滑不匀，食饮痰火也，二者因虚而得，宜养正祛邪，遂以茯苓补心汤去地黄，加羌活、青皮、葱、枣三服，汗出身凉，其患渐瘥，然后以八物汤调理，半月后痊愈（此翁善补，然亦认症的确，故可用，设不的，即败乃事矣，慎之）。一妇产后恶露未尽，瘀血入络，又感寒邪，身热如疟，即以生料五积散五帖，恶露自下，而寒热除。（此正治常法，此法宜知）又一妇产后恶露未尽，因起抹身，寒气客于经络，乍寒乍热，脉紧而弦，（弦紧为寒，审症法尤宜如是察识）以葱白散二帖安。一少妇初产四日，冷物伤脾胃（冷物是病根，故诸症皆从瘀血变怪），但觉身分不快，呕逆，饮食少，心腹满闷，时或腹胁刺痛，晨恶寒，晚潮热，夜则恍惚谵语，昼则抽搐，颇类风状，变异多端，诸医莫测，或作虚风，或云血凝实热，用甘温而行血，以寒凉退实热，如此半月不效。汪至，见医满座，亦局缩，诊其脉弦而紧，遂令按之，小腹急痛，知瘀血未尽也，思患者大势，恶露已下，未必还有余血，偶因寒凉所伤，瘀血停滞下焦，日久客于经络，所以变生诸证，须得大调经散，倍入琥珀（重在琥珀，岂大豆有如是之神也），化诸恶血成水，其患方愈，遂合前药服之，五日后行恶水斗许，臭不可近，患人觉倦，病势渐减，然后以人参养荣汤数十帖，月余如初。

　　柴胡四物汤

　　治产后往来寒热及日久虚劳，微有寒热，脉沉而数。

　　当归川芎白芍熟地黄（各一钱半）柴胡（一钱）人参黄芩半夏甘草（各三钱）上锉，每服一两，水煎服。（以小柴胡合四物，一名三之一气汤，其参、、甘、半各用三钱，为重在补气也，而甘草、芩、半何为亦倍之，似可损益也，原方有姜、陈，亦不可少）

　　增损柴胡汤

　　治产后虚弱，寒热如疟，饮食少，腹胀。

　　柴胡人参甘草半夏（炒）陈皮川芎白芍（炒，各等分）上咀，每服八钱，加生姜五片，枣二枚，水煎服。（此亦小柴变法，而去黄芩加陈皮者，所以益胃除胀也，加芍药、川芎者，所以和血也，本草以当归治洒洒寒热不已，则产后寒热正宜加之，何为不用，宜思之）

　　增损四物汤

　　治产后阴阳不和，乍寒乍热，如有恶露未尽，停滞胞络，亦能令人寒热（按往来寒热者，寒往热来，热往寒来也；寒热如疟者，寒热有时也；乍寒乍热者，时乎寒，时乎热也；发热憎寒者，身发热而又恶寒也。治各有法，不能备录），但小腹急痛为异。

　　当归芍药川芎人参干姜（各一两）甘草（炙，半两）上咀，每服四钱，加生姜三片，水煎服。

　　释曰：此方治阴阳不和，乍寒乍热之寒热，不治恶露未尽，血滞胞络，小腹急痛之寒热，宜详之。

　　更生散

　　治产后去血过多，或不止，或眩晕眼暗，口噤，发热憎寒。

　　人参当归熟地黄（姜汁炒，各一两）川芎荆芥穗（香油灯上烧过）干姜（炒黑，各三钱）上锉，水煎，空心服（此方前三味各一两，何其多，后三味各三钱，何其少，非有大智能大力量大见解者，不能处此方，治此病，名之曰更生，能不于危急时用乎。下三味乃固涩急药，非血大下不止者不用）。如血大下不止，加龙骨赤石脂，各火等分，每二钱同前药调服。外以五倍子末，津调纳脐中即止。

　　大调经散

　　治产后血虚，恶露未消，气为败浊凝滞，荣卫不调，阴阳相乘，憎寒发热，或自汗，或肿满，皆气血未平之所为也。

　　大豆（一两半，炒，去皮）茯神（一两）真琥珀（一钱）上为细末，每服二钱，浓煎乌豆紫苏汤下。（此方重在恶露未消，而茯神之用，所以和阴阳也，有谓此方如神者，功在琥珀大豆汤饮间也）

　　黄龙汤

　　治产后伤风，热入胞室，寒热如疟及病后劳复，余热不解。

　　柴胡（四钱八分）黄芩人参甘草（各一钱八分）上作一服，水煎服。（此方重在伤风二字，故以柴胡为君，盖风邪陷入胞中则发热，故宜柴胡为君，少阳气陷入厥阴，而寒热如疟者，气不得条达也，故亦以柴胡为君，劳复余热者，亦为余邪热陷也。故亦用柴胡）

　　小柴胡加生地黄汤

　　治产后往来寒热，而脉弦者，少阳也。

　　柴胡（二两）黄芩（五钱）人参（三钱）半夏（制，两半）生地黄栀子枳壳（麸炒，各半两）大枣（三枚）上锉，加姜枣，水煎服。（此方以治少阳等症似矣。然以弦脉而加生地山栀者，伤寒家以弦脉为阳也，故以柴胡为君）

　　加减乌金散

　　治产后寒热似疟，（此治错杂之邪）浓朴柴胡黄芩麻黄羌活草果半夏（各二钱）当归川芎白芍熟地陈皮茯苓桔梗（各一钱半）桂枝苍术白芷枳壳（各一钱）甘草（九分）上锉为散，分作两服，每服用水一钟半，姜三片，葱三茎，煎至一钟，不拘时服（此方治表里风寒，食积气血痰饮，无不赅括，故曰治错杂之邪。盖此方也，与五积散相为伯仲，苦借此以治三阴疟之有错杂之邪者，必臻至效，语云：医者意也，请尝试之）。有汗。多当归、川芎、白芍药、熟地黄；有胀，多浓朴、陈皮；有热，多柴胡、黄芩；有寒，多苍术、草果、桂枝；有痰，多半夏、桔梗、茯苓；有头痛，多川芎、白芷、羌活；有泻，去枳壳、甘草不用；有余血块在腹，作潮热疼痛，加三棱、莪术，多用玄胡索、八角、茴香；遍身痛，加羌活、独活；寒热往来，加黄芩、柴胡。（加减法切中，不可不法）

　　产宝方

　　疗产后恶寒壮热，一夜三五度发，恶语，口中生疮，时时干呕，困乏闷绝。

　　人参独活白鲜皮葛根防风青竹茹远志（各一两半）茯神（二两）白蔹（二两半）元参（三两）竹沥（一升）上取银一斤，水一斗五升煮取七升，纳诸药重煮取三升，分温三服，忌鱼、酒、湿面等。

　　（此方虽出《产宝》，然阅其，考其药，皆治产后外邪乘虚传入之热症也。如恶寒壮热，一夜三五度发，恶语者，即热入血室类也，故用防、独、葛根以散之，口疮干呕者，热传胸中也，故用玄参二竹以清之，白鲜皮苦寒，治产后百病，白蔹、白银、人参、远志、茯神为邪散热清，故用之治困乏也）

　　知母汤

　　治产后乍寒乍热，通身温壮，胁心烦闷。

　　知母（三两）芍药黄芩（各二两）桂心甘草（各一两）上咀，用水五升煮取二升半，分三服。一方不用桂心，用生地黄。（按自黄龙汤以下，皆集外感治法，至于错杂之邪，时热之症，罔不备载，而次第有节，真如网之有纲也，今人但知产后寒热以补气血为主者，其不误尽世人乎）

　　[卷之十三　产后门下] 疟疾

</div>
    <div class="pagination">
<a href="济阴纲目_page89.html">上一页</a><span>...</span><a href="济阴纲目_page85.html">85</a><a href="济阴纲目_page86.html">86</a><a href="济阴纲目_page87.html">87</a><a href="济阴纲目_page88.html">88</a><a href="济阴纲目_page89.html">89</a><span class="current-page">90</span><a href="济阴纲目_page91.html">91</a><a href="济阴纲目_page92.html">92</a><a href="济阴纲目_page93.html">93</a><a href="济阴纲目_page94.html">94</a><a href="济阴纲目_page95.html">95</a><span>...</span><a href="济阴纲目_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
