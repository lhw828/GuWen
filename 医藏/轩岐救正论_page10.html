<!DOCTYPE html>
<html>
 <head>
  <meta charset="utf-8"/>
  <title>
   轩岐救正论 - 第 10 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   轩岐救正论 - 第 10 页/共 17 页
  </h1>
  <div class="content">
   虽曰西北形气病气俱实者用之相宜。但今亦须斟酌耳。设若东南风气巽弱。禀赋不实者。虽有可汗可吐可下之症。宜从清解。超绳墨规矩之外。而获不汗不吐不下之妙。且以完其氤氲清纯之元气。不至浪剂潜促天年。保全綦大矣。而人多不知也。经曰邪气盛则实精气夺则虚大凡病之实者皆气之虚也。知治其实昧救其虚则虚者益。虚致实者益实病。斯殆矣故经曰。

　　不能治其虚。安问其余夫汗固以解表邪。而表邪未甚。轻汗之卫气不几亏欤。吐固以宣中积。而中积未满。轻吐之。胃气不几亏欤。下固以泄里实。而里实未坚。妄下之。营气不几亏欤。亏卫气胃气营气便亏元气矣元气一伤。老者绝。少者不复矣。然不特此也。每见时师不拘何病。概以麦芽山楂神曲橘红半夏为健脾之物。以青皮枳壳枳实浓朴槟榔香附为调气之物。乃曰脾得健则食进。气获调则病瘥。夫此辈之所谓健脾者政败脾也所谓调气者乃损气也粗工既惜费而售贱药愚人喜便宜而甘隐戮。其失等耳。此人亦多不知也。予因叹范云之殉虚荣而丧实命若过赤松钓台不识当作何如想乎。

　　[卷之三：药性微蕴] 天麻

　　天麻气微辛。味甘平。质坚润而沉。疗诸风。主足厥阴经。而本经谓能益气力。长阴肥健大明子亦云补五痨七伤。助阳气。邓才杂兴方取为益气固精要药罗天益曰眼黑头眩。风虚内作。非天麻不能治据此则天麻何啻治风尚为足少阴肾经滋补之剂味此风虚内作四字可知本亏致病。补助力优。岂羌活防风独活荆芥诸辛燥伤阴之物。所能比拟万一哉。余每用以疗产后诸虚剧症。及遗精失血。与挟虚伤寒头痛。往往奏奇。世人奈何仅以风药目之。是未悉乎天地造化。万物得气之粹者之蕴矣。

　　[卷之三：药性微蕴] 何首乌

　　何首乌一名夜交藤。一名九真藤。一名地精。性味淳和。功能灵异真仙草也。余夙服有验。敢悉精微。与世同好焉。按唐李翱传云何首乌者顺州南河县人。祖名能嗣。子名延秀。能嗣本名田儿。生而阉弱。年五十八无妻子。常慕道术。随师在山。一日醉卧山野。忽见有藤二株。相去三尺余。苗蔓相交。久而方解。解而又交。田儿惊讶其异。至旦遂掘其根。归问诸人无识者。后有山老忽来示之曰。子既无嗣。其藤乃异此是神仙之药。何不服之。遂杵为末。空心酒服一钱。七日而思人道。数月似强健。因此常服至二钱。经年旧疾皆痊。发乌容少。十年之内。即生数男。乃改名能嗣。又与其子延秀服皆寿百六十岁。发犹黑。有李安期者与能嗣乡里亲善。窃得方服。其寿亦长。

　　遂叙其事传之云。何首乌味甘性温无毒。伏苓为使。治五痔腰膝之病。冷气心痛积年痨瘦痰癖风虚败劣。长筋力。益精髓。壮气驻颜。黑发延年。妇人恶血痿黄产后诸疾。赤白带下。

　　毒瓦斯入腹。久痢不止。其功不可尽述。又云其根形大如拳连珠。其有形如鸟兽山岳之状者珍也。掘得去皮生吃得。味甘甜可休粮。赞曰神效胜道。着在仙书。雌雄相交。夜合尽疏服之去谷。日居月诸。反老还童变安病躯。有缘者遇。最尔自如。明州刺史李远云何首乌者世之真仙草也。五十年者如拳大。号山奴。服之一年发髭青黑。一百年者如碗大。号山哥。服之一年颜色红悦。一百五十年者如盆大。号山伯。服之一年齿落更生。二百年者如斗栲栳大。

　　号山翁。服之一年颜如童子。行及奔马。三百年者如三斗栲栳大。号山精。纯阳之体。久服成地仙也。李濒湖曰何首乌足厥阴少阴药也。白者入气分。赤者入血分。肾主闭藏。肝主疏泄。此物气温。味苦涩。苦补肾。温补肝。能收敛精气。所以能养血益肝。固精益肾。强筋骨乌髭发。为滋补良药。不寒不燥。功在地黄天门冬诸药之上。气血泰和。则风虚痈疽瘰诸疾可愈矣。嘉靖初。邵应节真人。以七宝美髯丹方药。进世宗。服饵有效。连生皇嗣。

　　于是何首乌之方。天下大行矣。宋怀州知州李治。与一武臣同官。怪其年七十余而轻健。面如渥丹。能饮食。叩其术则服何首乌丸也乃传其方。后治得盛暑中。半体无汗。已二年。窃自忧之。造丸服至年余。汗遂浃体。其活血治风之功。大有补益。七宝美髯丹。主乌须发。

　　壮筋骨。固精气。续嗣延年。其方用赤白何首乌各一斤。如法制炼入赤白伏苓各一斤。牛膝枸杞当归菟丝子各八两。补骨脂四两。以蜜炼丸晨夕吞服。为滋益上药。功能不可阐述。此古成方也大都人有阴藏阳藏之不同。其属阴藏者。宜与此丸。为有骨脂温暖真阳也。若阳藏而脏腑燥热。素耐寒凉者。则当去骨脂减当归。加熟地黄十两酒蒸知母二两可令水火两平而免偏胜之患愚意又以赤苓性属渗泄。须禁之庶久饵而无隐耗之弊。得全全善矣。及遍阅方书亦有单服者。各随方法。大要莫外此药为君也忆余髫龄十四通精。施泄无禁。关门虚滑。每少劳则病梦遗。及岁十七从娶亲后。尤觉神气不支。虚焰侵肤。时或盗汗。皆少年不慎。真藏为患也。余伯父心宇封君。素以儒医擅名。大较主治泥成法。无外金锁丹固精丸莲须牡蛎金樱鳔胶之属。时虽少止。暂辍仍复。沉数载。几无人理。至二十二岁。抵楚慈阳。幸逢胡慎庵先生。治法独异常流。令服参归苓熟地升麻石枣阿胶知母麦冬等药。又以何首乌为君。

　　茯苓五味沙苑蒺藜苁蓉仙茅当归诸品为丸。晨昏服丸。午际啜汤。甫两旬前症减半。越三月得全愈。自是勤服不辍蒲柳柔资。禁受风霜。益信前哲非诬语也。与世之造淫丹。暗铄真阴。渐促天年者。则大不侔矣。特怪世人进锐退速。不勤久饵。堕功半涂。咎药迂缓。遂使完真善术绝响无闻耳。抱朴子云上党赵瞿病癞。历年垂死。其家弃之送置山穴。瞿怨泣经月。

　　有仙人见而哀之。以一曩药与之瞿服百余日其疮都愈颜色丰悦。肌肤玉泽仙人再过之。瞿谢活命之恩。乞求其方仙人曰此是松脂山中便多此药。汝炼服之。可以长生不死瞿乃归家长服。身体轻薄气力百倍。登危陡。终日不困。年百余岁。齿不坠。发不白。夜卧忽见屋间有光大如镜。久而一室尽明如昼。又见面上有采女一人。戏于口鼻之间。后入抱犊山成地仙于时人闻瞿服此脂。皆竞服之。车运驴负。积之盈室。不过一月。未觉大益皆辄止焉。志之不坚如此。松脂即松梅丸之君药也。

　　[卷之三：药性微蕴] 附子肉桂

　　附子生用则性奔窜而有毒。熟用则质温润而无毒。其大重一两三四钱以上。团坐平顶。

　　旁无多角者。方称附子。性主沉补命门真火。其小仅一两以下者。或挺尖。或歪侧。或两脐。或多角。皆为川乌。性主驱风逐寒。走散经络。而非熟附子温补之比也。若附子制以姜汁。与干姜生姜同用。则为姜附汤主治足三阴驱散上下表里经络脏腑之客寒为要药。其疗真阳虚脱则当用童便制者。君以人参。其姜汁制者不可混用也盖姜桂附子。同为大热。第姜性兼辛。

　　主发散而桂味甘而辛。可升可降。若熟附则质重性沉。主下行。所以不同也。若阳脱而误用姜。令阳愈脱矣。何以言之。立斋曰先兄体貌丰伟。唾痰甚多。脉洪有力。殊不耐劳。遇风头晕欲仆。口舌欲裂。或至赤烂。误食姜蒜少许。口疮益甚。服八味丸。及补中益气汤。加附子钱许即愈。停药月余。诸症仍作此命门虚火不归元也据此则姜附虽均称热药。何可混施乎。虞搏曰附子禀雄壮之质。有斩关夺门之功。能引补气药行十二经。以追复散失之元阳引补血药入血分以滋养不足之真阴引发散药开腠理以驱逐在表之风寒引温暖药达下焦以祛除在里之冷湿吴绶曰附子乃阴症要药凡伤寒传变三阴。及中寒夹阴。虽身大热而脉沉者必用之。或厥冷腹痛。脉沉细。甚则唇青囊缩者急须用之。有退阴回阳之力起死回生之功近世阴症伤寒往往疑似不敢用附子。直待阴极阳竭而后用之。已迟矣。且夹阴伤寒。内外皆阴。是阳气顿衰。必须急用人参健脉以益其原佐以附子温经散寒。舍此不用。将何以救之。王氏究原方云凡用桂附药。并宜冷服者。热因寒用也。盖阴寒在下。虚阳上浮。治之以寒。则阴气益甚而病增。治之以热。则拒格而不纳热药冷冻饮料。下嗌之后。冷体既消。热性便发。而病气随愈不违其情而致大益此反治之道也昔仲景治寒疝内结。用蜜煎乌头。近效方治喉痹用蜜煎附子含之咽汁。丹溪治疝气。用乌头栀子并热因寒用也。

　　东垣治冯翰林侄阴盛格阳伤寒。目赤烦渴引饮。脉来七八至。但按之则散。用姜附汤。加人参投半斤服之。得汗而愈。此神圣之妙也。考昔荆府都昌王体瘦而冷。无他病。日以附子煎汤饮兼嚼硫黄。如此数岁。蕲州卫张百户。平生服鹿茸附子药。至八十余康健倍常。宋张杲医说载赵知府耽酒色。每日煎干姜熟附汤。吞硫黄金液丹百粒。乃能健啖。否则倦弱不支寿至九十。他人服一粒即为害。此数人者皆其脏腑赋禀之偏。服之有益无害。不可以常理论也愚以为此药唯阴藏者宜之若阳藏而误用受祸极速也凡用桂附须君以人参少佐甘草。或大枣则无毒。仲景八味丸亦为阴火不足者设故阳盛假寒不宜妄用也桂性甘辛大热能宣导百药。通血脉。有汗能止。无汗能出。桂枝主上行而散。肉桂主下行而补驱风理寒。定烦解渴。与附子同补命门真火。专益脾胃之母。亦善利水通淋。止虚脱。破淤血。功能不可尽阐又治喉痹失音。阳虚失血。内托痈疽痘疮。九种心痛胁疼疟奔豚疝气利肺抑肝冷痰霍乱喘胀诸症。李濒湖曰麻黄遍彻皮毛。故专于发汗而散寒邪肺主皮毛辛走肺也桂枝透达营卫故能解肌而风邪除脾主营肺主卫甘走脾辛走肺也肉桂下行益火之源。此东垣所谓肾苦燥急食辛以润之开腠理致精液通其气者也又医余录云有人患赤眼肿痛。脾虚不能饮食。肝脉愈盛。但于温平药中。倍加肉桂。杀肝而益脾。故一治两得。经云木得桂而枯是也是桂又通治寒热虚实内外上下而配合得宜随试随效者也窃谓桂附乃斩关夺门之将。非良师莫敢轻用。然立斋每用此以救真火不足及虚阳假热之病。叠奏殊效。非时师所能方物也。盖立斋治法。则归本命门者也。东垣则专主脾胃者也。河涧丹溪。则专主相火湿热者也。子和则专主攻击者也节斋隐君则专主攻痰泻火者也。仲景则专主外感者也。法有偏擅。医当全识。若疗命门则用立斋。治脾胃则用东垣。清湿热则用刘朱。习攻击则用子和。蠲实痰则用二王。至伤寒虽宗长沙。而三阴主治参术归附。率多救里。则又不专于外感也若用诸子而不为诸子所用机权在我法从人施一人而兼众人之用众人而资一人之识斯得矣至立斋先生则又集诸家之大成。发前人所未发。开将来之聋聩者也。奈何时师视桂附如蛇蝎应用不用。卒至误人于死。盖亦因丹溪谓附子无人表其害人之祸。故致有泥成说而坐失机宜者。虽然使用非所当。即参亦能为害。何独桂附乎。医学纲目有云黄能助三焦之火人参能补诸经之阳。白术能长五脏之气。此三者皆上药。是在人体悟而无失其气宜可也。余因续之曰桂附能救阴阳之脱。

　　[卷之三：药性微蕴] 麻黄

　　麻黄性辛热。主散善发汗。唯三冬正伤寒。太阳症脉浮紧者宜之。与夫三拗汤之治哮喘实症。暂用无妨。若余月而脉非浮紧。不免致斑黄之患。甚有真阳外脱。纯热无汗。误投必死。

　　[卷之三：药性微蕴] 山漆

　　山漆近代出自粤西南丹诸处。唯治军中金疮。及妇人血崩不止。与男子暴吐失血。而真元未亏者。用之极有神效。奏功顷刻。若虚劳失血。阴阳损竭。盒饭寻源治本。嘘血归经。误用此药。燥劫止塞。反滋祸害也。特举一二言之。丙子秋余蜀归见犹子妇乃陈曲江公女也。虚损吐血。医用此药。未及月而殁。又余案内所开社友郑去华季郎与庠生陈子贞皆以心肾亏损吐血。亦用此药。致经旬肠结而死。可不戒欤。

　　[卷之三：药性微蕴] 金银铅汞珍珠琥珀龙骨金星礞石阳起石丹砂石脂牡蛎滑石石膏雄黄轻粉消石白矾石英玄明粉

　　一切金石。性属剽悍。病者元气未损。肠胃壮实。根据本草主治。暂用无妨。若肠胃柔弱。血液枯燥。用之亦反滋患也每见一二妄医。辄疗贵人病恙。率用珍珠琥珀擅称至宝。往往遗患非小。

　　[卷之三：药性微蕴] 牛黄麝香冰片檀香安息皂角

　　此数药唯治初症风痰停膈。昏迷不醒。及恶气暴染者宜之。若藏气虚者用之。顿泄真阳阳散便死矣凡治病察新久虚实极是紧要。

　　[卷之三：药性微蕴] 沉香乳香木香荜茇莎仁白豆蔻草豆蔻荜澄茄大小茴香益智川椒没药血竭丁香檀

　　香零陵香胡芦巴蛇床子良姜甘松辛夷胡椒苏合丸以上皆辛燥香辣疏泄之物。盖辛主散。香性燥唯脾胃两经。寒湿凝滞。致饮食不进。或饱闷不通者宜之。若真藏气衰而成虚胀虚痞诸病。则当以参术桂附骨脂肉蔻温补右肾之真阳。勤培母气。庶克有济。其前诸药。便非所宜矣。立斋曰都宪孟有涯气短痰晕。服辛香之剂。痰盛遗尿。两尺浮大。按之如无。余以为肾虚不能纳气归源。香燥致甚耳。用八味丸料三剂而愈。大凡治脾治肾而母子标本悬殊。不可不详别也。至胡芦巴蛇床子。虽为肾药亦是燥辣偏性恐涸真水助焰虚阳须禁之唐玄宗每用此与达志雀蛋诸药。炼为驿马丸纵欲宫庭荒淫败德。

　　卒至播迁。宗社几灭。人君且如此。则凡有身家者可不儆欤。

　　[卷之三：药性微蕴] 羌活独活防风荆芥白附石南紫苏防已川乌白芷本蔓荆甘菊细辛薄荷蝉蜕马兜

　　铃僵蚕全蝎白附桂枝生姜葱白藿香芜芎秦艽牛蒡子苍术前胡甘松艾叶以上盖消风散寒。蠲痹除湿之善剂也。患此数症者当根据本草六经主治。病可愈。亦只从阳经属经者则宜。若夫真藏中风。阴经中寒。骨痿如痹。阳衰阴胜。水邪似湿者误用之既已竭其营而复泄其卫真气随亡不死何待故凡病久者葱白生姜。亦所忌用。至辛散耗剂。益不敢轻投矣。

　　[卷之三：药性微蕴] 补骨脂

　　（俗讹为破故纸）本草称治五痨七伤。风虚冷痛。骨髓伤败。肾冷精流。及妇人血气坠胎。兴阳事。明耳目。

　　濒湖曰治肾泄。通命门。暖丹田。敛精神。按白飞霞方外奇方云补骨脂属火收敛精神。使心包之火。与命门之火相通。故元阳坚固。骨髓充实。涩以治脱也。胡桃属木。润燥养血。血属阴恶燥故油以润之佐骨脂有木火相生之妙许学士云孙真人言补肾不若补脾。予曰补脾不若补肾。肾气虚弱。则阳气衰劣。不能熏蒸脾胃。脾胃气塞。令人胸膈痞塞。不进饮食。迟于运化。或腹胁虚胀。或呕吐痰延。或肠鸣泄泻。譬如鼎釜中之物无火力。终日不熟。何能消化。济生二神丸。治脾胃虚寒泄泻用补骨脂补肾。肉豆蔻补脾。二药虽兼补但无斡旋。往往常加木香。以顺其气。使之斡旋空虚仓廪。仓廪空虚则受物矣。屡用见效。不可不知。昔唐太尉张寿知广州服此得效有诗云三年时节向边隅。人信方知药力殊。夺得春光来在手。青娥休笑白髭须。愚以为此亦惟禀阴藏而命火不充。下元虚冷。一切症属沉寒者宜之。若阳藏而肠胃燥热者则反为害耳是在人之有宜有不宜若以为燥毒则谬论也予每用此与参附治元气上脱。脉浮沉无力者不拘阴阳屡验。可知其为纳气归源温补真阳之善药也。本草纲目云气味辛。

　　大温无毒。恶甘草。忌芸苔。及诸血。得胡桃胡麻良。故语云。补骨脂之无胡桃。犹水母之无也。

　　[卷之三：药性微蕴] 肉豆蔻

　　肉豆蔻温中消食。止泄治积心腹冷痛。霍乱呕吐解酲下气。赤白虚痢。为暖脾胃固大肠之要药。盖脾喜暖恶寒。喜香恶臭。故肉蔻之温香。能治一切前症。寇宗曰亦善下气。多服则泄气。得中则和平其气朱丹溪曰属金与土温中补脾日华子称其下气以脾得补而善运化。气自下也。非若陈皮香附之快泄。寇氏不详其实。遂以为不可多服也。误矣。

　　[卷之三：药性微蕴] 大黄

　　大黄性苦寒无毒。一名将军。一名火参。东垣曰推陈致新。如戡定祸乱。以致太平。故有将军之号。主平胃下气。逐瘀血。破瘕积聚留饮去痰实。泻诸实热不通。除三焦湿热。心下痞满。下痢赤白里急腹痛小便淋沥。谵语黄胆火疮诸症此药乃足太阴手足阳明手足厥阴五经血分之药若在气分者用之。是谓诛伐无过矣。苏颂曰古人用毒药攻病。必随人之虚实寒热而处置。非一切轻用也。梁武帝因发热。欲服大黄姚僧坦曰大黄乃是快药至尊年高。不可轻用。帝弗从。几至委顿。梁元帝常有心腹疾。诸医咸谓宜用平药。可渐宣通。僧坦曰脉洪而实此有宿妨。非用大黄无瘥理。帝从之。遂愈。以此言之。今医用一毒药而攻众病。其偶中者便谓此方神奇。其差误则不言用药之失。可不戒哉。薛氏医案云判官汪天锡年六十余。患痢腹痛后重。热渴引饮。饮食不进。用芍药汤内加大黄一两四剂稍应。仍用前药大黄减半。数剂而愈。此等元气百仅一二夫立斋治病固专主温补第药随病施抑何曾废攻伐不用乎。葛可久武勇绝伦。因挽百石大弓。病内伤。治用大黄八两。其子惮其峻厉。阴减半。病不尽蠲。可久曲询。始知其故曰。吾明年当死矣。至期果殁此又病有轻重不得以毒药衰其大半而论也崇祯戊寅岁余客汴梁为一郡王治宫人产后发呃症。因言及其先生壮龄时。患疟痢翻胃。遍治不瘥。自料无生理。一草医亦精于脉者。连投五剂。用大黄七两。始能食。再投十余剂计大黄斤许。前症渐愈。后日服滚痰丸。两旬方得全痊越年余连举五嗣。寿至九十三而薨。如此赋禀。是亦东南所不概见者。甲申夏余表侄钟仲章。因为其先人营。暑月汗泄劳力冒寒。一医投解表药。内加大黄一钱。未终剂而神思困顿。呕逆不堪。再延茅复阳投对症药。未尝不善。第胃气已伤。亦不见愈。余以补中益气汤。加减数服渐愈。稍劳便复淹延。三月方瘥。

　　窃观仲景伤寒承气方旨。必惟三阴里症。燥满实坚全具者。始可用。奈何三阳表症而遽混投之宁不犯阴盛阳虚汗之则愈下之则死之戒乎又况为劳力伤寒耶。大凡药禀偏寒偏热。而非中和上品者。尤须经心酌用。非可逞意轻率也。

　　[卷之三：药性微蕴] 常山

　　愚按诸家本草。皆称常山苦寒有毒。为截疟要药。但此最败真气。疟邪未解。遽用止截虽顿愈一时。转息复发。或变生他症。肿胀为患。往往大命殉之。目击多矣。然必惟元气壮实。

　　山野顽夫。或可暂用也。汪石山曰本草于知母草果乌梅穿山甲皆言治疟。然知母性寒入治足阳明独盛之火。使其退就太阳也。草果性温燥。治足太阴独盛之寒。使其退就阳明也。二味合和。则无阴阳交作之变。故为君药。常山主寒热疟吐胸中痰结。故用为臣。甘草和诸药。

　　乌梅去痰。槟榔除痰癖。破滞气。故用为佐。穿山甲以其穿山而居。遇水而入。则是出阴入阳。穿其经络于荣分。以破暑结之邪。故用为使。若脾胃郁伏痰涎。用之必效。苟或无痰。

　　只是暑结荣分。独应足太阴血分热者。当发唇疮。此方无效。丹溪曰常山性暴悍。善驱逐。

　　能伤真气。病患稍近虚怯不可用也。张通一曰余阅疟门方剂。多不分表里先后。俱用芩连知母及大黄石膏之类夫以表邪不解而得此寒凉则寒邪愈陷或任用常山草果。及劫截峻厉等剂。

　　若正为邪伤而受此克伐。则元气愈虚。故多致绵延不已。轻者变重。重者至危。是皆不得其本耳。得则易如反掌。在察所由而已。愚以为治疟之法。当操其要无越新久虚实标本六者而已若新病标多元气实者。即用仲景法。察昼夜迟速治之。刘宗浓云从卯至午发者宜大柴汤下之。从午至酉发者宜大承气汤下之。从酉至子或至寅发者宜桃仁承气汤下之。更以小柴胡汤彻其余邪。其脉实长者。先以大柴胡下之。余热不尽再用白芷汤。或甚寒微热。或但寒不热名曰牝疟。用柴胡桂枝以解表凡此皆治实之道也若病久而标少元气虚者。或间日一发则用补中汤气血俱虚三四日一发者此人里之深也用十全大补汤或因饮食所伤。则以六君为主。或劳伤中气。亦以补中为主。至其日久不愈。只用人参一二两。生姜减半。煎浓汤于将发之先一二时。不数剂顿止。亦有病久而标尚在。元气未虚者。又须攻补兼施又有新病暴虚。急宜救本。不得以病邪正炽。难用峻补而论也。大意有汗要无汗。以扶正为主腠理开泄阳不能固必补敛之无汗要有汗以散邪为主腠理密致邪不能解必发散之虽曰有汗宜补。亦当兼散。无汗宜散。亦当兼补。盖邪气盛则实不可不攻精气夺则虚不可不补也故在阳分者浅而易治在阴分者深则难治在春夏易在秋冬难在上体易在下体难在少壮易在衰老难至妇人在胎前产后尤难其治也务必由阴而阳由晏及早。由下及上。或寒多热少。或隔日转成一日一发此由脏及腑也汗必由顶至足为易愈。立斋云凡病大热燥渴以姜汤乘热饮之。此亦截疟之良法也。每见发时饮啖生冷物者。病或少愈。多致脾虚胃损。往往不治。又云余常以参术各一两。生姜四两。煨熟煎服即止。或以大剂补中益气汤加煨姜尤效。生姜一味亦效。吁此法极妥何必别寻妄剂至清脾截疟二饮断不宜轻服盖养正则邪自除。可侥速效而丧生乎。又有如疟之症夫真疟病在风寒暑湿之感而如疟则为脏腑气血之衰一由营卫之出入以为止作一由水火之争胜以为盛衰一责在表一责在里一攻在邪一扶在正有阳虚而寒热如疟有阴虚而寒热如疟盖如疟而非真疟也是非之间便有邪正虚实之分治一少差生死反掌学人尤不可不知。

　　[卷之三：药性微蕴] 杏仁桑白皮款冬花马兜铃金沸草紫菀苏子射干百合桔梗

　　此数药者。与寒滑之天麦二冬栝蒌仁天花粉知母诸品。时师皆执为治嗽通用之剂。竟不分表里虚实之殊。往往误人于死。经曰五脏六腑皆令人咳。又曰五脏各以其时受病。非其时则传以与之。是非独在肺矣。咳即嗽也。然嗽有内外之殊。故自表而入者。六淫邪气。先客于肺为外感。宜从前药辛温以散之所谓从表而入者必令从表而出最忌苦寒敛涩之剂。致邪气留连不去。久必变生他症是犹闭户驱盗也至自里而见者。七情劳欲。脏腑虚损。为内伤。有因嗽而成痨者。有因痨而致嗽者。其原有四一左肾精伤水亏致火铄金而嗽者则宜甘平静剂以润之一已土中虚不能生金夹痰而嗽者则宜辛甘温剂以养之一心肺胃三经火郁而嗽者则宜苦甘凉剂以清之一命门火衰元气素虚肺金寡卫而得者则宜甘热温剂以补之所谓从内而得者虽必传于外而非可以外治也最忌前药辛散苦寒之品。泄阳降阴。招致外邪是犹启户揖盗也又有初属外感。

　　因错治而内外俱伤者。则当补散兼行。以扶中为主。若专于驱散。腠理开泄。转成汗脱。益觉增剧耳。又有老人痰嗽元气既虚。法难消伐。亦必温养为主。或兼治标。势难全愈。但无至困殆则得耳。大抵六脉浮缓或兼洪滑。形色如常。饮食不减者可治。若脉弦数细疾。肌肉渐削。便泄食少。卧难着枕。喘息日增者。计期必死治病本难而治嗽尤难得其窜者十可愈半。百合乃平润之品。亦无甚功。特伴食中书耳。桔梗性平质轻。载药上升。乃舟楫之用也。
  </div>
  <div class="pagination">
   <a href="轩岐救正论_page9.html">
    上一页
   </a>
   <span>
    ...
   </span>
   <a href="轩岐救正论_page5.html">
    5
   </a>
   <a href="轩岐救正论_page6.html">
    6
   </a>
   <a href="轩岐救正论_page7.html">
    7
   </a>
   <a href="轩岐救正论_page8.html">
    8
   </a>
   <a href="轩岐救正论_page9.html">
    9
   </a>
   <span class="current-page">
    10
   </span>
   <a href="轩岐救正论_page11.html">
    11
   </a>
   <a href="轩岐救正论_page12.html">
    12
   </a>
   <a href="轩岐救正论_page13.html">
    13
   </a>
   <a href="轩岐救正论_page14.html">
    14
   </a>
   <a href="轩岐救正论_page15.html">
    15
   </a>
   <span>
    ...
   </span>
   <a href="轩岐救正论_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
