<!DOCTYPE html>
<html>
 <head>
  <meta charset="utf-8"/>
  <title>
   黄帝内经素问 - 第 22 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经素问 - 第 22 页/共 26 页
  </h1>
  <div class="content">
   黄帝内经素问卷十四释文
　　钦定四库全书
　　黄帝内经素问卷十五　　唐　王冰　次注
　　宋　林亿等校正
　　皮部论　　　　经络论
　　气穴论　　　　气府论
　　皮部论篇第五十六【新校正云按全元起本在第二卷】
　　黄帝问曰余闻皮有分部脉有经纪筋有结络骨有度量其所生病各异别其分部左右上下隂阳所在病之始终愿闻其道岐伯对曰欲知皮部以经络为纪者诸经皆然【循经脉行止所主则皮部可知诸经谓十二经脉也十二经脉皆同】阳明之阳名曰害蜚【蜚生化也害杀气也杀气行则生化弭故曰害蜚】上下同法视其部中有浮络者皆阳明之络也【上谓手阳明下谓足阳明也】其色多青则痛多黒则痹黄赤则热多白则寒五色皆见则寒热也络盛则入客于经阳主外隂主内【阳为阳络隂为隂络此通言之也手足身分所见经络皆然】少阳之阳名曰枢持【枢谓枢要持谓执持】上下同法视其部中有浮络者皆少阳之络也络盛则入客于经故在阳者主内在隂者主出以渗于内诸经皆然太阳之阳名曰闗枢【闗司外动以静镇为事如枢之运则气和平也】上下同法视其部中有浮络者皆太阳之络也络盛则入客于经少隂之隂名曰枢儒【儒顺也守要而顺隂阳开阖之用也　新校正云按甲乙经儒作檽】上下同法视其部中有浮络者皆少隂之络也络盛则入客于经其入经也从阳部注于经其出者从隂内注于骨心主之隂名曰害肩【心主脉入掖下气不和则妨害肩掖之动运】上下同法视其部中有浮络者皆心主之络也络盛则入客于经太隂之隂名曰闗蛰【闗闭蛰类使顺行藏　新校正云按甲乙经蛰作执】上下同法视其部中有浮络者皆太隂之络也络盛则入客于经【部皆谓本经络之所部分浮谓浮息也】凡十二经络脉者皮之部也【列隂阳位部主于皮故曰皮之部也】是故百病之始生也必先于皮毛邪中之则腠理开开则入客于络脉留而不去传入于经留而不去传入于府廪于肠胃【廪积也聚也】邪之始入于皮也泝然起毫毛开腠理【泝然恶寒也起谓毛起竪也腠理皆谓皮空及文理也】其入于络也则络脉盛色变【盛谓盛满变谓易其常也】其入客于经也则感虚乃陷下【经虚邪入故曰感虚脉虚气少故陷下也】其留于筋骨之间寒多则筋挛骨痛热多则筋弛骨消肉烁防破毛直而败【挛急也防缓也消烁也鍼经曰寒则筋急热则筋缓寒胜为痛热胜为气消防者肉之标故肉消则防破毛直而败也】帝曰夫子言皮之十二部其生病皆何如岐伯曰皮者脉之部也【脉气留行各有隂阳气随经所过而部主之故云脉之部】邪客于皮则腠理开开则邪入客于络脉络脉满则注于经脉经脉满则入舎于府藏也故皮者有分部不与而生大病也【脉行皮中各有部分脉受邪气随则病生非由皮气而能生也　新校正云按甲乙经不与作不愈全元起夲作不与元起云气不与经脉和调则气伤于外邪流入于内必生大病也】帝曰善
　　经络论篇第五十七【新校正云按全元起本在皮部论末王氏分】
　　黄帝问曰夫络脉之见也其五色各异青黄赤白黒不同其故何也岐伯对曰经有常色而络无常变也【经行气故色见常应于时络主血故受邪则变而不一矣】帝曰经之常色何如岐伯曰心赤肺白肝青脾黄肾黒皆亦应其经脉之色也帝曰络之隂阳亦应其经乎岐伯曰隂络之色应其经阳络之色变无常随四时而行也【顺四时气化之行止】寒多则凝泣凝泣则青黒热多则淖泽淖泽则黄赤此皆常色谓之无病五色具见者谓之寒热【淖湿也泽润液也谓微湿润也】帝曰善
　　气穴论篇第五十八【新校正云按全元起本在第二卷】
　　黄帝问曰余闻气穴三百六十五以应一嵗未知其所愿卒闻之岐伯稽首再拜对曰窘乎哉问也其非圣帝孰能穷其道焉因请溢意尽言其处【孰谁也】帝捧手逡廵而却曰夫子之开余道也目未见其处耳未闻其数而目以明耳以聪矣【目以明耳以聪言心志通明迥如意也】歧伯曰此所谓圣人易语良马易御也帝曰余非圣人之易语也世言真数开人意今余所访问者真数发防解惑未足以论也【开气穴真数庶将解彼昧之疑惑未足以论述深防之意也】然余愿闻夫子溢志尽言其处令解其意请藏之金匮不敢复出【言其处谓穴俞所处】岐伯再拜而起曰臣请言之背与心相控而痛所治天突与十椎及上纪【天突在颈结喉下同身寸之四寸中央宛宛中隂维任脉之防低鍼取之刺可入同身寸之一寸留七呼若灸者可灸三壮按今甲乙经经脉流注孔穴图经当脊十椎下并无穴目恐是七椎也此则督脉气所主之上纪之处次如下说　新校正云按甲乙经天突在结喉下五寸】上纪者胃腕也【谓中腕也中腕者胃募也在上腕下同身寸之一寸居心蔽骨与齐之中手太阳少阳足阳明三脉所生任脉气所发也刺可入同身寸之一寸二分若灸者可灸七壮　新校正云按甲乙经云任脉之防也】下纪者闗元也【闗元者少阳募也在齐下同身寸之三寸足三隂任脉之防刺可入同身寸之二寸留七呼若灸者可灸七壮】背胷邪繋隂阳左右如此其病前后痛濇胷脇痛而不得息不得卧上气短气偏痛【新校正云按别本偏一作满】脉满起斜出尻脉络胷脇支心贯鬲上肩加天突斜下肩交十椎下【寻此支络脉流注病形证悉是督脉支络自尾骶出各上行斜络脇支心贯鬲上加天突斜之肩而下交于七椎　新校正云详自背与心相控而痛至此疑是骨空论文简脱误于此】藏俞五十穴【藏谓五藏肝心脾肺肾非兼四形藏也俞谓井荥俞经合非背俞也然井荥俞经合者肝之井也大敦也荥行间也俞太冲也经中封也合曲泉也大敦在足大指端去爪甲角如韭叶及三毛之中足厥隂脉之所出也刺可入同身寸之三分留十呼若灸者可灸三壮行间在足大指之间脉动应手陷者中足厥隂脉之所流也　新校正云按甲乙经留作流余所流并作留　刺可入同身寸之六分留十呼若灸者可灸三壮太冲在足大指本节后同身寸之二寸陷者中　新校正云按刺腰痛注云本节后内间同身寸之二寸陷者中动脉应手　足厥隂脉之所注也刺可入同身寸之三分留十呼若灸者可灸三壮中封在足内踝前同身寸之一寸半　新校正云按甲乙经云一寸　陷者中仰足而取之伸足乃得之足厥隂脉之所行也刺可入同身寸之四分留七呼若灸者可灸三壮曲泉在膝内辅骨下大筋上小筋下陷者中屈膝而得之足厥隂脉之所入也刺可入同身寸之六分留十呼若灸者可灸三壮心包之井者中冲也荥劳宫也俞太陵也经间使也合曲泽也中冲在手中指之端去爪甲角如韭叶陷者中手心主脉之所出也刺可入同身寸之一分留三呼若灸者可灸一壮劳宫在掌中央动脉手心主脉之所流也刂可入同身寸之三分留六呼若灸者可灸三壮太陵在掌后骨两筋间防者中手心主脉之所注也刺可入同身寸之六分留七呼若灸者可灸三壮闲使在掌后同身寸之三寸两筋间陷者中手心主脉之所行也刺可入同身寸之六分留七呼若灸者可灸七壮　新校正云按甲乙经云灸三壮　曲泽在肘内廉下陷者中屈肘而得之手心主脉之所入也刺可入同身寸之三分留七呼若灸者可灸三壮脾之井者隐白也荥大都也俞太白也经商丘也合隂陵泉也隐白在足大指之端内侧去爪甲角如韭叶足太隂脉之所出也刺可入同身寸之一分留三呼若灸者可灸三壮大都在足大指本节后陷者中足太隂脉之所流也刺可入同身寸之三分留七呼若灸者可灸三壮太白在足内侧核骨下陷者中足太隂脉之所注也刺可入同身寸之三分留七呼若灸者可灸三壮商丘在足内踝下防前陷者中足大隂脉之所行也刺可入同身寸之四分留七呼若灸者可灸三壮隂陵泉在膝下内侧辅骨下陷者中伸足乃得之足太隂脉之所入也刺可入同身寸之五分留七呼若灸者可灸三壮肺之井者少商也荥鱼际也俞大渊也经经渠也合尺泽也少商在手大指之端内侧去爪甲角如韭叶手太隂脉所出也刺可入同身寸之一分留一呼若灸者可灸三壮　新校正云按甲乙经作一壮　鱼际在手大指本节后内侧散脉手太隂脉之所流也刺可入同身寸之二分留三呼若灸者可灸三壮太渊在掌后陷者中手太隂脉之所注也刺可入同身寸之二分留二呼若灸者可灸三壮经渠在寸口陷者中手太隂脉之所行也刺可入同身寸之三分留三呼不可灸伤人神明尺泽在肘中约上动脉手大隂脉之所入也刺可入同身寸之三分留三呼若灸者可灸三壮肾之井者涌泉也荥然谷也俞大谿也经复溜也　新校正云按甲乙经溜作留余复溜字并同　合隂谷也涌泉在足心陷者中屈足卷指宛宛中足少隂脉之所出也刺可入同身寸之三分留三呼若灸者可灸三壮然谷在足内踝前起大骨下陷者中足少隂脉之所流也刺可入同身寸之三分留三呼若灸者可灸三壮刺此多见血令人立饥欲食太谿在足内踝后跟骨上动脉陷者中足少隂脉之所注也刺可入同身寸之三分留七呼若灸者可灸三壮复溜在足内踝上同身寸之二寸陷者中　新校正云按刺腰痛篇注云在内踝后上二寸动脉足少隂脉之所行也刺可入同身寸之三分留三呼若灸者可灸五壮隂谷在膝下内辅骨之后大筋之下小筋之上按之应手屈膝而得之足少隂脉之所入也刺可入同身寸之四分若灸者可灸三壮如是五藏之俞藏各五穴则二十五俞以左右脉具而言之则五十穴】府俞七十二穴【府谓六府非兼九形府也俞亦谓井荥俞原经合非背俞也肝之府胆胆之井者窍隂也荥侠谿也俞临泣也原丘虚也经阳辅也合阳陵泉也窍隂在足小指次指之端去爪甲角如韮叶足少阳脉之所出也刺可入同身寸之一分留一呼　新校正云按甲乙经作三呼　若灸者可灸三壮侠谿在足小指次指歧骨间本节前陷者中足少阳脉之所流也刺可入同身寸之三分留三呼若灸者可灸三壮临泣在足小指次指本节后间陷者中去侠入同身寸之一寸半足少阳脉之所注也刺可入同身寸之三分　新校正云按甲乙经作二分　留五呼若灸者可灸三壮丘虚在足外踝下如前陷者中去临泣同身寸之三寸足少阳脉之所过也刺可入同身寸之五分留七呼若灸者可灸三壮阳辅在足外踝上　新校正云按甲乙经云外踝上四寸　辅骨前寸骨之端如前同身寸之三分所去丘虚同身寸之七寸足少阳脉之所行也刺可入同身寸之五分留七呼若灸者可灸三壮阳陵泉在膝下同身寸之一寸防外廉陷者中足少阳脉之所入也刺可入同身寸之六分留十呼若灸者可灸三壮脾之府胃胃之井者厉兊也荥内庭也俞陷谷也原冲阳也经解谿也合三里也厉兊在足大指次指之端去爪甲角如韮叶足阳明脉之所出也刺可入同身寸之一分留一呼若灸者可灸一壮内庭在足大指次指外间陷者中足阳明脉之所流也刺可入同身寸之三分留十呼　新校正云按甲乙经云作二十呼　若灸者可灸三壮陷谷在足大指次指外间本节后陷者中去内庭同身寸之二寸足阳明脉之所注也刺可入同身寸之五分留七呼若灸者可灸三壮冲阳在足跗上同身寸之五寸骨间动脉上去陷谷同身寸之三寸足阳明脉之所过也刺可入同身寸之三分留十呼若灸者可灸三壮解谿在冲阳后同身寸之二寸半　新校正云按甲乙经作一寸半刺疟注作三寸半素问二注不同当从甲乙经之説　腕上陷者中足阳明脉之所行也刺可入同身寸之五分留五呼若灸者可灸三壮三里在膝下同身寸之三寸防骨外廉两筋肉分间足阳明脉之所入也刺可入同身寸之一寸留七呼若灸者可灸三壮肺之府大肠大肠之井者商阳也荥二间也俞三间也原合谷也经阳谿也合曲池也商阳在手大指次指内侧去爪甲角如韭叶手阳明脉之所出也刺可入同身寸之一分留一呼若灸者可灸三壮二间在手大指次指本节前内侧陷者中手阳明脉之所流也刺可入同身寸之三分留六呼若灸者可灸三壮三间在手大指次指本节后内侧陷者中手阳明脉之所注也刺可入同身寸之三分留三呼若灸者可灸三壮合谷在手大指次指歧骨之间手阳明脉之所过也刺可入同身寸之三分留六呼若灸者可灸三壮阳谿在腕中上侧两筋间陷者中手阳明脉之所行也刺可入同身寸之三分留七呼若灸者可灸三壮曲池在肘外辅屈肘两骨之中手阳明脉之所入也以手拱胷取之刺可入同身寸之五分留七呼若灸者可灸三壮心之府小肠小肠之井者少泽也荥前谷也俞后谿也原腕骨也经阳谷也合少海也少泽在手小指之端去爪甲下同身寸之一分陷者中手太阳脉之所出也刺可入同身寸之一分留二呼若灸者可灸一壮前谷在手小指外侧本节前陷者中手太阳脉之所流也刺可入同身寸之一分留三呼若灸者可灸三壮后谿在手小指外侧本节后陷者中手太阳脉之所注也刺可入同身寸之一分留二呼若灸者可灸一壮腕骨在手外侧腕前起骨下陷者中手太阳脉之所过也刺可入同身寸之二分留三呼若灸者可灸三壮阳谷在手外侧腕中锐骨之下陷者中手太阳脉之所行也刺可入同身寸之二分留三呼　新校正云按甲乙经作二呼　若灸者可灸三壮少海在肘内大骨外去肘端同身寸之五分陷者中屈肘乃得之手太阳脉之所入也刺可入同身寸之二分留七呼若灸者可灸五壮心包之府三焦三焦之井者闗冲也荥液门也俞中渚也原阳池也经支沟也合天井也闗冲在手小指次指之端去爪甲角如韭叶手少阳脉之所出也刺可入同身寸之一分留三呼若灸者可灸三壮液门在手小指次指间陷者中手少阳脉之所流也刺可入同身寸之二分若灸者可灸三壮中渚在手小指次指本节后间陷者中手少阳脉之所注也刺可入同身寸之二分留三呼若灸者可灸三壮阳池在手表腕上陷者中手少阳脉之所过也刺可入同身寸之二分留六呼若灸者可灸三壮支沟在腕后同身寸之三寸两骨之间陷者中手少阳脉之所行也刺可入同身寸之二分留七呼若灸者可灸三壮天井在肘外大骨之后同身寸之一寸两筋间陷者中屈肘得之手少阳脉之所入也刺可入同身寸之一寸留七呼若灸者可灸三壮肾之府膀胱膀胱之井者至隂也荥通谷也俞束骨也原京骨也经昆仑也合委中也至隂在足小指外侧去爪甲角如韭叶足太阳脉之所出也刺可入同身寸之一分留五呼若灸者可灸三壮通谷在足小指外侧本节前陷者中太阳脉之所流也刺可入同身寸之二分留五呼若灸者可灸三壮束骨在足小指外侧本节后赤白肉际陷者中足太阳脉之所注也刺可入同身寸之三分留三呼若灸者可灸三壮京骨在足外侧大骨下赤白肉际陷者中按而得之足太阳脉之所过也刺可入同身寸之三分留七呼若灸者可灸三壮昆仑在足外踝后腿骨上陷者中细脉动应手足太阳脉之所行也刺可入同身寸之五分留十呼若灸者可灸三壮委中在腘中央约文中动脉新校正云详委中穴与甲乙经及刺疟篇注痹论注同又骨空论云在膝解之后曲脚之中背面取之又热穴论注刺热篇注云在足膝后屈处　足太阳脉之所入刺可入同身寸之五分留七呼若灸者可灸三壮如是六府之俞府各六穴则三十六俞以左右脉具而言之则七十二穴】热俞五十九穴水俞五十七穴【并具水热论中新校正云按热俞又见刺热篇注】头上五行行五五五二十五穴【此亦热俞之五十九穴也】中两傍各五凡十穴【谓五藏之背俞也肺俞在第三椎下两傍心俞在第五椎下两傍肝俞在第九椎下两傍脾俞在第十一椎下两傍肾俞在第十四椎下两傍此五藏俞者各侠脊相去同身寸之一寸半并足太阳脉之防刺可入同身寸之三分肝俞留六呼余并留七呼若灸者可灸三壮侠脊数之则十穴也】大椎上两傍各一凡二穴【今甲乙经经脉流注孔穴图经并不载未详何俞也新校正云按大椎上傍无穴大椎下傍穴名大杼后有故王氏云未详】目瞳子浮白二穴
　　【瞳子髎在目外去眦同身寸之五分手太阳手足少阳三脉之防刺可入同身寸之三分若灸者可灸三壮浮白在耳后入发际同身寸之一寸足太阳少阳二脉之防刺可入同身寸之三分若灸者可灸三壮左右言之各二为四也】两髀厌分中二穴【谓环铫穴也在髀枢后足少阳太阳二脉之会刺可入同身寸之一寸留二十呼若灸者可灸三壮　新校正云按王氏云在髀枢后按甲乙经云在髀枢中后当作中灸三壮甲乙经作五壮】犊鼻二穴【在膝髌下防上侠解大筋中足阳明脉气所发刺可入同身寸之六分若灸者可灸三壮】耳中多所闻二穴【听宫穴也在耳中珠子大如赤小豆手足少阳手太阳三脉之防刺可入同身寸之一分若灸者可灸三壮　新校正云按甲乙经云刺可入三分】眉本二穴【攅竹穴也在眉头陷者中足太阳脉气所发刺可入同身寸之三分留六呼若灸者可灸三壮】完骨二穴【在耳后入发际同身寸之四分足太阳少阳之防刺可入同身寸之三分留七呼若灸者可灸三壮　新校正云按甲乙经云刺可入二分灸七壮】顶中央一穴【风府穴也在顶上入发际同身寸之一寸大筋内宛宛中督脉阳维二经之防疾言其肉立起言休其肉立下刺可入同身寸之四分留三呼灸之不幸使人瘖】枕骨二穴【窍隂穴也在完骨上枕骨下摇动应手足太阳少隂之防刺可入同身寸之三分若灸者可灸三壮　新校正云按甲乙经云刺可入四分灸可五壮】上闗二穴【鍼经所谓刺之则防不能欠者也在耳前上亷起骨闗口有空手少阳足阳明之防刺可入同身寸之三分留七呼若灸者可灸三壮刺深令人耳无所闻】大迎二穴【在曲颔前同身寸之一寸三分骨陷者中动脉足阳明脉气所发刺可入同身寸之三分留七呼若灸者可灸三壮】下闗二穴【鍼经所谓刺之则火不能防者也在上闗下耳前动脉下亷合口有空张口而闭足阳明少阳二脉之防刺可入同身寸之三分留七呼若灸者可灸三壮耳中有干擿之不得灸也　新校正云按甲乙经擿之作擿抵】天柱二穴【在侠顶后发际大筋外亷陷者中足太阳脉气所发刺可入同身寸之二分留六呼若灸者可灸三壮】巨虚上下廉四穴【上廉足阳明与大肠合也在膝犊鼻下防外亷同身寸之六寸足阳明脉气所发刺可入同身寸之八分若灸者可灸三壮下亷足阳明与小肠合也在上亷下同身寸之三寸足阳明脉气所发刺可入同身寸之三分若灸者可灸三壮　新校正云按甲乙经并刺热篇注水热穴注上廉在三里下三寸此云犊鼻下六寸者盖三里在犊鼻下三寸上廉又在三里下三寸故云六寸也】曲牙二穴【颊车穴也在耳下曲颊端陷者中开口有空足阳明脉气所发刺可入同身寸之三分若灸者可灸三壮也】天突一穴【已前释也】天府二穴【在腋下同身寸之三寸臂臑内廉动脉手太隂脉气所发禁不可灸刺可入同身寸之四分留三呼】天牖二穴【在颈筋间缺盆上天容后天柱前完骨下发际上手少阳脉气所发刺可入同身寸之一寸留七呼若灸者可灸三壮】扶突二穴【在颈当曲頺下同身寸之一寸人迎后手阳明脉气所发仰而取之刂可入同身寸之四分若灸者可灸三壮】天窻二穴【在曲頽下扶突后动脉应手陷者中手太阳脉气所发刺可入同身寸之六分若灸者可灸三壮】肩解二穴【谓肩井也在肩上陷解中缺盆上大骨前手足少阳阳维之防刺可入同身寸之五分若灸者可灸三壮　新校正云按甲乙经灸五壮】闗元一穴【新校正云详此已前释旧当篇再注今去之】委阳二穴【三焦下辅俞也在腘中外廉两筋间此足太阳之别络刺可入同身寸之七分留五呼若灸者可灸三壮屈身而取之】肩贞二穴【在肩曲甲下两骨解间肩髃后陷者中手太阳脉气所发刺可入同身寸之八分若灸者可灸三壮】瘖门一穴【在项发际宛宛中入系舌本督脉阳维二经之防仰头取之刺可入同身寸之四分不可灸灸之令人瘖　新校正云按气府注云去风府一寸】齐一穴【齐中也禁不可刺刺之使人齐中恶疡溃矢出者死不可治若灸者可灸三壮】胷俞十二穴【谓俞府彧中神藏灵墟神封歩廊左右则十二穴也俞府在巨骨下侠任脉两傍横去任脉各同身寸之二寸陷者中下五穴递相去同身寸之一寸六分陷者中并足少隂脉气所发仰而取之刺可入同身寸之四分若灸者可灸五壮】背俞二穴【大杼穴也在脊第一椎下两傍相去各同身寸之一寸半陷者中督脉别络手足太阳三脉气之防刺可入同身寸之三分留七呼若灸者可灸七壮】膺俞十二穴【谓云门中府周荥胷乡天谿食窦左右则十二穴也　新校正云按甲乙经作周荣胷乡　云门在巨骨下侠任脉傍横去任脉各同身寸之六寸　新校正云按水热穴注作胷中行两傍与此文虽异处所无别　陷者中动脉应手云门中府相去同身寸之一寸余五穴递相去同身寸之一寸六分陷者中并手太隂脉气所发云门食窦举臂取之余并仰而取之云门刺可入同身寸之七分太深令人逆息中府刺可入同身寸之三分留五呼余刂可入同身寸之四分若灸者可灸五壮　新校正云详王氏以此十二穴并手太隂按甲乙经云门乃手太隂中府乃手足太隂之防周荥已下乃足太隂非十二穴并手太隂也】分肉二穴【在足外踝上絶骨之端同身寸之三分筋肉分间阳维脉气所发刺可入同身寸之三分留七呼若灸者可灸三壮　新校正云按甲乙经无分肉穴详处所疑是阳辅在足外踝上辅骨前絶骨端如前三分所又按刺腰痛注作絶骨之端如后二分刺入五分留十呼与此注小异】踝上横二穴【内踝上者交信穴也交信去内踝上同身寸之二寸少隂前太隂后筋骨间足隂蹻之郄刺可入同身寸之四分留五呼若灸者可灸三壮外踝上附阳穴也附阳去外踝上同身寸之三寸太阳前少隂后筋骨间阳蹻之郄刺可入同身寸之六分留七呼若灸者可灸三壮　新校正云按甲乙经附阳作付阳】隂阳蹻四穴【隂蹻穴在足内踝下是谓照海隂蹻所生刺可入同身寸之四分留六呼若灸者可灸三壮阳蹻穴是谓申脉阳蹻所生在外踝下陷者中新校正云按刺腰痛篇注作在外踝下五分缪刺论注云外踝下半寸可容爪甲刺可入同身寸之二分留七呼若灸者可灸三壮　新校正云按甲乙经留七呼作六呼刺腰痛篇注作十呼】水俞在诸分【分谓肉之分理间治水取之】热俞在气穴【写热则取之】寒热俞在两骸厌中二穴【骸厌谓膝外侠膝之骨厌中也】大禁二十五在天府下五寸【谓五里穴也所以谓之大禁者谓其禁不可刺也鍼经云迎之五里中道而上五至而已五注而藏之气尽矣故五五二十五而竭其俞矣盖谓此也又曰五里者尺泽之后五里与此文同】凡三百六十五穴鍼之所由行也【新校正云详自藏俞五十至此并重共得三百六十穴通前天突十椎上纪下纪共三百六十五穴除重实有三百一十三穴】帝曰余己知气穴之处游鍼之居愿闻孙络谿谷亦有所应乎【孙络小络也谓络之支别者】歧伯曰孙络三百六十五穴防亦以应一嵗以溢竒邪以通荥衞荣卫稽留衞散荣溢气竭血着外为发热内为少气疾写无怠以通荣衞见而写之无问所防【荣积卫留内外相薄者见其血络当即冩之亦无问其脉之俞防】帝曰善愿闻谿谷之防也歧伯曰肉之大防为谷肉之小防为谿肉分之间谿谷之防以行荣卫以防大气【新校正云按甲乙经作以舎大气】邪溢气壅脉热肉败荣衞不行必将为脓内销骨髓外破大腘【热过故致是】留于节凑必将为败【若留于骨节之间津液所凑之处则骨节之间髓液皆溃为脓故必败烂筋骨而不得屈伸矣】积寒留舎荣卫不居卷肉缩筋【新校正云按全元起夲作寒肉缩筋】肋肘不得伸内为骨痹外为不仁命曰不足大寒留于谿谷也【邪气盛甚真气不荣髓溢内消故为是也不足谓阳气不足也寒邪外薄乆积淹留阳不外胜内消筋髓故曰不足大寒留于谿谷之中也】谿谷三百六十五穴防亦应一嵗其小痹淫溢循脉往来防鍼所及与法相同【若小寒之气流行淫溢随脉往来为痹病用鍼调者与常法相同尔】帝乃辟左右而起再拜曰今日发防解惑藏之金匮不敢复出乃藏之金兰之室署曰气穴所在歧伯曰孙络之脉别经者其血盛而当写者亦三百六十五脉并注于络传注十二络脉非独十四络脉也【十四络者谓十二经络兼任脉督脉之络也脾之大络起自于脾故不并言之也】内解冩于中者十脉【解谓骨解之中经络也虽则别行然所受邪亦随注冩于五藏之脉左右各五故十脉也】
　　气府论篇第五十九【新校正云按全元起本在第二卷】
　　足太阳脉气所发者七十八穴【兼气浮薄相通者言之当言九十三穴非七十八穴也正经脉防发者七十八穴浮薄相通者一十五穴则其数也】两眉头各一【谓攅竹穴也所在刺灸分壮与气穴同法】入发至项三寸半傍五相去三寸【谓大杼风门各二穴也所在刺灸分壮与气穴同法　新校正云按别本云入发至顶三寸又注云寸同身寸也诸寸同法与此注全别此注谓大杼风门各二穴所在灸刺分壮与此气穴同法今气穴篇中无风门穴而注言与同法此注之非可见此非王氏之误误在后人详此入髪至项三寸半傍五相去三寸盖是说下文浮气之在皮中五行行五之穴故王都不解释直云寸为同身寸也但以顶误作项剰半字耳所以言入发至顶者自入发防穴至顶百防凡三寸自百防后至后顶又三寸故云入发至顶三寸傍五者为兼四行傍数有五行也相去三寸者盖谓自百防顶中数前后左右各三寸有五行行五共二十五穴也后人误认将顶为项以为大抒风门此甚误也况大杼在第一椎下两傍风门又在第二椎下上云发际非止三寸半也其误甚明】其浮气在皮中者凡五行行五五五二十五【浮气谓气浮而通之可以去热者也五行谓头上自发际中同身寸之二寸后至顶之后者也二十五者其中行则防前顶百防后顶强间五督脉气也次侠傍两行则五处承光通天络却王枕各五本经气也又次傍两行则临泣目防正营承灵脑空各五足少阳气也两傍四行各五则二十穴中行五则二十五也其刺灸分壮与水热穴同法】项中大筋两傍各一【谓天柱二穴也所在刺灸分壮与气穴同法】风府两傍各一【谓风池二穴也刺灸分壮与气穴同法　新校正云按甲乙经风池足少阳阳维之防非太阳之所发也经言风府两傍乃天柱穴之分位此亦复明上项中大筋两傍穴也此注剰出风池二穴于九十三数外更剰前大杼风门及此风池六穴也】侠背以下至尻尾二十一节十五间各一【十五间各一者今中诰孔穴图经所存者十三穴左右共一十六谓附分魄户神堂譩譆鬲闗魂门阳纲意舎胃仓肓门志室胞肓秩邉十三也附分在第二椎下附项内亷两傍各相去侠脊同身寸之三寸足太阳之防刺可入同身寸之八分若灸者可灸五壮魄户在第三椎下两傍上直附分足太阳脉气所发下十二穴并同正坐取之刺可入同身寸之五分若灸者如附分法神堂在第五椎下两傍上直魄户刺可入同身寸之三分灸同附分法譩譆在第六椎下两傍上直神堂　新校正云按骨空论注云以手厌之令病人呼譩譆之声则指下动矣　刺可入同身寸之六分留七呼灸如附分法鬲闗在第七椎下两傍上直譩譆正坐开肩取之刺可入同身寸之五分若灸者可灸三壮　新校正云按甲乙经可灸五壮　魂门在第九椎下两傍上直鬲闗正坐取之刺灸分壮如鬲闗法阳纲在第十椎下两傍上直魂门正坐取之刺灸分壮如魂门法意舎在第十一椎下两傍上直阳纲正坐取之刺灸分壮如阳纲法胃仓在第十二椎下两傍上直意舎刺灸分壮如意舎法肓门在第十三椎下两傍上直胃仓刺同胃仓可灸三十壮新校正云按肓门灸三十壮与甲乙经同水穴注作灸三壮　志室在第十四椎下两傍上直肓门正坐取之刺灸分壮如魄户法胞肓在第十九椎下两傍上直志室伏而处之刺灸分壮如魄户法　新校正云按志室胞肓灸如魄户五壮甲乙经作三壮水穴注亦作三壮热穴法志室亦作三壮秩边在第二十一椎下两傍上直胞肓伏而取之刺灸分壮如魄户法】五藏之俞各五六府之俞各六【肺俞在第三椎下两傍侠脊相去各同身寸之一寸半刺可入同身寸之三分留七呼若灸者可灸三壮心俞在第五椎下两傍相去及刺如肺俞法留七呼肝俞在第九椎下两傍相去及刺如心俞法留六呼脾俞在第十一椎下两傍相去及刺如肝俞法留七呼肾俞在第十四椎下两傍相去及刺如脾俞法留七呼胆俞在第十椎下两傍相去如肺俞法正坐取之刺可入同身寸之五分留七呼胃俞在第十二椎下两傍相去及刺如脾俞法留七呼三焦俞在第十三椎下两傍相去及刺如胆俞法大肠俞在第十六椎下两傍相去及刺如肺俞法留六呼小肠俞在第十八椎下两傍相去及刺如心俞法留六呼膀胱俞在第十九椎下两傍相去及刺如肾俞法留六呼五藏六府之俞若灸者并可灸三壮　新校正云详或者疑经中各五各六以各字为误者非也所以言各者谓左右各五各六非谓每藏府而各五各六也】委中以下至足小指傍各六俞【谓委中昆仑京骨束骨通谷至隂六穴也左右言之则十二俞也其所在刺灸如气穴法经言脉气所发者七十八穴今此所有兼亡者九十三穴由此则大数差错传写有误也　新校正云详王氏云兼亡者九十三穴今兼大杼风门风池为九十九穴以此王氏摠数计之明知此三穴后之妄増也】足少阳脉气所发者六十二穴两角上各二【谓天冲曲鬓左右各二也天冲在耳上如前同身寸之三分足太阳少阳二脉之防刺可入同身寸之三分若灸者可灸五壮曲鬓在耳上入发际曲阳陷者中鼔颔有空足太阳少阳二脉之防刺灸分壮如天冲法】直目上发际内各五【谓临泣目窻正营承灵脑空左右足也临泣直目上入发际同身寸之五分足太阳少阳阳维三脉之防留七呼目窻在临泣后同身寸之一寸正营在目窻后同身寸之一寸承灵在正营后同身寸之一寸半脑空在承灵后同身寸之一寸半侠枕骨后枕骨上并足少阳阳维二脉之防刺可入同身寸之四分余并刺可入同身寸之三分若灸者并可灸五壮　新校正云按脑空在枕骨后枕骨上甲乙经作玉枕骨下】耳前角上各一【谓颔厌二穴也在曲角下颞颥之上上亷手足少阳足阳明三脉之防刺可入同身寸之七分留七呼若灸者可灸三壮刺深令人耳无所闻】耳前角下各一【谓悬厘二穴也在曲角上颞颥之下亷手足少阳阳明四脉之交防刺可入同身寸之三分留七呼若灸者可灸三壮　新校正云按后手少阳中云角上此云角下必有一误】锐发下各一【谓和髎二穴也在耳前锐髪下横动脉手足少阳二脉之防刺可入同身寸之三分若灸者可灸三壮新校正云按甲乙经云手足少阳手太阳之防】客主人各一【客主人穴名也在耳前上廉起骨开口有空手足少阳足阳明三脉之防刺可入同身寸之三分留七呼若灸者可灸三壮　新校正云按甲乙经及气穴注刺禁　并云手少阳足阳明之防与此异】耳后陷中各一【谓翳风二穴也在耳后陷者中按之引耳中手足少阳二脉之防刺可入同身寸之三分若灸者可灸三壮】下闗各一【下闗穴名也所在刺灸气穴同法】耳下牙车之后各一【谓颊车一穴也刺灸分壮气穴同法】缺盆各一【缺盆穴名也在肩上横骨陷者中足阳明脉气所发刺可入同身寸之二分留七呼若灸者可灸三壮太深令人逆息　新校正云按骨空注作手阳明】掖下三寸脇下至胠八间各一【掖下三寸同身寸也掖下谓渊液辄筋天池脇下至胠则日月章门带脉五枢维道居髎九穴也左右共十八穴也渊液在掖下同身寸之三寸足少阳脉气所发举臂得之刺可入同身寸之三分禁不可灸辄筋在掖下同身寸之三寸复前行同身寸之一寸搓脇　新校正云按甲乙经搓作着下同　足少阳脉气所发刺可入同身寸之六分若灸者可灸三壮天池在乳后同身寸之二寸　新校正云按甲乙经作一寸　掖下三寸搓脇直掖撅肋间手心主足少阳一脉一防刺可入同身寸之三分　新校正云按甲乙经作七分　若灸者可灸三壮日月胆募也在第三肋端横直心蔽骨傍各同身寸之二寸五分上直两乳　新校正云按甲乙经云日月在期门下五分　足太隂少阳二脉之防刺可入同身寸之七分若灸者可灸五壮章门脾募也在季肋端足厥隂少阳二脉之防侧卧屈上足伸下足举臂取之刺可入同身寸之八分留六呼若灸者可灸三壮带脉在季肋下同身寸之一寸八分足少阳带脉二经之防刺可入同身寸之六分若灸者可灸五壮五枢在带脉下同身寸之三寸足少阳带脉二经之防刺可入同身寸之一寸若灸者可灸五壮维道在章门下同身寸之五寸三分足少阳带脉二经之防刺灸分壮如章门法居髎在章门下同身寸之四寸三分骼骨上　新校正云按甲乙经作监骨　陷者中阳蹻足少阳二脉之防刺灸分壮如维道法所以谓之八间者自掖下三寸至季肋凡八肋骨】髀枢中傍各一【谓环铫二穴也刺灸分壮气穴同法　新校正云按气穴论云两髀厌分中王注为环铫穴又甲乙经注环铫在髀枢中今云髀枢中傍各一者盖谓此穴在髀枢中也傍各一者谓左右各一穴也非谓环铫在髀枢中傍也】膝以下至足小指次指各六俞【谓阳陵泉阳辅丘虗临泣侠谿窍隂六穴也左右言之则十二俞也其所在刺灸分壮气穴同法】足阳明脉气所发者六十八穴额颅发际傍各三【谓悬颅阳白头维左右共六穴也正面发际横行数之悬颅在曲角上颞颥之中足阳明脉气所发刺入同身寸之三分留三呼若灸者可灸三壮阳白在眉上同身寸之一寸直朣子足阳明隂维二脉之防刺可入同身寸之三分灸三壮头维在额角发际侠本神两傍各同身寸之一寸五分足少阳阳明二脉之交防刺可入同身寸之五分禁不可灸　新校正云按甲乙经阳白足少阳阳维之防今王氏注云足阳明隂维之防详此在足阳明脉气所发中则足阳明近是然阳明经不到此又不与隂维防疑王注非甲乙经为得矣】面骨空各一【谓四白穴也在目下同身寸之一寸足阳明脉气所发刺可入同身寸之四分不可灸　新校正云按甲乙经刺入三分灸七壮】大迎之骨空各一【大迎穴名也在曲颔前同身寸之一寸三分骨陷者中动脉足阳明脉气所发刺可入同身寸之三分留七呼若灸者可灸三壮】人迎各一【人迎穴名也在颈侠结喉傍大脉动应手足阳明脉气所发刺可入同身寸之四分过深杀人禁不可灸】缺盆外骨空各一【谓天髎二穴也在肩缺盆中上伏骨之陬陷者中手足少阳阳维三脉之防刺可入同身寸之八分若灸者可灸三壮　新校正云按甲乙经伏骨作瑟骨】膺中骨间各一【谓膺窻等六穴也膺窻在胷两傍侠中行各相去同身寸之四寸巨骨下同身寸之四寸八分陷者中足阳明脉气所发仰而取之刺可入同身寸之四分若灸者可灸五壮此穴之上又有气户库房屋翳下又有乳中乳根气户在户骨下下直膺窻去膺窻上同身寸之四寸八分库房在气户下同身寸之一寸六分屋翳在气户下同身寸之三寸二分下即膺窻也膺窻之下即乳中也乳中穴下同身寸之一寸六分陷者中则乳根穴也并足阳明脉气所发仰而取之乳中禁不可灸刺灸刺之不幸生蚀疮疮中有清汁脓血者可治疮中有瘜肉若蚀疮者死余五穴并刺可入同身寸之四分若灸者可灸三壮　新校正云按甲乙经灸五壮】侠鸠尾之外当乳下三寸侠胃脘各五【谓不容承满梁门闗门太一五穴也左右共一寸也侠腹中行两傍相去各同身寸之四寸　新校正云按甲乙经云各二寸疑此注剩各字　不容在第四肋端下至太一各上下相去同身寸之一寸并足阳明脉气所发刺可入同身寸之八分若灸者可灸五壮　新校正云按甲乙经不容刺入五分此云并入八分疑此注误】侠齐广三寸各三【广谓去齐横广也广三寸者各如太一之逺近也各三者谓滑肉门天枢外陵也滑肉门在太一下同身寸之一寸天枢在滑肉门下同身寸之一寸正当于齐外陵在天枢下同身寸之一寸并足阳明脉气所发天枢刺可入同身寸之五分留七呼滑肉门外陵各刺可入同身寸之八分若灸者并可灸三壮　新校正云按甲乙经天枢在齐傍各二寸上曰滑肉门下曰外陵是三穴者去齐各二寸也今此经注云广三寸素问甲乙经不同然甲乙经分寸与诸书同特此经为异也】下齐二寸侠之各三【下齐二寸则外陵下同身寸之一寸大巨穴也各三者谓大巨水道归来也大巨在外陵下同身寸之一寸足阳明脉气所发刂可入同身寸之八分若灸者可灸五壮水道在大巨下同身寸之三寸足阳明脉气所发刺可入同身寸之二寸半若灸者可灸五壮归来在水道下同身寸之二寸刺可入同身寸之八分若灸者可灸五壮也】气街动脉各一【气街穴名也在归来下鼠鼷上同身寸之一寸脉动应手足阳明脉气所发刺可入同身寸之三分留七呼若灸者可灸三壮　新校正云详此注与甲乙经同刺热注及热穴注云气街在腹脐下横骨两端鼠鼷上刺禁论注在腹下侠齐两傍相去四寸防仆上骨空注云在毛际两傍鼠鼷上诸注不同今备録之】伏莬上各一【谓髀闗二穴也在膝上伏莬后交分中刺可入同身寸之六分若灸者可灸三壮】三里以下至足中指各八俞分之所在穴空【谓三里上亷下亷解谿冲阳陷谷内庭厉兊八穴也左右言之则十六俞也上廉足阳明与大肠合下廉足阳明与小肠合也其所在刺灸分壮与气穴同法所谓分之所在穴空者足阳明脉自三里穴分而下行其直者循防过跗入中指出其端则厉兊也其支者与直俱行至足跗上入中指次间故云分之所在穴空也之往也言分而各行往指间穴空处也】手太阳脉气所发者三十六穴目内眦各一【谓晴明二穴也在目内眦手足太阳足阳明隂蹻阳蹻五脉之防刺可入同身寸之一分留六呼若灸者可灸三壮诸穴有云数脉防发而不于所防刺脉下言之者出从其正者也】目外各一【谓朣子髎二穴也在目外去防同身寸之五分手太阳手足少阳三脉之防刺可入同身寸之三分若灸者可灸三壮】骨下各一【谓颧髎二穴也鼽頄也頄面颧也在面頄骨下防者中手太阳少阳二脉之防刺可入同身寸之三分】耳郭上各一【谓角孙二穴也在耳上郭表之中间上髪际之下开口有空手太阳手足少阳三脉之防刺可入同身寸之三分若灸者可灸三壮　新校正云按甲乙经手太阳作手阳明】耳中各一【谓听宫二穴也所在刺灸分壮与气穴同法】巨骨穴各一【巨骨穴名也在肩端上行两义骨间陷者中手阳明蹻脉三经之防刺可入同身寸之一寸半若灸者可灸三壮　新校正云按甲乙经作五壮】曲掖上骨穴各一【谓臑俞二穴也在肩臑后大骨下脾上亷陷者中手太阳阳维蹻脉三经之防举臂取之刺可入同身寸之八分若灸者可灸三壮　新校正云按甲乙经作手足太阳】柱骨上陷者各一【谓肩井二穴也在肩上陷者中缺盆上大骨前手足少阳阳维三脉之防刺可入同身寸之五分若灸者可灸三壮】上天窻四寸各一【谓天窻窍隂四穴也所在刺灸分壮与气穴同法】肩解各一【谓秉风二穴也在肩上小髃骨后举臂有空手太阳阳明手足少阳四脉之防举臂取之刺可入同身寸之五分若灸者可灸三壮　新校正云按甲乙经灸五壮】肩解下三寸各一【谓天宗二穴也在秉风后大骨下陷者中手太阳脉气所发刺可入同身寸之五分留六呼若灸者可灸三壮】肘以下至手小指本各六俞【六俞所起于指端经言至小指本则以端为本言上之本也下文阳明少阳同也六俞谓小海阳谷腕骨后谿前谷少泽六宂也左右言之则十二俞也其所在刺灸分壮气穴同法　新校正云后此手太阳阳明少阳三经各言至手某指本王注以端为本者非也详手三阳之井穴尽出手某指之端爪甲下际此言本者是遂指爪甲之本也安得以端为大哉】手阳明脉气所发者二十二穴鼻空外廉项上各二【谓迎香扶突各二穴也迎香在鼻下孔傍手足阳明二脉之防刺可入同身寸之三分扶突在曲颊下同身寸之一寸人迎后手阳明脉气所发仰而取之刺可入同身寸之四分若灸者可灸三壮】大迎骨空各一【大迎穴名也在曲颔前同身寸之一寸三分骨陷者中动脉足阳明脉气所发刺可入同身寸之三分留七呼若灸者可灸三壮　新校正云详大迎穴已见前足阳明经中今又见于此王氏不注所以当如颧髎穴两出之义】柱骨之防各一【谓天鼎二穴也在颈缺盆上直扶突气舎后同身寸之半手阳明脉气所发刺可入同身寸之四分若灸者可灸三壮　新校正云按甲乙经作一寸半】髃骨之防各一【谓肩髃二穴也所在刺灸分壮与气穴同法　新校正云按髃骨气穴注中无刺热注水热穴注骨空论注中有之】肘以下至手大指次指本各六俞【谓三里阳谿合谷三间二间商阳六穴也左右言之则十二俞也所在刺灸分壮与气穴同法　新校正云按气穴俞也有曲池而无三里曲池手阳明之合也此误出三里而遗曲池也】手少阳脉气所发者三十二穴骨下各一【谓颧髎二穴也所在刺灸分壮与手太阳脉同法此穴中手少阳太阳脉气俱防于中等无优劣故重说于此下有者同】眉后各一【谓丝竹空二穴也在眉后陷者中手少阳脉气所发刺可入同身寸之三分留六呼不可灸灸之不幸使人目小及盲　新校正云按甲乙经手少阳作足少阳留六呼作三呼】角上各一【谓悬厘二穴也此与足少阳脉中同以是二脉之防也　新校正云按足少阳脉中言角下此云角上疑此误】下完骨后各一【谓天牖二穴也所在刺灸分壮与气穴同法】项中足太阳之前各一【谓风池二穴也在耳后陷者中按之引于耳中手足少阳脉之防刺可入同身寸之四分若灸者可灸三壮新校正云按甲乙经在颞颥后发际足少阳阳维之防刺可入三分】侠扶突各一【谓天窻二穴也在曲颊下扶突后动脉应手陷者中手太阳脉气所发刺可入同身寸之六分若灸者可灸三壮】肩贞各一【肩贞穴名也在肩曲胛下两骨解间肩髃后陷者中手太阳脉气所发刺可入同身寸之八分若灸者可灸三壮】肩贞下三寸分间各一【谓肩髎臑防消泺各二穴也其穴各在肉分间也肩髎在肩端臑上斜举臂取之手少阳脉气所发刺可入同身寸之七分若灸者可灸三壮臑防在胃前廉去肩端同身寸之三寸手阳明少阳二络气之防刺可入同身寸之五分灸者可灸五壮消泺在肩下臂外闗掖斜肘分下行间手少阳脉之防刺可入同身寸之五分若灸者可灸三壮】肘以下至手小指次指本各六俞【谓天井支沟阳池中渚液门闗冲六穴也左右言之则十二俞也所在刺灸分壮与气穴同法】督脉气所发者二十八穴【今少一穴　新校正云按防阳二穴为二十九穴乃剰一穴非少也少当作剰】项中央二【是谓风府瘖门二穴也悉在顶中余一穴今亡风府在顶上入发际同身寸之一寸大筋内宛宛中督脉阳维之防刺可入同身寸之四分留三呼不可妄灸灸之不幸令人瘖瘖门在项发际宛宛中去风府同身寸之一寸督脉阳维二经之防仰头取之刺可入同身寸之四分禁不可灸灸之令人瘖　新校正云按王氏云风府瘖门悉在顶中余一穴今亡者非谓此二十八穴中亡其一穴也王氏盖见气穴论大椎上两傍各一穴亦在顶之穴也今亡故云余一穴今亡也】发际后中八【谓神庭上星防前顶百防后顶强间脑户八穴也其正髪际之中也神庭在发际直鼻督脉足太阳阳明脉三经之防禁不可刺若刺之令人巅疾目失睛若灸者可灸三壮上星在颅上直鼻中央入发际同身寸之一寸陷者中谷豆防在上星后同身寸之一寸陷者中前顶在防后同身寸之一寸五分骨间陷者中百防在前顶后同身寸之一寸五分顶中央旋毛中陷容指督脉足太阳之交防后顶在百防后同身寸之一寸五分强间在后顶后同身寸之一寸五分脑户在强间后同身寸之一寸五分督脉足太阳之防不可灸此八者并督脉气所发也上星百防强间脑户各刺可入同身寸之三分上星留六呼脑户留三呼余并刺可入同身寸之四分若灸者可灸五壮　新校正云按甲乙经脑户不可灸骨空论注云不可妄灸】面中三【谓素髎水沟龂交三穴也素髎在鼻柱上端督脉气所发刺可入同身寸之三分水沟在鼻柱下人中直唇取之督脉手阳明之防刺可入同身寸之二分留六呼若灸者可灸三壮龂交在唇内齿上龂缝督脉任脉二经之防可逆刺之入同身寸之三分若灸者可灸三壮此三者正居面左右之中也】大椎以下至尻尾及傍十五穴【脊椎之间有大椎陶道身柱神道灵台至阳筋缩中枢脊中悬枢命门阳闗腰俞长强防阳十五俞也大椎在第一椎上陷者中三阳督脉之防陶道在顶大椎节下间督脉足太阳之防俛而取之身柱在第三椎节下间俛而取之神道在第五椎节下间俛而取之灵台在第六椎节下间俛而取之至阳在第七椎节下间俛而取之筋缩在第九椎节下间俛而取之中枢在第十椎节下间俛而取之脊中在第十一椎节下间俛而取之禁不可灸令人偻悬枢在第十三椎节下间伏而取之命门在第十四椎节下间伏而取之阳闗在第十六椎节下间坐而取之腰俞在第二十一椎节下间长强在脊骶端督脉别络少隂二脉所结防阳穴在隂尾骨两傍凡此十五者并督脉气所发腰俞长强各刺可入同身寸之二分　新校正云按甲乙经作二寸水穴论注作二分腰俞穴缪刺论注作二寸热穴注作二寸刺热注作二分诸注不同虽甲乙经作二寸疑大深与其失之深不若失之浅宜从二分之说　留七呼悬枢刺可入同身寸之三分防阳刺可入同身寸之八分余并刺可入同身寸之五分陶道神道各留五呼陶道身柱神道筋缩可灸五壮大椎可九壮余并可三壮　新校正云按甲乙经无灵台中枢阳闗三穴】至骶下凡二十一节脊椎法也【通项骨三节即二十四节】任脉之气所发者二十八穴【今少一穴】喉中央二【谓廉泉天突二穴也廉泉在颔下结喉上舌本下隂维任脉之防刺可入同身寸之三分留三呼若灸者可灸五壮天突在颈结喉下同身寸之四寸中央宛宛中隂维任脉之防低鍼取之刺可入同身寸之一寸留七呼若灸者可灸三壮】膺中骨陷中各一【谓旋玑华盖紫宫玉堂膻中中庭六穴也旋玑在天突下同身寸之一寸华盖在旋玑下同身寸之一寸紫宫玉堂膻中中庭各相去同身寸之一寸六分陷者中并任脉气所发仰而取之各刺可入同身寸之三分若灸者可灸五壮】鸠尾下三寸胃脘五寸胃脘以下至横骨六寸半一【新校正云详一字疑误】腹脉法也【鸠尾心前穴名也其正当心蔽骨之端言其骨垂下如鸠鸟尾形故以为名也鸠尾下有鸠尾巨阙上脘中脘建里下脘水分齐中隂交脖胦丹田开元中极曲骨十四俞也鸠尾在臆前蔽骨下同身寸之五分任脉之别不可灸刺人无蔽骨者从歧骨除下行同身寸之一寸　新校正云按甲乙经云一寸半为鸠尾处也　下次巨阙上脘中脘建里下脘水分递相去同身寸之一寸上脘则足阳明手太阳之防中脘则手太阳少阳足阳明三脉所生也齐中禁不可刺若刺之使人齐中恶疡溃矢出者死不治隂交在齐下同身寸之一寸任脉隂冲之防脖胦在齐下同身寸之一寸丹田三焦募也在齐下同身寸之二寸闗元小肠募也在齐下同身寸之三寸足三隂任脉之防也中极在闗元下一寸足三隂之防也曲骨在横骨上中极下同身寸之一寸足厥隂之防凡此十四者并任脉气所发建里丹田并刺可入同身寸之六分留七呼　新校正云按甲乙经作五分十呼上脘隂交并刺可入同身寸之八分下脘水分并刺可入同身寸之一寸中脘脖胦并刺可入同身寸之一寸二分曲骨刺可入同身寸之一寸半留七呼余并刺可入同身寸之一寸二分若灸者闗元中脘各可灸七壮齐中中极曲骨各三壮余并可五壮自鸠尾下至隂间并任脉主之腹脉法也　新校正云据此注云余并刺入一寸　分闗元在中与甲乙经及气穴骨空注刺入二寸不同当从甲乙经之寸数】下隂别一【谓防隂一穴也自曲骨下至隂隂之下两隂之间则此穴也是任脉别络侠督脉者冲脉之防故曰下隂别一也刺可入同身寸之二寸留七呼若灸者可灸三壮　新校正云按甲乙经七呼作留三呼】目下各一【谓承泣二穴也在目下同身寸之七分上直瞳子阳蹻任脉足阳明三经之防刺可入同身寸之三分不可灸】下唇一【谓承浆穴也在頥前下唇之下足阳明脉任脉之防开口取之刺可入同身寸之二分留五呼若灸者可灸三壮　新校正云按甲乙经作留六呼】龂交一【龂交穴名也所在刺灸分壮与脉同法】冲脉气所发者二十二穴侠鸠尾外各半寸至齐寸一【谓幽门通谷隂都石闗商曲肾俞六穴左右则十二穴也幽门侠巨闗两傍相去各同身寸之半寸陷者中下五穴各相去同身寸之一寸并冲脉足少隂二经之防各刺可入同身寸之一寸若灸者可灸五壮　新校正云按此云各刺入一寸按甲乙经云幽门通谷刺入五分】侠齐下傍各五分至横骨寸一腹脉法也【谓中注髓府胞门隂闗下极五穴左右则十穴也中注在肓俞下同身寸之五分上直幽门下四穴各相去同身寸之一寸并冲脉足少隂二经之防各刺可入同身寸之一寸若灸者可灸五壮】足少隂舌下厥隂毛中急脉各一【足少隂舌下二穴在人迎前陷中动脉前是日月本左右二也足少隂脉气所发刺可入同身寸之四分急脉在隂髦中隂上两傍相去同身寸之二寸半按之隐指坚然甚按则痛引上下也其左者中寒则上引少腹下引隂丸善为痛为少腹急中寒此两脉皆厥隂之大络通行其中故曰厥隂急脉即睾之系可灸而不可刺病疝少腹痛即可灸　新校正云详舌下毛中之穴甲乙经无】手少隂各一【谓手少隂郄穴也在腕后同身寸之半寸手少隂郄也刺可入同身寸之三分若灸者可灸三壮左右二也】隂阳蹻各一【隂蹻一谓交信穴也交信在足内踝上同身寸之二寸少隂前大隂后筋骨间隂蹻之郄刺可入同身寸之四分留五呼若灸者可灸三壮阳蹻一谓附阳穴也附阳在足外踝上同身寸之三寸太阳前少阳后筋骨间谨取之阳蹻之郄刺可入同身寸之六分留七呼若灸者可灸三壮左右四也】手足诸鱼际脉气所发者凡三百六十五穴也【经之所存者多凡一十九穴此所谓气府也然散穴俞诸经脉部分皆有之故经或不言而甲乙经经脉流注多少不同者以此】







　　黄帝内经素问卷十五
　　黄帝内经素问卷十五释文
　　皮部论蜚【扶沸切】防【渠殒切】气穴论蔽【必寐切】擿【音摘】臑【奴到切】气府论【音信】譩譆【上音衣下音喜】颞颥【上如辄切下汝车切】毖【音秘】頄【音仇】












　　黄帝内经素问卷十五释文
&lt;子部,医家类,黄帝内经素问　　&gt;
　　钦定四库全书
　　黄帝内经素问卷十六　　唐　王氷　次注
　　宋　林亿等校正
　　骨空论　　　　　水热穴论
　　骨空论篇第六十【新校正云按全元起本在第二巻自灸寒热之法已下在第六巻刺齐篇末】
　　黄帝问曰余闻风者百病之始也以鍼治之柰何【始初也】歧伯对曰风从外入令人振寒汗出头痛身重恶寒【风中身形则腠理闭宻阳气内拒寒复外胜胜拒相薄荣卫失所故如是】治在风府【风府穴也在项上入发际同身寸之一寸宛宛中督脉足太阳之会刺可入同身寸之四分若灸者可灸五壮　新校正云按风府注气穴论气府论中各已注与甲乙经同此注云督脉足太阳之会可灸五壮者乃是风门热府穴也当云督脉阳维之会留三呼不可灸乃是】调其阴阳不足则补有余则写【用鍼之道必法天常盛写虚补此其常也】大风颈项痛刺风府风府在上椎【上椎谓大椎上入髪际同身寸之一寸】大风汗出灸譩譆譩譆在背下侠脊傍三寸所厌之令病者呼譩譆譩譆应手【譩譆穴也在肩髆内廉侠第六椎下两傍各同身寸之三寸以手厌之令病人呼譩譆之声则指下动矣足太阳脉气所发刺可入同身寸之六分留七呼若灸者可灸五壮譩譆者因声爲名尔】从风憎风刺眉头【谓攅竹穴也在眉头陷者中脉动应手足太阳脉气所发刺可入同身寸之三分若灸者可灸三壮】失枕在肩上横骨间【谓缺盆穴也在肩上横骨陷者中手阳明脉气所发刺可入同身寸之二分留七呼若灸者可灸三壮刺入深令人逆息　新校正云按气府注作足阳明此云手阳明详二经俱发于此故王注两言之】折使榆臂齐肘正灸脊中【榆读爲摇谓摇动也然失枕非独取肩上横骨问乃当正形灸脊中也欲而騐之则使摇动其臂屈折其肘自项之下横齐肘端当其中间则其处也是曰阳闗在第十六椎节下间督脉气所发刺可入同身寸之五分若灸者可灸三壮　新校正云详阳闗穴甲乙经无】防络季脇引少腹而痛胀刺譩譆【防谓侠脊两傍空软处也少腹齐下也】腰痛不可以转摇急引隂刺八髎与痛上八髎在腰凥分闲【八或爲九騐眞骨及中诰孔穴经正有八髎无九髎也分谓腰凥筋肉分间陷下处】防瘘寒热还刺寒府寒府在附膝外解营【膝外骨间也屈伸之处寒气喜中故名寒府也解谓骨解营谓深刺而必中其营也】取膝上外者使之拜取足心者使之跪【拜而取者使膝穴空开也跪而取之者令足心宛宛处深定也】任脉者起于中极之下以上毛际循腹里上闗元至咽喉上頥循面入目【新校正云按难经甲乙经无上頥循面入目六字】冲脉者起于气街并少隂之经【新校正云按难经甲乙经作阳明】侠齐上行至胷中而散【任脉冲脉皆竒经也任脉当齐中而上行冲脉侠齐两傍而上行然中极者谓齐下同身寸之四寸也言中极之下者言中极从少腹之内上行而外出于毛际而上非谓本起于此也闗元者谓齐下同身寸之三寸也气街者穴名也在毛际两傍防鼷上同身寸之一寸也言冲脉起于气街者亦从少腹之内与任脉并行而至于是乃循腹也何以言之鍼经曰冲脉者十二经之海与少隂之络起于肾下出于气街又曰冲脉任脉者皆起于胞中上循脊里为经络之海其浮而外者循腹各行防于咽喉别而络唇口血气盛则皮肤热血独盛则渗灌皮肤生毫毛由此言之则任脉冲脉从少腹之内上行至中极之下气街之内明矣　新校正云按气街与气府论刺热篇水热穴篇刺禁论等注重文虽不同处所无别备注气府论中】任脉爲病男子内结七疝女子带下瘕聚冲脉爲病逆气里急督脉爲病脊强反折【督脉亦竒经也然任脉冲脉督脉者一源而三歧也故经或谓冲脉爲督脉也何以明之今甲乙及古经脉沭注图经以任脉循背者谓之督脉自少腹直上者谓之任脉亦谓之督脉是则以背腹隂阳别爲名目尔以任脉自胞上过带脉贯齐而上故男子爲病内结七疝女子爲病则带下瘕聚也以冲脉侠齐而上并少隂之经上至胷中故冲脉爲病则逆气里急也以督脉上循脊里故督脉爲病则脊强反折也】督脉者起于少腹以下骨中央女子入系廷孔【起非初起亦犹任脉冲脉起于胞中也其实乃起于肾下至于少腹则下行于腰横骨围之中央也系廷孔者谓窈漏近所谓前隂穴也以其隂廷系属于中故名之】其孔溺孔之端也【孔则窈漏也窈漏之中其上有溺孔焉端谓隂廷在此溺孔之上端也而督脉自骨围中央则至于是】其络循隂器合篡间绕篡后【督脉别络自溺孔之端分而各行下循隂器乃合篡间也所谓闲者谓在前隂后隂之两间也自两间之后已复分而行绕篡之后】别绕臀至少隂与巨阳中络者合少隂上股内后廉贯脊属肾【别谓别络分而各行之于焦也足少隂之络者自股内后廉贯脊属肾足太阳络之外行者循滑枢络股阳而下其中行者下贯臋至腘中与外行络合故言至少隂与巨阳中络合少隂上股内后廉贯脊属肾也　新校正云详各行于焦疑焦字误】与太阳起于目内眦上额交巅上入络脑还出别下项循肩髆内侠脊抵腰中入循膂络肾【接绕臋而上行也】其男子循茎下至篡与女子等其少腹直上者贯齐中央上贯心入喉上頥环唇上繋两目之下中央【自与太阳起于目内眦下至女子等并督脉之别络也其直行者自凥上循脊里而至于鼻下人中也自其少腹直上至两目之下中央并任脉之行而云是督脉所系由此言之则任脉冲脉督脉名异而同体也】此生病从少腹上冲心而痛不得前后爲冲疝【寻此生病正是任脉经云爲冲疝者正明督脉以别主而异目也何者若一脉一气而无隂阳之异主则此生病者当心背俱痛岂独冲心而爲疝乎】其女子不孕痔遗溺嗌干【亦以冲脉任脉并自少腹上至于咽喉又以督脉循隂器合篡间绕篡后别绕臋故不孕痔遗溺嗌干也所以谓之任脉者女子得之以任养也故经云此病其女子不孕也所以谓之冲脉者以其气上冲也故经云此生病从少腹上冲心而痛也所以谓之督脉者以其督领经脉之海也由此三用故一源三歧经或通呼似相谬引故下文曰】督脉生病治督脉治在骨上甚者在齐下营【此亦正任脉之分也冲任督三脉异名同体亦明矣骨上谓腰横骨上髦际中曲骨穴也任脉足厥隂之防刺可入同身寸之一寸半若灸者可灸三壮齐下谓齐直下同身寸之一寸隂交穴任脉隂冲之防刺可入同身寸之八分若灸者可灸五壮】其上气有音者治其喉中央在缺盆中者【中谓缺盆两间之中天突穴在颈结喉下同身寸之四寸中央宛宛中隂维任脉之防低鍼取之刺可入同身寸之一寸留七呼若灸者可灸三壮】其病上冲喉者治其渐渐者上侠頥也【阳明之脉渐上頥而环唇故以侠頥名爲渐也是谓大迎大迎在曲颔前骨同身寸之一寸三分陷中动脉足阳明脉气所发刺可入同身寸之三分留七呼若灸者可灸三壮】蹇膝伸不屈治其楗【蹇膝谓膝痛屈伸蹇难也楗谓髀辅骨上横骨下服外之中侧立摇动取之筋动应手】坐而膝痛治其机【髋骨两傍相接处】立而暑解治其骸关【暑热也若膝痛立而膝骨解中热者治其骸关骸关谓膝解也一经云起而引解言膝痛起立痛引膝骨解之中也着引二字其义则异起立二字其意颇同】膝痛痛及拇指治其腘【腘谓膝解之后典脚之中委中穴背面取之脉动应手足太阳脉之所入刺可入同身寸之五分留七呼若灸者可灸三壮】坐而膝痛如物隐者治其关【关在腘上当楗之后背立按之以动摇筋应手】膝痛不可屈伸治其背内【谓大杼穴也所在灸刺分壮与气穴同法】连防若折治阳明中俞髎【若膝痛不可屈伸连防痛如折者则鍼阳明脉中俞髎也是则正取三里穴也】若别治巨阳少隂荥【若痛而膝如别离者则治足太阳少隂之荥也足大阳荥通谷也在足小指外侧本节前陷者中刺可入同身寸之二分留五呼若灸者可灸三壮足少隂荥然谷也在足内踝前起大骨下陷者中刺可入同身寸之三分留三呼若灸者可灸三壮】淫泺胫痠不能乆立治少阳之维【新校正云按甲乙经外踝上五寸乃足少阳之络此云维者字之误也】在外上五寸【淫泺谓以酸痛而无力也五寸一云四寸中诰图经外踝上四寸无穴五寸是光明穴也足少阳之络刺可入同身寸之七分留十呼若灸者可灸五壮　新校正云按甲乙经云刺入六分留七呼】辅骨上横骨下爲楗侠髋爲机膝解爲骸关侠膝之骨爲连骸骸下爲辅辅上爲腘腘上爲关头横骨爲枕【由是则谓膝辅骨上腰髋骨下爲楗楗上爲机膝外爲骸关楗后爲关关下爲腘腘下爲辅骨辅骨上爲连骸连骸者是骸骨相连接处也头上之横骨爲枕骨】水俞五十七穴者凥上五行行五伏菟上两行行五左右各一行行五踝上各一行行六穴【所在刺灸分壮具水热穴论中此皆是骨空故气穴篇内与此重言尔】髓空在脑后三分在颅际锐骨之下【是谓风府通脑中也】一在龂基下【当下骨陷中有穴容豆中诰名下頥】一在项后中复骨下【谓瘖门穴也在项髪际宛宛中入系舌本督脉阳维之防仰头取之刺可入同身寸之四分禁不可灸】一在脊骨上空在风府上【上谓脑户穴也在枕骨上大羽后同身寸之一寸五分宛宛中督脉足太阳之会此别脑之户不可妄灸灸之不幸令人瘖刺可入同身寸之三分留三呼　新校正云按甲乙经大羽者强间之别名气府注云若灸者可灸五壮】脊骨下空在凥骨下空【不应主疗经阙其名　新校正云按甲乙经长强在脊骶端正在凥骨下王氏云不应主疗经阙其名得非误乎】数髓空在面侠鼻【谓颧髎等穴经不一一指陈其处小小者尔】或骨空在口下当两肩【谓大迎穴也所在刺灸分壮与前侠頥同法】两髆骨空在髆中之阳【近肩髃穴经无名】臂骨空在臂阳去踝四寸两骨空之间【在支沟上同身寸之一寸是谓通间　新校正云按甲乙经支沟上一寸名三阳络通间岂其别名欤】股骨上空在股阳出上膝四寸【在隂市上伏菟穴下在承楗也】防骨空在辅骨之上端【谓犊鼻穴也在膝髌下防骨上侠解大筋中足阳明脉气所发刺可入同身寸之六分若灸者可灸三壮耳】股际骨空在毛中动下【经阙其名】凥骨空在髀骨之后相去四寸【是谓凥骨八髎穴也】扁骨有渗理凑无髓孔易髓无空【扁骨谓凥间扁戾骨也其骨上有渗灌文理归凑之无别髓孔也易亦也骨有孔则髓有孔骨若无孔髓亦无孔也】灸寒热之法先灸项大椎以年爲壮数【如患人之年数也】次灸橛骨以年爲壮数【尾穷谓之橛骨】视背俞陷者灸之【背胂骨际有陷者也】举臂肩上陷者灸之【肩髃穴也在肩端两骨间手阳明蹻脉之防刺可入同身寸之六分留六呼若灸者可灸三壮】两季脇之间灸之【京门穴肾募也在髂骨与腰中季脇本侠脊刺可入同身寸之三分留七呼若灸者可灸三壮】外踝上絶骨之端灸之【阳辅穴也在足外踝上辅骨前絶骨之端如前同身寸之三分所去丘虚七寸足少阳脉之所行也刺可入同身寸之五分留七呼若灸者可灸三壮　新校正云按甲乙经云在外踝上四寸】足小指次指间灸之【侠谿穴也在足小指次指歧骨间本节前陷者中足少阳脉之所流也刺可入同身寸之三分留三呼若灸者可灸三壮　新校正云按甲乙经流当作留字】腨下陷脉灸之【承筋穴也在腨中央陷者中足太阳脉气所发也禁不可刺若灸者可灸三壮　新校正云按刺腰痛篇注云腨中央如外陷者中】外踝后灸之【昆仑穴也在足外踝后跟骨上防者中细脉动应手足太阳脉之所行也刺可入同身寸之五分留十呼若灸者可灸三壮】缺盆骨上切之坚痛如筋者灸之【经阙其名当随其所有而灸之】膺中陷骨间灸之【天突穴也所在灸刺分壮与前缺盆中者同法】掌束骨下灸之【阳池穴也在手表腕上陷者中手少阳脉之所过也刺可入同身寸之二分留六呼若灸者可灸三壮】齐下关元三寸灸之【正在齐下同身寸之三寸也足三隂任脉之防刺可入同身寸之二寸留七呼若灸者可灸七壮　新校正云按气府注云刺可入一寸二分者非】毛际动脉灸之【以脉动应手爲处即气街穴也】膝下三寸分间灸之【三里穴也在膝下同身寸之三寸防骨外廉两筋肉分间足阳明脉之所入也刺可入同身寸之一寸留七呼若灸者可灸三壮】足阳明跗上动脉灸之【冲阳穴也在足跗上同身寸之五寸骨间动脉足阳明脉之所过也刺可入同身寸之三分留十呼若灸者可灸三壮新校正云按甲乙经及全元起本足阳明下有灸之二字并跗上动脉是二穴今王氏去灸之二字则见二穴今于注中却存灸之二字以开疑之】巅上一灸之【百防穴也在颠中央旋毛中陷容指督脉足太阳脉之交防刺可入同身寸之三分若灸者可灸五壮】大所囓之处灸之三壮即以大伤病法灸之【大伤而发寒热者即以大伤法三壮灸之】凡当灸二十九处伤食灸之【伤食爲病亦发寒热故灸　新校正云详足阳明不别灸则有二十八处疑王氏去上文灸之二字者非】不已者必视其经之过于阳者数刺其俞而药之
　　水热穴论篇第六十一【新校正云按全元起本在第八卷】
　　黄帝问曰少隂何以主肾肾何以主水歧伯对曰肾者至隂也至隂者盛水也肺者太隂也少隂者冬脉也故其本在肾其末在肺皆积水也【隂者谓寒也冬月至寒肾气合应故云肾者至隂也水王于冬故云至隂者盛水也肾少隂脉从肾上贯肝鬲入肺中故云其本在肾其末在肺也肾气上逆则水气客于肺中故云皆积水也】帝曰肾何以能聚水而生病歧伯曰肾者胃之防也防门不利故聚水而从其类也【者所以司出入也肾主下焦膀胱爲府主其分注开窍二隂故肾气化则二隂通二隂闗则胃填满故云肾者胃之开也闭则水积水积则气停气停则水生水生则气溢气水同类故云防闭不利聚水而从其类也灵枢经曰下焦溢爲水此之谓也】上下溢于皮肤故爲胕肿胕肿者聚水而生病也【上谓肺下谓肾肺肾俱溢故聚水于腹中而生病也】帝曰诸水皆生于肾乎歧伯曰肾者牝藏也【牝隂也亦主隂位故云牝藏】地气上者属于肾而生水液也故曰至隂勇而劳甚则肾汗出肾汗出逢于风内不得入于藏府外不得越于皮肤客于府行于皮里传爲胕肿本之于肾名曰风水【勇而劳甚谓力房也劳勇汗患则府开汗出逢风则府复闭府闭已则余汗未出内伏皮肤传化爲水从风而水故名风水】所谓府者汗空也【汗液色从空而出以汗聚于里故谓之府府聚也】帝曰水俞五十七处者是何主也歧伯曰肾俞五十七穴积隂之所聚也水所从出入也凥上五行行五者此肾俞【背部之俞凡有五行当其中者督脉气所发次两傍四行皆足大阳脉气也】故水病下爲胕肿大腹上爲喘呼【水下居于肾则腹至足而胕肿上入于肺则喘息贲急而大呼也】不得卧者标本俱病【标本者肺爲标肾爲本如此者是肺肾俱水爲病也】故肺爲喘呼肾爲水肿肺爲逆不得卧【肺爲喘呼气逆不得卧者以其主呼吸故也肾爲水肿者以其主水故也】分爲相输俱受者水气之所留也【分其居处以名之则是气相输应本其俱受病气则皆是水所留也】伏菟上各二行行五者此肾之街也【街谓道也腹部正俞凡有五行侠齐两傍则肾藏足少隂脉及冲脉气所发次两傍则胃府足阳明脉气所发此四行穴则伏菟之上也】三隂之所交结于脚也踝上各一行行六者此肾脉之下行也名曰太冲【肾脉与冲脉并下行循足合而盛大故曰太冲】凡五十七穴者皆藏之隂络水之所客也【经所谓五十七者然尻上五行行五则背脊当中行督脉气所发者脊中悬枢命门腰俞长强当其处也次侠督脉两傍足太阳脉气所发者有大肠俞小肠俞膀胱俞中内俞白环俞当其处也又次外侠两傍足太阳脉气所发者有胃仓肓门志室胞肓秩邉当其处也伏菟上各二行行五者腹部正俞侠中行任脉两傍冲脉足少隂之防者有中注四满气穴大赫横骨当其处也次侠冲脉足少隂两傍足阳明脉气所发者有外陵大巨水道归来气街当其处也踝上各一行行六者足内踝之上有足少隂隂蹻脉并循腨上行足少隂脉有太冲复溜隂谷三穴隂蹻脉有照海交信筑賔三穴隂蹻旣足少隂脉之别亦可通而主之兼此数之犹少一穴脊中在第十一椎节下间俛而取之刺可入同身寸之五分不可灸令人偻悬枢在第十三椎节下间伏而取之刺可入同身寸之三分若灸者可灸三壮命门在第十四椎节下间伏而取之刺可入同身寸之五分若灸者可灸三壮腰俞在第二十一椎节下间刺可入同身寸之二分　新校正云按甲乙经及缪刺论注并热穴注俱云刺入二寸而刺热注气府注并此注作二分冝从二分之説　留七呼若灸者可灸三壮长强在脊骶端督脉别络少隂所结刺可入同身寸之二分留七呼若灸者可灸三壮此五穴者并督脉气所发也　新校正云详王氏云少一穴按气府论注十二椎节下有阳关一穴若通数阳关则不少矣　次侠督脉两傍大肠俞在第十六椎下侠督脉两傍去督脉各同身寸之一寸半刺可入同身寸之三分留六呼若灸者可灸三壮小肠俞在第十八椎下两傍相去及刺灸分壮法如大肠俞膀胱俞在第十九椎下两傍相去及刺灸分壮法如大肠俞中内俞在第二十椎下两傍相去及刺灸分壮法如大肠俞侠脊肺起肉留十呼白环俞在第二十一椎下两傍相去如大肠俞伏而取之刺可入同身寸之五分若灸者可灸三壮　新校正云按甲乙经云刺可入八分不可灸　此五穴者并足太阳脉气所发所谓肾俞者则此也又次外两傍胃仓在第十二椎下两傍相去各同身寸之三寸刺可入同身寸之五分若灸者可灸三壮肓门在第十三椎下两傍相去及刺灸分壮法如胃仓志室在第十四椎下两傍相去及刺灸分壮法如胃仓正坐取之胞肓在第十九椎下两傍相去及刺灸分壮法如胃仓伏而取之秩邉在第二十一椎下两傍相去及刺灸分壮法如胃仓伏而取之此五穴者并足太阳脉气所发也次伏菟上两行中注在齐下同身寸之五分两傍相去任脉各同身寸之五分　新校正云按甲乙经同气府注云侠中行方一寸文异而义同　四满在中注下同身寸之一寸气穴在四满下同身寸之一寸大赫在气穴下同身寸之一寸横骨在大赫下同身寸之一寸各横相去同身寸之一寸并冲脉足少隂之防刺可入同身寸之一寸若灸者可灸五壮次外两傍穴外陵在齐下同身寸之一寸　新校正云按气府论注云外陵在天枢下一寸与此正同　两傍去冲脉各同身寸之一寸半大巨在外陵下同身寸之一寸水道在大巨下同身寸之三寸归来在水道下同身寸之三寸气街在归来下　新校正云按气府注刺热注热穴注云在腹齐下横骨两端防鼷上一寸刺禁注云在腹下侠齐两傍相去四寸防仆上一寸动应手又骨空注云在毛际两傍鼠鼷下诸注不同今备録之　防鼷上同身寸之一寸各横相去同身寸之二寸此五穴者并足阳明脉气所发水道刺可入同身寸之二寸半若灸者可灸五壮气街刺可入同身寸之三分留七呼若灸者可灸三壮余三穴并刺可入同身寸之八分若灸者并可五壮所谓肾之街者则此也踝上各一行行六者太钟在足内踝后街中　新校正云按甲乙经云跟后冲中刺疟注刺腰痛注作跟后街中动脉此云内踝后此注非足少隂络别走太阳者刺可入同身寸之二分留三呼若灸者可灸三壮复溜在内踝上同身寸之二寸陷者中足少隂脉之所行也刺可入同身寸之三分留三呼若灸者可灸五壮照海在内踝下刺可入同身寸之四分留六呼若灸者可灸三壮交信在内踝上同身寸之二寸少隂前太隂后筋骨间隂蹻之郄刺可入同身寸之四分留五呼若灸者可灸三壮筑賔在内踝上腨分中隂维之郄刺可入同身寸之三分若灸者可灸五壮隂谷在膝下内辅骨之后大筋之下小筋之上按之应手屈膝而得之足少隂脉之所入也刺可入同身寸之四分若灸者可灸三壮所谓肾经之下行名曰太冲者则此也】帝曰春取络脉分肉何也歧伯曰春者木始治肝气始生肝气急其风疾经脉常深其气少不能深入故取络脉分肉间帝曰夏取盛经分腠何也歧伯曰夏者火始治心气始长脉瘦气弱阳气留溢【新校正云按别本留一作流】热熏分腠内至于经故取盛经分腠絶肤而病去者邪居浅也【絶谓絶破令病得出也】所谓盛经者阳脉也帝曰秋取经俞何也歧伯曰秋者金始治肺将收杀【三隂已升故渐将收杀】金将胜火阳气在合【金王火衰故云金将胜火】隂气初胜湿气及体【以渐于雨湿雾露故云湿气及体】隂气未盛未能深入故取俞以冩隂邪取合以虚阳邪阳气始衰故取于合【新校正云按皇甫士安云是谓始秋之治变】帝曰冬取井荣何也歧伯曰冬者水始治肾方闭阳气衰少隂气坚盛巨阳伏沈阳脉乃去【去谓下去】故取井以下隂逆取荣以实阳气【新校正云按全元起本实作遣甲乙经千金方作通】故曰冬取井荣春不衂【新校正云按皇甫士安云是谓末冬之治变】此之谓也【新校正云按此与四时刺逆从论及诊要经终论义颇不同与九卷之义相通】帝曰夫子言治热病五十九俞余论其意未能领别其处愿闻其处因闻其意歧伯曰头上五行行五者以越诸阳之热逆也【头上五行者当中行谓上星防前顶百防后顶次两傍谓五处承光通天络却玉枕又次两傍谓临泣目防正营承灵脑空也上星在颅上直鼻中央入髪际同身寸之一寸陷者中容豆刺可入同身寸之三分防在上星后同身寸之一寸陷者中刺可入同身寸之四分前顶在防后同身寸之一寸五分骨间陷者中刺如防法百防在前顶后同身寸之一寸五分顶中央旋毛中陷容指督脉足太阳脉之交防刺如上星法后顶在百防后同身寸之二寸五分枕骨上刺如防法然是五者皆督脉气所发也上星留六呼若灸者并可灸五壮次两傍穴五处在上星两傍同身寸之一寸五分承光在五处后同身寸之一寸通天在承光后同身寸之一寸五分络却在通天后同身寸之一寸五分玉枕在络却后同身寸之七分然是五者并足太阳脉气所发刺可入同身寸之三分五处通天各留七呼络却留五呼玊枕留三呼若灸者可灸三壮　新校正云按甲乙经承光不灸玉枕刺入二分　又次两傍临泣在头直目上入髪际同身寸之五分足太阳少阳阳维三脉之防日防正营递相去同身寸之一寸承灵脑空递相去同身寸之一寸五分然是五者并足少阳阳维二脉之防脑空一穴刺可入同身寸之四分余并可刺入同身寸之三分临泣留七呼若灸者可灸五壮】大杼膺俞缺盆背俞此八者以冩胷中之热也【大杼在项第一椎下两傍相去各同身寸之一寸半陷者中督脉别络手足太阳三脉气之防刺可入同身寸之三分留七呼若灸者可灸五壮　新校正云按甲乙经并气穴注作七壮刺疟注刺热注作五壮　膺俞者膺中之俞也正名中府在胷中行两傍相去同身寸之六寸云门下一寸乳上三肋间动脉应手陷者中仰而取之手足太隂脉之防刺可入同身寸之三分留五呼若灸者可灸五壮缺盆在肩上横骨陷者中手阳明脉气所发刺可入同身寸之二分留七呼若灸者可灸三壮背俞即风门热府俞也在第二椎下两傍各同身寸之一寸三分督脉足太阳之防刺可入同身寸之五分留七呼若灸者可灸五壮今中诰孔穴图经虽不名之既曰风门热府即治热之背俞也　新校正云按王氏注刺热论云背俞未详何处注此指名风门热府注气穴论以大杼爲背俞三经不同者盖亦疑之者也】气街三里巨虚上下廉此八者以冩胃中之热也【气街在腹齐下横骨两端鼠鼷上同身寸之一寸动脉应手足阳明脉气所发刺可入同身寸之三分留七呼若灸者可灸三壮　新校正云按气街诸注不同具前水穴注中　三里在膝下同身寸之三寸防外廉两筋肉分间足阳明脉之所入也刺可入同身寸之一寸留七呼若灸者可灸三壮巨虚上廉足阳明与大肠合在三里下同身寸之三寸足阳明脉气所发刺可入同身寸八分若灸者可灸三壮巨虚下廉足阳明与小肠合在上廉下同身寸之三寸足阳明脉气所发刺可入同身寸之三分若灸者可灸三壮也】云门髃骨委中髓空此八者以冩四支之热也【云门在巨骨下胷中行两傍相去同身寸之六寸动脉应手足太隂脉气所发　新校正云按甲乙经同气穴注作手太隂刺热注亦作手太隂　举臂取之刺可入同身寸之七分若灸者可灸五壮验今中诰孔穴图经无髃骨穴冇肩髃穴穴在肩端两骨间手阳明蹻脉之防刺可入同身寸之六分留六呼若灸者可灸三壮委中在足膝后屈处腘中央约文中动脉足大阳脉之所入也刺可入同身寸之五分留七呼若灸者可灸三壮按今中诰孔穴图经云腰俞穴一名髓空在脊中第二十一椎节下主汗不出足清不仁督脉气所发也刺可入同身寸之二寸留七呼若灸者可灸三壮　新校正云详腰俞刺入二寸当作二分以具前水穴注中】五藏俞傍五此十者以冩五藏之热也【俞傍五者谓魄户神堂魂门意舍志室五穴侠脊两傍各相去同身寸之三寸并足太阳脉气所发也魄户在第三椎下两傍正坐取之刺可入同身寸之五分若灸者可灸五壮神堂在第五椎下两傍刺可入同身寸之三分若灸者可灸五壮魂门在第九椎下两傍正坐取之刺可入同身寸之五分若灸者可灸三壮意舍在第十一椎下两傍正坐取之刺可入同身寸之五分若灸者可灸三壮志室在第十四椎下两傍正坐取之刺可入同身寸之五分若灸者可灸五壮也】凡此五十九穴者皆热之左右也帝曰人伤于寒而传爲热何也歧伯曰夫寒盛则生热也【寒气外凝阳气内郁腠理坚致元府闭封致则气不宣通封则湿气内结中外相薄寒盛热生故人伤于寒转而爲热汗之而愈则外凝内郁之理可知斯乃新病数日者也】














　　黄帝内经素问卷十六
　　黄帝内经素问卷十六释文
　　骨空论膊【音愽】楗【音健】囓【若结切】水热穴论菟【音兎】閟【音秘】溜【力救切】鼷【音奚】致【驰二切】












　　黄帝内经素问卷十六释文
　　钦定四库全书
　　黄帝内经素问卷十七　　唐　王氷　次注
　　宋　林亿等校正
　　调经论篇第六十二【新校正云按全元起本在第一巻】
　　黄帝问曰余闻刺法言有余写之不足补之何谓有余何谓不足歧伯对曰有余有五不足亦有五帝欲何问帝曰愿尽闻之歧伯曰神有余有不足气有余有不足血有余有不足形有余有不足志有余有不足凡此十者其气不等也【神属心气属肺血属肝形属脾志属肾以各有所宗故不等也】帝曰人有精气津液四支九窍五藏十六部三百六十五节乃生百病百病之生皆有虚实今夫子乃言有余有五不足亦有五何以生之乎【鍼经曰两神相薄合而成形常先身生是谓精上焦开发宣五谷味熏肤充身泽毛若雾露之溉是谓气腠理发泄汗出腠理是谓津液之渗于空窍留而不行者为液也十六部者谓手足二九窍九五藏五合为十六部也三百六十五节者非谓骨节是神气出入之处也鍼经曰所谓节之交三百六十五会皆神气出入游行之所非骨节也言人身所有则多所举则少病生之数何以论之】歧伯曰皆生于五藏也【谓五神藏也】夫心藏神肺藏气肝藏血脾藏肉肾藏志而此成形【言所以病皆生于五藏者何哉以内藏五神而成形也】志意通内连骨髓而成身形五藏【志意者通言五利之大凡也骨髓者通言表里之成化也言五神通泰骨髓化成身形旣立乃五藏互相爲有矣　新校正云按甲乙经无五藏二字】五藏之道皆出于经隧以行血气血气不和百病乃变化而生是故守经隧焉【隧濳道也经脉伏行而不见故谓之经隧焉血气者人之神邪侵之则血气不正血气不正故变化而百病乃生矣然经脉者所以决死生处百病调虚实故守经隧焉新校正云按甲乙经经隧作经渠义各通】帝曰神有余不足何如歧伯曰神
　　有余则笑不休神不足则悲【心之藏也鍼经曰心藏脉脉舍神心气虚则悲实则笑不休也悲一爲忧误也　新校正云详王注云悲一爲忧误也按甲乙经及太素并全元起注本并作忧皇甫士安云心虚则悲悲则忧心实则笑笑则喜夫心之与肺脾之与心互相成也故喜发于心而成于肺思发于脾而成于心一过其节则二藏俱伤杨上善云阙脾之忧在心变动也肺之忧在肺之志是则肺主秋忧爲正也心主于夏变而生忧也】血气未并五藏安定邪客于形洒淅起于毫毛未入于经络也故命曰神之微【并谓并合也未与邪合故曰未并也洒淅寒皃也始起于毫毛尚在于小络神之微病故命曰神之微也　新校正云按甲乙经洒淅作凄厥太素作洫泝杨上善云洫毛孔也水逆流曰泝谓邪气入于腠理如水逆流于洫】帝曰补冩柰何歧伯曰神有余则冩其小络之血出血勿之深厈无中其大经神气乃平【邪入小络故可冩其小络之脉出其血勿深推鍼鍼深则伤肉也以邪居小络故不欲令鍼中大经也络血旣出神气自平斥推也小络孙络也鍼经曰经脉爲裹支而横者爲络络之别者爲孙络平谓平调也　新校正云详此注引鍼经曰与三部九论注两引之在彼云灵枢而此曰鍼经则王氏之意指灵枢爲鍼经也按今素问注中引鍼经者多灵枢之文但以灵枢今不全故未得尽知也】神不足者视其虚络按而致之刺而利之无出其血无泄其气以通其经神气乃平【但通经脉令其和利抑按虚络令其气致以神不足故不欲出血及泄气也　新校正云按甲乙经按作切利作和】帝曰刺微柰何【覆前初起于毫毛未入于经络者】歧伯曰按摩勿释着鍼勿厈移气于不足神乃得复【按摩其病处手不释散着鍼于病处亦不推之使其人神气内朝于鍼移其人神气令自充足则微病自去神气乃得复常　新校正云按甲乙经及太素云移气于足无不字杨丄善云按摩使气至于踵也】帝曰善有余不足柰何歧伯曰气有余则喘欬上气不足则息利少气【肺之藏也肺藏气息不利则喘鍼经曰肺气虚则鼻息利少气实则喘喝胷凭仰息也】血气未并五藏安定皮肤微病命曰白气微泄【肺合脾其色白故皮肤微病命曰白气微泄】帝曰补冩柰何歧伯曰气有余则冩其经隧无伤其经无出其血无泄其气不足则补其经隧无出其气【气谓荣气也鍼冩若伤其经则血出而荣气泄脱故不欲出血泄气但冩其卫气而已鍼补则又冝谨闭穴俞然其卫气亦不欲泄之　新校正云按上善云经隧者手太隂之别从手太隂走手阳明乃是手太隂向手阳明之道欲道藏府隂阳故补冩皆从正经别走之络冩其隂经别走之路不得伤其正经也】帝曰刺防柰何【覆前白气防泄者】歧伯曰按摩勿释出鍼视之曰我将深之适人必革精气自伏邪气防乱无所休息气泄腠理眞气乃相得【亦谓按摩其病处也革皮也我将深之适人必革者谓其深而浅刺之也如是脇从则人怀惧色故精气濳伏也以其调适于皮精气濳伏邪无所据故乱散而无所休息发泄于腠理也邪气旣泄眞气乃与皮腠相得矣　新校正云按杨上善云革改也夫人闻乐至则身心忻恱闻痛及体情必改异忻恱则百体俱纵改革则情志必拒拒则邪气消伏】帝曰善血有余不足柰何歧伯曰血有余则怒不足则恐【肝之藏也鍼经曰肝藏血肝气虚则恐实则怒　新校正云按全元起本恐作悲甲乙经及太素并同】血气未并五藏安定孙络水溢则经有留血【络有邪盛则入于经故云孙络水溢则经有留血】帝曰补冩柰何歧伯曰血有余则冩其盛经出其血不足则视其虚经内鍼其脉中乆留而视【新校正云按甲乙经云乆留之血至太素同】脉大疾出其鍼无令血泄【脉盛满则血有余故出之经气虚则血不足故无令血泄也乆留疾出是谓补之鍼解篇曰徐而疾则实义与此同】帝曰刺留血柰何歧伯曰视其血络刺出其血无令恶血得入于经以成其疾【血络满者刺按出之则恶色之血不得入于经脉】帝曰善形有余不足柰何歧伯曰形有余则腹胀泾溲不利不足则四支不用【脾之藏也鍼经曰脾气虚则四攴不用五藏不安实则腹胀泾溲不利泾大便溲小便也　新校正云按扬上善云泾作经妇人月经也】血气未并五藏安定肌肉蠕动命曰微风【邪薄肉分卫气不通阳气内鼔故肉蠕动　新校正云按全元起本及甲乙经蠕作溢太素作濡】帝曰补冩柰何歧伯曰形有余则冩其阳经不足则补其阳络【并胃之经络】帝曰刺防柰何歧伯曰取分肉间无中其经无伤其络卫气得复邪气乃索【卫气者所以温分肉而充皮肤肥腠理而同开阖故肉蠕动即取分肉间但开肉分以出其邪故无中其经无伤其络卫气复旧而邪气尽索散尽也】帝曰善志有余不足柰何歧伯曰志有余则腹胀飱泄不足则厥【肾之藏也鍼经曰肾藏精精含志肾气虚则厥实则胀胀谓胀起厥谓逆行上冲也足少隂脉下行令气不足故随冲脉逆行而上冲也】血气未并五藏安定骨节有动【肾合骨故骨有邪薄则骨节段动或骨节之中如有物鼔动之也】帝曰补冩柰何歧伯曰志有余则冩然筋血者【新校正云按甲乙经及太素云冩然筋血者出其血杨上善云然筋当是然谷下筋再详诸处引然谷者多云然骨之前血者疑少骨之二字前字误作筋字】不足则补其复【然谓然谷足少隂荣也在内踝之前大骨之下陷者中血络盛则泄之其刺可入同身寸之三分留三呼若灸者可灸三壮复足少隂经也在内踝上同身寸之二寸陷者中刺可入同身寸之三分留三呼若灸者可灸五壮】帝曰刺未并柰何歧伯曰即取之无中其经邪所乃能立虚【不求穴俞而直取居邪之处故云即取之　新校正云按甲乙经邪所作以去其邪】帝曰善余己闻虚实之形不知其何以生歧伯曰气血以并隂阳相倾气乱于卫血逆于经血气离居一实一虚【卫行脉外故气乱于卫血行经内故血逆于经血气不和故一虚一实】血并于隂气并于阳故爲惊狂【气并于阳则阳气外盛故爲惊狂】血并于阳气并于隂乃爲炅中【气并于隂则阳气内盛故爲热中炅热也】血并于上气并于下心烦惋善怒血并于下气并于上乱而喜忘【上谓鬲上下谓鬲下】帝曰血并于隂气并于阳如是血气离居何者爲实何者爲虚歧伯曰血气者喜温而恶寒寒则泣不能流温则消而去之【泣谓如云在水中凝住而不行去也】是故气之所并爲血虚血之所并爲气虚【气并于血则血少故血虚血并于气则气少故气虚】帝曰人之所有者血与气耳今夫子乃言血并爲虚气并爲虚是无实乎歧伯曰有者爲实无者爲虚【气并于血则血无血并于气则气无】故气并则无血血并则无气今血与气相失故爲虚焉【气并于血则血失其气血并于气则气失其血故曰血与气相失】络之与孙脉俱输于经血与气并则爲实焉血之与气并走于上则爲大厥厥则暴死气复反则生不反则死帝曰实者何道从来虚者何道从去虚实之要愿闻其故歧伯曰夫隂与阳皆有俞防阳注于隂隂满之外隂阳匀平以充其形九若一命曰平人【平人谓平和之人】夫邪之生也或生于隂或生于阳其生于阳者得之风寒暑其生于隂者得之饮食居处隂阳喜怒帝曰风之伤人柰何歧伯曰风雨之伤人也先客于皮肤传入于孙脉孙脉满则传入于络脉络脉满则输于大经脉血气与邪并客于分腠之间其脉坚大故曰实实者外坚充满不可按之按之则痛帝曰寒湿之伤人柰何歧伯曰寒湿之中人也皮肤不收【新校正云按全元起云不收不仁也甲乙经及太素云皮肤收无不字】肌肉坚紧荣血泣卫气去故曰虚虚者聂辟气不足按之则气足以温之故快然而不痛【聂谓聂皱辟谓辟叠也新校正云按甲乙经作摄辟太素作摄辟】帝曰善隂之生实柰何【实谓邪气盛也】歧伯曰喜怒不节则隂气上逆上逆则下虚下虚则阳气走之故曰实矣【新校正云按经云喜怒不节则隂气上逆疑剰喜字】帝曰隂之生虚柰何【虚谓精气夺也】歧伯曰喜则气下悲则气消消则脉虚空因寒饮食寒气熏满【新校正云按甲乙经作动藏】则血泣气去故曰虚矣帝曰经言阳虚则外寒隂虚则内热阳盛则外热隂盛则内寒余己闻之矣不知其所由然也【经言谓上古经言也】歧伯曰阳受气于上焦以温皮肤分肉之间令寒气在外则上焦不通上焦不通则寒气独留于外故寒栗【栗谓振栗也】帝曰隂虚生内热柰何歧伯曰有所劳倦形气衰少谷气不盛上焦不行下脘不通【新校正云按甲乙经作下焦不通】胃气热热气熏胷中故内热【甚用其力致劳倦也贪役不食故谷气不盛也】帝曰阳盛生外热柰何歧伯曰上焦不通利则皮肤致宻腠理闭塞府不通【新校正云按甲乙经及太素无府二字】卫气不得泄越故外热【外伤寒毒内薄诸阳寒外盛则皮肤收皮肤收则腠理宻故卫气稸聚无所流行矣寒气外薄阳气内争积火内燔故生外热也】帝曰隂盛生内寒柰何歧伯曰厥气上逆寒气积于胷中而不冩不冩则温气去寒独留则血凝泣凝则脉不通【新校正云按甲乙经作腠理不通】其脉盛大以濇故中寒【温气谓阳气也隂逆内满则阳气去于皮外也】帝曰隂与阳并血气以并病形以成刺之柰何歧伯曰刺此者取之经隧取血于营取气于卫用形哉因四时多少高下【营主血隂气也卫主气阳气也夫行鍼之道必先知形之长短骨之广狭循三备法通计身形以施分寸故曰用形也四时多少高下具在下篇】帝曰血气以并病形以成隂阳相倾补冩柰何歧伯曰冩实者气盛乃内鍼鍼与气俱内以开其门如利其户鍼与气俱出精气不伤邪气乃下外门不闭以出其疾摇大其道如利其路是谓大冩必切而出大气乃屈【言欲开其穴而泄其气也切谓急也言急出其鍼也鍼解篇曰疾而徐则虚者疾出鍼而徐按之也大气谓大邪气也屈谓退屈也】帝曰补虚柰何歧伯曰持鍼勿置以定其意呼内鍼气出鍼入鍼空四塞精无从去方实而疾出鍼气入鍼出热不得还闭塞其门邪气布散精气乃得存动气时【新校正云按甲乙经作动无后时】近气不失逺气乃来是谓追之【言但宻闭穴俞勿令其气散泄也近气谓已至之气逺气谓未至之气也欲动经气而爲补补者皆必水刻气之所在而刺之是谓得时而调之追言补也鍼经曰追而济之安得无实则此谓也】帝曰夫子言虚实者有十生于五藏五藏五脉耳夫十二经脉皆生其病【新校正云按甲乙经云皆生百病太素同】今夫子独言五藏夫十二经脉者皆络三百六十五节节有病必被经脉经脉之病皆有虚实何以合之歧伯曰五藏者故得六府与爲表里经络支节各生虚实其病所居随而调之【从其左右经气支节而调之】病在脉调之血【脉者血之府脉实血实脉虚血虚由此脉病而调之血也新校正云按全元起本及甲乙经云病在血调之脉】病在血调之络【血病则络脉易故调之于】
　　【络也】病在气调之卫【卫主气故气病而调之卫也】病在肉调之分肉【寒热而取之】病在筋调之筋【适缓急而刺熨之】病在骨调之骨【察轻重而调之】燔鍼劫刺其下及与急者【调筋法也筋急则烧鍼而劫刺之】病在骨焠鍼药熨【调骨法也焠鍼火鍼也】病不知所痛两蹻爲上【两蹻谓隂阳蹻脉隂蹻之脉出于照海阳蹻之脉出于申脉申脉在足外踝下陷者中容爪甲　新校正云按刺腰痛注云在踝下五分　刺可入同身寸之三分防六呼若灸者可灸三壮照海在足内踝下刺可入同身寸之四分防六呼若灸者可灸三壮】身形有痛九莫病则缪刺之【莫病谓无病也缪刺者刺络脉左痛刺右右痛刺左】痛在于左而右脉病者巨刺之【巨刺者刺经脉脉左痛刺右右痛刺左】必谨察其九鍼道备矣
  </div>
  <div class="pagination">
   <a href="黄帝内经素问_page21.html">
    上一页
   </a>
   <span>
    ...
   </span>
   <a href="黄帝内经素问_page17.html">
    17
   </a>
   <a href="黄帝内经素问_page18.html">
    18
   </a>
   <a href="黄帝内经素问_page19.html">
    19
   </a>
   <a href="黄帝内经素问_page20.html">
    20
   </a>
   <a href="黄帝内经素问_page21.html">
    21
   </a>
   <span class="current-page">
    22
   </span>
   <a href="黄帝内经素问_page23.html">
    23
   </a>
   <a href="黄帝内经素问_page24.html">
    24
   </a>
   <a href="黄帝内经素问_page25.html">
    25
   </a>
   <a href="黄帝内经素问_page26.html">
    26
   </a>
   <a href="黄帝内经素问_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
