<!DOCTYPE html>
<html>
<head>
    <meta charset="UTF-8">
    <title>形色外诊简摩 - 第 15 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>形色外诊简摩 - 第 15 页/共 18 页</h1>
    <div class="content">　　温热舌苔辨证篇

　　（出叶天士《温热论》）

　　若三焦不从外解，必致里结，里结于何，阳明胃大肠也。凡人之体，脘在腹上，其位居中。或按之痛，或自痛，或痞胀，当用苦泄，以其入腹近也。必验之于舌。

　　舌苔或黄或浊，可与小陷胸汤或泻心汤，随证治之。或白不燥，或黄白相兼，或灰白不渴，慎不可遽投苦泄。其中有外邪未解，里先结者，或邪菀未伸，或素属中冷者，虽有脘中痞闷，宜从开泄，宣通气滞，以达归于肺，如近俗杏、蔻、橘、桔等，是轻苦微辛，具流动之品可耳。

　　再前云或黄或浊，须要有地之黄。若光滑者，乃无形湿热，中有虚象，大忌前法。其脐以上为大腹，或满，或胀，或痛，此必邪已入里矣。表证必无，或十之存一，亦要验于舌。或黄甚，或如沉香色，或老黄色，或中有断纹，皆当下之，如小承气汤加槟榔、青皮、枳实、元明粉、生首乌等。若未现此等舌，不宜用此等法。恐其中有湿聚太阴为满，或寒湿错杂为痛，或气壅为胀，又当以别法治之。

　　再黄苔不甚浓而滑者，热未伤津，犹可清热透表；若虽薄而干者，邪虽去而津受伤也，苦重之药当禁，宜甘寒轻剂可也。

　　再论其热传营，舌色必绛。绛，深红色。初传，绛色中兼黄白色，此气分之邪未尽也，泄卫透营，两和可也。纯绛鲜泽者，包络受病也，宜犀角、鲜生地、连翘、郁金、石菖蒲等。延之数日，或平素心虚有痰，外热一陷，里络就闭，非菖蒲、郁金所能开，须用牛黄丸、至宝丹之类，以开其闭，恐其昏厥为痉也。

　　再色绛而舌中心干者，乃心胃火燔，劫烁津液，即黄连、石膏亦可加入。若烦渴烦热，舌心干，四边色红，中心或黄或白者，此非血分也，乃上焦气热烁津，急用凉膈散散其无形之热，再看其后转变可也，慎勿用血药，以滋腻难散。至舌绛，望之若干，手扪之原有津液，此津亏，湿热熏蒸，将成浊痰，蒙闭心包也。

　　再有热传营血，其人素有瘀伤宿血在胸膈中，挟热而抟，其舌色必紫而暗，扪之湿，当加入散血之品，如琥珀、丹参、桃仁、丹皮等。不尔，瘀血与热为伍，阻遏正气，遂变如狂、发狂之证。若紫而肿大者，乃酒毒冲心。若紫而干晦者，肾肝色泛也，难治。

　　舌色绛而上有粘腻似苔非苔者，中挟秽浊之气，芳香逐之。舌绛欲伸退场门，而抵齿难骤伸者，痰阻舌根，有内风也。舌绛而光亮，胃阴亡也，急用甘凉濡润之品。若舌绛而干燥者，火邪劫营，凉血清火为要。舌绛而有碎点白黄者，当生疳也；大红点者，热毒乘心也，用黄连、金汁。其有虽绛而不鲜，干枯而痿者，肾阴涸也，急以阿胶、鸡子黄、地黄、天冬等救之，缓则恐涸极而无救也。

　　其有舌独中心绛干者，此胃热、心营受灼也。当于清胃方中，加入清心之品，否则延及于尖，为津干火盛也，舌尖绛独干，此心火上炎，用导赤散泻其腑。

　　再舌苔白浓而干燥者，此胃燥气伤也，滋润药中加甘草，含甘守津还之意。舌白而薄者，外感风寒也，当疏散之。若白干薄者，肺津伤也，加麦冬、花露、芦根汁等轻清之品，为上者上之也。若白苔绛底者，湿遏热伏也，当先泄湿透热，防其就干也。勿忧之，再从里透于外，则变润矣。初病舌就干，神不昏者，急加养正透邪之药；若神已昏，此内匮矣，不可救药。

　　又不拘何色，舌上生芒刺者，皆是上焦热极也，当用青布拭冷薄荷水揩之，即去者轻，旋即生者险矣。

　　舌苔不燥，自觉闷极者，属脾湿盛也。或有伤痕血迹者，必问曾经搔挖否，不可以有血而便为枯证，仍从湿治可也。再有神情清爽，舌胀大不能退场门者，此脾湿胃热，郁极化风，而毒延口也，用大黄磨入当用剂内，则舌胀自消矣。

　　再舌上白苔粘腻，吐出浊浓涎沫，口必甜味也，为脾瘅病。乃湿热气聚，与谷气相搏，土有余也，盈满则上泛，当用省头草芳香辛散以逐之则退。若舌上苔如碱者，胃中宿滞挟浊秽郁伏，当急急开泄，否则闭结中焦，不能从膜原达出矣。

　　若舌无苔，而有如烟煤隐隐者，不渴肢寒，知挟阴病。如口渴烦热，平时胃燥舌也，不可攻之。若燥者，甘寒益胃；若润者，甘温扶中。此何故，外露而里无也。

　　若舌黑而滑者，水来克火，为阴证，当温之。若见短缩，此肾气竭也，为难治。欲救之，加人参、五味子，勉希万一。舌黑而干者，津枯火炽，急急泻南补北。若燥而中心浓 者，土燥水竭，急以咸苦下之。

　　舌淡红无苔者，或干而色不荣者，当是胃津伤，而气无化液也。当用炙甘草汤，不可用寒凉药。

　　若舌白如粉而滑，四边色紫绛者，温疫病初入膜原，未归胃腑，急急透解，莫待传陷而入，为险恶之病，且见此舌者，病必见凶，须要小心。

　　卷下　色诊舌色应病类

　　杂病舌苔辨证篇

　　（仍与伤寒温病相出入。）

　　舌之有苔，犹地之有苔。地之苔，湿气上泛而生，舌之苔脾胃津液上潮而生。故平人舌中，常有浮白苔一层，或浮黄苔一层，夏月湿土司令，苔每较浓而微黄，但不满不板。其脾胃湿热素重者，往往终年有白浓苔，或舌中灰黄，至有病时，脾胃津液为邪所郁，或因泻痢，脾胃气陷，舌反无苔，或比平昔较薄。（尝诊寒湿误服凉剂，呃逆不止，身黄似疸，而舌净无苔，脉象右关独见沉细无力，此脾胃气陷之征也。凡水气凌心，胃阳下陷，每忽变无苔，日久即变暗变紫矣。）其胃肾津液不足者，舌多赤而无苔，或舌中有红路一条，或舌尖舌边多红点，此平人舌苔之大较也。（尝见平人舌心钱大一块光亮淡紫色，但常苦梦遗，无他病也。）

　　若夫有病，则舌必见苔，病藏于中，苔显于外，确凿可凭，毫厘不爽，医家把握，首赖乎此，是不可以不辨。

　　风寒为寒燥之邪，风温为温燥之邪。风寒初起在表，风温首伤肺经气分，故舌多无苔，即有黄白苔，亦薄而滑，渐次传里，与胃腑糟粕相为抟结，苔方由薄而浓，由白而黄，而黑而燥，其象皆板滞不宣。迨下后，苔始化腐，腐者，宣松而不板实之象，由腐而退，渐生浮薄新苔一层，乃为病邪解尽。

　　其有初起白苔，即燥如白砂者，名曰砂苔。此温燥之邪过重，宜速下之，佐以甘凉救液。亦有苔至黑而不燥者，或黄黑苔中，有一、二条白者，或舌前虽燥，舌根苔白浓者，皆夹湿夹痰饮之故，亦有苔虽黄黑，浇薄而无地质者，胃阴虚故也。苔有地质与无地质，此虚实之一大关也。（尝见有舌根白苔板浓，如水久泡形，而两边现红肉两点者，是下焦寒水盛结，真阳不宣也。）

　　湿为浊邪，兼证最多。风湿伤表，苔多滑白不浓；寒湿伤里，苔多腻白而浓。

　　暑温、湿温、温疫、温热皆湿土郁蒸之气。冬温，因阳不潜藏，亦湿土郁蒸之余气。数者皆从口鼻吸入肺胃膜原，由里而发。春温为冬伤于寒，寒郁久而化热，寒燥之气，又能搏束津液水饮，伏于膜原，与热混合，亦由里而发。暑湿晚发，名曰伏暑，因夏伤暑湿，伏于膜原，秋日凉燥之气，又从外搏遏在内之暑湿，此由表邪引动里邪而发，暑湿疟疾，亦多由此。是伏邪、时邪皆由里发，即多夹湿，故初起，舌上即有白苔，且浓而不薄，腻而不滑，或粗如积粉，或色兼淡黄；迨传胃化火，与糟粕相抟，方由白而黄而黑而燥；其暑温、湿温之邪，多黄白混合，似黄似白，或黄腻，或灰黄，而皆不燥。此等舌苔，即有下证，或大便不通不爽；宜熟大黄缓下之，以舌苔不燥，肠中必无燥粪，多似败酱汁，故不宜猛下。此燥邪、湿邪、燥湿混合之邪舌苔之大较也。（上石芾南《医原》。）

　　舌者心之窍，凡病俱现于舌，能辨其色，证自显然。舌尖主心，舌中主脾胃，舌边主肝胆，舌根主肾。假如津液如常，口不燥渴，虽或发热，尚属表证。若舌苔粗白，渐浓而腻，是寒邪入胃，夹浊饮而欲化火也。此时已不辨滋味矣，宜用半夏、藿香。迨浓腻而转黄色，邪已化火也，用半夏、黄芩。若热甚失治，则变黑色，胃火甚也，用石膏、半夏。或黑而燥裂，则去半夏，而纯用石膏、知母、麦冬、花粉之属以润之。至浓苔渐退，而舌底红色者，火灼水亏也，用生地、沙参、麦冬、石斛以养之，此表邪之传里者也。其有脾胃虚寒者，则舌白无苔而润，甚者连唇口面色俱痿白，此或泄泻，或受湿，脾无火力，速宜党参、焦术、木香、茯苓、炙草、干姜、大枣以振之。虚甚欲脱者，加附子、肉桂。若脾热者，舌中苔黄而薄，宜黄芩。心热者，舌尖必赤，甚者起芒刺，宜黄连、麦冬、竹卷心。肝热者，舌边赤或芒刺，宜柴胡，黑山栀。其舌中苔浓而黄者，胃微热也，用石斛、知母、花粉、麦冬之类。若舌中苔浓而黑燥者，胃大热也，必用石膏、知母；如连牙床唇口俱黑，则胃将蒸烂矣，非石膏三、四两，生大黄一两，加粪金汁、人中黄，鲜生地汁、天冬麦冬汁，银花露大剂投之，不能救也。此唯时疫发斑及伤寒症中多有之。尝治一独子，先后用石膏至十四斤余，而斑始透，病始退，此其中全恃识力。再有舌黑而润泽者，此系肾虚，宜六味地黄汤。若满舌红紫色而无苔者，此名绛舌，亦属肾虚，宜生地、熟地、天冬、麦冬等。更有病后绛舌，如镜发亮而光，或舌底嗌干而不饮冷，此肾水亏极，宜大剂六味地黄汤投之，以救其津液，方不枯涸。（上江笔花《医镜》。）

　　苔因内热，致脾气闭滞不行，饮食津液停积于内，故苔见于外，若脾气不滞，则饮食运化，津液流通，虽热甚，不必有苔也。（吾每诊寒湿内盛者，往往舌不见苔，及服温散之剂，乃渐生白苔，转黄而病始愈矣。）舌青，或青紫而冷滑者为寒证。青紫而焦燥。或胀大，或卷缩者，为热证。寒甚亦必卷缩，筋脉得寒而收引也，然必不焦燥，凡舌强硬短缩，而神昏语乱者，不治。亦有痰病，而舌本硬缩，及神昏不语者，当以形证色脉参之。热病，舌本烂，热不止者死。伤寒，阴阳易，舌出数寸者死。

　　（按：此乃房劳复，非阴阳易也。上郭元峰《脉如》。）

　　卷下　色诊舌色应病类

　　杂病舌苔辨证篇

　　天中发黑色，两颧上发赤色应之者，不出六十日兵死。若年上发赤色应之者，不出三十日死。若命门上发赤色应之者，（相法以耳前为命门，两眉之间为命宫。）不出百日市死。妇人产死、兵死同。（《千金翼方》。）

　　妇人临产，或难产之际，欲知生死吉凶者，但视产妇面青、唇青、舌青，口吐涎沫，大出不可止者，母子俱死也。唇见青色，而舌赤者，母死子活，唇面俱赤如常，独舌青者，子死母活。（上巢氏。）

　　卷下　色诊舌色应病类

　　杂病舌苔辨证篇

　　舌乃心之苗，红紫，心热也；熏黑、心火极也；（亦有寒湿。）淡白，虚也。

　　鼻准与牙床乃脾之窍。鼻红燥，脾热也。惨黄，脾败也。牙床红肿，热也。破烂，脾胃火也。

　　唇乃脾胃之窍，红紫热也，淡白虚也，如漆黑者，脾胃将绝也。口右扯，肝风也；左扯，脾之痰也。

　　鼻孔肺之窍，干燥，热也。流清涕，寒也。

　　耳与齿乃肾之窍，耳鸣、气不和也；齿如黄豆，肾气绝也。

　　目乃肝之窍，勇视而睛转者，风也；直视而不转睛者，肝气将绝也。以目分言之，又属五脏之窍。黑珠属肝，纯是黄色，凶症也。白珠属肺，色青，肝风侮肺也；淡黄色，脾有积滞也；老黄色，乃肺受湿热，疸症也。瞳人属肾，无光采，又兼发黄，肾气虚也。大角属大肠，破烂，肺有风也。小角属小肠，破烂，心有热也。上皮属脾，肿，脾伤也。下皮属胃，青色，胃有寒也。上下皮睡合不紧，露一线缝者，脾胃虚极也。

　　面有五位，五脏各有所属。额属心，离火也。左腮属肝，震木也。右腮属肺，兑金也。唇之上下属肾，坎水也。五脏，里也。六腑，表也。小肠，心之表，小便短黄涩痛，心热也；清长而利，虚也。胃乃脾之表，唇红而吐，胃热也，唇惨白而吐，胃虚也；唇色平常而吐，作伤胃论。大肠，肺之表，闭结，肺有火也。肺无热而便闭，必血枯，不可通下。脱肛。肺虚也。胆乃肝之表，口苦，肝旺也；闻声着吓，肝虚也。（亦是心包有痰。每闻声，即四肢惊掣。）膀胱、肾之表，居脐下气海之右，有名无形，筋肿筋痛，肾水之寒气入膀胱也。

　　面有五色，一曰红，红病在心，面红者热。一曰青，青病在肝，面青者痛。一曰黄，黄病在脾，面黄者脾伤。一曰白，白病在肺，面白者寒。一曰黑，黑病在肾，面黑而无润泽，肾气败也。望其色，若异于平日，而苗窍之色，与面色相符，则脏腑虚实，无有不验者矣。（苗窍，即《千金方》门户井灶之义，非仅以辨五脏之部位也。）

　　脐风者，风寒由脐入也，发于七日之内。（亦有禀于先天者，命火未全，寒从脐下上冲，故均名脐风。）

　　风附木则鸣，目乃肝之窍，故两眼角先有黄色。肝邪克脾，鼻准，脾之窍，故准头又有黄色。由脾犯肾，故两唇色黄而口撮。舌强者，肾邪犯心也。初起，吮乳必较前稍松。两眼角，挨眉心处，忽有黄色，宜急治之。黄色到鼻，犹易治也；到人中、承浆，治之稍难。若已见唇口紧束，舌头强直，不必治矣。（《集成》辨儿之禀浓者，眼角准头，多见黄色，然先生从亲验得来，决非虚语，禀浓者，面色必赤，其黄深隐，而仍黄中透赤也。脐风者，面色必夭，其黄浮滞也。上夏禹铸《幼科铁镜》。）

　　山根之上，有青筋直见，或横见者，俱肝热也。有红筋直见或斜见者，俱心热也。黄筋见于山根，或皮色黄者，不拘横直，均脾胃之证，或吐或泻，或腹痛，或不思食。（上陈远公法。）

　　囟门凸起者，肝肾肺胃风热湿热也；下陷者，或因先天不足，或因泄利过度，脾肾虚寒气怯也；疾跳或断续无伦次者，气脱也。（添加。）

　　卷下　外诊杂法类

</div>
    <div class="pagination">
<a href="形色外诊简摩_page14.html">上一页</a><span>...</span><a href="形色外诊简摩_page10.html">10</a><a href="形色外诊简摩_page11.html">11</a><a href="形色外诊简摩_page12.html">12</a><a href="形色外诊简摩_page13.html">13</a><a href="形色外诊简摩_page14.html">14</a><span class="current-page">15</span><a href="形色外诊简摩_page16.html">16</a><a href="形色外诊简摩_page17.html">17</a><a href="形色外诊简摩_page18.html">18</a><a href="形色外诊简摩_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
