<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 1 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 1 页/共 63 页</h1>
    <div class="content">订正仲景全书伤寒论注 吴谦

　　凡例

　　一、《伤寒论》与《金匮要略》原是一书，自林亿校刊遂分为二，殊失先贤之意，后赵开美仍合为一书。今复其旧，使后学知伤寒与杂证原非有二也。

　　一、全书经文，诸家旧本，或字有增减，或节有分合，或重出不书衍文，或正误各不相同。是集则以《仲景全书》为准，而参之各家，以昭画一。

　　一、《伤寒论》、《金匮要略》，法律本自井然，但系千载遗书，错误颇多，虽经历代注家编次诠解，然各执己见，位置无常，难以为法。兹集《伤寒》分经，仍根据方有执《条辨》，而次序先后，则更为变通。《金匮》门类，悉照林亿校本，而纲领条目，则详为分别。并不拘泥前人，惟在启发后学，足裨实用。

　　一、经中凡错简遗误，文义不属，应改、补、删、移者，审辨精核，皆详于本条经文之下。其有全节文义不相符合，绝难意解者，虽勉加注释，终属牵强，然其中不无可采之句。故另汇二帙：一曰《正误》；一曰《存疑》。附之卷末，以备参考。《金匮要略》仿此。

　　一、书中辞精义奥，注释诚难。若徒尚辞华，必支离蔓衍，何以阐发微言！是注惟期简易明显，发挥经旨，间或旁参互证，亦惟援引本经，不事虚文，用滋眩惑。

　　一、《伤寒论》自成无己创注以来，踵之者百余家；《金匮要略》自赵良衍义后，继之者十余人。各有精义，羽翼经文。然或涉浮泛，或近隐晦，醇疵并见，难以适从。兹汰其重复，删其冗沓。取其精确，实有发明者，集注于上，用资考证。

　　一、上古有法无方，自仲景始有法有方。其规矩变化之妙，立法成方之旨，各有精义，皆当明晰。兹于每方必审究其立方主治之理，君臣佐使之相辅，功能性味之相合，一一解于其后。即方中用水之甘澜、麻沸，火之宜文、宜武，煎之缓急，渍之迟速，服之频顿，莫不各有适病之宜。前人或置而不论者，必备录而详解之。

　　一、是集《伤寒》，则首六经，次合病、并病，次差后劳复、食复、阴阳易，次坏病、温病、痉、湿、 、霍乱，次可汗不可汗、可吐不可吐、可下不可下，次平脉、辨脉法，此一书之次第也。首纲领，次具证，次出方，次因误致变，次因逆成坏，此一篇之次第也。

　　首经文，次注释，次集注，次方药，次方解集解，其经文有缺误者，则加辨论于经文之下，以按字冒之，其与本条互相发明，而非专论本条者，加辨论于本注之后，亦以按字冒之，此逐条之次第也。俾后学了然心目，易于融会贯通。《金匮要略》序法仿此。

　　一、《金匮》二十五章，内有与《伤寒》文同者，十之一二，虽为重出，然亦间有义别之处。今将《伤寒论》中已有专注者，则不复赘释，其与本经切要者，必重加发明，以阐扬其旨。

　　一、古人姓氏，有传记详明者，昭昭可考。若仅书其字，则无从知其名矣。夫以其人竭虑殚精，久而泯其迹，所不忍也。故于无考者书其字，可考者书其名，以示不没其善之意。

　　卷一

　　《伤寒论》，后汉张机所着，发明《内经》奥旨者也。并不引古经一语，皆出心裁，理无不该，法无不备。盖古经皆有法无方，自此始有法有方。启万世之法程，诚医门之圣书！但世远残阙，多编次传写之误。今博集诸家注释，采其精粹，正其错讹，删其驳杂，补其阙漏，发其余蕴，于以行之天下，则大法微言，益昭诸万世矣！

　　卷一

　　辨太阳病脉证并治上编

　　太阳主表，为一身之外藩，总六经而统荣卫。凡外因百病之袭人，必先于表。表气壮，则卫固荣守，邪由何人！经曰：虽有大风苛毒，勿之能害是也。若表气虚，则荣卫之气不能御外，故邪得而乘之。经曰：虚邪不能独伤人，必因身形之虚而后客之也。卫，阳也；荣，阴也。风，阳邪也；寒，阴邪也。邪之害人，各从其类，故中风则卫受之，伤寒则荣受之。卫分受邪，则有汗为虚邪，桂枝证也。荣分受邪，则无汗为实邪，麻黄证也。荣卫俱受邪，均无汗，皆为实邪，大青龙证也。大纲三法，用之得当，其邪立解，用违其法，变病百出。缘风为百病之长，故以风中卫列为上编，寒伤荣与风寒两伤，列为中、下二篇。其条目俱详于本篇之下，俾读者开卷了然，有所遵循也。

　　太阳之为病，脉浮，头项强痛而恶寒。

　　【注】太阳，膀胱经也。太阳之为病，谓太阳膀胱经之所为病也。太阳主表，表统荣卫，风邪中卫，寒邪伤荣，均表病也。脉浮，表病脉也。头项强痛恶寒，表病证也。太阳经脉，上额交巅，入络脑，还出别下项，连风府，故邪客其经，必令头项强痛也。恶寒者，因风寒所伤，故恶之也。首揭此条，为太阳病之提纲。凡上、中、下三篇内称太阳病者，皆指此脉证而言也。

　　【按】荣卫二者，皆胃中后天之谷气所生。其气之清者为荣，浊者为卫。卫即气中之剽悍者也；营即血中之精粹者也。以其定位之体而言，则曰气血；以其流行之用而言，则曰营卫。营行脉中，故属于阴也；卫行脉外，故属于阳也。然营卫之所以流行者，皆本乎肾中先天之一气，故又皆以气言，曰营气、卫气也。

　　【集注】滑寿曰：脉在肉上行，主表也。

　　方有执曰：表即皮肤，荣卫丽焉。故脉见尺寸俱浮，知病在太阳表也。项，颈后也。

　　恶寒者，该风而言也。风寒初袭而郁于表，不能再胜风寒之外忤，故畏恶之。

　　程应旄曰：太阳经之见证，莫确于头痛恶寒，故首揭之。

　　吴人驹曰：头为三阳之通位，项为太阳之专位，有所障碍，不得如常之柔和，是为强痛。

　　太阳病，发热，汗出，恶风，脉缓者，名为中风。

　　【注】太阳病，即首条脉浮，头项强痛而恶寒之谓也。卫为表阳，风属阳邪，风邪中人，则卫受之，从其类也。风中于卫，即发热者。以风、卫皆阳，其性本热，故变热甚捷，不似伤寒待其闭郁而始热也。卫病不能固表，又为阳邪所蒸，故腠理疏而汗出也。汗出表虚，为风所忤，故恶风也。风性柔软，故脉缓也。此承上条言太阳病又兼见此脉证者，名曰中风，以为中风病之提纲。后凡称中风者，皆指此脉证而言也。

　　【集注】方有执曰：脉缓即下文阳浮而阴弱之谓。言既有如首条所揭之太阳病，加之发热汗出，恶风而脉缓者，则其病乃是触犯于风所致，故名中风。

　　汪琥曰：中风，非东垣所云中腑、中脏、中血脉之谓。盖“中”字与“伤”字同义。仲景论中，不直言伤风者，恐后学不察，以咳嗽、鼻塞、声重之伤风，混同立论，故以“中”字别之也。脉缓当作浮缓看。浮是太阳病脉，缓是中风脉。中篇紧脉，亦当仿此。

　　太阳中风，阳浮而阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣干呕者，桂枝汤主之。

　　【注】太阳中风，即上二条合而言之，又详举其证以出其治也。后凡称太阳中风者，皆指此脉此证也。阴阳指荣卫而言，非指尺寸浮沉也。阳浮，即越人曰“三菽之浮，肺之浮也”。肺主皮毛，取之而得者，即卫分之浮也。六菽之浮，心之浮也。心主血脉，取之而得者，即营分之浮也。营分之浮较之卫分之浮，则无力而弱，故曰：阳浮而阴弱也。卫为风客，则卫邪强而发热矣。故曰：阳浮者热自发。营受邪蒸，则营不固而汗出矣。故曰：阴弱者汗自出。营卫不和，则肌表疏缓，故有啬啬之恶寒，淅淅之恶风，翕翕之发热也。然在皮肤之表，非若伤寒之壮热无汗，恶寒虽近烈火而不减，恶风虽处密室而仍畏也。

　　皮毛内合于肺。皮毛不固，风邪侵肺，则气壅而鼻鸣矣。胸中者，阳气之本。卫阳为风邪所干，不能敷布，则气上逆而为干呕矣。故宜桂枝汤，解肌固表，调和营卫也。

　　【集注】程应旄曰：啬啬恶寒者，肌被寒侵，怯而敛也。淅淅恶风者，肌因风洒，疏难御也。翕翕发热者，肌得热蒸，合欲扬也。啬啬、淅淅、翕翕字俱从皮毛上形容，较之伤寒之见证，自有浮、沉，浅、深之别。

　　枝枝汤方

　　桂枝（三两） 芍药（三两） 甘草（炙，二两） 生姜（切三两） 大枣（擘，十二枚）

　　上五味， 咀三味，以水七升，微火煮取三升，去滓，适寒温，服一升。服已须臾，啜热稀粥一升余，以助药力。温覆令一时许，遍身 ，微似有汗者益佳，不可令如水流漓，病必不除。若一服汗出病差，停后服，不必尽剂；若不汗，更服，根据前法；又不汗，后服，当小促其间，半日许，令三服尽。若病重者，一日一夜周时观之。服一剂尽，病证犹在者，更作服。若汗不出者，乃服至二三剂。禁生冷、粘滑、肉面、五辛、酒酪、臭恶等物。

　　【按】桂枝汤方，桂枝下有“去皮”二字。夫桂枝气味辛甘，全在于皮，若去皮，是枯木矣，如何有解肌发汗之功？宜删此二字。后仿此。

　　【方解】名曰桂枝汤者，君以桂枝也。桂枝辛温，辛能发散，温通卫阳。芍药酸寒，酸能收敛，寒走阴营。桂枝君芍药，是于发汗中寓敛汗之旨；芍药臣桂枝，是于和营中有调卫之功。生姜之辛，佐桂枝以解表；大枣之甘，佐芍药以和中。甘草甘平，有安内攘外之能，用以调和中气，即以调和表里，且以调和诸药。以桂芍之相须，姜枣之相得，藉甘草之调和，阳表阴里，气卫血营，并行而不悖，是刚柔相济以相和也。而精义在服后须臾啜稀粥以助药力。盖谷气内充，不但易为酿汗，更使已入之邪不能少留，将来之邪，不得复入也。又妙在温覆令一时许， 微似有汗，是授人以微汗之法也，不可令如水流漓，病必不除，是禁人以不可过汗之意也。此方为仲景群方之冠，乃解肌发汗、调和营卫之第一方也。凡中风、伤寒，脉浮弱，汗自出而表不解者，皆得而主之。其他但见一二证即是，不必悉具。故麻、葛、青龙发汗诸剂，咸用之也。若汗不出，麻黄证也。脉浮紧，麻黄脉也。固不可与桂枝汤。然初起无汗，已用麻黄发汗，汗解后复烦，脉浮数者；与下后脉仍浮，气上冲者；及下后下利止，而身痛不休者，经中皆用此以解外。诚以此时表虽未解，腠理已疏，邪不在皮毛，而在肌肉。且经汗下，津液已伤，故脉证虽同麻黄，而主治当属桂枝也。粗工妄谓桂枝汤专治中风，不治伤寒，使人疑而不用。又谓专走肌表，不治他病。不知此汤，倍芍药、生姜，加人参，名桂枝新加汤，用以治荣表虚寒，肢体疼痛；倍芍药加饴糖，名小建中汤，用以治里虚心悸，腹中急痛；再加黄 ，名黄建中汤，用以治虚损虚热、自汗盗汗。因知仲景之方，可通治百病也。适寒温服，啜热稀粥以助药力，欲使谷气内充，易为酿汗也。温覆令一时许，微似有汗，不令如水流漓，谓不可过汗也。盖取汗，在不缓不急，不多不少。缓则邪必留连，急则邪反不尽。汗多则亡其阳，汗少则病必不除。若一服汗出病差，谓病轻者，初服一升病即解也。停后服，不必尽剂，谓不可再服第二升，恐其过也。若不汗，更服，根据前法，谓初服不汗出未解，再服一升，根据前法也。又不汗后服，谓病仍不解，后服第三升也。小促其间，半日许令三服尽，谓服此第三升，当小促其服，亦不可太缓，以半日三时许为度，令三服尽，始适中其服之宜也。若病重者，初服一剂，三升尽，病不解，再服一剂，病犹不解，乃更服三剂，以一日一夜周十二时为度，务期汗出病解而后已。后凡有曰根据服桂枝汤法者，即此之谓也。

　　太阳病，发热汗出者，此为荣弱卫强，故使汗出。欲救邪风者，宜桂枝汤。

　　【注】此释上条阳浮阴弱之义也。经曰：邪气盛则实，精气夺则虚。卫为风入则发热，邪气因之而实，故为卫强，是卫中之邪气强也。营受邪蒸则汗出，精气因之而虚，故为营弱，是营中之阴气弱也。所以使发热汗出也，欲救邪风者，宜桂枝汤。

　　【集注】方有执曰：上言阳浮而阴弱，此言营弱卫强。卫强即阳浮，营弱即阴弱，彼此互言而互相发明者也。救者，解救救护之谓。不曰风邪，而曰邪风者，以本体言也。

　　病患脏无他病，时发热自汗出而不愈者，此卫气不和也。先其时发汗则愈，宜桂枝汤。

　　【注】此释上条荣卫不和之证，而又就其时发热汗出者，以明其治也，脏，里也。无他病，谓里无他病也。有时发热，有时不热，有时汗出，有时不汗出，其表病流连而不愈者，非荣不和，是卫强不与荣和也。当于未热未汗之时，预用桂枝汤解肌发汗，迎而夺之，以遏其势，则热退汗敛，而病自愈矣。

　　【集注】方有执曰：时以暂言。卫气不和者，表有邪风而不和也。先其时者，言于未发热之先也。

　　程知曰：阴虚诸病，亦时发热自汗。若里无他病，而时热自汗，则为卫受风邪，未得解散，宜于将发之时，先用桂枝汤乘其欲动而击之。

　　程应旄曰：桂枝为解肌之剂，而有时云发汗者，何也？以其能助卫气升腾，使正气得宣而汗出，与麻黄汤逐邪气，使汗从外泄者不同。

　　汪琥曰：及其发热自汗之时，用桂枝汤发汗则愈。苟失其时，则风邪入里，病热必深，桂枝汤非所宜矣。

　　病常自汗出者，此为荣气和。荣气和者外不谐，以卫气不共荣气谐和故尔。以荣行脉中，卫生脉外，复发其汗，荣卫和则愈，宜桂枝汤。

　　【注】此又释上条荣卫所以不和之义也。言病有时常自出汗者，此为荣气已和也。荣气和而热仍不解者，则是卫外之气犹不谐，而不与荣气共和谐也。所以荣气虽和，而时时自汗出，病犹不解也。盖以荣行脉中，卫行脉外，卫不和，则荣虽和而病不解。故复发其汗以抑卫而和荣，荣卫和而病自愈矣。亦宜桂枝汤。

</div>
    <div class="pagination">
<span class="current-page">1</span><a href="订正仲景全书伤寒论注_page2.html">2</a><a href="订正仲景全书伤寒论注_page3.html">3</a><a href="订正仲景全书伤寒论注_page4.html">4</a><a href="订正仲景全书伤寒论注_page5.html">5</a><a href="订正仲景全书伤寒论注_page6.html">6</a><span>...</span><a href="订正仲景全书伤寒论注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
