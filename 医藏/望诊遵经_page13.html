<!DOCTYPE html>
<html>
<head>
    <meta charset="UTF-8">
    <title>望诊遵经 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>望诊遵经 - 第 13 页/共 13 页</h1>
    <div class="content">　　身容望法提纲

　　经言察观病患之态。以知精神魂魄之存亡。然则临证之际。何可恃其脉息。而不观夫体态乎。夫体以形言。态以容言。观其体。察其态。斯病证明而病情着。庶乎指有目。而首有目焉。其态维何。阳证多语。阴候无声。多语者易治。无声者难疗。骂詈笑歌。其行日夜不休者。狂态也。直视僵仆。其脉阴阳俱盛者。癫态也。厥者。阴阳不足。冒者表里俱虚。昏沉者。阴阳亏而神气少。恍惚者。津液亡而心血虚。起卧不安。反复颠倒。心中懊 者。虚烦之证。衣被不敛。言语善恶。不避亲疏者。神乱之征。僵仆者属乎阳。病由机关不利。伛偻者属乎阴。痛为心肾之 。如狂者。血蓄膀胱。热结未泻。如醉者。邪侵六腑。闭塞不通。妄言妄见者。邪在于胃。

　　不识不知者。邪入于腑。默默然不慧者。厥阴之候。兀兀然欲吐者。阳明之形。倚息者。气逆而中不和。懈惰者。肾虚而胃不实。身偏不举者。病在分腠之间。指偏不用者。病在经络之内。不可转侧者。足少阳之实。不能动摇者。足少阴之虚。不能自转侧者。风湿相搏之容。不能自收持者。阴阳二维之病。尻以代头。脊以代踵者。肾痹之证。登高而歌。弃衣而走者。胃实之形。难以屈伸者。风湿在于骨节。难以俯仰者。水气在于腹中。不能俯者病在阳。不能仰者病在阴。项不可以俯仰者。足太阳之脉。腰不可以俯仰者。足少阳之经。腰不可以行走。项不可顾者。少阳之厥。腰不可以俯仰。项不可顾者。阳明之厥。脊痛腰重。形体不可翻身反覆者。胃绝。毛悴色夭。腰脊不可俯仰屈伸者。志伤。此皆病患之态也。而言其态者。或在实义之中。或在虚神之内。或见于坐卧动作之际。或着于皮肉筋骨之间。善诊者。合五官之状貌。参四体之形容。精乎灵素二书。熟乎轩岐四诊。庶可豁然贯通焉。内训曰。仪式刑之。齐之则圣。下之则贤。否亦不失于从善。诚哉。有智妇人。胜于男子。

　　卷下

　　形容望法大纲

　　盖闻人之生。气之聚也。形者生之舍。气者生之元。形无气则坏。气无形则散。形气也者。相须而不可离者也。设有偏胜。体态异焉。总而言之。其要有八。曰动、曰静、曰强、曰弱、曰俯、曰仰、曰屈、曰伸。八法交参。则虽行住坐卧之际。作止语默之间。不外乎此。诊之之法。以表里言。则动者、强者、仰者、伸者、为在表。静者、弱者、俯者、屈者、为在里。是容貌表里之分也。以阴阳言。则动者、强者、仰者、伸者、皆属阳。静者、弱者、俯者、屈者、皆属阴。是容貌阴阳之分也。以寒热分之。则在表属阳者多热。在里属阴者多寒。是容貌寒热之分也。以虚实分之。则阳道实。阴道虚。阳常有余。阴常不足。是容貌虚实之分也。然以表里阴阳寒热虚实。八者合观。将动静中各有俯仰。强弱中各有屈伸。而变化无穷。则就动静强弱俯仰屈伸八者合观。将表里中各有寒热。阴阳中各有虚实。而变化亦无穷。且夫动静交相养也。强弱交相济也。俯仰屈伸。交相为用也。得其中。

　　则之八者。皆不可言病。不得其中。则之八者。皆可言病。然而中无定体。病不易言。盖天有寒暑。人有阴阳。

　　体有劳逸。年有老少。寒则多屈。热则多伸。阴则多俯。阳则多仰。劳则多强。逸则多弱。少则多动。老则多静。

　　而况老少劳逸阴阳寒暑。又皆有动静强弱之殊。俯仰屈伸之辨乎。然则天之于寒暑也。人之于阴阳也。

　　体之于劳逸也。年之于老少也。四者。果能随时以处中。方可因证而知病。不然。将以常为变。以变为常。未识厥中。焉知允执。其不颠倒也者几希。

　　卷下

　　行止动静提纲

　　人身一太极也。太极一阴阳也。诊法之分动静。犹太极之分阴阳也。太极动而生阳。静而生阴。犹人身之动属乎阳。静属乎阴也。动以行言。静以止言。行有迟速。止有屈伸。犹太极之分两仪。两仪之分四象也。由是而刚柔得位。动静有常。论阴阳则无咎。论身体则无病矣。然而阴阳有偏胜之时。身体有违和之日。故圣人测阴阳于气候。验病症于形容。就行而言。则速为阳。迟为阴。行之速者。阳之阳。行之迟者。阳之阴。就止而言。则伸为阳。屈为阴。止之伸者。阴之阳。止之屈者。阴之阴。阴阳之要。有表里焉。有脏腑焉。阳入之阴则静。阴出之阳则怒。重阴者癫。重阳者狂。以寒热分之。则阳多热。阴多寒。以虚实分之。则阳道实。阴道虚。

　　阳经之病。实则见其弃衣而走。虚则见其身重难行。阴经之病。实则见其坐而欲起。虚则见其卧而卷身。

　　阳主乎动。行之速者。阳有余。行之迟者。阳不足。阴主乎静。止之伸者。阴有余。止之屈者。阴不足。欲动而不能动者。其病在阳。欲静而不能静者。其病在阴。乍静乍乱。水浆不入。形体不仁者。阴阳离散。时动时静。容止可观。进退可度者。血气调匀。善诊者。观动静之常。以审动静之变。合乎望闻问切。辨其寒热虚实。化而裁之。推而行之。可谓知阴阳矣。

　　卷下

　　诊坐望法提纲

　　尝思观形容者。非但欲诊之于行。抑且欲诊之于坐。苟能心领神会。虽一动一静。莫不有昭着者焉。间尝验之于病。见有坐而仰者。坐而伏者。坐而叉手冒心者。坐而以手护腹者。以及坐而下一脚。坐而掉两手。

　　或坐而不得眠。或眠而不得坐者。由是稽之于古。则谓坐而仰者肺实。实则胸盈仰息。坐而伏者肺虚。虚则伏而短气。叉手冒心者。汗后血虚。以手护腹者。里实心痛。其坐而下一脚者。腰痛之貌。坐而掉两手者。

　　烦躁之容。但坐不得眠。眠则气逆者。咳嗽肺胀。但眠不耐坐。坐则昏沉者。血夺气虚。其他坐不能起者。阴经之证。立不能坐者。阳病之征。坐而欲起者。阴气实。坐不欲起者。阳气虚。转侧不能者。痿痹之状。坐卧不定者。烦躁之形。是皆显而易见者也。然合五官而察之。合五体而辨之。其坐卧之间。形容之变。竟有难于言传者矣。是篇举其一隅。导夫先路。至若听声写形。尚有待于来者。

　　卷下

　　诊卧望法提纲

　　在昔圣贤之于望也。不惟欲观其行止。抑且欲省其衷怀。故虽寤寐之间。鉴察之下。亦有诊法存焉。盖尝以是论之。卧之状。有多睡者。无睡者。但欲寐者。不得眠者。转侧不能者。起卧不安者。其形又有仰伏舒卷之殊。内外左右之异。稽之于古。以为多睡者脾虚。无睡者胃实。但欲寐者。少阴之证。不得眠者。阳明之征。

　　转侧不能者。风湿相搏。起卧不安者。腹满心烦。卧不得安者。胃中不和。坐不得卧者。肺中气逆。其睡而仰者属乎阳。睡而伏者属乎阴。不得正偃者。胃不和而肺气实。但欲伏眠者。腹中痛而肝气虚。仰而舒足者。

　　小肠之证。仰而卷足者。肾脏之征。舒为阳。卷为阴。舒而不欲卷者。阳经实热。卷而不欲舒者。阴经虚寒。睡向内者属阴。是热已去而正虚。睡向外者属阳。是热未去而邪实。腰痛左卧。卷左足而痛减者。病在左肾。

　　右卧。卷右足而痛减者。病在右肾。痛在肝者。属左胁。故左着床则更痛。痛在脾者。属右 。故右着床则更痛。病在肺之左者。宜于左。病在肺之右者。宜于右。其肺痈生于左者。右卧则更痛。生于右者。左卧则更痛。

　　其水病。左半着床。则左半身愈肿。右半着床。则右半身愈肿。此皆卧诊之大略也。合形状而观之。不有可见者乎。若夫因脉证而异。因气色而异。又当参之四诊。辨其三因。庶乎标本明而虚实判。不至以不平平之矣。

　　卷下

　　身容四法提纲

　　临症之际。已视其形容。观其坐卧矣。然有法焉。不拘于行住坐卧。难列于俯仰屈伸。屈指而计之。其纲有四。曰KT KT 。曰振振。曰战。曰栗。KT KT 者何。项背强。KT KT 然。犹短羽之鸟。欲飞而不能飞也。振振者何。身体动。振振然。若耸悚之容。欲定而不能定也。战则身为之摇矣。战之与振。振轻而战重也。栗则心为之战矣。栗之与战。战外而栗内也。故其为病也。KT KT 者太阳实。甚则有卧不着席之形。振振者元气虚。甚则有身欲擗地之状。战者其人本虚。邪在外而正与之争。正胜其邪。故势顺而易解。栗者其气愈微。邪入内而正与之争。邪胜其正。故势逆而难瘳。且KT KT 者。太阳实。其证有有汗无汗之分。振振者。太阳虚。其证有汗前汗后之辨。战在外。太阳之所属也。身温汗出。邪斯退矣。栗在内。少阴之所主也。身寒肢厥。邪则陷焉。故凡临症之际。虽分观以审其常。必合论以通其变。盖不但不知其法者。不可为医。即知其法而泥于法。或知其法而离于法。亦皆不可为医也。经曰。能合色脉。可以万全。斯诚活法也已。

　　卷下

　　意态望法提纲

　　望诊之法。既观身体视形容矣。然有时虽见于身体之外。实着于意态之间。又当存心省察。以诊其病焉。

　　析而言之。有因人之好恶者。有因时之寒暑者。有因体之寒热者。何谓因人之好恶。五十一难曰。病有欲得温者。有欲得寒者。有欲见人者。有欲不见人者。而各不同。病在何脏腑也。然病欲得寒而欲见人者。病在腑也。病欲得温而不欲见人者。病在脏也。何以言之。腑者阳也。阳病欲得寒。又欲见人。脏者阴也。阴病欲得温。又欲闭户独处。恶闻人声。故别知脏腑之病也。是盖以寒热分阴阳。以阴阳分脏腑也。推之于喜明属阳者。元气实。喜暗属阴者。元气虚。以及喜热饮寒饮。恶热饮寒饮。可广其好恶之意也。何谓因时之寒暑。伤寒论曰。夏月盛热。欲着复衣。冬月盛寒。欲裸其身。所以然者。阳微则恶寒。阴弱则发热。此医发其汗。令阳气微。又大下之。令阴气弱。五月之时。阳气在表。胃中虚冷。以阳气内微。不能胜冷。故欲着复衣。十一月之时。阳气在里。胃中烦热。以阴气内弱。不能胜热。故欲裸其身。推之于夏月恶热者。知其阳气胜。冬月恶寒者。知其阴气胜。以及春秋之恶寒恶热。喜寒喜热。可广其寒暑之意也。何谓因体之寒热。伤寒论曰。病患身大热。反欲得近衣被者。热在皮肤。寒在骨髓也。身大寒。反不欲近衣被者。寒在皮肤。热在骨髓也。推之于身热不欲近衣被者。则知骨髓不寒。身寒欲近衣被者。则知骨髓不热。以及外无寒热。欲近衣被者。骨髓寒。外无寒热。不欲近衣被者。骨髓热。而凡衣多恶热。衣少畏寒之常。衣少恶热。衣多恶寒之变。

　　亦可广其寒热之意也。是皆见于意态之间。着于身体之外。可不存心省察。以诊其病欤。

　　医书汗牛充栋。何须祸枣灾梨。然余有不能已于言者。何则。炎黄之书。其旨深远。汉晋之书。其文缺略。医家因陋就简。遂推趋时者为大名家。病家闻誉即延。亦信趋时者为真实学。自是术愈疏。方愈乱。病不至死。而医死之。医不欲误。而书误之。安得岐黄复起。明其道以辨其非耶。是用忘其狂瞽。着述遵经。非惟欲医家以是诊病。亦欲病家以是试医。且不欲医病之家以是遵我。亦欲医病之家以是遵经。果尔。则虽祸枣灾梨。或未必无小补。

　　
</div>
    <div class="pagination">
<a href="望诊遵经_page12.html">上一页</a><span>...</span><a href="望诊遵经_page8.html">8</a><a href="望诊遵经_page9.html">9</a><a href="望诊遵经_page10.html">10</a><a href="望诊遵经_page11.html">11</a><a href="望诊遵经_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
