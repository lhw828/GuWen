<!DOCTYPE html>
<html>
 <head>
  <meta charset="utf-8"/>
  <title>
   伤寒论注释 - 第 1 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   伤寒论注释 - 第 1 页/共 10 页
  </h1>
  <div class="content">
   钦定四库全书　　　　　子部五
　　伤寒论注释　　　　　　医家类
　　提要
　　【臣】等谨案伤寒论注释十卷附伤寒明理论三卷论方一卷伤寒论十卷汉张机撰晋王叔和编金成无已注明理论三卷论方一卷则无已所自撰以发明机説者也机字仲景南阳人尝举孝防建安中官长沙太守叔和髙平人官太医令无已摄人生于宋嘉祐治平间后摄地入于金遂为金人至海陵王正隆丙子年九十余尚存见开禧元年歴阳张孝忠跋吴勉学刻此书题曰宋人误也伤寒论前有宋髙保衡孙奇林亿等校上序称开寳中节度使髙继冲曽编録进上其文理舛错未能考正国家诏儒臣校正医书今先校定伤寒论十卷总二十二篇合三百九十七法除重复定有一百一十三方【案一十三原本误作一十二今改正】今请颁行又称自仲景于今八百余年惟王叔和能学之云云而明方有执作伤寒论条辨则诋叔和所编与无巳所注多所改易窜乱并以序例一篇为叔和伪托而删之
　　国朝喻昌作尚论篇于叔和编次之舛序例之缪及无巳所注林亿等所校之失攻击尤详皆重为考定更其错简自谓复长沙之旧本其书盛行于世而王氏成氏之书遂防然叔和为一代名医又去古未逺其学当有所受无巳于斯一帙研究终身亦必深有所得似未可槩从屏斥尽以为非夫朱子改大学为一经十传分中庸为三十三章于学者不为无禆必以为孔门之旧本如是则终无确证可凴也今大学中庸列朱子之本于学官亦列郑元之本于学官原不偏废又乌可以后人重定此书遂废王氏成氏之本乎无巳所作明理论凡五十篇论方一卷凡二十方于君臣佐使之义阐发尤明严器之序称无巳撰述伤寒义皆前人未经道者指在定体分形析证若同而异者明之似是而非者辨之释战栗有内外之诊论烦燥有隂阳之别讝语郑声令虚实之灼知四逆与厥使浅深之类明云云其推挹甚重张孝忠跋亦称无巳此二集自北而南先以绍熙庚戌得伤寒论注十卷于医士王光廷家后守荆门又于襄阳访得明理论方四卷因为刋板于郴山则在当时固已深重其书矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀
　　伤寒论注释序
　　夫伤寒论葢祖述大圣人之意诸家莫其论拟故晋皇甫谧序甲乙鍼经云伊尹以元圣之才撰用神农本草以为汤液汉张仲景论广汤液为十数卷用之多验近世太医令王叔和撰次仲景遗论甚精皆可施用是仲景本伊尹之法伊尹本神农之经得不谓祖述大圣人之意乎张仲景汉书无传见名医录云南阳人名机仲景乃其字也举考防官至长沙太守始受术于同郡张伯祖时人言识用精微过其师所著论其言精而奥其法简而详非浅闻寡见者所能及自仲景于今八百余年惟王叔和能学之其间如葛洪陶景胡洽徐之才孙思邈辈非不才也但各自名家而不能修明之开寳中节度使髙继冲曽编録进上其文理舛错未尝考正歴代虽蔵之书府亦阙于讐校是使治病之流举天下无或知者国家诏儒臣校正医书臣竒续被其选以为百病之急无急于伤寒今先校定张仲景伤寒论十卷总二十二篇证外合三百九十七法除复重定有一百一十二方金请颁行太子右赞善大夫臣髙保衡尚书屯田员外郎臣孙竒尚书司封郎中秘阁校理臣林亿等谨上注解伤寒论序












　　伤寒论注释序
　　夫前圣有作后必有继而述之者则其教乃得着于世矣医之道源自炎黄以至神之妙始兴经方继而伊尹以元圣之才撰成汤液俾黎庶之疾疚咸遂蠲除使万代之生灵普拯济后汉张仲景又广汤液为伤寒卒病论十数卷然后医方大备兹先圣后圣若合符节至晋大医令王叔和以仲景之书撰次成叙得为完帙昔人以仲景方一部为众方之祖葢能继述先圣之所作迄今千有余年不坠于地者又得王氏阐明之力也伤寒论十卷其言精而奥其法简而详非寡闻浅见所能究后虽有学者又各自名家未见发明防忝医业自防徂老躭味仲景之书五十余年矣虽粗得其门而近升乎堂然未入于室常为之慊然昨者邂逅聊摄成公议论该博术业精通而有家学注成伤寒十卷出以示防其三百九十七法之内分析异同彰明隠奥调陈脉理区别隂阳使表里以昭然俾汗下而灼见百一十二方之后通明名号之由彰显药性之主十剂轻重之攸分七精制用之斯见别气味之所宜明补泻之所适又皆引内经旁牵众说方法之辨莫不允当实前贤所未言后学所未识是得仲景之深意者也昔所谓慊然者今悉达其奥矣亲觌其书诚难黙黙不揆荒芜聊序其略时甲子中秋日洛阳严器之序










　　钦定四库全书
　　伤寒论注释卷一
　　金　成无巳　注
　　辨脉法第一
　　问曰脉有阴阳者何谓也答曰凡脉大浮数动滑此名阳也脉沈濇弱微此名阴也凡阴病见阳脉者生阳病见阴脉者死【内经曰微妙在脉不可不察察之有纪从阴阳始始之有经从五行生兹首论脉之阴阳者以脉从阴阳始故也阳脉有五阴脉有五以脉从五行生故也阳道常饶大浮数动滑五者比之平脉也有余故谓之阳阴道常乏沈濇弱微五者比之平脉也不及故谓之阴伤寒之为病邪在表则见阳脉邪在里则见阴脉阴病见阳脉而主生者则邪气自里之表欲汗而解也如厥阴中风脉微浮为欲愈不浮为未愈者是也阳病见阴脉而主死者则邪气自表入里正虚邪胜如讝言妄语脉沈细者死是也金匮要畧曰诸病在外者可治入里者即死此之谓也】问曰脉有阳结阴结者何以别之答曰其脉浮而数能食不大便者此为实名曰阳结也期十七日当剧其脉沈而迟不能食身体重大便反鞕名曰阴结也期十四日当剧【结者气偏结固阴阳之气不得而杂之阴中有阳阳中有阴阴阳相杂以为和不相杂以为结浮数阳脉也能食而不大便里实也为阳气结固阴不得而杂之是名阳结沈迟阴脉也不能食身体重隂病也阴病见阴脉则当下利今大便鞕者为阴气结固阳不得而杂之是名阴结论其数者伤寒之病一日太阳二日阳明三日少阳四日太阴五日少阴六日厥阴至六日为传经尽七日当愈七日不愈者谓之再经言再经者再自太阳而传至十二日再至厥阴为传经尽十三日当愈十三日不愈者谓之过经言再过太阳之经亦以次而传之也阳结为火至十七日传少阴水水能制火火邪解散则愈阴结属水至十四日传阳明土土能制水水邪解散则愈彼邪气结甚水又不能制火土又不能制水故当剧内经曰一候后则病二候后则病甚三候后则病危也】问曰病有洒淅恶寒而复发热者何答曰阴脉不足阳徃从之阳脉不足阴徃乘之曰何谓阳不足答曰假令寸口脉微名曰阳不足阴气上入阳中则洒淅恶寒也曰何谓阴不足答曰假令尺脉弱名曰阴不足阳气下陷入阴中则发热也【一阴一阳谓之道偏阴偏阳谓之疾阴偏不足则阳得而从之阳偏不足则隂得而乘之阳不足则阴气上入阳中为恶寒者阴胜则寒矣阴不足阳气下陷入阴中为发热者阳胜则热矣】阳脉浮阴脉弱者则血虚血虚则筋急也【阳为气阴为血阳脉浮者衞气强也阴脉弱者荣血弱也难经曰气主呴之血主濡之血虚则不能濡润筋络故筋急也】其脉沈者荣气微也【内经云脉者血之府也脉实则血实脉虚则血虚此其常也脉沈者知荣血内微也】其脉浮而汗出如流珠者衞气衰也【鍼经云衞气者所以温分肉充皮毛肥腠理司开阖者也脉浮汗出如流珠者腠理不宻开阖不司为卫气外衰也浮主候卫沈主候荣以浮沈别荣卫之衰微理固然矣然而衰甚于微所以于荣言微而卫言衰者以其汗出如流珠为阳气外脱所以卫病甚于荣也】荣气微者加烧鍼则血流不行更发热而躁烦也【卫阳也荣阴也烧针益阳而损阴荣气微者谓阴虚也内经曰阴虚生内热方其内热又加烧针以补阳不惟两热相合而荣血不行必更外发热而内躁烦也】脉蔼蔼如车盖者名曰阳结也【蔼蔼如车盖者大而厌厌聂聂也为阳气欝结于外不与阴气和杂也】脉累累如循长竿者名曰阴结也【累累如循长竿者连连而强直也为阴气欝结于内不与阳气和杂也】脉瞥瞥如羮上肥者阳气微也【轻浮而主微也】脉萦萦如蜘蛛丝者阳气衰也【萦萦滞也若萦萦惹惹之不利也如蜘蛛丝者至细也微为阳微细为阳衰脉要曰微为气痞是未至于衰内经曰细则气少以至细为阳衰宜矣】脉绵绵如泻漆之絶者亡其血也【绵绵者连绵而软也如泻漆之絶者前大而后细也正理论曰天枢开发精移气变阴阳交防胃和脉生脉复生也阳气先至阴气后至则脉前为阳气后为阴气脉来前大后细为阳气有余而阴气不足是知亡血】脉来缓时一止复来者名曰结脉来数时一止复来者名曰促脉阳盛则促阴盛则结此皆病脉【脉一息四至曰平一息三至曰迟小駃于迟曰缓一息六至曰数时有一止者阴阳之气不得相续也阳行也速阴行也缓缓以候阴若阴气胜而阳不能相续则脉来缓而时一止数以候阳若阳气胜而阴不能相续则脉来数而时一止伤寒有结代之脉动而中止不能自还为死脉此结促之脉止是阴阳偏胜而时有一止即非脱絶而止云此皆病脉】阴阳相抟名曰动阳动则汗出阴动则发热形冷恶寒者此三焦伤也【动为阴阳相方其阴阳相搏而虚者则动阳动为阳虚故汗出阴动为阴虚故发热也如不汗出发热而反形冷恶寒者三焦伤也三焦者原气之别使主行气于阳三焦既伤则阳气不通而微致身冷而恶寒也金匮要畧曰阳气不通即身冷经曰阳微则恶寒】若数脉见于关上上下无头尾如豆大厥厥动摇者名曰动也【脉经云阳出阴入以关为界关为阴阳之中也若数脉见于关上上下无头尾如豆大厥厥动摇者是阴阳之气相也故名曰动】阳脉浮大而濡阴脉浮大而濡阴脉与阳脉同等者名曰缓也【阳脉寸口也阴脉尺中也上下同等无有偏胜者是阴阳之气和缓也非若迟缓之有邪也阴阳偏胜者为结为促阴阳相抟者为动阴阳气和者为缓学者不可不知也】脉浮而紧者名曰也者状如弓按之不移也脉紧者如转索无常也【脉经云与紧相类以为虚故虽紧而而按之不移不移则不足也经曰则为减以紧为实是切之如转索无常而不散金匮要畧曰脉紧如转索无常者有宿食也】脉而大则为减大则为芤减则为寒芤则为虚寒虚相搏此名为革妇人则半产漏下男子则亡血失精【则为减减则为寒寒者谓阳气少也大则为芤芤则为虚虚者谓血少不足也所谓革者言其既寒且虚则气血改革不循常度男子得之为真阳减而不能内固故主亡血失精妇人得之为阴血虚而不能滋养故主半产漏下】问曰病有战而汗出因得解者何也答曰脉浮而紧按之反芤此为本虚故当战而汗出也其人本虚是以发战以脉浮故当汗出而解也【浮为阳紧为阴芤为虚阴阳争则战邪气将出邪与正争其人本虚是以发战正气胜则战战已复发热而大汗解也】若脉浮而数按之不芤此人本不虚若欲自解但汗出耳不发战也【浮数阳也本实阳胜邪不能与正争故不发战也】问曰病有不战而汗出解者何也答曰脉大而浮数故知不战汗出而解也【阳胜则热阴胜则寒阴阳争则战脉大而浮数皆阳也阳气全胜阴无所争何战之有】问曰病有不战不汗出而解者何也答曰其脉自微此以曽经发汗若吐若下若亡血以内无津液此阴阳自和必自愈故不战不汗出而解也【脉微者邪气微也邪气已微正气又弱脉所以微既经发汗吐下亡阳亡血内无津液则不能作汗得阴阳气和而自愈也】问曰伤寒三日脉浮数而微病人身凉和者何也答曰此为欲解也解以夜半脉浮而解者濈然汗出也脉数而解者必能食也脉微而解者必大汗出也【伤寒三日阳去入阴之时病人身热脉浮数而大邪气传也若身凉和脉浮数而微者则邪气不传而欲解也解以夜半者阳生于子也脉浮主濈然汗出而解者邪从外散也脉数主能食而解者胃气和也脉微主大汗出而解者邪气微也】问曰脉病欲知愈未愈者何以别之答曰寸口关上尺中三处大小浮沈迟数同等虽有寒热不解者此脉阴阳为和平虽剧当愈【三部脉均等即正气已和虽有余邪何害之有】立夏得洪大脉是其本位其人病身体苦疼重者须发其汗若明日身不疼不重者不须发汗若汗濈濈自出者明日便解矣何以言之立夏得洪大脉是其时脉故使然也四时仿此【脉来应时为正气内固虽外感邪气但微自汗出而亦解尔内经曰脉得四时之顺者病无他】问曰凡病欲知何时得何时愈答曰假令夜半得病明日日中愈日中得病夜半愈何以言之日中得病夜半愈者以阳得阴则解也夜半得病明日日中愈者以阴得阳则解也【日中得病者阳受之夜半得病者阴受之阳不和得阴则和是解以夜半阴不和得阳则和是解以日中经曰用阳和阴用阴和阳】寸口脉浮为在表沈为在里数为在府迟为在藏假令脉迟此为在藏也【经曰诸阳浮数为乘府诸阴迟濇为乘藏】趺阳脉浮而濇少阴脉如经也其病在脾法当下利何以知之若脉浮大者气实血虚也今趺阳脉浮而濇故知脾气不足胃气虚也以少隂脉而浮才见此为调脉故称如经也若反滑而数者故知当屎脓也【趺阳者胃之脉诊得浮而濇者脾胃不足也浮者以为气实濇者以为血虚者此非也经曰脉浮而大浮为气实大为血虚若脉浮大当为气实血虚今趺阳脉浮而濇浮则胃虚濇则脾寒脾胃虚寒则谷不消而水不别法当下利少阴肾脉也肾为肺之子为肝之母浮为肺脉为肝脉少阴脉而浮为子母相生故云调脉若滑而数者则客热在下焦使血流腐而为脓故屎脓也】寸口脉浮而紧浮则为风紧则为寒风则伤卫寒则伤荣荣卫俱病骨节烦疼当发其汗也【脉经云风伤阳寒伤阴卫为阳荣为阴风为阳寒为阴各从其类而伤也易曰水流湿火就燥者是矣卫得风则热荣得寒则痛荣卫俱病故致骨节烦疼当与麻黄汤发汗则愈】趺阳脉迟而缓胃气如经也趺阳脉浮而数浮则伤胃数则动脾此非本病医特下之所为也荣卫内陷其数先微脉反但浮其人必大便鞕气噫而除何以言之本以数脉动脾其数先微故知脾气不治大便鞕气噫而除今脉反浮其数改微邪气独留心中则饥邪热不杀谷潮热发渴数脉当迟缓脉因前后度数如法病者则饥数脉不时则生恶疮也【经常也趺阳之脉以候脾胃故迟缓之脉为常若脉浮数则为医妄下伤胃动脾邪气乘虚内陷也邪在表则见阳脉邪在里则见阴脉邪在表之时脉浮而数也因下里虚荣卫内陷邪客于脾以数则动脾今数先微则是脾邪先陷于里也胃虚脾热津液干少大便必鞕鍼经曰脾病善噫得后出余气则快然而衰今脾客邪热故气噫而除脾能磨消水谷今邪气独留于脾脾气不治心中虽饥而不能杀谷也脾主为胃行其津液脾为热烁故潮热而发渴也趺阳之脉本迟而缓因下之后变浮为数荣卫内陷数复改微是脉因前后度数如法邪热内陷于脾而心中善饥也数脉不时者为数当改微而复不微如此则是邪气不传于里但鬰于荣卫之中必出自肌皮为恶疮也】师曰病人脉微而濇者此为医所病也大发其汗又数大下之其人亡血病当恶寒后乃发热无休止时夏月盛热欲着复衣冬月盛寒欲裸其身所以然者阳微则恶寒阴弱则发热此医发其汗令阳气微又大下之令阴气弱五月之时阳气在表胃中虚冷以阳气内微不能胜冷故欲着复衣十一月之时阳气在里胃中烦热以阴气内弱不能胜热故欲裸其身又阴脉迟濇故知血亡也【微为亡阳濇则无血不当汗而强与汗之者令阳气微阴气上入阳中则恶寒故曰阳微则恶寒不当下而强与下之者令阴气弱阳气下陷入阴中则发热故曰阴弱则发热气为阳血为阴阳脉以候气阴脉以候血阴脉迟濇为荣血不足故知亡血经曰尺脉迟者不可发汗以荣气不足血少故也】脉浮而大心下反鞕有热属藏者攻之不令发汗【浮大之脉当责邪在表若心下反鞕者则热己甚而内结也有热属藏者为别无虚寒而但见里热也藏属阴为悉在里故可下之攻之谓下之也不可谓脉浮大更与发汗病源曰热毒气乘心心下痞满此为有实宜速下之】属府者不令溲数溲数则大便鞕汗多则热愈汗少则便难脉迟尚未可攻【虽心下鞕若余无里证但见表证者为病在阳谓之属府当在解表然后攻痞溲小便也勿为饮结而利小便使其溲数大便必鞕也经曰小便数者大便必鞕谓走其津液也汗多则邪气除而热愈汗少则邪热不尽又走其津液必便难也鞕家当下设脉迟则未可攻以迟为不足即里气未实故也】脉浮而洪身汗如油喘而不休水浆不下体形不仁乍静乍乱此为命絶也【病有不可治者为邪气胜于正气也内经曰大则邪至又曰大则病进脉浮而洪者邪气胜也身汗如油喘而不休者正气脱也四时以胃气为本水浆不下者胃气尽也一身以荣卫为充形体不仁者荣卫絶也不仁为痛痒俱不知也针经曰荣卫不行故为不仁争则乱安则静乍静乍乱者正与邪争正负邪胜也正气已脱胃气又尽荣卫俱絶邪气独胜故曰命絶也】又未知何藏先受其灾若汗出髪润喘不休者为肺先絶也【肺为气之主为津液之帅汗出髪润者津脱也喘不休者气脱也】阳反独留形体如烟熏直视摇头者此心絶也【肺主气心主血气为阳血为阴阳反独留者则为身体大热是血先絶而气独在也形体如烟熏者为身无精华是血絶不荣于身也心脉侠咽系目直视者心经絶也头为诸阳之防摇头者阴絶而阳无根也】唇吻反青四肢漐习者此为肝絶也【唇吻者脾之候肝色青肝絶则真色见于所胜之部也四肢者脾所主肝主筋肝絶则筋脉引急发于所胜之分也漐习者为振动若搐搦手足时时引缩也】环口黧黒柔汗发黄者此为脾絶也【脾主口唇絶则精华去故环口黧黒柔为阴柔汗冷汗也脾胃为津液之本阳气之宗柔汗发黄者脾絶而阳脱真色见也】溲便遗失狂言目反直视者此为肾絶也【肾司开阖禁固便溺溲便遗失者肾絶不能约制也肾藏志狂言者志不守也内经曰狂言者是失志矣失志者死鍼经曰五藏之精气皆上注于目骨之精为瞳子目反直视者肾絶则骨之精不荣于瞳子而瞳子不转也】又未知何藏阴阳前絶若阳气前絶阴气后竭者其人死身色必青阴气前絶阳气后竭者其人死身色必赤腋下温心下热也【阳主热而色赤阴主寒而色青其人死也身色青则阴未离乎体故曰阴气后竭身色赤腋下温心下热则阳未离乎体故曰阳气后竭鍼经曰人有两死而无两生此之谓也】寸口脉浮大而医反下之此为大逆浮则无血大则为寒寒气相则为肠鸣医乃不知而反饮冷水令汗大出水得寒气冷必相搏其人即防【经云脉浮大应发汗若反下之为大逆浮大之脉邪在表也当发其汗若反下之是攻其正气邪气得以深入故为大逆浮则无血者下后亡血也大则为寒者邪气独在也寒邪因里虚而入寒气相搏乃为肠鸣医见脉大以为有热饮以冷水欲令水寒胜热而作大汗里先虚寒又得冷水水寒相搏使中焦之气濇滞故令防也】趺阳脉浮浮则为虚浮虚相搏故令气防言胃气虚竭也脉滑则为哕此为医咎责虚取实守空迫血脉浮鼻中燥者必衂也【趺阳脉浮为防脉滑为哕皆医之咎责虚取实之过也内经曰阴在内阳之守也阳在外阴之使也发汗攻阳亡津液而阳气不足者谓之守空经曰表气微虚里气不守故使邪中于阴也阳不为阴守邪气因得而入之内搏阴血阴失所守血乃妄行未知从何道而出若脉浮鼻燥者知血必从鼻中出也】诸脉浮数当发热而洒淅恶寒若有痛处饮食如常者畜积有脓也【浮数之脉主邪在经当发热而洒淅恶寒病人一身尽痛不欲饮食者伤寒也若虽发热恶寒而痛偏着一处饮食如常者即非伤寒是邪气鬰结于经络之间血气壅遏不通欲畜聚而成痈脓也】脉浮而迟面热赤而战惕者六七日当汗出而解反发热者差迟迟为无阳不能作汗其身必痒也【脉浮面热赤者邪气外浮于表也脉迟战惕者本气不足也六七日为邪传经尽当汗出而解之时若当汗不汗反发热者为里虚津液不多不能作汗既不汗邪无从出是以差迟发热为邪气浮于皮肤必作身痒也经曰以其不能得小汗出故其身必痒也】寸口脉阴阳俱紧者法当清邪中于上焦浊邪中于下焦清邪中上名曰洁也浊邪中下名曰浑也阴中于邪必内栗也表气微虚里气不守故使邪中于阴也阳中于邪必发热头痛项强颈挛腰痛胫酸所为阳中雾露之气故曰清邪中上浊邪中下阴气为栗足膝逆冷便溺妄出表气微虚里气微急三焦相溷内外不通上焦怫郁藏气相熏口烂食龂也中焦不治胃气上冲脾气不转胃中为浊荣卫不通血凝不流若卫气前通者小便赤黄与热相搏因热作使游于经络出入藏府热气所过则为痈脓若阴气前通者阳气厥微阴无所使客气内入而出之声嗢咽塞寒厥相逐为热所拥血凝自下状如豚肝阴阳俱厥脾气孤弱五液注下下焦不阖清便下重令便数难脐筑湫痛命将难全【浮为阳沈为阴阳脉紧则雾露之气中于上焦阴脉紧则寒邪中于下焦上焦者太阳下焦者少阴也发热头痛项强颈挛腰痛胫酸者雾露之气中于太阳之经也浊邪中下阴气为栗足胫逆冷便溺妄出者寒邪中于少阴也因表气微虚邪入而客之又里气不守邪乘里弱遂中于阴阴虚遇邪内为惧栗致气微急矣内经曰阳病者上行极而下阴病者下行极而上此上焦之邪甚则下于中焦下焦之邪甚则上于中焦由是三焦溷乱也三焦主持诸气三焦既相溷乱则内外之气俱不得通膈中为阳气之海气因不得通于内外拂郁于上焦而为热与藏相熏口烂食断内经曰膈热不便上为口麋中焦为上下二焦之邪溷乱则不得平治中焦在胃之中中焦失治胃气因上冲也脾坤也坤助胃气磨消水谷脾气不转则胃中水谷不得磨消故胃中浊也金匮要畧曰谷气不消胃中苦浊荣者水谷之精气也卫者水谷之悍气也气不能布散致荣卫不通血凝不流卫气者阳气也荣血者阴气也阳主为热阴主为寒卫气前通者阳气先通而热气得行也内经曰膀胱者津液藏焉化则能出以小便赤黄知卫气前通也热气与卫气相搏而行出入藏府游于经络经络客热则血凝肉腐而为痈脓此见其热气得行若阴气前通者则不然阳在外为阴之使因阳气厥微阴无所使遂阴气前通也内经曰阳气者卫外而为固也阳气厥微则不能卫外寒气因而客之鼻者肺之候肺主声寒气内入者客于肺经则而出之声嗢咽塞寒者外邪也厥者内邪也外内之邪合并相逐为热则血凝不流今为热所拥使血凝自下如豚肝也上焦阳气厥下焦阴气厥二气俱厥不相顺接则脾气独弱不能行化气血滋养五藏致五藏俱虚而五液注下鍼经曰五藏不和使液溢而下流于阴阖合也清圊也下焦气脱而不合故数便而下重脐为生气之原脐筑湫痛则生气欲絶故曰命将难全】脉阴阳俱紧者口中气出唇口干燥踡卧足冷鼻中涕出舌上胎滑勿妄治也到七日已来其人微发热手足温者此为欲解或到八日已上反大发热者此为难治设使恶寒者必欲呕也腹内痛者必欲利也【脉阴阳俱紧为表里客寒寒为阴得阳则解口中气出唇口干燥者阳气渐复正气方温也虽尔然而阴未尽散踡卧足冷鼻中涕出舌上滑胎知阴犹在也方阴阳未分之时不可妄治以偏阴阳之气到七日已来其人微发热手足温者为阴气己絶阳气得复是为欲解若过七日不解到八日已上反发大热者为阴极变热邪气胜正故云难治阳脉紧者寒邪发于上焦上焦主外也阴脉紧者寒邪发于下焦下焦主内也设使恶寒者上焦寒气胜是必欲呕也腹内痛者下焦寒气胜是必欲利也】脉阴阳俱紧至于吐利其脉独不解紧去人安此为欲解若脉迟至六七日不欲食此为晩发水停故也为未解食自可者为欲解【脉阴阳俱紧为寒气甚于上下至于吐利之后紧脉不罢者为其脉独不解紧去则人安为欲解若脉迟至六七日不欲食者为吐利后脾胃大虚内经曰饮入于胃游溢精气上输于脾脾气散精上归于肺通调水道下输膀胱水精四布五经并行脾胃气强则能输散水饮之气若脾胃气虚则水饮内停也所谓晩发者后来之疾也若至六七日而欲食者则脾胃已和寒邪已散故云欲解】病六七日手足三部脉皆至大烦而口噤不能言其人躁扰者必欲解也【烦热也传经之时病人身大烦口噤不能言内作躁扰则阴阳争胜若手足三部脉皆至为正气胜邪气微阳气复寒气散必欲解也】若脉和其人大烦目重脸内际黄者此为欲解也【脉经曰病人两目眦有黄色起者其病方愈病以脉为主若目黄大烦脉不和者邪胜也其病为进目黄大烦而脉和者为正气已和故云欲解】脉浮而数浮为风数为虚风为热虚为寒风虚相搏则洒淅恶寒也【内经曰有者为实无者为虚气并则无血血并则无气风则伤卫数则无血浮数之脉风邪并于卫卫胜则荣虚也卫为阳风于卫所以为热荣为阴荣气虚所以为寒风并于卫者发热恶寒之证】脉浮而滑浮为阳滑为实阳实相抟其脉数疾卫气失度浮滑之脉数疾发热汗出者此为不治【浮为邪气并于卫而卫气胜滑为邪气并于荣而荣气实邪气胜实拥于荣卫则荣卫行速故脉数疾一息六至曰数平人脉一息四至卫气行六寸今一息六至则卫气行九寸计过平人之半足脉数疾知卫气失其常度也浮滑数疾之脉发热汗出而当解若不解者精气脱也必不可治经曰脉阴阳俱盛大汗出不解者死】伤寒欬逆上气其脉散者死谓其形损故也【千金方云以喘嗽为欬逆上气者肺病散者心脉是心火刑于肺金也内经曰心之肺谓之死阴死阴之属不过三日而死以形见其损伤故也】
　　平脉法第二
　　问曰脉有三部阴阳相乘荣卫血气在人体躬呼吸出入上下于中因息游布津液流通随时动作效象形容春秋浮冬沈夏洪察色观脉大小不同一时之间变无经常尺寸参差或短或长上下乖错或存或亡病辄改易进退低昂心迷意惑动失纪纲愿为具陈令得分明师曰子之所问道之根源脉有三部尺寸及关【寸为上部关为中部尺为下部】荣卫流行不失衡铨【衡铨者称也可以称量轻重内经曰春应中规夏应中矩秋应中衡冬应中权荣行脉中卫行脉外荣卫与脉相随上下应四时不失其常度】肾沈心洪肺浮肝此自经常不失铢分【肾北方水王于冬而脉沈心南方火王于夏而脉洪肺西方金王于秋而脉浮肝东方　木王于春而脉此为经常铢分之不差也】出入升降漏刻周旋水下二刻一周循环【人身之脉计长一十六丈二尺一呼脉行三寸一吸脉行三寸一呼一吸为一息脉行六寸一日一夜漏水下百刻人一万三千五百息脉行八百一十丈五十度周于身则一刻之中人一百三十五息脉行八丈一尺水下二刻人二百七十息脉行一十六丈二尺一周于身也脉经之行终而复始若循环之无端也】当复寸口虚实见焉【经脉之始从中焦注于手太阴寸口二百七十息脉行一周身复还至于寸口寸口为脉之经始故以诊视虚实焉经曰虚实死生之要皆见于寸口之中】变化相乘阴阳相干风则浮虚寒则牢坚沈潜水滀支饮急动则为痛数则热烦【风伤阳故脉浮虚寒伤阴故脉牢坚畜损于内者谓之水畜故脉沈潜支散于外者谓之支饮故脉急动则阴阳相搏相搏则痛生焉数为阳邪气胜阳胜则热烦焉】设有不应知变所缘三部不同病各异端【脉与病不相应者必缘传变之所致三部以候五藏之气随部察其虚实焉】太过可怪不及亦然邪不空见中必有姧审察表里三焦别焉知其所舍消息诊看料度府藏独见若神为子条记传与贤人【太过不及之脉皆有邪气干于正气审看在表在里入府入藏随其所舍而治之】师曰呼吸者脉之头也【难经曰一呼脉行三寸一吸脉行三寸以脉随呼吸而行故言脉之头也】初持脉来疾去迟此出疾入迟名曰内虚外实也初持脉来迟去疾此出迟入疾名曰内实外虚也【外为阳内为阴内经曰来者为阳去者为阴是出以候外入以候内疾为有余有余则实迟为不足不足则虚来疾去迟者阳有余而阴不足故曰内虚外实来迟去疾者阳不足而阴有余故曰内实外虚】问曰上工望而知之中工问而知之下工脉而知之愿闻其説师曰病家人请云病人苦发热身体疼病人自卧师到诊其脉沈而迟者知其差也何以知之表有病者脉当浮大今脉反沈迟故知愈也【望以观其形证问以知其所苦脉以别其表里病苦发热身疼邪在表也当卧不安而脉浮数今病人自卧而脉沈迟者表邪缓也是有里脉而无表证则知表邪当愈也】假令病人云腹内卒痛病人自坐师到脉之浮而大者知其差也何以知之若里有病者脉当沈而细今脉浮大故知愈也【腹痛者里寒也痛甚则不能起而脉沈细今病人自坐而脉浮大者里寒散也是有表脉而无里证也则知里邪当愈是望证问病切脉三者相参而得之可为十全之医鍼经曰知一为上知二为神知三神且明矣】师曰病家人来请云病人发热烦极明日师到病人向壁卧此热己去也设令脉不和处言已愈【发热烦极则不能静卧今向壁静卧知热己去】设令向壁卧闻师到不惊起而盼视若三言三止脉之咽唾者此诈病也设令脉自和处言此病大重当须服吐下药鍼灸数十百处乃愈【诈病者非善人以言恐之使其畏惧则愈医者意也此其是欤】师持脉病人欠者无病也【鍼经曰阳引而上阴引而下阴阳相引故欠阴阳不相引则病阴阳相引则和是欠者无病也】脉之呻者病也【呻为呻吟之声身有所苦则然也】言迟者风也【风客于中则经络急舌强难运用也】摇头言者里痛也【里有病欲言则头为之战摇】行迟者表强也【表强者由筋络引急而行步不利也】坐而伏者短气也【短气者里不和也故坐而喜伏】坐而下一脚者腰痛也【内经曰腰者身之大关节也腰痛为大关节不利故坐不能正下一脚以缓腰中之痛也】里实防腹如怀卵物者心痛也【心痛则不能伸仰防腹以按其痛】师曰伏气之病以意候之今月之内欲有伏气假令旧有伏气当须脉之若脉微弱者当喉中痛似伤非喉痹也病人云实咽中痛虽尔今复欲下利【冬时感寒伏藏于经中不即发者谓之伏气至春分之时伏寒欲发故云今月之内欲有伏气假令伏气已发当须脉之审在何经得脉微弱者知邪在少阴少阴之脉循喉咙寒气客之必发咽痛肾司开阖少阴治在下焦寒邪内甚则开阖不治下焦不约必成下利故云虽尒咽痛复欲下利】问曰人病恐怖者其脉何状师曰脉形如循丝累累然其面白脱色也【内经曰血气者人之神恐怖者血气不足而神气弱也脉形似循丝累累然面白脱色者鍼经曰血夺者色夭然不泽其脉空虚是知恐怖为血气不足】问曰人不饮其脉何类师曰脉自濇唇口干燥【濇为阴难主亡津液而唇口干燥以阴为主内故不饮也】问曰人愧者其脉何类师曰脉浮而面色乍白乍赤【愧者心也愧则神气怯弱故脉浮而面色变改不常也】问曰经说脉有三菽六菽重者何谓也师曰脉者人以指按之如三菽之重者肺气也如六菽之重者心气也如九菽之重者脾气也如十二菽之重者肝气也按之至骨者肾气也【菽豆也难经曰如三菽之重与皮毛相得者肺部也如六菽之重与血脉相得者心部也如九菽之重与肌肉相得者脾部也如十二菽之重与筋平者肝部也按之至骨举指来疾者肾部也各随所主之分以候藏气】假令下利寸口关上尺中悉不见脉然尺中时一小见脉再举头者肾气也若见损脉来至为难治【脉经曰冷气在胃中故令脉不通下利不见脉则冷气客于脾胃今尺中时一小见为脾虚肾气所乘脉再举头者脾为肾所乘也若尺中之脉更或减损为肾气亦衰脾复胜之鬼贼相刑故云难治是脾胜不应时也】问曰脉有相乘有纵有横有逆有顺何也师曰水行乘火金行乘木名曰纵火行乘水木行乘金名曰横水行乘金火行乘木名曰逆金行乘水木行乘火名曰顺也【金胜木水胜火纵者言纵任其气乘其所胜横者言其气横逆反乘所不胜也纵横与恣纵恣横之义通水为金子火为木子子行乘母其气逆也母行乘子其气顺也】问曰脉有残贼何谓也师曰脉有紧浮滑沈濇此六者名曰残贼能为诸脉作病也【为人病者名曰八邪风寒暑湿伤于外也饥饱劳逸伤于内也经脉者荣卫也荣卫者阴阳也其为诸经脉作病者必由风寒暑湿伤于荣卫客于阴阳之中风则脉浮寒则脉紧中暑则脉滑中湿则脉濇伤于阴则脉沈伤于阳则脉浮所以谓之残贼者伤良曰残害良曰贼以能伤害正气也】问曰脉有灾怪何谓也师曰假令人病脉得太阳与形证相应因为作汤比还送汤如食顷病人乃大吐若下利腹中痛师曰我前来不见此证今乃变异是名灾怪又问曰何缘作此吐利答曰或有旧时服药今乃发作故名灾怪耳【医以脉证与药相对而反变异为其灾可怪故名灾怪】问曰东方肝脉其形何似师曰肝者木也名厥阴其脉微濡弱而长是肝脉也肝病自得濡弱者愈也【难经曰春脉者肝东方木也万物始生未有枝叶故脉来濡弱而长故曰是肝之平脉脉病得此脉者为肝气已和也】假令得纯脉者死何以知之以其脉如直是肝藏伤故知死也【纯者为如直而不软是中无胃气为真藏之脉内经曰死肝脉来急益劲如新张弓】南方心脉其形何似师曰心者火也名少阴其脉洪大而长是心脉也心病自得洪大者愈也【心王于夏夏则阳外胜气血淖溢故其脉来洪大而长也】假令脉来微去大故名反病在里也脉来头小本大者故名覆病在表也上微头小者则汗出下微本大者则为关格不通不得尿头无汗者可治有汗者死【心脉来盛去衰为平来微去大是反本脉内经曰大则邪至小则平微为正气大为邪气来以候表来微则知表和去以候里去大则知里病内经曰心脉来不盛去反盛此为不及病在中头小本大者即前小后大也小为正气大为邪气则邪气先在里今复还于表故名曰覆不云去而止云来者是知在表脉经曰在上为表在下为里汗者心之液上微为浮之而微头小为前小则表中气虚故主汗出下微为沈之而微本大为后大沈则在里大则病进内经曰心为牡藏小肠为之使今邪甚下行格闭小肠使正气不通故不得尿名曰关格脉经曰阳气上出汗见于头今关格正气不通加之头有汗者则阳气不得下通而上脱也其无汗者虽作关格然阳气未衰而犹可治】西方肺脉其形何似师曰肺者金也名太阴其脉毛浮也肺病自得此脉若得缓迟者皆愈若得数者则剧何以知之数者南方火火克西方金法当痈肿为难治也【轻虚浮曰毛肺之平脉也缓迟者脾之脉脾为肺之母以子母相生故云皆愈数者心之脉火克金为鬼贼相刑故剧肺主皮毛数则为热热客皮肤留而不去则为痈疡经曰数脉不时则生恶疮】问曰二月得毛浮脉何以处言至秋当死师曰二月之时脉当濡弱反得毛浮者故知至秋死二月肝用事肝脉属木应濡弱反得毛浮者是肺脉也肺属金金来克木故知至秋死他皆仿此【当春时反见秋脉为金气乘木肺来克肝夺王脉而见至秋肺王肝气则絶故知至秋死也】师曰脉肥人责浮瘦人责沈肥人当沈今反浮瘦人当浮今反沈故责之【肥人肌肤厚其脉当沈瘦人肌肤薄其脉当浮今肥人脉反浮瘦人脉反沈必有邪气相攻使脉反常故当责之】师曰寸脉下不至关为阳絶尺脉上不至关为阴絶此皆不治决死也若计其余命死生之期期以月节克之也【脉经曰阳生于寸动于尺阴生于尺动于寸寸脉下不至关者为阳絶不能下应于尺也尺脉上不至关者为阴絶不能上应于寸也内经曰阴阳离决精气乃絶此阴阳偏絶故皆决死期以月节克之者谓如阳絶死于春夏阴絶死于秋冬】师曰脉病人不病名曰行尸以无王气卒仆不识人者短命则死人病脉不病名曰内虚以无谷神虽困无苦【脉者人之根本也脉病人不病为根本内絶形虽且强卒然气脱则运僵仆而死不曰行尸而何人病脉不病则根本内固形虽且羸止内虚尔谷神者谷气也谷气既足自然安矣内经曰形气有余脉气不足死脉气有余形气不足生】问曰翕奄沈名曰滑何谓也沈为纯阴翕为正阳阴阳和合故令脉滑关尺自平阳明脉微沈食饮自可少阴脉微滑滑者紧之浮名也此为阴实其人必股内汗出阴下湿也【脉来大而盛聚而沈谓之翕奄沈正如转珠之状也沈为藏气故曰纯阴翕为府气故曰正阳滑者阴阳气不为偏胜也关尺自平阳明脉微沈者当阳部见隂脉则阴偏胜而阳不足也阳明胃脉胃中阴多故食饮自可少阴脉微滑者当阴部见阳脉则阳偏胜而阴不足也以阳凑阴分故曰阴实股与阴少阴之部也今阳热凑阴必熏发津液泄达于外股内汗出而阴下湿也】问曰曽为人所难紧脉从何而来师曰假令亡汗若吐以肺里寒故令脉紧也假令欬者坐饮冷水故令脉紧也假令下利以胃中虚冷故令脉紧也【金匮要畧曰寒令脉急经曰诸紧为寒】寸口卫气盛名曰髙【髙者暴狂而肥内经曰阴不胜其阳则脉流薄疾并乃狂卫为阳气卫盛而暴狂者阴不胜阳也鍼经曰卫气者所以温分肉充皮毛肥腠理司开阖者也卫气盛为肥者气盛于外也】荣气盛名曰章【章者暴泽而光荣者血也荣华于身者也荣盛故身暴光泽也】髙章相抟名曰纲【纲者身筋急脉直荣卫俱盛则筋络满急】卫气弱名曰惵【惵者心中气动迫怯卫出上焦弱则上虚而心中气动迫怯也】荣气弱名曰卑【卑者心中常自羞愧鍼经曰血者脾气也血弱则神弱故常自羞愧】惵卑相搏名曰损【损者五藏六府之虚惙也卫以护阳荣以养阴荣卫俱虚则五藏六府失于滋养致俱乏气虚惙也】卫气和名曰缓【缓者四肢不能自收卫气独和不与荣气相谐则荣病内经曰肝受血而能视足受血而能步掌受血而能握指受血而能摄四肢不收由荣血病不能灌养故也】荣气和名曰迟【迟者身体重但欲眠也荣气独和不与卫气相谐则卫病身体重而眼欲眠者卫病而气不敷布也】迟缓相搏名曰沈【沈者腰中直腹内急痛但欲卧不欲行荣气独和于内卫气独和于外荣卫不相和谐相抟而为病腰中直者卫不利于外也腹内痛者荣不和于内也但欲卧不欲行者荣卫不营也】寸口脉缓而迟缓则阳气长其色鲜其顔光其声商毛髪长迟则阴气盛骨髓生血满肌肉紧薄鲜鞕阴阳相抱荣卫俱行刚柔相搏名曰强也【缓为胃脉胃合卫气卫温分肉充皮毛肥腠理司开阖卫和气舒则顔色光润声清毛泽矣迟为脾脉脾合荣气荣养骨髓实肌肉濡筋络利关节荣和血满则骨正髓生肌肉紧硬矣阴阳调和二气相抱而不相戾荣卫流通刚柔相得是为强壮】趺阳脉滑而紧滑者胃气实紧者脾气强持实击强痛还自伤以手把刃坐作疮也【趺阳之脉以候脾胃滑则谷气实是为胃实紧则阴气胜是为脾强以脾胃一实一强而相搏击故令痛也若一强一弱相搏则不能作痛此脾胃两各强实相击府藏自伤而痛譬若以手把刃而成疮岂非自贻其害乎】寸口脉浮而大浮为虚大为实在尺为关在寸为格关则不得小便格则吐逆【经曰浮为虚内经曰大则病进浮则为正气虚大则为邪气实在尺则邪气关闭下焦里气不得下通故不得小便在寸则邪气格拒上焦使食不得入故吐逆】趺阳脉伏而濇伏则吐逆水谷不化濇则食不得入名曰关格【伏则胃气伏而不宣中焦鬬格正气壅塞故吐逆而水谷不化濇则脾气濇而不布邪气拒于上焦故食不得入】脉浮而大浮为风虚大为气强风气相搏必成瘾身体为痒痒者名泄风久久为痂癞【痂癞者眉少髪稀身有干疮而腥臭内经曰脉风成为疠】寸口脉弱而迟弱者卫气微迟者荣中寒荣为血血寒则发热卫为气气微者心内饥饥而虚满不能食也【卫为阳荣为阴弱者卫气微阳气不足也迟者荣中寒经中客邪也荣客寒邪抟而发热也阳气内微心内虽饥饥而虚满不能食也】趺阳脉大而紧者当即下利为难治【大为虚紧为寒胃中虚寒当即下利下利脉当微小反紧者邪胜也故云难治经曰下利脉大者为未止】寸口脉弱而缓弱者阳气不足缓者胃气有余噫而吞酸食卒不下气填于膈上也【弱者阳气不足阳能消谷阳气不足则不能消化谷食缓者胃气有余则胃中有未消谷物也故使噫而吞酸食卒不下气填于膈上也金匮要畧曰中焦木和不能消谷故令噫】趺阳脉紧而浮浮为气紧为寒浮为腹满紧为绞痛浮紧相搏肠鸣而转转即气动膈气乃下少阴脉不出其阴肿大而虚也【浮为胃气虚紧为脾中寒胃虚则满脾寒则痛虚寒相搏肠鸣而转转则膈中之气因而下泄也若少阴脉不出则虚寒之气至于下焦结于少阴而聚于阴器不得发泄故阴肿大而虚也】寸口脉微而濇微者卫气不行濇者荣气不足荣卫不能相将三焦无所仰身体痹不仁荣气不足则烦疼口难言卫气虚则恶寒数欠三焦不归其部上焦不归者噫而酢吞中焦不归者不能消谷引食下焦不归者则遗溲【人养三焦者血也护三焦者养也荣卫俱损不能相将而行三焦无所依仰身体为之顽痹而不仁内经曰荣卫虚则不仁鍼经曰卫气不行则为不仁荣为血血不足则烦疼荣属心荣弱心虚则口难言卫为阳阳微则恶寒卫为气气虚则数欠三焦因荣卫不足无所依仰其气不能归其部金匮要畧曰上焦竭善噫上焦受中焦气中焦未和不能消谷故令噫且下焦竭即遗溺失便以上焦在膈上物未化之分也不归者不至也上焦之气不至其部则物未能传化故噫而酢吞中焦在胃之中主腐熟水谷水谷化则思食中焦之食不归其部则水谷不化故云不能消谷引食下焦在膀胱上口主分别清浊溲小便也下焦不归其部不能约制溲便故遗溲】趺阳脉沈而数沈为实数消谷紧者病难治【沈为实者沈主里也数消谷者数为热也紧为肝脉见于脾部木来克土为鬼贼相刑故云难治】寸口脉微而濇微者卫气衰濇者荣气不足卫气衰面色黄荣气不足面色青荣为根卫为叶荣卫俱微则根叶枯槁而寒栗欬逆唾腥吐涎沫也【卫为气面色黄者卫气衰也荣为血面色青者荣血衰也荣行脉中为根卫外脉外为叶荣为阴卫为阳荣为根卫为叶根叶俱微则阴阳之气内衰致生寒栗而欬逆唾腥吐涎沫也】趺阳脉浮而芤浮者卫气衰芤者荣气伤其身体瘦肌肉甲错浮芤相搏宗气衰微四属断絶【经曰卫气盛名曰髙髙者暴狂而肥荣气盛名曰章章者曰暴泽而光其身体瘦而不肥者卫气衰也肌肉甲错而不泽者荣气伤也宗气者三焦归气也四属者皮肉脂髓也荣卫衰伤则宗气亦微四属失所滋养致断絶矣】寸口脉微而缓微者卫气踈踈则其肤空缓者胃气实实则谷消而水化也谷入于胃脉道乃行水入于经其血乃成荣盛则其肤必踈三焦絶经名曰血崩【卫为阳微为亡阳脉微者卫气踈卫温分肉肥腠理卫气既踈其肤不得温肥则空虚也经曰缓者胃气有余有余为实故云缓者胃气实内经曰食入于胃淫精于脉是谷入于胃脉道乃行也鍼经曰饮而液渗于络合和于血是水入于经其血乃成也胃中谷消水化而为血气今卫踈荣盛是荣气强而卫气弱也卫气弱者外则不能固宻皮肤而为之气踈内则不能卫护其血而血为之崩经常也三焦者气之道路卫气踈则气不循常度三焦絶其常度也】趺阳脉微而紧紧则为寒微则为虚微紧相搏则为短气【既虚且寒气自短矣】少阴脉弱而濇弱者微烦濇者厥逆【烦者热也少阴脉弱者阴虚也阴虚则发热以阴部见阳脉非大虚也故生微烦厥逆者四肢冷也经曰阴阳不相顺接便为厥厥者手足厥冷是也少阴脉濇者阴气濇不能与阳相顺相接故厥逆也】趺阳脉不出脾不上下身冷肤鞕【脾胃为荣卫之根脾能上下则水谷磨消荣卫之气得以行脾气虚衰不能上下则荣卫之气不得通营于外故趺阳脉不出身冷者卫气不温也肤鞕者荣血不濡也】少阴脉不至肾气微少精血奔气促迫上入胷膈宗气反聚血结心下阳气退下热归阴股与阴相动令身不仁此为尸厥当刺期门巨阙【尸厥者为其从厥而生形无所知其状若尸故名尸厥少阴脉不出则厥气客于肾而肾气微少精血厥气上奔填塞胷膈壅遏正气使宗气反聚而血结心下鍼经曰五谷入于胃其糟粕津液宗气分为三队宗气积于胷中出于喉咙以贯心脉而行呼吸又曰荣气者泌其津液注之于脉化而为血以营四末今厥气大甚宗气反聚而不行则絶其呼吸血结心下而不流则四体不仁阳气为厥气所拥不能宣发退下至阴股间与阴相动仁者柔也不仁者言不柔和也为寒热痛痒俱不觉知者也阳气外不为使内不得通荣卫俱不能行身体不仁状若尸也内经曰厥气上行满脉去形刺期门者以通心下结血刺巨阙者以行胷中宗气血气流通厥气退则苏矣】寸口脉微尺脉紧其人虚损多汗知阴常在絶不见阳也【寸微为亡阳尺紧为阴胜阳微阴胜故云虚损又加之多汗则愈损阳气是阴常在而絶不见阳也】寸口诸微亡阳诸濡亡血诸弱发热诸紧为寒诸乗寒者则为厥郁胃不仁以胃无谷气脾濇不通口急不能言战而栗也【卫阳也微为卫气微故云亡阳荣血也濡为荣气弱故云亡血弱为阴虚虚则发热紧为阴胜故为寒诸乗寒者则阴阳俱虚而为寒邪乗之也寒乗气虚抑伏阳气不得宣发遂成厥也郁冒为昬冒不知人也不仁为强直而无觉也为尸厥焉以胃无谷气致脾濇不通于上下故使口急不能言战者寒在表也栗者寒在里也】问曰濡弱何以反适十一头师曰五藏六府相乗故令十一【濡弱者气血也往反有十一头头者五藏六府共有十一也】问曰何以知乗府何以知乗藏师曰诸阳浮数为乗府诸阴迟濇为乗藏也【府阳也阳脉见者为乗府也藏阴也阴脉见者为乗藏也】
　　释音
　　见【音现下同】讝【职廉切病人寐而自语也】剧【防切甚也】鞕【音硬下同】洒淅【上所下切下音析寒惊貌】恶【乌路切】呴【香句切嘘气徃来】濡【汝朱切润也】阖【音合】躁【子到切动也】蔼【于盖切】瞥【匹灭切】荣【于营切】駃【音快疾貌】痞【音备】而濡【音软柔也】转索【上株恋反下苏各反】濈【阻立切汗出和也】趺【音夫】腐【音府烂也】燥【苏到切干也】噫【乙界切】烁【式灼切】溲【所留切溺也】漐【直立切】侠【音协又音夹】黧【力支切色黒而黄也】防【音噎义同】哕【于月切逆气也】衂【女六切】栗【音栗惧貌】邪中【音众】溷【胡困切浊乱也】怫郁【上音佛下音熨】痈【于容切】嗢【乙骨切嗢咽也】豚【徒浑切】盍【音合】圊【七情切厠也】湫【子由切又子小切】龂【鱼斤切】麋【音眉】悍【胡旦切】眦【静计切】参差【上初簪切下楚宜切】铨【七全切】铢【音殊】滀【音畜水聚也】其差【楚懈切】呻【音申】卵【卢管切】咙【力公切喉咙也】菽【音叔豆也】劲【居正切健也】淖【奴敎切】覆【芳救切】牝藏【上毗忍切下才浪切阴藏也】疡【以章切】僵仆【上音姜下音副】翕奄【上音吸下音掩】见阳【音现】股【音古髀也】惵【徒烦切动惧貎】谐【音鞋和也】戾【音利】痂癞【上音加下力代切】噫【乌介切】酢【音醋】冒【音帽昬冒也】芤【苦侯切】













　　伤寒论注释卷一
&lt;子部,医家类,伤寒论注释&gt;
　　钦定四库全书
　　伤寒论注释卷二
　　金　成无巳　注
　　伤寒例第三
　　阴阳大论云春气温和夏气暑热秋气清凉冬气冷冽此则四时正气之序也【春夏为阳春温夏热者以阳之动始于温盛于暑故也秋冬为阴秋凉而冬寒者以阴之动始于凉盛于寒故也】冬时严寒万类深藏君子固密则不伤于寒触冒之者乃名伤寒耳【冬三月纯阴用事阳乃伏藏水冰地坼寒气严凝当是之时善摄生者出处固密去寒就温则不伤于寒其涉寒冷触冒霜雪为病者谓之伤寒也】其伤于四时之气皆能为病【春风夏暑秋湿冬寒谓之四时之气】以伤寒为毒者以其最成杀厉之气也【热为阳阳主生寒为阴阴主杀阴寒为病最为肃杀毒厉之气】中而即病者名曰伤寒不即病者寒毒藏于肌肤至春变为温病至夏变为暑病暑病者热极重于温也【内经曰先夏至日为温病后夏至日为暑病温暑之病本伤于寒而得之故大毉均谓之伤寒也】是以辛苦之人春夏多温热病皆由冬时触寒所致非时行之气也凡时行者春时应暖而复大寒夏时应大热而反大凉秋时应凉而反大热冬时应寒而反大温此非其时而有其气是以一岁之中长幼之病多相似者此则时行之气也【四时气候不正为病谓之时行之气时气所行为病非暴厉之气感受必同是以一岁之中长幼之病多相似也】夫欲候知四时正气为病及时行疫气之法皆当按斗厯占之【四时正气者春风夏暑秋湿冬寒是也时行者时行之气是也温者冬时感寒至春发者是也疫者暴厉之气是也占前斗建审其时候之寒温察其邪气之轻重而治之故下文曰】九月霜降节后宜渐寒向冬大寒至正月雨水节后宜解也所以谓之雨水者以冰雪解而为水故也至惊蛰二月节后气渐和暖向夏大热至秋便凉【冬寒春温夏热秋凉为四时之正气也】从霜降以后至春分以前其有触冒霜露体中寒即病者谓之伤寒也【九月十月寒气尚微为病则轻十一月十二月寒冽已严为病则重正月二月寒渐将解为病亦轻此以冬时不调适有伤寒之人即为病也此为四时正气中而即病者也】其冬有非节之暖者名曰冬温冬温之毒与伤寒大异冬温复有先后更相重沓亦有轻重为治不同证如后章【此为时行之气前云冬时应寒而反大温者是也】从立秋节后其中无暴大寒又不冰雪而有人壮热为病者此属春时阳气发于冬时伏寒变为温病【此为温病也内经曰冬伤于寒春必病温】从春分以后至秋分节前天有暴寒者皆为时行寒疫也三月四月或有暴寒其时阳气尚弱为寒所折病热犹轻五月六月阳气已盛为寒所折病热则重七月八月阳气已衰为寒所折病热亦微其病与温及暑病相似但治有殊耳【此为疫病也是数者以明前斗厯之法占其随时气候发病寒热轻重不同耳】十五日得一气于四时之中一时有六气四六名为二十四气也【节气十二中气十二共二十四内经曰五日谓之候三候谓之气六气谓之时四时谓之岁】然气候亦有应至而不至或有未应至而至者或有至而太过者皆成病气也【疑漏或有至而不去此一句按金匮要畧曰有未至而至有至而不至有至而不去有至而太过何故也师曰冬至之后甲子夜半少阳起少阳之时阳始生天得温和以未得甲子天因温和此为未至而至也以得甲子而天未温和此为至而不至以得甲子而天大寒不解此为至而不去也以得甲子而天温如盛夏五六月时此为至而太过也内经曰至而和则平至而甚则病至而反者病至而不至者病未至而至者病即是观之説漏明矣】但天地动静阴阳鼓击者各正一气耳【内经曰阴阳者天地之道清阳为天动而不息浊阴为地静而不移天地阴阳之气鼓击而生春夏秋冬寒热温凉各正一气也】是以彼春之暖为夏之暑彼秋之忿为冬之怒【春暖为夏暑从生而至长也秋忿为冬怒从肃而至杀也】是故冬至之后一阳爻升一阴爻降也夏至之后一阳气下一阴气上也【十月六爻皆阴坤卦为用阴极阳来阳生于子冬至之后一阳爻升一阴爻降于卦为复言阳气得复也四月六爻皆阳乾卦为用阳极阴来阴生于午夏至之后一阳气下一阴气上于卦为姤言阴得遇阳也内经曰冬至四十五日阳气微上阴气微下夏至四十五日阴气微上阳气微下】斯则冬夏二至阴阳合也春秋二分阴阳离也【阳生于子阴生于午是阴阳相接故曰合阳退于酉阴退于卯是阴阳相背故曰离内经曰气至之谓至气分之谓分至则气同分则气异】阴阳交易人变病焉【天地阴阳之气既交错而不正人所以变病内经曰阴阳相错而变由生也】此君子春夏养阳秋冬养阴顺天地之刚柔也【内经曰养生者必顺于时春夏养阳以凉以寒秋冬养阴以温以热所以然者从其根故也】小人触冒必婴暴疹须知毒烈之气留在何经而发何病详而取之【不能顺四时调养触冒寒温者必成暴病医者当在意审详而治之】是以春伤于风夏必飱泄夏伤于暑秋必痎疟秋伤于湿冬必咳嗽冬伤于寒春必病温此必然之道可不审明之【当春之时风气大行春伤于风风气通于肝肝以春适王风虽入之不能即发至夏肝衰然后始动风淫未疾则当发于四肢夏以阳气外盛风不能外发故攻内而为飱泄飱泄者下利米谷不化而色黄当秋之时湿气大行秋伤于湿湿则干于肺肺以秋适王湿虽入之不能即发至冬肺衰然后湿始动也淫腹疾则当发为下利冬以阳气内固湿气不能下行故上逆而为咳嗽当夏之时暑气大行夏伤于暑夏以隂为主内暑虽入之势未能动及秋阴出而阳为内主然后暑动传阴而为痎疟痎者二日一发疟者一日一发当冬之时寒气大行冬伤于寒冬以阳为主内寒虽入之势未能动及春阳出而阴为内主然后寒动传阳而为温病是感冒四时正气为病必然之道】伤寒之病逐日浅深以施方治【内经曰未满三日者可汗而已其满三日者可泄而已】今世人伤寒或始不早治或治不对病或日数久淹困乃告医医人又不依次第而治之则不中病皆宜临时消息制方无不效也今搜采仲景旧论录其证候诊脉声色对病真方有神验者拟防世急也【仲景之书逮今千年而显用于世者王叔和之力也】又土地温凉髙下不同物性刚柔飡居亦异是黄帝兴四方之问歧伯举四治之能以训后贤开其未悟者临病之工宜须两审也【东方地气温南方地气热西方地气凉北方地气寒西北方髙东南方下是土地温凉髙下不同也东方安居食鱼西方陵居华食南方湿处而嗜酸北方野处而食乳是飡居之异也东方治宜砭石西方治宜毒药南方治宜微针北方治宜灸焫是四方医治不同也医之治病当审其土地所宜】凡伤于寒则为病热热虽甚不死【内经曰风寒客于人使人毫毛毕直皮肤闭而为热是伤寒为病热也鍼经曰多热者易已多寒者难已是热虽甚不死】若两感于寒而病者必死【表里俱病者谓之两感】尺寸俱浮者太阳受病也当一二日发以其脉上连风府故头项痛腰脊强【太阳为三阳之长其气浮于外故尺寸俱浮是邪气初入皮肤外在表也当一二日发风府穴名也项中央太阳之脉从巅入络脑还出别下项是以上连风府其经循肩膊内侠脊抵腰中故病头项痛腰脊强】尺寸俱长者阳明受病也当二三日发以其脉侠鼻络于目故身热目疼鼻干不得卧【阳明血气俱多尺寸俱长者邪并阳明而血气淖溢也太阳受邪不已传于阳明是当二三日发其脉侠鼻者阳明脉起于鼻交頞中络于目阳明之脉正上頞防还出系目系身热者阳明主身之肌肉鍼经曰阳明气盛则身以前皆热目疼鼻干者经中客邪也不得卧者胃气逆不得从其道也内经曰胃不和则卧不安】尺寸俱者少阳受病也当三四日发以其脉循脇络于耳故胷脇痛而耳聋【内经曰阳中之少阳通于春气春脉尺寸俱者知少阳受邪也二三日阳明之邪不已传于少阳是当三四日发胷脇痛而耳聋者经壅而不利也】此三经皆受病未入于府者可汗而已【三阳受邪为病在表法当汗解然三阳亦有便入府者入府则宜下故云未入于府者可汗而已】尺寸俱沈细者太阴受病也当四五日发以其脉布胃中络于嗌故腹满而嗌干【阳极则阴受之邪传三阳既遍次乃传于阴经在阳为在表在阴为在里邪在表则见阳脉邪在里则见阴脉阳邪传阴邪气内陷故太阴受病而脉尺寸俱沈细也自三阳传于太阴是当四五日发也邪入于阴则渐成热腹满而嗌干者脾经壅而成热也】尺寸俱沈者少阴受病也当五六日发以其脉贯肾络于肺系舌本故口燥舌干而渴【少阴肾水也性趣下少阴受病脉尺寸俱沈也四五日太阴之邪不已至五六日则传于少阴也是少阴病当五六日发人伤于寒则为病热谓始为寒而终成热也少阴为病口燥舌干而渴邪传入里热气渐深也】尺寸俱微缓者厥阴受病也当六七日发以其脉循阴器络于肝故烦满而囊缩【缓者风脉也厥阴脉微缓者邪传厥阴热气已剧近于风也当六七日发以少阴邪传于厥阴烦满而囊缩者热气聚于内也】此三经皆受病已入于腑可下而已【三阴受邪为病在里于法当下然三阴亦有在经者在经则宜汗故云已入于府者可下而已经曰临病之工宜须两审】若两感于寒者一日太阳受之即与少阴俱病则头痛口干烦满而渴二日阳明受之即与太阴俱病则腹满身热不欲食讝语三日少阳受之即与厥阴俱病则耳聋囊缩而厥水浆不入不知人者六日死若三阴三阳五藏六府皆受病则荣卫不行府藏不通则死矣【隂阳俱病表里俱伤者为两感以其隂阳两感病则两证俱见至于传经则亦阴阳两经俱传也始得一日头痛者太阳口干烦满而渴者少阴至二日则太阳传于阳明而少阴亦传于太阴身热讝语者阳明腹满不欲食者太阴至三日阳明传于少阴而太阴又传于厥阴耳聋者少阳囊缩而厥者厥阴水浆不入不知人者胃气不通也内经曰五藏已伤六府不通荣卫不行如是之后三日乃死何也岐伯曰阳明者十二经脉之长也其血气盛故云不知人三日其气乃尽故死矣谓三日六经俱病荣卫之气不得行于内外府藏之气不得通于上下至六日府藏之气俱尽荣卫之气俱絶则死矣】其不两感于寒更不传经不加异气者至七日太阳病衰头痛少愈也八日阳明病衰身热少歇也九日少阳病衰耳聋微闻也十日太阴病衰腹减如故则思饮食十一日少阴病衰渴止舌干已而也十二日厥阴病衰囊纵少腹微下大气皆去病人精神爽慧也【六日传遍三阴三阳之气皆和大邪之气皆去病人精神爽慧也】若过十三日以上不间尺寸陷者大危【间者瘳也十二日传经尽则当瘳愈若过十三日已上不瘳尺寸之脉沈陷者即正气内衰邪气独胜故云大危】若更感异气变为他病者当依旧坏证病而治之若脉阴阳俱盛重感于寒者变为温疟【异气者为先病未已又感别异之气也两邪相合变为他病脉阴阳俱盛者伤寒之脉也难经曰伤寒之脉阴阳俱盛而紧濇经曰脉盛身寒得之伤寒则为前病热未已再感于寒寒热相传变为温疟】阳脉浮滑阴脉濡弱者更遇于风变为风温【此前热未歇又感于风者也难经曰中风之脉阳浮而滑阴濡而弱风来乘热故变风温】阳脉洪数阴脉实大者遇温热变为温毒温毒为病最重也【此前热未已又感温热者也阳主表隂主里洪数实大皆热也两热相合变为温毒以其表里俱热故为病最重】阳脉濡弱阴脉紧者更遇温气变为温疫以此冬伤于寒发为温病脉之变证方治如説【此前热未已又感温气者也温热相合变为温疫】凡人有疾不时即治隠忍冀差以成痼疾【凡觉不佳急须求治苟延时日则邪气入深难可复制千金曰凡有少苦似不如平常即须早道若隠忍不治兾望自差须臾之间以成痼疾此之谓也】小儿女子益以滋甚【小儿气血未全女子血室多病凡所受邪易于滋蔓】时气不和便当早言寻其邪由及在腠理以时治之罕有不愈者【腠理者津液腠泄之所文理缝防之中也金匮要畧曰腠者是三焦通防元真之处为血气所注理者是皮肤藏府之文理也邪客于皮肤则邪气浮浅易为散发若以时治之罕有不愈者矣金匮玉函曰生候长存形色未病未入腠理针药及时服将调药委以良医病无不愈】患人忍之数日乃説邪气入藏则难可制此为家有患备虑之要【邪在皮肤则外属阳而易治邪传入里则内属阴而难治内经曰善治者治皮毛其次治肌肤其次治筋脉其次治六府其次治五藏治五藏者半死半生也昔桓侯怠于皮肤之微疾以至骨髓之病家有患者不可备虑】凡作汤药不可避晨夜觉病须臾即宜便治不等早晩则易愈矣【千金曰凡始觉不佳即须治疗迄至于病汤食竞进折其毒势自然而差】若或差迟病即传变虽欲除治必难为力【传有常也变无常也传为循经而传如太阳传阳明是也变为不常之变如阳证变阴证是也邪既传变病势深也本草曰病势已成可得半愈病势已过命将难全】服药正如方法纵意违师不须治之【内经曰拘于鬼神者不可与言至德恶于针石者不可与言至巧病不许治者病必不治治之无功矣】凡伤寒之病多从风寒得之【凡中风与伤寒为病自古通谓之伤寒千金曰夫伤寒病者起自风寒入于腠理与精气分争荣卫偏隔周身不通而病】始表中风寒入里则不消矣【始自皮肤入于经络传于藏府是也】未有温覆而当不消散者【风寒初客于皮肤便投汤药温暖发散而当者则无不消散之邪】不在证治拟欲攻之犹当先解表乃可下之【已解表而后下之则无复传之邪也】若表已解而内不消非大满犹生寒热则病不除【表证虽罢裹不至大坚满者亦未可下之是邪未收敛成实下之则里虚而邪复不除犹生寒热也】若表已解而内不消大满大实坚有燥屎自可除下之虽四五日不能为祸也【外无表证里有坚满为下证悉具外台云表和里病下之则愈下证既具则不必拘于日数】若不宜下而便攻之内虚热入恊热遂利烦躁诸变不可胜数轻者困笃重者必死矣【下之不当病轻者证犹变易而难治又矧重者乎】夫阳盛阴虚汗之则死下之则愈阳虚阴盛汗之则愈下之则死【表为阳里为阴阴虚者阳必凑之阳盛之邪乘其里虚而入于府者为阳盛阴虚也经曰尺脉弱名曰阴不足阳气下陷入阴中则发热者是矣下之除其内热而愈若反汗之则竭其津液而死阴脉不足阳徃从之阳脉不足阴徃乘之阴邪乘其表虚客于荣卫之中者为阳虚阴盛也经曰假令寸口脉微名曰阳不足阴气上入阳中则洒淅恶寒者是矣汗之散其表寒则愈若反下之则脱其正气而死经曰本发汗而复下之此为逆也本先下之而反汗之为逆】夫如是则神丹安可以误发甘遂何可以妄攻虚盛之治相背千里吉防之机应若影响岂容易哉【神丹者发汗之药也甘遂者下药也若汗下当则吉汗下不当则防其应如影随形如响应声】况桂枝下咽阳盛则毙承气入胃阴盛以亡【桂枝汤者发汗药也承气汤者下药也金匮玉函曰不当汗而强与汗之者令人夺其津液枯槁而死不当下而强与下之者令人开肠洞泄便溺不禁而死】死生之要在乎须臾视身之尽不暇计日【投汤不当则灾祸立见岂暇计其日数哉】此阴阳虚实之交错其候至微发汗吐下之相反其祸至速而医术浅狭懵然不知病源为治乃悮使病者殒殁自谓其分至令寃魂塞于防路死尸盈于旷野仁者鉴此岂不痛欤凡两感病俱作治有先后发表攻里本自不同而执迷妄意者乃云神丹甘遂合而饮之且解其表又除其里言巧似是其理实违夫智者之举错也常审以慎愚者之动作也必果而速安危之变岂可诡哉世上之士但务彼翕习之荣而莫见此倾危之败惟明者居然能护其本近取诸身夫何远之有焉【雨感病俱作欲成不治之疾医者大宜消息审其先后次第而治之若妄意攻治以求速效者必致倾危之败】凡发汗温服汤药其方虽言日三服若病剧不解当促其间可半日中尽三服若与病相阻即便有所觉重病者一日一夜当晬时观之如服一剂病证犹在故当复作本汤服之至有不肯汗出服三剂乃解若汗不出者死病也【发汗药须温暖服者易为发散也日三服者药势续也病势稍重当促急服之以折盛热不可拘于本方设药病不相对汤入即便知之如阴多者投以凉药即寒逆随生阳多者饮以温剂则热毒即起是便有所觉晬时者周时也一日一夜服汤药尽剂更看其传如病证犹在当复作本汤以发其汗若服三剂不解汗不出邪气大甚汤不能胜必成大疾千金曰热病脉躁盛而不得汗者此阳脉之极也死】凡得时气病至五六日而渴欲饮水饮不能多不当与也何者以腹中热尚少不能消之便更与人作病也至七八日大渴欲饮水者犹当依证与之与之常令不足勿极意也言欲饮一斗与五升若饮而腹满小便不利若喘若哕不可与之忽然大汗出是为自愈也【热在上焦则为消渴言热消津液而上焦干燥则生渴也大热则能消水热少不能消之若强饮则停饮变为诸病至七八日阳胜气温向解之时多向生大渴亦须少少与之以润胃气不可极意饮也若饮而腹满小便不利若喘若哕者为水饮内停而不散不可更与之忽然阳气通水气散先发于外作大汗而解】凡得病反能饮水此为欲愈之病其不晓病者但闻病饮水自愈小渴者乃强与饮之因成其祸不可复数【小渴者为腹中热少若强与水水饮不消复为诸饮病也】凡得病厥脉动数服汤药更迟脉浮大减小初躁后静此皆愈证也【动数之脉邪在阳也汤入而变迟者阳邪愈也浮大之脉邪在表也而复减小者表邪散也病初躁乱者邪所烦也汤入而安静者药胜病也是皆为愈证】凡治温病可刺五十九宂【五十九宂者以写诸经之温热鍼经曰热病取之诸阳五十九宂刺以写其热而出其汗实其阴而补其不足所谓五十九刺两手内外侧各三凡十二痏五指间各一凡八痏足亦如是头入髪际一寸旁三分各三凡六痏更入髪三寸边五凡十痏耳前后口下各一项中一宂凡六痏巅上一防一髪际一廉泉一风池二天柱二又内经曰热俞五十九头上五行行五者以写诸阳之热逆也大杼膺俞缺盆背俞此八者以写胷中之热也气冲三里巨虚上下廉此八者以写胃中之热也云门防骨委中髓空此八者以写四支之热也五藏俞旁五此十者以写五藏之热也凡此五十九宂者皆热之左右也】人身之宂三百六十有五其三十九宂灸之有害七十九宂刺之为灾并中髓也【宂有三百六十五以应一岁其灸刺之禁皆内薄骨解之处血脉虚少之分鍼灸幷中髓也】凡脉四损三日死平人四息病人脉一至名曰四损脉五损一日死平人五息病人脉一至名曰五损脉六损一时死平人六息病人脉一至名曰六损【四藏气絶者脉四损五藏气絶者脉五损五藏六府俱絶者脉六损】脉盛身寒得之伤寒脉虚身热得之伤暑【内经曰脉者血之府也脉实血实脉虚血虚寒则伤血邪并于血则血盛而气虚故伤寒者脉盛而身寒热则伤气邪并于气则气盛而血虚故伤暑者脉虚而身热】脉阴阳俱盛大汗出不解者死【脉阴阳俱盛当汗出而解若汗出不解则邪气内胜正气外脱故死内经曰汗出而脉尚躁盛者死千金曰热病已得汗脉尚躁盛此阳脉之极也死】脉阴阳俱虚热不止者死【脉阴阳俱虚者真气弱也热不止者邪气胜也内经曰病温虚甚者死】脉至乍疎乍数者死【为天真荣卫之气断絶也】脉至如转索者其日死【为紧急而不软是中无胃气故不出其日而死】讝言妄语身微热脉浮大手足温者生逆冷脉沈细者不过一日死矣【讝言妄语阳病也身微热脉浮大手足温为脉病相应若身逆冷脉沈细为阳病见阴脉脉病不相应故不过一日而死难经曰脉不应病病不应脉是为死病】此以前是伤寒热病证候也
　　辨痓湿暍脉证第四
　　伤寒所致太阳痓湿暍三种宜应别论以为与伤寒相似故此见之【痓当作痉传写之误也痓者恶也非强也内经曰肺移热于肾传为柔痓柔为筋柔而无力痉谓骨痉而不随痉者强也千金以强直为痓经曰颈项强急口噤背反张者痓即是观之痓为痉字明矣】太阳病发热无汗反恶寒者名曰刚痓【千金曰太阳中风重感寒湿则变痓太阳病发热无汗为表实则不当恶寒今反恶寒者则太阳中风重感于寒为痓病也以表实感寒故名刚痓】太阳病发热汗出不恶寒者名曰柔痓【太阳病发热汗出为表虚则当恶寒其不恶寒者为阳明病今发热汗出而不恶寒者非阳明证则是太阳中风重感于湿为柔痓也表虚感湿故曰柔痓】太阳病发热脉沈而细者名曰痓【太阳主表太阳病发热为表病脉当浮大今脉反沈细既不愈则太阳中风重感于湿而为痓也金匮要畧曰太阳病其证备身体强几几然脉反沈迟此为痓括蒌桂枝汤主之】太阳病发汗太多因致痓【太阳病发汗太多则亡阳内经曰阳气者精则养神柔则养筋阳微不能养筋则筋脉紧急而成痓也】病身热足寒颈项强急恶寒时头热面赤目脉赤独头面摇卒口噤背反张者痓病也【太阳中风为纯中风也太阳伤寒为纯阳寒也皆不作痓惟是太阳中风重感寒湿乃变为痓也身热足寒者寒湿伤下也时头热面赤目脉赤风伤于上也头摇者风主动也独头摇者头为诸阳之防风伤阳也若纯伤风者身亦为之动摇手足为之搐搦此者内挟寒湿故头摇也口噤者寒主急也卒口噤者不常噤也有时而缓若风寒相搏则口噤而不时开此者加之风湿故卒口噤也足太阳之脉起于目内眦上额交巅上其支别者从巅入络脑还出别下项循肩膊内夹脊抵中下贯臀以下至足风寒客于经中则筋脉拘急故颈项强急而背反张也】太阳病关节疼痛而烦脉沈而细者此名湿痹湿痹之候其人小便不利大便反快但当利其小便【金匮要畧曰雾伤皮腠湿流关节疼痛而烦者湿气内流也湿同水也脉沈而细者水性趣下也痹痛也因其关节烦疼而名曰湿痹非脚气之痹也内经曰湿胜则濡泄小便不利大便反快者湿气内胜也但当利其小便以宣泄腹中湿气古云治湿之病不利小便非其治也】湿家之为病一身尽疼发热身色如似重黄【身黄如橘子色者阳明瘀热也此身色如似熏黄即非阳明瘀热身黄发热者栀子蘗皮汤主之为表里有热则身不疼痛此一身尽疼非伤寒客热也知湿邪在经而使之脾恶湿湿伤则脾病而色见是以身发黄者为其黄如烟熏非正黄色也】湿家其人但头汗出背强欲得被覆向火若下之早则哕胷满小便不利舌上如胎者以丹田有热胷中有寒渴欲得水而不能饮则口燥烦也【湿家有风湿有寒湿此寒湿相搏者也湿胜则多汗伤寒则无汗寒湿相搏虽有汗而不能周身故但头汗出也背阳也腹阴也太阳之脉夹脊抵太阳客寒湿表气不利而背强也里有邪者外不恶寒表有邪者则恶寒欲得被覆向火者寒湿在表而恶寒也若下之早则伤动胃气损其津液故致哕而胷满小便不利下后里虚上焦阳气因虚而陷于下焦为丹田有热表中寒乘而入于胷中为胷上有寒使舌上生白胎滑也藏燥则欲饮水以胷上客寒湿故不能饮而但口燥烦也】湿家下之额上汗出微喘小便利者死若下利不止者亦死【湿家发汗则愈金匮要畧曰湿家身烦疼可与麻黄加术四两发其汗为宜若妄下则大逆额上汗出而微喘者乃阳气上逆也小便自利或下利者阴气下流也阴阳相离故云死矣内经曰阴阳离决精气乃絶】问曰风湿相搏一身尽疼痛法当汗出而解值天阴不止医云此可发汗汗之病不愈者何也答曰发其汗汗大出者但风气去湿气在是故不愈也若治风湿者发其汗但微微似欲汗出者风湿俱去也【值天阴不止明其湿胜也内经曰阳受风气阴受湿气又曰伤于风者上先受之伤于湿者下先受之风湿相搏则风在外而湿在内汗大出者其气暴暴则外邪出而里邪不能出故风去而湿在汗微微而出者其气缓缓则内外之邪皆出故风湿俱去也】湿家病身上疼痛发热面黄而喘头痛鼻塞而烦其脉大自能饮食腹中和无病病在头中寒湿故鼻塞内药鼻中则愈【病有浅深证有中外此则湿气浅者也何以言之湿家不云关节烦疼而云身上疼痛是湿气不流关节而外客肌表也不云发热身似熏黄复云发热面黄而喘是湿不千于脾而薄于上焦也阴受湿气则湿邪为深今头痛鼻塞而烦是湿客于阳而不客于阴也湿家之脉当沈细为湿气内流脉大者阳也则湿不内流而外在表也又以自能饮食胷腹别无满痞为腹中和无病知其湿气尚浅内药鼻中以宣泄头中寒湿】病者一身尽疼发热日晡所剧者此名风湿此病伤于肝出当风或久伤取冷所致也【一身尽疼者湿也发热日晡所剧者风也若汗出当风而得之者则先客湿而后感风若久伤取冷得之者则先伤风而后中湿可与麻黄杏人薏苡仁甘草汤见金匮要畧中方】太阳中热者暍是也其人汗出恶寒身热而渴也【汗出恶寒身热而不渴者中风也汗出恶寒身热而渴者中暍也白虎加人参汤主之见金匮要略中方】太阳中暍者身热疼重而脉微弱此亦夏月伤冷水水行皮中所致也【经曰脉虚身热得之伤暑身热脉微弱者暍也身体疼重者水也夏时暑热以水灌洗而得之一物蔕散主之见金匮要略中方】太阳中暍者发热恶寒身重而疼痛其脉细芤迟小便已洒洒然毛耸手足逆冷小有劳身即热口开前板齿燥若发汗则恶寒甚加温针则发热甚数下之则淋甚【病有在表有在里者有表里俱病者此则表里俱病者也发热恶寒身重疼痛者表中暍也脉细芤迟者中暑脉虚也小便已洒洒然毛耸手足逆冷者太阳经气不足也小有劳身即热者谓劳动其阳而暍即发也口开前板齿燥者里有热也内经曰因于暑汗烦则喘喝口开谓喘喝也以喘喝不止故前板齿干燥若发汗以去表邪则外虚阳气故恶寒甚若以温针助阳则火热内攻故发热甚若下之以除里热则内虚而膀胱燥故淋甚】
　　辨太阳病脉证并治法上第五
　　太阳之为病脉浮头项强痛而恶寒【经曰尺寸俱浮者太阳受病太阳受病太阳主表为诸阳主气脉浮头项强痛而恶寒者太阳表病也】太阳病发热汗出恶风脉缓者名为中风【风阳也寒阴也风则伤卫发热汗出恶风者卫中风也荣病发热无汗不恶风而恶寒卫病则发热汗出不恶寒而恶风以卫为阳卫外者也病则不能卫固其外而皮腠疎故汗出而恶风也伤寒脉紧伤风脉　缓者寒性劲急而风性解缓故也】太阳病或已发热或未发热必恶寒体痛呕逆脉阴阳俱紧者名曰伤寒【经曰凡伤于寒则为病热为寒气客于经中阳经怫结而成热也中风即发热者风为阳也及伤寒云或已发热或未发热以寒为阴邪不能热郁而方变热也风则伤卫寒则伤荣卫虚者恶风荣虚者恶寒荣伤寒者必恶寒也气病者则麻血病者则痛风令气缓寒令气逆体痛呕逆者荣中寒也经曰脉盛身寒得之伤寒脉阴阳俱紧者知其伤寒也】伤寒一日太阳受之脉若静者为不传颇欲吐若燥烦脉数急者为传也【太阳主表一日则太阳受邪至二日当传阳明若脉气微而不传阳明胃经受邪则喜吐寒邪传里者则变热如颇欲吐若烦燥脉急数者为太阳寒邪变热传于阳明也】伤寒二三日阳明少阳证不见者为不传也【伤寒二三日无阳明少阳证知邪不传止在太阳经中也】太阳病发热而渴不恶寒者为温病【发热而渴不恶寒者阳明也此太阳受邪知为　　温病非伤寒也积温成热所以发热而渇不恶寒也】若发汗已身灼热者名曰风温风温为病脉阴阳俱浮自汗出身重多眠睡鼻息必鼾语言难出若被下者小便不利直视失溲若被火者微发黄色剧则如惊癎时瘈疭若火熏之一逆尚引日再逆促命期【伤寒发汗已则身凉若发汗已身灼热者非伤寒为风温也风伤于上而阳受风气风与温相合则伤卫脉阴阳俱浮自汗出者卫受邪也卫者气也风则伤卫温则伤气身重多眠睡者卫受风温而气昏也鼻息必鼾语言难出者风温外甚而气拥不利也若被下者则伤藏气太阳膀胱经也内经曰膀胱不利为癃不约为遗溺癃者小便不利也太阳之脉起自内眦内经曰瞳子髙者太阳不足戴眼者太阳已絶小便不利直视失溲为下后竭津液损藏气风温外胜经日欲絶也为难治若被火者则火助风温成热微者热瘀而发黄剧者热甚生风如惊癎而时瘈疭也先曽被火为一逆若更以火熏之是再逆也一逆尚犹延　引时日而不愈其再逆者必致危殆故云促命期】病有发热恶寒者发于阳也无热恶寒者发于阴也发于阳者七日愈发于阴者六日愈以阳数七阴数六故也【阳为热也阴为寒也发热而恶寒寒伤阳也无热而恶寒寒伤阴也阳法火阴法水火成数七水成数六阳病七日愈者火数足也阴病六日愈者水数足也】太阳病头痛至七日已上自愈者以行其经尽故也若欲作再经者鍼足阳明使经不传则愈【伤寒自一日至六日传三阳三阴经尽至七日当愈经曰七日太阳病衰头痛少愈若七日不愈则太阳之邪再传阳明针足阳明为迎而夺之使经不传则愈】太阳病欲解时从已至未上【已为正阳则阳气得以复也始于太阳终于厥阴六经各以三时为解而太阳从亥至丑少阴从子至寅厥阴从丑至卯者以阳行也速阴行也缓阳生于昼阴生于夜阳三经解时从寅至戌以阳道常饶也阴三经解时从亥至卯以阴道常乏也内经曰阳中之太阳通于夏气则已午未太阳乘主也】风家表解而不了了者十二日愈【中风家发汗解后未全快畅者十二日大邪皆去六经悉和则愈】病人身大热反欲得近衣者热在皮肤寒在骨髓也身大寒反不欲近衣者寒在皮肤热在骨髓也【皮肤言浅骨髓言深皮肤言外骨髓言内身热欲得衣者表热里寒也身寒不欲衣者表寒里热也】太阳中风阳浮而阴弱阳浮者热自发阴弱者汗自出啬啬恶寒淅淅恶风翕翕发热鼻鸣干呕者桂枝汤主之【阳以候卫阴以候荣阳脉浮者卫中风也阴脉弱者荣气弱也风并于卫则卫实而荣虚故发热汗自出也经曰太阳病发热汗出者此为荣弱卫强者是也啬啬者不足也恶寒之貌也淅淅者洒淅也恶风之貌也卫虚则恶风荣虚则恶寒荣弱卫强恶寒复恶风者以自汗出则皮肤缓腠理疎是亦恶风也翕翕者熇熇然而热也若合羽所覆言热在表也鼻鸣干呕者风拥而气逆也与桂枝汤和荣卫而散风邪也】
　　桂枝汤方
　　桂枝【三两去皮味辛热】芍药【三两味苦酸微寒】甘草【二两炙味甘平】生姜【三两切味辛温】　大枣【十二枚擘味甘温】
　　【内经曰辛甘发散为阳桂枝汤辛甘之剂也所以发散风邪内经曰风淫所胜平以辛佐以苦甘以甘缓之以酸收之是以桂枝为主芍药甘草为佐也内经曰风淫于内以甘缓之以辛散之是以生姜大枣为使也】
　　右五味防咀以水七升微火煮取三升去滓适寒温服一升服已须臾歠热稀粥一升余以助药力温覆令一时许遍身漐漐微似有汗者益佳不可令如水流漓病必不除若一服汗出病差停后服不必尽剂若不汗更服依前法又不汗后服小促伇其间半日许令三服尽若病重者一日一夜服周时观之服一剂尽病证犹在者更作服若汗不出者乃服至二三剂禁生冷粘滑肉面五辛酒酪臭恶等物
　　太阳病头痛发热汗出恶风者桂枝汤主之【头痛者太阳也发热汗出恶风者中风也与桂枝汤解散风邪】太阳病项背强几几反汗出恶风者桂枝加葛根汤主之【几几者伸颈之貌也动则伸颈摇身而行项背强者动则如之项背几几者当无汗反汗出恶风者中风表虚也与桂枝汤以和表加麻黄葛根以祛风且麻黄主表实后葛根汤证云太阳病项背强几几无汗恶风葛根汤主之药味正与此方同其无汗者当用麻黄今曰汗出恐不加麻黄但加葛根也】太阳病下之后其气上冲者可与桂枝汤方用前法若不上冲者不可与之【太阳病属表而反下之则虚其里邪欲乘虚传里若气上冲者里不受邪而气逆上与邪争也则邪仍在表故当复与桂枝汤解外其气不上冲者里虚不能与邪争邪气已传里也故不可更与桂枝汤攻表】太阳病三日已发汗若吐若下若温针仍不解者此为坏病桂枝不中与也观其脉证知犯何逆随证治之【太阳病三日中曽经发汗吐下温针虚其正气病仍不解者谓之坏病言为医所坏病也不可复与桂枝汤审观脉证知犯何逆而治之逆者随所逆而救之】桂枝本为解肌若其人脉浮紧发热汗不出者不可与也常须识此勿令误也【脉浮发热汗出恶风者中风也可与桂枝汤解肌脉浮紧发热汗不出者伤寒也可与麻黄汤常须识此勿妄治也】若酒客病不可与桂枝汤得汤则呕以酒客不喜甘故也【酒客内热喜辛而恶甘桂枝汤甘酒客得之则中满而呕】喘家作桂枝汤加厚朴杏子仁【太阳病为诸阳主气风甚气拥则生喘也与桂枝汤以散风加厚朴杏仁以降气】凡服桂枝汤吐者其后必吐脓血也【内热者服桂枝汤则吐如酒客之类也既亡津液又为热所搏其后必吐脓血吐脓血谓之肺痿金匮要畧曰热在上焦为肺痿谓或从汗或从呕吐重亡津液故得之】太阳病发汗遂漏不止其人恶风小便难四支微急难以屈伸者桂枝加附子汤主之【太阳病因发汗遂汗漏不止而恶风者为阳气不足因发汗阳气益虚而皮腠不固也内经曰膀胱者州都之官津液藏焉气化则出小便难者汗出亡津液阳气虚弱不能施化四肢者诸阳之本也四肢微急难以屈伸者亡阳而脱液也针经曰液脱者骨属屈伸不利与桂枝加附子汤以温经复阳】太阳病下之后脉促胷满者桂枝去芍药汤主之若微恶寒者去芍药方中加附子汤主之【脉来数时一止复来者名曰促促为阳盛则不因下后而脉促者也此下后脉促不得为阳盛也太阳病下之其脉促不结胷者此为欲解此下后脉促而复胷满则不得为欲解由下后阳虚表邪渐入而客于胷中也与桂枝汤以散客邪通行阳气芍药益阴阳虚者非所宜故去之阳气已虚若更加之微恶寒则必当温剂以散之故加附子】太阳病得之八九日如疟状发热恶寒热多寒少其人不呕清便欲自可一日二三度发脉微缓者为欲愈也脉微而恶寒者此阴阳俱虚不可更发汗更下更吐也面色反有热色者未欲解也以其不能得小汗出身必痒宜桂枝麻黄各半汤【伤寒八九日则邪传再经又遍三阳欲传三阴之时也传经次第前三日传遍三阳至四日阳去入阴不入阴者为欲解其传阴经第六日传遍三阴为传经尽而当解其不解传为再经者至九日又遍三阳阳不传阴则解如疟发作有时也寒多者为病进热多者为病退经曰厥少热多其病为愈寒多热少阳气退故为进也今虽发热恶寒而热多寒少为阳气进而邪气少也里不和者呕而利今不呕清便自调者里和也寒热间日发者邪气深也日一发者邪气复常也日再发者邪气浅也日二三发者邪气微也内经曰大则邪至小则平言邪甚则脉大邪少则脉微今曰数多而脉微缓者是邪气微缓也故云欲愈脉微而恶寒者表里俱虚也阳表也阴里也脉微为里虚恶寒为表虚以表里俱虚故不可更发汗更下更吐也阴阳俱虚则面色青白反有热色者表未解也热色为赤色也得小汗则和不得汗则邪气外散皮肤而为痒也与桂枝麻黄各半汤小发其汗以除表邪】太阳病初服桂枝汤反烦不解者先刺风池风府却与桂枝汤则愈【烦者热也服桂枝汤后当汗出而身凉和若反烦不解者风甚而未能散也先刺风池风府以通太阳之经而泄风气却与桂枝汤解散则愈】服桂枝汤大汗出脉洪大者与桂枝汤如前法若形如疟日再发者汗出必解宜桂枝二麻黄一汤【经曰如服一剂病证犹在者故当复作本汤服之服桂枝汤汗出后脉洪大者病犹在也若形如疟日再发者邪气客于荣卫之间也与桂枝二麻黄一汤解散荣卫之邪】服桂枝汤大汗出后大烦渴不解脉洪大者白虎加人参汤主之【大汗出脉洪大而不渴邪气犹在表也可更与桂枝汤若大汗出脉洪大而烦渴不解者表里有热不可更与桂枝汤可与白虎加人参汤生津止渴和表散热】太阳病发热恶寒热多寒少脉微弱者此无阳也不可发汗宜桂枝二越婢一汤方
　　桂枝二越婢一汤方
　　桂枝【去皮】　　芍药　　　甘草【各十八铢】　生姜【一两三钱】大枣【四枚擘】　麻黄【十八铢去节】石膏【二十四铢碎绵裹】
　　【胃为十二经之主脾治水谷为卑藏若婢内经曰脾主为胃行其津液是汤所以谓之越婢者以发越脾气通行津液外台方一名越脾汤即此义也】
　　右七味防咀以五升水煮麻黄一二沸去上沫内诸药煮取二升去滓温服一升本方当裁为越婢汤桂枝汤合饮一升今合为一方桂枝二越婢一
　　服桂枝汤或下之仍头项强痛翕翕发热无汗心下满微痛小便不利者桂枝去桂加茯苓白术汤主之【头项强痛翕翕发热虽经汗下为邪气仍在表也心下满微痛小便利者则欲成结胷今外证未罢无汗小便不利则心下满微痛为停饮也与桂枝汤以解外加茯苓白术利小便行留饮】伤寒脉浮自汗出小便数心烦微恶寒脚挛急反与桂枝汤欲攻其表此误也得之便厥咽中干烦燥吐逆者作甘草干姜汤与之以复其阳若厥愈足温者更作芍药甘草汤与之其脚即伸若胃气不和讝语者少与调胃承气汤若重发汗复加烧鍼者四逆汤主之【脉浮自汗出小便数而恶寒者阳气不足也心烦脚挛急者阴气不足也阴阳血气俱虚则不可发汗若与桂枝汤攻表则又损阳气故为误也得之便厥咽中干烦燥吐逆者先作甘草干姜汤复其阳气得厥愈足温乃与芍药甘草汤益其阴血则脚胫得伸阴阳虽复其有胃燥讝语少与调胃承气汤微溏以和其胃重发汗为亡阳加烧鍼则损阴内经曰荣气微者加烧鍼则血不流行重发汗复烧鍼是阴阳之气大虚四逆汤以复阴阳之气】
　　甘草干姜汤方
　　甘草【四两炙味甘平】　干姜【二两炮味辛热】
　　【内经曰辛甘发散为阳甘草干姜相合以复阳气】
　　右防咀以水三升煮取一升五合去滓分温再服
　　芍药甘草汤方
　　白芍药【四两苦酸微寒】　甘草【四两炙甘平】
　　【芍药白补而赤泻白收而赤散也酸以收之甘以缓之酸甘相合用补阴血】
　　右二味防咀以水三升煮取一升半去滓分温再服之
　　调胃承气汤方
　　大黄【四两去皮清酒浸】甘草【二两炙味甘平】　芒硝【半升味咸苦大寒】
　　【内经曰热淫于内治以咸寒佐以苦甘芒硝咸寒以除热大黄苦寒以荡实甘草甘平助二物推陈而缓中】右三味防咀以水三升煮取一升去滓内芒硝更上火微煮令沸少少温服之
　　四逆汤方
　　甘草【二两炙味甘平】干姜【一两半味辛热】附子【一枚生用去皮破八片辛大热】
　　【内经曰寒淫于内治以甘热又曰寒淫所胜平以辛热甘草姜附相合为甘辛大热之剂乃可发散阴阳之气】
　　右三味防咀以水三升煮取一升二合去滓分温再服强人可大附子一枚干姜三两
　　问曰证象阳旦按法治之而增剧厥逆咽中干两胫拘急而讝语师曰至夜半手足当温两脚当伸后如师言何以知此答曰寸口脉浮而大浮则为风大则为虚风则生微热虚则两胫挛病证象桂枝因加附子参其间增桂令汗出附子温经亡阳故也厥逆咽中干烦燥阳明内结讝语烦乱更饮甘草干姜汤夜半阳气还两足当热胫尚微拘急重与芍药甘草汤尔乃胫伸以承气汤微溏则止其讝语故知病可愈【阳旦桂枝汤别名也前证脉微自汗出小便数心烦微恶寒脚挛急与桂枝汤证相似是证象阳旦也与桂枝汤而增剧得寸口脉浮大浮为风邪大为血虚即于桂枝汤加附子温经以补虚増桂令汗出以祛风其有治之之逆而増厥者与甘草干姜汤阳复而足温更与芍药甘草汤阴和而胫伸表邪已解阴阳已复而有阳明内结讝语烦乱少与调胃承气汤微溏泄以和其胃则阴阳之气皆和内外之邪悉去故知病可愈】
　　释音
　　清凉【上七正切】疫【音役】忿【孚呦切】疹【之忍切疹也】飱泄【上音孙下音薛】【音信】痎【音皆疟也】防頞【上音拙面骨也下音遏鼻也】逮【音代及也】砭【悲廉切石针也】焫【如劣切】中病【上音众】之长【音掌】嗌【音益咽也】沓【徒合切】俱见【音现】【丁计切】瘳【音抽病愈也】痼【音固】迄【许讫切至也】狭懵【上户甲切下莫孔切】殒【羽粉切】晬【祖对切周岁也】痏【羽轨切】膺【于陵切胷也】髃【音偶又音虞肩前也】痓【充至切恶也一曰风病】暍【音谒伤暑也】痉【巨井切强急也】几几【音殊短羽鸟飞几几也】挛【力全切】内药【上音纳】晡【布胡切】洒【苏狼切惊貌】恶寒【上乌路切】怫【音佛】鼾【音汗卧息也】【音隆】淅【思厯切】熇【许酷切热也】歠【昌悦切】漐【直立切汗出貌】胫【胡定切】



　　伤寒论注释卷二
　　钦定四库全书
　　伤寒论注释卷三
  </div>
  <div class="pagination">
   <span class="current-page">
    1
   </span>
   <a href="伤寒论注释_page2.html">
    2
   </a>
   <a href="伤寒论注释_page3.html">
    3
   </a>
   <a href="伤寒论注释_page4.html">
    4
   </a>
   <a href="伤寒论注释_page5.html">
    5
   </a>
   <a href="伤寒论注释_page6.html">
    6
   </a>
   <a href="伤寒论注释_page7.html">
    7
   </a>
   <a href="伤寒论注释_page8.html">
    8
   </a>
   <a href="伤寒论注释_page9.html">
    9
   </a>
   <a href="伤寒论注释_page10.html">
    10
   </a>
   <a href="伤寒论注释_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
