<!DOCTYPE html>
<html>
<head>
    <meta charset="UTF-8">
    <title>伤寒悬解 - 第 1 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒悬解 - 第 1 页/共 28 页</h1>
    <div class="content">

　　伤寒悬解 清 黄元御

　　卷首　仲景微旨

　　寒温异气

　　伤寒温病各不同气素问生气通天论阴阳之要阳密乃固阳强不能密阴气乃绝因于露风乃生寒热是以冬伤于寒春必病温金匮真言论精者身之本也故藏于精者春不病温冬伤于寒即冬不藏精之变文也阳生于春而长于夏收于秋而藏于冬冬时地下之温暖者阳气之密藏也人于此际宜顺天时以藏阳气蛰藏者肾精之职精密则阳藏矣冬不藏精阳气疏泄天当极寒之际人行盛暑之令相火炎蒸精液消亡是谓冬伤于寒此缘冬时肾精不秘阳飞火腾伤其寒水蛰藏之令气非感冒寒邪冬时不病也一交春夏木火司气内热愈增偶因风露侵伤郁其内热则为温病（春为温病夏为热病时令不同名目虽殊实一证也）病因外感而根原内伤感在经络而伤在脏腑故病传三阳即内连三阳之腑病传三阴即内连三阴之脏在脏在腑但热无寒以其原有内热因表郁而里发也六日经尽则脏腑经络表里皆热故曰三阴三阳五脏六腑皆受病也（素问热论语）伤寒中风本无内热但因风寒外感而发病在经络不在脏腑阳盛而后传阳明之腑阴盛而后传太阴之脏其视温病之热自内发者不同而病传阳腑则为热病入阴脏则为寒（名曰病入实里气之自病也）其视温病之表里皆热者亦不同也叔和混热病于伤寒（叔和叙例引热病之文以释伤寒寒热病论）遂致后来传经为热之讹注伤寒者数十百家无不背仲景而遵叔和一论之误遗祸千古此虽叔和之谬而实后人之愚仲景伤寒昭如日星后人一字不解无怪其狐惑于邪说也（仲景而后医法失传非第伤寒杂病亦尔祖派已讹孙支愈缪庸妄接踵不可胜数也）

　　卷首　仲景微旨

　　传经大凡

　　伤寒传经一日太阳二日阳明三日少阳四日太阴五日少阴六日厥阴日传一经亦与温病相同所谓发于阳者七日愈发于阴者六日愈一定之数也六日经尽邪退正复汗出而解伤寒之常其与温病不同者温病邪感于经络而热生于脏腑伤寒中风原无里邪不必定传脏腑阳旺而后传腑阴旺而后传脏（名曰传腑传脏实脏腑之自病也）此不同也太阳经所谓伤寒一日太阳受之脉若静者为不传此不传三阴之脏也伤寒二三日阳明少阳证不见者为不传此不传阳明之腑也少阳篇所谓伤寒三日少阳脉小者欲已也此不传阳明之腑也伤寒三日三阳为尽三阴当受邪其人反能食不呕此为三阴不受邪此不传三阴之脏也伤寒中风不传脏腑则有之无不传经之理程氏以为伤寒不传经果不传经则仲景所谓发于阳者七日愈发于阴者六日愈太阳病头痛至七日以上自愈者以行其经尽故也诸语不尽相刺缪乎人之里气无亏二三日内或经传阳明而汗解或经传少阳而汗解亦偶尔见之此不过千百之十一未可以概寻常伤寒之家也

　　卷首　仲景微旨

　　解期早晚

　　伤寒六经既尽自然汗解其六七日后经尽而不解者此非阳盛而入腑即阴盛而入脏也程氏以为伤寒无定经而其传其解亦无定日或从太阳而阳明或从太阳而少阳不必挨经或数日方过阳明或数日仍在太阳不必刻期或从太阳而解或从阳明而解不必遍周此皆入腑入脏之病而误以为经病故议论悖缪如此表邪汗解则已未经汗解则经热内郁日积日盛明日自当传于阳明后日自当传于少阳六日六经必然之事以六经部次相挨经热不泄势必挨经而内传安有数日犹在太阳数日方过阳明之理又安有或从太阳而阳明或从太阳而少阳之理更安有或从太阳而解或从阳明而解之理惟入腑入脏则传无定所解无定期邪盛则传正复则解耳程氏较伤寒诸家稍有几微之明而误以里病为经病其于病传病解之际语语悖缪他如节 嘉言辈则梦魇之人耳

　　卷首　仲景微旨

　　寒热死生

　　温病在脏在腑总是内热伤寒中风原无内热脏腑和平寒热不偏营卫不至内陷故六经既尽自能汗解阳盛则腑热内作从此但热而不寒阴盛则脏寒里动从此但寒而不热入腑入脏则营卫内陷死机攸伏解无定期矣阳盛而腑热则吉其死者阳亢而失下也阴盛而脏寒则凶其生者阴退而用温也阳生阴杀显见之理后世庸工乃至滋阴而伐阳泄火而补水一临伤寒先有传经为热之语横塞胸中至于证脉阴阳丝毫不解人随药死枉杀多矣

　　卷首　仲景微旨

　　营卫殊病

　　肝司营血肺司卫气营行脉中卫行脉外而总统于太阳之一经者以太阳在六经之表主一身之皮毛故也风则伤卫卫秉肺金之气其性清降而收敛得风邪之疏泄而卫气愈敛则营郁而发热里阳素旺者多传阳明之腑里阳非旺不入腑也寒则伤营营秉肝木之气其性温升而发散得寒邪之束闭而营血愈发则卫郁而恶寒里阴素旺者多传太阴之脏里阴非旺不入脏也阴阳均平不入脏腑营卫无内陷之路是以经尽而汗解太阴主营阳明主卫脾为生血之本胃为化气之原也营血之不陷者太阴之旺卫气之不陷者阳明之旺太阴虚则腑热作而营气陷阳明虚则脏寒动而卫气陷卫气陷者阳复则生阴胜则死营气陷者阴复则生阳胜则死阴阳胜复之中生死攸关不可不察也

　　卷首　仲景微旨

　　六经分篇

　　伤寒六经分篇非皆经病也六经之病总统于太阳一经其不入脏腑而但在经脉者虽遍传六经而未经汗解则必有太阳之表证既有太阳表证则不拘传至何经凡在六七日之内者中风俱用桂枝伤寒俱用麻黄此太阳之经病而实统六经之经病不须另立六经之法也惟阳盛亡阴而入阳明之腑阴盛亡阳而入太阴之脏他经之里证已作而太阳之表邪未罢此在太阳则为坏病而在诸经则为本病故于太阳立坏病之门而于太阳之外又设诸经之篇阳明篇全言腑病阳明之经病如葛根汤证乃腑病之连经非第经病也若桂枝麻黄二证则太阳之所统而复述于阳明者也三阴篇全言脏病太阴之桂枝少阴之麻黄细辛厥阴之麻黄升麻诸证皆脏病之连经非第经病也少阳篇半言脏病半言腑病少阳居半表半里之中乃表里之枢机阴阳之门户阳盛则入腑阴盛则入脏少阳之经病如小柴胡汤证乃脏病腑病之连经非第经病也盖其胸胁痞硬是阳明太阳俱有之证缘其脏腑胀满壅碍胆经降路经腑郁迫故心胁痞硬而其寒热往来吐利并作寒多则太阴病热多则阳明病吐多则阳明病利多则太阴病若但在少阳之经而不内连于脏腑不至如柴胡诸证之剧也若麻黄一证则太阳之所统而复述于少阳者也

　　卷首　仲景微旨

　　六气司令

　　人有十二经仲景伤寒但立六经者从六气也少阴少阳阳明手经司气而足经从化者也厥阴太阴太阳足经司气而手经从化者也伤寒六经皆言足经而不言手经以足经周遍于身其部大手经祗行两手其部小其实两经同气病则皆病主其大者以概小者非足病而手安也诸言四肢厥逆疼痛则手亦在其内未尝不病也足太阳（膀胱）以寒水主令手太阳（小肠）之火从而化寒手阳明（大肠）以燥金主令足阳明（胃）之土从而化燥手少阳（三焦）以相火主令足少阳（胆）之木从而化火足太阴（脾）

　　以湿土主令手太阴（肺）之金从而化湿手少阴（心）以君火主令足少阴（肾）之水从而化火足厥阴（肝）以风木主令手厥阴（心包）之火从而化风此六经之常也病则太阳是寒阳明是燥少阳是火太阴是湿厥阴是风而惟少阴则不从热化而从寒化以火胜则热水胜则寒病则水能胜火而火不胜水故从壬水而化寒不从丁火而化热也至于阳明阳盛则从庚金而化燥阴盛则从己土而化湿不皆燥盛也（阳明上编是燥盛者阳明下编是湿盛者）至于少阳阳盛则火旺而传腑阳虚则火衰而传脏不皆火胜也

　　卷首　仲景微旨

　　一气独胜

　　六气和平则一气不至独胜诸气败北一气独胜故见一腑一脏之病阳莫盛于阳明阴莫盛于少阴曰阳明之为病是少阴之水负而趺阳土盛者也曰少阴之为病是趺阳土负而少阴水胜者也土胜水负则为顺水胜土负则为逆阳明腑病是土胜之证三阴脏病是水胜之证燮理阴阳补泻水土之奥仲景既没后世庸工一丝不解也

　　卷首　仲景微旨

　　篇章次第

　　伤寒次第乱于叔和伤寒之亡亡于次第紊乱而下士不解也使次第非乱则伤寒虽元读之不过二三年无不解矣仆于破裂纷乱之中条分缕晰复其次第之旧纵与仲景篇次未必悉合然而源委明白脉络清楚伤寒之理着仲景之法传矣叔和而后注伤寒者数十百家著作愈多而伤寒愈亡其中惟郊 程氏颇识伤寒温病之殊传经为热之讹而于三阴之病亦稍有解悟较之前人可谓庸中矫矫者矣惜理障太多疑丛满腹其所解者百分之一至于仲景全理未始升堂而睹奥也

　　卷一

　　脉法上编

　　微妙在脉不可不察（素问语）凡虚实之变迁寒热之消长表里之进退阴阳之胜复气机一动无不形之于脉而太阴行气于三阴阳明行气于三阳（素问语）脏病则取之于寸口（寸口手太阴之脉在手大指鱼际之下）腑病则取之于冲阳（冲阳足阳明之脉在足次趾陷谷之上）寸口在手冲阳在足手足之动脉气原于经络而神通于脏腑故精于脉者不饮上池之水而操隔垣之明仲景脉法大含元气纤入无伦文本隐深义理奥衍较之六经病证更为难解所谓微妙而元通也吕览有言精而熟之神将告之非神将告之也精而熟之也精熟仲景脉法游心于虚静之宇动指于冲漠之庭以此测病亦不啻鬼谋而神告已

　　卷一　脉法上编

　　脉法上编提纲（脉法一）

　　脉气流行应乎漏刻呼吸有数动静无差是为平脉一有病作而浮沉迟数大小滑涩诸变生焉乖常失度偏而不和始于毫厘之参差成于度量之悬隔仲景脉法自微而着由始及终精粗悉具洪纤毕陈可谓法全而意备矣而其变化纷纭绝态殊状总不出此一章中盖下穷其委而此约其要也问曰脉有三部阴阳相乘营卫气血在人体躬呼吸出入上下于中因息游布津液流通随时动作效象形容春弦秋浮冬沉夏洪察色观脉大小不同一时之间变无常经尺寸参差或短或长上下乖错或存或亡病辄改移进退低昂心迷意惑动失纪纲愿为具陈令得分明脉有三部寸关尺也阴阳相乘阴盛则乘阳位阳盛则乘阴位也呼吸出入上下于中呼出为上吸入为下也因息游布津液流通脉因气息之呼吸而游布于周身脉行则津液流通于上下也随时动作效象形容脉随四时动作各有其效象而形容之春弦秋浮冬沉夏洪正形其四时之象也察色观脉大小不同察其色而观其脉脉有大小之不同也一时之间变无常经脉变之速无一定也尺寸参差或短或长之不同上下乖错或存或亡之各异病辄随之改易进退低昂于此生焉此中心迷意惑动失纪纲愿为具陈其意令得分明也师曰子之所问道之根源脉有三部尺寸及关营卫流行不失铢分出入升降漏刻周旋水下百刻一周循环当复寸口虚实见焉变化相乘阴阳相干风则浮虚寒则牢坚沉潜水蓄支饮急弦动则为痛数则热烦设有不应知变所缘三部不同病各异端太过可怪不及亦然邪不空见中必有奸当察表里三部别焉知其所舍消息诊看料度脏腑独见若神为子条记传与贤人子之所问乃医道之根源脉有三部尺寸及关也营卫之流行有一定之度数无铢两分寸之差其出入升降应乎漏刻以为周旋漏水下百刻乃日之一周一日之中自寅至丑脉气循环五十周共计八百一十丈明日寅时初刻复出于寸口谓之一大周脉之虚实大小俱见于此其间变化之相乘阴阳之相干可得而言也如中风则脉浮虚伤寒则脉紧牢蓄水则脉沉潜支饮则脉弦急脉动则为痛脉数则为热烦此一定之理也设有不应知其变易之所由缘必有其故也三部之脉各有所主其为病不同脉之太过固可怪脉之不及亦复然凡脉邪无空见之理一见脉邪中必有奸审察内外表里之异上下三焦之别知其病所舍止在于何处当消息而诊看之即气之度数而料度脏腑之虚实独见之明若神为子条记其详传与后之贤人此提脉法之纲以下各章申明此义所谓条条记录者也

　　卷一　脉法上编

　　脉法二

　　师曰呼吸者脉之头也初持脉来疾去迟此出疾入迟名曰内虚外实也初持脉来迟去疾此出迟入疾名曰内实外虚也脉之流行气鼓之也一息脉六动气行六寸人之经络六阳六阴以及任督两跷计长一十六丈二尺平人一日一夜一万三千五百息一日百刻二百七十息漏水下二刻脉行十六丈二尺是为一周一万三千五百息水下百刻脉行五十周共计八百一十丈一日之度毕矣（义详灵枢脉度营气五十营诸篇）故呼吸者脉之头也（头犹纲领之谓）医以平人之呼吸准疾人之迟数则阴阳虚实见焉如初持脉来疾而去迟来者出也去者入也此出疾而入迟也出者出于外也即其出以知其外入者入于内也即其入以知其内其出疾而入迟故名曰内虚外实也初持脉来迟去疾此出迟而入疾故名曰内实外虚也（此明首章呼吸出入之义）

　　卷一　脉法上编

　　脉法三

　　寸口脉浮为在表沉为在里数为在腑迟为在脏假令脉迟此为在脏也表为阳里为阴故表脉浮而里脉沉腑为阳脏为阴故腑脉数而脏脉迟浮数沉迟阴阳自然之性也（此审察表里料度脏腑之义）

　　卷一　脉法上编

　　脉法四

　　寸口脉浮而紧浮则为风紧则为寒风则伤卫寒则伤营营卫俱伤骨节烦疼当发其汗也寸口脉浮而紧病在表也浮则为中风紧则为伤寒以风性浮而寒性紧所谓风则浮虚寒则牢坚也中风则伤卫气伤寒则伤营血营卫俱伤而骨节烦痛当发汗以解风寒此桂麻各半之证也（此明审察表里之义）

　　卷一　脉法上编

　　脉法五

　　脉浮而大心下反硬有热属脏者攻之不令发汗属腑者不令溲数溲数则大便硬汗多则热愈汗少则便难脉迟尚未可攻脉浮而大是太阳阳明之脉也若心下反硬则有阳明之腑邪也盖少阳之经自胃口而行两胁少阳经气侵逼阳明之腑腑气壅遏逆而上行碍少阳下行之路经腑郁迫结于胸胁故心下痞硬若腑热伤及脏阴则攻之不令发汗若但是腑热则攻不必急而不令其溲数溲数则其津液亡而大便硬汗多则营消而热愈增汗少则腑热郁而大便难是以不令汗尿而用攻下第攻亦有时脏宜急攻（阳明少阴急下三证以缓攻之则腑热伤及脏阴不可救矣）腑宜缓攻而一见脉迟则内热未实尚未可攻也（此明料度脏腑之义）

　　卷一　脉法上编

　　脉法六

</div>
    <div class="pagination">
<span class="current-page">1</span><a href="伤寒悬解_page2.html">2</a><a href="伤寒悬解_page3.html">3</a><a href="伤寒悬解_page4.html">4</a><a href="伤寒悬解_page5.html">5</a><a href="伤寒悬解_page6.html">6</a><span>...</span><a href="伤寒悬解_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
