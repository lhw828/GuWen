<!DOCTYPE html>
<html>
<head>
    <meta charset="UTF-8">
    <title>伤寒论辩证广注 - 第 35 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论辩证广注 - 第 35 页/共 64 页</h1>
    <div class="content">　　仲景不言何色。成注云。舌上苔白。知热气客于胸中。胸中者胃口也。若热聚胃中。当见苔黄。热结大肠。当见苔黑矣。

　　若然。则是仲景云。舌苔。当是白苔无疑。陈亮斯云。按本文汗下烧针。独详言误下治法者。以阳明一篇。所重在下。

　　故辩之独深悉焉。栀子豉汤方见前第四卷太阳中篇）

　　（附例）阳明病下之。其外有热。手足温。不结胸。心中懊 。饥不能食。但头汗出者。栀子豉汤主之。（此亦阳明病误下之变证。阳明误下。邪热虽应内陷。不比太阳病误下之深。故其身外犹有余热。手足温。不结胸。手足温者。征其表和而无大邪。不结胸者。征其里和而无大邪。表里已无大邪。其邪但在胸膈之间。以故心中懊 。饥不能食者。言懊之甚。则似饥非饥。嘈杂不能食也。但头汗出者。成注云。热自胸中。熏蒸于上。故但头汗出而身无汗也。与栀子豉汤。以吐胸中之邪热此条即从后移附于此）

　　若渴欲饮水。口干舌燥者。白虎加人参汤主之。（此条本在前条栀子豉汤证之下。成注云。此下后之见证。愚意云。

　　此条不但误下。兼之误汗所致误下。则胃中虚。误汗。则胃中不惟虚。而且燥热极矣。渴欲饮水。口干舌燥者。此热邪伤气耗液之征也。故用白虎加人参汤。以清热补气。润津液。或问。舌者心之苗。白虎加人参汤。但治胃虚燥热。何为而兼主心也。余答云胃居中州。胃热则脾困。心肺亦受其熏蒸。以故口干者。口为脾之窍也。汤名白虎。专能清肺。心肺相连。以故兼治舌燥。一气可相通也。然亦必心肺脾气分燥热者。宜用之。若热在血分。又当改用泻心汤方也。）

　　卷之六　辩阳明病脉证并治法

　　白虎加人参汤方

　　（此方自原论中第十卷采附于此）

　　于白虎汤内加 人参（三两） 余根据白虎汤法内台方议云。白虎汤证。前已议之。加人参者。取其生津止渴之义也。

　　琥按白虎汤加人参。虽云取其生津液。止渴。然亦必汗下后。胃气大虚。更兼汗多。热渴不解者。方可议加人参。

　　否则勿轻加也。

　　（附例）伤寒病。若吐。若下后。七八日不解。热结在里。表里俱热。时时恶风大渴。舌上干燥而烦。欲饮水数升者。白虎加人参汤主之。（自此以下其三条。皆自太阳下编移附于此。此条伤寒病。虽自太阳经传来。要之既吐且下。而其邪不解。至七八日之时。寒郁为热。已入阳明之府。而邪热更甚矣。里者。府也。表者。经也。热结在里者。谓府热甚于经也。表里俱热者。表热。则阳明经肌肉间热。时时恶风者。乃热极汗多。不能收摄。腠理疏。以故时时恶风也。

　　里热。则胃府中燥热。以故大渴。舌上干燥而烦。欲饮水数升。此因吐下之后。胃气虚。内亡津液以故燥渴甚极也。与白虎汤加人参。扶正气以分解内外之邪热。要之此汤。惟正气虚而邪气微者宜之。若邪气甚者。不敢轻加人参也。）

　　伤寒无大热。口燥渴。心烦。背微恶寒者。白虎加人参汤主之。（伤寒当身有热。今者身无大热。此太阳之表证已解也。口燥渴。心烦是阳明之里证方盛也。背微恶寒。此非太阳经有余邪。乃病患燥渴心烦之极。内蒸热而表必多汗。以故恶寒。与上条恶风之义相同。系肌表虚极也。与白虎汤以解里热。加人参以固表虚。愚按此条伤寒。当即是上条病。

　　于吐下之后。胃气亦虚。故敢加人参也。）

　　伤寒脉浮。发热无汗。其表不解者。不可与白虎汤。渴欲饮水。无表证者。白虎加人参汤主之。（伤寒脉浮。此兼有风也。发热无汗。乃太阳在表风寒之邪未除也。白虎汤。但能解肌表之热。不能解皮表之寒。故云。不可与也。若渴欲饮水。无太阳在表之证。府燥热极。有汗者。方可与白虎汤。成注疑其不可加人参。因云。临病之工。大宜精别愚以人参一味。诚不宜轻加也。）

　　若脉浮。发热。渴欲饮水。小便不利者。猪苓汤主之。（此条病本接前第一条白虎加人参汤证。而申言之也。成注云。

　　此亦下后邪热客于下焦之证。阳明病误下。胃中空虚。上焦受伤。与下焦何与。盖下后则胃中津液亡。而燥渴欲饮水。

　　但渴未甚而与之水。水不能消。积于下焦。小便因而不利。其脉浮者。非风邪在表之脉浮。乃热邪伤气之脉浮也。夫热伤阳明血分。则潮热。热伤阳明气分。仍发热。故与猪苓汤以专清里热。利小便。而脉浮发热自愈。此又阳明病。利小便之一法也。或问渴欲饮水。与白虎汤证相同。且也。白虎汤证。亦未尝云小便利。兹何以因其小便不利。即改用猪苓汤也。余答云。白虎汤证。即或有小便不利者。但病患汗出多。水气得以外泄。今观下条云。汗出多。不可与猪苓汤乃知此证。其汗亦少。汗与溺俱无。则所饮之水。安得不停。故用猪苓汤。上以润燥渴。下以利湿热也。或又问云。病患既停水湿。何以犹见燥渴。余又答云。今人病热。大渴引饮。饮愈多。则渴愈甚。所饮之水既多。一时小便岂能尽去。

　　况人既病热。则气必偏胜。水自趋下。火自炎上。此即是水湿停而燥渴之征。）

　　卷之六　辩阳明病脉证并治法

　　猪苓汤方

　　猪苓（去皮） 茯苓 阿胶 滑石（碎） 泽泻（各一两）

　　上五味。以水四升。先煮四味。取二升。去滓。内下阿胶。烊消。温服七合。日三服。

　　成注云。甘甚而反淡。淡味渗泄为阳。猪苓茯苓之甘。以行小便。咸味涌泄为阴。泽泻之咸。以泄伏水。滑利窍。

　　阿胶滑石之滑以利水道。

　　琥按上成注云。甘甚而反淡。以二苓之味。虽云甘而实淡故也。猪苓汤专于利水。则是上文云脉浮发热。非关表证明矣。

　　后条辩云。猪苓汤之治。与太阳五苓散颇同。在太阳为寒水气化。不避桂术者。从寒也。在阳明为燥金气化。改桂术为滑石阿胶者。从燥也。同是小便不利。而在太阳则从寒。在阳明则从燥。病机之际。各有气宜。医者可漫焉施。治乎哉。

　　或问小便不利。其水亦蓄在膀胱中否。余答云。不然。太阳病小便不利。其水当蓄在膀胱之中。以膀胱为太阳之府也。五苓散中有桂枝之热以通之。以桂枝为太阳经药也。兹者阳明病。小便不利。其水当积在胃下脘。以胃为阳明之府也。故猪苓散中有滑石之寒以利之。以滑石为阳明经药也。

　　或又问云。水既积在胃。成注何以云。热客下焦也。余又答云胃中之水。虽有停积。终当入于小肠。但其水至阑门分水之处。遂阻绝不行。不能渗入膀胱。以故小便不利。阑门分水之处。谓非下焦主之邪。乃今而知猪苓汤证之小便不利。为肠胃中之水。不入膀胱而不利。非若五苓散证之小便不利。为膀胱中有水。气化不出而不利也。医者。能达是理。

　　则用药之道自明。

　　阳明病。汗出多而渴者。不可与猪苓汤。以汗多。胃中燥。猪苓汤复利其小便故也。（此承上文而言猪苓汤之禁。渴欲饮水。小便不利者猪苓汤证也。然其证汗必不多。若汗出多。虽小便不利。不可与猪苓汤。何也。汗出既多。则胃中水液外输。随饮随燥。津液少。以故作渴。复用猪苓汤以利小便。是重亡其津液。故示戒也。）

　　脉浮而迟。表热里寒。下利清谷者。四逆汤主之。（此条系真寒证。表热是假里寒是真。故与四逆汤主之。正文与注见中寒论中）

　　若胃中虚冷。不能食者。饮水则哕。（此亦真寒之证。正文与注见中寒论中）

　　脉浮发热口干鼻燥。能食者。则衄（脉浮发热。此阳明经有风也。甚至口干鼻燥。经中之热炽矣。能食者。成注云。

　　里和也。仲景法。阳明病能食者。名中风。风热壅甚于经又不传里。势必致鼻衄也。按此条论。仲景无治法。补亡论常器之云。可黄芩汤。愚意云。宜犀角地黄汤。）

　　（重出例）阳明病下之其外有热。（云云至）但头汗出者。栀子豉汤主之。（正文与注已见前）

　　（附后例）阳明病。发潮热。大便溏。小便自可。胸胁满不去者。小柴胡汤主之。

　　阳明病胁下硬满不大便而呕。舌上白苔者。可与小柴胡汤。（云云至）身 然而汗出解也。（上二条证。虽云阳明病实少阳经病居多。故皆与小柴胡汤。正文与注见后第七卷少阳篇中）

　　阳明中风。脉弦浮大而短气。腹部满。胁下及心痛。（云云至）耳前后肿（云云至）与小柴胡汤。脉但浮。无余证者。

　　与麻黄汤。若不尿。腹满加哕者。不治。（此条阳明病。亦少阳证居多。至末后脉但浮云云。虽略兼太阳。终非主证。其主证云。脉弦。胁下痛。耳前后肿。可见少阳经病偏重。故与小柴胡汤。正文与注见后第七卷少阳篇中）

　　阳明病。自汗出。若发汗小便自利者。此为津液内竭。虽硬不可攻之。当须自欲大便。宜蜜煎导而通之。若土瓜根。

　　及与大猪胆汁皆可为导（此条乃详言导法。以佐下法之穷也。阳明病自汗出者。不可发汗。若发其汗兼之小便自利者。

　　此为津液内竭。内指肠胃而言。汗泄于外。溺去于下。皆内耗其津液。故云竭也。津液既竭。则大便硬。不问而可知矣。

　　大便虽硬成注云。此非结热。不可攻之。当待其自欲大便时。遂因其势而行导之之法。如蜜煎土瓜根大猪胆。皆可用也。

　　或问小便自利。大便硬。何以不用麻仁丸。余答云麻仁丸治胃热。屎结于回肠以内。兹者胃无热。

　　证屎已近肛门之上。直肠之中。故云。因其势而导之也。）

　　卷之六　辩阳明病脉证并治法

　　蜜煎导方

</div>
    <div class="pagination">
<a href="伤寒论辩证广注_page34.html">上一页</a><span>...</span><a href="伤寒论辩证广注_page30.html">30</a><a href="伤寒论辩证广注_page31.html">31</a><a href="伤寒论辩证广注_page32.html">32</a><a href="伤寒论辩证广注_page33.html">33</a><a href="伤寒论辩证广注_page34.html">34</a><span class="current-page">35</span><a href="伤寒论辩证广注_page36.html">36</a><a href="伤寒论辩证广注_page37.html">37</a><a href="伤寒论辩证广注_page38.html">38</a><a href="伤寒论辩证广注_page39.html">39</a><a href="伤寒论辩证广注_page40.html">40</a><span>...</span><a href="伤寒论辩证广注_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
