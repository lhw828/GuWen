<!DOCTYPE html>
<html>
<head>
    <meta charset="UTF-8">
    <title>胎产心法 - 第 33 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 33 页/共 49 页</h1>
    <div class="content">　　[卷之下] 伤食论 

　　产后形体劳倦，脾胃俱伤。是以新产之后，去膏粱，远浓味，食粥茹蔬，以为调摄。不知者，惟虑产后之虚，以浓味为有补。更有本不思食而强与之，胃虽少纳，脾难转运，易至食停痞塞，甚而伤食发热，切勿误认为阴虚。更有食滞腹痛，又勿错疑为血凝。治斯证者，体认真实。如发热而饮食调者，方可补血。若恶食嗳酸者，食滞之征，即当扶元为主，补气养血，健脾助胃，审伤何物，佐以何药消导，则脾气复而转输易，滞物行而胃思谷矣。如此补消兼治，无有不安。故善治者，治法有先后缓急，论证因块痛有无，产后有日数新久，能重产虚之本，而兼去停积之标，攻补如法，无不应手而愈。故有生化消食汤、健脾消食汤之分别施治。如误服峻药，过于消导，致不思谷，惟活命丹可救。予每见治产者，但知速消食物，反损正气，益加满闷。一剂不效又加峻药，一医无功又更一医，先后互异，轻证反重，以致命绝。病家自归命数，医家以为尽技，岂不惜哉。

　　生化消食汤

　　治产后块痛未止，停食痞塞。

　　川芎（二钱）当归（五钱，酒炒）干姜（炙黑）炙草（各四分）桃仁（十粒，去皮尖）神曲（炒）麦芽（炒。各六分）水煎服。伤肉食，加山楂五分，砂仁五分。伤寒物，加吴茱萸一钱，肉桂五分。虚人，加人参一钱，或二钱。

　　健脾消食汤

　　治产后块痛已除，停食痞塞。

　　人参（二钱）当归（三钱，酒洗）川芎神曲（炒。各一钱）白术（一钱五分，土炒）山楂砂仁（各六分）麦芽炙草（各五分）水煎服。或停寒日久，脾胃弱甚，虽药不能即运，须以手揉按。或炒麸曲熨法亦妙。

　　长生活命丹

　　治过服消导之药，致令少食，或本思食之人，反令绝食。

　　人参（三钱）用新罐或银铫，水钟半，煎七分。再用饭锅焦研粉，先用些许，以参汤调送二三茶匙。引开胃口后，渐惭加多，渐加参汤，陆续调服。煎参不可用药罐，恐闻药发呕。此方曾活数十余命，神效。

　　[卷之下] 忿怒气逆论 

　　产后忿怒气逆，胸膈不舒，甚而作痛者，兼之血块又痛，宜木香生化汤，则自然血块速化，怒气易散，并治而不悖也。若轻产而重气，偏用香附、乌药、枳壳、香、砂之类，以散气行块，而元气反损，闷满疼痛益增，非善治产者也。又如怒后即食，胃弱停闷，已无块痛，宜用健脾化食理气汤；再审何物所伤，则佐以何药消之，痛闷即除。慎勿轻用槟榔丸、流气饮等方，以散气化食，则虚弱产妇重虚之祸不可胜言矣。

　　木香生化汤

　　治产后块痛未除，日受气恼，至效。

　　川芎（二钱）当归（六钱，酒洗）干姜（四分，炙黑）陈皮（三分）木香（二分，磨，冲服）水煎服。若怒后伤食，与伤食治同。审伤何物，以何药消之。

　　健脾化食理气汤

　　治产后无块痛而受气伤食者。

　　人参白术（土炒）当归（酒洗。各二钱）川芎（一钱）干姜（炙黑）炙草（各四分）陈皮（三分）水煎服。如伤面，加炒神曲、炒麦芽。伤肉，加山楂、砂仁。伤寒物留滞胁间作痛，加桂枝、吴茱萸，亦有止加桂枝八分亦可。

　　[卷之下] 头痛论 

　　人身之中，气为阳，血为阴，阴阳和畅，斯无病矣。夫头者，诸阳之会也。产后去血过多，阴气已亏而虚阳失守，上凑于头，则令头痛。但补其血，则阳气得从，而头痛自止。间有败血停留子宫厥阴之位，其脉上贯巅顶，作巅顶痛者，虽有身热恶寒之候，只宜生化汤加减，慎不可用羌、独等药。盖由真阳亏损，浊阴得以犯上，陷入髓海，为胀为痛。是非清阳升复，则浊阴不降。在里内起之邪为病，非若外入之邪，可表而愈也。况生化汤中，芎、姜亦能散表邪，桃仁亦能逐瘀血，是又可兼治，再少为因证加入，又何用另方轻产而施治乎？《尊生》治血虚头痛，用芎归汤；治感冒头痛，参苏芎归汤。密斋治停瘀头痛，用血证黑神散。如真头痛旦发夕死，不治。

　　产后芎归汤

　　（即佛手散，此方因证加药治法）治产后血虚头痛。

　　当归川芎（各二钱五分）水煎服。有汗是气虚，加人参五七分，桂心三分。感寒，加天麻、白芷、羌活各四分。

　　参苏芎归汤

　　治产后感冒。

　　人参紫苏干葛（各一钱）当归川芎（各二钱）姜一片，煎服。

　　生化汤

　　（见本卷生化汤论后。）

　　血证黑神散

　　（见上卷谵语门。） 

　　[卷之下] 心痛即胃脘痛论 

　　人之胃脘，居于心下，产后或伤寒气及冷物而作痛，因痛近于心，俗呼为心痛。殊不知心为君主之官，主血行气，统驭脏腑。血气盛则泰然安宁，血不足则怔忡惊悸不安耳，岂可痛乎？若寒伤心经，为真心痛，与真头痛证同，皆无药可救。手足甲见青黑色，旦发夕死，诸书论之详矣。凡胃口痛，当散胃中之冷物，生化立效方治之，无有不安。若独用热药攻寒，其痛虽止而血妄行，反虚产母。

　　况寒者必挟虚，而燥热者，必佐阴药，方能制其僭越也。至于绵绵而痛，当问血块尽，又可揉按而少止是虚，当用补剂。大抵产后寒食，上攻于心则心痛，下攻于腹则腹痛，治心腹之痛，大约相同。

　　冯氏云：产后阴血亏损，随火上冲心络，名曰心包络痛，宜归脾汤主之。《医通》用理中加当归治之。

　　生化立效方

　　治产后因伤冷物，胃脘作痛。

　　川芎（二钱）当归（四钱）桃仁（十粒，去皮尖）干姜（炙黑）炙草（各五分）肉桂吴茱萸（各四分）水煎服。一方无桃仁。伤肉食，加山楂、砂仁。伤面食，加炒神曲、炒麦芽。大便秘，加酒洗苁蓉。《尊生》云：如不止，蒲黄二钱五分，五灵脂一钱四分，木通一钱，赤芍一钱，没药一钱，延胡一钱五分，姜黄一钱五分，盐卤一滴。此盖因瘀作痛，服前药痛仍不止而用也。

　　归脾汤

　　（见上卷胞漏小产门。）

　　理中汤

　　（见上卷疟门，附枳实理中汤下。） 

　　[卷之下] 腹痛论 

　　产后腹痛，先问血块。如有血块，只服生化汤，甚则调失笑散，其块消而痛自止。《尊生》亦用生化汤，稍久始调失笑散，下延胡一钱。若风冷乘虚入腹，或内伤寒凉之物作痛，得人按摩略止，或热物熨之略止，宜加味生化汤。密斋用当归建中汤治之。冯氏云：产后恶露，或因外感六淫，内伤七气，致令斩然而止。瘀血壅滞，所下不尽，故令腹痛，当审因治之。如产后数朝内，饮食如常，忽作腹痛，六脉沉伏，四肢厥冷，此恶血不尽，伤食裹血而脉不起也，不可误认气血两虚而用大补，须兼消导行血之药。但产后恶露不尽，留滞作痛亦常有之，然与虚痛不同，必其由渐而甚，或大小便不行，或小腹硬实作胀痛极，不可近手，或自下上冲心腹，或痛极，牙关紧急。有此实证，当速去之。近上者，宜失笑散；近下者，宜通瘀煎。未效，用决津煎为善。又有腹痛定于一边及小腹者，此是侧卧败血留滞所致。《医通》用四乌汤加蓬术，然亦不若决津煎为当也。《金匮》云：产后腹中痛，当归生姜羊肉汤主之。盖痛者，缓缓痛也，属客寒相阻，故以当归通血分之滞，生姜行气分之寒。君以羊肉者，所谓形不足补之以味，况羊肉又能补气，痛属气弱，故宜之。若妇人产当寒月，寒气入产门，脐下胀痛，手不可犯，此寒疝也。亦宜当归生姜羊肉汤治之。密斋云：产时寒气客于子门，入于小腹，或坐卧不谨，使风冷之气乘虚而入，此寒疝，但不作胀，且无形影为异，治以金铃子散。予考《金匮》、密斋之论寒疝不同。《金匮》云：脐下胀痛，手不可犯。盖有寒凝瘀滞也。密斋云：但不作胀，且无形影。是无瘀滞也。又有产后脾虚、肾虚而为腹痛者，此不由产，而由脏气不足。若脾气虚寒，为呕吐、为食少而兼腹痛者，宜五君子煎及六君子汤主之。若肾气虚寒，为泻、为痢而兼腹痛者，宜胃关煎或理阴煎主之。冯氏用六君子汤送四神丸治之。若胸膈饱闷，或恶食吞酸，腹痛手不可按，此饮食所伤，治法见伤食门。若食既消而仍痛，按之不痛，更加头痛、烦热作渴、恶寒欲呕等证，此是中气被伤，宜温补脾胃为主。若发热腹痛，按之痛甚，不恶食吞酸，此是瘀血停滞，失笑散消之。若止发热头痛腹痛，按之却不痛，此是血虚，初产生化汤，日久用四物加炮姜、参、术以补之。若产后恶露既去而腹仍痛，四神散调补之。不应，八珍汤治之。《医通》云：若下焦虚寒，用六味丸加桂。

　　加味生化汤

　　治产后风冷，或伤寒物腹痛。

　　川芎（二钱）当归（四钱）炮姜（四分）桃仁（十粒，去皮尖）炙草（五分）桂枝（四五分）水煎服。伤食，照生化立效方加法。《尊生》于生化汤内加炒白芍五分，桂技五分。痛止减去。

　　当归建中汤

　　治风冷乘虚入腹，或伤寒冷物腹痛。

　　当归（酒洗）白芍（酒炒）桂心炙草（各二钱）姜五片，枣三枚，水煎。入饴糖三匙，搅匀热服。

</div>
    <div class="pagination">
<a href="胎产心法_page32.html">上一页</a><span>...</span><a href="胎产心法_page28.html">28</a><a href="胎产心法_page29.html">29</a><a href="胎产心法_page30.html">30</a><a href="胎产心法_page31.html">31</a><a href="胎产心法_page32.html">32</a><span class="current-page">33</span><a href="胎产心法_page34.html">34</a><a href="胎产心法_page35.html">35</a><a href="胎产心法_page36.html">36</a><a href="胎产心法_page37.html">37</a><a href="胎产心法_page38.html">38</a><span>...</span><a href="胎产心法_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
