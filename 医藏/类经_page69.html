<!DOCTYPE html>
<html>
<head>
    <meta charset="UTF-8">
    <title>类经 - 第 69 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 69 页/共 96 页</h1>
    <div class="content">　　刺一分，留二呼，气至急出之。手少阳所入，天井穴也。刺一分，留十呼，得气急出之。）水欲降而地阜窒抑之，降而不下，抑之郁发，散而可入。（地阜，土星也。子午岁，太阳当降为地之左间，而土胜窒之为郁，必散之而后降也。）当折其土，可散其郁，（水郁不降，则肾与膀胱受病，故折土之胜，则水郁可散矣。）当刺足太阴之所出，刺足阳明之所入。（足太阴之所出，隐白穴也。刺一分，留三呼，气至急出之。足阳明之所入，三里穴也。刺五分，留十呼，气至急出之。）

　　帝曰：五运之至，有前后与升降往来，有所承抑之，可得闻乎刺法？（五运之气，各有所承所制也。）岐伯曰：当取其化源也。（取，治也。化源，气化之本源也。此取字，总言当治之谓，与下文资取之取不同。）是故太过取之，不及资之。（治化源之法，亦盛者当泻，虚者当补也。）太过取之，次抑其郁，取其运之化源，令折郁气；（次抑其郁者，在取其致抑之化源，则郁气可折矣。）不及扶资，以扶运气，以避虚邪也。（不及扶资，在扶其本气之衰，则虚邪可避矣。）资取之法令出密语。（资取化源之法，详出《玄珠密语》第一卷中。前《六元正纪大论》所载六十年运气之纪，有言资其化源、有言取其化源者，正此之谓。）

　　二十八卷　运气类

　　三十八、升降不前气变民病之异

　　（《素问·遗篇本病论》）

　　黄帝问曰：天元九窒，余已知之，愿闻气交，何名失守？岐伯曰：谓其上下升降，迁正退位，各有经论，上下各有不前，故名失守也。（此篇承前篇而详言左右间气之升降不前也。《天元玉册》云：六气常有三气在天，三气在地。每一气升天作左间气，一气入地作左间气，一气迁正作司天，一气迁正作在泉，一气退位作天右间气，一气退位作地右间气。

　　气交有合，常得位所在，至当其时，即天地交，乃变而泰，天地不交，乃作病也。）是故气交失易位，气交乃变，变易非常， 即四时失序，万化不安，变民病也。（当正不正，当迁不迁，则气交有变。天地失其常政，则万民为病。）帝曰：升降不前，愿闻其故，气交有变，何以明知？岐伯曰：昭乎问哉！明乎道矣。气交有变，是谓天地机。（气交之变，吉凶之征也，故谓天地机。）但欲降而不得降者，地窒刑之。（地星胜之不降，义详下文。）又有五运太过，而先天而至者，即交不前。（五阳年中运太过，亦能抑升降之气。）但欲升而不得其升，中运抑之，但欲降而不得其降，中运抑之。（甲年土运太过，能抑水之升降。丙年水运太过，能抑二火之升降。戊年火运太过，能抑金之升降。庚年金运太过，能抑木之升降。

　　壬年木运太过，能抑土之升降。）于是有升之不前、降之不下者，有降之不下、升而至天者，有升降俱不前，作如此之分别，即气交之变，变之有异，常各各不同，灾有微甚者也。（有天星窒于上者，有地气窒于下者，有中运抑于中者，凡此三者之分，则气交之变各各不同，而灾有微甚矣。）帝曰：愿闻气交遇会胜抑之由，变成民病轻重何如？岐伯曰：胜相会，抑伏使然。（六气有遇有会，有胜有抑，则抑伏者为变。）

　　是故辰戌之岁，木气升之，主逢天柱，胜而不前；（辰戌岁，太阳当迁正司天，而厥阴风木，以上年在泉之右间，当升为今岁司天之左间，故畏天柱，金星胜之也。）又遇庚戌金运先天，中运胜之，忽然不前，木运升天，金乃抑之。（庚以阳金有余，其气先天而至，岁运遇之，又能胜木也。庚戌庚辰皆同。）升而不前，即清生风少，肃杀于春，露霜复降，草木乃萎；民病温疫早发，咽嗌乃干，四肢满，肢节皆痛。（清生风少等候，金胜木衰之化也。金气肃杀于春，阴盛抑扬，故民病为温疫节痛等证。）久而化郁，即大风摧拉，折陨鸣紊；民病卒中偏痹，手足不仁。（木郁既久，其极必发，故为大风摧拉等变，而民病为中风等证也。）

　　是故巳亥之岁，君火升天，主窒天蓬，胜之不前；（巳亥岁，厥阴当迁正司天，而少阴君火，以上年在泉之右间，当升为新岁司天之左间，故畏天蓬，水星胜之也。）又厥阴未迁正，则少阴未得升天；（巳亥阴年，气多不及，故凡司天厥阴不得迁正，则左间少阴亦不得其位，而阳年则不然也。后仿此。）水运以至其中者，君火欲升，而中水运抑之。（辛巳辛亥，皆水运之不及者，而亦能制抑君火，以巳亥阴年，气本不及，则弱能制弱。然或以天蓬窒之，或以水运抑之，有一于此，皆能胜火不前也。后仿此。）升之不前，即清寒复作，冷生旦暮；民病伏阳，而内生烦热，心神惊悸，寒热间作。

　　（天蓬水胜，火升不前，故气候清寒，民病则热郁不散。）日久成郁，即暴热乃至，赤风肿翳化疫，温疠暖作，赤气瘴而化火疫，皆烦而躁渴，渴甚，治之以泄之可止。（火郁之发，故暴热至而民为疫疠温瘴等病。泄去其火热，病可止矣。）

　　是故子午之岁，太阴升天，主窒天冲，胜之不前；（子午年，少阴当迁正司天，而太阴湿土，以上年在泉之右间，当升为新岁少阴之左间，故畏天冲，木星胜之也。）又或遇壬子木运先天而至者，中木运抑之也。（壬以阳木有余，其气先天而至，岁运遇之，乃能胜土，壬子壬午皆同。）升天不前，即风埃四起，时举埃昏，雨湿不化；民病风厥涎潮，偏痹不随，胀满。（土郁不前，木之胜也，故在天则风起，雨湿不化，在民则肝强脾病。）久而伏郁，即黄埃化疫也，民病夭亡，脸肢腑黄胆满闭；湿令弗布，雨化乃微。（土主脾胃，胃气受抑，故至夭亡。脸为阳明之经，四肢皆主于脾，腑言大肠小肠，皆属于胃，故为黄胆满闭等证。湿令弗布，皆土郁之化。）

　　是故丑未之年，少阳升天，主窒天蓬，胜之不前；（丑未年，太阴当迁正司天，而少阳相火，以上年在泉之右间，当升为新岁太阴之左间，故畏天蓬，水胜也。）又或遇太阴未迁正者，即少阳未升天也。（丑未阴年不及，故太阴司天或未迁正，则少阳左间亦不得其位。）水运以至者，升天不前，即寒雾反布，凛冽如冬，水复涸，冰再结，暄暖乍作，冷复布之，寒暄不时。民病伏阳在内，烦热生中，心神惊骇，寒热间争。（辛丑辛未，皆水运之年，又遇天蓬，则相火被抑，升天不前，其气令民病，较前巳亥年君火不升者尤甚。）以久成郁，即暴热乃生；赤风气瞳翳，化成郁疠，乃化作伏热内烦，痹而生厥，甚则血溢。（此相火郁发为病，亦与前君火之郁者大同。）

　　是故寅申之年，阳明升天，主窒天英，胜之不前。（寅申年，少阳当迁正司天，而阳明燥金，以上年在泉之右间，当升为新岁司天之左间，故畏天英，火胜制之也。）又或遇戊申戊寅，火运先天而至，金欲升天，火运抑之。（戊为阳火有余，其气先天而至，岁运遇之，亦抑阳明。）升之不前，实时雨不降，西风数举，咸卤燥生；民病上热，喘嗽血溢。（燥金气郁于地，故时雨不降、硝咸白见而燥生。火胜于上，故肺金受伤而喘嗽血溢。）久而化郁，即白埃翳雾，清生杀气；民病胁满悲伤，寒鼽嚏嗌干，手拆皮肤燥。（金郁之发，肃杀气行，民病为胁满悲伤，金邪伐肝也。金气寒敛而燥，故为寒鼽嚏嗌干等证。）

　　是故卯酉之年，太阳升天，主窒天芮，胜之不前；（卯酉年，阳明当迁正司天，而太阳寒水，以上年在泉之右间，当升为新岁司天之左间，故畏天芮土胜也。）又遇阳明未迁正者，即太阳未升天也；（卯酉阴年，气有不及，凡司天阳明未得迁正，则左间太阳亦不得其位。）土运以至，水欲升天，土运抑之。（己卯己酉，皆土运之年，亦能制抑太阳。）升之不前，即湿而热蒸，寒生两间；民病注下，食不及化。（湿胜于上，寒郁于下，故气令民病如此。）久而成郁，冷来客热，冰雹卒至；民病厥逆而哕，热生于内，气痹于外，足胫 疼，反生心悸懊热，暴烦而复厥。（水郁之发，寒气乃行，故民病寒束于外，热生于中，为气痹厥逆等证。）

　　黄帝曰：升之不前，余已尽知其旨，愿闻降之不下，可得明乎？岐伯曰：悉乎哉问！是之谓天地微旨，可以尽陈斯道，所谓升已必降也。（六气之运 ，右者升而左者降也。）至天三年，次岁必降，降而入地，始为左间也。（每气在天各三年，凡左间一年，司天一年，右间一年。三年周尽，至次岁乃降而入地，为在泉之左间，亦周三年而复升于天也。）如此升降往来，命之六纪者矣。（此六气之纪也。）

　　是故丑未之岁，厥阴降地，主窒地晶，胜而不前；（丑未岁，太阳当迁正在泉，而厥阴风木，以上年司天之右间，当降为今岁在泉之左间，故畏地晶，金气窒之也。）又或遇少阴未退位，即厥阴未降下，（如上年子午岁气有余，司天少阴不退位，则右间厥阴亦不能降下也。）金运以至中，金运承之，降之不下，抑之变郁。（即乙丑乙未岁也，亦能制抑厥阴，郁而为病。）木欲降下，金承之，降而不下，苍埃远见，白气承之，风举埃昏，清躁行杀，霜露复下，肃杀布令。（木郁金胜，故苍埃见而杀令布。）久而不降，抑之化郁，即作风躁相伏，暄而反清，草木萌动，杀霜乃下，蛰虫未见，惧清伤脏。（清寒胜木，故草木萌动，霜乃杀之而蛰虫不见。其在民病亦惧清气之伤肝脏也。旧本无下虫二字，必脱简也，今增补之。）

　　是故寅申之岁，少阴降地，主窒地玄，胜之不入；（寅申岁，厥阴当迁正在泉，而少阴君火，以上年司天之右间，当降为今岁厥阴之左间，故畏地玄，木胜窒之也。）又或遇丙申丙寅，水运太过，先天而至。（丙以阳水，其气先天而至，亦能制抑君火，使之不降。）君火欲降，水运承之，降而不下，即彤云才见，黑气反生，暄暖如舒，寒常布雪，凛冽复作，天云惨凄。（皆寒水胜火之化。彤音同，赤也。）久而不降，伏之化郁，寒胜复热，赤风化疫；民病面赤心烦，头痛目眩也，赤气彰而温病欲作也。（热郁于上，久而不降，故民多温热之病。）

　　是故卯酉之岁，太阴降地，主窒地苍，胜之不入。（卯酉年，少阴当迁正在泉，而太阴湿土，以上年司天之右间，当降为今岁少阴之左间，故畏地苍，木胜窒之也。）又或少阳未退位者，即太阴未得降也；（如上年寅申，岁气有余，司天少阳不退位，则右间太阴亦不能降下。）或木运以至。（丁卯丁酉年也。）木运承之，降而不下，即黄云见而青霞彰，郁蒸作而大风，雾翳埃胜，折损乃作。（皆风木胜土之化。）久而不降也，伏之化郁，天埃黄气，地布湿蒸；民病四肢不举，昏眩肢节痛，腹满填臆。（土气久郁不降，故天为黄气，地为湿蒸，人病在脾胃，故为四肢不举、满填胸臆等病。）

　　是故辰戌之岁，少阳降地，主窒地玄，胜之不入；（辰戌年，太阴当迁正在泉，而少阳相火，以上年司天之右间，当降为今岁在泉之左间，故畏地玄，水胜窒之也。）又或遇水运太过，先天而至也。（丙辰丙戌年也。）水运承之，降而不下，即彤云才见，黑气反生，暄暖欲生，冷气卒至，甚即冰雹也。（皆寒水胜火之化。此与上文寅申岁少阴不降者同义。）久而不降，伏之化郁，冷气复热，赤风化疫；民病面赤心烦，头痛目眩也，赤气彰而热病欲作也。（少阳火郁为病，亦与上文少阴不降同。）

　　是故巳亥之岁，阳明降地，主窒地彤，胜而不入。（巳亥年，少阳当迁正在泉，而阳明燥金，以上年司天之右间，当降为今岁在泉之左间，故畏地彤，火气胜之也。）又或遇太阳未退位，即阳明未得降；（如上年辰戌，岁气有余，司天太阳不退位，则右间阳明亦不能降下。）或火运以至。（癸巳癸亥年也。）火运承之不下，即天清而肃，赤气乃彰，暄热反作；民皆昏倦，夜卧不安，咽干引饮，懊热内烦；大清朝暮，暄还复作。（金欲降而火承之，故清肃行而热反作也。热伤肺气，故民为昏倦咽干等病。）久而不降，伏之化郁，天清薄寒，远生白气；民病掉眩，手足直而不仁，两胁作痛，满目KTKT。（金气久郁于上，故清寒生而白气起。其于民病，则肝木受邪，故为掉眩胁目等证。）

　　是故子午之年，太阳降地，主窒地阜胜之，降而不入；（子午年，阳明当迁正在泉，而太阳寒水，以上年司天之右间，当降为今岁在泉之左间，故畏地阜，土胜也。）又或遇土运太过，先天而至。（甲子甲午，阳土有余之岁也。）土运承之，降而不入，即天彰黑气，暝暗凄惨才施，黄埃而布湿，寒化令气，蒸湿复令。（水为土胜，故黑气才施，黄埃即布，寒化欲行而蒸湿复令也。）久而不降，伏之化郁，民病大厥，四肢重怠，阴痿少力；天布沉阴，蒸湿间作。（寒郁于上而湿制之，则脾肾受邪，故民为寒厥四肢重怠阴痿等病，而沉阴蒸湿间作也。）

　　二十八卷　运气类

　　三十九、司天不迁正不退位之刺

　　（《素问·遗篇刺法论》）

　　黄帝问曰：升降之刺，以知其要，愿闻司天未得迁正，使司化之失其常政，即万化之或其皆妄，然与民为病，可得先除，欲济群生，愿闻其说。（知其气有不正，故当预防。）岐伯稽首再拜曰：悉乎哉问！言其至理，圣念慈悯，欲济群生，臣乃尽陈斯道，可申洞微。（申，明也。洞，幽也。）太阳复布，即厥阴不迁正，不迁正气塞于上，当泻足厥阴之所流。（辰戌岁太阳司天之后，厥阴继之。若寒水既退而复布，则巳亥之厥阴不得迁正，风化不行，木气郁塞于上，人病在肝，故当泻足厥阴之所流，行间穴也。刺六分，留七呼，气至急出之。）厥阴复布，少阴不迁正，不迁正即气塞于上，当刺心包络脉之所流。（巳亥岁厥阴司天之后，少阴继之。若风气既退而复布，则子午之少阴不得迁正，火化不行，热气郁塞于上，人病在心主，故当泻包络之所流，劳宫穴也。刺三分，留六呼，气至急出之。）少阴复布，太阴不迁正，不迁正即气留于上，当刺足太阴之所流。（子午岁少阴司天之后，太阴继之。若君火复布，则丑未之太阴不得迁正，雨化不行，土气留滞于上，人病在脾，故当刺足太阴之所流，大都穴也。刺三分，留七呼，气至急出之。）太阴复布，少阳不迁正，不迁正则气塞未通，当刺手太阳之所流，（丑未岁太阴司天之后，少阳继之。若湿气复布，则寅申之少阳不得迁正，火化不行，热气郁塞，人病在三焦，故当刺手少阳之所流，液门穴也。刺二分，留三呼，气至急出之。）少阳复布，则阳明不迁正，不迁正则气未通上，当刺手太阴之所流。（寅申岁少阳司天之后，阳明继之。若相火复布，则卯酉之阳明不得迁正，金化不行，燥气郁滞，人病在肺，故当刺手太阴之所流，鱼际穴也。刺二分，留三呼，得气急出之。）阳明复布，太阳不迁正，不迁正则复塞其气，当刺足少阴之所流。（卯酉岁阳明司天之后，太阳继之。若燥气复布，则辰戌之太阳不得迁正，水化不行，寒气复塞，人病在肾，故当刺足少阴之所流，然谷穴也。刺三分，留三呼 ，得气急出之。）

　　帝曰：迁正不前。以通其要，愿闻不退，欲折其余，无令过失，可得明乎？岐伯曰：气过有余，复作布正，是名不过位也。（气数有余不退，故复作布正，而新旧不能过位。）使地气不得后化，新司天未得迁正，故复布化令如故也。（天气不退，则地气不得后化，故新岁司天不能迁正，仍布旧岁之令。）巳亥之岁，天数有余，故厥阴不退位也，风行于上，木化布天，（以子午年犹行巳亥之令，热化不行，风反为灾也。）当刺足厥阴之所入。（曲泉穴也，刺六分，留七呼，气至急出之。按上文云复布者，以旧气再至，新气被郁，郁散则病除，故当刺新气之经。此下言不退者，以旧气有余，非泻不除，旧邪退则新气正矣，故当刺旧气之经。二治不同，各有深意。）子午之岁，天数有余，故少阴不退位也，热行于上，火余化布天，（ 以丑未之年，犹行子午之令，雨化不行，热气尚治也。）当刺手厥阴之所入。（曲泽穴也。刺三分，留七呼，得气急出之。）丑未之岁，天数有余，故太阴不退位也，湿行于上，雨化布天，（以寅申之岁，犹行丑未之政，火气不行，湿仍布天也。）当刺足太阴之所入。（阴陵泉也，刺五分，留七呼，动气至，急出之。）寅申之岁，天数有余，故少阳不退位也，热行于上，火化布天，（以卯酉之岁，犹行寅申之政，火尚布天，金化不行也。）当刺手少阳之所入。（天井穴也。刺三分，留七呼，气至急出之。）卯酉之岁，天数有余，故阳明不退位也，金行于上，燥化布天，（以辰戌之岁，犹行卯酉之令，燥尚布天，寒化不行也。）当刺手太阴之所入。（尺泽穴也。刺三分，留三呼，气至急出之。）辰戌之岁，天数有余，故太阳不退位也，寒行于上，凛，水化布天，（巳亥年，犹行辰戌之令，寒气布天，风化不行也。）当刺足少阴之所入。（阴谷穴也。刺四分，留三呼，动气至，急出之。）故天地气逆，化成民病，以法刺之，预可平 。 ，安戈切，疾苦也。）

　　二十八卷　运气类

　　四十、不迁正退位气变民病之异

　　（《素问·遗篇本病论》）

　　帝曰：升降不前，晰知其宗，愿闻迁正，可得明乎？（晰音昔，明也。）岐伯曰：正司中位，是谓迁正位。司天不得其迁正者，即前司天以过交司之日，（新旧之交，大寒日也。）即遇司天太过有余日也，即仍旧治天数，新司天未得迁正也。（新旧相遇，而旧者有余未退，仍治天数，则新者未得迁正。）

　　厥阴不迁正，即风暄不时，花卉萎瘁；（巳亥年，太阳未退位，则厥阴不迁正，风木失时，故有此变。卉音毁。）民病淋溲，目系转，转筋喜怒，小便赤。（木失其正，肝经病也。）风欲令而寒由不去，温暄不正，春正失时。（木王于春，其气不伸，故失时也。）

　　少阴不迁正，即冷气不退，春冷后寒，暄暖不时；（子午年，若厥阴不退位，则少阴不迁正，君火不正，故春多寒冷，暄暖不能及时。）民病寒热，四肢烦痛，腰脊强直。（阳气不正，时多寒冷，故民为寒热烦痛等病。）木气虽有余，位不过于君火也。（上年厥阴阴气，至本年初气之末，交于春分，则主客君火已皆得位，木虽有余，故不能过此。）

　　太阴不迁正，即云雨失令，万物枯焦，当生不发；（丑未年，若少阴不退位，则太阴不迁正，万物赖土以生，土气失正，故当生不发。）民病手足肢节肿满，大腹水肿，填臆不食，飧泄胁满，四肢不举。（土气失和，脾经为病也。）雨化欲令，热犹治之，温煦于气，亢而不泽。（君火有余，湿化不行也。）

　　少阳不迁正，则炎灼弗令，苗莠不荣，酷暑于秋，肃杀晚至，霜露不时；（寅申年，若太阴不退位，则少阳不迁正，相火失正，故炎灼弗令，苗莠不荣，暑热肃杀，其至皆晚也。莠音有，似稷之草。）民病 疟骨热，心悸惊骇，甚时血溢。

　　（皆相火郁热之病。）

　　阳明不迁正，则暑化于前，肃杀于后，草木反荣；（卯酉年，若少阳不退位，则阳明不迁正，金为火制，故暑热在前，肃杀在后。金令衰迟，故草木反荣。）民病寒热鼽嚏，皮毛折，爪甲枯焦，甚则喘嗽息高，悲伤不乐。（相火灼金，肺经受病也。）热化乃布，燥化未令，即清劲未行，肺金复病。（清劲未行，金之衰也。）

　　太阳不迁正，则冬清反寒，易令于春，杀霜在前，寒冰于后，阳光复治，凛冽不作，氛云待时；（辰戌年，若阳明不退位，则太阳不迁正，水正衰迟，故冬清反寒，易令于春。阴气不布故阳光复治，凛冽不作。）民病温疠至，喉闭嗌干，烦燥而渴，喘息而有音也。（水亏金燥，故民为温疠烦燥，喘息有音之病。）寒化待燥，犹治天气，过失序，与民作灾。（寒化须待燥去，犹得治天，但过期失序，则与民为灾也。他气皆然。）

　　帝曰：迁正早晚，以命其旨，愿闻退位，可得明哉？岐伯曰：所谓不退者，即天数未终，（天数未终，余气仍在，虽遇交司，故犹不退位。）即天数有余，名曰复布政，故名曰再治天也，即天令如故而不退位也。（天数有余，应退不退，故于新岁，犹行旧岁之令。）

　　厥阴不退位，即大风早举，时雨不降，湿令不化；（木制土，风胜湿也。）民病温疫疵废风生，民病皆肢节痛，头目痛，伏热内烦，咽喉干引饮。（疵，黑斑也。废，肢体偏废也。风气有余，故为此温疫疼痛伏热诸病。疵音慈。）

　　少阴不退位，即温生春冬，蛰虫早至，草木发生；（君火再布温热盛行也。）民病膈热咽干，血溢惊骇，小便赤涩，丹瘤 疮疡留毒。（皆火盛之病。）

　　太阴不退位而取，寒暑不时，埃昏布作，湿令不去；（太阴土气，王在四维，再治不退，故或寒或暑，其至不时，而埃昏布作矣。）民病四肢少力，食饮不下，泄注淋满，足胫寒，阴痿闭塞，失溺小便数。（土气不退，湿滞在脾，故为四肢少力，食饮不下等病。土邪伤肾，故为阴痿失溺等病。）

　　少阳不退位，即热生于春，暑乃后化，冬温不冻，流水不冰，蛰虫出见；（上年相火不退，故热生于春，后化迟留不去也。）民病少气，寒热更作，便血上热，小腹坚满，小便赤沃，甚则血溢。（民病少气，热伤气也。赤沃，赤尿也。皆相火之为病。）

　　阳明不退位，即春生清冷，草木晚荣，寒热间作；（金气清肃，阳和不舒，故寒热间作。）民病呕吐暴注，食饮不下，大便干燥，四肢不举，目瞑掉眩。（呕吐暴注，食饮不下，清寒犯胃也，大便干燥，金之气也，木受金邪，肝筋为病，故四肢不举，目瞑掉眩。此下独缺太阳不退位一条，古文之脱失也。）

　　帝曰：天岁早晚，余以知之，愿闻地数，可得闻乎？岐伯曰：地下迁正升天退位不前之法，即地土产化，万物失时之化也。（天气三，地气亦三。地之三者，左间当迁正，右间当升天，在泉当退位也，若地数不前而失其正，即应于地土之产化，皆万物失时之化也。旧本升字下无天字，失也，今增补之。）

　　二十八卷　运气类

　　四十一、刚柔失守三年化疫之刺

　　（《素问·遗篇刺法论》 附：导引法）

　　黄帝问曰：刚柔二干，失守其位，使天运之气皆虚乎？与民为病，可得平乎？（十干五运，分属阴阳。阳干气刚，甲丙戊庚壬也。阴干气柔，乙丁己辛癸也。故曰刚柔二干。）岐伯曰：深乎哉问！明其奥旨，天地迭移，三年化疫，是谓根之可见，必有逃门。（根，致病之本也。逃门，即治之之法。）

　　假令甲子刚柔失守，（甲与己合，皆土运也。子午则少阴司天，凡少阴司天，必阳明在泉，阳明属卯酉，而配于土运，则己卯为甲子年在泉之化。故上甲则下己，上刚则下柔，此天地之合，气化之常也。甲午己酉，其气皆同。失守义如下文下章。）刚未正，柔孤而有亏，（若上年癸亥，厥阴司天，木不退位，则甲子虽以阳年，土犹不正，甲子刚土未正于上，则己卯在泉亦柔孤而有亏也。）时序不令，即音律非从，（甲子阳律，太宫也。己卯阴吕，少宫也。刚失守则律乖音，柔孤虚则吕不应。）如此三年，变大疫也。（土气被抑，至三年后，必发而为土疫。疫，温疫也。）详其微甚，察其浅深，欲至而可刺，刺之。（郁微则病浅，郁甚则病深，察其欲至之期，可刺即刺之。）当先补肾俞，（肾俞穴，在足太阳经。土疫将至，恐伤水脏，故当先补肾俞。旧注曰：未刺时，先口衔针暖而用之，用圆利针。临刺时咒曰：五帝上真，六甲玄灵，气符至阴，百邪闭理。念三遍。自口中取针，先刺二分，留六呼，次入针至三分，动气至而徐徐出针，以手扪之，令受针人咽气三次，又可定神魂者也。按：病能论末王氏注曰：世本既阙第七二篇，盖指刺法、本病二论也。可见二篇亡在王氏之前。《新校正》云：今世有素问亡篇，仍托名王氏为注，辞理鄙陋，无足取者，久为明证。故此下用针咒语，其非王氏之笔可知。但临时诵之，或亦令人神定心专耳，故并录之以备择用。）次三日，可刺足太阴之所注。（太白穴也。土郁之甚，故当刺此以泄土气。旧注曰：先以口衔针令温，欲下针时咒曰：帝扶天形，护命成灵。诵之三遍，乃刺三分，留七呼，动气至，急出其针。）又有下位己卯不至而甲子孤立者，次三年作土疠，其法补泻，一如甲子同法也。（甲子年在泉，阳明己卯之化也。若己卯之柔不至于下，则甲子之刚亦孤立于上，三年之后，必作土疠。疠，杀疠也，即瘟疫之类。针法亦同。凡甲己土运之年上下失守者，其治皆然。）其刺以毕。又不须夜行及远行，令七日洁，清净斋戒。所有自来肾有久病者，可以寅时面向南，净神不乱思，闭气不息七遍，以引颈咽气顺之，如咽甚硬物，如此七遍后，饵舌下津令无数。（此即养气还精之法也。旧注曰：仙家咽气，令腹中鸣至脐下，子气见母元气，故曰反本还元，久饵之，令深根固蒂也。故咽气津者，名天池之水，资精气血，荡涤五脏，先溉元海，一名离宫之水，一名玉池，一名神水，不可唾之，但可饵之，以补精血，可益元海也。愚按：人生之本，精与气耳，精能生气，气亦生精，气聚精盈则神王，气散精衰则神去，故修真诸书，千言万语，无非发明精气神三字。然三者之用，尤先于气。故《悟真篇》曰：道自虚无生一气，便从一气产阴阳，又古歌曰：气是添年药，津为续命芝。世上慢忙兼慢走，不知求我更求谁？盖以天地万物皆由气化，气存数亦存，气尽数亦尽，所以生者由乎此，所以死者亦由乎此，此气之不可不宝，能宝其气，则延年之道也。故晋道成论长生养性之旨曰：其要在于存三、抱元、守一。三者，精气神，其名曰三宝。抱元者，抱守元阳真气也。守一者，神灵也。神在心，心有性，属阳，是为南方丙丁之火。肾者能生元阳为真气，其泄为精，是为北方壬癸之水。水为命，命系于阴也。此之谓性命。为三一之道，在于存想，下入丹田、抱守元阳，逾三五年，自然神定气和，功满行毕，其道成矣。诸如此类，虽道家议论尽多，然无非祖述本经精气之义耳。此章言闭气者，即所以养气也。饵津者，即所以益精也。

</div>
    <div class="pagination">
<a href="类经_page68.html">上一页</a><span>...</span><a href="类经_page64.html">64</a><a href="类经_page65.html">65</a><a href="类经_page66.html">66</a><a href="类经_page67.html">67</a><a href="类经_page68.html">68</a><span class="current-page">69</span><a href="类经_page70.html">70</a><a href="类经_page71.html">71</a><a href="类经_page72.html">72</a><a href="类经_page73.html">73</a><a href="类经_page74.html">74</a><span>...</span><a href="类经_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
