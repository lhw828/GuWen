<!DOCTYPE html>
<html>
<head>
    <meta charset="UTF-8">
    <title>辨证录 - 第 27 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 27 页/共 92 页</h1>
    <div class="content">　　人参（二钱） 白术（三钱） 肉桂（五分） 半夏（八分） 干姜（五分）

　　水煎服。一剂止，四剂全愈。

　　妇人一时发癫，全不识羞，见男子而如怡，遇女子而甚怒，往往有赤身露体而罔顾者，此乃肝火炽盛，思男子而不可得，郁结而成癫也。夫肝火炽盛，何便成癫?盖妇女肝木最不宜旺，旺则木中生火，火逼心而焚烧，则心中不安，有外行之失矣。然而心宫之外，有包络之护，何以不为阻隔，任其威逼乎?不知肝木之火，乃虚火也。虚火与相火同类，庇匪比之朋，忘圣明之戴，听其直烧心中而罔顾也。然而心君出走，宜有死亡之虞，何以但癫而不死，盖有肾水之救援耳。思男子而不可得者，因肾经之旺也。虽所旺者半是肾火，而肾水实未涸也。有肝火之相逼，即有肾水之相滋，所以但成癫痴，而未至夭丧耳。治法宜泻其肝火，补其肾水，而兼舒其郁闷之气为得也。方用散花丹：柴胡（三钱） 炒栀子（五钱） 白芍（二两） 当归（一两） 生地（一两） 熟地（二两） 玄参（二两） 天花粉（三钱） 陈皮（一钱） 茯神（五钱）

　　水煎服。一剂而癫轻，二剂而羞恶生，三剂而癫失，必闭门不见人也。

　　此方全去泻肝之火，不去耗肝之血；疏肝之郁，不去散肝之气；补肾中之精，不去救心中之焰。水足则木得所养，而火自息于木内；火息则神得所安，而魂自返于肝中，况有消痰利水之剂，则痰气尽消，各化为水，同趋于膀胱而出矣。

　　此症用栀连泻火汤亦甚效。

　　生地（一两） 当归 丹皮（各五钱） 炒栀子 天花粉（各三钱） 黄连（二钱） 吴茱萸（一钱）

　　水煎服。一剂而癫轻，二剂全愈。

　　此方兼可治热入血室，少加柴胡一钱。

　　人有入干戈之中，为贼所执，索金帛不与，贼褫其衣，将受刀，得释，遂失心如痴，人以为失神之病也，谁知是胆落之病乎。夫胆附于肝者也，因惊而胆堕者，非胆之果落于肝中也。盖胆中之汁味散而不收，一如胆之堕落于肝耳。胆既堕落，则胆中之汁尽为肝之所收，则肝强胆弱，而心不能取决于胆，心即忽忽如失，一如癫痴之症矣。治法泻肝气之有余，补胆气之不足，则胆汁自生，而癫痴可愈矣。方用却惊丹治之。

　　附子（三分） 陈皮（一钱） 白术（三钱） 当归（五钱） 丹砂（一钱） 铁粉（一钱） 茯神（三钱） 远志（一钱） 半夏（一钱） 人参（三钱） 薄荷（一钱） 天花粉（二钱） 南星（一钱）

　　各为细末，蜜为丸，如弹子大。

　　姜汤送下。一丸而惊气即收矣，连服三丸而癫痴自愈，不必尽服。

　　此方安神定志之圣方也。方中全在用铁粉为神，铁粉者铁落也，最能推抑肝邪而又不损肝气。肝与胆同类，均木之象也，木畏金刑，故用铁落以制肝，非取其金克木之意乎。金克肝木，未必不金克胆木矣。然而肝木阴木也，胆木阳木也，铁落克阴木而不克阳木，故制肝而不制胆。所以既伐肝邪，即引诸药直入胆中，以生胆汁，不独取其化痰而静镇也。

　　此症用收惊汤亦效。

　　当归 山茱萸（各一两） 白芍（二两） 北五味（二钱） 附子（三分）

　　水煎服。一剂惊收，二剂再不痴矣，三剂全愈。

　　人有思虑过度，耗损心血，遂至癫疾，或哭或笑，或裸体而走，或闭户自言，喃喃不已，人以为花癫之病也，谁知是失志之癫乎。夫思虑过多，必伤于脾，脾气一损，即不能散精于肺，肺气又伤，而清肃之令不行，而脾气更伤矣。且脾者心之子也，脾病而心必来援，犹子病而母必来顾。心见脾气之伤，以至失志，则心中无主，欲救而无从，欲忘而不得，呼邻而不应，忌仇而相侵，于是自忘其身，将为从井之事，见人而嚅嗫，背客而絮叨，遂至于癫而不自觉也，治法非急清其心不可。然而心病由于脾病也，补心以定志，更不若补脾以定志之为神。方用归神汤：人参（五钱） 白术（一两） 巴戟天（一两） 茯神（五钱） 紫河车（一具） 半夏（三钱） 陈皮（一钱） 甘草（一钱） 丹砂（一钱） 菖蒲（一钱） 麦冬（五钱） 柏子仁（三钱不去油） 白芥子（三钱）

　　各为末，先将紫河车净水煮熟，不可去血丝，捣烂，将各药末再捣为丸。白滚水送下五钱，连服数日，而癫如失也。

　　此方心脾同治之药也，虽消痰而不耗气。用紫河车者，以紫河车为先后天之母，更能归神于顷刻；神得河车而有根据，则志即根据神而相守，不特已失者重回，而既回者尤能永固也。

　　此症用加味温养汤亦效。

　　人参（一两） 白术（二两） 麦冬（一两） 半夏（三钱） 肉桂（一钱）

　　水煎服。二剂少愈，十剂全愈。

　　卷之四

　　狂病门（六则）

　　人有热极发狂，登高而呼，弃衣而走，气喘发汗如雨，此阳明胃经之火也。夫阳明之火何以能使人登高而呼乎?盖火性炎上，内火炽胜，则身自飞扬矣。热郁于胸，得呼则气泄矣。衣所以蔽体者也，内热既盛，衣之覆体，不啻如焚，弃之则快，又何顾焉。火刑肺金，自然大喘，喘极而肺金受伤，不能自卫夫皮毛，腠理开泄，阴不摄阳，逼其汁而外出，有不可止遏之势，汗既尽出，心无所养，神将飞越，安得而不发狂乎。方用加味白虎汤救之。

　　人参（二两） 石膏（三两） 知母（五钱） 茯苓（五钱） 麦冬（三两） 甘草（一钱） 半夏（三钱） 竹叶（二百片） 糯米（一撮）

　　水煎服。一剂而狂定，再剂而热止矣，不可用三剂也。

　　此症非用白虎汤以急救胃火，则肾水立时熬干，身成黑炭矣。然而火势燎原，非杯水可救，必得滂沱大雨，则满山遍野之焰始能尽行扑灭也。

　　此症用坎水汤亦效。

　　石膏（一两） 玄参（二两） 甘草（一钱） 天花粉（三钱） 炒栀子（三钱） 车前子（二钱）

　　水煎服。一剂狂定，再剂全愈。

　　人有火起发狂，腹满不得卧，面赤心热，妄见妄言，如见鬼状，此亦阳明胃火之盛也。

　　然胃火是阳症，而妄见妄言如见鬼状，又是阴症，何也?阳明之火盛，由于心包之火盛也。

　　阳明属阳，而心包属阴，心包与阳明之火，一齐并动，故腹满而不得卧。倘仅有胃火之动，而心包之火不动，虽口渴腹满，而尚可卧也。唯心包助胃火而齐动，遂至心神外越，而阴气乘之，若有所见，因而妄有所言，如见鬼而实非真有鬼也。治法仍宜泻胃之火，而不必泻心包之火。盖胃为心包之子，心包为胃之母也。母盛而子始旺，然子衰而母亦弱耳，泻胃火非即泻心包之火乎。方用泻子汤：玄参（三两） 甘菊花（一两） 知母（三钱） 天花粉（三钱）

　　水煎服。一剂而胃火平，二剂而心包火亦平矣。二火既平，而狂病自愈。

　　论理此症可用白虎汤，予嫌白虎汤过于峻削，故改用泻子汤。以此症心包属阴，用白虎汤以泻阳，毕竟有伤阴气，不若泻子汤，既泻其阳，而又无损其阴之为愈也。或曰：母盛而子始旺，泻心包之火可也，何以泻胃子之火耶!不知五脏六腑之火最烈者胃火也，胃火一炽，将肾水立时烁干，故必须先救胃火，胃火息而心包之火亦息矣。倘先泻心包之火，而寒凉之药不能先入心包，必由胃而后入，假道灭虢，不反动胃火之怒乎!不若直泻胃火，既能制阳，又能制阴，两有所得也。

　　此症用二石汤亦神。

　　人参（五钱） 石膏（五钱） 寒水石（二钱） 茯苓（三钱） 半夏（二钱） 丹皮（五钱）

　　水煎服。一剂狂定，二剂全愈。

　　人有易喜易笑，狂妄谵语，心神散乱，目有所见，人疑为胃火之热也。不知此病非胃热也，乃心热耳。心热发狂，膻中之外卫，谓何亦因心过于酷热，则包络膻中何敢代心以司令，听心中之自主而喜笑不节矣。譬如君王恣肆以擅威，宰辅大臣不敢轻谏，则近侍左右，无非便佞之流，自然声色可以娱心，言语可以博趣，此偏喜偏笑之所必至也。于是所发之令无非乱政，及至令不可行，而涣散之景象有同鬼域矣。人心之发热何独不然。然而心中发狂，以致神越，宜立时暴亡矣，何以仍能苟延日月耶?不知心热之发狂，不同于胃热之发狂，胃热之发狂乃外热而犯心，心之发狂乃内热而自乱。故胃狂有遽亡之祸，而心狂有苟延之幸也。治法必以清心为主，心清而狂自定矣。方用清心丹：黄连（三钱） 茯神（五钱） 生枣仁（五钱） 人参（三钱） 麦冬（一两） 玄参（一两） 丹参（三钱）

　　水煎服。一剂而神定，再剂而狂定，不必用三剂也。

　　黄连所以清心火，然徒用黄连，则心火正燥，恐黄连性燥，反动其燥，所以又益人参、丹参、麦冬之类，润以济之。盖火有余，自然气不足，补气以泻火，则心君无伤，可静而不可动矣。

　　此症用解妄汤亦效。

　　人参（一两） 黄连 茯神 柏子仁 玄参 丹参（各三钱） 生枣仁（五钱） 甘草（一钱） 肉桂（二分）

　　水煎服。一剂狂定，二剂全愈。

　　人有身热发狂，所言者无非淫乱之语，所喜者无非欢愉之事，一拂其言，一违其事，则狂妄猝发，见神见鬼，人以为心热之极也，谁知是心包之热乎?夫心包为心君之副，心中安静，胡为任包络之拂乱乖张至此。盖君弱臣强，心中寒极，不能自主耳。譬如庸懦之主，朝纲解散，乃寄其权于相，而相臣植党营私，生杀予夺，悉出其手，奉令者立即称扬，违命者辄加苛斥，闻顺情之辞则喜，听逆耳之言则怒。颠倒是非，违背礼法，心自生疑，若有所见，心包热狂，正复相似，治法自应泻心包之火。然而徒治心包，而心中内寒，愈有震惊之嫌，必须补助其心，使心气不弱，而后呼召外人，可清震主之贼矣。苟或单泻心包之火，则心包且有犯逆之危，非治法之善也。方用卫主汤：人参（一两） 茯苓（五钱） 玄参（一两） 天花粉（三钱） 麦冬（五钱） 生地（五钱） 丹皮（三钱） 水煎方用止玄参、生地、丹皮乃清心包之药，其人参、茯苓、麦冬仍是补心之品，心强而心包之火自弱矣。况玄参、生地、丹皮虽泻心包而亦是补心之剂，自然拨乱为安，化奸为忠也。或谓心中虚寒，用人参以补虚是矣，然用玄参、丹皮、生地之类虽凉心包，独不益心之寒乎，似乎宜加热药以济之也。嗟乎!心寒用热药理也。然而心包火旺，用助火之药以益心，必由心包而后能入，火性炎蒸，心未必得益，而转助心包之焰矣。故不若用人参以助心之为得。盖人参亦能助心包，非心包所恶，用玄参之类共入之，自然拥卫其心，指挥群药，以扫荡炎氛，将心气自旺，寒变为温，何必用热药以生变哉。

　　此症用正心汤亦神效。

　　人参 熟地（各一两） 玄参 麦冬（各二两） 菖蒲（一钱） 白芥子（三钱）

　　水煎服。一剂轻，二剂愈。

</div>
    <div class="pagination">
<a href="辨证录_page26.html">上一页</a><span>...</span><a href="辨证录_page22.html">22</a><a href="辨证录_page23.html">23</a><a href="辨证录_page24.html">24</a><a href="辨证录_page25.html">25</a><a href="辨证录_page26.html">26</a><span class="current-page">27</span><a href="辨证录_page28.html">28</a><a href="辨证录_page29.html">29</a><a href="辨证录_page30.html">30</a><a href="辨证录_page31.html">31</a><a href="辨证录_page32.html">32</a><span>...</span><a href="辨证录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
