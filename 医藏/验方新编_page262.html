<!DOCTYPE html>
<html>
<head>
    <meta charset="UTF-8">
    <title>验方新编 - 第 262 页/共 321 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>验方新编 - 第 262 页/共 321 页</h1>
    <div class="content">　　治痘损破脓水不止。棉茧散：取出蚕蛾茧，不拘多少，将生明矾为末，填入茧内，烧成灰，研为细末糁之，其水自干。或用甘草水浸过其灰、俟干，复研为末糁之，其性更醇。

　　卷舒散：绿豆一两，茶叶五钱，雄黄三分，冰片二分，共为细末，如痘干，用芙蓉花油，或腊梅花油，调搽。若痘湿，则用末糁之。

　　又方：松花粉二钱，黄丹一钱，研匀糁之。

　　又方：用武夷茶煎浓水，洗清脓拭干，以京都胭脂膏贴之。或用鲫鱼膏贴之，或用蜡梅花油润纸贴之亦可。

　　治痘溃烂，灰草散：荔枝壳（微燎存性）、草纸（烧灰存性）、多年陈茅草（晒干），三味共白龙散：用陈久干牛粪，烧过，取中间白者，研末敷之。

　　豆灰散：黄豆烧灰，研为细末糁之。

　　治痘溃烂流血不止。败毒散：取多年盖墙屋之烂草或稻草，洗净泥垢，晒干为末。此久经风霜雨露之滋，而感天地阴阳之气，善解疮毒，收湿气也！治痘破成坑不能合口。生肌散：黄连二钱，黄柏二钱，甘草三钱（以上俱生用），地骨皮治痘后诸疮。金华散：黄连、黄柏、黄芩、黄丹、大黄（以上生用）、轻粉各等分，麝香治痘疔。拔毒膏：雄黄、轻粉，共为细末，用胭脂水调敷。

　　治痘风癣。黄豆衣壳，煎水洗之，自散。

　　治余毒红肿。凡敷药皆留顶勿敷，使其毒由顶出。以下皆同。

　　三豆散：绿豆、黑小豆、赤小豆，共为末，调醋敷之，或以七夕水调敷。

　　又方：用豆腐渣敷患处。

　　又方：口嚼烂白豆敷之。

　　又方：用紫花地丁捣烂外敷。任无名肿毒，无有不退。

　　芙蓉膏：用芙蓉花或叶，或皮或根俱可，花更佳，黄荆子各等分，共捣烂，用鸡蛋白调敷两三次，立效。

　　必胜膏：马齿苋捣汁，猪膏、蜜糖，共熬膏敷之。

　　如意膏：南星八钱，半夏一两，大黄一两，（以上俱生用），白芷五钱，郁金五钱，姜黄五钱，苍朮五钱，共为末，用醋调敷。

　　又方：黄豆、姜、葱，共捣敷之，亦消。

　　（周景明识）

　　南海邱浩川先生牛痘一法，自西洋传中夏，行之而验者，不可更仆数。余曩闻其术，而以为未获见其书为憾！岁戊子，负笈麓山，始得其书于吴君葆元，以呈欧阳坦斋夫子，夫子善之，于是同砚诸友，咸踊跃醵金楼版，以广其传。其书原有诸名公题咏，约数千百言，皆身受其益而赞其妙者。兹因简帙太繁，未及备录，第即其图说、方法刊焉。余惟世之苦痘久矣，吹鼻之法，往往得失参半，而是书乃计出万全，转难为易，转危为安，诚发千古未发之蕴，而有以跻一世之婴孩于仁寿之域也，遵而行之，是所望于慈幼者。道光八年，岁在戊子，七月既望，衡山周景明春台氏识于岳麓书院之居业斋。

　　引痘撮要

　　痘科之流传久矣，自昔遵用鼻苗，由肺传肝及脾肾，相攻相伐，逆传命门，攻出先天伏毒，毒因逆攻而出，发无定处，设遇蒙头、锁项、缠腰，以致变症丛生，调治不善，在在惊其险　。近有西洋传浆新法，点于两臂。以两臂消烁诸穴，属手少阳三焦，故浆自少阳传胆，相引相导，顺传命门，引出先天伏毒，毒随顺引而出，发于两臂，按日亮水、灌浆、结痂。所以症无烦杂，获效不劳，人人安于盘石，洵保赤万全之善术也。此法留传中夏，今师其术而行之者日益广，仆阅历斯道有年，颇于其理有得，细考《引痘略》书，晦而不显。但国师邱君，原绘点痘之图，虽指明其所当然，尚未透发其所以然，故后之学人，点法不一，不能无讹传之弊。然此道以审穴为要着，不得其审穴之法，其何以行之无误耶。按宋诏命明医所铸铜人明堂之图穴，有至当不易之理，其理固不可强不知以为知，又何可秘所知而不冀人以共知。于是谨遵《针灸大成》、《御纂医宗金鉴》，录集同身寸法，铜人背面两图，镌刻于后，俾有志斯道者，阅图知脏腑之分别，按经知穴分之所在，既辨其所当然，复深究其所以然。由是寻经审穴，传点得法，不致有毫厘之谬，此不惟精明其术之可嘉，实保全婴赤之功甚大也，岂非仆之所深幸也哉。醴陵黄之檀、龄馨氏识，并点痘穴法附载于后。

　　中指同身寸法

　　图

　　宋铸铜人七尺六寸四分。按指五分为度，实则身长三尺八寸二分。至今点痘，论男左女右手中指与大指相屈如环，取内侧纹两角为一寸，各随长短量度，再加精细，无论老幼，手臂肩至肘长各为一尺七寸，以一归七除扣算，兼中指互考比量未有穴不妥当。

　　铜人面图

　　图

　　手太阴肺经，中府至少商。手厥阴心包，天池至中冲。

　　手少阴心经，极泉至少冲。足少阴肾经，涌泉至俞府。

　　足太阴脾经，隐白至大包。足厥阴肝经，大敦至期门。

　　铜人背图

　　图

　　手阳明大肠，商阳至迎香。手少阳三焦，关冲至耳门。

　　手太阳小肠，少泽至听官。足太阳膀胱，睛明至至阴。

　　足阳明胃经，头维至厉兑。足少阳胆经，瞳子至窍阴。

　　手少阳三焦经，起于关冲，终于耳门，共二十三穴，内录三穴点苗，余穴不点故不录。

　　其余十四经、十五络小穴多，亦不全录。

　　消烁，肩下臂外间腋斜肘分下。又云：分肉间，此穴虽无寸法，总须审其的是。

　　清冷渊，肘上二寸，伸肘举臂取之，但人有大小肥瘦之分，其间不可以不辨。

　　四渎，肘前五寸，扳肩取之，然取之更捷，非显而易识，以上所载穴分，虽属明白，然亦仅指其所当然，而其中之所以然，尤必经口授，乃更得其穴之真的，庶点种不致有误，迩来医家业是术者，最宜慎之！

　　按经取穴论

　　人身一十二经，气血阴阳攸分，按经点痘，独点少阳三焦经者何？《备要》云：少阳主气，诸药入胆经气分者，并入三焦，惟点两臂三穴，盖取配合上、中、下三焦，其理最妙。

　　《内经》曰：上焦如雾，气之源也。点消烁，上配膻中。中焦如沤，血之源也。点冷渊，中配胃脘。下焦如渎，水之源也。点四渎，下配丹田。丹田，即命门也。总之，不离乎三焦者是。故《易》曰：仰观于天，其星辰之奠丽，不如凡几，而其要则以七宿为经，二十四曜为纬。俯察于地，其山川之流峙，又不如凡几，而其要则以五岳为宗，四渎为委。天地且然，人身何独不然。细考其法甚善，理的无疑，洵保万全之良方也！毋庸予赘。

　　西洋点痘推原说

　　人身背脊十四椎下，名为命门，为督脉之穴。前与脐对，脐下丹田，为三焦之募穴，分与命门相表里。命门为生气之门，出而治脐，下分三歧，上冲夹脐，过天枢，上至膻中两乳间，元气所系焉。三焦有脏无腑，上焦在胃上口，治在膻中。中焦在胃管，治在脐旁。下焦在脐下，膀胱上口，治在脐。三焦、命门，原一气相贯通者也。故《经》曰：元气者，三焦之使。李濒湖曰：三焦即命门之用。王海藏曰：三焦命门为一府，其脉同诊。以是观之，三焦、命门，真相须而为用者也。点痘家，故点自三焦之穴，其初藉三焦而引入命门，其后由命门而转达三焦，理确而当，法奇而便，若审穴的实，则较稳吹苗家万万矣。大清道光十七年，岁次丁酉，夏四月，醴陵图南子识。

　　按：是书所称，引种万人，并无再出天花之患，固非虚语。然近亦间或千人中有一复出者，吹苗家即肆诋毁，谓其术不足凭，婴儿父母，虽明知牛痘甚便，犹未敢以轻试也。抑知千中间或有一复出者，其弊非由于立法之不密，实由于奉行之不善，以迩来业牛痘者，粗心浮气，偶尔刺穴稍偏，致胎毒未能出尽，后又不为之再引所误也。近得复引一法，最为稳妥，凡小儿引痘一次后，或逾数月，或至下年复引一次，如仍上浆结痂者，尚须再引，总以传浆后，越三宿而刺处微见红盘，再过二三日而红盘自退，并不起顶上浆者，为胎毒已尽之证。此后，虽遇自行天花，永不沾染矣。

　　卷二十二

　　痧症

　　删订痧书序

　　（古无痧字，本作沙，俗或作痧，又作痧。）

　　痧无专书，虽古有绞肠痧、干霍乱、青筋、白虎、中恶等症治，而禁忌未明，剖析未尽，千古如在暗室，医家托为怪症。稍知推拿　刮者，又禁人服药，迷误就毙，可胜悼哉！康熙初，林药樵始以痧书授王养吾，丙寅刻、晰微补化，全书未广流传。乾隆丙午，江宁有重梓施送者，《沈氏尊生书》亦已收入，而见者卒鲜。爰为删纂开雕，较原书词理简净，视沈刻眉目清疏，中有迭出数见者，便于仓猝检阅，对症施治，毋嫌烦复也。方名原取六十四卦，今改八音分纪，省字数易记查耳。家置一册，庶几识所忌宜，无误身命，倘有同志益广其传可也。嘉庆三年岁次戊午泰兴何汾丹流氏志。

</div>
    <div class="pagination">
<a href="验方新编_page261.html">上一页</a><span>...</span><a href="验方新编_page257.html">257</a><a href="验方新编_page258.html">258</a><a href="验方新编_page259.html">259</a><a href="验方新编_page260.html">260</a><a href="验方新编_page261.html">261</a><span class="current-page">262</span><a href="验方新编_page263.html">263</a><a href="验方新编_page264.html">264</a><a href="验方新编_page265.html">265</a><a href="验方新编_page266.html">266</a><a href="验方新编_page267.html">267</a><span>...</span><a href="验方新编_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
