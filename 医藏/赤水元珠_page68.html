<!DOCTYPE html>
<html>
<head>
    <meta charset="UTF-8">
    <title>赤水元珠 - 第 68 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 68 页/共 143 页</h1>
    <div class="content">　　三因六珍丹　治风癎失性颠倒欲死或作五畜等声掣縦吐沫久而方苏
　　丹砂【五钱】水银【一两半】铅【二两与水银结砂子】雄黄　雌黄　珍珠【各一两】
　　右细末炼蜜丸梧子大每服三五丸姜枣汤下丸此药须要捣二三万杵不然难丸
　　严氏控涎丸　治诸癎乆不愈顽涎聚散无时
　　生川乌　半夏　僵蚕【不炒以生姜自然汁浸一夕各五钱】全蝎【去尾七枚】鉄粉【三钱】甘遂【二钱半】
　　右生姜自然汁打薄糊为丸菉豆大硃砂为衣每服十五丸食后姜汤下忌甘草此下痰剂也
　　千金龙胆汤　治婴儿血脉盛实四肢惊掣发热并诸惊癎
　　龙胆草　钩藤　柴胡　黄芩　桂枝　芍药　茯苓　甘草【各六铢】螳蜋【二枚】大黄【一两】
　　右水一升煮取五合服之
　　本事人参散　治诸癎并慢脾风神昏痰盛
　　人参【五钱】南星【一两切片以生姜汁并浆水浸煮过性晒干为末】
　　右每服一钱姜三片水煎服加冬仁少许
　　断癎丹　治因惊成癎者
　　黄茋　钩藤　细辛　半夏　南星　菖蒲【各三钱】蝉退　甘草　桂心　逺志　防风　露蜂房【各二钱】杏仁【二钱半】
　　炼蜜丸菉豆大用硃砂麝少许为衣每服二十丸枣汤下日二服夜一服
　　甘遂丸　甘遂不蛀者三钱为细末将猪心剖开入甘遂以线缚定用纸裹数层慢火煨熟不可令焦取甘遂乘润入辰砂末一钱捣匀作四丸每服一丸猪心煮汤下
　　蛇黄丸　蛇黄小者二十枚以猪胆汁拌匀入火煆通红取出地上出火毒研极细
　　右用狗胆一枚取汁和粟米饭丸菉豆大每服十五丸温酒下吐涎乃效
　　蛇黄丹　治诸癎及小儿急惊风
　　蛇黄【四枚磁盏内煅红以猪胆汁一碗淬干】白附子　南星　辰砂【另研】麝香【各五钱】
　　右末稬米糊丸桐子大每服量大小或一二丸或三五丸温酒米汤任下
　　当归龙胆丸　治肾水隂虚风热蕴积时发惊悸癎搐
　　即龙荟丸　方在脇痛门
　　补胃燥痰丸　治隂癎服凉药太过损伤脾胃
　　白术【二钱】苍术　陈皮　半夏　南星　茯苓【各一钱半】木香【一钱】藿香【七分】甘草【四分】甚者加附子【五分】
　　姜五片水煎服
　　寳鉴沈香天麻丸　治一小儿四嵗因长老摩顶受记生人念咒恐惧发搐痰涎有声目多白睛强项背一时许方醒后每见皂衣人即发多服犀硃脑麝镇坠之药已四年余无功又添行步动作神思如痴脉沈而急针经云心脉满大癎瘈筋挛病乆气弱多服镇坠寒凉之剂复损正气故添动作如痴先灸两蹻各二七壮次服此药
　　又肝脉小急盖小儿神气尚弱因而被惊神思无依又动于肝肝主筋故癎瘈筋挛
　　沈香　益智　川乌【各二钱】天麻　防风　半夏　附子【炮各三钱】羌活【五钱】甘草　当归　僵蚕【各一钱半】独活【四钱】经云恐则气下精气怯而上焦闭以羌活独活苦温引气上行又入太阳为引用以为君天麻防风辛温以散之当归甘草辛甘温以补气血之不足养胃气以为臣附子川乌益智大辛温行阳退隂又治客寒伤胃肾主五液入脾为涎以生姜半夏燥湿化痰沈香辛温体重气清去怯安神故以为使
　　每服五钱生姜三片水煎去渣温服食前三剂愈
　　刘宗厚曰按癎症本从热治然亦有壊症而成隂者如钱仲阳所治王氏子吐防诸医药下之至虚变慢惊手足瘈疭而身冷医复与八正散钱氏曰不能食而胃中虚若利大小便即死乆则脾肾俱虚当身冷而闭目必用益黄散史君子丸补脾遂能饮食后又不语钱氏以地黄丸补肾一月而安皆此意也此方用大热之药乃从权以救前治之失非常治之道也
　　蜜佗僧　治暗风癫癎以开痰迷心窍
　　蜜佗僧成块者纒以鉄线又用鉄线挂火中煅红用酒醋一升淬尽出火毒为极细末每服一钱麝香汤调下
　　许学士惊气丸　发则牙闗急涎潮昏塞醒则精神若痴
　　附子　木香　僵蚕　白花蛇　橘红　天麻　麻黄　干蝎　天南星【姜汁浸一夜各五钱】苏子【一两】殊砂【二钱半为衣】右为末加氷麝少许炼蜜丸如龙眼大每服一丸金银薄荷汤化下温酒亦可此予家秘方也一军人犯法临刑得释缚精神顿失如痴与一丸服讫而寐及觉病已失矣一妇因避盗失心数年授此方不终剂而愈又一妇狂厥者十年诸治不验予授此方去附子加鉄落亦不终剂而愈鉄粉非但化痰镇心至如摧抑肝邪特异若多恚怒肝邪大盛鉄粉能制伏之此金制木之意也
　　颤振门
　　生生子曰颤振者非寒禁鼔栗乃木火上盛肾隂不充下虚上实实为痰火虚则肾亏法则清上补下
　　新寨马叟年五十九因秋欠税官杖六十得惊气成风搐已三年矣病大发则手足颤掉不能持物食则令人代哺口目张睒唇舌嚼烂抖擞之状如线引傀儡每发市人皆聚观夜卧发热衣被尽蹇遍身燥痒中热而反外寒久欲自尽手不能绳倾产求医至破其家而病益坚叟之子邑中旧小吏也以父母病讯戴人戴人曰此病甚易治若隆暑时不过一涌再涌夺则愈矣今已秋寒可三之如未更刺腧穴必愈先以通圣散汗之继服涌剂则痰一二升至晩又下五七行其疾小愈待五日再一涌出痰三四升如鸡黄成块状如汤热叟以手颤不能自探妻与代探咽嗌肿伤昏愦如醉约一二时许稍稍省又下数行立觉足轻颤减热亦不作足亦能步手巾栉自持匙筯未至三涌病去如濯病后但觉极寒戴人曰当以食补之乆则自退盖大疾之去卫气未复故宜以散风导气之药切不可以热剂温之恐反成他病也
　　生生子曰据戴人此治非真知其为痰火盛实者莫敢如此疗也木之有余由金之衰弱病既乆恐亦有始同而终异者况吐汗下之后谓絶不必补养得乎病之轻者或可用补金平木清痰调气之法在人自斟酌之
　　摧肝丸　镇火平肝消痰定颤
　　胆星　钩藤　黄连【酒炒】滑石【飞】鉄华粉【各一两】青黛【三钱】僵蚕【炒五钱】天麻【酒洗二两】辰砂【飞五钱】大甘草【二钱】
　　右末以竹沥一碗姜汁少许打糊丸菉豆大食后及夜茶下一钱五分忌鸡羊
　　本事钩藤散　治肝厥头摇运能清头目
　　钩藤　陈皮　半夏　麦冬　茯苓【各七分】人参　甘菊【勿悮用野菊花】防风【各五分】石膏【一钱】甘草【三分】
　　姜二片水煎服
　　参术汤　气虚颤掉
　　人参　白术　黄茋【各二钱】茯苓　甘草　陈皮【各一钱】甚者加附子
　　水煎服
　　统防秘方补心丸　心虚手振
　　当归　生地【各一两半】川芎　甘草　人参【各一两】栢子仁酸枣仁【各三两】逺志【去心二两半】辰砂【飞】胆星【各五钱】金箔【二十片】麝香【一钱】琥珀【三钱】石菖蒲【六钱】茯神【去皮心七钱】
　　为末饼糊丸菉豆大辰砂为衣每七八十丸津唾咽下或姜汤下
　　统防秘方定心丸　老人战动风气所致及血虚而振天麻【蒸熟】秦艽【去芦】全蝎【去头尾】细辛【各一两】熟地　生地川归　川芎　芍药【各二两】防风　荆芥【各七钱】白术黄茋【各两半】葳灵仙【酒洗五钱】
　　为末酒糊丸梧子大每服七八十丸食逺白汤或酒送下
　　瘈疭门
　　生生子曰瘈缩也疭伸也伸缩不止手如拽锯搐之类也汗多不止为虚无汗能食为实
　　内经曰心脉急甚者为瘈疭此心经虚寒治宜补心牛黄散之类
　　又曰心脉满大癎瘈筋挛此心火实热也治宜防心火凉惊丸主之
　　又曰肝脉小急亦癎瘈筋挛此肝虚也冝续断丸主之若肝脉盛宜救脾加减建中汤内经谓脾脉急甚亦为瘈疭此脾虚肝乘之而瘈也故宜实土防木之剂建中汤是也
　　刘河涧曰诸热瞀瘈皆属于火热胜风搏并于经络风主动而不宁风火相乘是以瞀瘈生矣治以祛风涤热之剂折其火热瞀瘈立愈若妄加灼艾或饮以发表之剂则死不旋踵矣
　　东垣人参益气汤　热伤元气四肢困倦手指麻木时时瘈疭
　　黄茋【二钱】甘草【炙】升麻【各五分】柴胡【六分】五味子【三十粒】甘草【生五分】人参【一钱二分】白芍【七分】
　　水煎服
　　独活汤　风虚昏瞆不自知觉手足瘈疭或为热血虚不能服发汗药及中风自汗尤宜服之
　　独活　羌活　人参　防风　川归　细辛　茯神逺志　半夏　桂心　白薇　菖蒲　川芎【各五钱】甘草【炙二钱半】
　　每一两姜五片煎温服
　　胃风饮　虚风症能食麻木牙闗急手足瘈疭目肉蠕瞤胃中有风面肿
　　白芷【一钱二分】升麻【二钱】葛根　苍术　蔓荆子　川归身【各一钱】甘草　柴胡　藁本　羌活　草豆仁　黄栢麻黄【不去节各五分】
　　姜三片枣二枚水煎温服
　　千金薯蓣丸　肾气虚弱风气百疾头惊悸瘈疭薯蓣【廿八分】当归【十分】桂心【七分】神曲【炒】熟地黄　人参【各十分】川芎　芍药　白术　麦冬　杏仁【各六分】甘草【二十分】柴胡　桔梗　茯苓【各五分】鹿角胶【七分】干姜　白敛【各三分】防风　黄芩【各六分】大豆黄卷【七分】大枣【百枚为膏】右末和枣膏加炼蜜丸如弹子大空心酒服一丸日三服
　　续断丸　肝劳虚寒脇痛胀满眼昏不食挛缩瘈疭续断【酒浸】川芎　川归　半夏【姜制】橘红　干姜【炮各一两】桂心　甘草【炙各五钱】
　　右末炼蜜丸桐子大每百丸白汤下
　　牛黄散　心虚风筋脉挛搐神昏语澁
　　牛黄　氷片　硃砂　麝【各一钱】蝉退　乌蛇肉【各一两】全蝎【炒】僵蚕【炒】桑螵蛸　羚羊角　天麻　阿胶防风　甘菊　桂心　细辛　蔓荆子侧子【去皮】独活犀角【各五钱】麻黄【七钱半】
　　右为末和匀再研每服一钱荳淋酒下
　　续命煮散　风气留滞心中昏瞆四肢无力口眼瞤动或时搐搦或渇或自汗
　　防风　独活　当归　人参　细辛　葛根　熟地黄　芍药　川芎　甘草　逺志　荆芥　半夏【各五钱】官桂【七钱半】
　　每一两姜三片煎汗多者加牡蛎一钱半
　　独活散治风热化痰
　　细辛　石膏　甘草【炙各五钱】独活　防风　藁本　旋覆花　川芎　蔓荆子【各一钱】
　　右每服三钱姜三片水煎服
　　痓门【附劳风】
　　生生子曰内经云肺移热于肾传为柔痓痓古云痉劲切之谓也仲景诸公伤寒书皆以为太阳风湿所致亦有兼阳眀经者仲景谓汗下过多及疮家发汗过度皆成痓此指外感之邪原系伤寒家法也陈无择张子和诸公云亦有风火痰热之内因者谓此病多由亡血筋无所营故邪得以所袭丹溪谓比癎为虚此皆指内伤之症也观刚柔二字则亦当有虚实之别大抵刚者多从外感柔者多従内伤故治斯疾者但眀知従外感而来则用伤寒家法若从杂症而来则用陈无择丹溪刘宗厚张子和诸家之法庶表里详尽始无遗此失彼之患矣
　　内经云诸痓项强皆属于湿【王注太阳伤湿】又云诸暴强直皆属于风【王注阳内欝而隂行于外】刘宗厚云按内经言痓肺肾太阳督脉与夫六气皆能为之大抵皆主于湿
　　仲景云太阳病发热无汗反恶寒者名曰刚痓
　　成无已曰痓者痉也强也千金曰太阳中风重感寒湿则变痓太阳病发热无汗为表实则不当恶寒今反恶寒者则太阳中风重感于寒为痓病也以表实感寒故曰刚痓
　　太阳病发热汗出不恶寒者名曰柔痓
　　成无已曰太阳病发热汗出为表虚则当恶寒其不恶寒者为阳眀病今发热汗出而不恶寒者非阳眀证则是太阳中风重感于湿为柔痓也表虚感湿故曰柔痓
　　太阳病发热脉沈而细者名曰痓
　　成无已曰太阳主表太阳病发热为表病脉当浮大今脉反沈细既不愈则太阳中风重感于湿而为痓也金匮要畧曰太阳病其证备身体强兀兀然脉反沈细此为痓括蒌桂枝汤主之
　　太阳病发汗太多因致痓
　　成无已曰太阳病发汗太多则亡阳内经曰阳气者精则养神柔则养筋阳防不能养筋则筋脉急而成痓也
　　病身热足寒颈项强急恶寒时头热面赤目脉赤独摇头卒口噤背反张者痓病也
　　成无已曰太阳中风为纯中风也太阳中寒为纯伤寒也皆不作痓惟是太阳中风重感寒湿乃变为痓也身热足寒者寒湿伤下也时头热面赤目脉赤风伤于上也头摇风主动也独头摇者头为诸阳之防风伤阳也若纯伤风者身亦为动摇手足为之搐搦此皆内挟寒温故头摇也口噤者寒主急也卒口噤者不常噤也有时而缓若风寒相抟则口噤而不时开此皆加之风湿故卒口噤也足太阳之脉起于目内眦上额交巅上其支别者从巅入络脑还出别下项循肩防内夹脊抵腰中下贯臀以下至足风寒客于经中则筋脉拘急故颈项强急而背反张也
　　风病下之则痓复发汗必拘急
　　疮家虽身疼痛不可发汗汗出则痓
　　刘宗厚曰按此谓汗下而致痓则不专于风寒湿之外传矣是又因壊证而成也发汗下之太过皆亡津液损血之所由也
　　刘宗厚曰按痓症属风寒湿所伤有汗者脉必浮缓无汗者脉必浮若其脉沈细者湿所伤也坚直上下行皆之象也发汗已其脉如蛇亡津液而无胃气之象也
　　子和云吕君玉妻年三十病风搐目角弓反张数日不食诸医皆作惊风暗风风癎治之以南星雄黄乌附用之不效戴人曰诸风掉皆属肝木曲直摇动风之用也阳主动隂主静由火盛制金金衰不能平木肝木茂而自病因涌风痰二三升次以寒剂下十余行又以排针刺百防穴出血一杯愈
　　刘宗厚曰按风搐本与痓症不同而痓症属湿土极必兼风木动摇之化风搐属木木极必见金燥敛之形要之亦可同论故取此条以证痓病不专风寒湿之外至亦有风火热之内作者也
　　三因方云夫人之筋各随经络结束于身血气内虚外为风寒湿热之所中则痓以风散气故有汗而不恶寒曰柔痓寒泣血无汗而恶寒曰刚痓原其所因多由亡血筋无所营故邪得以袭之所以伤寒汗下过多与夫病疮人及产后致于斯疾者槩可见矣诊其脉皆沈伏但阳缓隂急则乆乆拘挛隂缓阳急则反张强直二证各异不可不别
</div>
    <div class="pagination">
<a href="赤水元珠_page67.html">上一页</a><span>...</span><a href="赤水元珠_page63.html">63</a><a href="赤水元珠_page64.html">64</a><a href="赤水元珠_page65.html">65</a><a href="赤水元珠_page66.html">66</a><a href="赤水元珠_page67.html">67</a><span class="current-page">68</span><a href="赤水元珠_page69.html">69</a><a href="赤水元珠_page70.html">70</a><a href="赤水元珠_page71.html">71</a><a href="赤水元珠_page72.html">72</a><a href="赤水元珠_page73.html">73</a><span>...</span><a href="赤水元珠_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
