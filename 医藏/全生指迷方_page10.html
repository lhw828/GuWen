<!DOCTYPE html>
<html>
<head>
    <meta charset="UTF-8">
    <title>全生指迷方 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全生指迷方 - 第 10 页/共 11 页</h1>
    <div class="content">　　若心上汪洋嘈烦，头目时痛，胸中不利，或呕胆汁，大便或利或秘，喜渴，此中脘伏痰旋复丸主之。

　　旋复花丸（见前热证门。）

　　若心下虚满，不入饮食，时时欲呕，呕无所出， 短气，由他病瘥后，复为寒邪伤气气寒则不能食，胃无谷气以养，其脉微弱，大藿香散主之。

　　大藿香散藿香叶 人参 茯苓 桔梗 木香 桂（取心） 白术（各半两） 半夏（汤洗七遍，为末半两，姜汁和成饼子，阴干） 枇杷叶（十片，刷去毛）

　　上为末。每服三大钱，水一盏，炒姜丝一分，与药同煎至七分，去滓，食前温服。刘孟容《琐碎录》名藿香汤。

　　若心下烦，不喜热物，得热即呕，喜渴，由胃受邪热，胃热则气浊，阴阳浑乱，其脉虚数，或细而疾，竹茹汤主之。

　　竹茹汤竹茹 橘皮 甘草 半夏 赤茯苓 麦冬 人参 枇杷叶上加姜枣煎，胃寒去竹茹麦冬，加丁香，实火去人参。

　　若心下闷乱，呕吐不止，卧起不安，手足躁扰，水浆不下，由冷热不和，邪正相干，清浊不分，阴阳错乱，喜冷者因热，恶冷者因寒，名曰霍乱。其脉弦大者，寒也，大理中汤、半硫丸主之。其脉数疾者，热也，小藿香散、青金散主之。

　　大理中汤（方缺。）

　　半硫丸半夏（汤洗七遍，焙，为末） 硫黄（研，等分）

　　上研细，生姜汁煮糊为丸。米饮下三十丸。

　　小藿香散丁香 枇杷叶（去毛） 干葛 赤茯苓 藿香叶 甘草（各等分）

　　上为末。每服三钱，水一盏，生姜三片，同煎至一盏，去滓温服。

　　青金散（方缺。）

　　若卒然呕吐，胸中痞闷，气不下行，由饮食过伤，胸气滞而不转，胃中为浊，逆行则吐其脉沉疾，金汁丸主之。

　　金汁丸（方缺。）

　　若痛而呕者，此寒气客于肠胃，肠胃得寒则聚沫，聚沫则痛，痛则气逆，逆则津液反出而呕，其脉紧细而滑，粳米汤主之。

　　粳米汤附子（炮，去皮脐，切片子，半两） 半夏（汤浸七遍，切片子，二两半） 甘草（炙，锉碎，一两） 陈粳米（二两半）

　　上拌和，分作十二服。每服用水三盏，姜十片，同煎至一盏，去滓温服。

　　若因呕而哕者，吴茱萸丸主之。

　　吴茱萸丸吴茱萸（炒，一两） 橘皮（洗，二两） 附子（炮，去皮脐，半两）

　　上为细末，白面糊为丸，如梧桐子大。饮下二十粒，食前服。

　　卷四

　　小便

　　附大便

　　论曰：小肠为受盛之腑，传导水液，若始觉小便微涩赤黄，渐渐不通，小腹膨 ，由心经蕴热，传于小肠，小肠热，则渗于脬中，脬辟而系转，诊心脉大而牢，用 叶散，或石苇汤主之。

　　叶散裹茶 叶（一两，烧灰） 滑石（半两，研）

　　上为细末，沸汤浸服。或小便暴不通，点好茶一杯，入生油三两，点饮之。

　　石苇汤石苇（去毛，锉） 车前子（锉，车前叶亦可，等分）

　　上浓煮汁饮之。若腹胀，溺溲不得，好卧屈膝，阴缩肿，此厥阴之厥，加赤茯苓、黄芩分两如前。

　　若卒暴小便不通，脐腹膨急，气上冲心，闷绝欲死，由忍尿劳役，或从惊恐，气无所伸乘并膀胱，气冲脬系不正。诊其脉，右手急大，葱白汤葱白汤橘皮（洗，三两，切） 葵子（一两） 葱白（三茎，切）

　　上以水五升，煮取二升，分三服。

　　固脬丸茴香（炒，一两） 桑螵蛸（炒，半两） 菟丝子（拣净，酒浸一宿，乘润捣烂，焙干，二两） 戎盐（炒一分） 附子（炮，去皮脐，半两）

　　上为细末，煮糊为丸，如梧桐子大。饮下三十粒，空心服。

　　若小便纯血，血下则凝，亦无痛处， 短气，由阳气不固，阴无所守，五液注下脉散涩欲绝而身冷者死，苁蓉丸主之。

　　苁蓉丸 史载之《指南方》：治虚劳溺血，加桑螵蛸半两，炙焦，酒糊为丸，盐汤下。

　　菟丝子（拣净，酒浸一宿，乘润捣烂，再焙） 肉苁蓉（洗，切，焙） 鹿茸（去毛，截片酥炙） 干地黄（等分）

　　上为细末，煮糊为丸，如梧桐子大。饮下三十粒，空心服。

　　若大肠为传导之官，变化出焉。如大便不通者，津液燥也。慎无以烈药，宜紫苏丸主之紫苏丸紫苏子（去皮，研） 橘皮（洗，各二两） 知母（一两）

　　上为末，用生姜汁调成稀膏，于重汤上煮，不住手搅，候可，丸如梧桐子大。蜜汤下三十粒。

　　卷四

　　妇人科

　　四物加桂汤 治忽然寒热。

　　川芎 当归（洗，焙） 芍药 地黄（焙） 桂心（等分）

　　上为散。每服五钱，水二盏，煎至一盏，去滓温服。 史载之《指南方》内无川芎。

　　葶苈丸 治先因小便不利，后身面浮肿，致经血不行，此水乘于血，名曰水分。

　　甜葶苈（炒） 续随子（去皮，研，各半两） 干笋（一两）

　　上为细末，熟枣肉和丸，如梧桐子大。煎扁竹汤下七粒。如大便利者，减葶苈、续随子各一分，加白术半两，食后服。

　　牡丹丸 治经候时行时止，或淋漓不断，腹中时痛，其脉沉涩，由寒热邪气客于胞中，留而为血滞，当有所去乃愈。

　　大黄（蒸） 附子（炮，去皮脐） 茯苓 牡蒙 牡丹皮 桔梗（各二两） 芎 人参浓朴（去皮，姜汁涂，炙） 当归（焙，各半两） 甜葶苈（炒，各二两） 椒（去目，炒出汗，半两） 虻虫（去头足翅，五十个） 吴茱萸（炒） 柴胡（去苗） 干姜 桂（去心，各半两）

</div>
    <div class="pagination">
<a href="全生指迷方_page9.html">上一页</a><span>...</span><a href="全生指迷方_page5.html">5</a><a href="全生指迷方_page6.html">6</a><a href="全生指迷方_page7.html">7</a><a href="全生指迷方_page8.html">8</a><a href="全生指迷方_page9.html">9</a><span class="current-page">10</span><a href="全生指迷方_page11.html">11</a><a href="全生指迷方_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
