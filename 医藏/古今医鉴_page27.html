<!DOCTYPE html>
<html>
<head>
    <meta charset="UTF-8">
    <title>古今医鉴 - 第 27 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 27 页/共 102 页</h1>
    <div class="content">　　 证夫天地之气，常则安，变则病。况人禀天地之气，五运迭侵于外，七情交战于中。是以圣人啬气，如持至宝；庸人投物，而反伤太和。此轩岐所以论诸病皆因于气，有病皆生于气，遂有九气不同之说。气本一也，因所触而为九，怒、喜、悲、恐、寒、暑、惊、思、劳也。其言曰：怒则气上，喜则气缓，悲则气消，恐则气下，寒则气收，暑则气泄，惊则气乱，思则气结，劳则气耗。夫人身之正气，与血为配。血行脉中，气行脉外，一呼脉行三寸，一吸脉行三寸，气血并行，周流乎一身之中，灌溉乎百骸之内，循环无端，营运不悖，此为生生不息之妙用也。经云：一息不运则机缄穷，一毫不续则穹壤判。若内无七情之所伤，外无六淫之所感，何气病之有哉。其不善摄生者，五志之火，无时不起；五味之偏，无时不伤。

　　是以酿成胶痰固积，留滞于六腑；郁火邪气，充塞乎三焦，使气血失其常候，脏腑不能传导。是故外邪得以乘虚而凑袭矣。以致清阳不升，浊阴不降，而诸般气痛，朝辍暮作而为胶固之疾。非良工妙手，莫易治焉。

　　若夫为胁痛，为心腹痛，为周身刺痛，甚则为翻胃，为膈噎等证，即此之由也。大抵男子属阳，得气易散；女子属阴，得气易郁。是以男子之气病常少，女人之气病常多。故治妇人宜以顺气为主，而兼乎散血；治男子宜以养荣为主，而调气次之，斯得气证治法之大要也。

　　气之为病，非止一端，有七情气，有郁气，有怒气，有热气，有冷气，有厥气，有逆气，有痰气，有虚气，有中满气，有腹胀气，务要详究，不可雷同一例治之。

　　 治治诸气，须用上下分消，不可骤用《局方》金石、乌、附燥热等剂。

　　一、七情忧结，遂成郁气难治。必须自能知戒，庶几。

　　一、郁气宜开郁，如苍术、香附、川芎、青皮、竹茹、山栀子、枳壳、连翘、木香、泽泻之类。

　　一、枳壳破滞气，然多服损胸中至高之气。青皮泻肝气，多服损真气。香附快滞气。陈皮泄逆气。紫苏散表气。浓朴泻胃气。槟榔泻至高之气，藿香之馨香，上行胃气。沉香升降真气。脑麝散真气。木香行中下焦气。若此之类，气实所宜。其中有行散者，有损泄者，用之能治气之标，而不能制气之本。

　　 方 四七汤  治喜、怒、悲、思，忧、恐、惊之气，结成痰涎，状如破絮。或如梅核在咽喉之间，咯之不出，咽之不下，此七情所为也。或中脘痞满，气不舒快。或痰涎壅盛，上气喘急。或因痰饮中阻，呕逆恶心。并宜服之。

　　半夏（五两） 茯苓（四两） 浓朴（四两） 紫苏（二两）

　　上锉，作十剂，生姜七片，枣一枚，水煎热服。梅核气，加桔梗、枳实。一方加槟榔。

　　 分心气饮 〔批〕（按此方治诸气平和之剂） 治男子女人一切气不和。多因忧愁思虑，忿怒伤神，或临食忧感，或事不遂意，使抑郁之气留滞不散，停于胸膈之间，不能流畅，致心胸两胁痞满虚胀，噎塞不通，噫气吞酸，恶心呕哕，目眩头晕，面色痿黄，口苦舌干，饮食减少，四肢怠倦，日渐 羸。或大病之后，胸中虚痞，不思饮食。并皆治之。

　　青皮（五钱） 陈皮（五钱） 半夏（三钱五分） 白茯苓（三钱五分） 紫苏（二两）

　　腹皮（五钱） 肉桂（三钱五分） 赤茯苓（三钱） 桑皮（五钱） 木通（三钱五分） 羌活（五钱） 甘草（二钱五分）

　　上锉，分五剂，生姜三片，枣一枚，灯心十茎，水煎服。一方去芍药、羌活，加木香、槟榔，香附、枳壳、莪术、藿香、桔梗，善治忧思郁怒，诸气痞满。性急，加柴胡。多怒，加黄芩。食少，加砂仁、炒神曲。

　　咳嗽，加桔梗、半夏。胸膈痞闷，加枳实、香附。三焦不和，加乌药。气闭，加莱菔子、枳壳。气滞腰疼，加木瓜、枳壳。上焦热盛，加黄芩。下焦热盛，加黄柏。翻胃，加沉香磨服。水气面目浮肿，加猪苓、泽泻、车前子、木瓜、葶苈、麦门冬。气块，加三棱、莪术，槟榔、青皮。

　　 利气丸  治一切气滞，心腹满闷疼痛，胁肋膨胀，呕吐酸水，痰涎不利，头目眩晕，并食积、酒毒，及米谷不化，或下痢脓血，大小便结滞不快，风壅积热，口苦烦躁，涕唾稠粘。此药最能流湿润燥，推陈致新，滋阴抑阳，散郁破结，活血通经，治气分之圣药也。

　　大黄（生用，六两） 黑丑（头末，六两） 木香（一两） 槟榔（一两） 枳壳（麸炒，一两） 香附（炒，四两） 青皮（炒，一两） 广皮（一两） 莪术（煨，一两） 黄连（一两） 黄柏（三两）

　　上为细末，水丸如梧桐子大。每服一百，临卧以淡姜汤送下，以大便通利为度。如不利，再加丸数服，务使通利为愈。

　　 一块气 〔批〕（按此方治诸气专攻之剂） 治诸气食积，及噎膈痞满，胸胁刺痛， 瘕疝气，并皆治之。

　　青皮（一两） 陈皮（一两） 三棱（一两） 蓬术（一两） 香附（便制，一两） 神曲（炒，三钱） 麦芽（三钱，炒） 萝卜子（三钱，炒） 白丑（头末，三钱） 槟榔（三钱）郁金（三钱） 黄连（酒炒，三钱） 枳实（三钱） 皂荚（二钱五分） 百草霜（二钱五分）

　　上为末，面糊为丸绿豆大。每三十丸，视疾之上下，为食之先后，热酒姜汤送下。

　　卷之六

　　青筋

　　 证夫青筋之证，原气逆而血不行，俾恶血上攻于心也。多由一切怒气相冲，或忧郁气结不散，或恼怒复伤生冷，或房劳后受寒湿，以致精神恍惚，心忡气喘，噎塞上壅，呕哕恶心，头目昏眩，胸膈痞满，心腹绞刺，胁肋腰背头脑疼痛，口苦舌干，面青唇黑，四肢沉困，百节酸疼。或憎寒壮热，遍身麻痹不仁，手足厥冷颤掉，默默不已，不思饮食等症，皆恶血攻心而致之也。自古以来，无人论此，但有患此疾者，无方可治。惟以砭针于两手曲池青筋上刺之，出紫血不胜其数，而疾有即愈者，有不愈者而变为大患者。常惯病此者，或有一月一次，或两三次者，屡患屡刺，莫之能愈。愚惟虑人之生命以气血为主。故丹溪曰：气血和，一疾不生；亏则百病生焉。况此病先伤于气，而后复损其血，不致于夭枉者，盖亦鲜矣。虽然未有退血之法，又不得不刺，不刺则恶血攻心，须臾不救。

　　 治予制一方，屡获效验，名白虎丸。白虎者，西方肺金之谓也；青筋者，东方肝木之属也。以白虎而治青筋，是金能克木故耳，何病之不愈哉。此方之妙，不惟代刺青筋之苦，愈青筋之病，而亦免后日之患，其惠也，不亦大乎。此方兼治男子久患痢疾、便血，妇人崩漏、带下，并一切打扑内损，血不能散，心腹痛欲死者，服之，其效不啻桴鼓之影响也。（按：此青筋之病，北人多患之，南方有即痧症也）

　　 方 白虎丸 （云林制） 歌曰：白虎丸丹古锻石，谷神子制救人灾，柏中为末水飞过，手上成丸日晒来。引宜烧酒一二盏，每服须吞五十枚。保全世患青筋证，广积阴功遍九垓。

　　千年古锻石（不拘多少，刮去杂色泥土，杵为末，水飞过）

　　上晒，勿令太燥，量可丸即收，丸如梧桐子大。每服五十丸，看轻重加减，烧酒送下。此药能顺气散血，化痰消滞。治青筋初觉头疼恶心，或腹痛，或腰痛，或遍身作痛，不思饮食，即进一服，当时血散。若过三五日，青筋已老，多服取效。又治心腹痛，及妇人崩漏带下，或因气恼致病，或久患赤白痢疾，或打扑内损，血不能散，服之大效。

　　 大公丸 （宋杏川传） 治紧阴青筋，心腹疼痛。

　　干姜（二两） 白矾（枯过，二两）

　　上为末，用糯米糊为丸，如绿豆大。每服三十丸，滚水下。如不止，再饮滚水三口。

　　治妇人因气打青筋，后即心慌发热，口干腹胀，恶心呕哕等症。宜服分心气饮，加麦门冬、黄连、生地。

　　卷之六

　　痞满

　　 脉胸痞脉滑，为有痰结。弦伏亦痞，涩则气劣。

　　 证夫“痞”与“否”同，不通“泰”也。由阴伏阳蓄，气与血不运而成。处心下，位中央，填满痞塞，皆土邪之为病也，与胀满有轻重之分。痞则内觉痞闷，而外无胀急之形；胀满则内胀而外亦有形也。前人皆指误下而致之，盖误下则里气虚，故伤寒之表邪乘虚入于心下；杂病则所受之邪气，亦蓄心下，因而致痞也。亦有不因误下而得之者，有中气虚弱，不能运化精微而为痞者；有饮食痰积，不能施化而为痞者；有湿热太甚，土来心下为痞者。

　　 治古方治痞，用黄连、黄芩、枳实之苦以泄之，浓朴、半夏，生姜之辛以散之，人参、白术之甘苦以补之，茯苓、泽泻之淡以渗之。大概与湿同治，使上下分消可也。又曰：肥人多是湿痰，宜苍术、半夏、砂仁、茯苓、滑石以燥之；瘦人多是中焦郁热，宜枳实、黄连以导之，葛根、升麻以发之。如饮食后因感风寒，以致饮食不消而作痞者，宜藿香、砂仁、草豆蔻、吴茱萸以温化之，如脾气虚弱，转运不调，饮食不化为痞者，当消导其胸中窒塞，宜陈皮、白术、神曲、麦芽、山楂以助化之，或以保和丸、枳实导滞丸，木香化滞汤主之。有伤寒下早而作痞，桔梗汤、小陷胸汤主之；有伤寒下多则亡阳而痞者，四物汤加参、苓、白术、柴胡、升麻，少佐陈皮、枳壳以疏之；有大病后元气未复，而胸满气短者，补中益气汤、橘皮枳术丸主之。又有虚实之殊焉，实痞大便闭而能食者，浓朴枳实汤主之；虚痞大便利者，芍药、陈皮治之。上逆兀兀欲吐者，则宜吐之，所谓在上者因而越之。世人苦于痞塞，喜行利药，以求速效，虽临时通快，痞若再作，益以滋甚，是皆不察夫下多所谓亡阴之意也。

　　 方 木香化滞汤  治因忧郁气结于中脘，腹中微痛，心下痞满，不思饮食。

　　当归梢（四两） 枳实（炒，四两） 陈皮（六分） 干姜（六分） 木香（六分） 柴胡（七分） 草豆蔻（一钱） 半夏（一钱五分） 红花（少许） 甘草（炙，一钱）

　　上锉一剂，生姜煎，食远服。

　　 黄连消痞丸 〔批〕（按此方治气郁实痞专消之方） 治心下痞满，壅滞不散，喘促不安。

　　黄连（一两） 黄芩（二两，炒） 枳实（七钱，麸炒） 半夏（九钱，汤泡） 陈皮（五钱） 茯苓（三钱） 白术（三钱） 猪苓（五钱） 泽泻（一钱） 姜黄（一钱） 干姜（二钱）

　　甘草（炙，三钱）

　　上为末，蒸饼为丸，如梧桐子大。每服五七十丸，白滚汤任下。

　　 加减益气汤 （即补中益气加减，方见内伤） 治内伤元气痞满。

　　脉缓有痰而痞，加半夏、黄连。脉弦，四肢乏力，便难而心下痞，加黄连、柴胡、甘草。大便闭燥，加黄连、桃仁，少加大黄、当归。心下痞，劣闷，加白芍药、黄连。心下痞，腹胀，加白芍药、砂仁、五味子，如天寒，少加干姜，或加中桂。心下痞，中寒者，加附子、黄连。心下痞，呕逆者，加陈皮、生姜、黄连，冬月加黄连，少加丁香、藿香。能食而心下痞，加枳实、桔梗、黄连。

　　如不能食，心下痞者，勿加，但根据本方。食已，心下痞，则服橘皮枳术丸。

　　 枳实消痞丸  治右关脉弦，心下虚痞，恶食，懒倦。

　　人参（三钱） 白术（三钱） 白茯苓（二钱） 黄连（五钱） 枳实（五钱） 半夏曲（三钱） 浓朴（姜制，四钱） 麦芽（炒，二钱） 干姜（二钱） 甘草（炙，二钱）

</div>
    <div class="pagination">
<a href="古今医鉴_page26.html">上一页</a><span>...</span><a href="古今医鉴_page22.html">22</a><a href="古今医鉴_page23.html">23</a><a href="古今医鉴_page24.html">24</a><a href="古今医鉴_page25.html">25</a><a href="古今医鉴_page26.html">26</a><span class="current-page">27</span><a href="古今医鉴_page28.html">28</a><a href="古今医鉴_page29.html">29</a><a href="古今医鉴_page30.html">30</a><a href="古今医鉴_page31.html">31</a><a href="古今医鉴_page32.html">32</a><span>...</span><a href="古今医鉴_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
