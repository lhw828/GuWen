<!DOCTYPE html>
<html>
<head>
    <meta charset="UTF-8">
    <title>医学纲目 - 第 305 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 305 页/共 379 页</h1>
    <div class="content">　　（《内经》云：气口静，人迎躁者取之，若气口人迎皆静者，勿刺也。人迎，谓结喉动脉也。）王太仆注《素问》五十九刺云：刺头上五行。五行者，以越诸阳之热逆也。（谓头中行上星、囟会、前顶、百会、后顶五穴，头第二行两傍五处、承光、通天、络、玉枕十穴，第三行两傍临泣、目窗、正营、承灵、脑空十穴也。）大杼、膺俞、缺盆、背俞，此八者以泻胸中之热也。气街、三里、巨虚上下廉，此八者，以泻胃中之热也。

　　云门、骨、委中、髓空，此八者，以泻四肢之热也。五脏俞傍五，此十者，以泻五脏之热也。（谓背第五行两傍魄户、神堂、魂门、意舍、志室十穴也。）

　　卷之三十三伤寒部四时伤寒不同

　　温病续法

　　〔《活》〕夏至前发热恶寒，头疼身体痛，其脉浮紧者，温病也。春月伤寒，谓之温病。冬伤于寒，轻者夏至以前发为温病，盖因春温暖之气而发也。治温病与冬月伤寒、夏月热病不同，盖热轻故也，升麻解肌汤最良。热多者，小柴胡汤主之。不渴，外有微热者，小柴胡加桂枝。嗽者，小柴胡加五味子。烦躁发渴，脉实，大便秘涩者，大柴胡汤微利之，虚烦，用竹叶汤次第服之。

　　仲景谓温病壮热不恶寒，《活人》谓温病发热恶寒，各不同，当以仲景为正。

　　升麻解肌汤

　　治伤寒温病天行头痛壮热。

　　葛根（一两）黄芩芍药（各半两）甘草（炙）桂心（各一分）麻黄（三分，去节，汤泡）上咀，每服五钱，水一盏半，枣子一枚，煮八分，日三服。三四日不解，脉浮者，宜重服取汗。脉沉实者，宜下之。

　　〔云〕伤寒汗下不愈而过经，其证尚在而不除者，亦温病也。经曰：温病之脉，行在诸经，不知何经之动，随其经所在而取之。如太阳症汗下后过经不愈，诊得尺寸俱浮者，太阳温病也。如身热目疼，汗下后过经不愈，诊得尺寸脉俱长者，阳明温病也。如胸胁痛，汗下后过经不愈，诊得尺寸脉俱弦者，少阳温病也。如腹满嗌干，诊得尺寸脉俱沉细，过经不愈者，太阴温病也。如口燥舌干而渴，诊得尺寸俱沉，过经不愈者，少阴温病也。

　　如烦满囊缩，诊得尺寸俱微缓，过经不愈者，厥阴温病也。是故随其经而取之，随其症而治之。如发斑乃温毒也。

　　卷之三十三伤寒部四时伤寒不同

　　夏为暑病

　　太阳中者，发热恶寒，身重而头痛，其脉弦细芤迟，小便已，洒洒然毛耸，手足逆冷，小有劳，身即热，口开前板齿燥。若发汗则恶寒甚，加温针则发热甚，数下之则淋甚。

　　太阳中热者，其人汗出恶寒，身热而渴，白虎加人参汤主之。（《活人》云：夏月自汗恶寒，身热而渴，面垢，手足冷，脉微无力者，中暑也，白虎汤主之。）太阳中者，身热疼重而脉微弱，此由夏月伤冷水，水行皮中所致也，一物瓜蒂汤主之。

　　一物瓜蒂汤

　　用瓜蒂二十七个，以水一升，煮取五合，去渣顿服。

　　上瓜蒂汤，后贤罕用，盖其剂缓故也。若果疼痛不退者，亦宜用之。

　　卷之三十三伤寒部四时伤寒不同

　　暑病续法

　　〔《活》〕中暑与热病，外证相似。但热病者脉盛，中暑者脉虚，以此别之。《甲乙经》云：脉盛身寒，得之伤寒；脉虚身热，得之伤暑。盖寒伤形而不伤气，所以脉盛；热伤气而不伤形，所以脉虚。又有湿温与中暑同，但身凉不渴为异耳。

　　〔丹〕暑热病，用黄连香薷饮。挟痰者，加半夏；挟虚者，加参、。或用清暑益气汤。

　　〔《活》〕夏月发热恶寒，头疼，身体肢节痛重，其脉洪盛者，热病也。冬伤于寒，因暑气而发为热病，治热病与伤寒同。有汗宜桂枝汤，无汗宜麻黄汤。如烦躁者，宜大青龙汤。然夏月药性须带凉，不可大温，桂枝、麻黄、大青龙，须用加减。夏至前，桂枝加黄芩半两。夏至后，桂枝、麻黄、大青龙加知母一两，石膏二两，或加升麻半两。盖桂枝、麻黄汤性热，及暖处非西北之比，夏月服之，必有发黄、斑出之失。热病三日外，与前汤不瘥，脉势仍数，邪气犹在经络，未入脏腑者，桂枝石膏汤主之。此方夏至后，代桂枝证用。若加麻黄半两，可代麻黄、青龙证用也。若三月至夏，为晚发伤寒，栀子升麻汤亦可选用之。

　　桂枝石膏汤

　　治法见前论。有汗脉缓为桂枝证，无汗脉紧为麻黄、青龙证。

　　桂枝（半两，去皮）石膏（一两，碎）黄芩（半两）甘草（炙，一两）栀子（三钱）白芍药升麻干葛生姜（以上各三分）上咀，每服五钱半，水一盏半，煮至八分，去渣，食顷再服。若得汗，即停后服。

　　栀子升麻汤

　　治晚发伤寒，三月至夏为晚发。

　　生地（半斤，切碎）栀子（十个）升麻（一两半）柴胡石膏（各二两半）上咀，每服五钱，水一盏半，煎至八分顿服。病不解，更作。

　　〔垣〕静而得之为中暑，中暑者阴证，当发散也。或避暑热，纳凉于深堂大厦，得之者曰中暑。其病必头痛恶寒，身形俱急，肢节疼痛而烦心，肌肤大热无汗，为房室之阴寒所遏，使周身阳气不得伸越。世多以大顺散主之是也。（海藏云：静而伤暑，恶寒脉沉细，静而湿胜伤形者，白虎加苍术汤主之。大顺散，见《局方》，甘草一钱半，干姜、杏仁、肉桂各一钱是也。）动而得之为中热，中热者阳证，为热伤原气，非形体受病也。若行人或农夫，于日中劳役得之者，名曰中热，其病必苦头疼，发躁热，恶热，扪之肌肤大热，必大渴引饮，汗大泄，无气以动，乃为天热，外伤肺气，苍术白虎汤主之。（海藏云：动而伤暑，身热、脉洪大，动而火胜伤气者，白虎加人参汤主之。）〔《活》〕中暑背寒面垢，手足微冷，烦渴口燥，倦怠，四肢不痛重，其脉微弱，按之无力，白虎汤主之。（方见发热。）〔《本》〕有人头痛身热，心烦燥渴，诊其脉大而虚。予授以白虎汤，数服愈。仲景云：脉虚身热，得之伤暑。又云：其脉弦细芤迟，何也。《素问》曰：寒伤形，热伤气。盖伤气不伤形，则气消而脉虚弱，所谓弦细芤迟者，皆虚脉也。仲景以弦为阴，朱、庞亦云中暑脉微弱，则虚可知。

　　〔海〕脉虚身热，自汗恶寒者，中暑也，白虎加桂汤主之。（方见疟。）〔《活》〕

　　酒蒸黄连丸

　　治暑毒深伏，累取不瘥，无药可治，伏暑发渴者。

　　黄连（四两，以无灰酒浸蒸，干）上为末，糊丸，熟水下三十丸。胸膈凉、不渴为验。

　　橘皮汤

　　治中暑痰逆恶寒。

　　橘皮（二两，去白）生姜（一两）枣子（五枚，去核）甘草（炙，半两）人参（一钱）竹茹（半升）上分五服，每服水一盏二分，煮取八分，去渣热服。

　　竹叶石膏汤治中暑不恶寒。（方见劳复。）五苓散治中暑，头痛，恶心，烦躁，心下不快。（方见渴。）〔海〕若先饮冷，后伤暑者，五苓散主之。此必心下痞，生姜汤调服佳。或四君子汤调中，亦可。中和后，或小便不利，或茎中痛，宜服下方。

　　蒲黄（三钱）滑石（五钱）生甘草（一钱）中，脉弦细芤迟，

　　黄汤

　　主之。

　　人参黄白术甘草茯苓芍药（各等分）上咀，每服三钱，水一大盏，生姜三片，煎至六分，去渣温服。

　　〔丹〕徐三官，六月间发热，大汗恶寒，战栗不自禁持，且烦渴。予曰：此暑病。脉之皆虚微细弱而数。

　　其人好赌，致劳而虚。遂以人参、竹叶作汤，调辰砂四苓散，八帖而安。

　　〔云〕口开前板齿干燥者，牙乃骨之精，今燥者骨热也，针药不能治，当灸大椎穴。

　　〔《活》〕湿温者，两胫逆冷，胸腹满，多汗，头痛妄言。其人常伤于湿，因而中暑，湿热相搏，则发湿温。其脉阳濡而弱，阴小而急。治在太阳，不可发汗。汗出必不能言，耳聋，不知痛所在，身青面色变，名曰重。如此死者，医杀之耳。白虎加苍术汤主之。

　　〔《本》癸丑年，故人王彦龙作毗陵仓官。季夏时病胸项多汗，两足逆冷，谵语。医者不晓，杂进药已经旬日。予诊之，其脉关前濡，关后数。予曰：当作湿温治之。盖先受暑，后受湿，暑湿相搏，是名湿温。

　　先以白虎加人参汤，次白虎加苍术汤，头痛渐退，足渐温，汗渐止，三日愈。此名贼邪，误用药，有死之理。

　　有人难曰：何名贼邪？予曰：《难经》云五邪，有实邪、虚邪、正邪、微邪、贼邪。从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。又曰：假令心病，中暑为正邪，中湿得之为贼邪。今心先受暑，而湿邪胜之，水克火，从所不胜，斯谓之贼邪，五邪之中最逆也。《难经》曰：湿温之脉，阳濡而弱，阴小而急，濡弱见于阳部，湿气搏暑也；小急见于阴部，暑气蒸湿也。故经曰暑湿相搏，名曰湿温，是谓贼邪也。不特此也，予素有停饮之疾，每至暑月两足汗未尝干，每服此药二三盏即愈。

　　〔海〕湿温汗少者，白虎加苍术；汗多者，白虎加桂枝。（白虎加桂枝方见疟。）〔孙〕保庆门外有酒家姓姜者，善歌唱，孙爱之。忽数日不见，使人问之，则曰病久，将命绝。孙诊之，遍身皆润，两足冷至膝下，腹满，不省人事，六脉皆小弱而急。问其所服药，取而视之，皆阴病药也。孙曰：此非受病重，药能重病耳。遂用五苓散、白虎汤十余帖，病少苏，再服全愈。姜氏既安，诣孙谢，因请问曰：某得病剧，蒙尚药一治而苏，愿闻治法。孙曰：汝病伤暑也，始则阳微，厥而脉小无力。众医谓阴病，遂用阴药，其病愈厥。予用五苓散，大利小便，则腹减；白虎解利邪热，则病愈。凡阴病胫冷，则臂亦冷，汝今胫冷臂不冷，则非下厥上行，所以知是阳微厥也。

</div>
    <div class="pagination">
<a href="医学纲目_page304.html">上一页</a><span>...</span><a href="医学纲目_page300.html">300</a><a href="医学纲目_page301.html">301</a><a href="医学纲目_page302.html">302</a><a href="医学纲目_page303.html">303</a><a href="医学纲目_page304.html">304</a><span class="current-page">305</span><a href="医学纲目_page306.html">306</a><a href="医学纲目_page307.html">307</a><a href="医学纲目_page308.html">308</a><a href="医学纲目_page309.html">309</a><a href="医学纲目_page310.html">310</a><span>...</span><a href="医学纲目_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
