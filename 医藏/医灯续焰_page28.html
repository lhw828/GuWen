<!DOCTYPE html>
<html>
<head>
    <meta charset="UTF-8">
    <title>医灯续焰 - 第 28 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 28 页/共 76 页</h1>
    <div class="content">　　神效剪红丸 专取一切虫积，神效无比。凡人百病，皆人饮酒过度，食伤生冷，致使脾胃不和，心膈胀满，呕恶咽酸，常吐清水，面色萎黄，不进饮食，山岚瘴气，水肿蛊胀， 咳嗽，痰涎壅滞，酒积食积，气积气块，翻胃噎膈，呕逆恶心，肠风痔漏，脏毒酒痢，累蕴积热，上攻头目，下生疮癣，妇人血气，寒热往来，肌体羸弱，月经不调，赤白带下，鬼气鬼胎，产后诸疾，小儿五疳虫积，误吞铜铁、恶食、恶毒等物，并宜服之。每服五更鸡鸣时，用冷茶清吞下。更用马桶盛粪于野地看之，庶见药易辨。或虫或积，或如鱼冻，或作五色等积。若一次未见虫积，更看第二、三次下来，此即是病根。有积消积，有气消气，有虫取虫，有块消块。若病根去，其病自消。若病浅，即一服见效。若源深，更须再一服。能宣导四时蕴积。春宣积滞，不生疮毒。夏宣暑湿，不生热痢。秋宣痰饮，不生瘴疟。冬宣风寒，不生瘟疫。此药温和，不动元阳真气，亦无反恶。小儿半服。孕妇休服。其效如神。

　　一上末 槟榔生研细，取净末一斤。以二两为母。余十四两，上第一次。以一等罗筛过，取齐晒干。

　　二上末 商陆，即樟柳根。白者可用，赤者杀人。金毛狗脊、贯众各四两。以上三味，和一处研极细末。上第二次，以二等罗筛过，取齐晒干。又方不用贯众，则虫出来犹未死也。

　　三上末 三棱醋煮，莪术醋煮各八两，青木香、西木香各四两，雷丸醋煮二两半，南木香二两。以上六味，和一处研极细末。上第三次，以三等罗筛过，取齐晒干。

　　四上末 大黄铡碎，酒浸晒干。研细，取净末一斤，上第四次。以四等罗筛，取齐晒干。

　　五上末 黑牵牛半生半炒，研细取头末，净一斤，上第五次。以五等罗筛过，取齐晒干。又方有枳壳一斤为母，有藿香四两和入诸药。

　　上作五处，另研极细末，要作五次上末，却用茵陈半斤、大皂角一斤，煎汁滤净。法水为丸，如绿豆大，晒干。后用丁香末一两，或加芦荟末一两亦妙。以前净汁煎一滚，洒入丸药，旋摇令光莹为度。再以阿胶二两，以前汁熬溶，洒入丸药，旋摇光莹，晒干。壮人每服五钱，弱人每服四钱，更以茶清吞下。小儿减半。

　　芜荑散 治大人小儿蛔咬心痛。经云：虫贯心则杀人。欲验之，大痛不可忍，或吐青黄绿水涎沫，或吐虫出，发有休止，此是蛔心痛也。宜速疗之。

　　芜荑 雷丸（各半两） 干漆（捶碎，炒火烟尽，一两）

　　上为细末。每服三钱。温水七分，盏调和服。不拘时。甚者不过三服。小儿每服半钱。

　　仲景乌梅丸乌梅（三百枚） 细辛（六两） 干姜（十两） 当归（四两） 黄连（一斤） 附子（六两，炮去皮脐） 蜀椒（四两去汗） 桂枝（六两去皮） 人参（六两） 黄柏（六两）

　　上十味，异捣筛，合治之。以苦酒浸乌梅一宿，去核蒸之五升米下。饭熟，捣成泥和药，令相得，内臼中，与蜜杵二千下，丸如梧桐子大。先食饮服十丸。日三服。稍加至二十丸。禁生冷滑物臭食等。

　　万应丸 取虫积神效。

　　黑牵牛（取头末） 大黄 槟榔（各八两） 雷丸（醋煮） 南木香（各一两） 沉香（五钱）

　　上将黑牵牛、大黄、槟榔和一处为末，以大皂角、苦楝皮各四两煎汁，法水为丸，如绿豆大。后以雷丸、木香、沉香和一处研末为衣。每服三、四十丸，五更用砂糖水送下。或作末服亦可。

　　集效丸 治因脏腑虚弱，或多食甘肥，致蛔虫动作，心腹绞痛。发则种聚，往来上下，痛有休止，腹中烦热，口吐涎沫，是蛔虫，宜服此药。若积年不瘥，服之亦愈。又治下部有虫，生痔痒痛。

　　木香 鹤虱（炒） 诃子（面裹煨，去核） 槟榔 芜荑（炒） 附子（煨去皮脐） 干姜（各七钱半）

　　大黄（一两半） 乌梅（十四个去核）

　　上为末。炼蜜丸如桐子大。每服三、四十丸。食前用陈皮汤下。妇人淡醋汤送下。

　　备急丸（见第三十五）

　　紫金锭 一名玉枢丹，一名神仙解毒万病丹。治一切药毒，菰子毒，鼠莽毒，恶菌蕈，金石毒，吃疫死牛马肉毒，河豚毒，时行瘟疫，山岚瘴疟，忽喉闭，缠喉风，脾病黄肿，赤眼疮疖，冲冒寒暑，热毒上攻。或自缢溺水，打扑损伤，痈疽发背，未破鱼脐疮肿，汤火所伤，百虫鼠犬蛇伤，癫邪狂走，鬼胎鬼气，并宜服之。凡人居家或出入，不可无此药。真济世卫家之宝。如毒药岭南最多，若游宦岭表，才觉意思不快，便服之即安。二广山谷间有草曰胡蔓草，又名断肠草。若人以急水吞之急死，缓水吞之缓死。又取毒蛇杀之，以草覆之，以水洒之。数日菌生其上。取为末，酒调以毒人。始亦无患，再饮酒，即毒发立死。其俗淫妇人多自配合北人，与人情分相好，多不肯逐北人回。阴以药置食中，北人还，即戒之曰：子某年来。若从其言，即复以药解之。若过期不往，必死矣。名曰定年药。北人届彼，亦宜志之。若觉中毒，四大不调，即便服之。或于鸡豚鱼羊鹅鸭等肉下药，复食此物，即触发其毒。急服此药一粒。或吐或利，随服便瘥。昔一女子久患劳瘵，为尸虫所噬。磨一粒服之。一时久，吐下小虫千余条。一大者，正为两段。

　　后只服苏合香丸，半月遂服如常。至牛马六畜中毒，亦以此救之，无不效。

　　山茨菰（南北处处有之。俗名金灯笼。叶似韭，花似灯笼，色白，上有黑点，结子三棱。二月开花、结子，四月初苗枯。即挖地得之，迟则苗腐烂难寻矣。与有毒老鸦蒜极相类，但蒜无毛，茨菰上有毛包裹，宜辨。去皮洗极净。焙二两） 川文蛤（一名五倍子。捶破，洗刮内净焙干，二两） 千金子（一名续随子，去壳拣色极白者用纸包裹，换纸研数十次，去尽油，以色白再研纸无油成霜为度，一两）

　　麝香（拣尽血毛皮壳，细研净，三钱） 红芽大戟（杭州紫大戟为上，江南土大戟次之。去芦根，洗极净焙干，一两半。北方绵大戟色白者大峻利，反能伤人，弱人服之有吐血者。慎之）

　　上各研为细末和匀，以糯米粥为剂，每料分作四十粒，于端午重阳七夕合。如欲急用，辰日亦可。于木臼中杵数百下，不得令孝妇人、孝子、不具足人、鸡犬之类见之。切宜秘惜，不可广传，轻之无效。如痈疽发背未破之时，用冷水磨涂痛处，并磨服，良久觉痒立消。阴阳二毒，伤寒心闷，狂言乱语，胸膈壅滞，邪毒未发，及瘟疫山岚瘴气，缠喉风，冷水入薄荷一叶，同研下。急中癫邪，喝叫乱走，鬼胎鬼气，并用暖无灰酒下。自缢并落水死、心头暖者，及惊死、鬼迷死未隔宿者，并冷水磨灌下。蛇犬蜈蚣伤，并用冷水磨涂伤处。诸般疟疾，不问新久，临发时，煎桃柳枝汤磨下。小儿急慢惊风，五疳八痢，蜜水、薄荷一叶同磨下。牙关紧急，磨涂一丸，分作三服，量大小与之。牙痛酒磨涂，及含药少许吞下。汤火伤，东流水磨涂伤处。打扑损伤，炒松节无灰酒下。年深日久头疼、太阳疼，用酒入薄荷叶磨，纸花贴太阳穴上。诸般痫疾，口眼 斜，眼目掣眨，言语蹇涩，卒中风口噤，牙关紧急，筋脉挛缩，骨节风肿，手足疼痛，行步艰辛，一应风气疼痛，并用酒磨下。

　　有孕妇人不可服。（一方加山豆根、全蝎、朱砂、雄黄各一两。）

　　四七汤（见第十七）

　　枳桔二陈汤（见第四十八）

　　平胃散（见第四十四）

　　东垣温胃汤 治服寒药多，致脾胃虚弱，胃脘痛。

　　白豆蔻（二分） 益智 砂仁 浓朴 甘草 干姜 姜黄（各二分） 黄 陈皮（各七分） 人参泽泻（各三分）

　　上为细末。每服三钱。水一盏，煎半盏，食前温服。

　　来复丹（见第十七）

　　理中汤（见第十七）

　　东垣天台乌药散 治一切沉寒痼冷，心腹搅痛，并积年寒疝。

　　天台乌药 木香 茴香（炒） 青皮（去白） 良姜（炒，各五钱） 槟榔（锉，二枚） 川楝子（十个） 巴豆（十四枚）

　　上十味，先以巴豆打碎，同楝子用麸炒黑色。去巴豆麸，俱不用。外为细末。

　　每服一钱，温酒调下。痛甚者，炒生姜热酒下。

　　和剂半硫丸（见第五十七）

　　乌药顺气散 治风气攻注四肢，骨节疼痛，遍身顽麻。及瘫痪，步履艰难，脚腰痿软，或心腹疼痛。

　　麻黄（去根节） 陈皮 乌药（各二钱） 白僵蚕（去丝嘴炒） 干姜（炮，五分） 川芎 枳壳桔梗 白芷 甘草（炒，各一钱）

　　水二钟，姜三片，枣一枚，煎八分，食远服。

　　铁瓮先生交感丹（见第五十八）

　　温胆汤（见第二十）

　　小柴胡汤（见第四十三）

　　卷九

　　疝气脉证第六十四

　　疝气弦急，积聚在里。牢急者生，弱急者死。

　　疝气者，气聚而大，外仍敛束，故脉则见弦急而证则多腹痛也。字下从山，亦是聚而大之之义，皆从寒湿积郁于里得之。间有曰风、曰热者，亦不过寒风、湿热耳。其发也，多恶寒寒热，呕逆不食，状类伤寒。但兼腹痛，或小腹痛胀，或只绕脐痛，或上冲心胸痛，或旁引胁肋痛，或脐下硬急，或气走肠鸣，或控引睾丸，痛胀急坠，或气归囊袋，收纵不时，甚或囊外或冷、或湿、或热、或红，亦有出水及久久成痈者。此皆里有故积，复感风寒水湿，或加奔走焦劳，以致触动积邪，气聚而发。或一二日，或延多日，得温暖及出汗，俱能气散而解也。其脉弦急者，弦急乃厥阴肝脉，疝多发于肝故也。又弦敛急直，气不鼓畅，主诸痛胀，疝则未有不痛不胀者。若弦急而牢，见积聚之有根，亦征元本之壮实，脉证两宜，故曰生；若但急而弱，急则邪盛，弱则正衰，更非积聚在里者之所宜，故曰死。所云多发于肝者，《素问》五藏生成篇、平人气象论、长刺节论、缪刺论，及《灵枢》经脉篇之言也。

　　而《素问·骨空论》又云：有发于任脉、督脉者。《素问》阴阳别论、五藏生成篇、脉要精微论、玉机真藏论、大奇论、四时刺逆从论，及《灵枢》邪气脏腑病形篇、经筋篇又皆云有发于别脏别腑者。骨空论言任脉有内结七疝之名，而未有七疝之状。

</div>
    <div class="pagination">
<a href="医灯续焰_page27.html">上一页</a><span>...</span><a href="医灯续焰_page23.html">23</a><a href="医灯续焰_page24.html">24</a><a href="医灯续焰_page25.html">25</a><a href="医灯续焰_page26.html">26</a><a href="医灯续焰_page27.html">27</a><span class="current-page">28</span><a href="医灯续焰_page29.html">29</a><a href="医灯续焰_page30.html">30</a><a href="医灯续焰_page31.html">31</a><a href="医灯续焰_page32.html">32</a><a href="医灯续焰_page33.html">33</a><span>...</span><a href="医灯续焰_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
