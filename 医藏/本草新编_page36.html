<!DOCTYPE html>
<html>
<head>
    <meta charset="UTF-8">
    <title>本草新编 - 第 36 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草新编 - 第 36 页/共 41 页</h1>
    <div class="content">　　腽肭脐，生于东海之中，最灵而善藏，能先知人捕取，故世人绝无有得之者。其形并不如狗，鱼首，身无鳞甲，尾如鱼，有四掌，少异于鱼。曰海狗者即海豹，而掌则与腽肭脐相同。

　　海豹乃兽身，毛如豹，掌有毛，而腽肭脐无毛也。腽肭脐真者，闻其气即兴阳，正不必吞服耳。至海豹性亦淫，亦能兴阳，故土人以海豹充腽肭，所以功薄而效轻，博物君子必有以辨之。

　　或问腽肭脐今人并无有见之者，先生又从何处见之，而辨且如是之分明耶？曰：古人之书可考也，何必亲见腽肭脐。余虽未见，而海豹则数见之。古人云：腽肭脐，鱼也。余所见者，乃兽也。非海豹而何，况其身绝似豹乎。吾故知今之所用者，皆非真也。世情好异，谓不可得之物，必然功效实奇，往往弃人参、鹿茸于不用，而必欲得腽肭以为快。及得伪者，修合药饵，朝夕知服，未见其奇。不悟其腽肭之伪，而自叹其阳道之衰，虽助之而无用也。吾深为世人惜之矣。

　　或疑腽肭脐，即海豹脐下之势也，古人讳言势而言脐耳。余以为不然。腽肭脐实鱼身，而非兽身也。东海之滨，岂无其种，然而绝无有获之者，使吾言无征，不可慨叹乎。虽然予之注《本草》也，辨其理也，理真而义自确。百世之下，倘有人得之，取吾言而证之不诬，始信吾先见之明也。

　　卷之五（羽集）

　　皮

　　皮，味苦，气平，无毒。主五痔血流大肠，理诸疝痛引小腹，治胃逆，塞鼻衄，开胃气，消痔，腹胀痛可止，阴肿痛能祛，亦备用之物也。

　　或问刺 ，食其肉，当去骨，误食之，令人瘦劣，诸节渐小，有之乎？曰：嗟乎。凡骨误食俱瘦人，不独 骨也。

　　卷之五（羽集）

　　雀卵

　　雀卵，味酸，气温，无毒，益男子阳道，易致坚强，常能固闭，补阴扶阳之妙药。然亦必入人参、白术、杜仲、蛇床子之内则有功，否则亦平常也。

　　雀卵益阳，取其淫气也。然雀卵至小，多取则伤生，亦非延生续嗣之道。不得已则用之，不可因其兴阳固精，穷日夜之力而频用之，亦犯造物之忌也。

　　卷之五（羽集）

　　鼠骨（鼠胆）

　　鼠骨，取其脊骨，烧灰存性，擦齿可以重生，然亦必辅之熟地、榆树皮、当归、青盐、枸杞子、骨碎补、细辛、没石子之类始效。

　　鼠胆，滴耳中，实效应如响。然胆最难取，必将鼠养熟，乘其不知觉之时，一旦击死，取则有胆，否则无胆也。

　　鼠胆，治耳聋。余亲见治一小儿，将胆汁滴入耳，痒甚，忽有一虫走出，长半寸，四足，遍身鳞甲，色正白也。此虫名为环耳虫，专食人髓。（〔批〕此虫非外入者，乃内生之虫耳。）

　　幸小儿速治即愈，否则虫入于脑，则头痛如破，终身之病也。鼠胆治耳聋，效捷如此，因志之。

　　或问鼠骨生齿，乃有人试之而不验，各《本草》多称其功，而吾子亦同声附和，何也？曰：鼠骨实能生齿，但人用之不得法耳。捕鼠之时，戒莫出声，得鼠之时亦然，养之数日，使鼠不惧人，一时击死，亦勿言语，去其皮而取其骨，火 入药中。擦齿之时，亦勿言语，自然频擦而频生也。咎鼠骨之不生齿，不其误乎，鼠性最怯，其啮物，每乘人之不觉，故其功用，亦不可使其知也。且鼠性又最灵，一闻人声，必寂然不动。齿通于骨，人语言必启其齿，齿动而鼠骨之性不走于齿矣，又何能生齿哉。（〔批〕此言似迂，而其理实至也。）

　　卷之五（羽集）

　　伏翼（夜明砂）

　　伏翼，即蝙幅也，白者第一，红者次之，灰色者不可用。逐五淋，利水道，明双目，拨翳膜。久服延年无忧，令人喜乐媚好。用血点眼，夜视有光。

　　夜明砂，即蝙蝠粪，炒酒服下，可下死胎。蝙蝠得白者，入之补气血之药，可延年至百岁之外，无如不可得也。我识之于书者，实闻之岐天师之秘传也。

　　白蝙蝠不可得，粤西有红蝙蝠，古人取之以作媚药。盖白者延龄，而红者反助火也，助火必至动火，火动必至精泄。然则红蝙蝠，终非益人之物也。

　　或问蝙蝠安得白者用之，即红蝙蝠亦难得，不识灰色者，可权用以修合药饵乎？夫蝙蝠岁久，则得至阴之气。彼灰色者，不过数十年之物耳，何可合药。倘腹下色红，则有百岁之久矣，亦可用之，然终不如红者更奇，而白者更神也。（〔批〕白蝙蝠稀世之珍，如何能得之。得之，乃天赐也，岐公之传，必非无意。）

　　或疑伏翼非长生之物，即色白是千岁之品，无益于补剂，何足取重？远公注《本草》，故将举世所绝无者，特神奇其说，恐不可信也，曰：白蝙蝠之可以延年，乃吾师传铎自服之方，余泄之以示世也。夫伏翼得至阴之气，活数百年而不死，其常也。凡物长年者，皆服之延龄，如鹿龟之类非耶，何独于伏翼疑之。况伏翼至羽毛皆白，自是千岁之物，配以药物，自可难老，此理之所必然也。夫色白者不可得，而色红者粤西实有之，古人曾取为媚药，是补阳之明验也。红者既可以补阳，岂白者独不可以补阴乎。余注《本草》，何品不可出奇，而必取伏翼以神其说哉。虽然白蝙蝠之方，吾师传铎自服，余自信之，正不必人之尽信也。

　　卷之五（羽集）

　　蜂蜜

　　蜜，味甘，气平、微温，无毒。益气温中，润燥解毒，养脾胃，却痫痉，止肠癖，除口疮、心腹猝痛，补五脏不足，通大便久闭。此采百花而酿成，自然补益。但可丸药中用之，入汤剂内，止润大肠也。

　　或问蜜有黄、白之分，其功用同乎？曰：世人以白蜜为上。不知采黄花则蜜黄，采白花则蜜白。黄胜于白，而世人未知也。盖花黄者得中州之气，花白者得西方之气耳。

　　卷之五（羽集）

　　五灵脂

　　五灵脂，味甘，气平，无毒。功专生血止血，通经闭，又治经行不止，去心疼，并疗血气刺痛，祛血痢肠风，逐心腹冷气，定产妇血晕，除小儿疳蛔，善杀虫，又止虫牙之痛。药笼中亦不可缺也。

　　或问五灵脂长于治血，不识诸血症可统治之乎？夫五灵脂长于行血，而短于补血，故瘀者可通，虚者难用耳。

　　卷之五（羽集）

　　蝉蜕

　　蝉蜕，去目内翳膜、并侵睛 肉。小儿痘疮，用之以护目，断不可少之药也。

　　或问蝉蜕护目，去目内翳膜，有之乎？曰：有。但宜知所以用之。蝉蜕护目者，护痘疮未出之目，非护痘疮已坏之目也。凡痘疮现头面甚多者，须护其目。先用蝉蜕入于发表之中，则双目断无出痘之理。若已见点于目中，又何能救之使消哉。

　　或问蝉蜕消翳于目中，宜乎目中之翳无不消之矣，而谓止能护目，使翳之不生，不能消已成之翳。是蝉蜕非消翳之品乎？曰：蝉蜕消翳，古人盛称之，岂无所验而云然。古人谓消翳者，消凡目之翳，非消痘疮之翳也。凡目之翳，可少用之以成功，痘疮之翳，虽多用之亦无益也。

　　卷之五（羽集）

　　蜗牛

　　蜗牛，味咸，气寒，有小毒。杀虫，主贼风口眼 斜，治惊痫筋脉拘挛，收脱肛，止消渴。

　　此物治病亦神，用必须制。用甘草些须，同火炒焙干，存于药笼中，以治前症实奇。

　　蜗牛善杀虫，以蜗牛活者投麻油中，自化为油，以油涂虫疮，效如神。

　　或问蜗牛治杨梅疮毒有神，何子之不言也？曰：蜗牛解毒，而气过寒凉，杨梅热毒，似乎相宜，然则杨梅热毒，实出诸肾，用蜗牛未免直入肾中以泻火，火去而寒留，往往有阳痿不振，不能生子之忧。予所以略而不言也。（〔批〕人但知食蜗牛之解毒，何知有绝嗣之祸哉。）

　　卷之五（羽集）

　　蝎

　　蝎，味甘、辛，有毒。疗小儿风痫，手足抽掣，祛大人中风，口眼 斜，却风痰耳聋，解风毒瘾疹。然不可多服，以其辛而散气也。少少用之，以治 斜之症，正相宜耳。

　　蝎毒伤人，每有痛入心者，以蜗牛涂上即安。（〔批〕效极。）

　　或问全蝎可治漏疮，何子略之？夫全蝎何能消漏也。治漏疮者用之，必药用蜈蚣、穿山甲，使之相制而相成耳。

</div>
    <div class="pagination">
<a href="本草新编_page35.html">上一页</a><span>...</span><a href="本草新编_page31.html">31</a><a href="本草新编_page32.html">32</a><a href="本草新编_page33.html">33</a><a href="本草新编_page34.html">34</a><a href="本草新编_page35.html">35</a><span class="current-page">36</span><a href="本草新编_page37.html">37</a><a href="本草新编_page38.html">38</a><a href="本草新编_page39.html">39</a><a href="本草新编_page40.html">40</a><a href="本草新编_page41.html">41</a><a href="本草新编_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
