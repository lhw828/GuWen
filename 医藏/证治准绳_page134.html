<!DOCTYPE html>
<html>
<head>
    <meta charset="UTF-8">
    <title>证治准绳 - 第 134 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 134 页/共 348 页</h1>
    <div class="content">　　太阳病发汗若下之而烦热胸中窒者栀子防汤　伤寒五六日大下之后身热不去心中结痛者未欲解也栀子豉汤　发汗吐下后其人心烦不得眠若剧者必反覆颠倒心中懊憹栀子豉汤　若少气者栀子甘草豉汤　若呕者栀子生姜豉汤
　　栀子豉汤方　栀子【十四枚擘】香豉【四两绵里】
　　右二味以水四升先煮栀子得二升半内豉煮取一升半去滓分为二服温进一服得吐者止后服经曰其髙者因而越之其下者引而竭之中满者防之于内其有邪者渍形以为污其在皮者汗而发之治伤寒之妙虽有变通终不越此数法也伤寒邪气自表而传里留于胸中为邪在髙分则可吐之所吐之证亦自不同如不经汗下邪气蕴郁于膈则谓之实也应以蒂吐之蒂散吐胸中之实邪也若发汗吐下后邪气乗虚留于胸中则谓之虚烦应以栀子豉汤吐之此吐胸中虚烦者也栀子味苦寒内经曰酸苦涌泄为隂涌者吐也涌吐虚烦必以苦为主是以栀子为君烦为热胜也涌热者必以苦胜热者必以寒香豉苦寒助栀子以吐虚烦故以为臣内经曰气有高下病有远近证有中外治有轻重适其所以为治依而行之所谓良矣
　　栀子甘草豉汤　于栀子防汤中加甘草一两余依前法得吐止服
　　栀子生姜豉汤　于栀子豉汤中加生姜二两余依前法得吐止后服
　　伤寒下后心烦腹满卧起不安者栀子厚朴汤主之【成下后但腹满而心不烦即邪气入里为里实但心烦而不腹满即邪气在胸中为虚烦既烦且满则邪气壅于胸腹之间也满则不能坐烦则不能卧故卧起不安与栀子厚朴汤吐烦泄满】
　　栀子厚朴汤方【酸苦涌泄栀子之苦以涌虚烦厚朴枳实之苦以泄腹满】
　　栀子【十四枚擘】厚朴【四两姜炙】枳实【四枚水浸去瓤炒】
　　以上三味以水三升半煮取一升半去滓分二服温进一服得吐者止后服
　　伤寒医以丸药大下之身热不去微烦者栀子干姜汤主之【成丸药不能除热但损正气邪气乘虚留于胸中而未深入者则身热不去而微烦与栀子干姜汤吐烦正气　按丸药所谓神丹甘遂也或作巴豆】
　　栀子干姜汤方【苦以涌之栀子之苦以吐烦辛以润之干姜之辛以益气】
　　栀子【十四枚擘】干姜【二两】　右二味以水三升半煮取一
　　升半去滓分二服温进一服得吐者止后服
　　凡用栀子汤病人旧微溏者不可与服之【病人旧微溏者里虚而寒在下也虽烦则非蕴热故不可与栀子汤越之内经曰先泄而后生他病者治其本必且调之后乃治其他病】太阳病若吐若下若发汗微烦小便数大便因鞭者与小承气汤和之则愈
　　右发汗吐下后心中懊憹而烦若无燥屎大便耎者栀子等汤证也若有燥屎不大便者小承气汤证也
　　痞结胸心烦【详二门】　心烦而渇【详渇】
　　伤寒二三日心中悸而烦者小建中汤主之【成伤寒二三日邪气在表未甞传里之时心中悸而烦是非邪气抟所致心悸者气虚也烦者血虚也以气血内虚与小建中汤先建其里】　太阳病脉浮紧无汗发热身疼八九日表证仍在此当发汗服药已微除其人发烦目瞑剧者必衂乃解　病欲解者必当先烦乃有汗而解　太阳病过经十余日心下嗢嗢欲吐而胸中痛大便反溏微满郁郁微烦【详胸痛】　伤寒脉浮自汗小便数心烦微恶寒脚挛急反与桂枝汤欲攻其表此误也得之更厥咽中干烦躁吐逆者甘草干姜汤【详厥】　太阳病吐之但太阳当恶寒今反不恶寒不欲近衣此为吐之内烦也　微数之脉慎不可灸因火为邪则为烦逆追虚逐实血散脉中火气虽微内攻有力焦骨伤筋血难复也　吐利汗后脉平小烦者以胃虚不胜谷气也
　　阳明脉下之其外有热手足温不结胸心下懊憹饥不能食但头汗出者栀子豉汤主之　阳明病脉浮紧若下之则胃中空虗客气动膈心中懊憹舌上白胎者宜栀子豉汤【论见自汗】　下利后烦按之心下濡者为虚烦也宜栀子豉汤　阳明病脉迟食难用饱饱则微烦头必小便难此欲作谷疸【详】　阳明病下之心中懊憹而烦胃中有燥屎者可攻腹微满初头鞭后必溏不可攻之若有燥屎者宜大承气汤　大下后六七日不大便烦不解腹满痛者本有宿食故也大承气汤　阳明病不吐不下心烦者可与调胃承气汤【成吐后心烦谓之内烦下后心烦谓之虚烦今阳明病不吐不下心烦则是胃有郁热也与调胃承气汤以下郁热】　阳明病本自汗更重发汗病已瘥尚微烦不了了者以亡津液胃中干燥故令大便鞭问其小便日几行小便少津液当还胃中故知不久必大便也　病人烦热汗出则解又如疟状日晡发热属阳明也
　　右胃实不大便心烦若吐下后者大小承气证也若不曽吐下者调胃承气汤证也
　　许有人病伤寒八九日身热无汗时时谵语时因下后大便不通三日矣非躁非烦非寒非痛终夜不得卧但心中没晓防处或时发一声如叹息之状医者不知作何证予诊之曰此懊憹怫郁二证俱作也胃中有燥屎者服承气汤下燥屎二十余得利而解仲景云阳明病下之心中懊憹微烦胃中有燥屎者可攻又云小便不利大便乍难乍易时有微热怫郁不卧者有燥屎也承气汤主之素问云胃不和则卧不安此夜所以不得眠也仲景云胃中燥大便坚者必谵语此所以有时发谵语也非烦非躁非寒非痛所以心中懊憹也声如叹息而发一声所谓外气怫郁也燥屎得除大便通利胃中安和故其病悉去也
　　少阳伤寒脉细头痛发热者属少阳不可汗汗之则谵语此属胃胃和则愈胃不和则烦而悸【活人周调胃承气汤】胸满而烦若不经汗下兼往来寒热者小柴胡汤【详往来寒热】　若汗下后往来寒热者柴胡桂枝姜汤【详往来寒热】兼惊小便不利谵语身重不可转侧者柴胡桂枝龙骨牡蛎汤【详惊】　呕时郁郁微烦若与小柴胡汤呕不止者大柴胡汤证也若极吐下后胸满便溏腹痛者调胃承气汤证也
　　太隂伤寒脉浮而缓手足自温者系在太隂当发身黄小便利者身不发黄至七八日虽暴烦下利十余行必自止以脾家实腐秽当去故也【成太隂病至七八日大便鞭者为太隂入府传阳明也今至七八日暴烦下利十余行者脾家实腐秽去也下利烦躁者死此以脾气和逐特下泄故虽暴烦下利日十余行而利必自止　宜栀子檗皮汤或用平胃散加穿山甲以主之】
　　少隂病但欲寐而烦若自利而渴小便白者活人用四逆汤【论见欲寐】　若与白通汤后下利不止厥逆无脉干呕烦者白通汤加猪胆汁【或云明知隂证附子温之干呕而烦格拒不通加人屎猪胆汁妙在于此热因寒用】　少隂病得之二三日心中烦不得卧黄连阿胶汤　若下利六七日欬而呕心烦不得卧者猪苓汤　下利咽痛胸满心烦者猪肤汤　若恶寒而踡时自烦欲去衣被者可治　脉紧至七八日自下利脉暴微手足反温脉紧反去为欲解虽烦下利必自止　厥隂手足厥冷而烦若脉乍结乍紧及心中满饥不欲食者宜蒂散吐之　蚘厥静而复时烦【详吐蚘】
　　病六七日手足三部脉皆至大烦而噤不能言其人躁扰者欲解也　若脉和其人大烦自内际黄者欲解也
　　烦躁
　　烦为烦扰之烦躁为愤躁之躁俗谓焦躁是也合而言之烦躁为热也析而分之烦阳也为热之轻躁隂也为热之甚先烦而渐至躁者谓之烦躁先躁而后复烦者谓之躁烦有不烦而躁者此为隂盛格阳也【虽大躁欲于泥水中卧但饮水不得入口者是也活人用霹雳散】又有邪气在表而烦躁者【太阳中风脉浮而紧不汗出而烦躁大青龙汤是也】有邪气在里而烦躁者【病人不大便六七日绕脐痛烦躁发作有时此有燥屎是也】有因火刧而烦躁者【太阳病以火熏之不得汗其人必躁太阳病二三日反躁火熨其背令大汗出大热入胃躁烦者是也】有阳虚而烦躁者【阳微发汗躁不得眠与下之后复发汗昼日烦躁不得眠夜而安静不呕不渇无表证脉沈微身无大热者干姜附子汤及发汗若下之病仍不去烦躁者茯苓四逆汤是也】有隂盛而烦躁者【少隂病吐利手足厥冷烦躁欲死者吴茱萸汤是也】此皆证之常也又有诸不治证详附于后不可不知
　　太阳中风脉浮紧发热恶寒身痛无汗烦躁者大青龙汤　发汗不彻太阳证不罢其人面赤躁烦不知痛处更发汗则愈【详短气】　太阳病大发汗后胃中干烦躁不得眠欲饮者少与之若脉浮小便不利微热消渇者五苓散　因下之心下痞与防心汤痞不解渇而口燥烦小便不利者五苓散
　　得病二三日脉弱无太阳柴胡证烦躁心下鞭至四五日虽能食以小承气汤少少与微和之令小安至六日与承气汤一升若不大便六七日小便少者虽不能食但初头鞭后必溏未定成鞭攻之必溏须小便利屎定鞭乃可攻之宜大承气汤【王许云无太阳证为无表证也无柴胡证为无半表半里证也】　烦躁不大便续脐痛发作有时者有燥屎也　下之后复发汗昼日烦躁不得安眠夜而安静不呕不渇无表证脉沈微身无大热者干姜附子汤【不呕不渇里无热也身无大热表无热也而脉又沈微故宜温此当与栀子豉汤证防看盖下后烦不得眠一也而药有寒热不同故尔】干姜附子汤方　干姜【一两】附子【一枚去皮破八片生用】
　　右二味以水三升煮取一升去滓顿服
　　【内经曰寒淫所胜平以辛热虚寒太甚是以辛热剂胜之也】
　　海服姜附汤有二法一法当热服手少隂心也水包火热服以接心火身表寒盛外火少也寒从外生热从内消譬如冷死寒在外也一法当寒服足少隂肾也寒邪入水冷服以类肾水身表微热内水多也热从外生寒从内消譬如饮冷寒在内也
　　发汗若下之病仍不解烦躁者茯苓四逆汤主之【成发汗若下病宜解也若病仍不解则发汗外虚阳气下之内虚隂气隂阳俱虚邪独不解故生烦躁与茯苓四逆汤以复隂之气】
　　茯苓四逆汤方【四逆汤以补阳加茯苓人参以益隂】
　　茯苓【六两】甘草【炙二两】干姜【一两半】人参【一两】附子【一枚生用去皮破八片】
　　右五味以水五升煮取三升去滓温服七合日三服
　　烦躁心下鞭若未曽下者即前条无太阳柴胡证以小承气少少微和之也若已曽下心下鞭痛短气躁烦者大陷胸也若结胸证悉具烦躁者死也【方论见结胸】
　　火逆下之因烧鍼烦躁者桂枝甘草龙骨牡蛎汤主之桂枝甘草龙骨牡蛎汤方　桂枝【去粗皮一两】甘草【炙】牡蛎【熬】龙骨【各二两】　剉为末以水五升煮取二升半去
　　滓温服八合日三
　　【辛甘发散桂枝甘草之辛甘以发散经中火邪涩可去脱龙骨牡蛎之涩以收敛浮越之正气】
　　太阳病以火熏之不得汗其人必躁到不解必清血名为火邪【成此火邪追血而血下行者也太阳病用火熏之不得汗则热无从出隂虚被火必发躁也六日传经尽至七日再到太阳经则热气当解若不解热气迫血下行必清血清厠也　按到与倒通反也到不解者犹云反不解而加甚也本文称太阳病则不可便注为传经尽也止言太阳病则不传他经可知矣况于上下文别无承接照应之词上文言二日及十余日下文言一二日三四日亦是论日数不言传经到也成氏解到字不彻】　太阳病火熨其背大汗出火热入胃胃中水竭躁烦必发谵语十余日振栗下利者欲解也【论见谵语】活人云大抵隂气少阳气胜则热而烦故太阳经伤风多烦而躁也
　　阳明病人不大便五六日绕脐痛烦躁发作有时者此有燥屎也宜承气汤　大抵得病二三日脉弱无大柴胡证烦躁心下热小便利屎定鞭以小承气汤少少微和之然有病已瘥面赤微烦必大便鞭当问其小便日几行若小便少津液当还入胃不须攻也
　　少阳伤寒六七日无大热其人躁烦者此为阳去入隂也
　　少隂病吐利手足厥冷烦躁欲死者吴茱萸汤【方见吐】少隂病吐利烦躁四逆者死　少隂病四逆恶寒身踡脉不至不烦而躁者死　少隂病脉微沈细但欲卧汗出不烦自欲吐至五六日自利复烦躁不得卧寐者死厥隂伤寒热少厥微指头寒黙黙不欲食烦躁数日小便利色白者热除也欲得食其病为愈若厥而呕胸脇烦满者必便血　伤寒脉微而厥至七八日肤冷其人躁无暂安者为藏结死蚘厥虽厥而烦吐蚘已则静非若脏厥躁无暂安时也　伤寒六七日脉微手足厥冷烦躁灸厥隂厥隂不还者死　伤寒发热下利厥逆躁不得卧者死
　　伤寒得病无热但狂言烦躁不安者五苓散服之二钱新汲水一升许则以指探喉去之随手愈
　　成所谓烦躁者谓先烦渐至躁也所谓躁烦者谓先发躁而迤复烦者也从烦至躁为热未有不渐烦而躁者也先躁后烦谓怫怫然更作躁闷此为隂盛隔阳也虽大躁欲于泥水中卧但饮水不得入口是也此气欲脱而争譬如灯将灭而暴明矣盖内热曰烦谓心中郁烦也外热曰躁谓气外热躁也内热为有根之火故但烦不躁及先烦后躁者皆可治外热为无根之火故但躁不烦及先躁后烦者皆不可治也
　　附
　　活病人身冷脉沈细疾烦躁而不饮水者隂盛隔阳也宜服霹雳散须臾躁得止得睡汗出即瘥火焰散丹砂丸并主之
　　霹雳散　火焰散【二方并见隂毒】　丹砂丸【方见活人书】
　　海已寒丸此丸不上阳生于下治隂证服四逆辈胸中发躁而渇者或数日大便袐小便涩亦服此丸上不躁大小便自利
　　肉桂【去粗皮】茯苓【各五钱】良姜　乌头【炮各七钱】附子【炮】干姜　芍药　蘹香【炒各一两】　研为细末糊为丸如梧
　　桐子温酒空心下五七十丸八九十丸亦得酒醋为糊俱可
　　本破隂丹治隂中伏阳烦躁六脉沈伏【方论见隂毒】
　　顷年乡人李信道得疾六脉沈伏不见深按至骨则若有力头疼身温烦躁指末皆冷胸中满恶心更两医矣皆不识止用调气药予诊之曰此隂中伏阳也仲景法中无此证世人患此者多若用热药以助之则为隂所隔絶不能引导真阳反生客热用冷药则所伏真火愈见消烁非其治也须用破散隂气导达真火之药使水升火降然后得汗而解矣乃授此药二百粒作一服冷盐汤下不时烦躁狂热手足躁扰其家大惊予曰俗所谓换阳也须臾稍定略睡身已中汗自昏达旦方止身凉而病除矣
　　戴烦躁隂阳经皆有之阳明经胃有燥屎故烦此当下之太阳经已得汗而烦者五苓散少阳亦或有烦宜小柴胡汤　隂烦少隂为多由阳气传入隂经隂得阳而烦自利而渇烦不眠者辰砂五苓散若非是阳气传隂隂气犯隂经吐利手足厥冷而烦经云阳虚隂乗之故烦又云隂盛发躁欲坐井中吴茱茰汤甚者四逆汤加葱白二茎　外有虚烦一证乃是病愈后隂阳未复时发烦热竹叶石膏汤痰多睡不寜者温胆汤呕者橘皮汤
　　懊憹【憹即恼字古通字】
　　成心中郁郁然不舒愦愦然无奈比之烦闷而甚者懊憹也由下后表之阳邪乘虚内陷结伏于心胸之间故如是也其治之法或吐之或下之茍或当下反吐疗热以寒则变证百出矣可不慎欤
　　太阳病脉浮动数头痛发热微盗汗出而反恶寒者表未解也动数变胃中空虚客气动膈短气躁烦心中懊憹【栀子檗皮汤详自汗】　发汗吐下后虚烦不得眠反覆颠倒心中懊憹栀子豉汤　阳明病下之其外有热手足温不结胸心中懊憹饥不能食但头汗出者栀子豉汤阳明病脉浮而紧咽燥口苦腹满而喘发热汗出不恶寒反恶热身重若下之则胃中空虚客气动膈心中懊憹舌上胎者栀子豉汤　阳明病下之心中懊憹而烦有燥屎者大承气汤　阳明病无汗小便不利心中懊憹身必发黄【或用茵蔯汤栀子蘗皮汤】
　　欬【嗽　痖附】
　　成欬则有声无痰嗽则有声有痰也肺主气形寒饮冷则伤之使气逆而不散冲击咽膈令喉中淫淫如痒习习如梗而欬嗽也甚者连续不止坐卧不安言语不竟动引百骸声闻四近矣欬嗽有寒者有热者有停饮者有在表者有在里者有在半表半里者病各不同治亦有异如停饮与表寒相合而欬者小青龙汤停饮与里寒相合而欬者真武汤邪热在半表半里而欬者小柴胡汤欬为肺疾必发散而可已然又有不可发者经曰欬而小便利不可发汗发汗则四肢厥冷又曰欬而发汗踡而苦满腹中复坚此为逆也又脉数者为心刑肺金则死
　　太阳伤寒表不解心下有水气干呕发热而欬或渇或利或噎或小便不利少腹满或喘者小青龙汤主之【水留于胃故干呕而噎水射肺故喘欬水停心下故渇水入肠间故利水畜下焦故小便不利少腹满与小青龙汤发汗散水水气内渍则所传不一故有或为之证随证消息治之】　伤寒心下有水气欬而微喘发热不渇服汤已渇者此寒去欲解也小青龙汤主之
　　小青龙汤方　麻黄【去节】芍药　干姜　细辛　桂枝【去粗皮各三两】五味子　半夏【各半升汤洗】甘草【炙二両】
　　右八味以水一斗先煮麻黄减二升去上沫内诸药煮取三升去滓温服一升
　　加减法　若微利者去麻黄加荛花如鸡子大熬令赤色下利者不可攻其表汗出必胀满麻黄发其阳水渍入胃必作利荛花下十二水水去则利止　若渇者去半夏加栝蒌根三两辛燥而苦润半夏辛而燥津液非渇者所宜则去之栝蒌味苦而生津液故加之　若噎者去麻黄加附子一枚炮经曰水得寒气冷必相搏其人即防加附子温散水寒病人有寒复发汗胃中冷必吐蚘去麻黄恶发汗　若小便不利少腹满去麻黄加茯苓四两水畜下焦不行为小便不利少腹满麻黄发津液于外非所宜也茯苓泄畜水于下加所当也　若喘者去麻黄加杏仁半升去皮尖金匮要畧曰其人形肿故不内麻黄内杏子以麻黄发其阳故也喘呼形肿水气标本之疾青龙象肝之两歧而主两伤之疾大青龙主荣卫之两伤此则主表不解而又加之心下有水气则非麻黄汤所能解桂枝汤所能散乃须小青龙始可袪除表里之邪气耳表不可以麻黄发汗为君桂甘草佐麻黄发散为臣欬逆而喘肺气逆也内经曰肺欲收急食酸以收之故用芍药酸寒五味子酸温为佐以收逆气心下有水津液不行则肾气燥急食辛以温之是以干姜细辛味辛热半夏味辛温微热为使以散寒水逆气收寒水散津液通行汗出而解矣心下有水则所传不一故又有増损之证水畜则津液不行气燥而渇去半夏则津液易复栝蒌根苦微寒润枯燥者也加之则津液通行水气不行渍入肠间如下利者不可攻表麻黄専主发散非下利所宜故去之荛花味苦寒为涌泄之剂水去则利止荛花下水故加之噎者去麻黄加附子经曰水得寒气必冷水寒相其人则噎噎为胃气虚竭麻黄发汗非胃虚冷所宜故去之附子味辛热热则温其气辛则散其寒故用为佐以为散冷寒之气　凡邪客于体者在外者可汗之在内者可下之在上者可涌之在下者可渗之水畜下焦小便不利小腹满渗泄可也非发汗所宜故去麻黄加茯苓味甘淡専行津液内经曰湿淫于内以淡渗之是也　若喘者去麻黄喘为气逆麻黄发阳故去之杏仁味苦甘温加之以泄逆气金匮要略曰其形肿者不用麻黄乃用杏子以麻黄发其阳故喘逆形肿也
　　太阳伤寒六日中风往来寒热胸脇苦满黙黙不欲饮食心烦喜呕身有微热或欬者小柴胡汤去人参加五味子干姜
　　阳明欬而表解胃实属阳明病若反无汗小便利而呕手足厥者必头痛若但头不恶寒能食者必咽痛【详胃实】
　　少隂病欬而下利谵语小便难者被火气刼故也【详下利】少隂病四逆其人欬者四逆散加五味子干姜各五
　　分　少隂病下利六七日欬而呕渇心烦不得眠者猪苓汤　少隂病二三日不已至四五日腹痛小便不利四肢沈重疼痛自下利者此为有水气其人欬者真武汤加五味子半升细辛干姜各一两
　　伤寒欬逆上气其脉散者死谓其形损故也　欬而失小便者不可发汗汗出则四肢厥冷【论见遗溺】
　　附
　　云伤寒汗后喘欬不止恐传肺痿补肺散　人参【一两】五味子【半两】桑白皮【二两】款冬花　蛤蚧【一对】　研为细末
　　每服五钱沸汤一盏调服
　　伤寒汗下后咳嗽肺虚声音嘶败者宜
　　阿胶散　薯蓣　阿胶【炒】五味子　麦门冬【去心】白术【各一两】干姜　桂枝【各二钱】杏仁【去皮三钱】　上剉细每服七
　　钱水二盏入乌梅肉一钱同煎服
　　伤寒汗下后喘欬烦躁气滞涩邪气逆者用
　　桔梗汤　桔梗　桑白皮【各一两】甘草　贝母　诃黎勒【各半两】　研为细末每服五钱入五味子乌梅肉各
　　一钱水二钟同煎服
　　人参石膏汤　治伤寒欬嗽不已心烦及风热头疼精神不利昏瞆宜服　人参【去芦五分】石膏【一两】半夏【汤炮】栀子仁　黄芩【各一钱】川芎　白术　茯苓【去皮】知母【各一钱半】甘草【炙二钱】　上作一服水二钟生姜三片煎至一
　　钟不拘时服
　　吴凡表寒欬嗽者脉浮恶寒身疼拘急而无汗也麻黄汤或三抝汤汗之痰唾如胶者金沸草散汗之若有热者参苏饮去木香人参加桑白皮杏仁麻黄汗之亦佳但察天时与病情斟约而用之也若虚弱人感冒风寒而欬嗽有痰或恶风头疼干呕者宜人参杏仁汤凡伤寒二三日传少阳经脉口苦发热而欬嗽者小柴胡汤去人参大枣生姜加五味子干姜主之若发热胸中烦满而欬者加炒栝蒌若胸脇痞满发热而欬者加枳殻桔梗主之凡隂证手足冷脉沈细而欬嗽者四逆汤加五味大抵伤寒欬嗽非比杂证同也按仲景治例有嗽者不分隂阳二证俱用五味子干姜也盖五味子收肺气而止嗽以干姜之辛温肺经散逆气也
　　痖射干汤　治初秋暴雨冷及天行暴寒其热喜伏于内欬嗽曲折不可得气息喉哑失声干嗽无唾喉中如梗　射干　紫苑　当归　独活　麻黄　甘草【各一两】生姜【炮】橘皮　肉桂【去粗皮】枳实【炙各二两】半夏【洗二两半】杏仁　【皮尖炒两半】
　　右防咀每服五钱水一盏半煎至八分去滓温服
　　直视【目中不了了】
　　成直视者视物而睛不转动也睛转者非也水之精为志火之精为神目者心之使也神所寓焉肝之外候也精神荣焉针经曰五脏六府之气皆上注于目而为之精【精之窠为眼骨之精为瞳子筋之精为黒血之精为络气之精为白肌肉之精为拘束裹撷】五藏气血调和精气充荣则目和而明矣邪气壅盛冒其正气则神识不慧藏精之气不上荣于目则目为之直视伤寒直视邪气已极证多难治【狂言直视为肾絶直视揺头为心絶直视谵语喘满者死下利者亦死又剧者发则不识人循衣摸牀愓而不安微喘直视脉者生濇者死皆邪盛而正气脱】经曰衂家不可发汗汗则额陷脉紧急直视不能眴以肝受血而能视亡血家肝气已虚本气又弱又发汗亡阳则隂阳俱虚所致也此虽逆未为甚又直视与目中不了了形证相近一可治一不可治也
　　太阳衂家不可发汗汗出则额上陷脉急直视不能眴不得眠【详衂】　汗后身犹灼热名风温脉隂阳俱浮自汗身重多眠语言难出若被下者小便不利直视失溲【详风温】　阳明伤寒吐下后不解不大便至十余日
　　日晡所发潮热不恶寒独语如见鬼状剧者发
　　则不识人循衣摸牀惕而不安微喘直视脉
　　者生濇者死
　　直视谵语喘满者死下利者亦死
　　伤寒六七日目中不了了睛不和无表里证大便难身微热者此为实也急下之宜大承气汤
　　呉若戴眼反折者此为上视絶汗乃出大如贯珠不流此膀胱絶也其目中不了了能视物但见一半而不见一半所有谵妄而胡言者是也若内实不大便者宜下之内虚者多难治也
　　郁冐　【昬愦　旧以叉手冒心滥入今去之】
　　成郁为郁结而气不舒冒为昬冒而神不清俗谓之昬迷是也皆因虚乗寒所致经曰诸虚乗寒者则为厥郁冒不仁此寒气乗虚中上也骆龙吉以附子汤倍人参川芎天麻干姜之类主之又曰太阳病先下之不解因复发汗以此表里俱虚其人因冒冒家汗出自愈由表和也若不得汗不解者以人参三白汤加川芎天麻如下虚脉微者加附子以温肾经乃固本也经曰滋苖者必固本伐下者枯其上此之谓也要畧曰新产妇人有三病一痉二郁冒三大便难亡血复汗寒多郁冒又曰产妇郁冒其脉微弱不能食大便坚者盖由血虚而厥厥而必冒冒家欲解必大汗出观此则郁冒为虚寒可知矣又少隂病下利止而头时时自冒者死以其虚极而脱也
　　太阳病先下之而不愈因复发汗以此表里俱虚其人因致冒冒家汗出自愈所以然者汗出表和故也里未和然后复下之【成氏以郁训冒疑未莹按说文冒字以曰久目曰即小儿及蛮夷头衣也此致冒者谓若物蒙蔽其目也是昬迷之义今以冒为郁不惟失六书之本防且失病情及仲景之意也里未和时刻作得里和或増未字而不去得字则舛于文理今以宋本正之】　诸乘寒者则为厥郁冒不仁口急不能言战栗也　太阳与少阳并病头项强痛或冐时如结胸心下痞鞭者当刺大椎肺俞肝俞【详项强】
　　阳明病人与小便不利大便乍难乍易时有微热喘冒不能卧有燥屎也宜大承气汤　少隂病但欲寐下利止而头时时自冒者死厥隂下利清谷脉沈迟其人面赤身有微热必郁冒汗出而解【详下利】
　　伤寒吐下后虚烦脉甚微八九日心下痞鞭脇下痛气上冲咽喉冒经脉动惕者久而成痿
　　海伤寒传至五六日间渐变神昏不语或睡中独语一二句目赤唇焦舌干不饮水稀粥与之则咽不与则不思六脉细数而不洪大心下无痞腹中不满大小便如常或传至十日已来形貌如醉医见神昏不已多用大承气汤下之则误矣盖不知此热传手少隂心经也然又未知自何经而来答曰本太阳经伤风风为阳邪伤卫隂血自燥热结膀胱主病逆传于丙丙丁兄妹由是传心心火自上迫熏肺所以神昏也盖肺为清肃之藏曰有火邪是令神昏宜栀子黄连黄芩汤若脉在丙者导赤散脉在丁者防心汤若误用凉膈散此乃气中之血药也如右手寸脉沈滑有力者则可用之或用犀角地黄汤近于是已本方所说若无犀角以升麻代之是阳明经药也此解阳明经血中热药若脉浮沈俱有力者此是丙丁俱有热可以导赤散防心汤各半服之则宜矣此证膀胱传丙足传手经者下传上也丙传丁者表传里也壬传丁者艮之离也越经传者又为腑传脏也活人云伤寒只传足经不传手经者此言不尽其意也有从足经而传手经者何以知之经云伤寒或止传一经或间传三经不可一途取之但视其脉与外证治之此活法也与食则咽者邪不在胃也不与则不思者以其神昏故也邪热既不在里误用承气下之其死也必矣【脉在丙者脉浮也脉在丁者脉沈也丙丁俱有热者浮沈俱有力也】
　　余云衢太史形气充壮饮噉兼人辛夘夏六月患热病肢体不甚热而间扬掷手足如躁扰状昏愦不知人事时发一二语不可了而非谵也脉微细如欲絶有谓是隂证宜温者有谓当下者时座师陆葵日先生与曽植斋冯琢庵二太史皆取决于余余谓是阳病见隂脉在治为不治然素禀如此又值酷暑外烁酒炙内炎宜狂热如焚脉洪数有力而此何为者岂热气怫郁不得伸而然耶且不大便七日矣始以大柴胡汤主之时大黄止用二钱又熟煎而太医王雷庵力争以为太少不若用大承气余曰如此脉证岂宜峻下待大柴胡不应而后用调胃承气调胃承气不应而后用小承气以及大承气未晩也已服药大便即行脉已出手足温矣余谓雷庵曰设用大承气能免噬脐之悔哉继以黄连解毒汤数服而平七月初遂与陆先生同典试南京不复发矣明年余请告归里偶得刘河间伤寒直格读之中有云畜热内甚脉须疾数以其极热畜甚而脉道不利反致脉沈细而欲絶俗未明造化之理反谓传为寒极隂毒者或始得之阳热暴甚而便有此证候者或两感热甚者通宜解毒加大承气下之下后热稍退而未愈者黄连解毒汤调之或微热未除者凉膈散调之或失下热极以致身冷脉微而昏冒将死若急下之则残隂暴絶而死盖阳气后竭而然也不下亦死宜凉膈散或黄连解毒汤养隂退阳积热渐以宣散则胸中再暖而脉渐以生然后抚卷而叹曰古人先得我心矣余太史所患正失下热极以至身冷脉微而昏冒欲絶者也下与不下大下与微下死生在呼吸间不容发呜呼可不慎哉宜表而出之以为世鉴
　　不能言
　　成不能言及语言难出有二证其一则太阳风温其一则少隂咽中生疮是皆传经之邪热气壅蔽所致隂寒之证气血通行则闗节开张语言出矣
</div>
    <div class="pagination">
<a href="证治准绳_page133.html">上一页</a><span>...</span><a href="证治准绳_page129.html">129</a><a href="证治准绳_page130.html">130</a><a href="证治准绳_page131.html">131</a><a href="证治准绳_page132.html">132</a><a href="证治准绳_page133.html">133</a><span class="current-page">134</span><a href="证治准绳_page135.html">135</a><a href="证治准绳_page136.html">136</a><a href="证治准绳_page137.html">137</a><a href="证治准绳_page138.html">138</a><a href="证治准绳_page139.html">139</a><span>...</span><a href="证治准绳_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
