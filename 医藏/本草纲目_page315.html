<!DOCTYPE html>
<html>
<head>
    <meta charset="UTF-8">
    <title>本草纲目 - 第 315 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 315 页/共 603 页</h1>
    <div class="content">　　百合病：百合知母汤：治伤寒后百合病，行住坐卧不定，如有鬼神状，已发汗者。用百合七枚，以泉水浸一宿，明旦更以泉水二升，煮取一升，却以知母三两，用泉水二升煮一升，同百合汁再煮取一升半，分服。

　　百合鸡子汤：治百合病已经吐后者。用百合七枚，泉水浸一宿，明旦更以泉水二升，煮取一升，入鸡子黄一个，分再服。

　　百合代赭汤：治百合病已经下后者。用百合七枚，泉水浸一宿，明旦更以泉水二升，煮取一升，却以代赭石一两，滑石三两，水二升，煮取一升，同百合汁再煮取一升半，分再服。

　　百合地黄汤：治百合病未经汗吐下者。用百合七枚，泉水浸一宿，明旦更以泉水二升，煮取一升，入生地黄汁一升，同煎取一升半，分再服。（并仲景《金匮要略方》）。

　　百合变渴：病已经月，变成消渴者。百合一升，水一斗，渍一宿，取汁温浴病患。浴毕食白汤饼。（陈延之《短剧方》）。

　　百合变热者：用百合一两，滑石三两。为末。饮服方寸匕。微利乃良。（《短剧方》）。

　　百合腹满，作痛者：用百合炒为末，每饮服方寸匕，日二。（《短剧》）。

　　阴毒伤寒：百合煮浓汁，服一升良。（《孙真人食忌》）肺脏壅热，烦闷咳嗽者：新百合四两，蜜和蒸软，时时含一片，吞津。

　　（《圣惠方》）。

　　肺病吐血：新百合捣汁，和水饮之。亦可煮食。（《卫生易简》）。

　　耳聋耳痛：干百合为末，温水服二钱，日二服。（《胜金方》）。

　　拔白换黑：七月七日，取百合熟捣，用新瓷瓶盛之，密封挂门上，阴干百日。每拔去白者掺之，即生黑者也。（《便民图纂》）。

　　游风隐疹：以楮叶掺动，用盐泥二两，百合半两，黄丹二钱，醋一分，唾四分，捣和贴之。（《摘玄方》）。

　　疮肿不穿：野百合，同盐捣泥，敷之良。（《应验方》）。

　　天泡湿疮：生百合捣涂，一、二日即安。（《濒湖集简方》）。

　　鱼骨哽咽：百合五两。研末。蜜水调围颈项包住，不过三、五次即下。

　　（《圣济》）。

　　花

　　【主治】小儿天泡湿疮，曝干研末，菜子油涂，良（时珍）。

　　子

　　【主治】酒炒微赤，研末汤服，治肠风下血（思邈）。

　　菜部第二十七卷　菜之二

　　山丹

　　（《日华》）【释名】红百合（《日华》）、连珠（同）、川强瞿（《通志》）、红花菜。

　　【集解】诜曰：百合红花者，名山丹。其根食之不甚良，不及白花者。

　　时珍曰：山丹根似百合，小而瓣少，茎亦短小。其叶狭长而尖，颇似柳叶，与百合迥别。

　　四月开红花，六瓣不四垂，亦结小子。燕、齐人采其花跗未开者，干而货之，名红花菜。

　　卷丹茎叶虽同而稍长大。其花六瓣四垂，大于山丹。四月结子在枝叶间，入秋开花在颠顶，诚一异也。其根有瓣似百合，不堪食，别一种也。

　　根

　　【气味】甘，凉，无毒。《正要》云：平。

　　【主治】疮肿、惊邪（大明）。女人崩中（时珍）。

　　花

　　【气味】同根。

　　【主治】活血。其蕊，敷疔疮恶肿（时珍）。

　　菜部第二十七卷　菜之二

　　草石蚕

　　（《拾遗》）【校正】自草部移入此。

　　【释名】地蚕（《日用》）、土蛹（《余冬录》）、甘露子（《食物》）、滴露（《纲目》）、地瓜儿。

　　时珍曰：蚕蛹皆以根形而名，甘露以根味而名。或言叶上滴露则生，珍常莳之，无此说也。其根长大者，《救荒本草》谓之地瓜儿。

　　【集解】藏器曰：陶氏注虫部石蚕云：今俗用草根黑色。按：草石蚕生高山石上，根如簪，上有毛，节如蚕，叶似卷柏。山人取食之。

　　颂曰：草根之似蚕者，亦名石蚕。出福州及信州山石上，四时常有。其苗青，亦有节。三月采根用。

　　机曰：草石蚕，徽州甚多，土人呼为地蚕。肥白而促节，大如三眠蚕。生下湿地及沙碛间。秋时耕犁，遍地皆是。收取以醋淹作菹食。冬月亦掘取之。

　　颖曰：地蚕，生郊野麦地中。叶如薄荷，少狭而尖，文微皱，欠光泽。根白色，状如蚕。四月采根，水瀹和盐为菜茹之。

　　时珍曰：草石蚕，即今甘露子也。荆湘、江淮以南野中有之，人亦栽莳。二月生苗，长者近尺，方茎对节，狭叶有齿，并如鸡苏，但叶皱有毛耳。四月开小花成穗，一如紫苏花穗。

　　结子如荆芥子。其根连珠，状如老蚕。五月掘根蒸煮食之，味如百合。或以萝卜卤及盐菹水收之，则不黑。亦可酱渍、蜜藏。既可为菜，又可充果。陈藏器言石蚕叶似卷柏者，若与此不同也。

　　根

　　【气味】甘，平，无毒。

　　时珍曰：不宜生食及多食，生寸白虫。与诸鱼同食，令人吐。

　　【主治】浸酒，除风破血。煮食，治溪毒（藏器）。焙干，主走注风，散血止痛。其节，亦可捣末酒服（苏颂）。和五脏，下气清神（《正要》）。

　　菜部第二十七卷　菜之二

</div>
    <div class="pagination">
<a href="本草纲目_page314.html">上一页</a><span>...</span><a href="本草纲目_page310.html">310</a><a href="本草纲目_page311.html">311</a><a href="本草纲目_page312.html">312</a><a href="本草纲目_page313.html">313</a><a href="本草纲目_page314.html">314</a><span class="current-page">315</span><a href="本草纲目_page316.html">316</a><a href="本草纲目_page317.html">317</a><a href="本草纲目_page318.html">318</a><a href="本草纲目_page319.html">319</a><a href="本草纲目_page320.html">320</a><span>...</span><a href="本草纲目_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
