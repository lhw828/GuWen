<!DOCTYPE html>
<html>
<head>
    <meta charset="UTF-8">
    <title>针灸节要 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸节要 - 第 3 页/共 6 页</h1>
    <div class="content">　　二十五 五节刺

　　振埃者刺外经去阳病，阴气大逆，上满于胸中，慎瞋息肩，大气逆上，喘喝坐伏，病恶埃烟，不得息，取之天容，其欬上气，穷诎胸痛者，取之廉泉，取天容者，无过一里，取廉泉者，血变而止。○发朦者耳无所闻，目无所见，刺府输，去府病，刺此必于日中刺其听宫，中其眸子，声闻于耳，此其输也。刺邪以手坚按其两鼻，而疾偃其声，必应于针。○去爪者乃刺关节，肢络腰脊者，身之大关节也。肢经者，人之管以趋翔也。茎垂者，身中之机，阴精之候，津液之道也。饮食不节，喜怒不时，津液内溢，乃下留于睾，血道不通，日大不休，俛仰不便，趋翔不能，此病荥然有水，不上不下，铍石所取，形不可匿，常不得蔽。○彻衣者，言尽刺诸阳之奇输，未有常处也。是阴气有余，而阴气不足，阴气不足则内热，阳气有余则外热，内热相搏，热于怀炭，畏绵帛近，不可近身，又不可近席，腠理闭塞，则汗不出，舌焦唇槁，腊干嗌燥，饮食不让美恶，于天府大杼三痏，又刺中膂以去其热，补足手太阴以去其汗，热去汗稀，疾于彻衣。○解惑者，尽知调阴阳，补泻有余不足相倾移也。大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍覆，颠倒无常，甚于迷惑，泻其有余，补其不足，阴阳平复，用针若此疾于解惑。

　　二十六 五藏病刺

　　肝病者两胁下满引小腹，令人善怒，虚则目无所见，耳无所闻，善恐，如人将扪之，取其经，厥阴与少阳气逆则头痛耳聋不聪，取血者。○心病者胸中痛，胁支满，胁下痛，膺背肩甲间痛，臂内痛，虚则胸腹大，胁下与腰相引而痛，取其经，少阴太阳舌下血者，其变病，刺郄中血者。○脾病者身重，善饥肉痿，足不收行，善瘈，脚下痛，虚则腹满肠鸣，飧泄，食不化，取其经，太阳阳明少阴血者。 ○肺病者喘咳逆气，肩背痛，汗出尻冷，阴股膝脾腨胻足皆痛，虚则少气不能报息，耳聋嗌干，取其经，太阴足太阳之外，厥阴内血者。○肾病者腹大胫肿喘咳身重，寝汗出憎风，虚则胸中痛，大腹小腹痛，清厥意不乐，取其经，少阴太阳血者。 ○太阳藏独至，厥喘虚气逆，是阴不足，阳有余也。表里俱当泻，取之下俞。 ○阳明藏独至，是阳气重并也。当泻阳补阴，取下俞。○少阳藏独至，是厥气也。蹻前卒大，取之下俞，少阳独至者，一阳之过也。○太阴藏搏者，用心省真，五脉气少，胃气不平，三阴也。宜治其下俞，补阳泻阴，一阳独啸，少阳厥也。阳并于上，四肢争张，气满于肾，宜治其经络，泻阳补阴，一阴至，厥阴之治也。真虚心，厥气留薄，发为自汗，调食和药，治在下俞。○五藏有疾，当取十二原，十二原者，五藏之所禀，三百六十五节气味也。五藏有疾也。应出十二原。十二原各有所出，明知其原，观其应而知五藏之害，阳中之少阴肺也。其原出于太渊。太渊二，阳中之太阳心也。其原出于大陵。大陵二，阴中之少阳肝也。其原出于太冲。太溪二，膏之原出于鸠尾。鸠尾一，盲之原出于脖胦。脖胦一，凡此十二原者，主治五藏六府之有疾者也。

　　二十七 刺弊

　　脉气盛而血虚者，刺之则脱气，脱气则仆，血气俱盛而阴气多者，其血滑。刺之则射阳气，畜积久留而不泻者，其血黑以浊。故不能射，新饮而液渗于络，而未合和于血也。故血出而汁别焉，其不新饮者，身中有水，久则为肿，阴气积于阳，其气因于络。故刺之血未出而气先行故肿，阴阳之气，其新相得，而未和合。因而泻之，则阴阳俱脱，表里相离。故脱色而苍苍然，刺之血出多，色不变烦悗者，刺络而虚经，虚经之属于阴者，阴脱故烦闷，阴阳相得而合为痹者，此为内溢于经，外注于络，如是者阴阳俱有余，虽多出血，而弗能虚也。帝曰：相之奈何？曰：血脉者盛，坚横以赤，上下无常处，小者如针，大者如筋，则而泻之万全也。故无失数矣。矣失数而反，各如其度。帝曰：针入而肉著者何也？曰：热气因于针，则针热，热则着于针。故坚焉。○妄用砭石，后遗身沾，此治之二失也。 ○窥门而刺之者死于家中，入门而刺之者死于堂上。

　　二十八 血气不同形

　　帝曰：余闻九针于夫子，而行之于百姓，百姓之血气，各不同形，或神动而气先针行，或气与针相逢，或针以出气独行，或数刺乃知，或发针而气逆，或数刺病益剧，凡此六者，各不同形，愿闻其方！岐伯曰：重阳之人，其神易动，其气易往也。重阳之人，熇熇高高，言语善疾，举足善高，心肺之藏气有余，阳气滑盛而扬，故神动而气先行，重阳之人，而神不先行者，此人颇有阴者也。多阳者多喜，多阴者多怒，数怒者易解。故曰颇有阴，其阴阳之离合难。故其神不能先行，阴阳和调，而血气淖泽滑利。故针入而气出疾，而相逢也。其阴气多而阳气少，阴气沉而阳气浮者内藏。故针已出，气乃随其后。故独行也。人之多阴而少阳其气沉，而气往难。故数刺乃知也。针入而气逆者，其气逆，与其数刺病益甚者，非阴阳之气浮沉之势也。此皆粗工之所败，工之所失，其形气无过焉。

　　二十九 十二络缪刺｛缪如纰缪纪纲｝

　　帝曰：余闻缪刺，未得其意。岐伯曰：邪客于皮毛，入于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右，与经相干，而布于四末，其气无常处，不入于经俞，命曰缪刺，帝曰缪刺。帝曰：愿闻缪刺，以左取右，以右取左奈何？其与巨刺，何以别之？曰：络病者，其痛与经脉缪处。故命曰缪刺。邪客于足少阴之络，令人卒心痛暴胀，胸胁支满。无积者刺然骨之前出血，如食顷而已，左取右，右取左，病新发者，取五日已，邪客于手少阳之络，令人喉痹舌卷，口干心烦，臂外廉痛，手不及头。刺手中指次指爪甲上去端如韭叶，各一痏，壮者立已，老者有顷已，左取右，右取左。此新病数日已，邪客于足厥阴之络，令人卒疝暴痛，刺足大指爪甲上与肉交者，各一痏，男子立已，女子有顷已，左取右右取左，邪客于足太阳之络，令人头项肩痛，刺足小指爪甲上与肉交者，各一痏，立已，不已，刺外踝下三痏，左取右，右取左。如食顷已，邪客于手阳明之络，令人气满，胸中喘息，而支胠胸中热，刺手大指次指爪甲上去端如韭叶，各一痏，左取右，右取左。如食顷已，邪客于臂掌之间，不可得屈，刺其踝后，先以指按之，痛乃刺之，以月死生为数。月生一日一痏，二日二痏，十五日十五痏，十六日十四痏，邪客于足阳蹻之脉，令人目痛从内眦始，刺外踝之下半寸所，各二痏，左刺右，右刺左，如行十里顷而已，人有所堕坠，恶血留内，腹中满胀，不得前后，先饮利药，此上伤厥阴之脉。下伤少阴之络，刺足内踝之下然骨之前血脉，出血，刺足跗上动脉，不已，刺三毛上，各一痏，见血立已，左刺右，右刺左，邪客于手阳明之络，令人耳聋，时不闻音，刺手大指次指爪甲上去端如韭叶，各一痏立闻，不已，刺中指爪甲上与内交者，立闻，其不时闻者，不可刺也。耳中生风者，亦刺之如此数，左刺右，右刺左。凡痹往来无常处者，在分肉间痛而刺之，以月死生为数，用针者随气盛衰，以为痏数，针过其日数则脱气，不及日数则气不泻，左刺右，右刺左，病已止，不已，复刺之如法。月生一日一痏，二日二痏，渐多至十五日 十五痏，十六日十四痏，渐少之，邪客于足阳明之经，令人鼽衄上齿寒，刺足中指次指爪甲上与肉交者，各一痏，左刺右，右刺左，邪客于足少阳之络，令人胁痛不得息。亥而汗出刺足小指次指爪甲上与肉交者，各一痏，不得息立已，汗出立止，欬者温衣饮食，一日已，左刺右，右刺左，病立已，不已，复刺如法。邪客于足少阴之络，令人嗌痛，不可内食，无故善怒，气上走贲上，刺足下中央之脉，各三痏，凡六刺立已，左刺右，右刺左，邪客于足太阴之络，令人腰痛引小腹控，不可以仰息，刺腰尻之两胛之上，是腰俞，以月死生为痏数，发针立已，左刺右，右刺左，邪客于足太阳之络，令人拘孪背急，引胁而痛，刺之从项始，数脊椎侠脊疾按之，应手如痛，傍刺之，三痏立已，邪客于足少阳之络。令人留于枢中痛髀不可以举，刺枢中以毫针，寒则久留针，以月死生为数，立已，治诸经刺之所过者，不病则缪刺之，耳聋刺手阳明，不已，刺其通脉出耳前者，齿龋刺手阳明，不已，刺其脉入齿中者，立已，邪客于五藏之间，其病也。脉引而痛，时来时止，视其病缪刺之，于手足爪甲上视其脉，出其血，间一日一刺，一刺不已，五刺已缪传引上齿，齿唇寒痛，视其手背脉血者出之，足阳明中指爪甲上一痏。手大指次指爪甲上一痏，立已，左取右，右取左，邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也。其状若尸，或曰尸厥，刺其足大指内侧爪甲上去端如韭叶，后刺足心，后刺足中指爪甲上，各一痏，后刺手大指内侧去端如韭叶，后刺手心主少阴锐骨之端，各一痏，立已，不已，以竹管吹其两耳。鬄其左角之发方一寸，燔治，饮以美酒杯，不能饮者，灌之立已，有痛而经不痛者，缪刺之，视其皮部有血络者，尽取之，此缪刺之数也。 ○身形有病，九候莫病，则缪刺之。

　　三十 经刺

　　岐伯曰：夫邪之客于形也。必先舍于皮毛，留而不去，入于孙络，留而不去，入于络脉，留而不去，入于经脉，内连五藏，散于肠胃，阴阳俱盛，五藏乃伤，此邪之从皮毛而入，极于五藏之次也。如此则治其经焉。○凡刺之数，先视其经脉，切而从之，审其虚实而调之，不调者，经刺之。○不盛不虚，以经取之。

　　三十一 巨刺｛缪刺刺络脉巨刺刺经脉｝

　　痛在于左而右脉病者，则巨刺之。○邪客于经，左盛则右病，右盛则左病，亦有移易者，左痛未已而右脉先病，如此者必巨刺之，必中其经，非络脉也。

　　三十二 脉刺

　　人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格；脉口一盛，病在足厥阴，一盛而躁，在手心主；脉口二盛，病在足少阴；二盛而躁，在手少阴；脉口三盛，病在足太阴；三盛而躁，在手太阴；脉口四盛，且大且数者，名曰溢阴，溢阳为内关，内关不通死不治。人迎与太阴脉口俱盛四倍以上，命曰关格，关格者与之短期。人迎一盛，泻足少阳而补足厥阴，二泻一补，日一取之，必切而验之，疎取之，上气和乃止。人迎二盛，泻足太阳，补足少阴，二泻一补，二日一取之，必切而验之。疎取之，上气和乃止，人迎三盛，泻足阳明而补足太阴，二泻一补，日二取之，必切而验之。疎取之，上气和乃止，脉口一盛，泻足厥阴而补足少阳，二补一泻，日一取之，必切而验之。疎而取，上气和乃止，脉口二盛，泻足少阴而补足太阳，二补一泻，二日一取之，必切而验之。疎取之，上气和乃止，脉口三盛，泻足太阴而补足阳明，二补一泻，日二取之，必切而验之。疎而取之，上气和乃止，所以日二取之者，太阳主胃，大富于谷气。故可日二取之也。人迎与脉口俱盛三倍以上，命曰阴阳俱溢，如是者不开，则血脉闭塞，气无所行，流淫于中，五藏内伤，如是者因而灸之，则变易而为他病矣。

　　三十三 深浅上下所宜

　　补须一方实深取之，稀按其痏，以极出其邪气，一方虚浅刺之，以养其脉，疾按其痏，无使邪气得入，邪气来也紧而疾，谷气来也徐而和，脉实者，深刺之，以泄其气。脉虚者，浅刺之，使精气无得出，以养其脉，独出其邪气，刺诸痛者，其脉皆实。故曰从腰以上者，手太阴阳明皆主之，从腰以下者，足太阴阳明皆主之，病在上者下取之，病在下者高取之，病在头者取之足，病在腰者取之腘，病生于头者头重，生于手者臂重，生于足者足重，治病者，先刺其病所从生者也。香气在毛，夏气在皮肤，秋气在分肉，冬气在筋骨，刺此病各以其时为齐，故刺肥人者秋冬之齐，刺瘦人者春夏之齐，病痛阴也。痛而以手安之不得者阴也。深刺之，病在上者阳也。病在下者阴也。痒者阳也。浅刺之，病先起于阴者，先治其阴而后治其阳，病先起于阳者，先治其阳而后治其阴，刺热厥者留针反为寒，刺寒厥者留针反为热，刺热厥者二阴一阳，刺寒厥者二阳一阴，所谓二阴者刺二阴也。一阳者刺一阳也。久病者邪气入深，刺此者深内而久留之，间日而后刺之，必先调其左右，去其血脉，刺道毕矣。凡刺之法，必察其形气，形肉未脱，少气而脉又躁，躁厥者必为缪刺之。○脉之所居，深不见者刺之，微内针而久留之，以致其空脉气也。脉浅者勿刺，按绝其脉乃刺之，无令精出，独出其邪气耳。所谓三刺则谷气出者，先浅刺绝皮以出阳邪，再刺则阴邪出者，少益深，绝皮致肌肉，未入分肉间也。已入分肉之间，则谷气出。故刺法曰：始浅刺之，以逐邪气，而来血气，后刺深之，以致阴气之邪，最后刺极深之，以下谷气，此之谓也。

　　三十四 人身左右上下虚实不同刺

　　天不足西北。故西北方阴也。而人右耳目不如左明也。地不满东南。故东南方阳也。而人左手足不如右强也。东方阳也。阳者其精并于上，并于上则上明而下虚，故使耳目聪明，而手足不便也。西方阴也。阴者其精并于下，并下则下盛而上虚，故其耳目不聪明而手足便也。故俱感于邪，其在上则右甚，在下则左甚，此天地阴阳所不能全也。故邪居之。故天有精，地有形，天有八纪，地有五里，故能为万物之父母，清阳上天，浊阴归也。是故天地之动静，神明之纲纪，故能以生长收藏，终而复始，惟肾人上配天以养头，下象地以养足。中傍人事以养五藏，天气通于肺，地气通于嗌，风气通于肝，雷气通于心，谷气通于脾，雨气通于肾，六经为川，肠胃为海，九窍为水注之气，以天地为之阴阳，阳之汗以天地之雨明之，阳之气以天地之疾风名之，暴风象雷，逆气象阳，故治不治天之纪，不用地之理，则灾害至矣。故邪风之至，疾如风雨，故善治者治皮毛，其次治肌肤，其次治筋脉，其次治六府，其次治五藏，治五藏者，半死半生也。故天之邪气感则害人，五藏水谷之寒热感则害于六府，地之湿气感则害皮肉筋脉。故善用针者，从阴引阳，从阳引阴，以右治左，以左治右，以我知彼，以表知里，以观过 与不及之理，见微则过，用之不殆。

　　三十五 气血清浊浅深刺

　　受谷气者浊，受气者清，清者注阴，浊者注阳，浊而清者上出于咽，清而浊者则下行，清浊相干，命曰乱气。帝曰：夫阴清而阳浊，浊者有清，清者有浊，清浊别之奈何？岐伯曰：气之大别，清者上注于肺，浊者下走于胃，胃之清气，上出于口，肺之浊气，下注于经，内积于海。帝曰：诸阳皆浊，何阳浊甚乎？岐伯曰：手太阳独受阳之浊，手太阴独受阴之清，其清者上走空窍，其浊者下行诸经，诸阴皆清，足太阴独受其浊，清者其气滑，浊者其气濇，此气之常也。故刺阴者深而留之，刺阳者浅而疾之，清浊相干者，以数调之。

　　三十六 死期不可刺

　　病发于心，一日而之肺，三日而之肝，五日而之脾，三日不已死，冬夜半，夏日中。病先发于肺，三日而之肝，一日而之脾，五日而之胃，十日不已死，冬日入，夏日出。病先发于肝，三日而之脾，五日而之胃，三日而之肾，三日不已死，冬日入，夏早食。病发于脾，一日而之胃，二日而之肾，三日而之膂膀胱，十日不已死，冬人定，夏晏食。病先发于胃，五日而之肾，三日而之膂膀胱，五日而上之心，二日不已死，冬夜半，夏日昧。病先发于肾，三日而之膂膀胱，三日而上之心，三日而之小肠，三日不已死，冬大晨，夏早晡。病先发于膀胱，五日而之肾，一日而之小肠，一日而之心，二日不已死，冬鸡鸣，夏下晡。诸病以次相传，如是者皆有死期，不可刺也。间一藏及三四藏者，乃可刺也。

　　明 四明 高 武 撰 述

　　卷二下

　　一 五乱刺

　　清气在阴，浊气在阳，荥气顺脉，卫气逆行，清浊相干，乱于胸中，是谓大俛。故气乱于心则烦心密嘿，俛首静伏，乱于肺则俛仰喘喝，按手以呼，乱于肠胃则为霍乱，乱于臂胫则为四厥乱于头则为厥逆，头重眩仆。曰五乱刺者，刺之有道乎！曰：有道以来，有道以去，审知其道，是谓身宝。曰：愿闻其道。曰：气在于心者，取之手少阴心主之俞，气在于肺者，取之于手太阴荥，足少阴俞，气在于肠胃者，取之足太阴阳明不下者，取之三里，气在于头者，取之天柱大杼，不知，取足太阳荥俞，气在臂足，取之先去血脉，后取其阳明少阳之荥俞。曰：补泻奈何？曰：徐入徐出，谓之道气，补泻无形，谓之同精，是非有余不足也。乱气之相逆也。

　　二 气血盛衰

　　足阳明之上，血气盛则髯美长，血少气多则髯短。故气少血多则髯少。血气皆少则无髯，两吻多尽，足阳明之下，血气盛则下毛美长至胸。血多气少则下毛美短至脐，行则善高举足，足指少肉，足善寒，血少气多则肉而善瘃。血气皆少则无毛，有则稀枯悴，善痿厥足痹，足少阳之上，气血盛则通髯善长。血多气少则通髯美短，血少气多则少髯，血气皆少则无须。感于寒湿则善痹骨痛爪枯也。足少阳之下，血气盛则胫毛美长，外踝肥。血多气少则胫毛美短，外踝皮坚而厚，血少气多则胻毛少，外踝皮薄而软。血气皆少则无毛，外踝瘦而无肉，足太阳之上，血气盛则眉美，眉有毫毛。血多气少则恶眉，面多少理，血少气多则面多肉，血气和则美色，足太阴之下。血气盛则跟肉满踵坚，气少血多则瘦跟空，血气皆少则善转筋，踵下痛，手阳明之上。血气盛则髭美，血少气多则髭恶，血气皆少则无髭，手阳明之下，血气盛则腋下毛美。手鱼肉以温，气血皆少则手瘦以寒，手少阳之上，血气盛则眉美以长，耳色美。血气皆少则耳焦恶色，手少阳之下，血气盛则手卷多肉以温，血气皆少则寒以瘦。气少血多则瘦以多脉，手太阳之上，血气盛则有多须，面多肉以平。血气皆少则面瘦恶色，手太阳之下，血气盛则掌肉充满，血气皆少则掌瘦以寒。曰：刺之有约乎！曰：眉美者足太阳之脉气血多，恶眉者气血少，其肥而泽者，血气有余，肥而不泽者，气有余而血不足，瘦而无泽者，气血俱不足。审察其形气有余不足而调之，可以知逆顺矣。○曰：妇人无须者，无血气乎！曰：冲脉任脉，皆起于胞中，上循背里，为经络之海，其浮而外者，循腹右上行会于咽喉，别而络唇口，血气盛则充肤热肉，血独盛则澹 渗皮肤生毫毛，今妇人之生，有余于气，不足于血，以其数脱血也。冲任之脉不荥口唇。故须不生焉。曰：士人有伤于阴，阴气绝而不起，阴不用，然其须不去，其故何也？宦者独去何也？曰：宦者去其宗筋，伤其冲脉，血泻不复，皮肤内结，唇口不荥。故须不生。曰：其有天宦者，未尝被伤，不脱于血，然其须不生，其故何也？曰：此天之所不足也。其任冲不盛，宗筋不成，有气无血，唇口不荥。故须不生。

　　三 耐痛

　　人之骨强筋弱，肉缓皮肤厚者耐痛，其于针石之痛，火焫亦然，黑色而美骨者耐火焫，坚肉薄皮者不耐针石之痛，于火焫亦然。

　　四 五逆

　　帝曰：余闻刺有五逆。曰：病与脉相逆，热病脉静，汗已出脉盛躁，是一逆也。病泄脉洪大，二逆也。着脾不移，腘肉破，身热脉偏绝，三逆也。淫而夺形，身热色夭白，及后下血衃，血衃笃重，四逆也。寒热夺形，脉坚搏，五逆也。

　　五 三刺谷气

　　一刺则阳邪出，再刺则阴邪出，三刺则谷气至，谷气至而止，所谓谷气至者，已补而实，已泻而虚。故已知谷气至也。

　　六 热

　　肝热病者，小便先黄，腹痛多卧，身热，热争则狂言及惊，胁满痛，手足躁，不得安卧，庚辛甚，甲乙大汗，气逆则庚辛死，刺足厥阴少阳，其逆则头痛员员，脉引冲头也。心热病者，先不乐数日乃热，热争则卒心痛，烦闷善呕，头痛面赤无汗。壬癸甚，丙丁大汗，气逆则壬癸死，刺手少阴太阳，脾热病者，先头重，颊痛烦心，颜青欲呕，身热，热争则腰疼不可用俛仰，腹满泄，两颔痛。甲乙甚，戊己大汗，气逆则甲乙死，刺足太阴阳明，肺热病者，先淅然厥气毫毛，恶风寒，舌上黄，身热，热争则喘咳，痛走胸膺背，不得大息，头痛不堪，汗出而寒。丙丁甚，庚辛大汗，气逆则丙丁死，刺手太阴阳明出血如大豆，立已，肾热病者，先腰痛胻酸，苦渴数饮身热，热争则项痛而强胻寒且酸，足下热，不欲言，其逆则项痛员员澹澹然。戊己甚，壬癸大汗，气逆则戊己死，刺足少阴太阳，诸汗者，至其所胜，日汗出也。肝热病者，左颊先赤，心热病者，颜先赤，脾热病者，鼻先赤，肺热广州一者，右颊先赤，肾热病者，颐先赤，病虽未发，见赤色者刺之，名曰治未病。热病从部所起者，至甚而已，其刺之反者，三周而已，重逆则死，诸当汗者，至其所胜日，汗大出也。诸治热病，以饮之寒水，乃刺之，必寒衣之，居止寒处，身寒而止也。热病先胸胁痛，手足躁，刺足少阳，补足太阴，病甚者为五十九刺。热病始手臂痛者，刺手阳明太阴，而汗出止，热病始于头首者，刺项太阳而汗出止；热病始于足胫者，刺足阳明而汗出止，热病先身重骨痛，耳聋好冥，刺足少阴，病甚为五十九刺。热病先眩冒而热，胸胁满，刺足少阴少阳，太阳之脉色荥颧骨，热病也。荥未交，曰今且得汗，待时而已，与厥阴脉争见者，死期不过三日，其热病内连肾，少阳之脉色也。少阳之脉色荥颊前，热病也。荥未交，曰今且得汗，待时而已，与少阴脉争见者，死期不过三日，热热病气穴三椎下间，主胸中热，四椎下间，主鬲中热，五椎下间，主肝热，六椎下间，主脾热，七椎下间，主肾热，荥在骶也。项上三椎陷者中也。颊下逆颧为大瘕，下牙车为腹满，颧后为胁痛，颊上鬲上也。○头上五行，行五者以泄诸阳之热逆也。大杼，膺俞缺盆，背俞。此八者，以泻胸中之热也。气冲，三里，巨虚上下廉，此八者，以泻胃中之热也。云门，髁骨，委中，髓空，此八者，以泻四肢之热也。五藏俞傍五者，此十者，以泻五藏之热也。○热病不可刺者九，一曰汗不出，大颧发赤，哕者死，二曰泄而腹满甚者死，三曰目不明，热不已者死，四日婴儿热而腹满死，五曰汗不出，呕下血者死，六曰舌本烂，热不已者死，七曰欬而衂，汗不芔，出不至足者死，八曰髓热者死，九曰热而痉者死，腰折 瘈症，齿噤龂也。凡此九者，不可刺也。

　　七 疟

　　足太阳之疟，令人腰痛头重，寒从背起，先寒后热，熇熇暍暍然，热止汗出难已，刺郄中出血，足少阳之疟，令人身体解，寒不甚，热不甚，恶见人，见人心易惕然，热多汗出甚，刺足少阳，足阳明之疟，令人先寒，洒淅寒甚，久乃热，热去汗出，喜见日月光火气，乃快然，刺足阳明跗止，足太阴之疟，令人不乐，好太息，不嗜食，多寒热汗出，病至则善呕，呕已乃衰，则取之，足少阴之疟，令人呕吐甚，多寒热，热多寒少，欲闭户牖而处，其病难已，足厥阴之疟，令人腰痛，小腹满。小便不利如癃状，非癃也。数便意恐惧，气不足，腹中悒悒，刺足厥阴，肺疟者令人心寒，寒甚热，热间善惊，如有所见者，刺手太阴阳明。心疟者令人烦心，甚欲得清水，反寒多不甚热，刺手少阴，肝疟者令人色苍苍然太息，其状若死者，刺足厥阴见血，脾疟者令人寒，腹中痛，热则肠中鸣，鸣已汗出，刺足太阴，肾疟者令人淅淅然腰脊痛，宛转大便难，目眴眴然，手足寒。刺足太阳少阴，胃疟者，令人且病也。善饥而不能食，食而支满腹大，刺足阳明太阴横脉出血，疟发身方热，刺跗上动脉，开其空，出其血，立寒疟方欲寒，刺手阳明太阴，足阳明太阴，疟脉满太急，刺背俞，用中针，傍五胠俞各一，适肥瘦出其血也。疟脉小实急，灸胫少阴，刺指井，疟脉满大急，刺背俞，用五胠俞，背俞各一，适行于血也。疟脉缓大虚，便用药，不宜用针，凡治疟，先发如食顷，乃可以治，过之则失时也。诸疟而脉不见，刺十指间芔血，血去必已。先视身之赤如小豆者，尽取之，十二疟者，其发各不同时，察其病形，以知其何脉之病也。先其发时，如食顷而刺之，一刺则衰，二刺则知，三刺则已，不已刺舌下两脉出血，不已刺郄中盛经出血，又刺项已下侠脊者必已，舌下两脉者，廉泉也。刺疟者，必先问其病之所先发者先刺之，先头痛及重者。先刺头上两额两眉间出血，先项背痛者，先刺之，先腰背痛者，先刺郄中出血，先手臂痛者，先刺手少阴阳明十指间，先足胫酸痛者，先刺足阳明十指间出血，风疟疟发，则汗出恶风，刺三阳经背俞之血者，胻酸痛甚，按之不可，名曰跗髓痛病，以镵针针绝骨出血立已，身体小痛，刺至阴诸阴之井，无出血，间一日一刺，疟不渴，间日而作，刺足太阳，渴而间日作，刺足少阳，温疟汗不出，为五十九刺。

　　八 腰痛

　　足太阳脉令人腰痛，引项脊尻背如重状，刺其郄，中太阳正经出血，春无见血，少阳令人腰痛，如以针刺其皮中，循循然不可以俛仰，不可以顾。刺少阳成骨之端出血，成骨在膝外廉之骨独起者，夏无见血，阳明令腰痛，不可以顾，顾如有见者善悲，刺阳明于胻前三痏，上下和之出血，秋无见血，足少阴令人腰痛，痛引脊内廉，刺少阴，于内踝上二痏，春无见血，出血太多，不可复也。厥阴之脉令人腰痛，腰中如张弓弩弦，刺厥阴之脉，在腨踵鱼腹之外，循之累细然，乃刺之，其病令人善言，嘿嘿然不慧，刺之三痏，解脉令人腰痛，痛而引肩，目然，时遗溲，刺解脉，在膝筋肉分间，郄外廉之横脉出血，血变而止。解脉令人腰痛如引带，常如折腰状，善恐刺解脉，在郄中结络如黍米，刺之血射以黑，见赤血而已，同阴之脉令人腰痛，痛如小锤居其中，佛然肿，刺同阴之脉。在外踝上绝骨之端，为三痏，阳维之脉令人腰痛，痛上佛然肿，刺阳维之脉。脉与太阳合腨下间，去地一尺所，冲络之脉令人腰痛，不可以俛仰，仰则恐仆，得之举重伤腰冲络绝，恶血归之。刺之在郄阳筋之间，上郄数寸冲居，为二痏出血，会阴之脉令人腰痛，痛上漯漯然汗出，汗干令人欲饮，饮已欲走，刺直阳之脉上三痏。在蹻郄下，五寸横居，视其盛者出血，飞阳之脉令人腰痛，痛上怫怫然，甚则悲以恐，刺飞阳之脉，在内踝上五寸，少阴之前，与阴维之会，昌阳之脉令人腰痛，痛引膺，目然，甚则反折，舌卷不能言，刺二筋为二痏，在内踝上，大筋前，太阴后。上踝二寸所，散脉令人腰痛而热，热甚生烦，腰下如有横木居其中，甚则遗溲。刺散脉，在膝前骨肉分间，络外廉束脉为三痏，肉里之脉令人腰痛，不可以欬，欬则筋缩急，刺肉里之脉为二痏，在太阳之外，少阳绝骨之后，腰痛侠脊而痛至头。几几然，目然欲僵仆，刺足太阳郄中出血，腰痛上寒，刺足太阳阳明，上热刺足厥阴，不可以俛仰刺足少阳，中热而喘刺足少阴，刺郄中出血，腰痛上寒不可顾，刺足阳明，上热刺足太阴，中热而喘，刺足少阴，大便难，刺足少阴，如折不可以俛仰，不可举，刺足太阳，引脊内廉，刺足少阴。腰痛引小腹控，不可以仰，刺腰尻交者，两髁胛上，以月死生为痏数，发针立已，左取右，右取左。○腰痛不可俛仰，急引阴卵，刺八髎与痛上，八髎在腰尻分。

　　九 周痹

　　帝曰：周痹之在身也。上下移徙随脉，在上下左右相应，间不容空，愿闻此痛，在血脉之中耶，将在分肉之间乎。何以致是？其痛之移也。间不及下针，其慉痛之时，不及定治，而痛已止矣。何道使然？愿闻其故！岐伯曰：此众痹也。非周痹也。曰：愿闻众痹！曰：此各在其处，更发更止，更居更起，以右应左，以左应右，非能周也。更发更休也。曰：刺之奈何？曰：刺此者，痛虽已止，必刺其处，勿令复起。曰：善，愿闻周痹何如？曰：周痹者，在于血脉之中，随脉以上，随脉以下，不能左右，各当其所。曰：刺之奈何？曰：痛从上下者，先刺其下以遏之，后刺其下以脱之，痛从下上者，先刺其上以遏之，后刺其下以脱之。帝曰：善此痛安生，何因而有名？曰：风寒湿气，客于分肉之间，迫切而为沬，沬得寒则聚，聚则排分肉而分裂也。分裂则痛，痛则神归之，神归之则热，热则痛解，痛解则厥，厥则他痹发，发则如是。帝曰：善，余已得其意矣。此内不在藏，而外未发于皮，独居分肉之间，真气不能周，故命曰周痹。故刺痹者，必先切循其下之六经，视其虚实，及大络之血，结而不通，及虚而脉陷空中者而调之，熨而通之，其瘛坚转弓而行之。帝曰：善，余已得其意矣。亦得其事也。九者经巽之理，十二经脉阴阳之病也。

　　十 癫狂

　　癫疾者，始生先不乐，头重头痛，视举目赤，甚作极已而烦心，候之于颜，取手太阳阳明太阴，血变而止，癫疾始作而引口啼呼喘悸者，候之手阳明太阳，左强者攻其右，右强者攻其左，血变而止，癫疾始作，先反僵，因而脊痛。候之足太阳阳明手太阳，血变而止，治癫疾常与之居，察其所当取之处，病至视之，有过者泻之，置其血于瓢壸之中，至其发时，血独动矣。不动，灸穷骨二十壮，穷骨者骶骨也。骨癫疾者，鳡齿诸俞分肉皆满，而骨居，汗出烦悗，呕多沃沫，气下泄不治，脉癫疾者暴仆，四肢之脉皆胀而纵，脉满，尽刺之出血，不满，灸之，挟项太阳灸带脉于腰相去三寸，诸分肉本输，呕多沃沫，气下泄不治，癫疾者，疾发如狂者死不治，狂始生，先自悲也。喜忘苦怒，善恐者，得之忧饥。治之取手太阴阳明，血变而止，及取足太阴阳明，狂始发，少卧不饥，自高贤也。自辩智也。自尊贵也。善骂詈，日夜不休，治之取手阳明太阳太阴舌下少阴，视之盛者皆取之，不盛释之也。狂言惊善笑，好歌妄行不休者，得之大恐，治之取手阳明太阳太阴，狂目妄见，耳妄闻，善呼者，少气之所生也。治之取手太阳太阴阳明，足太阴，头两鳡，狂者多食，善见鬼神，善笑而不发于外者，得之有所大喜，治之取足太阴太阳阳明，后取手太阴太阳阳明，狂而新发，未应如此者，先取曲泉左右动脉，及盛者见血，有顷已，不已以法取之，灸骨骶二十壮。○大热遍身，狂而妄见妄闻妄言，视足阳明及大络取之，虚者补之，血而实者泻之，因其偃卧，居其头前，以两手四指夹按颈动脉，久持之，卷而切推，下至缺盆中而复止如前，热去乃止，此所谓推而散之也。○病在诸阳脉，且寒且热，诸分且寒且热，名曰狂。刺之虚脉视分尽，热病已止，病初发岁一发不治，月一发不治，月四五发名，曰癫，刺诸分诸脉，其无寒者，以针调之。

　　十一 头

　　厥头痛，面若肿，起而烦心，取之足阳明太阴，厥头痛头脉痛，心悲善泣。视头动脉反盛者，刺尽去血，后调足厥阴，厥头痛，头员员头重而痛，泻头上五行，行五，先取手少阴，后取足少阴，厥头痛意善忘，按之不得，取头面左右动脉，后取足太阴，厥头痛项先痛，腰脊为应，先取天柱，后取足大竹太阳，厥头痛头痛甚，耳前后脉涌有热。一云有动脉泻出其血，后取足少阳，真头痛，头痛甚，脑尽痛，手足寒至节，死不治，头痛不可取于俞者，有所击堕，恶血在于内，若肉伤痛未已，可则刺不可远取也。头痛不可刺者，大痹为恶，日作者可令少俞，不可已，头半寒痛，先取手少阳阳明，后取足少阳阳明。

　　十二 痿

　　帝曰：五藏使人痿何也？岐伯曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚，弱急薄着，则生痿躄也。心气热则下脉厥而上，上则下脉虚，虚则生脉痿，枢折挈胫纵，而不任地也。肝气热则胆泄口苦，筋膜干，筋膜干则筋急而孪，发为筋痿，脾气热则胃干而渴，肌肉不仁，发为肉痿，肾气热则腰脊不举，骨枯而髓减，发为骨痿。帝曰：何以得之？曰：肺者藏之长也。为心之盖也。有所失亡，所求不得，则发肺鸣，鸣则肺热叶焦，故曰五藏因肺热叶焦，发为痿躄，此之谓也。悲哀太甚，则胞络绝，胸络绝则阳气内动，发则心下崩，数溲血。故本病曰：大经空虚，发为肌痹，传为脉痿，思想无穷，所愿不得，意淫于外，入房太甚，宗筋弛纵，发为筋痿，及为白淫。故下经曰：筋痿者生于肝，使内也。有渐于湿，以水为事，若有所留，居处相湿，肌肉濡溃，痹而不仁，发为肉痿。故下经曰：肉痿者，得之湿地也。有所远行劳倦，逢大热而渴，渴则阳气内伐，内伐则热舍于肾，肾水藏也。今水不胜火，则骨枯而髓虚。故足不任身，发为骨痿。故下经曰：骨痿者生于大热也。帝曰：何以别之？曰：肺热者，色白而毛败，心热者，色赤而络脉溢，肝热者，色苍而爪枯，脾热者，色黄而肉蠕动，肾热者，色黑而齿槁。帝曰：如夫子言可矣。论言治痿者独取阳明何也？岐伯曰：阳明者，五藏六府之海，主润宗筋，宗筋主束骨而利机关也。冲脉者，经脉之海也。主渗灌溪谷，与阳明合于宗筋，阴阳总宗筋之会，会于气冲，而阳明为之长，皆属于带脉，而络于督脉。故阳明虚，则宗筋纵，带脉不引。故足痿不用也。治之各补其荥，而通其俞，调其虚实，和其逆顺，筋脉骨肉，各以其时受月，则病已矣。帝曰：善。

</div>
    <div class="pagination">
<a href="针灸节要_page2.html">上一页</a><a href="针灸节要.html">1</a><a href="针灸节要_page2.html">2</a><span class="current-page">3</span><a href="针灸节要_page4.html">4</a><a href="针灸节要_page5.html">5</a><a href="针灸节要_page6.html">6</a><a href="针灸节要_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
