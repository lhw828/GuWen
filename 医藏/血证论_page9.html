<!DOCTYPE html>
<html>
<head>
    <meta charset="UTF-8">
    <title>血证论 - 第 9 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>血证论 - 第 9 页/共 26 页</h1>
    <div class="content">　　自古无之。余拟用白头翁汤。加石膏知母杏仁桔梗枳壳槟榔柴胡麦芽当归白芍甘草治之。轻剂则用小柴胡。加归芍杏仁桔梗枳壳槟榔麦芽花粉。调和肺肝。则肺气不迫注。肝气得开利矣。又或肝气欲泄而下注。肺气欲收而不开。故痢多发于秋。秋金肺气闭而不开。肝气决裂而不遏。是以迫痛。此又从黄氏之义。另翻一解。而各书均不载者也。治宜甘桔汤。加白芍。以桔梗开提肺气。以白芍平治肝木。本此意以为加减。则鳖甲龙胆草青皮秦皮芦荟。皆平肝之药。当归生地桃仁五灵脂延胡索。皆治肝经血分之药。

　　黄芩麦门冬桑皮知母。皆清肺之药。枳壳贝母杏仁陈皮。皆肺经调气之药。随宜致用。变化在人。乌有不治之痢哉。

　　调血则便脓自愈。调气则后重自除。此二语。为千古治痢之定法。而亦相沿治痢之套法耳。盖泛言调血。

　　则归芍地榆用尽而不效。泛言调气。而陈皮木香多服而无功。不知木香陈皮。乃调脾气之药。痢虽脾病。

　　而其所以逼迫者。肝肺之咎也。知调肝肺。则善调气矣。血乃血海所总司。血海居大肠之间。故痢症脐下极痛者。必有脓血。痛不甚者无脓血。以脐下血海之血痛故也。知理血海。则善治血矣。

　　普明子谓痢证多兼食积。宜用枳壳浓朴大黄。轻则用山楂神曲莱菔子麦芽。此论最浅而中肯。

　　久痢不止。肺气下泄。则魄随之陷。而魄脱则死。肺藏魄。治宜调补肺气。人参清肺汤以固之。如寒滑者。桃花汤治之。仲景诃黎勒散。即是清肺固脱之方。四神丸。乌梅丸。皆是桃花汤之义。方难尽举。升提固涩。总须分寒热用药。斯无差爽。

　　休息痢者。止而复作。乃固涩太早。留邪在内。故时复发作。治宜按上治痢之法。视何经见证。则用何经之药。以消除其邪。伏邪既去。而邪自不作。如羊脂白蜜黄连末服。不过取滑去着。寒去火之义。尤未若视其邪所发见之情。而分经用药。更为对证。

　　又补论曰。凡噤口痢。上噤下痢。法宜和中。此与霍乱对看自明。霍乱上吐下泻。必以和中而愈。则知噤口痢。上噤下痢。亦必以和中而愈。第霍乱是中寒而发。为上下俱脱之证。法主理中汤以温之。噤口痢上闭下滞。其为中热可知。热结于中。上下不开。和中之法。宜反理中汤诸药。以寒凉治之。生姜泻心汤去干姜为宜。人参白虎汤亦佳。

　　[卷四] 尿血 

　　膀胱与血室。并域而居。热入血室。则蓄血。热结膀胱。则尿血。尿乃水分之病。而亦干动血分者。以与血室并居。故相连累也。其致病之由。则有内外二因。

　　一外因。乃太阳阳明传经之热。结于下焦。其证。身有寒热。口渴腹满。小便不利。溺血疼痛。宜仲景桃仁承气汤治之。小柴胡汤。加桃仁丹皮牛膝。亦治之。

　　一内因。乃心经遗热于小肠。肝经遗热于血室。其证。淋秘割痛。小便点滴不通者。呼赤淋。治宜清热。治心经遗热。虚烦不眠。或昏睡不醒。或舌咽作痛。或怔忡懊。宜导赤饮。加炒栀连翘丹皮牛膝。治肝经遗热。

　　其证少腹满。胁肋刺痛。口苦耳聋。或则寒热往来。宜龙胆泻肝汤。加桃仁丹皮牛膝郁金。

　　尿血治心与肝而不愈者。当兼治其肺。肺为水之上源。金清则水清。水宁则血宁。盖此证原是水病累血。

　　故治水即是治血。人参泻肺汤。去大黄。加苦参治之。清燥救肺汤。加藕节蒲黄亦治之。

　　以上结热之证。其血溺出。皆有淋滴不通之象。乃尿血之实证也。此外又有虚证。溺出鲜血。如尿长流。绝无滞碍者。但当清热滋虚。兼用止血之药。无庸再行降利矣。盖前阴有二窍。一为水窍。一为血室之窍。血窍在女子。则为胎孕之门。血窍在男子。则为施精之路。故女子血室之血。能由此崩漏而下。男子血室之血。亦能由此走泄而出。是以血尿之虚证。与女子崩漏之证无异。宜用四物汤加减治之。肝如郁火者。加丹皮炒栀子柴胡阿胶芥灰。心经血虚火旺者。加黄连阿胶血余。脾气虚寒。不能摄血者。四肢清冷。脉微迟。面黯淡。加鱼鳔黄人参艾叶黑姜甘草五味治之。房劳伤肾。加鹿胶海螵蛸发灰散治之。又有肺虚。

　　不能制节其下。以致尿后渗血者。审系肺阴虚。则兼气逆痰咳口渴等证。人参清肺汤主之。若肺阳虚。不能治下。则必有遗溺足冷。水饮喘嗽之证。甘草干姜汤治之。

　　[卷四] 经血 

　　妇科已有专书。然男女血本同原。故并论之。经云。女子二七而天癸至。任脉通。太冲脉盛。月事以时下。故能有子。天癸者。谓先天肾中之动气。化生癸水。至者。谓至于胞中也。水为阳气所化。阳倡而阴必随之。血者阴也。冲任主之。故应癸水。而即输血于胞中。血之应水而下。是谓以阴从阳。冲任两脉。皆起胞中。上属阳明。阳明乃后天水谷之海。居中宫称戊土。

　　化气取汁。变赤为血。随冲任两脉。以下合癸水。是谓戊与癸合。男女皆然。男子主气。故血从水化而为精。

　　女子主血。故血从水化而为经。血是男子之精。水中有血。女子之经。血中有水。故行经前后。俱有水浆可验。夫此水乃肾中冲阳之气所生。气亢则水竭。而血不濡。热证于是乎生矣。气寒则水冷。而血不运。寒证于是乎生矣。故凡调血。先须调水。调水即是调气。气生于肾。而主于肺。血生于胃。而藏于肝。以血海为肝之部分。肺金司气之制节。又为水之上源。调血调水。人当知所从事矣。故或调气中之水以滋血。或调血中之气而利水。是女子调经之法。即凡为血证之治法。学人宜鉴观之。

　　血热者。水之不足也。因见行经趱前。发热口渴诸证。四物汤。加天冬麦冬黄芩花粉柴胡阿胶牛膝等药。

　　以滋水者濡血。或用六味地黄汤。以滋肺肾。亦能启水之源。此以滋水为养血之法也。血寒者。水不温也。

　　因见经水后期。黯淡清冷之状。以及凝滞疼痛兼作。四物汤。加茯苓甘草桂枝黑姜附子等药。以温水者行气。气行则血行也。血虚者。行经太少。以及干枯淡薄。诸虚证。犹杂出难言。审系肾中天癸之水不足者。

　　必骨热气逆。足痿脉数。子宫干涩。经血前后。均无浆水。宜左归饮。加菟丝龟板阿胶麦冬五味苁蓉。以滋天癸之水。审系胃虚。阳明冲任之血不足者。经水必淡。只有水浆。而少鲜血。宜炙甘草汤。养荣汤。酌而用之。以补生血之源。而血虚可治矣。

　　血滞者。瘀血阻滞。因见身痛腹胀。寒热带漏。散经闭经诸证。总是瘀血阻滞其气。若无瘀血。则经自流通。

　　安行无恙。何缘而错杂变乱哉。凡此之类。故总以去瘀为要。四物汤。加元胡桃仁香附乳香没药主之。有热。加黄芩黄连。有寒。加干姜附片。王清任血府逐瘀汤。膈下逐瘀汤皆宜。瘀血之甚者。非仲景土瓜根下瘀血等汤不治。另详瘀血门。

　　总而论之。血气二者。原不相离。血中有气。气即是水。吾于本条。及水火气血论。已详言之。知此。则如瘀血阻滞者。乃血阻其气。是血之咎。故破散其血而气自流通。桃仁丹皮五灵脂等。在所必用。血分有热者。乃气分之水不足以濡血。故令血热。用栀芩等以泻火。泻火即是滋水也。血分有寒者。乃气分之水。水凝湿滞而不化。故濡滞不流通也。吴茱萸细辛桂枝艾叶。以温水者温血。水温则气和。气和则血和。观此。可知男子瘀血。热结寒凝。治法与此皆无异矣。观于生天癸以生血之法。则知男子滋肾养血之法。观于补阳明以补血之原。则知男子补血之原矣。观于滋肺以养血之法。则知男子生津以养血之法。以至血热而水凝为痰。血虚而水溢为汗。同类异情。无不毕见。

　　[卷四] 崩带 

　　妇人面色青黄。肢体消瘦。心战腰酸。时下浊物。其物黄赤青白黯黑并下。是带脉之血。伤损而成。故名曰带证。古法又分白浊一条。谓带下是带脉为病。其色污杂。白浊则是心脾肾三经为病。其色纯白。而所用之方。仍相仿佛。其实同一病也。皆是带脉为病。吾为指明曰。白浊五带。所下似血非血。乃胞中之水也。此水清则为天癸。以济经血。前论详矣。此水浊则为白浊。为五带。水浊而血因以浊矣。盖带脉下系胞宫。中束人身。居身之中央。属于脾经。脾经土气冲和。则带脉宁洁。而胞中之水清和。是以行经三日后。即有胞水。黄明如金。是肾中天癸之水。得带脉脾土之制。而见黄润之色。乃种子之的候。无病之月信也。若脾土失其冲和。不能制水。带脉受伤。注于胞中。因发带证。白浊污杂。治宜和脾以利水。治脾即是治带。治带即治水也。观肾着汤。用白术。治腰痛如带五千钱者。肾著名汤。明言是肾中水邪。着于带脉。故从脾治之。以土治水。而带脉自愈矣。即此可知女子带证。是水不清。浊证仍是水不清。不必强分。总以和脾利水为主。

　　胃苓汤主之。挟热者去桂枝。加黄芩黄连黄柏。夹寒者。加细辛吴萸。夫脾土郁蒸。湿气腐化。变生五带。赤白污浊。理脾解郁。宜逍遥散。加防己木通主之。热加丹皮栀子黄柏。寒加台乌药艾叶砂仁。以上所论。虽未尽带浊之治。然已得法门。学人推而广之。遇热证则硝黄甘遂。未必非宜。遇寒证则参术附。尤所必用。以及寒热错杂。皆可随证制方。有纸笔不能尽传者。在医师之自悟也。

　　崩漏者。非经期而下血之谓也。少者名曰漏下。多则名为血崩。行经而去血过多。如水之流不能止者。亦是血崩。古名崩中。谓血乃中州脾土所统摄。脾不摄血。是以崩溃。名曰崩中。示人治崩。必治中州也。月经名曰信水。以五行惟土主信。土旺则月水有信。土虚则失信而漏下。甚则崩中矣。治法总以治脾为主。或劳倦伤脾。或思虑饥饱伤脾。脾虚不摄。宜用归脾汤。加艾叶阿胶灶心土。大虚者。宜十全大补汤。加阿胶续断升麻炮姜枣仁山萸肉。再用鱼肚鹿角霜莲米姜盐炖食。以调养之。黄糯米当归煎服。亦大补气血。六君子养荣汤。炙甘草汤。皆脾经补益之药。可以加减用之。凡是崩中。此为正治。又有治肝以治脾之贼者。肝经怒火妄动。木郁克土。火扰而血不宁。其人善怒头痛。口苦目眩。胁腹胀满。六脉弦数。与脾经虚寒之证。显有不同。宜归脾汤。加丹皮栀子柴胡白芍麦冬五味子。补脾土。清肝火。两面俱到。或用丹栀逍遥散。加牡蛎阿胶蒲黄。

　　谨按。带漏虽是水病。而亦有夹瘀血者。以血阻气滞。因生带浊。小调经汤。随寒热加减治之。崩中虽是血病。而实则因气虚也。气下陷。则水随而泻。水为血之倡。气行则水行。水行则血行。宜服补气之药。以升其水。水升则血升矣。补中益气治之。

　　合崩带观之。一是水病。一是血病。女子男子。皆有血与水之病。宜通观之。

　　[卷四] 产血 

　　妇人胎中。有血衣以裹儿。血衣之下。又有水衣以衬垫之。将产则胎水先破。水衣先下。然后血衣破而儿生。儿生之后。血衣乃下。世谓水衣垫胎。水衣既行。则其胎颠坠。是以儿出。此乃着迹之论。未得其所以然也。夫胎产之事。乃关气化。岂犹什物之衬垫悬坠所可拟者。吾为指出其理曰。天地之大。总是以阳统阴。

　　人身之生。总是以气统血。气乃肾中水化之阳。故气着于物。还复为水。吾是以有气即是水之论。妇人怀子垫胎之水衣。即气也。胎乃气载举之。气即是水。故水垫其胎。实则气载其血也。将产之时。水衣先行。气下行。故水下行。水行实则气行也。气既下行。则其胎血自随之而下。血之从气。又岂有气行而血不行者哉。故胎之未生。气载之。胎之将产。气运之。知此。则知护胎者。必调气。催生者必行气。而治一切血证皆宜治气。均可于此悟出。

　　将产之时。腰腹大痛者。以气欲行。而血未行。血阻其气。而气必欲迫之使行。故令大痛。此必初胎初产之妇。血道新开。碍气之行。故其痛或甚。或数产之妇。内有瘀血阻滞其气。故令大痛。若壮妇身无瘀血。则将产时微痛而已。或微胀而已。盖其气行而血随之下。血道既是熟路。又无瘀血阻滞。何痛之有。其极痛而胎不下者。催生之法。总宜行血。不使阻滞其气。则气下而胎随以下。佛手散主之。交骨不开者。加败龟板。

　　及妇人油发烧灰。义总取于活血。血活则气通。胎顺而自生矣。

　　既产之后。身痛腰痛。恶血不尽。阻滞其气。故作痛也。盖离经之血。必须下行不留。斯气无阻滞。自不作痛。

　　又能生长新血。若瘀血不去。则新血不生。且多痛楚。宜归芎失笑散。及生化汤治之。夫产后百脉空虚。亟宜补血。而犹力主去瘀者。瘀血不去。则新血断无生理。吾于男女异同论。已详言之。虽产后大虚。仍以去瘀为急。去瘀正为生新计也。吐衄家须去瘀血。观此益信。

　　产后血晕。由血随气上。迷乱心神。故眼前生花。甚者闷绝口噤。神昏气冷。有下血过多而晕者。属虚。但昏闷烦乱而已。法当补血。宜炙甘草汤。及八珍汤。加枣仁龙骨朱砂丹皮。有下血少而晕者。乃恶露上抢于心。心下满急。神昏口噤。绝不知人。法当破血。宜当归延胡索血竭没药荆芥穗京墨红醋淬童便引。血晕之证。吐衄家间亦有之。医者不可不知。

　　产后血崩。乃荣气空虚。不能摄血归经。大剂归脾汤主之。如兼汗出气喘者。乃是血脱气散之危证。参附汤。加阿胶熟地茯苓甘草以救之。然又有怒气伤肝。肝气横决。血因不藏者。归脾汤。加炒栀子阿胶艾叶柴胡。逍遥散。加阿胶牡蛎棕炭炒栀莲叶香附皆宜。

　　败血干肺。口鼻黑色。面如茄色。或发鼻衄。乃气逆血升之危候。或则喘急。或咳逆欲死。总缘肺虚。不能制节其下。是以下行之血。得以上干。宜参苏饮主之。鼻衄。加杏仁。喘咳。加五味。吐衄家血干肺脏者。亦与此同。败血干心。心气闭塞。舌强不语。神昏谵语。如见鬼状。宜归芎失笑散。加龙脑朱砂血竭没药治之。牛膝散。加枣仁琥珀熟地人参。皆宜。

　　败血干脾。则呕逆腹胀。不能饮食。生化汤。加半夏茯苓枳壳浓朴。如发为水肿。是血从水化。而变为水。与血变为脓无异。既从水化。则从水治之。五苓散。加蒲黄丹皮以利之。

　　总之。血以下行为顺。上行为逆。知产血上逆之为病。则愈知吐衄之血上逆为病也。但吐衄与产血。其病原不同。故治法亦异。此外尚有数证。乃产后多有之证。亦与吐衄义可参观。因连类及之。条列如下。

　　产后喘促。最危之候。因荣血暴竭。卫气无根据。为血脱气散之证。宜参附汤饮之。四磨汤亦可。若因败血乘肺。气喘目黑。鼻起烟煤者。是为肺气将绝之证。参苏饮治之。二证。一是肾气虚脱。而阳上越。一是肺气虚竭。而血上乘。两方皆主人参。大生水津。水者。气之母也。方主补气。故用人参以滋水。滋水即是补气。而阳上越者。佐附子以引之归根。血上干者。佐苏木以速之下降。诚产后救危之良方。男子血气脱绝之证。亦不能外此义也。

　　产后汗出。身微似汗者吉。盖产后血虚。微汗则气来就血。阳来和阴。汗者气分之水也。产后血不足而气有余。故微泄其气。以与血配。最吉之兆。若阴虚于内。阳浮于外。汗出。是为自汗。与微汗有别。法宜补阴而引阳。圣愈汤。加附子五味麦冬龙骨治之。若大汗亡阳。其汗如水之流。乃元气脱散。气即水也。气脱故大汗。非大剂参附汤。不能回阳。又有但头汗出。剂颈而还者。乃血不得其和。气因郁而上蒸。故但头汗。

　　仲景谓之郁冒。用小柴胡汤解之。盗汗阴虚者。当归六黄汤治之。此与吐衄家汗出诸证有相通处。宜参观之。

</div>
    <div class="pagination">
<a href="血证论_page8.html">上一页</a><span>...</span><a href="血证论_page4.html">4</a><a href="血证论_page5.html">5</a><a href="血证论_page6.html">6</a><a href="血证论_page7.html">7</a><a href="血证论_page8.html">8</a><span class="current-page">9</span><a href="血证论_page10.html">10</a><a href="血证论_page11.html">11</a><a href="血证论_page12.html">12</a><a href="血证论_page13.html">13</a><a href="血证论_page14.html">14</a><span>...</span><a href="血证论_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
