<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 23 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 23 页/共 424 页</h1>
    <div class="content">　　【注】

　　伤寒脉浮紧，太阳表寒证也。腹满谵语，太阴、阳明里热也。欲从太阳而发汗，则有太阴、阳明之里；欲从太阴、阳明而下之，又有太阳之表，主治诚为两难，故不药而用刺法也。虽然太阴论中，太阳表不解，太阴腹满痛，而用桂枝加大黄汤，亦可法也此肝乘脾，名曰纵，刺期门，与上文义不属，似有遗误。

　　伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。

　　【注】

　　伤寒发热，涩涩恶寒，无汗之表也。大渴欲饮水，其腹必满，停饮之满也。若自汗出表可自解，小便利满可自除，故曰：其病欲解也。若不汗出，小便闭，以小青龙汤先解其外，外解已，其满不除，十枣汤下之，亦可愈也。此肝乘肺，名曰横，刺期门亦与上文义不属，似有遗误。

　　太阳病欲解时，从巳至未上。

　　【注】

　　凡病解时，必于其经气之旺。太阳盛阳也。日中阳气盛，故从巳、午、未之旺时而病解。

　　音切惕音踢□日轮切擗滂吉切栗音栗溲所留切□职廉切噎一结切荛音饶芤苦候切濈阻立切

　　卷二

　　辨阳明病脉证并治全篇

　　阳明主里，内候胃中，外候肌肉，故有病经、病府之分。如论中身热烦渴，目痛鼻干不得眠，不恶寒，反恶热者，此阳明经病也；渐热谵语，手足腋下濈然汗出，腹满痛大便□者，此阳明府病也。而其候各有三：经病则有邪已传阳明而太阳之表未罢兼见头痛恶寒无汗之太阳证者；有太阳之邪已罢，悉传阳明，但见壮热有汗，心烦不眠，口渴引饮之阳明证者；有阳明之邪未已，复转少阳，兼见胸□痛，寒热往来，口苦而呕，目眩耳聋之少阳证者。府病则有太阳阳明，谓太阳病，或发汗，或吐，或下或利小便，亡其津液，胃中干燥，太阳之邪，乘胃燥而转属阳明，致小便反数，大便□者，所为脾约是也；有正阳阳明，谓阳气素盛，或有宿食，太阳之邪，一传阳明遂入胃府，致大便不通者，所为胃家实是也；有少阳阳明，谓病已到少阳，法当和解，而反发汗，利小便，亡其津液，胃中燥热，复转属阳明，致大便结燥者，所为大便难者是也。其治阳明经病，则以葛根汤或桂枝加葛根汤发之，或以白虎汤清之，或以柴胡白虎汤和之，随其证而施之可也。其治阳明府病，虽均为可下，然不无轻重之分，故或以三承气汤下之，或麻仁丸通之，或蜜煎胆汁导之，量其病而治之可也，此阳明病之大略也。兹以在经、在府二者，详疏于篇，俾读者易为分别，则临证施治自不紊矣。

　　阳明之为病，胃家实是也。

　　【注】

　　阳明经，内以候胃，外以候肌。言阳明之为病，由太阳之邪，传于其经，则为阳明病外证；由太阳之邪，传入胃府，则为胃家实也。

　　【集注】

　　方有执曰：阳明经也，胃府也。实者，大便结为□满而不得出也。虽则迟早不同，而非日数所可拘也。

　　伤寒三日，阳明脉大。

　　【注】

　　伤寒一日太阳，二日阳明，三日少阳，乃『内经』言传经之次第，非必以日数拘也。

　　此云：三日阳明脉大者，谓不兼太阳阳明之浮大，亦不兼少阳阳明之弦大，而正见正阳阳明之大脉也。盖由去表传里，邪热入胃，而成内实之诊，故其脉象有如此者。

　　【集注】

　　方有执曰：伤寒三日，该中风而大约言也。脉大者，阳明气血俱多也。

　　沈明宗曰：此正阳明之正脉也。仲景谓三日阳明脉大，因阳明乃多气多血之府，风寒传入，邪盛于中，故脉显大，是为阳明邪实之正脉。但病阳明务具此脉，方可下夺或兼太阳之浮紧，少阳之弦细，或迟疾滑涩虚弱，乃属气血阴阳之虚，虽见大实大满亦当详审顾虑，或以小承气汤试之，或用蜜煎导法，不得直施攻下也。

　　本太阳初得病时，发其汗，汗先出不彻，因转属阳明也。

　　【注】

　　阳明之病，本自太阳初得病时，发其汗，汗先出而不透彻，乃为汗不如法，故未尽之邪，因而转属阳明也。邪在经则为外证，邪入府则为胃家实矣。

　　【集注】

　　方有执曰：此言由发太阳汗不如法，致病入胃之大意。

　　阳明病，若能食，名中风；不能食，名中寒。

　　【注】

　　太阳之邪传阳明病，有自中风传来者，有自伤寒传来者，当于食之能否辨之。若能食名中风，是自中风传来者，以风乃阳邪，阳能化谷，故能食也。不能食，名中寒是自伤寒传来者，以寒乃阴邪，不能化谷，故不能食也。

　　【集注】

　　方有执曰：此以食之能否，验风寒之辨。盖阳明主水谷，风能食，阳能化谷也；寒不能食，阴不杀谷也。名，犹言为也。中寒，即伤寒之互词。大意推原风寒自太阳传来其辨验有如此者，非谓阳明自中而然也。

　　汪琥曰：仲景云：中寒与伤寒同义，非真寒证也。若系真中寒，是胃家虚冷，药宜理中汤之类。今不能食，是胃气实，但邪未入府，不作郁热耳。因名中寒，实与伤寒无异。

　　问曰：阳明病，外证云何？答曰：身热汗自出，不恶寒反恶热也。

　　【注】

　　阳明病有外证有内证。潮热、自汗、不大便、内证也；身热、汗自出、不恶寒、反恶热，外证也。今汗自出，是从中风传来，故与中风之外证同，而身热、不恶寒反恶热则知为阳明外证，故不与中风外证同也。然阳明之热，发于肌肉，必蒸蒸而热，又不似太阳之阵阵发热，可知矣。

　　【集注】

　　方有执曰：此以太阳中风，传入阳明之外证言。

　　魏荔彤曰：病有太阳中风不解，传入阳明者，何以辨之？故设问曰：阳明未知其里之何时传来？必先验其外之何所见证？答曰：太阳病，有身热，汗自出而恶风者，此太阳中风之本证也；若身热，汗自出，竟不恶风寒而反恶热，则病已去太阳而入阳明矣此阳明病，由太阳中风而传入者也。

　　问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。

　　【注】

　　太阳病当恶寒，阳明病当恶热。今阳明病，有初得之一日，不发热而恶寒者，是太阳去表之邪未尽，故仍恶寒也。然去表未尽之邪，欲传阳明，不能久持，故恶寒必将自罢，即日当自汗出而恶热矣。

　　【集注】

　　方有执曰：此以太阳伤寒，传入阳明之外证言。

　　程应旄曰：阳明恶寒，终是带表，至于府病则恶热矣。表之罢否，须于此验之。

　　郑重光曰：此辨阳明伤寒之外证，不发热而恶寒，起自伤寒也。恶寒将自罢，邪过表也。即自汗出，邪热郁于肌肉，腠理开，汗外泄也。

　　魏荔彤曰：太阳伤寒亦有传入阳明者，又何以辨之？故设问曰：病有得之一日，起初之时，不见发热，而但见恶寒者，何病也？答曰：得之一日恶寒，虽为太阳伤寒之证而恶寒亦将自罢，即自汗出而恶热，此是阳明病由太阳伤寒而传入者也。可知太阳中风，则发热恶风，汗自出为，正病，太阳伤寒，则恶寒无汗为正病。若传入阳明则必以汗出、恶热为正病也。

　　问曰：恶寒何故自罢？答曰：阳明居中，主土也。万物所归，无所复传，始虽恶寒二日即止，此为阳明病也。

</div>
    <div class="pagination">
<a href="医宗金鉴_page22.html">上一页</a><span>...</span><a href="医宗金鉴_page18.html">18</a><a href="医宗金鉴_page19.html">19</a><a href="医宗金鉴_page20.html">20</a><a href="医宗金鉴_page21.html">21</a><a href="医宗金鉴_page22.html">22</a><span class="current-page">23</span><a href="医宗金鉴_page24.html">24</a><a href="医宗金鉴_page25.html">25</a><a href="医宗金鉴_page26.html">26</a><a href="医宗金鉴_page27.html">27</a><a href="医宗金鉴_page28.html">28</a><span>...</span><a href="医宗金鉴_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
