<!DOCTYPE html>
<html>
<head>
    <meta charset="UTF-8">
    <title>本草经解 - 第 21 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经解 - 第 21 页/共 27 页</h1>
    <div class="content">　　神曲气温。禀天春升之木气。入足厥阴肝经。味辛甘无毒。得地中西土金之味。入足阳明燥金胃土。气味俱升。阳也。饮食入胃。散精于肝。肝不散精。则水谷宿积矣。积之既久。则有形可征者结于内。神曲气温散肝。肝气疏散。则宿者销而积者化也。肝气既疏畅。则脾土自健。阳者胃脘之阳。辛温益阳。所以又暖胃也。

　　制方：神曲同茅术丸。健脾燥湿。专炒研末。酒服二钱。能回乳。

　　卷四　谷菜部

　　【醋】

　　气温。味酸。无毒。主消痈肿。散水气。杀邪毒。

　　醋气温。禀天春和之木气。入足少阳胆经。味酸无毒。得地东方之木味。入足厥阴肝经。

　　气味降多于升。阴也。肝藏血。少阳为相火。火逆血壅。则生痈肿。味酸收敛。气温行血。故外敷消痈肿也。水畏土克。味酸敛木。木敛土伸。所以散水气也。邪毒多属发物。味酸收敛。所以杀邪毒也。

　　制方：醋同半夏、鸡蛋黄。治少阴病咽中生疮。同黄、白芍、桂枝。治黄汗。火炭沃醋。治产妇昏晕。

　　卷四　谷菜部

　　【酒】

　　气大热。味苦辛甘。有毒。主行药势。杀百邪恶毒瓦斯。

　　酒气大热。禀天纯阳之气。入手少阳相火三焦经。味苦辛甘有毒。得地火金土之味。燥烈之性。入足阳明燥金胃土、手阳明燥金大肠经。气味升多于降。阳也。纯阳之性。走而不守。

　　故行药势。气热助阳。味辛甘则发散。所以杀百邪恶毒瓦斯也。

　　制方：酒浸淫羊藿。治腰痛。浸牡荆子。治耳聋。

　　卷四　谷菜部

　　【饴糖】

　　气大温。味甘。无毒。主补虚乏。止渴。去血。

　　饴糖气大温。禀天春和之木气。入足厥阴肝经。味甘无毒。得地中正之土味。入足太阴脾经。气味俱升。阳也。肝者生生之脏。生气生血之经也。脾者后天之本。万物之母也。饴糖气温达肝。肝气升。则阳气充。味甘益脾。脾血润则阴气盛。所以主虚乏也。味甘益脾。脾阴足则渴止。气温温肝。肝藏血。血温则瘀者行。所以去血也。

　　制方：饴同白芍、甘草、桂枝、生姜、大枣。名建中汤。治肝脾血不足。同川椒、炮姜、人参。

　　名大建中汤。治腹痛不可触。

　　卷四　谷菜部

　　【干姜】

　　气温。味辛。无毒。主胸满咳逆上气。温中。止血出汗。逐风湿痹。肠下痢。生者尤良。（炮）

　　干姜气温。禀天春升之木气。入足厥阴肝经。味辛无毒。得地西方之金味。入手太阴肺经。

　　炮灰色黑。入足少阴肾经。气味俱升。阳也。胸中者肺之分也。肺寒则金失下降之性。气壅于胸而满也。满则气上。所以咳逆上气之症生焉。其主之者辛散温行也。中者脾与胃也。脾胃为土。土赖火生。炮姜入肾助火。火在下谓之少火。少火生气。气充则中自温也。血随气行。气逆火动。则血上溢。炮姜入肾。肾温则浮逆之火气皆下。火平气降。其血自止矣。出汗者。辛温能发散也。逐风湿痹者。辛温能散风湿而通血闭也。肠下痢。大肠之症。盖大肠寒则下痢腥秽。肺与大肠为表里。辛温温肺。故大肠亦温而下痢止也。生者其性尤烈。所以尤良。

　　制方：炮姜同北味。敛火下行。同人参。温中益气。同生地、白芍、牛膝、归身。治产后发热。

　　同人参、陈皮。治胃虚呕逆。同陈皮、白术、贝母、白茯。治痰疟。同人参、白术、桂枝、陈皮。治寒疟。同人参、白术、甘草。名理中汤。治虚寒泄泻。

　　卷四　谷菜部

　　【生姜】

　　气微温。味辛。无毒。久服。去臭气。通神明。

　　生姜气微温。禀天初春之木气。入足少阳胆经、足厥阴肝经。味辛无毒。得地西方之金味。

　　入手太阴肺经。气味俱升。阳也。臭气。阴浊之气也。久服辛温益阳。阳能去阴。所以去臭气也。神者阳之灵也。明者阳之光也。辛温为阳。久服阳胜。所以通神明也。

　　制方：生姜取自然汁晒粉。同甘草、半夏、陈皮、白茯为末。治中焦湿郁之痰。

　　卷四　谷菜部

　　【荆芥】

　　气温。味辛。无毒。主寒热鼠瘰生疮。破积聚气。下瘀血。除湿疽。

　　荆芥气温。禀天春升之木气。入足少阳胆经、足厥阴肝经。味辛无毒。得地西方之金味。入手太阴肺经。气味俱升。阳也。少阳胆经。行半表半里。邪客之则往来寒热。荆芥辛温。和解少阳。所以主之。鼠瘰生疮。皆少阳火郁之症。荆芥辛以达风木之气。温以发相火之郁。郁火散而风宁。诸症平矣。饮食入胃。散精于肝。肝不散精。气聚而积聚成矣。荆芥入肝。温能行气。所以主之。肝藏血。血随气行。肝气滞。则血亦滞而瘀焉。温可行气。辛可破血。故下瘀血也。肺者通调水道之官也。水道不通。则湿热成疽。荆芥辛能润肺。肺治则水道通。所以除湿疽也。

　　制方：荆芥同童便。治产后衄血。同槐花。治大便下血。同生地。治疥疮。荆芥穗末。酒服二钱。

　　治中风口噤。兼治产后风噤迷闷。

　　卷四　谷菜部

　　【薄荷】

　　气温。味辛。无毒。主贼风伤寒发汗。恶气心腹胀满。霍乱。宿食不消。下气。煮汁服。亦堪生食。

　　薄荷气温。禀天春升之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。伤寒有五。中风伤寒湿温热病温病是也。贼风伤寒者中风也。风伤于卫。

　　所以宜辛温之味以发汗也。恶气心腹胀满。盖胀之恶气必从肝而来。薄荷入肝。温能行。辛能散。则恶气消而胀满平也。太阴不治。则挥霍扰乱。薄荷辛润肺。肺气调而霍乱愈矣。饮食入胃。散精于肝。肝不散精。则食不消。薄荷入肝辛散。宿食自消也。肺主气。薄荷味辛润肺。肺润则行下降之令。所以又能下气也。以气味芳香。故堪生食也。

　　制方：薄荷同漆叶、苦参、何首乌、麻仁、荆芥、生地、蒺藜、苍术、菖蒲。治大麻风。专为末。

　　蜜丸。治风热上壅。

　　卷四　谷菜部

　　【香薷】

　　气微温。味辛。无毒。主霍乱。腹痛吐下。散水肿。

</div>
    <div class="pagination">
<a href="本草经解_page20.html">上一页</a><span>...</span><a href="本草经解_page16.html">16</a><a href="本草经解_page17.html">17</a><a href="本草经解_page18.html">18</a><a href="本草经解_page19.html">19</a><a href="本草经解_page20.html">20</a><span class="current-page">21</span><a href="本草经解_page22.html">22</a><a href="本草经解_page23.html">23</a><a href="本草经解_page24.html">24</a><a href="本草经解_page25.html">25</a><a href="本草经解_page26.html">26</a><span>...</span><a href="本草经解_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
