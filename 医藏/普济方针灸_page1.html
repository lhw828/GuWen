<!DOCTYPE html>
<html>
<head>
    <meta charset="UTF-8">
    <title>普济方针灸 - 第 1 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方针灸 - 第 1 页/共 82 页</h1>
    <div class="content">
　　普济方针灸 明 朱梓
　　
　　
　　卷一　针灸门
　　明堂灸经序
　　夫玄黄始判。上下爰分。中和之气为人。万物之间最贵，莫不禀阴阳气度。作天地英灵象圆穹。足模浓载。五脏法之五岳。九窍以应九州。四肢体彼四时。六腑配乎六律。瞻视同于日月。呼吸犹若风云。气血以类江河。毛发比之草木。虽继体于父母。悉取象于乾坤。贵且若斯。命岂轻也。是以立身之道。济物居先。保寿之宜。治病为要。草木有蠲 之力。针灸有劫病之功。欲涤邪由。信兹益矣。夫明堂者。圣人之遗教。黄帝之正经。纪血脉循环。明阴阳 募。穷流注之玄妙。辨血道之根源。为脏腑权衡。作经络津要。今则采其精粹。去彼繁芜。皆目睹有凭。手经奇效。书病源以知主疗。图人形贵免参差。并集小儿明堂，编类于次。庶几长幼尽涉安衢。欲俾华夷同归寿域云耳。
　　
　　卷一　针灸门
　　铜人针灸经序
　　臣闻圣人之有天下也。论病以及国。原诊以知政。王泽不流。则奸生于下。故辨淑慝以制治。真气不荣。则 动于体。故谨医砭以救民。昔我圣祖之问岐伯也。以为善言天者，必有于人。天之数十有二。人经络以应之。周天之度。三百六十之有五。人气血以应之。上下有纪左右有象。督任有会。 合有数。穷妙于血脉。参变乎阴阳。始命尽书其言。藏于金兰之室。洎雷公请问其道。乃坐明堂以授之。后世之言明堂者以此。由是开灸针刺之术备焉。神圣工巧之艺生焉。若越人起死。华佗愈 。王纂驱邪。秋夫疗鬼。非有神哉。皆此法也。去圣浸远。其学难精。虽列在经诀。绘之图素。而粉墨易糅。豕亥多讹。丸艾而坏肝。投针而失胃。平民受弊而莫赎。庸医承误而不思。非夫圣人。孰救兹患。洪惟我后。勤哀兆庶。迪帝轩之遗烈。祗文母之慈训。命百工以修政令。敕大医以谨方技。深惟针艾之法。旧列王官之守。人命所系。日用尤急。思革其谬。求济于民。殿中省尚药奉御王唯一素授禁方。尤工厉石。竭心奉诏。精意参神。定偃侧于人形。正分寸于 募。增古今之救验。刊日相之破漏总会诸说。勒成三篇。上又以古经训诂至精。学人封执多失。传心岂如会目。着辞不若案形。复令创铸铜人为式。内分脏腑。旁注溪谷。井荥所会。孔穴所安。窍而达中。刻题于侧使观者烂然而有第。疑者焕然而冰释。在昔未臻。惟帝时宪。乃命侍臣。为之序引。名曰铸铜人 穴针灸图经。肇颁四方。景式万代。将使多瘠咸诏。巨刺靡差。案说蠲 。若对谈于涪水。披图洞视。如旧饮于上池。保我黎蒸。介乎寿考。昔夏后叙六极以辨疾。炎帝问百药以惠人。固当让德今辰。归功圣域者矣。时天圣四年。岁次析木。秋八月丙申谨上。
　　
　　翰水县开国男食邑三百户赐紫金鱼袋夏竦撰。
　　
　　卷一　针灸门
　　太平圣惠方针经序
　　夫针术玄奥。难究妙门。历代名工。恒多祖述。盖指归有异。机要互陈。或隐秘难明。
　　或言源。今则采摭前经。研核至理。指先哲之未悟。达古圣之微言。总览精奥诸经。穷理尽性。
　　通幽洞玄。陈穴道而该通。指病源而咸既。用昭未悟。以道迷津。传示将来。以期悠远云尔
　　卷一　针灸门
　　流注针经序
　　针灸有劫病之功。其言信矣。针必明其孔穴。灸必定其尺寸。孔穴明。尺寸定。则膏之上。
　　肓之下。何患乎厥疾之弗瘳欤。在昔孙公真人有曰。为医知药而不知针。知针而不知灸。不足以为上医。必也药与针灸三者俱通。始可与言医已矣。余先君汉卿公。以药与艾见重大夫。如雨岩吴宪。与以借补宪司官医助教之职。达齐游宪。亲为书其药室曰活济堂。至元丙子以来。余挟父术游江淮。得遇至人。授以针法。且以子午流注。针经。窦汉卿针经指南三书见遗。拜而受之。珍藏玩味。大有进益。且喜其姓字医术与先君同也。因是作而言曰南北有二汉卿。同姓同字。而为医亦同也。北之汉卿得行道针法精于八穴以愈疾。名显于世。官至太师。南之汉卿隐居求志。惟以药与艾推而积活人济世之阴功。由是观之。则信矣北气质之不同。而达则为相。不达则为医。亦其志之出处有异矣。今将面授针法已验指南之书牛提举所刊窦汉卿针经二本参究订误。与遗子午流注针经。及家世所藏黄帝明堂灸经。庄季裕所集灸膏肓法穴。四者之书。三复校正。一新板行。目是书曰针灸四书。乐与四方医士共宝之。凡我同志留心是书。则药与针灸三者俱通。庶可进而为上医之士。亦可无负于孙真人之垂训欤。
　　
　　谨书以纪此本末云。至大辛亥建安静斋窦柱方序。
　　
　　卷一　针灸门
　　又序
　　窃以久习医业。好读难素。辞理精微，妙门隐奥。古今所难而不易也。是以针刺之理，尤为难解。博而寡要。劳而少功。穷而通之。积有万端之广。近世指病直刺。不务法者多矣。近有南唐何公，务法上古。撰指微论三卷。探经络之源。顺针刺之理。明荣卫之清浊。别孔穴之部分。然未广传于世。又近于贞元癸酉年间收何公所作指微针赋一道。叙其首云。皆按指微论中之妙理。先贤秘隐之枢机。复增多事。凡百余门。悉便于讨阅者也。非得难素不传之妙。孰能至此哉。广不度荒拙。随其意韵。辄申短说。采摭群经。为之注解。广今复采难素遗文。贾氏井荥六十首。法布经络往还。复针刺孔穴部分。钤括图形。集成一义。目之曰流注经络井荥图歌诀。续于赋后。非显不肖之狂迷。启明何氏之用心。致验于人也。自虑未备其善。更祈明智。仍恳续焉。常山阎明广序。
　　
　　卷一　针灸门
　　又序
　　夫医者以愈疾为良。其愈疾之理。莫妙乎针。故知针者。有决病之功。立效之能。且夫学针之士。宜审而刺之。莫纵巨瞻。妄为施设。非徒无益。而又害之。要在定孔穴以精于心。是以取神功而应于手。信知除 见于目下。决病在于手中。是以轩岐开端。越人知要。素问隐其奥。难经彰其妙。况为针者。岂曰小补之哉。
　　人受阴阳以生。一岁之日有三百六十五日。肢节亦分三百六十有五穴。象周天之度也。
　　古神圣成天之功。立民之命，爰作针法。针某穴。疗某病。手得之。心应之。非天下之至神孰能与于此。卢扁尚矣。此法罕传。余先人心友窦先生。以针法活人甚多。尝着八穴真演之为论为赋。钩深索隐。披泄言蕴。后学之士。得此一卷书而熟读之者。思过半矣。余壬辰冬。被旨来南。遍历闽中诸郡。求其所谓针法者。皆不获。旧箧中得先生之遗书。敬用锓梓。以广其传。先生名杰字汉卿。古 肥乡人。官至太师。以医学传于世云。
　　
　　时元贞元年燕山牛良 序。
　　
　　卷一　针灸门
　　资生经序
　　铜人明堂。黄帝岐伯鬼臾区留以活天下后世。自隔膜透肤之妙无传。乃谓是能绝筋脉伤血肉至望而畏之。有疾则甘心于庸医。百药之俱试。不知病在巅者。必灸风池风府。非桂枝辈所能攻。病在膺者。必灸刺期门。非枳实辈能下。遂至于束手无策。岂不哀哉。近世朱肱庞安常俱为针法。许知可亦谓病当以刺愈。三衢邹握虎。以治法为歌诗韵括。圣贤活人之意。
　　赖以复传。今东嘉王叔权。又取三百六十穴。背面巅末。行分类列。以穴对病。凡百氏之说切于理。以己之见。得于心者。悉疏于下。针灸之书。至是始略备。古圣贤活人之意。
　　至是始无遗憾。传谓为人子者。不可不学医。予亲年八十。精力强健。非赖此书耶。因俾医卫世。杰订证传见者十有八条。锓木庾司。以补惠民之缺。
　　
　　时嘉定庚辰徐正卿序。
　　
　　卷一　针灸门
　　又序
　　予得 澧阳吏。以图经来迓。暇日阅之。见文籍之目。有灸经焉。意其非明堂即铜人也役以来。亲故惠书及士夫之经从者。多以印置此书为托。原其所以。乃前郡博士王君执中之所编着也。求其版则亡之矣。岂好事者携之以去。或守藏者不谨而散逸之耶。然是经流传既久。岂无存者。宜加搜访。竟未得之。意箧中有淮东庾使徐君正卿所刊针灸资生经。取而视之其序引历述东嘉王叔权发明编类之功。且谓针灸之书。至是始略备。古圣贤活人之意。至是始无遗憾。则知王君之用心。亦仁且至矣。所谓叔权者。其王君之字欤。一日出示医谕刘。刘一见惊且喜曰。王君所刊。正此书也。今之刻画精致。视昔有加。究所繇来。盖徐君尝主民曹于是。刊得此书。归而刊之耳。吁是经也。王君首刊之澧阳今不复存。徐君继刻之海陵。其存与否又未知。版之不存。则二君之志将遂湮微。岂不惜哉。予负丞于此。适携以偕。殆非偶然者。亟命工锓梓。以广其传。使是书得不泯绝。其于卫生岂曰小补。
　　
　　绍定四年赵编序。
　　
　　卷一　针灸门
　　又序
　　资生经者。合明堂铜人千金外台而一之。大监王公所编次。择精语详。针灸之法。皆聚此书矣。闻之故老谓澧学旧有公本。火于淳 乙巳。后不复再见。元贞壬辰余得善本于潍阳。即欲刻诸荆泮。与卫生之家共之。会授代不果。大德丙午。白其事于宪佥汶上国。先生一见大喜。即召匠计直。命平代等处军民长官谢琰。医学正覃南荣。澧阳县典史唐益秀。协力相成其事教导戴梦高专任校雠之责。越十月书成。余谨按扁鹊华佗及孙思邈方论药饵针灸未尝偏废后世医士举一而号为专门。针灸者亦皆未得 穴之正。旧有年壮病劳极者。膏肓两穴更数医不效。后得此书。按图取穴。一灸即愈。其间阿是穴法之说，禁穴许灸三壮之说。亦皆累试累效（禁穴艾炷止麦粒大。仍隔蒜片尤稳）。近年有为狂 所伤者。亦尝根据经灸活三人。是书之有益于世多矣。今既板行一路。流布四方。其所全活。庸有既乎。国先生按行属部。究心民瘼。痒 疾痛。举切诸身，今板行是书。亦济人利物之一端。而余之本心亦于是而获遂矣。故喜而为之序。
　　
　　大德丁未阆中郡蒲登辰序。
　　
　　卷一　针灸门
　　流注指微针赋
　　（以针医诀式流注指微为韵）
　　疾居荣卫。
　　 荣者血也。卫者气也。由肠胃受谷化血气所为也。上焦出气。以温分肉而养筋通腠理。中焦出气如沤。上注溪谷而渗孙脉。津液和调。变化而为血。血和则孙脉先满。乃注络脉。乃注于经脉。阴阳以张。因息乃行。行有纪纲。周有道理。与天协议。不得休止。切而调之。调设失度。致生其疾。疾者百病之总名也。百病之始。皆由风寒暑湿饥饱劳逸而得之。或起于阴。或起于阳。所伤各异。虚实不同。或着孙脉。或着络脉。或着经脉或着于冲任脉。或着于肠胃之膜原。邪气浸淫。不可胜论。
　　
　　扶救者针。
　　 救病之功。调虚实之要。九针最妙。各有所宜。热在头身宜 针。
　　肉分气满宜员针。脉气虚渺宜 针。泻热出血发泄固疾宜锋针。破痈肿出脓血宜 针。调阴阳去暴痹宜员利针。治经络中病痹宜毫针。痹深居骨节腰脊腠理之间宜长针。虚风舍于骨节皮肤
　　观虚实与肥瘦。
　　 经云。虚则补之。实则泻之。不实不虚，以经取之。若虚实不明必先观其形之肥瘦。方明针刺之浅深。若以身中分寸肥与瘦同用。是谓浅深不得。反为大贼也故肥人刺深。瘦人刺浅。以与本藏所属部分齐平为期。所以无过不及之伤也。
　　
　　辨四时之浅深。
　　 四时者。所以分春夏秋冬之气所在以调之也。春气在毫毛。夏气在皮肤。秋气在分肉。冬气在筋骨。经云。春夏刺浅。秋冬刺深。各以其时为则。又肥人宜深刺之。瘦人宜浅刺之。
　　
　　取穴之法。但分阴阳而溪谷。
　　 阴者。阴气也。阳者。阳气也。谓阳气起于五指之表。阴气起于五指之里也。肉之大会为谷。肉之小会为溪。分肉之间。溪谷之会。以行荣卫以会大气。溪谷有三百六十五穴会。亦应一岁。故取穴之法。分其阴阳表里部分。溪谷远近。同身寸取之。举臂拱手直立偃侧。皆取穴法也。逐穴各有所宜。
　　
　　迎随逆顺。须晓气血而升沉。
　　 经云。迎随者。要知荣卫之流行。经脉之往来也。随其经逆顺而取之。灵枢曰。泻者迎之。补者随之。若能知迎知随。令气必和。和气之方。
　　必通阴阳升降上下源流。手之三阴。从藏走至手。手之三阳。从手走至头。足之三阳。从头下至足。足之三阴。从足上走至腹。络脉传注。周流不息。故经脉者。行血气通阴阳以荣于身者也。本论云。夫欲用迎随之法者。要知经络逆顺浅深之分。诸阳之经。行于脉外。诸阳之络。行于脉内。诸阴之经。行于脉内，诸阴之络，行之于脉外。仍各有所守之分。故知皮毛者肺之部。肌肉者脾之本。筋者肝之合。骨髓者肾之属。血脉者心之分。各刺其部。无过其道。是谓大妙。迎而夺之有分寸。随而济之有浅深。深为太过。能伤诸经。浅为不及安去诸邪。是以足太阳之经。刺得其部。迎而六分。随而二分。足太阳之络。迎而七分。
　　而二分。手太阳之络。迎而九分。随而四分。手阳明之经。迎而九分。随而四分。手阳明之络。迎而八分。随而三分。足阳明之经。迎而一寸。随而五分。足阳明之络。迎而六分。
　　随而一分。手少阳经。迎而六分。随而一分。手少阳络。迎而七分。随而二分。足少阳经。
　　迎而八分。随而三分。足少阳络。迎而一寸。随而五分。手太阴经。迎而九分。随而四分。
　　手太阴络。迎而七分。随而二分。足太阴经。迎而一寸。随而五分。足太阴络。迎而八分。
　　迎而七分。随而二分。手少阴络。迎而六分。随而一分。足少阴经。迎而六分。随而一分。
　　足少阴络。迎而一寸。随而五分。手厥阴经。
　　迎而七分。随而三分。手厥阴络。迎而六分。随而一分。足厥阴经。迎而八分。随而三分。
　　厥阴络。迎而九分。随而四分。斯皆经络相合。补生泻成。不过一寸。针入贵速。既入徐进针出贵缓。急则多伤。明须慎之。勿为殆事。男子左泻右补。女子右泻左补。转针迎随。补泻之道。明于此矣。
　　
　　原夫指微论中。赜义成赋。
　　 指微论三卷。亦是何公所作。探经络之赜。原针刺之理。明荣卫之清浊。别孔穴之部分。然未广传于世。今于论内自取其义以成此赋。
　　
　　知本时之气开。说经络之流注。
　　 本论云。流者行也。注者住也。流为气血之也。一呼脉行三寸。一吸脉行三寸。呼吸定息。脉行六寸。如流水走蚁。涓涓不息。不可暂止。又云。流而为荣卫。彰而为颜色。发而为音声。速则生热。迟则生寒。结则为瘤赘。陷则为痈疽。故知流者不可止。若人误中则有颠倒昏闷之疾。又云。注者住也。谓十二经络。
　　各至本时。皆有虚实邪正之气。注于所括之穴。所谓得时谓之开。失时谓之阖。气开当补泻气闭忌针刺。圣人深虑此者。恐人劳而无功。岂可昧气开流注之道哉。其气开注穴之法。
　　七韵中说之矣。每披文而参其法。覆经而察其言。明谕其隐。皆知实虚总附。夫披文覆经者学人之情也。既穷其理。赜其义。知其根。得其源。以见圣人之心乎。观何公作流注之赋玄辞妙语。可谓达理。非是自炫也。移疼住痛。如有神针。
　　
　　暴疾沉 至危笃。刺之勿误。
　　沉 久病，虚弱之人。忽暴感疾于荣卫。传于脏腑。其病必危笃而沉重也。明者是时深虑损益。慎勿轻忽。自恃聪俊。当须察其何经所苦。补泻针刺。去之勿误也。
　　
　　详夫阴日血引。值阳气流。
</div>
    <div class="pagination">
<span class="current-page">1</span><a href="普济方针灸_page2.html">2</a><a href="普济方针灸_page3.html">3</a><a href="普济方针灸_page4.html">4</a><a href="普济方针灸_page5.html">5</a><a href="普济方针灸_page6.html">6</a><span>...</span><a href="普济方针灸_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
