<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 269 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 269 页/共 401 页</h1>
    <div class="content">　　防疔散
　　硇砂　　　　　白矾
　　硃砂　　　　　食盐【用铁锈刀烧红将白矾食盐放于刀上煆之】各等分择丁日午时研为细末收之
　　【方歌】防疔散治诸疔毒硇砂白矾食盐硃等分研末搽患处化硬捜根功效殊
　　蟾酥丸【见疔疮门】
　　黄连解毒汤【见耳部黒疔】
　　牙痈
　　牙痈胃热肿牙床寒热坚硬痛难当破流脓水未收口误犯寒凉多骨妨
　　【注】此证由阳明胃经热毒所致生于牙床坚肿疼痛身发寒热腮頬浮肿初宜服荆防败毒散若大渇烦呕者蟾酥丸汗之便秘者双觧贵金丸下之肿处宣软刺破搽氷硼散若初时坚肿破流血水久不收口过食寒凉者必生多骨俟骨尖刺出摇则内动始可取出其口方能收敛而愈
　　荆防败毒散【见项部脑疽】
　　蟾酥丸【见疔疮门】
　　双觧贵金丸【见肿疡门】
　　氷硼散【见口部鵞口疮】
　　走马牙疳
　　走马牙疳证不轻癖积疹痘毒火攻牙根腐臭随变黒顽肉难脱不食凶
　　【注】此证多由癖疾积火疹痘余毒上攻最为迅速总因积火热毒而成牙根作烂随变黑腐臭秽难闻若癖积毒火攻牙者初宜服芦荟消疳饮脾胃虚者兼服人参茯苓粥若疹痘余毒所中者宜服清疳解毒汤外势轻者俱用溺白散擦之若坚硬青紫渐腐穿腮齿摇者宜芦荟散擦之如牙缝黑腐不尽及腐烂深坑药不能到宜用勒马听徽丝塞之用手法去其黑腐内见红肉流鲜血者吉若取时顽肉难脱坚硬腐烂渐开以致穿腮破唇宜贴青莲膏身热不食者逆但此证惟癖积攻牙成疳者好后易犯由积火时时上攻也惟在调理饮食得宜如山药栗子鵞蠏甜辣等物俱当禁忌若稍有疎忽必致复发慎之慎之
　　人参茯苓粥
　　人参【一钱】　　　白茯苓【六钱】
　　共研末同粳米一茶钟熬成粥先以盐汤将口潄浄后再食粥
　　【方歌】人参茯苓善扶脾饮食短少服之宜二味研末加粳米熬粥食之理胃虚
　　清疳解毒汤
　　人中黄　　　　　川黄连【生】
　　柴胡【各五分】　　　知母【生】
　　连翘　　　　　　　　【去心】　　　　牛蒡子【炒研】
　　犀角　　　　　　　【镑】　　　　　黑参
　　荆芥　　　　　防风【各一钱】
　　石膏【一钱五分煆】
　　淡竹叶一钱灯心五十寸水二钟煎八分食逺服呕加芦苇根五钱
　　【方歌】清疳觧毒牙疳证疹痘余毒化热成中黄知连柴翘蒡犀角参膏荆芥风
　　溺白散
　　溺垢【即妇人尿桶中白鹻火煆五钱】
　　白霜梅　　　　　　　　　　【烧存性】　枯白矾【各二钱】
　　右研细末先用韭根松萝茶煎成浓汁乗热以鸡翎蘸洗患处去浄腐肉见津鲜血敷此药日敷三次若烂至咽喉以芦筒吹之
　　【方歌】溺白散搽赱马疳溺垢白霜梅白矾韭根茶叶煎汤涤蘸洗腐肉敷药痊
　　芦荟散
　　芦荟【一钱】　　　黄蘗【五钱末】
　　人言【五分用红枣五枚去核毎枣纳人言一分火烧存性】
　　共研细末先用米泔水潄浄疳毒后敷此药于坚硬及腐处
　　【方歌】芦荟散搽牙疳烂色紫牙摇腮硬穿枣裹人言烧存性再加黄蘗末同研
　　勒马听徽丝
　　白砒【一分末】　　　麝香【三分末】
　　青绵　　　　　　　　【撕碎】　　　青黛【各一两飞末】
　　用香油拌匀用时先以清米泔水潄口次用镊尖将丝挑少许塞于牙根缝内日三易之
　　【方歌】勒马聼徽疳渐蚀牙缝腐黑急速施油调砒麝青绵黛泔水潄口后塞之
　　青莲膏
　　青黛【二钱】　　　乳香
　　轻粉【各一钱】　　麝香【五分】
　　白砒【一分即人言】
　　右为细末用香油调稠薄摊纸上用锤槌实隂干收之每于卧时以泔水潄浄口拭干随疳证大小剪膏药贴之至晓掲去以泔水将口潄浄吐之至晚再贴
　　青莲膏贴腐疳宜化腐消坚效更竒乳麝白砒轻粉黛研末油调纸摊之
　　芦荟消疳饮【见鑚牙疳】
　　齿防
　　齿防齿内生小虫胃经瘀湿风火凝口臭只縁胃火盛齿根腐烂出血脓
　　【注】此证系齿内生虫由胃经瘀湿风火凝聚而成齿根胀痛腐烂时出脓血若口臭甚者胃火盛极上攻所致也宜服玉池散外用雀麦连梃一把苦瓠三十片洗浄将麦剪长二寸以瓠叶裹作五包广一寸厚五分三年陈醋渍之至日中时以两包火中炮炙令热纳口中熨齿外泠更易之取包置水中解视之即有虫长三分老者黄色新者白色其效如神
　　玉池散
　　当归　　　　　白芷
　　升麻　　　　　防风
　　甘草　　　　　地骨皮
　　川芎　　　　　细辛
　　藁夲　　　　　槐花【各一钱】
　　生姜三片黑豆三十粒水煎去渣温潄冷则吐之若用此方煎服更效
　　【方歌】玉池疎风疗虫牙津脓根烂潄服佳归芷升防甘地骨芎辛姜藁豆槐花
　　齿龋
　　齿龋风热客阳明牙龈肿痛出臭脓遇风痛甚久宣露白马悬蹄塞入灵
　　【注】此证由风热客于手足阳明二经而成初起牙龈宣肿觉痛遇风痛甚常作歪口吸气之状牙龈腐孔时出臭脓久则龈齿宣露初宜服清胃汤加活外用白马悬蹄少许以绵裹之塞入脓孔甚效
　　清胃汤【见牙衂】











　　御纂医宗金鉴卷六十五
<子部,医家类,御纂医宗金鉴>
　　钦定四库全书
　　御纂医宗金鉴卷六十六
　　编辑外科心法要诀目録
　　舌部
　　紫舌胀
　　痰包
　　舌衄
　　重舌
　　痰核
　　重腭
　　舌疔
　　舌疳【附瘰疬风】
　　喉部
　　喉风【附纒喉风】
　　慢喉风
　　喉闭【附酒毒喉闭】
　　哑瘴喉风
　　弄舌喉风
　　喉疳
　　喉癣
　　上腭痈
</div>
    <div class="pagination">
<a href="御纂医宗金鉴_page268.html">上一页</a><span>...</span><a href="御纂医宗金鉴_page264.html">264</a><a href="御纂医宗金鉴_page265.html">265</a><a href="御纂医宗金鉴_page266.html">266</a><a href="御纂医宗金鉴_page267.html">267</a><a href="御纂医宗金鉴_page268.html">268</a><span class="current-page">269</span><a href="御纂医宗金鉴_page270.html">270</a><a href="御纂医宗金鉴_page271.html">271</a><a href="御纂医宗金鉴_page272.html">272</a><a href="御纂医宗金鉴_page273.html">273</a><a href="御纂医宗金鉴_page274.html">274</a><span>...</span><a href="御纂医宗金鉴_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
