<!DOCTYPE html>
<html>
<head>
    <meta charset="UTF-8">
    <title>医学集成 - 第 11 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学集成 - 第 11 页/共 64 页</h1>
    <div class="content">　　遗精盗汗、骨蒸虚劳，肾病也。色苍黄者顺，纯黄者逆，脉沉缓者易，独紧者难。

　　肿胀噎膈，呕吐吞酸，脾胃病也。色泽而黄者顺，纯青者逆，脉和缓者易，独弦者难。

　　至平人无病，而面带青黑者，大灾将临，赤白者亦不免于小恙。此盖与得之偶然者辨，不与禀来之色同论也。

　　闻声知虚实

　　闻者，闻其声音，即知病之虚实生死也。

　　外感之证，在表者，其声壮厉，当参浮脉主治第二条按四时散之，此开门逐贼法也。

　　声音懒怯而微，当补而兼散。气虚，补阴益气煎；血虚，归柴饮；阴虚，一柴胡饮；阳虚，理阴煎加减。此养正除邪、云蒸雨化法也。

　　腹胀膈塞，喘急痰壅，声壮而促，此邪正俱实，须分轻重治之。胀满，和胃饮；膈塞，神香散；喘急，苏子降气汤；痰壅，二陈汤，此从治法也。

　　若证虽有余，其声微短，邪气实而正气虚也，治宜求本。胀满膈塞，理中汤，理阴煎；喘急痰壅，贞元饮，金水六君煎，兼服肾气丸，此逆治法也。

　　至于内伤劳损，头目眩晕，及困惫垂危等证，其声前重而后微者，虚在肾，而精不化气也，当补肾。阳虚寒盛，右归饮，右归丸；阴虚热盛，左归饮，左归丸，补精以化气。

　　其声初微而终显者，虚在肺而气不生精也，当补肺，四君、六君、十全等汤，补气以生精。

　　若声前后显，然中独微者，虚在脾，补中汤、寿脾煎、速救中气，使上以化气、下以生精。

　　至以声决生死，尤属易知。如发言初微而终复者生，始微而终绝者死；言一句而相连者生，一字一断者死；声微而清长者生，声壮而类禽畜者死。

　　问证知标本

　　一问寒热先后，即知寒热真假也。如寒在先、热在后，仍欲饮热，则知水极似火，格阳于外，真寒假热，是寒为本，热为标也，右归饮加泽泻凉服，则寒热均退矣。如热在先寒在后，酷好饮冷，则知火极似水，格阴于外，真热假寒，是热为本，寒为标也。一阴煎加减，斯寒热悉除矣。

　　一问寒热有朝暮，以辨阴阳之虚实也。如朝不寒而夜寒，新病者，阴邪胜也。阴逢阴旺，所以夜急，理阴煎加麻黄以温其寒。久病者，阳虚也，阳得阳助，所以朝轻，其证必兼四肢厥冷、脐腹寒痛，治宜八味丸培阳。若夜不热而朝热，暴病者，阳邪胜也。阳逢阳旺，所以昼甚，一柴胡饮加减以散其热。久病者，阴虚也，阴遇阴扶，所以夜宁，其证必兼喘嗽烦躁，遗淋失血，治宜六味丸滋阴。

　　一问寒热有止作否。如止作无时，则知元气大虚、正不胜邪，宜八珍、十全，峻补气血，左归右归，力培阴阳。

　　一问寒热初起，内无积滞便结，外有六经形证，此伤寒之寒热也，当阅伤寒门，并浮脉主治第二条。又或表证悉具，身无痛楚，此食积之寒热也，当阅浮脉主治第三条。

　　二问汗，问有汗无汗也。夫无汗为表实，有汗为表虚，人所共知也。若寒从中生，阴为阳拂，脉沉疾，头身痛，此寒凝于中，未及于表，或见汗出，皆浮阳蒸化之汗，非实邪汗也，所以汗出而寒热不解，是岂有汗者尽为表虚乎？宜理阴煎，大加麻黄温中解表，汗从阴达，邪自散矣。又如外感风寒，屡经发汗，汗竟不出，非表实也，乃里虚也。血虚热渴，归柴饮加葛根；无热渴，理阴煎加麻黄；气虚兼寒，大温中饮补散兼施，随汗随愈。至大汗如雨，气血脱也，八珍汤，去川芎、倍参、归、朮。如梦醒俱汗，自汗也；梦有汗，醒无汗，盗汗也，均以一阴煎加山药、枣皮(枣皮：又名山茱萸、山萸肉、天目籽、药枣，属山茱萸科落叶小乔木。)、当归、枣仁、五味补之敛之。如血从毛孔出，血汗也，乃血为火逼，当归六黄汤极效。

　　三问头痛，问其新久及朝夕止作也。如暴病头痛，竟无休息，外感头痛也，宜用辛散。止作有时，内伤头痛也，当辨阴阳。朝痛夜止，阴虚也，治宜滋阴；夜痛朝止，阳虚也，治宜培阳。至痰厥偏正头风，当于头痛门参治。

　　三问身痛，（身痛）之病有三：如暴病身痛，兼头痛发热，此风寒袭于经络，当按四时审虚实散之。如无别病，而独言身痛，此血不营经也，独归酒兼服大营煎加附子。如遇阴雨而痛，此湿痛也，五苓散加苍朮、羌活、芎、归。

　　四问二便，如大便溏泄，小便清长，但脉微弱，即见胀满，慎勿攻伐，惟以温补脾肾为主，理脾涤饮加故纸、胡巴。如大便闭结，小水短赤，证见诸火诸胀，而六脉洪弦火，加减一阴煎，胀大和中饮。

　　五问饮食好恶多寡，及化与不化也。初病好冷恶热，此热邪在里，法当清利。纯好热饮，此寒邪在里，法当温中。善食不化、胃强脾弱也，寿脾煎；知饥而食不下，脾强胃弱也，温胃饮；善食易饥，脾热也，一阴煎倍白芍；恶食兼胀，食积也，平胃散或枳朮丸。

　　六问胸宽与不宽，即知气化与不化也。如杂证初起，胸膈胀痛，肝郁气结也，舒肝饮。久病者，理阴煎加茯苓、白芥。若伤寒汗下后，四肢热减，惟胸热如火，元麦饮或陷胸汤。如热而兼胀，大便仍结，大柴胡汤。至久病胸膈不宽，必因脾虚不能化气，理脾涤饮。凡治诸证，方中必兼理脾，脾健则气化，气化则胸自宽矣。

　　七问耳聋。如初伤风寒而聋，寒在少阳经也，小柴胡汤。如无病而聋，气闭窍也，六郁汤加归、芍、柴、辛、菖蒲。至久病耳聋，必属肾虚。阴虚，左归丸；阳虚，右归丸，俱兼服聪明益气汤。凡诸病兼耳聋，随治渐闻者顺。若不全应，或绝无闻，此精脱之症，不可救矣。

　　八问渴与不渴，即知里证之寒热也。凡大渴恣饮冷水，而又腹坚便结，脉实气壮，此阳证也，当大凉大下。若口渴仍喜热饮，此中寒津竭也，法当温中加生津药。如渴不欲饮，此真阴亏而津液涸，乃口干，非渴也，六味汤、左归饮以壮水。亦有真阴虚而阳邪盛，口亦干渴炎燥，右归饮加人参、泽泻，凉服。或间进冷水，此引火归元，从阴引阳之法也。

　　切脉要法

　　凡诊脉，男左女右，病人仰手，医者覆手，凝神指下，慎勿他思，先以中指按病人大指三寸后高骨起处，是为关脉。讨定关脉，方下前后二指，前为寸，后为尺，是为三部。人长指宜疏排，人矮指宜密排，先以三指各轻于皮肤上候之，谓之浮取；略重于肌肉间候之，谓之中取；极力于筋骨下候之，谓之沉取。

　　前指于寸部三候，中指于关部三候，后指于尺部三候，三三合九，是为九候。

　　九候之中，以寸部候上焦病，关部候中焦病，尺部候下焦病，浮取以候表，沉取以候里，中取以候胃气。各脏各腑，逐一推求，则阴阳、表里、寒热、虚实自了然于三指下矣。

　　脉义总论

　　脉者血气之神、邪正之鉴也。有诸内必形诸外，故血气盛者脉必盛，血气衰者脉必衰。无病者脉必正，有病者脉必乖。病虽万变不常，总以表、里、寒、热、虚、实六字尽之。然六者之中，又以(「以」：原文为「有」，从意改。)虚实二字为最要。盖表里寒热，无不皆有虚实。既知表里寒热，而复能以虚实二字决之，则千病万病，可一以贯矣。且治病之法，无逾攻补，用攻用补，无逾虚实。欲察虚实，无逾脉息。虽脉有二十四名，主病各异，然一脉能兼诸病，而诸病之多，不出于表里寒热。

　　盖表里寒热，悉出于脉之浮沉迟数。然浮沉迟数之纲领，惟在虚实。虚实真，则标、本、阴、阳，万无一失。倘脉有疑似，又必兼证兼理，以测其孰主孰客、孰缓孰急，能知本末先后，即神之至也已。

　　六脉真辨

　　脉法所言，浮为表、沉为里；迟为寒，数为热；微细为虚，弦强为实，是故然矣。然疑似中尤有真辨，不可不察。如浮虽属表，而凡阴虚血少，中气亏损，脉必浮而无力，是浮不可概言表。沉虽属里，而凡表邪初感，寒束皮毛，脉不能达，脉必沉紧，是沉不可概言里。迟虽为寒，凡伤寒初退，余热未清，脉多迟滑，是迟不可概言寒。数虽为热，而真热者未必数。凡虚损之证，阴阳俱困，气血张惶，虚甚者数必甚，是数不可概言热。虚与微细相类，凡痛极气闭，营卫壅滞不通，脉必伏匿，是伏不可概言虚。实与弦强相类，而真阴胃气大亏，及阴阳关格等证，脉必豁大而弦强，是强不可概言实。凡此六脉，临证者必反复推求，庶无误矣。

　　浮脉体状

　　浮脉为阳，轻取有余，重按不足，如捻葱叶，如水漂木，洪大芤革，皆统于此。

　　主病（凡八证）

　　浮脉为中气虚，为阴不足，为风、为暑、为胀满、为不食、为表热、为喘急。

　　主治（凡七条）

　　浮大为伤风，其证恶风、自汗、面光、头身痛、发热、鼻塞，风伤太阳经也，宜桂枝汤。汗多不已，外无表证，玉屏风散。

　　浮紧为伤寒，其证恶寒，无汗面惨，头身痛，腰脊强，通体发热，寒伤太阳经也，春秋：九味羌活汤，夏：正柴胡饮，冬：麻黄汤。若衰老虚弱，而伤风伤寒，难于用散，轻以理阴煎，重以大温中饮。

　　浮滑为宿食，其证口渴、胀滞、嗳气如败卵，亦作头痛发热，但以身不痛，脉不紧，与伤寒异，宜加味调中饮，兼呕，和胃饮；不呕，平胃散，俱加神曲、麦芽、山楂(「楂」：原文为「查」。)；蛋积，加淡豆豉；胀甚，加枳实。

　　浮缓为湿滞。其证恶湿，体重，面垢，首如蒙物，身足肿，小便短。衰老者，胃苓汤治标，肾气丸治本；少壮者，廓清饮治标，苍朮丸治本。

　　浮芤为失血。其证吐血，衄血，溺血，便血。如血在上，而寸口洪滑，血热而逆也。一阴煎治标，六味丸治本；血在下，而尺脉洪滑，血热走而不守也，保阴煎治标，阴八味治本。凡上下失血，六脉浮细无力，理阴煎去桂，或五阴煎、寿脾煎，以调心脾。左归丸，去龟胶，以培真阴；兼服瑞莲丸，以补脾土。

　　浮数为风热。其证目赤肿痛，或肤痒发疹。俱以八味逍遥散，倍归芍，加荆、防、薄荷、黄芩治标，六味丸治本。

　　浮洪为狂躁。其证欲狂不狂，似呆非呆，言语无伦，坐卧不宁。服蛮煎，或二阴煎治标，六味丸加紫河车末四两，菖蒲、犀角、远志各二两，治本。

　　沉脉体状

　　沉脉为阴，轻取不见，重按乃得，如石在水，如鲤卧沙。细小、隐伏、反关皆统于此。

　　主病（凡十证）

</div>
    <div class="pagination">
<a href="医学集成_page10.html">上一页</a><span>...</span><a href="医学集成_page6.html">6</a><a href="医学集成_page7.html">7</a><a href="医学集成_page8.html">8</a><a href="医学集成_page9.html">9</a><a href="医学集成_page10.html">10</a><span class="current-page">11</span><a href="医学集成_page12.html">12</a><a href="医学集成_page13.html">13</a><a href="医学集成_page14.html">14</a><a href="医学集成_page15.html">15</a><a href="医学集成_page16.html">16</a><span>...</span><a href="医学集成_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
