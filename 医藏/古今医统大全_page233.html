<!DOCTYPE html>
<html>
<head>
    <meta charset="UTF-8">
    <title>古今医统大全 - 第 233 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 233 页/共 402 页</h1>
    <div class="content">　　脉候
　　乍疏乍数，乍大乍小，或促或结，皆邪脉也。脉紧而急为遁尸。脉滑者为鬼疰。
　　
　　卷之四十九　邪祟门
　　治法
　　《素问•遗篇》曰： 人忧愁思虑则伤心。又惊，天数不及，因而三虚，肾神失守。盖肾为作强之官，伎巧出焉。神既失守，神光不聚，却遇水不及岁，有黄尸鬼，见之令人暴亡。可刺足太阳之所过，京骨穴也，复刺肾俞即生。
　　人恚怒气逆则伤肝。又遇疾走恐惧，汗出于肝。或遇厥阴司天，天数不及，因而三虚，肝神失守。盖肝为将军之官，谋虑出焉。神既失守，神光不聚，却遇木不及岁，有白尸鬼，见之令人暴亡。可刺足少阳之所过，丘虚穴也，复刺肝俞即生。
　　人形寒饮冷则伤肺。复登高疾走，喘出于肺。或遇阳明司天，天数不及，因而三虚，肺神不守。盖肺为相傅之官，治节出焉。神既失守，神光不聚，却遇金不及岁，有赤尸鬼，见之令人暴亡。可刺手阳明之所过，合谷穴也，复刺肺俞即生。
　　肝虚见白尸鬼，而后暴厥不知人，名曰尸卒。（五邪病名并同。）目中神采不变，四肢虽冷，心腹尚温，口中无涎，舌卷囊不缩者，可刺之复苏。
　　丘虚（二穴，在足外踝下如前陷中，去临泣穴五寸，足阳明之原也。以毫针刺入三分，得气即补留。口中闭气，腹中鸣者，可治也。）肝俞（二穴，在背第九椎下，两旁各开一寸半。以毫针刺入三分，得气则补留。气返者即苏。）心虚见黑尸鬼，而后暴厥不知人。四肢虽冷，目中精采不变，气虽闭，舌不缩，未出一时，可治，刺之复苏。
　　阳池（二穴，在手表腕陷中，手少阳之原也。得气补留，即苏。）心俞（二穴，在背第五节下，两旁各开寸半。得气补留，即苏。）脾虚见青尸鬼，而后暴厥不知人。四肢冷而身温、唇温一时可治。
　　冲阳（二穴，在足趺上骨间动脉，去陷谷三寸，足阳明之原。以毫针刺入三分，得气则补留三呼，次进一分，留一呼，徐徐退针，以手扪之。复刺脾俞穴。）脾俞（二穴，在背第十椎下，两旁各开一寸半。以毫针刺入三分，得气则补留二呼，进二分，动气至，徐徐退针，实时苏。）肺虚见赤尸鬼，而后暴厥不知人。虽无气，手足冷，心腹温，鼻微温，目中神采不变，口中无涎，舌不卷，囊不缩者，未出一时，可治。
　　合谷（二穴，在手大指，次指两歧骨间，手阳明之原也。以毫针剌入三分，得气则补留，三呼后退一分，留一呼，徐徐出针，以手扪其穴。复刺肺俞。）肺俞（二穴，在背第三椎下各一寸半。以毫针刺入一分半，得气则补留三呼，次进一分，留一呼，徐徐出针，以手扪穴，即生。）肾虚见黄尸鬼，而后暴厥不知人。气绝，四肢厥冷，心腹微温，目中精采不变，唇舌焦黑，口中无涎，可救。
　　京骨（二穴，在足外侧大骨下赤白内际陷中，足太阳之原也。用毫针刺入一分半，得气则补留三呼，进至三分，留一呼，徐徐出针，以手扪穴。复刺足少阳之俞。）足少阳之俞（在背第十五椎下，两旁各开一寸半。以毫针刺入三分，得气则补留三呼，次又进五分，留三呼，徐徐出针，以手扪其穴，即生。凡以上刺法，必先以口含针暖而刺之，则经脉之气无拒逆也。）
　　卷之四十九　邪祟门
　　治法
　　治一切惊狂谵妄，逾垣上屋，骂詈不避亲疏等证。
　　以病患两手大拇指用细麻绳缚定，以大艾炷置于其中，两爪甲及两指角内四处着火，一处不着则无效。炙七壮神验。
　　
　　卷之四十九　邪祟门
　　治法
　　治邪祟病，虽禁咒以释其疑，服药必详虚实痰火轻重，调治则内外合一，其病速愈。若只务巫而不用药，其病不能去，必无可愈之理。若只服药而不用巫以释其疑，虽愈效迟。是故内外兼治，斯速效矣，此祝由之所由设也。
　　
　　卷之四十九　邪祟门
　　药方
　　正心汤（方见心风门。） 治邪祟见鬼，不省人事。
　　苏合丸（方见风门。） 治诸邪病。
　　还魂丹 治中恶卒死。
　　麻黄（三钱） 桂枝（二钱） 杏仁（十二粒）水煎。灌下即苏。
　　（李豫）八毒赤丸 治一切邪祟鬼疰，服之即愈。
　　雄黄 朱砂 矾石 附子（炮） 藜芦 牡丹皮 巴豆（各一两） 蜈蚣（一条）上为末，炼蜜丸，如小豆大。每服五、七丸，无时凉水送下。
　　《卫生宝鉴》云：信副使许可道到雄州诸予看脉。诊之脉中乍大乍小，乍短乍长，此乃血气不匀，邪气伤正。
　　本官说：在路宿邯郸驿中，夜梦一妇人，着青衣，不见面目，以手于胁下打一拳，遂一点痛往来不止，兼之寒热而不能食，乃鬼击也。予曰：可服八毒赤丸。本官尝读名医录中，见李子豫八毒赤丸为杀鬼杖子，遂与药三粒，卧时服，明旦下清水二斗，效。又陈庆玉第三子因昼卧于水仙庙中，梦得一饼食之，心怀忧思，心腹痞满，饮食减少，约一载余，渐渐瘦弱，腹胀如鼓。
　　屡易医药及巫师祷之，皆不效，又不同安卧。召余诊之，问其病始末，因思此疾既非外感风寒，又非内伤生冷，将何据治？予思李子豫八毒赤丸颇与相当，遂与五、七丸服之，下清黄涎斗余。渐渐气调，而以别药理之，数月良愈，不一年体壮实如故，因录之。此药可谓如神，治时宜斋戒沐浴，净室正心修合。
　　戊午秋，甫在杭城，过遇饭店一妇，年三十，颇姿，因往神庙烧香，被热，途中饮凉水一碗，归而腹胀不食，渐觉昏闷，遂至妄言妄见，皆云附邪，巫祷不效。余带有八毒赤丸，因与七粒，令服之，遂下黑汁一桶，其妇遂软而伏卧不言，复进四君子汤，一剂而愈。
　　桃奴丸 治心气虚怯有热，尸疰，魇梦，惊痫等证。
　　桃奴（即桃树上不落干桃，十二月收，七枚） 辰砂（半两） 桃仁（十四两） 玳瑁（一两，镑）琥珀（三钱） 乌犀角（半两，水石上磨） 牛黄 麝香 冰片（各一钱） 雄黄（桃叶煮，水飞，三钱） 安息香（无灰酒研，飞）上各另研，以安息香同桃仁、琥珀共熬成膏，和诸药末为丸，鸡头子大，阴干。每服一丸，人参汤化下。
　　鹿角散 治一切邪祟，男妇梦与鬼交，妖魅迷惑，不肯实言。
　　鹿角为末，水调服方寸匕，日三服。效与不效，用东引桃枝煎汤下。
　　辟邪丹 治冲恶怪疾，及山谷间九尾狐精为状作患。
　　人参 茯神 远志 鬼箭羽 石菖蒲 白术 苍术 当归（各一钱） 桃奴（焙干） 雄黄辰砂（各三钱，各另研） 牛黄（一钱，另研） 金箔（二十片） 或加麝香（一钱）上为细末，朱砂、雄黄、牛黄三末和匀，酒调米糊为丸，龙眼大，金箔为衣。临卧木香汤化下一丸。诸邪远避，以绛纱囊盛五、七粒悬床帐中，尤妙。
　　
　　卷之四十九　邪祟门
　　药方
　　一方：治魇死不还。用半夏末吹入中，即苏。
　　一方：治鬼疰心腹痛不可忍。取东引桃枝，削去青皮，取白皮一握，水二升，煎半升，令服尽，瘥。不效再服。
　　一方：治鬼疰、尸疰。《抱朴子》云是五尸之一疰。其病变动，挟诸鬼邪为害，乃有二十六种至九十九种。大略使人寒热淋沥，沉沉默默，然不的知其所苦，而无处不恶。累年积月，渐就顿滞，以至于死。后复传旁人，乃至灭门。觉知此候，当宜急治。用桃仁一升，捣碎，水煮，取汁四升。一服尽当吐，吐不尽弗愈，三两日再一服。
　　一方：治前证。以獭肝一具，阴干为末，水调方寸匕，日三服，瘥。
　　一方：治魇不悟。以伏龙肝为末吹鼻。
　　一方：治卒中五尸顿尸。其状腹胀气急冲心，或有块青肿，或牵腰脊。以鸡蛋一枚取白，吞之困者，摇顿令下。
　　又云：鸡味辛补。
　　一方：治五尸飞尸，游走皮肤，穿脏腑，变化无常，闻笑哀便作。风尸者，淫濯四肢，不知痛楚，每发昏迷，遇风雪便作。沉尸疰，缠骨冲心，举身沉重，精神错乱，常觉昏废，每遇节气辄至。以忍冬藤锉数斛，煮取浓汁，煎成膏。每服半酒杯，酒一杯下。
　　一方：治一切邪祟鬼疰，恶气尸疰，腹痛。虎骨酥炙黄为末，每服一钱，酒调下。得虎头骨尤妙，以虎头骨作枕，避一切鬼魇、疟鬼、温鬼等疾。
　　一方：治尸疰，鬼疰。用鹳骨炙黄为末，酒调方寸匕，空心服。
　　一方：治一切邪祟鬼疰。用冬葵子炒为末，酒调服。徐长卿杀邪。
　　一方：治鬼疰 癖，咳嗽，日渐黄瘦。用桃仁去皮尖，打碎，以水煮汁，去渣，入米煮粥，空心食之。
　　一方：治女子邪魅迷交。用雄黄一两、松脂二两溶化，和桃枝搅匀，丸如弹子大，焚之用焙笼，令女坐于上，以被盖之，止留头面在外。不过三丸，其邪自断。
　　一方：杀恶邪妖魅，能禁不祥。用桃奴、桃 为末，酒调下。
　　一方：治邪祟百病，诸药不效。以桃胶不拘多少，桑柴灰淋汁，渍一宿，日干为末，炼蜜丸梧桐子大。每服五、七丸，酒下立效。或以桃花渍酒饮之，兼好颜色最妙。
　　一方：治邪气百病，轻身延年。用明矾一斤，以水一斗二升渍一宿，矾石消化，置铜器中，炭火上熬，大沸，从旦至午，或至一升许，引以举上如悬丝形，加入白盐一勺、蜜半升，搅匀，候凝，丸如梧桐子大。每服五丸，日三服。
　　
　　卷之四十九　邪祟门
　　医案
　　丹经云：虚病、痰病，有似邪祟。盖血气者，身之神也。神既衰乏，邪因而入，理或有之。
　　若夫血气两亏，痰客中焦，妨碍升降，不得运用，以致十二官各失其职，视听言动皆为虚妄，以邪治之，其人必死。一少年人，暑月因大劳而渴，恣饮梅浆，又连得大惊三、四次，妄言妄见，病似鬼邪，脉两手皆虚弦而沉数。予曰：数为热，虚弦为惊，又梅酸之浆郁于中脘，补虚清热，导去痰滞，病乃可安。遂与参、术、陈皮、茯苓、芩、连等药浓煎汤，入竹沥、姜汁，旬日未效，聚皆尤药之不对。予脉之，知其虚未复，痰未降也，仍令前方入荆、沥服，旬日而安。
　　一人醉饱后妄见如祟，询之系亡兄附体，言出前事甚的。乃叔在旁叱之，曰：非邪，食鱼腥与酒太过，痰所为耳。灌盐汤一、二碗，吐痰一、二升，汗大作，睡一宿而安。
　　
　　卷之四十九　卒中暴死
　　病机
　　《灵枢》雷公曰：人不病而卒死，何以知之？帝曰：火气入于脏腑者，不病而卒死矣。雷公曰：病少愈而卒死者，何以知之？帝曰：赤色出于两颧，大如拇指者，病虽少愈，必卒死，黑色出于庭，大如拇指，必不病而卒死。
　　卒中者，卒然不省人事，全如死尸，但气不绝，脉动如故，或脉无伦序，或乍大乍小，或微细不绝，而心胸厥者是也。
　　玉机真藏篇曰：急虚身中，卒至五脏绝闭，脉道不通，气不往来，譬如坠溺，不可为期。其脉绝不来，若人一息五、六至，其形肉不脱，真藏虽不见，犹死也。
　　
　　卷之四十九　卒中暴死
　　治法
　　治魇魅卒诸暴绝证，用半夏洗泡七次，为末，每用少许吹入鼻内，有嚏、心头温者可治。仓卒无药，急于人中穴灸两壮，大拇指离甲一韭叶许各灸三、五壮，即生。
　　《扁鹊肘后方》中恶与卒死、鬼击亦相类，为治皆参取而用之。已死，捣鲜菖蒲根绞汁灌之，立瘥。
　　卒中、尸厥、郁冒、中风、中暑之类，皆当发表。仲景云：郁冒欲解，必大汗出。故返魂汤用麻黄、桂枝，清魂汤用荆芥，及诸卒中用皂角、半夏搐鼻取嚏；用藜芦、砒霜揩齿取痰，皆所以开发上焦，使表邪流通也。中暑急凉水恐闭腠，经亦此意也。
　　山居中恶，客忤卒死者，灸脐中百壮，皂角末吹鼻，或韭汁灌耳中。
　　《本事方》云：世言气中者，虽不见于方书，然暴喜伤阳，暴怒伤阴，忧愁失意，气多厥逆，往往多得此疾，便觉涎潮昏塞，牙关紧急。若概作中风用药，非止不相为宜，而反致杀人者多矣。元 庚午，予母氏亲遭此祸，至今饮恨。母氏素禀气血羸弱，因先子捐馆忧恼，忽一日气厥、牙紧、涎潮，里医便作中风，大下数行，一夕而死。予因言恨至今。每见此证，急化苏合丸，灌之便苏，然后随其寒热而调治之，无有不愈者。
　　丹溪治一人，年近六十，而奉养太过，阳先亏而暴厥者。仲夏久患滞下，又犯房劳，忽一夕登厕，两手疏放，两眼开而无光，尿自出，汗如雨，喉如拽锯，呼吸甚微，其脉大而无伦次，急令煎人参膏，先与灸气海穴八十壮，遂能动，人参膏亦成，遂与钱半，夜再与。尽三斤方能言而索粥，用十斤而利止，几二十斤而全安。
　　卒中仆地、半身不遂者，为中风。（治见中风门条内。）卒中仆地、口吐涎沫者，为癫痫。
　　（治见本门。）惊怖卒死者，以温酒灌之，苏。
　　
　　卷之四十九　卒中暴死
　　药方
　　（《局方》）苏合香丸（方见中风门） 治卒中、恶忤、 厥等证。
　　还魂汤 治卒死、客忤、暴厥。
　　麻黄（一两，去节） 杏仁（三十五枚） 炙甘草（半两） （《千金》有桂）上三味，水四升煮升半，去渣。令随咽之。通治诸感卒中忤暴，鬼击飞尸，诸魇鬼，忽气绝而复觉，或已无脉，口噤拗不开，汤入口不下者，分病患发左右提擒肩，引之药下，复进一服，须臾苏。
　　（《本事》）雄黄解毒丸（方见中毒门） 治卒中仆地，不知人事。
　　（仲景）备急丸（方见伤寒门） 治诸卒暴中恶客忤，心腹胀满，卒痛如锥刺，气急口噤，停尸卒死者。以温水或苦酒服三丸，或不下，抬头起灌令下咽，须臾当瘥。未效再服三丸，腹中鸣即吐下，便瘥。
　　回生法（方见中风门） 治中恶卒死者尤妙。
　　黄龙丸 治中暑卒死不知人，或身热恶寒头痛，状如伤寒，或往来寒热，烦渴、呕吐、泄泻。常服去暑毒，分阴阳。
　　硫黄 硝石（各一两） 雄黄（明者） 滑石 白矾（各半两，各研细末） 寒食面（四两）滴水丸。新汲水下五丸，渐加至二十丸。口噤者，水化灌下。中暑忌冷，此药冷水下者，乃热因寒用。
　　附子理中汤（方见寒门） 治中寒卒厥口噤，以此灌之，二剂遂愈。
　　破棺散（一名散生散） 治卒死中恶，诸暴绝死及石木所压，溺水自缢，一切横死，但心口温者，并皆治之。
　　半夏（泡七次，为末）以大豆许吹入鼻中，得嚏即活。
　　朱砂丸 治卒中恶垂死。
　　朱砂（细研） 附子（炮去皮、脐） 雄黄（明者，细研。各一两） 麝香（一分，研） 巴豆（二十粒，取仁，捶去油）上研匀，炼蜜和捣丸麻子大。每服三丸，不拘时，粥饮下。如不利，更加三丸至七丸，以利为度。
　　朱犀散 治卒中恶气鬼邪，或因暮夜如厕，或出郊野，或游空室，或人所不至之地，忽然见鬼物，鼻口吸着恶气，卒然仆倒，四肢厥冷，两手握奉，口鼻出清血，性命逡巡，须臾不救。此则尸厥相同，但腹不鸣，心胁俱暖。切勿移动，即令人围绕焚 麝香或安息香、乳香、苍术之类，候醒方可移归。
</div>
    <div class="pagination">
<a href="古今医统大全_page232.html">上一页</a><span>...</span><a href="古今医统大全_page228.html">228</a><a href="古今医统大全_page229.html">229</a><a href="古今医统大全_page230.html">230</a><a href="古今医统大全_page231.html">231</a><a href="古今医统大全_page232.html">232</a><span class="current-page">233</span><a href="古今医统大全_page234.html">234</a><a href="古今医统大全_page235.html">235</a><a href="古今医统大全_page236.html">236</a><a href="古今医统大全_page237.html">237</a><a href="古今医统大全_page238.html">238</a><span>...</span><a href="古今医统大全_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
