<!DOCTYPE html>
<html>
<head>
    <meta charset="UTF-8">
    <title>皇汉医学 - 第 70 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 70 页/共 77 页</h1>
    <div class="content">　　【注】
　　成无己曰：「藏厥者死，阳气绝故也。蛔厥者，虽厥而烦，然吐蛔已则静，不若藏厥而躁无暂安时也。病人藏寒，胃虚，蛔动上膈，闻食臭出，因而吐蛔，与乌梅丸温藏安蛔。」
　　希哲氏曰：「此为藏寒，蛔上入膈，故烦」十字，为一句。…藏寒者，胃寒也。古书有指府为藏者，不可拘泥也。」
　　《医宗金鉴》曰：「伤寒脉微而厥者，厥阴之脉证也，至七八日不回，手足厥冷，更加通身肤冷，躁无暂安时者，此为厥阴。阳虚阴盛之藏厥，非阴阳错杂之蛔厥也。若是蛔厥，其人当吐蛔，今病静而复时烦者，不似于藏厥之躁无暂安时，则知为蛔上入膈，故其烦须臾复止也。得食而吐又烦者，是蛔闻食臭出，故又烦也。得食蛔动而呕，蛔因呕吐出，故曰其人当自吐蛔，主以蛔厥之乌梅圆也。又主久利者，此药之性味酸苦辛温寒热并用，故能解阴阳错杂，寒热混淆之邪也。」
　　喻氏曰：「脉微而厥，可知阳气衰弱矣，然未能定其为藏厥、蛔厥也。惟肤冷而躁，无暂安时者，乃为藏厥，用四逆汤及灸法，而厥不回者，则死矣。」
　　参照上之四说，可知本条之义矣。
　　乌梅圆方
　　乌梅、细辛、附子、桂枝、人参、黄柏各12克，干姜20克，黄连32克，当归、蜀椒各8克。
　　上细锉，以蜂蜜及米糊为丸，一回4克许，一日三回服用。
　　先辈之论说治验
　　《内科摘要》曰：「乌梅丸，治自胃府发咳，咳而呕，呕甚则长虫出。」
　　《圣济总录》曰：「乌梅丸，为产后冷热剂，治久下不止也。」
　　《方舆輗》本方条曰：「吐蛔证，先哲已有论之。或为寒，或为热，其治法由此丸分出。虽似各有确见，然余以此药由寒热各性，错综成方，即是立方之妙旨，故余常守故规，不为一味之去加，而屡得巧验，兹举一二例以证之。一人年二十余，久患虫积腹痛，更医数人不效，上呕下泄，羸困颇甚。余以此丸为料，用之十余帖而痊。以此丸为料用，不载于书，又不见世医为之，顷读陈复正《幼幼集成》『以乌梅丸方为末，水煎十分之一亦可』，此说可谓先得我心矣。」
　　《百疢一贯》曰：「以乌梅圆煎剂亦有效，蛔证虽有脏寒、热病之分，病末吐蛔，多难治而死，此处后世有用理中安蛔汤者，即古方之乌梅丸也。」
　　《类聚方广义》本方条曰：「胃反、噤口痢，间有宜此方者，以生姜汁汤送下为佳。」
　　《勿误药室方函口诀》本方条曰：「此方之蛔厥，全冷者也。痛、烦，有休发者。轻证起时，有厥者。柯琴谓不仅蛔厥，概为厥阴之主方，又厥阴多寒热错杂证，茯苓四逆汤、吴茱萸汤外，运用此方多能奏效，故虽别无蛔厥之候，亦用于胸有刺痛者，又反胃之坏证，以半夏干姜人参丸料，送下此方，有奇效。又能治久下利也。」
　　乌梅之医治效用
　　《本草纲目》曰
　　乌梅
　　求真按：「由梅实熏制而成也」。
　　【气味】酸温，平涩，无毒(杲曰：「寒，忌猪肉」)。
　　【主治】下气除热。…止肢体痛，偏枯不仁，死肌，去青黑痣，蚀恶肉。(《本经》)
　　去痹，利筋脉，止下痢。(《别录》)
　　治伤寒烦热。(弘景)
　　止渴，调中，去痰，治疟瘴，止吐逆霍乱，除冷热痢。(藏器)
　　治虚劳骨蒸，消酒毒，…治休息痢，有大验。(大明)
　　敛肺，涩肠，止久嗽、泻痢、反胃、噎膈、蛔厥、吐利，消肿，漏痰，杀虫，解鱼毒、马汗毒、硫黄毒。(时珍)
　　由此等说观之，本药为清凉性收敛药兼有杀虫、杀菌、赘肉腐蚀作用矣。
　　当归四逆汤之注释
　　手足厥寒，脉细欲绝者，当归四逆汤主之。(《伤寒论》)
　　【注】
　　和久田氏曰：「平素气虚之人，外邪袭入于心胸，正气为之抑压，自四肢厥逆，脉细欲绝者，以此方排心胸间之寒邪，导下水气，舒畅正气，则厥寒复温，脉带阳气而愈矣。与三味之四逆汤不同，彼已在内，有下利清谷证，故于四肢谓厥冷。冷者，自内冷也，属于内之词也。寒者，自外来也，属于外之词也。此证在心胸间，非腹内之变也，故变文而书厥寒，示其异也。细者，脉幅如丝也，故曰欲绝也，可以想见其情矣。」
　　下利，脉大者为虚，以强下之故也。设脉浮革，因尔肠鸣者，属当归四逆汤。(《伤寒论》)
　　【注】
　　和久田氏曰：「脉大者，所谓洪大无伦也。浅按则大，虽有幅，然重按则细如蛛丝之脉也。革者，谓弦大而芤之脉也。芤者，中空，如葱之切口也。此为虚寒之候，但此言下利脉大者，为虚之一语，例也。『以强下之』以下，谓此方证也，谓凡下利脉大者，虚寒之例也。今病人以强下之故而胃肠衰，设脉浮革者，则不可以实论也。因尔者，因强下也。因强下，虽不下利，然脉浮革，而肠中水鸣者，当为虚寒，此方主之也。此证与前章『脉之细大』如相反，其归一也，而此脉较彼更虚也。余按凡虚寒证，脉浮大者，腹候时，其动气迫于心下，有浮大之状也，不可误为阳证。又案三味之四逆汤，因下而致下利清谷者，此方因下而但肠鸣脉有虚证者，亦内外之不同也。」
　　当归四逆汤方
　　当归、桂枝、芍药、细辛、大枣各5.5克，甘草、通草各3.5克
　　上细锉，以水二合五勺，煎一合，去滓，一日分三回温服。
　　先辈之论说治验
　　《伤寒六书》曰：「伤寒少阴病，但厥无汗，强发之，必动其血，或自口鼻耳目中出，名曰下厥上竭，为难治。又咽喉闭塞，不可发汗，发汗则吐血，气欲绝，手足厥冷，蜷卧而不能自温。又脉弱者，不可发汗，发之则寒栗不能自还，皆以当归四逆汤主之。」
　　《幼幼集成》曰：「当归四逆汤，治小儿血虚体弱，寒邪伤荣，以致眼目翻上，身体反张，盖太阳主筋病故也。」
　　求真按：「本方虽非主治太阳病，然不去于桂枝汤之去加方。」
　　《续建殊录》曰：「一童子年十余，有寒疾，初二三日，虽服药，发汗，然不解，而热反倍于前日，眼中赤，短气，躁烦，手足厥冷，大便秘涩。众医皆谓元气虚，曰若非参附及白朮等，则不能补其虚。因与理中汤，得汤疾弥进。因求先生治，诊之曰：『此所谓厥阴证血气内迫所致。』乃与桃仁承气汤，翌日下利如倾盆。续服数贴，后厥冷甚，殆将如死状。更与当归四逆汤，厥冷即愈，再用前方，疾痊愈。」
　　求真按：「下利如倾盆，厥冷甚，殆将如死者，是以桃仁承气汤强下之。则已存之本方证突然发现也，与前述之仲景原文对照，可明此旨。」
　　《方舆輗》曰：「当归四逆汤，用于下纯血痢之血便耳。伤寒下血，虽为恶候，然非痢疾之下血，可以此汤愈之。」
　　和久田氏曰：「腹皮拘挛，似桂枝加芍药汤及小建中汤之腹状，且左脐旁天枢(求真按：『天枢者，脐作一寸宽，由其端左右各一寸之处也』)上下有挛痛者，似当归建中汤、当归芍药散证，于右小腹腰间有结聚，手足冷，脉细无力者，当归四逆汤证也。按此方为桂枝汤方中去生姜，代以细辛，更加当归、通草而增大枣也。下焦之寒气，上在心下，正气抑塞，不充肌表，不及四肢，血脉涩滞，无决流之势。细辛能散中焦之冷气，排除抑塞胃口之水气。通草能引其水而利小便，通关节，便导其阳。余为和血脉，滋达正气者，桂枝汤之方意可知矣。但以当归为主，和以芍、甘二味，能解腹中之结血挛引者也。」
　　《百疢一贯》曰：「休息痢(求真按：『此谓下痢与便秘之交代性者』)，有因疝来者，此时有用当归四逆汤等者，黑便与血交下，当归四逆汤有效。」
　　五更泻(求真按：「谓昼不下利，深更有之」)，有用当归四逆、真武等者，二方无效，死证也。
　　译者按：「未尽然也。五更泻，有因于伏暑者，作伏暑治，都效。」
　　《餐英馆治疗杂话》本方条曰：「此方证，以热手按之，则如蛙鸣，又腹中或左或右，病人自觉有冷处，或自腰至足股处，或左足全体觉冷证，是用此方之标准也。此证属慢性，有历五年十年不愈，时发时止者，但起居形态不衰，精神疲惫耳。」
　　《类聚方广义》本方条曰：「治疝家，发热恶寒，腰腹挛痛，腰脚拘急，手足寒，小便不利者，兼用以消块。治妇人血气痛，腰腹拘挛者。治经水不调，腹中挛急，四肢酸痛，或一身习习如虫行，日头痛者。」
　　《勿误药室方函口诀》本方条曰：「此方虽为治厥阴表寒之厥冷药，然原系桂枝汤之变方，故用于桂枝汤证之血分闭塞者有效。是以先哲谓不仅厥阴病，亦可用于寒热胜复而手足冷，又加吴茱萸生姜汤，为后世疝积之套剂。阴(求真按：『此阴，鼠蹊小肠气也』)，轻者以此方治之。」
　　清川玄道曰：「冻风，俗谓冻疮。《外科正宗》云：『冻风者，肌肉寒极，气血不行，肌死之患也。』冻风证，诸家有种种之治方，虽未必皆无效，然未闻有神方也。余壮年西游时，访远州见付驿古田玄道翁，翁笃信仲景(着有《伤寒论类辨》)，伤寒勿论矣，即其它杂证，皆以《金匮》、《伤寒论》为规矩。见翁治冻风，用当归四逆汤，奏速效。余问其所以，翁云：『《伤寒论．厥阴篇》不云乎？手足厥寒，脉细欲绝者，当归四逆汤主之。』余因大有所得，别后殆将三十余年，于冻风每用此方，必见效。庚辰二年，一妇人年三十许，左足拇指及中指，紫黑溃烂，自踵趺上及脚膝，寒热烦疼，昼夜苦楚，不能寝食。一医误认为脱疽之类证，虽种种施治而无效。因是主人仓皇，邀余治，余诊曰：『去年曾患冻风乎？』曰：『多年有之。』余曰：『决非脱疽之类，是冻风也，完全误治矣。』乃与当归四逆汤，外贴破敌中黄膏等，一月余，痊愈。此为冻风之最重者也，若平常紫斑痒痛者，仅用前方四五帖，效如桴鼓也，可谓神矣。」
　　因云：「当归四逆汤，如《伤寒溯源集》、《伤寒论注》以下诸注家，疑方中无姜附，而有区区之论说，然余以为皆拘泥四逆之方名，而误其病候也。盖厥寒者，为寒在表，候之外冷，其人自觉寒也。厥冷者，寒在里，候之冰冷，其人自不觉也。夫手足厥寒，脉细欲绝者，由太阴所分歧也。太阴第二条(因于宋板之名号)云：『自利不渴者，属太阴也，以其脏有寒故也，宜服四逆辈。』此由太阳中篇第十条小青龙汤所岐分也(小青龙汤条云：『伤寒表不解，心下有水气，或利』)。由是观之，当归四逆汤，为桂枝汤加减之方，专以外发寒邪，非如他四逆汤，专救里寒之剂也，岂可怪方中无姜附耶？余今不敢诽谤古人，是欲活用仲景师之方剂，可治万病，此不过其一端耳。」
　　当归四逆加吴茱萸生姜汤之注释
　　手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤主之。(《伤寒论》)
　　【注】
　　参照下说可解本条之义。
　　和久田氏曰：「久寒者，非水毒之寒也，乃下焦之虚寒、疝毒、宿饮之类，集于胃口，抑塞阳气，而妨饮食克化之利，是也。此证但谓久寒，不详其证，或虽有指吐利者。然由余所试验，或因宿饮滞于中焦而成吐酸、吞酸等证者。或因冷气冲逆，迫心下，攻胸胁，干呕，吐涎沫者。或为腹痛，或为吐利，或成转筋。妇人冷积血滞，经水短少，腹中拘挛，时迫心下胁下，肩背强急，头项重痛之类，概因久寒之所致。审其脉证而得手足寒，脉细者，若用本方，无不效也，不仅吐利一证也。吴茱萸、生姜、细辛，尽力以排除胸膈之宿饮停水，豁胃口，散冷气，下冲逆，使利其用也。一老翁患转筋，其证胸腹拘急，背膊强，头脑痛，口舌干燥，若弄舌濡唇，则忽转筋，强直欲死。使门生处方，虽进桂枝加芍药汤或瓜蒌桂枝汤无寸效，因服鸡屎白二钱亦无效。近邻有汤村生者，诊之曰：『脉涩转筋，宜用当归四逆加吴茱萸生姜汤。其口舌燥者，由于舌筋不转，血分动而津液干，不宜作热候也。』乃作本方使服之，且加针治，病热稍减，续服一昼夜，翌夕愈而复常，翁大称叹汤村生之伟效。」
　　当归四逆加吴茱萸生姜汤方
　　当归、桂枝、芍药、细辛、大枣各3.5克，甘草、通草各2.5克，吴茱萸12克，生姜9.5克。
　　上细锉，以水、酒各一合三勺，煎一合，去滓，一日分三回，温服。或如当归四逆汤，水煎，温服。
　　先辈之论说治验
　　《千金方》曰：「四逆汤(求真按：『此即本方也』)，治霍乱多寒，手足厥冷，而脉欲绝者。」
　　《续建殊录》曰：「某人一日患头痛，状如感冒。及次日，谵语烦躁，不得眠，翌日周身厥冷。于是求治于先生，诊之脉微细欲绝，眼中赤，四肢强直，口不能言而呕，乃与当归四逆加吴茱萸生姜汤。食顷，呕止，诸证稍瘥，但心下如石硬，按之则痛，不欲以手触之，更与桃仁承气汤二帖，大便快通，硬痛顿除。于是复与前方，数日而痊愈。」
　　一丈夫，恶寒身热而呕，腰痛，口干燥，一日，振寒发热，汗出而渴，如疟状，朝夕皆发，脉缓，恶寒，后呕止，身热，腰痛，口干燥如故，五六日，振寒再发，其状如初，与当归四逆加吴茱萸生姜汤，诸证少退。八九日，发悬痈，痛不可忍，与大黄牡丹皮汤，脓溃，数日而愈。
　　一男子，初患头痛，恶寒，手足惰痛，恍惚如梦，微渴，微呕，胸肋挛急而引胸下痛，咳嗽吐痰血，处以当归四逆加吴茱萸生姜汤兼用解毒散(求真按：「此即黄连解毒散之略也」)，服之，诸证得以痊愈。
　　《成绩录》曰：「一男子，寒热六七日，谵语，不大便，至八九日，昏冒不能言，舌上黑，腹硬满，按之痛不可忍，干呕而食不下，四肢疼痛，不得屈伸。先生诊之，与以当归四逆加吴茱萸生姜汤，兼用桃仁承气汤，大便快利，大下黑物，黑苔去，神气复，诸证乃已。」
　　一丈夫患疫，四肢惰痛，身热恶风，干呕不能食，头汗出，腹挛急，按之即痛。先生与当归四逆加吴茱萸生姜汤。经五六日，不大便，小便日夜仅一行三四合许，谵语烦闷，喘咳潮热，心下硬满，舌上有黑苔，于是与大柴胡加芒硝汤，遂得全治。
　　《方舆輗》本方条曰：「内有久寒者，男子为疝瘕，妇人为带下之类是也。此病痛引脐腹腰胯者，此汤甚良。戴氏《证治要诀》曰：『治阴大如斗，诸药不能效者。』余以为可疗一般之疝瘕。阴已至大者，犹蚍蜉之撼大树，是此方等不能敌也。」
　　《类聚方广义》本方条曰：「治当归四逆汤证，而胸满呕吐，腹痛剧者。治产妇恶露绵延不止，身热头痛，腹中冷痛，呕而微利，腰脚酸麻或微肿者。」
　　《方伎杂志》曰：「水(求真按：『此即阴囊水肿也』)，以针取水，是为上策，然有一度治者，有取二度三度而愈者。肠疝(求真按：『此即小肠气也』)，则不宜用针，以当归四逆加吴茱萸生姜汤、大黄附子汤、芍药甘草汤合方之类，至小腹柔软为佳。然下成惯性者，不能治之。若施纽带，虽为姑息之事，但可救其苦痛。如下在左，则步行起居如常人。」
　　求真按：「本方未必为小肠气之特效药，不可妄信。」
　　《橘窗书影》曰：「一女子年十九，患伤寒，尼崎医员高井玄益疗之，十余日，精神恍惚，舌上无苔而干燥，绝食五六日，四肢微冷，脉沉细，按其腹，自心下至脐旁之左边拘急，重按则如有痛，血气枯燥，宛如死人。余以为厥阴久寒证，与当归四逆加吴茱萸生姜附子汤(求真按：『此即本方加附子』)，服一日夜，心下大缓，始啜粥饮，三日，精神明了。始终服一方，其人痊愈。」
　　一妇人，数年患头痛，发则吐苦清水，药食不下咽，苦恼二三日，头痛自然止，饮啖忽如故，如此一月二三次，两医交治之，无效。余诊曰：「浊饮上逆，头痛也。饮留则发，饮涌则止，所以休作也，宜制其饮。」与当归四逆加吴茱萸生姜汤兼用半硫丸(求真按：「是半夏、硫黄二味之丸方也」)，服一月病不发。继续二三年，积年之头痛得愈。
　　通草(木通)之医治效用
　　《本草纲目》曰
　　通草(《释名》木通)
　　【气味】辛平，无毒。(甄权曰：「微寒。」)
　　【主治】除脾胃之寒热，通利九窍、血脉、关节，…去恶虫。(《本经》)
　　疗脾疽常欲眠而心烦，出音声，治耳聋，散痈肿，诸结不消，及金疮，恶疮鼠瘘，踒折，齆鼻息肉，坠胎，去三虫。(《别录》)
　　治五淋，利小便，…治人多睡，去水肿，脉浮大。(甄权)
　　安心，除烦，止渴，退热，明耳目，治鼻塞，通小肠，下水，破积聚血块，排脓治疮疖，止痛，催生，下胞，女人血闭，月候不匀，…头痛目眩，羸劣乳结，及下乳。(大明)
　　利大小便，宽人心，下气。(藏器)
　　主诸瘘疮，喉痹咽痛，浓煎含咽。(珣)
　　通经，利窍，导小肠火。(杲)
　　《本草备要》曰：「木通(古名通草)，甘淡轻虚。上通心包，降心火，清肺热，化津液；下通大小肠膀胱，导诸湿热，自小便出，通利九窍、血脉、关节。治胸中烦热，通身拘痛，大渴引饮(中焦之火)，淋沥不通(下焦之火)，耳聋目眩，口燥舌干，喉痹咽痛，鼠齆失音，脾疽好眠，除烦退热，排脓止痛，行经下乳，通窍催生。汗多者禁用。」
　　由以上诸说观之，本药为消炎性利尿药，兼有镇痛、排脓、通经作用矣。
　　四逆加人参汤之注释
　　恶寒脉微而复利，利止亡血也，四逆加人参汤主之。(《伤寒论》)
　　【注】
　　本条虽列于霍乱病篇，然不外于厥阴病，故载之。《金鉴》云：「利止，当是『利不止』；亡血，当是『亡阳』；如利止亡血，如何可用大热补药乎？」
　　此说甚佳，则本条当作「恶寒脉微而复利，利不止者，亡阳故也，四逆加人参汤主之。」复利者，如山田正珍云：「复利者，其利暂止而复利也。」
　　四逆加人参汤方
　　甘草4.8克，干姜3.6克，附子、人参各7克。
　　煎法用法同四逆汤。
　　先辈之论说
　　《景岳全书》曰：「四味回阳饮(求真按：『此即本方也』)，治元阳虚脱，危在顷刻者。」
　　《卫生宝鉴‧补遗》曰：「四逆加人参汤，治伤寒阴证，身凉，额上手背有冷汗。」
　　东洞翁本方定义曰：「治四逆汤证而心下痞硬者。」
</div>
    <div class="pagination">
<a href="皇汉医学_page69.html">上一页</a><span>...</span><a href="皇汉医学_page65.html">65</a><a href="皇汉医学_page66.html">66</a><a href="皇汉医学_page67.html">67</a><a href="皇汉医学_page68.html">68</a><a href="皇汉医学_page69.html">69</a><span class="current-page">70</span><a href="皇汉医学_page71.html">71</a><a href="皇汉医学_page72.html">72</a><a href="皇汉医学_page73.html">73</a><a href="皇汉医学_page74.html">74</a><a href="皇汉医学_page75.html">75</a><span>...</span><a href="皇汉医学_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
