<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 31 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 31 页/共 33 页
  </h1>
  <div class="content">
   别病
　　肠痛亦多端。若疼甚者，乃肠痈。（《资生》）腹痛所因，以上论之详矣。但有因别病而致痛者，不可不明。且如疝致腹痛，必是睾丸肿疼，牵引而痛，或边有一条，冲腹而痛。霍乱腹痛，必呕吐而作，甚有不呕吐四肢厥冷痛极者，又名搅肠沙，急用盐汤探吐，或委中穴并十指出血。酒积腹痛，必因伤酒痛，则泄去其积，疼自止也。内生肠痈，身甲错，腹皮急，按之濡，如肿状，腹常痛，或绕脐生疮，急宜下之。凡此数证所致腹痛，要审辨随其所因而治，不可苟且而误人也。（《统旨》）
　　治法诸说
　　宿患心腹痛者，有积块气块，癖日久，发歇不常者，不可取转，宜渐次消磨，可与感应丸、温白丸、挨积丸、蓬煎丸、小理中丸，少吃数丸，常服渐渐消磨。更与和脾散、嘉禾散、参苓白术散、四君子汤、思食丸、建脾汤、建中散、平胃散之类，助其脾胃，久而能去其根。（《和剂•指南》）（按：所举诸方，俱出《局方》中，宜就而考。）寒证体虚者，五积散，生姜三片煨，葱白二根，木瓜二片，盐炒茱萸七粒同煎。热证，四顺清凉饮，治腹痛，大便秘，小便赤，喜饮冷，以手按之转甚，不可近，病者或两手热，痛处亦热，或用大柴胡汤。（《得效》）凡心腹痛者，必用温散，此是郁结不行，阳气不运，故痛。在上者多属食，食能作痛，宜温散之，如干姜、炒苍术、川芎、白芷、香附、姜汁之类，不可用峻利药攻下之。盖食得寒则凝，热则化，更兼行气快气药助之，无不可者（按：景岳有说，见小腹痛下，宜参）。如腹中常觉有热，而暴痛暴止者，此为积热，宜调胃承气汤之类下之。（《丹溪》）凡心腹诸痛，宜辨其内之胀与不胀，便之闭与不闭，脉之有力与无力，口中热、口中和，痛之久暂，以辨寒热邪正虚实。如痛而胀且闭者，浓朴三物汤攻里；兼发热者，浓朴七物汤兼表里治之。腹痛连胁痛，脉弦紧，恶寒甚，大便秘者，大黄附子汤主之。若但胀而便不秘者，是实中之虚，宜浓朴半夏人参生姜甘草汤。腹痛甚而不可触近，呕吐者，大建中汤主之。雷鸣切痛，呕吐者，附子粳米汤主之。腹痛下利而厥者，通脉四逆汤主之。腹痛吐泻者，理中汤主之。若绕脐疼痛名寒疝，腹中痛者，当归生姜羊肉汤主之。皆起死回生之法。（《妙用》）大人小儿，或素因口腹不节，致伤脾胃，以后或寒或食，凡有所触，即为腹痛，屡发不已，或为胀满食减等证者，惟芍药枳术丸为最妙（系枳术丸加芍药、陈皮），宜加减用之。（《景岳》）腹痛，因于寒，忌苦寒、下利，宜温中、辛散。因于热火，在小腹则绞痛，忌辛热、香燥、补敛，宜甘苦寒。诸痛属实，忌补气，大热，宜破散、疏利、苦寒。诸痛属虚，忌破气、破血、下利、发散，宜补气血、甘温。酸敛。（《本草经疏》）
　　治不可轻和养
　　俗谓脾家疼痛，出于胃虚，大率用养脾之剂，而不知受病各有自来。苟不能推究其原，则和养等剂，掩护邪气，非徒无益，而又害之。况夫风冷入脾，尤念虑之所不到，至有荏苒岁月而不可揣度者。有一田夫，醉饱之余，露星取快，一枕天明，自此脾疼攻刺，百药罔功，淹淹数载。后遇至人授以《和剂》抽刀散。温酒调下，数服顿愈。则知风露之根入胃，良姜、菖蒲，为能散其邪，巴、猫借气，为能伐其根，观此可以通一毕万矣。然而痛不复作，养脾之剂独不可继是调理之乎。疗病如濯衣，必去其垢污，而后可以加装饰，医言意也，请借是以为喻。（《直指》）诸痛不可用参、、白术，盖补其气，气旺而痛愈甚。（《丹溪》）
　　痛须通利
　　舒王解痛字云：宜通而塞则为痛。此极有理。凡痛须通利脏腑，乃能随其冷热而须用巴豆、大黄、牵牛，此最要法。（《医说》引《医余》）凡言通则不痛、痛则不通之说甚是。夫痛随利止之说，不特通大便曰利，而食滞于胃，消之则效，痰涎壅结者，导之越之则苏，挟外感阴阳不交通者疏解之，血瘀结者导滑之，二便闭涩者通之润之，是皆痛随利止之义也。气得中和曰正气而不疼，若偏即曰邪气，闭而作痛矣。凡治积聚气痛者，慎勿辄泥以诸痛忌用参、术之说为戒，是虚而脾疼者受害多矣。（《会元》）夫通则不痛，理也，但通之之法各有不同。调气以和血，调血以和气，通也。下逆者使之上行，中结者使之旁达，亦通也。虚者助之使通，寒者温之使通，无非通之之法也。若必以下泄为通，则妄矣。（《真传》）《灵枢》云：病痛者，阴也。又云：无形而痛者，阴之类也，其阳完而阴伤之也，急治其阳，无攻其阴矣。阳者气也，是痛病当先治气。顾气有虚有实，实者邪气实，虚者正气虚。邪实者以手按之而痛，痛则宜通；正虚者以手按之则止，止则宜补。丹溪猥云诸痛不宜补气，夫实者固不宜补，岂有虚者而亦不宜补乎。故凡痛而胀闭者多实，不胀不闭者多虚。痛而喜寒者多实热，喜热者多虚寒。饱而甚者多实，饥则甚者多虚。脉实气粗者多实，脉虚气小者多虚。新病壮年者多实，久病年衰者多虚。补而不效者多实，（按：此二句原无，据《必读》补。）愈攻愈剧者多虚。痛在经者脉弦大，痛在脏者脉沉微。兼脉症以参之，而虚实自辨。是以治表虚痛者，阳不足也，非温经不可，里虚痛者，阴不足也，非养营不可。上虚而痛者，心脾受伤也，非补中不可；下虚而痛者，脱泄亡阴也，非速救脾肾、温补命门不可。凡属诸痛之虚者，不可以不补也。有曰通则不痛，又曰痛随利减，人皆以为不易之法，不知此为治实痛者言也。故王海藏解痛利二字，不可以利为下，宜作通字训（按：此出《续医说》，以为海藏者误矣。《类经》引王荆公亦误），此说甚善。明哲如丹溪，徒曰诸痛不可补气，则失矣。（《质疑录》）
　　治有宜补
　　或曰：诸痛与瘦黑人，及阴虚火动，参、在所当禁，今用之顾效谓何？曰：药无常性，以血药引之则从血，以气药引之则从气，佐之以热则热，佐之以寒则寒，在人善用之耳。况人参不特补气，亦能补血，故曰气血弱，当从长沙而用人参是也。所谓诸痛禁用参、者，以暴病形实者言耳。若年高气血衰弱，不用补法，气何由行，痛何由止，经曰壮者气行则愈是也。（《类案》）（按：此本出《石山居士传》。）其人本体原弱，或大病后气血两虚，不可拘于诸痛不可用参、之语，急投温补重剂，四君子、理中加顺气药。（《司命》）凡治心腹痛证，已经攻击涤荡，愈而复作，或再三用之而愈作愈甚，或脉反浮弦虚大者，皆为中虚之候。此当酌其虚实，而或兼治邪气，或专补正气。若用补无碍，则当渐进，切不可杂乱妄投，以自掣其肘。但当纯用补药，使脾胃气强，得以营运，则邪气自不能犯，又何疼痛之有。（《景岳》）虚痛虽有气血寒热之分，然皆主于气郁滞，气不滞则痛无由生。气虚则气行迟，迟则郁滞而痛，血虚则气行疾，疾则前气未行而后气又至，亦令郁滞而痛。故气虚补气，血虚补血，俾阴中有阳，阳中有阴，及其漏下二刻，一周循环之常，痛自愈也。（《医津一筏》）
　　治有宜开郁降火
　　凡治心腹疼痛，但是新病，须问曾服何饮食，因何伤感，有无积滞，便与和中消导之药。若日数已多，曾多服辛温燥热之药，呕吐不纳，胸膈饱闷，口舌干燥，大小便涩难，则内有郁热矣。或原有旧病，因感而发，绵延日久，见证如前者，俱用开郁行气、降火润燥之药，如川芎、香附、炒山栀、黄连、姜汁之类，甚者再加芒硝。但治心腹久痛，须于温散药内，加苦寒、咸寒之药，温治其标，寒治其本也。（《杂着》）（按：此说本于丹溪，见《心痛》中。又《会元》有说，欠核不录。）
　　温中诸方
　　治久寒疾，胸腹中痛，时下痢，当归汤方。当归（二两）甘草柑皮（各二两）附子（一两）干姜（四两）上五味咀，以水八升，煮取二升，分三服，日三。（《千金》）又治久寒宿疾，胸腹中痛，短气，时滞下痢，当归汤，于本方去甘草、柑皮，加桂心。治卒心腹绞痛如刺，两胁支满，烦闷不可忍，高良姜汤方。高良姜（五两）浓朴（二两）当归桂心（各三两）上四味咀，以水八升，煮取一升八合，分三服，日二。若一服痛止，便停，不须更服。若强人为二服，劣人分三服。（同上）小建中汤，治腹中切痛。尝有人患心腹切痛不可忍，累用良医治之皆不效，灸十余处亦不瘥。士人陈承善医，投一药遂定。问之，乃小建中汤也。此药偏治腹中虚寒，补血，尤主腹痛。常人见其药性温平，未必信之。古人补虚止用此体面药，不须附子、硫黄。承用此药治腹痛如神。（苏沈）或吐或泻，状如霍乱，及冒涉湿寒，贼风入腹，拘急切痛，加附子三分，名附子建中汤。（《易简》）理中汤，内虚腹痛，加桂枝、甘草（炙）、芍药、生姜、大枣、胶饴，名二中汤。加者是小建中汤方，故名。（《会解》）（按：此方本出《阴证略例》，宜参《伤寒•太阴病》。）一壮年男子，寒月入水网鱼，饥甚，遇凉粥食之，腹大痛，二昼夜不止。一医先与大黄丸，不通，又与大承气汤，下粪水而痛愈甚。召予治。诊其六脉皆沉伏而实，面青黑色。予曰：此大寒证，及下焦有燥屎作痛。先与丁附治中汤一帖，又与灸气海穴二十一壮，痛减半。继以江子加陈皮、木香作丸，如绿豆大，生姜汁送下五粒，五、七次平安。（《正传》）或日虽久，凉剂不应，脉虽洪大，按之不鼓，亦属伏阴，理中汤加熟附子一片，浸冷服。（《六要》）戴复庵云：腹内诸般冷痛，一个枳实理中汤加减，作无限用。（《要诀》）集香散，治心脾疼。（边学谕传。）白术（三两）茯苓（六两去皮）人参（半两去芦）丁香（半两）木香（三两）甘草（半两炙）上为细末，每服二钱，生姜一片，沸汤调服。（《叶氏》）浓朴温中汤，治脾胃虚寒，心腹胀满，及秋冬客寒犯胃，时作疼痛。浓朴（姜制）橘皮（去白各一两）甘草（炙）草豆蔻仁茯苓（去皮）木香（各五钱）干姜（七分）上为粗散，每服五钱匕，水二盏，生姜三片，煎至一盏，去渣温服食前，忌一切冷物。（《内外伤辨》）沙随先生在泰兴时，有乳妪因食冷肉，心脾发痛，不可堪忍。知县钱仁老名寿之，以药与之，一服痛止，再服即无他。其药以陈茱萸五、六十粒，水一大盏，煎取汁去滓，入官局平胃散三钱，再煎热服。（《游宦纪闻》）心腹疼痛，服诸药不效。生料五积散，加艾、生姜煎服。（《澹寮》）（按：《得效》亦用之，既见上。）心脾痛，以炮过附子数片，同五积散煎服。（《事林广记》）鸡舌香散，安胃思食，止心腹痛，调冷热，定泄泻，老少通用。丁香（一百个）甘草（半两）良姜（一两）白芍药（二两）上末，陈米饮调下方寸匕，空心食前煎生用。（《纪用经》）二香散，治心脾痛。赤芍药（半两）姜黄（一分）木香（二钱）丁香（四十九粒）上为粗末，每服三钱，水一盏半，煎一盏，发时热服，忌冷。（《吴氏》）烧脾散，治脾胃虚弱，久寒积冷，心气脾痛，及疗妇人血气攻刺，腹胁撮痛。赤芍药干姜（炮各六钱半）良姜（十两油炒）甘草（炙四两）上为细末，每服二大钱，白汤点下，不拘时候。（《和剂》）安中散，治远年日近脾疼翻胃，口吐酸水，寒邪之气留滞于内，停积不消，胸膈胀满，攻刺腹胁，恶心呕逆，面黄肌瘦，四肢倦怠。又治妇人血气刺痛，小腹连腰攻疰重痛，并能治之。甘草（一十两炒）玄胡索（去皮）良姜（炒）干姜（炮）茴香（炒）肉桂（各五两）牡蛎（四两）上为细末，每服二钱，热酒调下，妇人淡醋汤调服，如不饮酒者，用盐汤点下，并不拘时。（同上）蟠葱散，治男子妇人脾胃虚冷，攻筑心腹，连胁肋刺痛，胸膈痞闷，背膊连项拘急疼痛，不思饮食，时或呕逆，霍乱转筋，腹冷泄泻，膀胱气刺，小肠及外肾肿痛。苍术（米泔浸去皮焙）甘草（各半斤）玄胡索（三两）肉桂（去粗皮）干姜（炮各二两）三棱（炮）青皮（去白）茯苓（白者去皮）蓬术（各六两）缩砂（去皮）丁香皮槟榔（各四两）上捣罗为末，每服二钱，水一盏，连根葱白一茎，煎七分，空心食前稍热服。（同上）冷证。蟠葱散加茱萸、木香煎，亦效。（《得效》）接真汤，治阴病，手足厥冷，脐腹疼痛，真气不足，虚惫欲绝者。沉香丁香（各二钱）麝香（一钱）附子（四钱炮去皮脐）上切一剂，姜、枣煎，或为末，每服二钱，温酒调下。（《百代医宗》）治冷气攻心腹痛，久不瘥，面色青黄，四肢多冷，阿魏丸方。阿魏（一两）桂心（一两）干姜（一两）附子（一两）吴茱萸（半两）当归（一两）上件药捣罗为末，用阿魏膏和捣百余杵，丸如梧桐子大，不计时候，以温酒下二十丸。（《圣惠》）椒附丸，治脐下极冷，痛楚异常，手足亦冷，不任冷水冷食，面黄肌瘦，按之痛稍止者。绵附（一个十二钱者）胡椒（一百粒）上为末，姜汗糊为丸，如梧子大，每服五十丸，姜汤或盐汤空心吞下。（《得效》）
　　破气诸方
　　治冷气攻心腹痛，少思饮食，槟榔散方。槟榔（三分）当归（一两）蓬莪术（三分）吴茱萸（一分）阿魏（一分）木香（三分）上件药捣，细罗为散，不计时候，以热酒调下一钱。（《圣惠》）《举痛论》云：寒客于夹脊之脉，则按之不能及，故按之无益。夹脊乃膂脉之所行，其脉当尺泽沉而击，宜行其肾经，以去其寒乌药（一分）芎当归京三棱蓬莪术延胡索（各一分）木香鳖甲（各四铢）甘草（炙三铢）上为细末，空心，水一盏，煎三钱服。（《史载之》）沉麝丸，治一切气痛不可忍。没药辰砂血竭（各一两）木香（半两）麝香（一钱）沉香（一两）上皆生用，银瓷器熬生甘草膏为丸，皂荚子大，姜盐汤送下，血气醋汤嚼下。松滋令万君拟宝此药，妇人血痛不可忍者，只一丸。万君神秘之，每有人病，止肯与半丸，往往亦瘥。（《苏沈》）沉香大丸，治男子妇人脾气虚弱，腹胀满闷，脐下刺痛。沉香（一分细锉）木香川楝子肉（炒）茴香（炒）肉桂（去粗皮）附子（炮去皮脐）青橘皮（去白）砂（别研）雄黄（光明者别研八味各半两）上件为细末，酒煮面糊为丸，每一两作十丸，朱砂为衣，每服一丸细嚼，热酒或盐汤送下。妇人脐下刺痛，烧绵灰酒送下食空。（《杨氏》）行气香苏散，风寒外感，饮食内伤，七情恼怒过度，肚腹疼痛初起者。（《保元》）
　　通壅诸方
　　（清热）《集验》疗痰心腹痛兼冷方。鳖甲（炙）柴胡赤芍药（各八分）甘草（炙）枳实（炙）生姜白术（各六分）槟榔（七个）上八味切，以水六升，煮七味，取二升半，去滓，内槟榔末，分服八合，当利。（《外台》）四逆散，治热郁腹痛。（《汇补》）芍药甘草汤，治腹痛。（《纲目》）《选要》治四时腹痛，姜五片，水煎。芍药黄芩汤，治腹痛，脉洪数。（《纲目》引海）（即黄芩汤去大枣，亦出《微义》。）治肚腹痛如锥剜，（胡云阁传。）白芍黄连甘草（各三钱）上锉一剂，金华酒一钟，水一钟，煎服立瘥。（《济世全书》）散火汤，治热痛。黄连芍药栀子（各炒）枳壳陈皮香附浓朴（去皮）抚芎（各二钱）木香（另研）砂仁茴香（各五分）甘草（三分）痛甚不止，加玄胡索、乳香。上剂，姜一片，煎服。（《回春》）神仙珍珠散，治心脾气疼。生朱砂（一钱）真麝香（半钱）白矾（半两）真珠（七粒未穿者尤佳）上为细末，每服一钱，百沸白汤一口许，调匀服之，大有神效，不可乱传。（《经验秘方》）（按：《易简方论》白金散，治忽然腹痛之极，用生白矾三钱研末，以百滚水一钟，冷水一钟，冲矾末服。服后听其吐泻，吐泻通利，其痛即止。此方或效，但无类可隶，姑附于斯，更宜参《心痛》收涩诸方。）
　　荡结方法
　　治腹痛，脐下绞结，绕脐不止，温脾汤方。当归干姜（各三两）附子人参芒硝（各二两）大黄（五两）甘草（二两）上七味咀，以水七升，煮取三升，分服，日三。（《千金》）（宜与《滞下》门等参。）《圣济》治腹痛刺，除寒冷，温脾，人参汤。于本方去芒消。《极要方》备急丸，疗忽然心腹胀满，急痛气绝，大小便不通方。大黄（五两）干姜（二两）巴豆（三两去心熬）芒硝（三两）上蜜丸，平晓饮服四丸，不利更加一、二丸，取得四、五度利。利如不止，取醋饭止之。（《医心》）感应丸，治心腹痛甚而大便秘者，至于厥冷，或面青口噤，或六脉沉伏者，痛使之然，非虚脱也。当先以苏合香丸灌下，次投此利之，其效甚速。（《易简》）腹痛作呕，欲利大便，诸药皆吐，惟苏感丸，用姜汁泡汤吞服最妙。（《得效》）有虚寒之人患腹痛，服温补药而相安，时止时作，痛仍不解，甚则利清水或白沫，此虚中有实，或先有宿食在肠不曾去，或病中肠胃虚不能运化，所食之物停于肠中，即一二块宿粪亦能作楚。宜用温补药煎好去滓，入大黄一钱，不甚虚者可加一钱五分，滚四、五沸服之，宿食自下，正气不伤而病随愈，此屡试屡验之妙法也。（《胃气论》）己未在金陵，有家提干上之下巽内人，病心腹胀痛，众医投木香、沉香、槟榔、大腹、芍药、姜、桂之类，病益甚。召仆诊之，六脉弦紧而和，不似病脉，但诊之时，两手如火，以此知其实痛也。众问如何治疗。仆曰：夫凡心腹刺痛，不可便作虚冷治疗。有两医答曰：非冷而何，热即生风冷生气是也。仆曰：不然。《难经》云：虚则痒，实则痛。又仲景云：腹痛者，桂枝加芍药汤。痛甚者，桂枝加大黄汤。家提干云：荆节素来质弱。仆曰：有可辨处。遇痛时使一婢按之，若痛止，是虚寒证也，若按之转甚，手不可近，此实痛也。即令一婢按之，手不可近，叫唤异常。仆曰：此实热无可疑者，当用大柴胡汤治之。众皆不许。仆责状而投之，八服愈。（《妇人良方》）丹溪治一少年，自小面微黄，夏间腹大痛。医与小建中汤加丁香，三帖不效，加呕吐清汁。又与十八味丁沉透膈汤二帖，食全不进，困卧，痛无休止，如此者五、六日，不可按。又与阿魏丸百粒，夜发热不得寐，口却不渴。脉左三部沉弦而数实，关尤甚，右沉滑数实。遂与大柴胡加甘草四帖下之，痛呕虽减，食未进。与小柴胡去参、芩，加芍药、陈皮、黄连、甘草，二十帖而愈。（《类案》）气针丸，治久积风壅，疏利滞气，空胸膈，止刺痛。木香青皮（去白）大黄（炮）槟榔（各一两）黑牵牛（二两半生半炒）上为末，炼蜜丸如梧桐子大，温水下三十丸。（《妇人良方》）（原有治验，宜参。）牵牛大黄丸，治内热作痛，热气上冲而呕。（原有治验。今节录。）黑牵牛（四两，半炒半生，共磨取头末一两二钱。）马蹄大黄（酒拌炒一两五钱）坚槟榔（六钱）陈枳实（炒六钱）姜汁炒浓朴（六钱）醋炒三棱、莪术（各六钱）大黄以下，共为细末，与牵牛末和匀，酽米饮为丸，如梧桐子大，饥服三钱，未利再服二钱，服后停两三时而见效。（《医述》）
　　行血诸方
　　丹溪治一人，于六月投渊取鱼，至秋深雨凉，半夜小腹痛甚，大汗，脉沉弦细实，重取如循刀责责然。与大承气汤加桂，二服微利痛止。仍连日于申酉时复痛，坚硬不可近。每与前药，得微利，痛暂止。于前药加桃仁泥，下紫黑血升余，痛亦止。脉虽稍减而责责然犹在，又以前药加川附子，下大便五行，有紫黑血如破絮者二升而愈。又伤食，于酉时复痛在脐腹间，脉和，与小建中汤一服而愈。（《类案》）至宝饮，治瘀血凝结，肚腹绞痛，如剜割者。（《玉案》）（方见《胁痛》当归须散下。）治脾痛，手拈散，此药极奇，孟公实传。草果玄胡索五灵脂没药上等分，为细末，每服三钱，温酒调下。（《是斋》）乳蛎散，治心脾疼，人不可忍，服诸药不效者云云。《本草》亦载此治心痛，或言古方有此。（按：《本草》等无考。）牡蛎（一两，黄泥固济，通红，取出研细。）乳香（半两研细）上和匀，每服二大钱，沸汤调下，立效。（《事证》）没药散，治一切心肚疼痛不可忍者。没药（乳香别研）乳香（各三钱）穿山甲（五钱炙）木鳖子（四钱）上为细末，每服半钱、一钱，酒一大盏同煎，温服不计时候。（《宣明》）《方脉粹言》治肚腹攻疼因血滞者，用郁金、木香、莪术、玄胡索，白汤磨服。（《汇言》）
　　吐方
　　治卒腹痛方，食盐一大把，多饮水送之，忽当吐即瘥。（《肘后》）
　　熨法
　　（蒸脐法）凡心腹冷痛，熬盐一斗熨，熬蚕沙、烧砖石蒸熨，取其里温暖止，蒸土亦大佳。（《千金》）《指迷方》盐（半斤炒）以故帛裹，热熨痛处。（《十便》引）主心腹俱痛方，取椒以布裹薄注，上以火熨椒，令汗出瘥。（《千金月令》）真定一秀士，年三十有一，肌体本弱，左胁下有积气，不敢食冷物，得寒则痛，或呕吐清水，眩晕欲倒，目不敢开，恶人烦冗。静卧一二日，及服辛热之剂，则病退。延至甲戌初秋，因劳役及食冷物，其病大作，腹痛不止，冷汗自出，四肢厥冷，口鼻气亦冷，面色青黄不泽，全不得卧，扶几而坐，又兼咳嗽，咽膈不利。故《内经》云：寒气客于小肠膜原之间，络血之中，血泣不得注于大经，血气稽留不得行，故宿昔而成积矣。又寒气客于肠胃，厥逆上出，故痛而呕也。诸寒在内作痛，得炅则痛立止。予与药服之，药不得入，见药则吐。无如之何治之，遂以熟艾约半斤，白纸一张，铺于腹上，纸上摊艾令匀。又以憨葱数枝，批作两半，铺于熟艾上数重，再用白纸一张覆之，以慢火熨斗熨之，冷则易之。若觉腹中热，腹皮暖不禁，以绵三担，多缝带系之，待冷时方解。初熨时，得暖则痛减，大暖则痛止，至夜得睡。翌日再与对证药服之，良愈。故录此熨法，以救将来之痛也。（《宝鉴》）蒸脐法，治胸腹结痛不可忍，以此蒸之。丁香木香茴香肉桂（各一钱）香附（五钱）用半寸高毛竹圈一个，一头糊绢，圈内密排葱管，灌以药末，置脐上结痛等处，以荔枝核大艾丸灸之，令药气内通，则痛随已。（《医级》）
　　灸法
　　予旧苦脐中疼，则欲溏泻，常以手中指按之，少止。或正泻下，亦按之则不疼。它日灸脐中，遂不疼矣。凡脐疼者，宜灸神阙。（《资生》）辛亥夏，家仆社礼年二十四，中阴寒，少腹痛极几死，恨无地可入。为取丹田穴灸之，艾灼时则痛少止，火过复疼，至九壮身体回阳，十五壮热汗出乃愈。嗟乎！寒之中人深也，即用热药如姜、附，亦未见速效，艾火之功神矣哉。（《星海》）房事后受寒腹痛，灸神阙、气海等穴，或炒姜、葱熨之。（《医碥》）
　　身体类
　　胁痛
　　
　　脉候
　　弦而紧，胁痛，脏伤有瘀血（一作有寒血）。（《脉经》）寸口脉弦而滑，弦则为痛，滑则为实，痛即为急，实即为踊，痛踊相搏，即胸胁抢急。（同上）（按：《病源论》踊作跃，痛踊作弦滑，抢急下有痛也字。）诊其脉弦而急，胁下如刀刺，状如飞尸，至困不死。左手脉大，右手脉小，病右胁下痛。寸口脉双弦，则胁下拘急，其人涩涩而寒。（《病源论》）其脉弦涩者顺，洪大者逆。（《奇效》）脉双弦者，肝气有余，两胁作痛。（《正传》）（按：《医统》曰：双弦者，两手俱弦也。）细紧或弦者，怒气。（《医统》）沉涩是郁。（《准绳》）（按：《准绳》本丹溪。）
　　病系胆肝肾三脉
　　邪气客于足少阳之络，令人胁痛、咳、汗出。阴气击于肝，寒气客于脉中，则血泣脉急，引胁与小腹。（《病源论》）胸胁痛者，由胆与肝及肾之支脉虚，为寒气所乘故也云云。此三经之支脉，并循行胸胁。邪气乘于胸胁，故伤其经脉。邪气之与正气交击，故令胸胁相引而急痛也。（同上）夫胁痛之病，医经云：两胁者肝之候。又云：肝病者两胁下痛。多因疲极嗔怒，悲哀烦恼，谋虑惊忧，致伤肝脏。肝脏既伤，积气攻注，次于左则左胁痛，攻于右则右胁痛，移逆两胁则两胁俱痛。久而不愈，流注筋脉，或腰脚重坠，或两股筋急，或四肢不举，渐至脊膂挛急疼痛，气遇风搏，则胁下结块，气遇寒搏，则胁肋骨痛，下连小腹，上引心端。（《济生续》）
　　左右血气
　　（宜参治例《要诀》文）左右胁者，阴阳之道路也，故肝生于左，肺藏于右。以左属肝而藏血，肝阳也，血阴也，乃为外阳而内阴也。右属肺而主气，肺阴也，气阳也，乃为外阴而内阳也。或谓肝血蓄于左胁，作块而痛者，为肝积，名肥气也。肝气郁于右胁，痞硬而痛，咳喘，为肺积，名息贲也。而脾所系于右，其经湿胜，故痰饮湿能化之，随经流入于右。左胁痛者，多因留血而作。右胁痛者，悉是痰气。两胁痛者，岂可一概而言哉。论病之由，当分外之六淫，内之五邪。若暴怒伤触，悲哀气结，饮食过度，冷热失调，颠仆伤形者，或因痰积流注于右，与血相搏，皆能为痛。张仲景论伤寒少阳耳聋胁痛甚者，此是肝胆之气郁而作痛。且胁痛之病，诸经论之详矣。（《奇效》）凡外之六淫，内之七情，劳役饮食，皆足以致痰气积血之病。虽然痰气固亦有流注于左者，然必与血相搏而痛，不似右胁之痛无关于血也。（《准绳》）胁痛有左右血气之辨，其在诸家之说，有谓肝位于左而藏血，肺位于右而藏气，故病在左者为血积，病在右者为气郁。脾气亦系于右，故湿痰流注者亦在右。若执此说，则左岂无气，右岂无血，食积痰饮岂必无涉于左乎。古无是说，此实后世之谬谈，不足凭也。然则在气在血何以辨之？但察其有形无形可知之矣。盖血积有形而不移，或坚硬而拒按，气痛流行而无迹，或倏聚而倏散。若食积痰饮皆属有形之证，第详察所因，自可识别。且凡属有形之证，亦无非由气之滞，但得气行，则何聚不散。是以凡治此者，无论是血是痰，必皆兼气为主，而后随宜佐使以治之，庶得肯綮之法，无不善矣。（《景岳》）胁痛一证，部位虽肝胆所主，而经文有心、肝、太阳、少阳之异，且有饮食、色欲、劳伤、传移诸候。虽前贤凭理立论，以湿痰、死血、气虚等因分别左右，不过明左肝右肺部位，然左右皆肝胆经络，不必泥也。况痛有由胁而入膈者，有由胸腹而移胁者，有自胁而上为巅疾者，有自胁而下流足膝者。症因各异，而总不越乎肝胆之经，但不可徒执肝胆为治，当凭各症之因而立法施治，庶有济也。惟胁内隐痛，咳则震动如裂，且因痛裂之难当，而欲咳不得咳者，此实肺邪之结，多见于右。若见于左者，仍在肝也。（《医级》）
　　源候诸说
　　胁痛，肝火盛，木质实，有死血，有痰流注，肝急。（《丹溪》）肝火盛、木气实而胁痛者，或因怒气太逆，肝气郁甚，谋虑不决，风中于肝，皆使木气甚，火盛则肝急矣。经云：肝苦急，急食辛以散之。抚芎、苍术（按：《心法》更曰青皮、当归之类）或小柴胡汤之属。死血、瘀血、恶血停留于肝，归于胁下而痛，其病则自汗，按之益痛甚，宜破血行气。气弱人胁下痛，脉细紧或弦，多以劳役怒气得之，宜八物汤加木香、青皮，或加官桂。（《医统》引丹溪）（死血证更见行血诸方中。）岁木太过，肝气旺盛，两胁充满，莫能舒泄，壅胀为痛，势急难支，此肝火之盛为之也。稀涎宿痰，留注两胁，或僻一胁，绵绵隐痛，或作或止，一有呕恶，则吊动掣痛，久则形肿色赤，坚硬不移，若以肿毒治之增剧，此痰气之结为之也。心生血，肝纳血，肝有热则妄行，注于胁则胁痛，或紫黑，或结块，上部抵当汤，中部桃仁承气汤，皆称捷效，此污血之积为之也。又岁金肃烈，制木太过，致肝气郁而不伸，两胁痛而不止，此须抑金扶木，泻有余而补不足，使两气和平，则痛自止，此肝被郁为之也。（按：止就岁气为辨，遇泥难从，然分肝盛、肝郁者，或有其理。）又有饮食填塞太阴，肝气被压，然肝者将军之官，其性猛烈，不受压制，上冲之则胃脘痛，横行之则两胁痛，惟消食顺气，少兼温散，则食下而肝气自舒，胁痛自止。有医言胁下一条杠起作痛者，食积也。夫饮食入胃，安得出胁而为杠起，必食积偏坠一边而近胁作痛，故医云然，孰信哉？信于理而已矣。又有挫闪跌扑一症，或气郁，或血积，亦作胁痛，若以凉药治之，则痛益甚，须用行血行气之剂，而兼温药以散之辄效。又有阳虚、阴虚二症、皆属之不足，非可有以余者例治也。（《司命》）死血者，日轻夜重，或午后热，脉短涩或芤，桃仁承气汤加鳖甲、青皮、柴胡、芎、归之属。（按：《颐生微论》有左胁痛用桃仁承气汤加干漆治验，当参。）若跌扑胁痛者，亦是死血，宜复元活血汤、破血散瘀汤（此东垣方，用羌、防、桂、翘、归、柴、蛭、麝、苏木）。怒气者，脉弦实有力，大剂香附合芎、归之属。痰饮停伏者，脉沉弦滑，导痰汤加白芥子。房劳过多，肾虚羸怯之人，胸膈之间多有隐隐微痛，此肾虚不能约气，气虚不能生血之故。气与血犹水也，盛则流畅，少则壅滞。故气血不虚则不滞，既虚则鲜有不滞者，所以作痛，宜用破故纸之类补肾，芎、归之类和血。若作寻常胁痛治，即殆矣。（《准绳》）两胁走注，痛而有声者，痰饮也。左胁下有块作痛不移者，死血也。右胁下有块作痛饱闷者，食积也。咳嗽气急发热者，痰结痛也，久而不治，则成肺痈。劳伤身热胁痛者，脉必虚也（《订补指掌》）胁肋痛，肝经病也。盖肝与胆二经之脉布胁肋，肝火盛，木气实，故流于胁肋间而作痛。凡人肩下曰膊，膊下曰，对腋，腋下为，下为胁，胁后为肋，肋下为季肋，俗名肋稍，季肋之下为腰，部分如此。今胁肋痛，固由于肝经之实，而所谓肝邪者，不越气、血、食、痰、风寒五端。试先言五者之由，再详症之所属。一曰气郁，由大怒气逆，或谋虑不决，皆令肝火动甚，以致胁肋痛。（宜枳壳煮散、枳壳散、桂枝汤、小龙荟丸。）一曰死血，由恶血停留于肝，居于胁下，以致胁肋痛，按之则痛益甚。（宜小柴胡汤合四物汤，加桃仁、红花、乳香、没药，或桃仁承气汤、复元活血汤。）一曰痰饮，由痰饮流注于厥阴之经，以致胁肋痛，痛则咳嗽气急。（宜控涎丹云云。）一曰食积，由食停胁下，有一条扛起，以致胁肋痛。（宜神保丸，以枳实汤吞下。又当归龙荟丸。）一曰风寒，由外感风寒之邪，留着胁下，以致胁肋痛。（宜芎葛汤、小柴胡汤加枳壳、桔梗。）此五者皆足致痛，而惟怒气、瘀血居多也。至胁肋地分，本近一处，故其为痛，亦不必细分何部，只以胁痛概之。（《尊生书》）肝血不足，悠悠痛不止者，四物汤加柴胡梢。若胁下一点痛不止，此因酒色太过所致，名干胁痛，难治。（《指掌》）瘀血作痛者，痛而不膨，按之亦痛，不按亦痛，其痛无时而息也。怒气作痛者，痛而且膨，得嗳则缓，已而复痛，其痛有时而息也。此非血与气之辨乎。（《玉案》）肝虚者，肝经虚也，阴虚则脉绌急。肝之脉贯膈布胁肋，阴虚血燥，则经脉失养而痛。其症胁下筋急，不得太息，目昏不明，爪枯色青，遇劳即甚，或忍饥即发者是也。（《金匮翼》）
　　季胁痛
　　盖季胁两肋稍之处，肝之下，胆之位也。痛甚而下连少腹者亦是死血，痛不甚而止于一处者痰也。（《玉案》）季胁痛无不因肾虚者，加减八味丸（系去附子加五味子）、肾气丸选用。（《医通》）
　　治例
　　胁肋疼痛，服木通散（亦可治男子，出《明理方》）。心下胁肋少腹疼痛，皆素有积寒，而温暖汤散亦可主治，甚者以温药下之。心下与少腹痛，诸书并有效方，而胁肋下痛，鲜获治法。（《妇人良方》）阴阳气滞，邪气未尽，五积散去麻黄，加茴香、青木香、桃仁、橘叶，小柴胡汤、本事芎葛汤、枳壳散。饮食气郁连乳痛，沉香汤（按：当单味煎汤）下红丸子。痛连小腹发欲死，新复元通气散、葱汤调下神保丸。兼肿，二十四味流气饮下神保丸。（《永类》）（节录。）痛甚者，肝火盛，以当归龙荟丸，姜汤下之，是泻火（按：《纲目》作肝）之要药。死血，用桃仁、红花、川芎。痰流注，以二陈汤加南星、苍术、川芎。有火盛者，当伐肝木。有气郁而胸胁痛者，看其脉沉涩，当作郁治。痛而不得伸舒者，蜜丸龙荟丸最快。胁下有食积一条扛起，用吴茱萸、炒黄连。（《丹溪》）曾有人胁痛连膈，进诸气药，并自大便导者，其痛殊甚，后用辛热补剂下黑锡丹方愈，此乃虚冷作痛，愈疏而愈虚耳。胁痛病在肝胆，伤寒胁痛属少阳经，合用小柴胡汤；痛甚而不大便者，于内加枳壳。若寻常胁痛，不系正伤寒，时身体带微热者，《本事方》中枳壳煮散。若只是胁痛，别无杂证，其痛在左为肝经受邪，宜用川芎、枳壳、甘草；其痛在右，为肝经移病于肺，宜用片子姜黄、枳壳、桂心、甘草。此二方出严氏《济生续集》，加减在人。又有肝胆经停痰伏饮，或一边胁痛，宜用严氏导痰汤。痰结成癖，间进半硫丸。盖枳壳乃治胁痛的剂，所以诸方中皆不可少。曾见潘子先说有人胁痛，下青龙汤痛止，兼嗽得可，此其痛必在右胁故也。灼然知是寒气作痛，枳实理中汤为宜。（《要诀》）治之当以散结顺气，化痰和血为主，平其肝而导其滞，则无不愈矣。（《选要》）胁痛二、三年不已者，乃痰瘀结成积块，肝积肥气，肺积息贲，发作有时。虽皆肝木有余，不可峻攻，宜枳术丸加官桂、陈皮、桔梗、甘草，蜜丸服，或复元通气散。（《入门》）去滞气须用青皮，乃肝胆二经药，人多怒，胁下有郁积者，固宜。（《六要》）
　　治不可过用降气
　　胁者，肝胆之区。肝为尽阴，喜条达而恶凝滞，胆无别窍，喜升发而恶抑郁。故凡木郁不舒，而气无所泄，火无所越，胀甚惧按者，又当疏散升发以达之。不可过用降气，致木愈郁而痛愈甚也。（《汇补》）
　　妇人治法
　　尝论夫左胁痛、胃脘痛二证，妇人多有之。以其忧思忿怒之气素蓄于中，发则上冲，被湿痰死血阻滞其气而不得条达，故作痛也。故治妇人诸痛诸疾，必以行气开郁为主，而破血散火兼之，庶乎得法矣。（《心法附余》）
　　疏肝诸方
　　治悲哀烦恼伤肝气，致两胁骨疼，筋脉紧急，腰脚重滞，两股筋急，两胁牵痛，四肢不能举，渐至脊膂挛急。此药大治胁痛，枳壳煮散。枳壳（去穣麸炒黄）细辛（去叶）桔梗（炒）防风（去钗股）川芎（各四两）葛根（一两半）甘草（二两炙）上粗末，每服四钱，水一盏半，姜三片，煎至七分去滓，空心食前温服。（《本事》）大柴胡汤，治胁痛，口燥渴饮水，痛不可忍。（《医林集要》）伤寒胁痛，小柴胡汤，加白牡蛎粉研碎，枳壳去穣切片，各半钱煎。（《得效》）《奇效》名加味小柴胡汤。多怒之人，腹胁时常作痛者，小柴胡加川芎、芍药、青皮之类，痛甚者，就以煎药送下当归龙荟丸。（《丹溪》）左金丸，治肝火，一名回令丸。黄连（六两一本作芩）吴茱萸（一两或半两）上为末，水丸，或蒸饼丸，白汤下五十丸。（《同上》）（按：此本《圣惠》茱萸丸，见泄泻）又抑青丸，泻肝火，黄连（半斤）为末，蒸饼糊丸服。当归龙荟丸。（方见《骨蒸》中。）柴胡疏肝散，左胁痛，为肝经受邪，宜。柴胡青皮（醋炒各二钱）川芎芍药（煨）枳壳（麸炒）香附（各一钱半）甘草（炙五分）水二钟，煎八分，食前服。（《统旨》）《回春》疏肝散，治左胁下痛，肝积属血，于本方去香附、甘草，加黄连、当归、桃仁、红花。柴胡泻肝汤，郁怒伤肝，左胁痛。柴胡（一钱二分）甘草（五分）青皮芍药（各一钱）黄连（炒）山栀（炒）龙胆草（各八分）川归（一钱二分）水煎服。（《赤水》）平肝流气饮，治胁痛，及小腹，至绕脐，并疝气内外疼者。当归（一钱）白芍（八分）川芎（六分）橘皮（盐汤洗一钱）茯苓（一钱）半夏青皮（醋炒各六分）黄连（炒八分）柴胡（七分）香附（童便浸炒八分）浓朴（姜汁炒七分）枝子（盐水炒八分）吴茱萸（煮三次去水炒四分）甘草（炙去皮四分）上剂，姜三片，水煎，空心热服。（《回春》）治胁痛，和肝饮，用鳖甲、柴胡、当归、川芎、半夏、白芍药、枳壳各二钱，水煎服。（《汇言》）和肝饮，治胁下扛梗起一条作疼。当归白芍三棱青皮（各一钱五分）大茴香木香枳壳柴胡砂仁（各八分）水煎，不拘时服。（《玉案》）调肝饮，治胁痛，痛连小腹。当归川芎乌药玄胡索青皮（各一钱五分）柴胡槟榔广木香桃仁（去皮尖各一钱）水煎，热服。（同上）
　　驱痰诸方
　　控涎丹，治一身气痛，及胁走痛。痰挟死血，加桃仁泥。凡胁有痰流注，二陈加南星、川芎、苍术。实者，控涎丹下之。（《丹溪》）两胁走痛因于痰者，控涎丹佳。以痰在胁下，非白芥子不能除也。（《六要》）方东两胁痛，上壅至胸，发热，饮食不进。脉左手沉而弦数，乃积气也。右手滑，痰饮也。关脉濡弱，脾气不充也。据症或触于□，故痛之暴耳。治当先去积热，消痰气，然后用补。栝蒌仁六钱，枳壳、姜连、半夏各一钱半，白芥子一钱，牡蛎二钱，炙甘草五分，柴胡一钱五分，二帖诸症尽去。饮食进矣。然恐其复发也，与当归龙荟丸使行之，以刈其根，服下果行二次。（《赤水》）栝蒌枳实汤，治痰结胁下痛（方见《痰涎》），根据本方加白芥子、青皮、茴香，去桔梗、片芩。发热，加柴胡。（《回春》）如右胁下有块，痞塞不通，名曰痰癖，宜。南星（二两用白矾一两半同煮干）软石膏（二两）枳实（麸炒二两）桔梗（二两）黄芩（二两）青礞石（一钱半生腐）上锉，生姜三片，水煎服。（《慈航》）
　　行血诸方
　　金氏子年四十余，因骑马跌扑，次年左胁胀痛。医与小柴胡汤加草龙胆、青皮等药，不效，来求治。诊其脉，左手寸尺皆弦数而涩，关脉芤而急数，右三部惟数而虚。予曰：明是死血证。用抵当丸，一剂下黑血二升许，后以四物汤加减调理而安。（《正传》）复元活血汤，治从高坠下，恶血留于胁下，及疼痛不可忍。柴胡（半两）栝蒌根当归（各三钱）红花甘草穿山甲（炮各二钱）大黄（酒浸一两）桃仁（酒浸去皮尖研如泥五十个）上件除桃仁外，锉如麻豆大，每服一两，水一盏半，酒半盏，同煎至七分去滓，大温服之食前，以利为度。得利痛减，不尽服。（《医学发明》）当归须散，闪坠瘀血，流在腰胁，疼痛不能转侧。（原更有加独活等文。）当归须（一钱五分）红花（八分）桃仁（七分）甘草（炙五分）赤芍药乌药香附子苏木（各一钱）官桂（六分）酒水煎，空心服。（《原病集》）退热和血汤，瘦人胁下痛，寒热，多怒者，必有瘀血。桃仁红花大黄（酒洗）山栀（各五分）当归须柴胡（各一钱）赤芍药川芎青皮（各七分）食前服。（同上）钱君家藏，治两胁痛，有血瘀气滞者，用姜黄、柴胡、红花、芦荟、白芥子各等分。（《汇言》）余治吾儒病痰火者，多见胁痛。由作文写字，多以左胸伏桌，倦后尽力倚靠，暂不见伤，久则胁痛，乃胸前死血作梗也。于主方中加红花一钱，其效如神。再于熟药内，掺入童便、韭汁少许，搅匀温服更效。（《痰火点雪》）芍药散，治妇人胁痛。白芍药玄胡索（炒）肉桂（各一两）香附子（二两醋一升盐半两同煎干）上为细末，每服二钱，不拘时，白汤调服。（《奇效》）乌金砂饼子，治男子妇人左胁下痛。干漆（三两炒取一两）砂没药乳香（各一分）上为细末，和作饼子，以梧桐子大为剂子，每服一饼子，热汤下。（《鸡峰》）
　　利气诸方
　　木通散，治胁肋苦痛偏效，并心下胁肋并小腹牵引痛者皆主之。木通（去皮头）青皮（去白）川楝子（去皮核，各一两。以上三味，用巴豆半两炒黄，去巴豆不用。）萝卜子（炒一两）舶上茴香（二两炒）莪术木香滑石（各半两）上为细末，煎葱白酒调三钱。一服愈者，不过再服。（《妇人良方》）三脘散，治中焦虚痞，两胁气痛，面目手足浮肿，大便秘结。戊午秋，在京城，有一妇人中焦虚痞，腹胁胀痛，大便秘涩，六脉虚弱，更数医服药无效，仆投此药，不终剂而愈。（同上）推气散，治右胁疼痛，胀满不食。枳壳（去穣炒）桂心（去粗皮不见火）片子姜黄（洗各半两）甘草（炙三钱）上为细末，每服二钱，姜枣煎汤调服，调热酒服亦可，不拘时候。（《济生续》）（按：此本《本事》治因惊伤肝，胁骨里疼痛不已，桂枝散，今加姜黄、甘草。）加减七气汤，凡妇人两胁痛，小腹疼，至胸背，乃气不顺也。人参（三钱）桂（三钱）半夏（四钱）甘草（二钱）沉香（二钱）玄胡索（二钱）乌药（五钱）香附子（二钱）上姜煎，不拘时候。（《仙传济阴方》）香橘汤，治七情所伤，中脘不快，腹胁胀满。香附子（炒）橘红半夏（姜制各三钱）甘草（炙一钱）上作一服，水二钟，生姜五片，红枣二枚，煎至一钟，食远服。（《奇效》）四磨汤，治男子妇人，胁痛不可忍。（《医林集要》）木香调气散，治气怒伤于肝胁，大痛难忍。（《订补指掌》）
　　温利温散诸方
　　治冷气胁下往来，冲胸膈痛，引胁背闷，当归汤方。当归吴茱萸桂心人参甘草芍药大黄（各二两）茯苓枳实（各一两）干姜（三两）上十味咀，以水七升，煮取二升半，分三服，日三。（《千金》）《外台》张文仲，当归大黄汤，疗冷气牵引腰背肋下腹内痛，于本方去茯苓、枳实。《叶氏》趁痛汤，治气滞不散，攻刺肠肋痛，及走疰气痛，于本方去枳实，加枳壳、附子、生姜，水煎。神保丸（出《灵苑》）。木香（一分）胡椒（一分）巴豆（十枚去皮心研）干蝎（一枚）（按：馆本作十枚。）上汤释蒸饼丸，麻子大，朱砂为衣，每服三丸。心膈痛，柿蒂汤下，或灯心同柿蒂汤下。腹痛，柿蒂、煨姜煎汤下。血痛，炒姜、醋、小便下（按：馆本无小便字）。肾气胁下痛，茴香酒下云云。予三十年前客金陵，医者王琪传此方。琪云：诸气，惟膀胱气胁下痛最难治，独此方辄能去之。熙宁中，予病项筋痛，诸医咸以为风，治之数月不瘥，乃流入背膂，久之又注右胁，挛痛甚苦。忆琪语，方向已编入《灵苑》，取读之，有此一验，乃合服之，一投而瘥。后尝再发，又一投而瘥。（《苏沉》）（按：《医史•抱一翁传》有一男子病胁病，投神保丸，下黑溲痛止，治验。当参。）《杨氏》麝香丸，于本方加麝香（详见《寒疝》）。红丸子，两胁引乳作痛，沉香汤下。（《易简》）（方见《积聚》中。）京卿胡慕东（名欣），少腹作痛，连于两胁，服疏肝之剂，一月以来，日甚一日。余诊之，左关尺俱沉迟，治以理中汤加吴茱萸，一剂知，十剂起矣。（《必读》）建脾散，治脾痞胁痛。（《示儿仙方》）（即建中汤加缩砂。按：《仙方》更并进莞花莪术丸，其方用莞花、半夏、南星、莪术，共醋入苦竹油内煨用，载在《观聚方》中。）
　　滋补诸方
　　补肝散（滑氏），治肝肾二经气血亏损，胁胀作痛，或胁胀头眩，寒热发热，或身痛经不调。山茱萸肉当归五味子（炒杵）山药黄（炒）川芎木瓜（各半两）熟地黄（自制）白术（炒各一钱）独活酸枣仁（炒各四钱）上为末，每服五钱，水煎服。（《准绳》）肝体阴而用阳，此以甘酸补肝体，以辛味补肝用。加独活者，假风药以张其气也。（《金匮翼》）补肝汤（滑氏），肝气不足，两胁下满，筋急，不得太息，四肢厥冷，发抢心腹痛，目不明了，爪甲枯，口面青，宜。山茱萸甘草桂心（各半两）桃仁细辛柏子仁茯苓防风（各三两）大枣（二十四枚）上咀，以水九升，煮五升，去渣分三服。（《准绳》）一人胁疼，每日至晚发热，乃阴虚也。用小柴胡汤合四物汤，加龙胆、青皮、甘葛。阴虚甚，加黄柏、知母。（《丹溪》）一男子房劳兼怒，风府胀闷，两胁胀痛。薛作色欲损肾，怒气伤肝，用六味地黄丸料，加柴胡、当归，一剂而愈。（《类按》）
　　身体类
　　腰痛
　　
　　脉候
　　尺脉牢而长，关上无有，此为阴干阳，其人苦两胫重，少腹引腰痛。寸口脉壮大，尺中无有，此为阳干阴，其人苦腰背痛，阴中伤，足胫寒。（《脉经》）尺脉沉，腰背痛，宜服肾气丸，针京门补之。（同上）尺脉粗常热者，谓之热中（按：此《平人气象论》文），腰胯疼，小便赤热。（同上）诊其尺脉沉，主腰背痛。寸口脉弱，腰背痛。尺寸俱浮直下，此为督脉腰强痛。（《病源论》）大抵腰痛之脉，脉皆沉弦。沉弦而紧者寒腰痛，沉弦而浮者风腰痛，沉弦而濡细者湿腰痛。坠堕闪肭，以致气凝血滞而痛者，脉多沉弦而实也（按：此脉法，《微义》引刘三点。又《崔氏脉诀》，其意相同）。当推其所因，合其脉以治，无不效者矣。（《济生》）脉必沉而弦，沉为滞，弦为虚。涩者是瘀血，缓者是湿，滑者或伏者是痰，大者是肾虚。（《丹溪》）
　　病由肾虚
　　（不能俯仰）肾主腰脚，肾经虚损，风冷乘之，故腰痛也。又邪客于足少阴之络，令人腰痛引少腹，不可以仰息。（《病源论》）肾主腰脚，而三阴三阳十二经八脉，有贯肾络于腰脊者。劳损于肾，动伤经络，又为风冷所侵，血气击搏，故腰痛也。阳病者不能俯，阴病者不能仰，阴阳俱受邪气者，故令腰痛而不能俯仰。（同上）大抵因于房室过伤而肾虚者为多。盖肾虚则火旺，火旺则阴愈消而不能荣养，故作痛也。久而不治，则成骨痿。（《医学集成》）（按：此说本于东垣，东垣说见后。）
　　源由证治总说
　　凡腰痛病有五：一曰少阴，少阴肾也，十月万物阳气伤，是以腰痛。二曰风痹，风寒着腰，是以痛。三曰肾虚，役用伤肾，是以痛。四曰腰，坠堕伤肾（按：《医心》作概，肾作腰），是以痛。五曰寝卧湿地，是以痛。（《病源论》）腰者肾之外候，足少阴经之所流注。若痛连小腹，不得俯仰，短气，此由肾气虚弱，劳伤过度，有所不荣，宜服杜仲散（用杜仲、官桂、丹皮）。若其状阴阴而痛，以热物熨痛处即少宽，此由久处卑湿，复为风邪伤于足太阳之经，与血气相搏，诊其脉缓涩，宜服白术散。若痛不可转侧，转侧痛极，此由役用，动伤经络，或从高堕下，气滞于足少阴之经，留而不行，为正气冲击而痛，诊其脉沉，大小不常，谓之肾腰痛，宜服趁痛丸。若痛而转侧，转侧则如锥刀所刺，大便涩，小便赤，甚或黑，此留血滞于腰间，谓之血沥腰痛，诊其脉涩，宜服当归丸。（《方氏》）（按：原更有肾着证，全据经文，仍不录。又白术散，《是斋》引史氏《指南方》，主治亦同，然则此五证论方皆出于史氏欤。）夫腰痛虽属肾经，亦涉三因所致。在外则脏腑经络受邪，在内则忧思恐怒，以至房劳坠堕，皆能致之。方书五种之说，未为详论云云。庶几后学以类推寻，为治疗之典据耳。（《三因》）《素问》云：腰者肾之府，转摇不能，肾将惫矣。审如是说，则知肾系于腰，多因嗜欲过度，劳伤肾经，肾脏既虚，喜怒忧思，风寒湿毒，得以伤之，遂致腰痛。又有坠堕内肭。气凝血滞，亦致腰痛。（《济生》）腰者肾之外候，一身所恃以转移阖辟者也。盖诸经皆贯于肾而络于腰脊，肾气一虚，凡冲风受湿，伤冷蓄热，血沥气滞，水积堕伤，与夫失志作劳，种种腰疼，迭见而层出矣。冲风者，汗出乘风，风邪风毒之胚胎也。受湿者，践雨卧湿，重着肿滞之萌柏也。腰间如水为伤冷，发渴便闭为蓄热。血沥则转侧如锥之所刺，气滞则郁郁闷闷而不伸。积水沉重，则小肠不得宣通；坠堕损伤，则瘀血为之凝结。沮锉失志者肾之蠹，疲精劳力者肾之戕。举是数证，肾家之感受如此，腰安得而不为痛乎。《内经》曰：腰者肾之府，转摇不能，肾将惫矣。审如是则痛在少阴，必究其受病之原而处之为得。虽然，宗筋聚于阴器，肝者肾之同系也。五脏皆取气于谷，脾者肾之仓廪也。郁怒伤肝则诸筋纵弛，忧思伤脾则胃气不行。二者又能为腰痛之寇，故并及之。（《直指》）大抵寒湿多而风热少。（《试效》）腰痛主湿热，肾虚，瘀血，挫闪，有痰积。（《丹溪》）湿热腰疼者，遇天阴或久坐而发者是也。肾虚者，疼之不已者是也。瘀血者，日轻夜重者是也。（《钩玄》）腰者肾之所附，皆属肾，有寒有湿，有风有虚，皆能作痛。腰痛如锯刀所刺，大便黑，小便赤黄或黑，由血滞腰间，名沥血腰痛，桃仁酒调黑神散。若寒腰痛，见热则减，见寒则增，宜五积散，每服加吴茱萸半钱。（《要诀》）腰痛证旧有五辨，虽其大约如此，然而犹未悉也。盖此证有表里虚实寒热之异，知斯六者，庶乎尽矣，而治之亦无难也。（《景岳》）腰痛证，凡悠悠戚戚、屡发不已者，肾之虚也。遇阴雨或久坐而重者，湿也。遇诸寒而痛，或喜暖而恶寒者，寒也。遇诸热而痛，及喜寒而恶热者，热也。郁怒而痛者，气之滞也。忧愁思虑而痛者，气之虚也。劳动即痛者，肝肾之衰也。当辨其所因而治之。（同上）凡积而渐至者皆不足，暴而痛甚者多有余。内伤禀赋者皆不足，外感邪实者多有余。故治者当辨其所因。（同上）其为痛也，或引于项脊，傍及两胁，不可俯仰，或腰下如有横木，如坐水中，多令人面目黧黑，腹胁胀满。感邪气者驱散之，凝滞者顺其气而调其血，如此治之，病无不愈。（《集成》）新痛宜疏外邪，清湿热。久则补肾，兼理气血。（《入门》）
　　肾虚
　　（诸般虚证）有房室劳伤，肾虚腰痛者，是阳气虚弱，不能运动故也。经言腰者肾之府，转摇不能，肾将败矣。宜肾气丸、鹿茸、茴香之类，以补阳之不足也。如膏粱之人，久服阳药，醉以入房，损其真阴，肾气热，肾气热则腰脊痛而不能举，久则髓减骨枯，骨枯发为骨痿，宜六味地黄丸、温肾丸、封髓丹（二方当考）之类，以补阴之不足也。（《试效》）若肾虚腰痛，转侧不能，嗜卧瘦弱者，大建中汤，加川椒十粒，吞下腰肾丸（方阙）及生料鹿茸丸（出《济生》，系补肾大方）之类。（《要诀》）大抵诸腰痛皆起肾虚，既挟邪气，则须除其邪。如无外邪积滞而自痛，则惟补肾而已。腰肢痿弱，身体疲倦，脚膝软，脉或洪或细而皆无力，痛亦悠悠隐隐而不甚，是其候也。亦分寒热二证：脉细而无力，怯怯短气，小便清利，是谓阳虚；其脉洪而无力，小便黄赤，虚火时炎，是谓阴虚。（《准绳》）腰痛之虚证十居八九，但察其既无表邪，又无湿热，而或以年衰，或以劳苦，或以酒色斫丧，或七情忧郁所致者，则悉属真阴虚证。凡虚证之候，形色必清白，而或见黧黑，脉息必和缓，而或见细微，或以行立不支而卧息少可，或以疲倦无力而劳动益甚。（《景岳》）老年精力自衰，背驼腰曲，疲软无力，行动艰难，其脉涩而微弱，以精血之属慎补可也。又有久病之体，或病后虚人，及房劳多欲者，腰膝无力，悠悠隐隐，疲软而痛，嗜卧懒行，步履不胜，两腰喜暖，六脉涩弱而无神，或空大而搏指者，以温补之药主治。（《百问》）
　　肾着
　　肾主腰脚，肾经虚则受风冷，内有积水，风水相搏，浸积于肾，肾气内着，不能宣通，故令腰痛。其病状，身重腰冷，腹重如带五千钱，如坐于水，形状如水，不渴，小便自利，饮食如故，久久变为水病，肾湿故也。（《病源论》）若湿腰痛，如坐水中。盖肾属水，久坐水湿处，或为雨露所着，湿流入肾经，以致腰痛，宜渗湿汤（方见《中湿》）。不效，宜肾着汤。（《要诀》）如为湿寒湿热外袭，其痛微缓，转输重着，阴寒天气尤甚，其脉微滑而濡软，以升阳除湿为主。（《百问》）
　　风湿
　　劳伤肾气，经络既虚，或因卧湿当风，而风湿乘虚搏于肾，肾经与血气相击而腰痛，故云风湿腰痛。（《病源论》）
　　风寒
　　若风伤而腰疼者，或左或右，痛无常处，牵引两足，宜五积散，每服加防风半钱，或加全蝎三个尤好，小续命汤、独活寄生汤皆可选用。（《要诀》）若风寒在经，其证必有寒热，其脉必见紧数，其来必骤，其痛必拘急兼酸而多连脊背，此当辨其阴阳，治从解散。（《景岳》）如为风寒所感，肢体酸软，绵绵而痛，肾腰无力，畏寒就热，其脉弦紧浮，以温散为先。（《百问》）
　　腰
　　（闪肭）腰者，犹如反腰，忽转而之。（《肘后》）（按：《医心》引葛氏方作“概腰者，是反腰，忽动转而挽之。”）腰者，谓卒然伤损于腰而致痛也。此由损血搏于背脊所为，久不已，令人气息乏少，面无颜色，损肾故也。（《病源论》）腰痛者，偻伛肿重，引季胁痛，因于坠堕，恶血流滞，及房劳疲力，耗竭精气，致腰疼痛。惟此，从不内外因补泻施治。（《三因》）若因闪肭或扑伤损而痛，宜黑神散和复元通气散（方见《寒疝》），酒调下。不效则恐有恶血停滞，宜先用酒调下苏合香丸，仍以五积散，每服加大黄半钱，苏木半钱，当归倍元数。（《要诀》）（按：《丹溪心法•附录》作五积散，加牵牛头末一钱，或桃仁七枚。）腰痛亦有因闪挫而得者，闪挫之初，血气必有凝滞之处，亦宜先泄而后补也。（《医学管见》）如挫闪跌扑，以致死血流于本经而作痛，宜四物加桃仁、红花、苏木行之。若脉壮盛者，用桃仁承气汤。（《原理》）
　　食积
　　食积腰痛者，食滞于脾而气传于肾也。夫肾受脾之精而脏焉者也，若食不消，则所输于肾者，非精微之气，为陈腐之气矣。而肾受之，乱气伤精，能无痛乎。亦有醉饱入房太甚，酒食之积，乘虚流入少阴，腰痛难以俯仰者，疏瀹其源，澄清其流，此大法也。（《金匮翼》）
　　妇人
　　妇人（按：此似脱去字）血过多，及素患血虚致腰痛者，当益其血。（《要诀》）妇人腰痛者分二：一则经不调而有热，一则浊气下坠而多带，腰痛一阵，下白一阵是也。（《六要》）女人腰痛，少壮者多血滞，衰老者多血虚。（《玉案》）
　　腰酸
　　腰痛尚有寒湿伤损之异，腰酸悉属房劳肾虚，惟有峻补，男子用青蛾丸，或八味丸加补骨脂、杜仲。有热，去附子，加五味。走精，用六味丸，去泽泻，加鳔胶、沙菀蒺藜、五味子。大便不实，加肉果、补骨脂，山药粉糊代蜜。妇人用六味加杜仲、续断。有带，去熟地，加艾、附。经候不调，加当归、阿胶。（《医通》）
　　环跳痛
　　所示近来腰复微痛，坐久屈伸不便，右侧腰腿相接处曰环跳穴，旁多酸痛。夫腰者肾之外候，盖由肾水衰虚于内，以致肾之外候，或微痛，或屈伸不便，或环跳穴旁酸痛也。环跳虽属膀胱，膀胱亦肾之府，未有脏病而腑不病也。（《石山》）（按：丹溪治环跳穴痛不已，防生附骨疽，以苍术、黄柏、青皮、甘草，冬加桂枝，夏加条芩，体虚加牛膝，大料煎，入姜汁，食前饮之云云。又《赤水》有治验二则，文繁不录。）
　　尻痛
　　臀尖尽处，又有所谓尻骨痛，有痰、有血虚、死血不同。（《玉案》）尻乃足少阴与督脉所过之处，兼属厥阴。若肾虚者，六味丸加肉桂。不愈，加鹿茸。肥人属湿痰，二陈合二炒（用苍术、黄柏）。有因死血作痛者，当归、赤芍、牡丹、桃仁、延胡索、生牛膝、穿山甲、肉桂之类清理之。不应，加地龙、生附子。（《医通》）
　　死证
　　人有痛，面上忽见红点者，多死。（《丹溪》）腰痛，面忽红忽黑，为心肾交争，难治。（《医碥》）
　　杂治例
　　今之人每患腰痛，不问虚实，多进牵牛之药。殊不知牵牛之为性，能伤肾气，服之未见作效，肾气先有所损矣。倘的是气，（原书此下有缺漏）香茸元，治肾脏虚寒，腰膝沉重，补益。麝香（一钱）破故纸（四两）牛膝鹿茸（各二两）附子苁蓉（各四两）上为细末，酒煮稀面糊和丸，如梧子大，每服五十丸，食前盐汤或温酒下。（《鸡峰》）鹿角丸，治肾虚伤冷，冷气入肾，其痛如掣。鹿角屑（一两酥炙黄）附子（炮二两）桂心（三分）上为末，酒糊丸，如梧桐子大，盐酒下三、五十丸，空心服。（《三因》）青娥丸，治肝肾虚，腰腿重痛。常服壮筋补虚，填精益髓。杜仲（一斤炒）生姜（十两炒）破故纸（一斤炒）上为末，用胡桃肉一百二十个，汤浸去皮，研成膏，入少熟蜜，丸如梧子大，每服五十丸，盐酒、盐汤任下。（同上）（按：《简易》魏将使青娥丸，有丸和十二年岭南节度使郑□序，其方无杜仲。又按：此本出《本草图经》，无杜仲、生姜，蜜和如饴糖，以暖酒二合，调药一匙服，不饮人以暖熟水调。）《和剂•诸局秘方》补骨脂用脂麻同于银器内炒熟。《是斋》补髓丹，于本方去生姜（杜仲、补骨脂各十两，用芝麻五两同炒，候芝麻黑色无声为度，筛去芝麻），加鹿茸（二两，燎去毛，酒炙）、没药（一两，别研），用胡桃三十个为膏，入面少许，酒煮糊为丸。（《续易简后集》曰：真暮年之良剂。）《魏氏》补髓青娥丸，于本方去杜仲、生姜，加菟丝子（酒浸一宿研炙）、韭子（炒）。茴香酒，治打坠凝瘀，腰疼通用。破故纸（炒香）茴香（炒）辣桂（等分）上为末，每服二钱，热酒调，食前进。故纸主腰痛，主行血。（《直指》）速效散，治男女腰疼，不可忍者。川楝子（取肉巴豆五粒，去壳，同炒赤，去巴豆。）茴香（盐炒香，去盐。）破故纸（炒各一两）上为细末，每服三钱，空心用热酒调服。（《奇效》）
　　温经驱风诸方
　　肾着散方。桂心（三两）白术茯苓（各四两）甘草泽泻牛膝干姜（各二两）杜仲（三两）上八味治下筛为粗散，一服三方寸匕，酒一升，煮五、六沸，去滓顿服，日再。（《千金》）《直指》生附汤，治受湿腰痛，于本方去桂心、泽泻，加附子（生）、苍术、浓朴、姜、枣。白术散，第二证方（见前证治总说）。白术（二两）芍药（三两）官桂（去粗皮一两）附子（炮去皮脐一两）上为细末，每服三钱，用温酒调下，空心食前服。（《方氏》）《范汪方》治概腰方。寄生桑上者、鹿茸、桂心、牡丹。分等为散。服方寸匕。日三。（《医心》）治腰背痛，独活寄生汤。夫腰背痛者，皆犹肾气虚弱，卧冷湿地，当风所得也。不时速治，喜流入脚膝，为偏枯冷痹，缓弱疼痛，或腰痛挛，脚重痹，宜急服此方。独活（三两）寄生（《古今录验》用续断）杜仲牛膝细辛秦艽茯苓桂心防风芎人参甘草当归芍药干地黄（各二两）上十五味咀，以水一斗，煮取三升，分三服，温身勿冷也。喜虚下利者，除干地黄。服汤取蒴叶火燎浓安席上，及热眠上，冷复燎之，冬月取根、春取茎熬，卧之佳，其余薄熨，不及蒴蒸也。诸处风湿，亦用此法。（《肘后》有附子一枚大者，无寄生、人参、甘草、当归。）（《千金》）治冷滞风气攻刺，腰体疼痛，独活散方。独活（一两）附子（一两）牛膝（二两）芎（三分）桂心（三分）赤芍药（三分）当归（三分）桃仁（半两）上件药捣，粗罗为散，每服三钱，以水一中盏，入生姜半分，煎至六分去滓，每于食前温服。（《圣惠》）五积散，治感寒湿，与脾胃气蔽腰痛，最效。（《三因》）《易简》寒湿腰疼，每服加桃仁七枚，去皮尖煎。调肝散，治郁怒伤肝，发为腰痛。半夏（制三分）辣桂宣木瓜当归川芎牛膝好细辛（各二分）石菖蒲酸枣仁（荡去皮微炒）甘草（炙各一分）上锉细，每三钱，姜五片，枣二枚，煎服。（《直指》）
　　清燥渗湿诸方
　　七味苍柏散，治湿热腰痛，动止滞重，不能转侧。苍术黄柏杜仲故纸川芎当归白术（各一两）水煎服。（《入门》）补肾汤（西园公制），治一切腰痛。破故纸（酒炒）小茴（盐酒炒）玄胡索牛膝（去芦酒洗）当归杜仲（酒炒）黄柏（酒炒）知母（酒炒）上锉一剂，生姜煎服。（《医鉴》）敷氏《医学集要》名济腰汤。《济世全书》加味如神散，于本方加肉桂，气恼加木香，瘀血作痛加桃仁、红花。余尝治一董翁者，年逾六旬，资禀素壮，因好饮火酒，以致湿热聚于太阳，忽病腰痛不可忍，至求自尽，其甚可知。余为诊之，则六脉洪滑之甚，且小水不通而膀胱胀急，遂以大厘清饮（用茯、泽、猪、通、栀、车、枳壳），倍加黄柏、龙胆草，一剂而小便顿通，小水通而腰痛如失。（《景岳》）（按：《颐生微论》载：方鲁儒腰膝异痛不可忍，阳盛格阴，用黄柏、龙胆、芩、连、栀子，加姜，乘热顿饮，三剂而痛若失，用人参固本丸，一月而痊。正与景岳意同。）甘豆汤，治内蓄风热，入肾腰痛，大小便不通（方见《积热》门），加续断、天麻，间服败毒散。（《直指》）
　　行血诸方
　　戊寅芝山寺施医。一人患腰痛，经年不愈，服补肾诸药，其痛渐剧，渐至饮食减少，骨瘦如柴。诸医谓不治之症，求余诊视。见其脉弦长而大，按之有力，小腹坚硬闷痛。当时以桃仁承气汤与服，大便遂通，黑粪半桶，其痛立止。继用桃仁酒服，半月全痊。凡有积热于肠胃之间，郁伏不得通达，亦能发痛。今与通药，非治肾虚腰痛，乃治积热腰痛也。（《医约》）张令施乃弟，伤寒坏症，两腰偻废，卧床彻夜痛叫，百治不效，求诊于余。其脉亦平顺无患，其痛则比前大减。余曰：病非死症，但恐成废人矣。此症之可以转移处，全在痛如刀刺，尚有邪正互争之象。若全然不痛，则邪正混为一家，相安于无事矣。今痛觉大减，实有可虑，宜速治之。谛思良久，谓热邪深入两腰，血脉久闭，不能复出，止有攻散一法。而邪入既久，正气全虚，攻之必不应。乃以桃仁承气汤，多加肉桂、附子二大剂与服，服后即能强起，再仿前意为丸，服至旬余全安。此非昔人之已试，乃一时之权宜，附子与大黄同用，而合桃仁、肉桂以散腰间之血结也。（《寓意草》）立效散，治腰痛。延胡索当归官桂上等分，酒调细末二钱服。（别本《中藏》）葛丞相传，名舒筋散，治血脉凝滞，筋脉拘挛，肢节疼痛，行步艰难，此药活血化气第一品药也。（《是斋》）《妇人良方》名如神汤。趁痛散，治寒湿相搏，攻注腰脚疼痛，行步少力，筋脉拘急。没药（一两细研）杜仲（一两半炒断丝）延胡索（一两）当归（一两洗焙）肉桂（去粗皮一两）萆（一两）上件为细末，每服三钱，温酒调下，空心。（《杨氏》）当归丸，第四证方（说见上）。当归（去头尾切洗焙干三两）水蛭（三十个细锉锻石炒烟起为度）桃仁（去皮尖研三两个）上为细末，酒煮面糊为丸，如梧桐子大，每服十丸，用温酒吞下。未知，加至三十丸，食前服。（《方氏》）一友腰痛不可转侧，六脉散大，重取之则弦小而长，服补肾药半年不效，有欲改湿热治者，予以为恶血。病者曰：内有恶血，可以下否？予曰：脉细未可驱逐，且用归益母汤补之，然后用桃仁酒服之可也。服益母汤十剂而痛渐减，饮食亦进，遂与桃仁酒饮，一月而安。（《医约》）归益母汤。当归（二钱）黄（生三钱）益母草（洗一钱）苏木（八分）香附（五分）上水二钟，煎一钟，不时服。（同上）
　　利气诸方
　　小七香丸，治郁怒忧思，或因闪肭扑，一切气滞腰痛，方载《和剂局方》中（按：用甘松、甘草、香附子、丁香皮、莪术、砂仁、益智仁）。上一帖作二帖，橘仁一钱，盐少许，水一盏，煎至七分，放温送下，空心服。（《济生》）《苏沈》沉麝丸，治血沥腰痛，用续断、牛膝、桃仁炒，煎汤磨下。（《直指）
  </div>
  <div class="pagination">
   <a href="杂病广要_page30.html">
    上一页
   </a>
   <span>
    ...
   </span>
   <a href="杂病广要_page26.html">
    26
   </a>
   <a href="杂病广要_page27.html">
    27
   </a>
   <a href="杂病广要_page28.html">
    28
   </a>
   <a href="杂病广要_page29.html">
    29
   </a>
   <a href="杂病广要_page30.html">
    30
   </a>
   <span class="current-page">
    31
   </span>
   <a href="杂病广要_page32.html">
    32
   </a>
   <a href="杂病广要_page33.html">
    33
   </a>
   <a href="杂病广要_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
