<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 158 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 158 页/共 253 页</h1>
    <div class="content">　　凡涎潮于心，卒然倒仆，宜徐扶靠坐，火炭沃醋，熏鼻中，勿呼唤摇动，以乱其心，或捣韭汁灌鼻，或皂角末吹鼻，于人中穴，及两足大拇指（离甲一韭叶许），各灸三五壮即活。若身温有痰涎，为中风，身凉无痰涎为中气，当从二门调治。冬月中寒卒倒，浓煎姜汤灌之。冻死有气者，以灰炒热，盛囊熨心头，冷即易之，用姜汁、热酒各半温服。若以火烘，浴热汤，冷与火争必死。暑月途中中热卒死，以路上热土围脐，令人尿其中，或热土大蒜等分，捣水，或姜汤热童便，皆可灌之，须置日中，或令近火即活。若饮冷水卧冷地则死。

　　缢死

　　裹衣紧塞谷道，抱起解绳，不可割断，安放正平，脚 两肩，揪发向上揉其项痕，捻圆竹管，以两管吹气入耳，皂角末搐鼻，刺鸡冠血（男者用雌，女者用雄），滴口中，屈伸其手足自苏。

　　溺死

　　急倒提出水，令腹合牛背横卧，牵牛徐行。口噤者，横筋牙间，令吐出水。无牛以锅覆地，将溺人脐对锅脐，俯伏，手扶其头，老姜擦牙，水出即活。或俯卧橙上，脚后稍高，以皂角末绵裹纳下部，蘸盐擦脐中，出水即活。切忌火烘，逼寒入内不救。

　　魇死

　　如原有灯不妨，无灯切忌再火照，但痛咬脚跟，或咬大拇指，而唾其面，以皂角末吹鼻中，得嚏即醒。

　　冻死

　　微有气者，速灸丹田，灌姜汤即活。若用火烘，逼寒入心，则大笑而死，与热死人不可与凉水义同也。

　　锦囊秘授神效观音救苦丹

　　神治一切风寒湿气，流注作痛，手足蜷挛，小儿偏搐，口眼 斜，妇人心腹痞块攻疼。不问年深月久，将药置患处，以灯火点着，候至火灭，连灰罨于肉上，立见痊愈。

　　重者用药米粒大，轻者用药粞粒大，只须一壮，不必复灸。若患处阔大，连排数壮，一气灸之，且灸时不甚热痛，灸后并不溃脓，一茶之顷，痼疾如失。张秘授屡试屡验，真神方也。因思济之一方，不若利之天下，惠之一时，不若泽之后世，爰附于后，以广厥传，愿后贤以为半积半养之珍，幸勿专为嗜奇嗜利之具。

　　麝香（一钱） 朱砂（二钱） 硫黄（三钱） 各研细末，先将硫磺化开，次入朱、麝同化，倾入瓷器内候干，再研末，隔火化开，候干，切作如粞如米大，贮瓷瓶内，慎勿出气，珍藏听用。

　　杂症大小合参卷二十

　　锦囊治疗方论

　　百病之客乎人身也，必有因以客之。《经》曰：邪之所凑，其正必虚，必字何等有力，后人当进思矣。金姓一令郎，年十四而患痫病，群医不效，针灸继之，消火镇坠之品，备尝尽矣。其发更频而更甚，乃延余治诊，其脉洪弦有力，惟两尺则弱，此阴道亏极，孤阳无敛，火性上炎，僵仆诸候乃发，理所然也。若用消痰镇坠之饵，不几更耗阴分乎？乃令空心淡盐汤吞加味八味丸四五钱，以使真阳藏纳，然阳无阴敛，何能久藏？火无水制，难免浮越，随以重浊大料壮木一剂继之，以助主蛰封藏之势，则水火得其所矣。下午乃服调补气血养心清肺和肝之膏滋一丸，如是调理两月，精神倍长，痫症不治而愈矣。故曰：治病必求其本，今将丸、煎，膏三方具后。

　　加味八味丸方

　　熟地黄（一斤，用八两汁水煎汁，去渣，将八两入汁内，煮烂捣烂入药） 怀山药（四两，炒微黄色） 牡丹皮（四两，焙） 白茯苓（三两，入乳拌透，晒干焙） 山茱肉（去核，四两，酒拌蒸，晒干，焙） 泽泻（二两，淡盐水拌，晒干炒） 五味子（二两，每个铜刀切作两片，蜜酒拌蒸晒干焙燥） 牛膝（三两，淡盐酒拌炒） 肉桂（取近里一层有油而滋润甜极者，一两五钱，即入药，勿出气，不见火） 制附子（一两五钱，切薄片，微火焙）

　　为末，用熟地捣烂入药，加炼蜜，杵好，簇手丸，晒干。藏瓷器瓶中，每早空心淡盐汤送服四钱，随后进服煎剂，使阳藏而阴以秘之也。

　　煎方

　　大熟地（一两） 丹参（一钱五分） 麦冬（去心，三钱） 生白芍（二钱） 茯苓（一钱五分）

　　丹皮（一钱五分） 远志肉（甘草煮透，一钱二分） 牛膝（三钱） 五味子（六分） 水二盏，灯心十根，莲子十粒去心衣，煎八分，温和服。于八味丸后，滋阴药最忌热服，热服则走阳分，不能养阴，太冷则直入肠中，又不能渗行经脉。

　　膏滋丸方

　　酸枣仁（四两，炒熟，捣碎） 当归身（三两，酒拌炒） 怀熟地（八两）

　　金石斛（去芦，二两） 白芍药（三两，蜜水拌，晒干，炒） 制麦冬（三两，拌炒，黄米同炒，炒燥去米） 牛膝（二两，水洗） 制远志肉（二两，用甘草浓汁，煮透，晒干，焙），先以建莲肉一斤，去心衣，煎取浓汁三十余碗，去渣，入前药在内，煎取头汁，二汁去渣，熬成极浓膏滋，入后药收成大丸。

　　拣人参三两，研极细，白茯神四两，研极细，白茯苓三两，研极细。以上收入前膏滋内，丸成大丸，每枚重四钱，下午食远，白汤化下一丸。

　　旗下何宅一令郎年十岁，肚腹胀极，痞块有形，肌削神困，仅存皮骨，耳中溃浓，目中红肿，牙龈出血，或时腐烂，咳嗽气短，腿膝乃疼，夜不能寐，日不能食，已成坏症，乃延余治，询其病由，乃起于半周之内，肚稍肿硬，即加消积丸饵，久服不减，乃消导补脾兼而治之，久服亦不效，乃清热扶脾，佐以化积之药投之，其内热肿胀，亦并不减，六七年来，胀极则倍用行气化滞，少缓则用扶脾养胃，热极则用清热和中以延岁月，近则腹胀更甚，痞硬更大，牙疳耳目，肿烂益甚，精神益疲，肌肉益削，向治数医，俱为束手待毙而已。按其脉，或时弦洪有力，或时弦而无力，明知久服克削，攻至真气内乱，转护邪气为害，先天之真阴真阳已竭，乃中空外浮之象也。要知凡痞气所成，皆由气不能健运，以致痰食气滞，聚而不散，亦非铁石物也。故古方消积药中，必兼参术扶正，使正气一旺，自能相佐药力以化滞于无事之中，譬如肿硬，气血一和，不由脓血而自散矣。奈何以有形之药，峻攻无形之滞，揆其意，意如有铁石物在其中也，以致中气愈弱，愈滞愈固，愈固愈消，愈消愈弱，不死何待？试不思即大黄、巴豆，迅利之药，亦必仗中气以营运，人至气绝之后，灌以巴黄斤许，岂能通利一物？巴黄峻利之最者，无人气以营运，则虽入腹而犹置于纸木器中，安然不动。如此一想，则痞聚之内，可不仗中气以运化乎，且诸病日久，未有不累至根本地位受伤，故初病多从标，久痛必从本，况此病原由根本上来者乎！向来所治皆非其治也。余使先以金匮肾气丸料，加牛膝、麦冬、五味子作汤，大剂空心温服数剂，热减而腹胀稍软，随以前剂冲入人参汤三钱，食前日二剂，十余日后，精神稍长，诸症渐退，后早晨以生脉饮送下，加牛膝、五味子之八味丸三钱，申酉刻仍以前煎方进服，如是调理两月，热症悉退，诸症尽平，肌肉渐生，精神渐旺，向患之痞，竟不知从何处下落矣。

　　部主政张公五令郎，年七岁，亦患腹肿，医投消积之药，日久而胀益甚，肌肉尽削，形如鹄立，势其危笃，诸医已无治法，而请余视，不过冀其十死一生耳。余曰：此幸药误非病拙也。犹土干则旱，再投燥脾克削，益令中气愈虚，而难健行于四肢百达，乃壅滞于中，胀满益甚，自然面目四肢瘦削不堪，要知此长彼消，总此气也。此气断无消之之理，性宜温养以壮之，滋阴以配之，补其火以生土，益中气，以健运，健运一行，清浊自分，肿胀自愈，要知诸病不能出乎真阴真阳之外，而人之求生者，宁能外乎真阴真阳之中者乎！真阴真阳者，诸危病之要领，求生者之根本也。阴阳者何？肾中之水火是也，乃定一方，以八味去附子倍熟地，更加牛膝、麦冬、五味，以润水枯金燥，更能使肺气注于肾而有所归也。十余剂后，诸症渐平，乃以前方作丸，生脉饮送之，月余而全愈，奈不能久服，病虽去而根本未固。次年夏月，两胁下忽发肿硬，形如妇人之乳垂下，外科投以解毒之剂，不帷不效，两颐之下，肿亦如之，连翘、金银花之类，进以升斗，敷贴之药，涂以百计，毫无减势，或议开刀，病家大惧，乃与余商治，余曰：此因去年根本未复，入夏阳气浮外，肝肾之气不能牢固于下，以致无根之火上炎，则关津管束之处，任其冲烁为累，何毒之有？《经》曰：颈项者，生气之本也。乃肝之俞，又咽喉之管束，阴阳之道路，盖三阳之脉自颈而上，三阴之脉自颈而还，惟其虚也。则无力以还，肾更不能收摄以纳，乃浮而肿也。仍以去年之煎方，加青反四分、土贝母二钱、食前服之，二三剂后肿减大半，不及十剂，四肿俱退矣。

　　户科李老先生令郎，少年乡荐入都会试，适患咳嗽甚烦，余见其身长肥白，颊色常红，已知表有余而里不足，上假热而下真寒，病必当剧，劝以重服药饵，令尊先生以有通谱候选之新贵，甚精医学，日在诊活，自当霍然也。询其药乃山栀、黄芩、花粉、橘红、贝母、苏子、杏仁之类，余闻之而心甚骇，欲阻之，恐似嫉妒之言，欲顺之不忍坐视误药伤人，惟力陈此病颇重，望谨慎斟酌，勿轻忽从标清理，致生他变！渠皆置之勿听，数剂后而嗽转甚，烦躁喜冷倍常，益信寒凉为对症之药，倍用之而病转剧，乃疑家居不能静摄，以致服药无灵，令移于庵观之中，同一按摩导气者为伴，再兼药饵，内外夹攻，无不愈矣。不意二日后，烦躁更甚，粒米不食，饮水无度，更幸为实热，以三黄丸下之。究竟利行不多，而喘促逆奔之势已见而未甚，又一剂后，夜半喘急大作，有出无入遍身麻木，溃汗如注，神昏目直。口噤不言，使者归而告急于主，先生窘而告急于余，乃促骑驰去，览其状，委顿殆尽，按其脉，两寸左关尚存而已，时当六月，商与四逆、理中，主人畏惧，改以人参一两、麦冬二钱、五味子六分、肉桂钱余，主人始允，急煎服之，喘减片刻，奈病大药小，烦复大作，主人不咎寒凉之罪，而反冤参桂之误矣。余思尽吾之力，尚可以活，释彼之疑。若徇彼之见，必死而已，反受其怨，乃坚定一方，勒令服之，用炒白术三两、人参二两、炮姜三钱、五味子一钱五分、制附子三钱、煎浓汁半碗灌之，下咽之后，病患张口大声云，心中如火烙欲死。主仆疑怨交起，余总不动听之，顷然又大声云：脐间更疼更热欲死矣。余窃其春阳能下达，未至绝也。果少顷喘定汗收，手足温而神始清，语言反甚无力，握余手而云：寒家并无好处及先生，先生何肯坚心立救余命也？余曰：见死不救，非为医矣。分内之事，何足谢为！然此方以术多而参少者，因中宫久困寒凉、不先为理中，则阳气终难下达也。

　　一张姓暮年而生一子，年十三岁矣。因暮年老人中风，请余延医，见其子出迎，而步履甚难，问其故，则曰：近日忽患腿痈，旦夕疼痛，已请外科调治数日，俱云：势难消散。出脓得两月收功，余见身体浮胖面色 白，已知暮年所得，先天不足矣。再诊其脉，六脉沉细而微，复视其肿，则右腿肿胀已极，色白而冰冷，余思《经》曰：气血不和，留结为痈，今吾使气血既和，而无留结，则痈何自而成？令以昨进乃父之八味汤，加牛膝、杜仲各二钱，食前服之，病家幸最莫逆，余言是诺，一剂之后，腿即温暖，而肿痛减半，再剂而全退，三四剂后，足力如故，步履如常矣。

　　吏部考功司正郎河南张老先生，性禀端方，居官清肃，原任作令临潼，适当吴逆叛乱，文兼武备，旦夕焦劳，遂得怔忡耳鸣诸症，疗者均以痰治，涌出痰涎斗许，复用滚痰丸饵，痰势虽清，精神内夺，继而逆寇汤平，行取擢列铨部，兢兢办事，殚心竭力历有年矣。忽于辛未七月十二日正当衙门办事，卒倒僵仆，痰涌鼾 ，目窜口开，手足强直，自汗如雨，仓卒抬至私宅，医者病家俱谓断无生理，而危在顷刻也。值礼科王老先生探视，见其势甚危笃，力延余视，按其脉则六部皆豁大无伦，验其候脱势已具八九，实刻不容缓矣。乃立一方，人参三两、白术二两、附子五钱、煎浓汁大半碗灌之，令其照方日三剂，夜二剂，按时进之，以补接虚脱之势，服后脉气渐敛，身热渐和，溃汗渐收，次日仍用前方，日二服，夜一服至三日诸症渐减，但僵仆不省如故，余曰：此工夫未到，故标症稍平，而失散之本，元神气未能归复也。不可少缓，仍照前方日二夜一。凡饮药后，必灌浓米汁半钟，以保胃气，以助药力，或有劝人风药者，余曰：保之不暇，敢散之乎？或有劝加痰药者，余曰：补之难实，敢消之乎？更有劝人清火之药者，余曰：此尤误也。元阳欲脱，挽之尚恐不及，敢败之乎？余之重用白术、附子者，既壮人参培元之力，而消痰去风息火之义，已在于中矣。倘稍涉标治，则峻补之力中，反寓攻克之性，补性难于奏功，克削易于见效，走泄之窦一开，虚症蜂起，势益难矣，违众勿用。凡三日所用人参，计共三十五两、附子共享六两、白术共享二十四两，直至三日晚间，忽能言语，稍省人事，索粥半碗，进食而睡，其 鼾目窜诸症仍在也于四日早晨立方，早间阳分用大补心脾气血之药，如枣仁、当归、白术、芍药、茯神、远志、人参、肉桂、五味之类，下午阴分，正用八味汤，冲人参浓汁服之。如是加减出入，至六七日后，诸症渐平，饮食渐加，每日人参尚用四五两，后数日早晨，用生脉饮送服八味丸之加牛膝、杜仲、鹿茸、五味子者四五钱，日中加减归脾与八味汤，照前并服，日渐轻强，饮食倍进，不逾月而起。始终风药如天麻、羌独、痰药如橘红、胆星、筋药如钩藤、秦艽，并不入药，不驱风而风自除，不消痰而痰自解，不舒筋而络自活，精神饮食，较前更壮，正书所谓正气得力，自能推出寒邪，故凡治危笃症候，全在根本调理得力，自然邪无容地。先哲云：识中标只取本，治于人无一损也。

　　山东李相国，始为浙省督台，当耿逆叛乱，亲率军旅，驻节衢州，不避寒暑矢石，得以灭逆功成，保全浙省，皆一人之力也。及应召初为冢宰，左臂强硬作痛，上不能至头，下不能抚背，医皆以为披星戴月，风霜有年，通作驱风活络而不愈，且大便圆如弹子，督台以书有粪如羊屎者不治，隐以为忧招余延医，按其脉，六脉大而迟缓无神，余知其中气久虚，所以荣卫不能遍及，肢末乃有偏枯之象，岂风霜之谓欤。若果向年风霜贻患，岂止半身独受哉！至如便如弹子大而圆，亦系中气虚弱，命门火衰，以致营运不健，转输迟滞，所以糟粕不能连接直下，任其断断续续，回肠曲折，转转濡滞，犹蜣螂之弄丸，转转成圆，故虽圆而大也。岂若关格之病，脏腑津液燥槁。以致肠胃窄细粪黑，而小如羊粪者，然只宜空心吞服八味之加牛膝、杜仲者，以培其本，食远以加减归脾加甜薄桂以壮其标，元阳中气一壮，则行运乃健，大便之弹丸可无见矣。气血充足，自能遍及肢末，不治臂而臂自愈矣。按服而痊，精神更倍。

　　司农蒋老先生，向来脉气寸强尺弱，故服八味丸，已有年矣。无如劳心太过，药力不能胜其君主妄动之火，余南还时，闻司农于九月间鼻衄大发，调理虽愈，不能节劳，故阴道未能平复，嗣后口渴殊甚，饮汤水如甘露焉。虽数十杯不足满其欲也。余次年入都，劝其大为壮水主之，佐以引火归原之饵，则木升火降，消渴之热自除，变生之症可休，奈视为忽略，虽服数剂，口渴略减，即停药饵，至四月间背上忽隐隐疼痛，渐渐疼甚肉硬，亦未知其为疽也。半月之余，背上疼极重极，招余诊视，当脊少偏半寸，外虽不肿，肉分坚实碗大矣。余曰：久渴不治，阴水日亏、阴火日烁，荣卫失调，故书有脑疽、背疽之预防也。今外虽不肿，阴分已成形受伤矣。亟为托出阳分，使毒瓦斯勿致逗留，陷入脏腑也。乃外用大黄二两、芙蓉叶赤芍各一两、白芨、白蔹各五钱，为末，鸡子清调敷毒四围，内则重滋阴水，兼为解托。如熟地、山药、川贝、角刺、天虫、甲片、生甘草、连翘、金银花之类，及其形肿既成，乃早晨空心吞服八味丸五六钱，以培先天之水火，食远服。大补荣卫及排脓托里之剂，以助后天气血，如人参、生黄 、当归、白术、白芍、无虫、甲片、角刺、金银花、甘草节、白芷之类，日服二剂，外以古方太乙膏，加男发、蓖麻子、乳香、没药，煎膏贴毒，以呼毒瓦斯出外，四围仍敷，以杜散慢。如是调理，不旬日而 肿日高，四围红肿日消，疼痛日减，背肿日轻。已有脓势，奈有力举一专门外科视之，去其四围敷药，内进清凉解毒，外用敷药，漫涂毒上二三日间，平塌日甚，根脚复大，疼痛难忍，且云：内溃己甚，黑烂深大。口出无稽之语，司农心骇。乃复延余视，知其毒势溃漫无拘，且乘正虚，复有内袭之虑矣。急去其所敷，仍前外围内托，照前加减，每剂更加肉桂钱余，数剂之后，仍前高肿而红活，竟如些小肿硬，溃脓而愈，毫不大伤肌肉，不待珍珠掺药，而疮口渐平，口渴诸症尽退，故要知一切肿毒，原非毒也。乃气血不和，留结所致，调其气血而毒自解。若以清凉解毒为事，则反伤胃气，气血愈虚，虽欲解毒，毒滞于中，况遇清凉冰伏于内，反成大害，可不慎之。

　　少司马胡老先生之二令郎，患痘初起甚危，都中善治痘者一老医，断其必死，胡老先生乃延余同治，余见其方寒凉太甚，所以冰伏不出，有腹胀喘急诸症也。先以酒酿鸡冠血，调下独胜散一服，解其冰伏之势，已喘热俱减，痘有出势，其医必以不救为争，余曰：无若是以重主人之忧，望为同事，吉则为君之功，凶则皆我之过，其医愠色，肆言无忌，胡老先生唯日夜痛哭而已，勉留余寓，早晚调治，痘愈八九，主人仍然不乐，余莫能解，孰知其医每日私来诊视，谆谆断以时日凶变，直至结痂痊愈，胡老先生乃喜形于色，悔听蛊惑，几至败事！余每次入都，往还如同至戚焉。一宝坻王姓，久患重痢，因候选扶病入都，来延余视，时当六月，肚以上至阴囊，皆重绵浓裹，稍薄则肚痛顿甚，其两足心又觉甚热，时刻难受，要人重扇始可，饮食不思，势甚危困，其脉则寸强关尺并弱，余曰：此中气久虚，气不升降，阴阳阻隔，似痢非痢，误用香连苦寒之剂。以致抑遏阳气于九地之下，而中宫藏阳纳气之所，反已空虚，且久痢阴阳两亡，故足心之热，阴虚所致，脏腹之寒，阳虚所由，中宫之阳宜温而补，下陷之阳宜清而升，理难并行，余但先去其中寒之阻隔，则郁遏下极之火，自能上升，大用附子理中汤，加五味子以敛之，二三剂后肚寒足热俱减六七，乃以归脾汤加肉桂五味，煎汤送服八味丸而痊愈。

　　宛平王中堂，忽患一寐，即梦持重搬运，甚觉困乏而醒，醒来复甚野狼狈而睡，无如睡去，其梦仍如故，醒而睡，睡而醒，一夜数十次，医用人参、枣仁、茯神、远志、归身养血安神之剂，愈服愈甚。乃延余治，按其两寸甚洪有力，左寸更大，两关洪大兼弦，两尺虽洪，弦而无力，余始知为药之误也。盖寐者心神藏纳于肾阴，乃水火相见，阴阳既济之时也。心犹人也。肾犹舍也。今心阴不足，惟火独光，乃遂上炎之性，而失下交之象矣。肾气又虚，不能升腾收摄，离阴而失延纳闭藏之职矣。犹人徒恃火性，勇力向前。而不能退藏于舍，其房室亦甚破败，不能藏纳其人，人但知心象火而肾属水，而竟不思离心坎肾乎！尽言心中之水，乃真水也。肾中之火，乃真火也。水火互藏其根，故心能下交，肾能上摄，今心阴不足，肾气衰微，已成不交之象，昧者复补心神，愈增炎上之势，焉能使其阳会于阴，元神凝聚于内乎？静功有云：神必附物，精能凝神，此至理也。乃重剂八味加牛膝五味子，用灯心莲子作引煎服而愈。

　　工科掌中谭老先生，年六十有余，正当衙门办事，卒然昏晕仆倒，痰涎涌盛，不省人事，顷而吐痰碗许少苏，长班用力拥之与中，挟其两腿而归，于是腿疼之因，从兹始矣。归寓之后，医家以清热疏风豁痰为事，究竟调治旬余，痰涎不减，烦躁倍常，头痛腿疼更甚，日夜为苦。乃延余视，按其脉两寸甚洪大，两尺右关甚沉微，此孤阳独亢于上，弱阴不能敛纳，且中宫脾土虚阳无退藏之舍，所以上浮巅顶为胀为疼，自觉重而且大，莫之能忍，理宜壮水以制之，培土以藏之，补火以导之，佐以滋肺清金，以成秋降之令，下趋收敛，以得归源封蛰之藏，故以熟地八钱为君，乳炒白术五钱为臣，米炒麦冬三钱、牛膝二钱、五味子一钱为佐，制附子一钱五分为使，前药其剂煎成，另用人参五钱、熬汁冲服，盖恐元气虚弱，药性力大，一时阴翳之火骤消，诸虚之真象并见，用之既可驾驱药力，复能托住本元，进服之后，头疼顿减，诸症渐痊，但腿痛如故，不能成寐，其所疼之处，长班向挟五指之手印在焉。余曰：此外困也。当外治之，乃用猪肘生精肉捣烂，入肉桂细末，葱白食盐和匀，浓 疼处，一昼夜而安，其血凝滞之手印，亦消靡矣。后原素患晨泻，多年不愈，以致饮食不甘，予令早晨空心参汤送服八味丸，午间食前，以炒黄白术三十两、制熟附三两，共熬成膏，以人参细末六两，收成细丸，日中食前白汤吞服三钱、半月之余，脾胃顿强，精神倍长。

　　文选司司老先生，素患痰喘，发则饮食不进，旦夕不寐，调治数月不效，乃延余治，按其脉两寸少洪，余皆沉弱，其右关尺微细更甚，乃知命门之火衰极，无根虚阳上浮，且久服克削，脾元亏损，愈不能渗湿消痰，以致痰涎益盛，更不能按纳藏元，以致虚气愈逆，乃立一方，以炒黄白术八钱，固中气为君，炒燥麦冬三钱清肺，引气降下为臣，炮姜二钱，温中导火，牛膝二钱，下趋接引，五味子一钱。敛纳收藏，并以为佐，制附子一钱五分，承上药力，真达丹田，以为使。如是数剂，痰退喘止，饮食进而精神强，久服八味丸而不再发。

　　凡肾气虚者，脾气必弱，脾气弱者，肾气必虚，盖肾为先天祖气，脾为后天生气，而生气必宗于祖也。余五儿干吉，向来禀赋脾肾两亏，体肥而白，外似有余，内实不足，壬申年随余在都，时年四岁，当五月而出痘，发热一二日，便已神气困倦，汗出如砌，热至将二日而见痘，余因汗多阳虚，故一切疏解，毫不少进，不意三日外，汗出不止，内则清利甚频，所见之痘反隐隐退缩，未出者尤气弱不能出矣。余思书云：气弱不能出者，当微补其气，气和则能出矣。况有是病，而服是药，当无碍也。三朝便投人参、炒白木各三钱、炙草八分以固中为君，天虫三钱、角刺一钱、土炒甲片六分，攻托以为臣，川芎八分升提而兼辛发，肉桂六分温经而兼外达以为佐，四朝汗泻少减，出者少长，未出者见形，乃仍用人参、白术、芎、归、炙草、天虫、角刺、甲片、肉桂，加枣煎服，五朝起胀者少有脓色，后出者亦有起胀之势，但面上之痘，淡红无光彩，身背之痘，紫陷不润泽，余思淡红无光彩者，气血两虚之明验也。紫陷不润泽者，实非血热，乃血滞而不荣也。然血之滞者由气虚不能健运也。只以温补气血为主，仍用人参、黄、芎归、山药、肉桂、天虫、角刺、甲片、粘米圆肉煎服，六朝痘色红活，但皮薄而亮，脓色清稀，四肢水泡，余知气血弱而脾土更虚也。欲投白术，恐久服乃渗酿脓湿润之气，欲投归 ，气血并补，恐开泄泻走泄之端，计惟温补阳分使阴从阳长，乃用保元汤，加桂、人参五钱，滋补元气以为君，生黄 二钱，充补卫气以为臣，炙草六分缓中补土，粘米一撮，内壮胃气，外酿脓浆，以为佐，肉桂宣通血脉，鼓舞补托以为使，次日七朝脓色大长，乃和平养浆之剂，俾浆浓毒化而痂，究竟痘不甚密，奈先天后天薄极，脾肾肺气并虚，故如是，早为温补，尚然两腿手足之浆，悉皆清淡，势类水泡，多日而靥，痘后晨泻，复重温补而痊。

　　侍讲余老先生抱病数年，参药久服，或时气逆上攻，或时气坠下迫，二阴皆重，失气甚频，大便虽溏，复甚不快，脉则细数无力，要知中气虚极，阳气不能外达，伏于内而陷于下也。向复补中益气，殊不知愈升则气愈降，况略兼陈皮辛散，便为走泄之端，而反盗泄元气矣。岂不闻塞因塞用之谓乎，但久服补气，而气不长，则未经补气之根也。盖真水为阴血之根，真火为阳气之根，根本不立，气从何生？乃以八味加鹿茸、补骨脂、五味子为丸，参汤吞服，于空心复以嫩防风三两、酒煮取汁，拌炒黄 一斤、炒黄白术二十四两、熟附子四两，三味煎汁去渣熬膏，以人参六两，收成细丸，日中食远，白汤吞服四钱。 能升托，术能固中，参能补里，附能回阳，四味共剂奏功，何虑虚陷者不为振作发生也！服后精神渐长，下坠失气，及气逆上攻，皆为减退。

　　凡危症遇一医疗治，而医疗治一危病，皆前缘凑合，非偶然也。余丙寅在都年余，积劳成病，且以葬亲念切，急于南回，属因冗绊不果，每月朔日，问卜于关夫子前，无一不验，至八月朔，得吉人相遇，本和同之签。殊不能解，乃决意辞行而已，正在束装。忽海昌翰院许老先生驰至，言趟老先生大病甚危，汝必疗之，方可去也。即赴诊视，面赤如装，不省人事，口多谵语，手足躁动，无宁刻，六脉洪大搏指，向因大贵人所用之医，而亦服其药，即其方乃柴胡、黄芩、陈皮、半夏之类也。幸其剂小，不能为害，殊不知真阴失守，虚阳上浮，神气欲脱，手足无措，神明已乱，谵妄不省，补救尚虞不及，敢此清利以速其危，必得大用人参，方可立方用药，众皆疑信莫决，愈担延而势愈笃。友人张子韶赵宅之西席也，学问甚优，而更知医，见余所论甚合渠意，力主煎药服之，每剂人参八钱、其药熟地、麦冬、丹参、芍药、茯神、远志、牛膝、姜炭之类，然全家惶惶，皆有惧色，余夜半而思及前签，恍然大悟，于斯验矣。赵老先生之病可速愈，而余之南回可果也。正欣喜间，而子韶至，见余喜状而问之，余述以故，吉人天水，主人之名姓也。人力不劳，将来不大费手也。事成功倍，笑谈中余疗愈此病，而南回可必也。每日二剂，果数日后，渐见康强而愈，遣使送回，过蒙奖誉，赠我诗云：携琴来帝里，郎鉴动公候，肱羡能三折，情方寄一丘，林成杏已满，井在橘堪酬，郊外攀辕遍，飘然未肯留。

　　王府侍卫常公，乃浙省朱抚台之令婿也。余甲子初夏入都部试，渠病甚笃，来延余视，询之已病八旬矣。据云感冒得之，医院投以发散、继以凉解之药，已五六十剂，粒米不食，每日惟饮凉水而已，下体寒冷而木，渐至胸腹皆冷而实，手足面目肌肉痛痒不知，语言无音，难以布息，医院命以速备后事，渠舅朱老先生情剧，力延余视，按其脉沉微欲脱，势不可缓，乃以人参一两、附子三钱，早晚各进，保此一线之元阳，服后倘暂有烦躁无虑也。二三日间，果初服烦躁，渐即相安，数日后脉稍有起势，而肢体之冷，亦非若前之彻骨矣。乃以附子理中汤去甘草，早晚各一剂，令以温米汤压之，数日后又觉冷减，神气稍觉清爽，乃早仍服前方理中，午后以浓参汁冲服去丹皮加牛膝、杜仲之八味汤，数日后骨节疼痛不堪，余曰：阳回冰解之象也，毋复虑矣。照前调服半月，始能薄粥，后以八味去丹皮、泽泻，加鹿茸、虎胫骨、牛膝、杜仲为丸，早晚参汤各服五钱、随以加减十全大补汤送之，日渐轻强，粥饭喜进，两月之后，言语渐闻有声，然手足肌肤，尚未甚知痛痒也。三四月后，始能坐立步履，年余始能鞍马，精神如旧，但每年数月，常患腹痛几死，必服温暖数剂而愈，且尺脉常微，自此病后，得女甚多而易育，得男甚少而难存，可见寒凉贻祸，不独自己一身也。余劝以常服八味丸而安，久而生子。

　　九和典中戚宅室人，腹中有块作痛，发则攻心欲死，上则不进饮食，下则泄泻无度，群医遍药三百余剂，一无所效，访余求治，诊其脉六脉沉细已极，右关尺似有似无，明系火衰土弱之至，肾家虚气，上凌于心，脾土衰微，不能按纳奔豚之气，非温何以散之？乃立一方，用炒干熟地八钱，补水以滋土，炒黄白术六钱，补土以固中，炮姜热附各二钱，补火以生土，但中宫既有阳和之气，而至阴实为纳气之乡，更入五味子一钱以敛之，则主气有根而不拔，元阳深藏而有源，不失脏为藏纳之义，而肾尤为主纳不出之司，故补气者不知补来藏纳至深主纳之脏，则药力一缓，必复涣散无归，盖四脏之中，心以虚灵为事，肺以输降为功，肝以疏泄为能，脾以健行为用，其位其职，皆非克能藏纳之地，是以五脏调和无过，则脏脏之气血精华，何一不输归于肾？及其失调既病，而欲理气调元，或补气还元，及纳气藏元者，而欲舍肾，谁于与归，愚见如此。是以令服前剂，三日而霍然逾半，一月而全安，要知平人而至于病，必由于水火二家先病也。病至于人，必由于水火二道病极也。大至于危，必由于水火二气将脱也。故小病或由于气血之偏，而大病必由于水火之害，治之者舍气血以治小病，舍水火以治大病，真犹缘木求鱼，其可得乎！工部李老先生相与最契，一日发热，牙床肿烂，舌起大泡，白苔甚浓，疼痛难忍，医用清解之药，口舌肿烂益甚，数夜不寐，精神恍惚，野狼狈不堪，按其脉，两关尺甚微，惟两寸少洪耳。余曰：龙雷之火，亦能焚焦草木，岂必实热，方使口舌生疮乎，盖脾元中气衰弱，不能按纳下焦阴火，得以上乘奔溃肿烂。若一清胃，中气愈衰，阴火愈炽，急为温中下二焦，使火有所接引而退舍矣。乃用白术八钱、炮姜三钱、温中为君，炒麦冬三钱，清上为臣，牛膝三钱、五味子一钱，下降敛纳为佐，附子一钱一分，直暖丹田为使，如是数剂，精神渐复，口舌牙床肿者消而溃者愈矣。

　　正白旗左参领李公，年将六旬，患淋病二年，有时甚频甚利而且速，有时点滴难通，急痛如刀割，肥液如脂膏，或成条紫血，举家日夜不安，病患时欲自尽，访余求治，叩其前服之方，有一医立通利止涩二方，遇便频利则用止涩，遇便秘塞则用通利，常将服通利之药，忽小便已通利无度矣。将服止涩之药，而小便已点滴难通矣。

　　病者医家相根据为苦，按其脉两寸太洪，余皆无力，独肝肾更甚，余曰：肝主疏泄，肾主闭藏，开阖自有专司，奚待药力为用哉！今因肝肾俱病，各废乃职，利则益虚其虚，涩则愈增其滞，惟为调补肝肾，则各效乃职而自愈也。用八味加麦冬二钱、升麻八分、红花四分，重用人参冲服，使清者升浊者降，瘀者化中气一足，升降自能，肝肾既调，开阖得所，服之旬余，日渐轻强，后以生脉饮送八味丸四五钱，于空心午后，以归脾加减服之而痊愈。

　　阴阳盛衰之道，诚为疾病安危之大关，况媾精化生男女，尤切阴阳之至理。余友金绍老，因晨泻不已而就诊，按其脉，两寸关俱沉弱无力，两尺沉微更甚，余曰：少年得此，不惟晨泻小病难愈，更恐嗣育之间，多女少男矣。适伊芳许世兄偶至，亦索余诊，其脉亦然，各道并连生数女而无子，余令以八味去丹皮、泽泻，加补骨脂三两、菟丝子四两、五味子二两，早晚食前各服五钱。两友并即制服，半载之后，俱各生子，可见《精要》云：久服令人肥健多子，信不诬也。

　　都门海岱门外黄宅一婴儿，甫及五月，忽发抽掣窜引，角弓反张，一夜五次，遇发则二便并出，额汗如雨，势甚危急，延余视之，亡阳之势俱备矣。询其由，乃因常生重舌，屡服五福化毒丹，服后必泻数次即愈，殊不知虚阳，肆进苦寒，脾阳下元亏极，肝木无养，挟火上乘，脾土益伤，虚风乃发，令以人参、白术各一钱，熟附四分，三味煎服，服后安然静睡，下午复发，随服随安，病家见药之效，乃每日早进一服，精神日长，其病竟瘳。所以贵乎认病无差，投药无误，岂可以纯阳之子执用苦寒哉！庠生徐六御偶患疟疾不已，热时恶心，胸胀倍甚，医用柴胡汤加草豆蔻，意以其痰食为患耳。孰知徐友素有鼻衄之症，今当壮热之时，忽遇辛热之药，迫血妄行，溃涌数斗，昏晕不醒，冷汗如珠，四肢皆冷，脉微欲绝，余以独参两余，煎汁半钟灌之，始能吞咽，再煎再灌，次日稍苏，但呃逆不止，乃以温补之药，重用人参冲服，诸症渐平，精神渐长，但人参略少，呃逆便甚。凡八味丸、十全大补汤，早晚进服，将两月而痊愈。

　　一李宅令郎八岁，病热旬余，发散和解，苦寒之剂，俱备尝而皆不效，势日危笃，延余视之，形肉枯稿，牙齿堆垢，浓而焦黑，唇舌燥裂，耳聋目盲，遍体疼痛，壮热无汗，谵语烦躁，及诊其脉沉微欲脱，阴寒之脉也。余曰：此釜底无火，假寒干燥之象，上之假热，由于下之真寒也。乃重用人参、熟地，少加附子壮水益火之剂，重培阴中之水火。服后而热退，至夜半而思食，次日其脉更虚，但神气稍觉清爽，乃倍进前药三四剂后，燥槁之势日消，困顿之势日减，饮食渐长，精神渐生，危笃沉 ，不十剂而痊愈。

　　庠生王慎瞻，平时用心劳神太过，偶日远行劳顿，途中所食冷面羊肉，归家胸中疼胀不堪，医所用者无非山楂、莱菔子、枳壳、浓朴之类，为肉面起见，立方而已，服之而益甚，渐至心如压扁，昏晕闷绝，少减则苏，群医不效，乃延余治。余曰：食乃有形之物，惟入肠胃，滞则为胀为疼，着而不移，岂有有迹之物，而能升降胸次乎？盖胸为心肺之部，止受无形之气，不能藏有形之物也。具六脉弦细而数，身不热而语言无力，皆非伤食之候，乃积劳元神大伤，无根之气，上逆于心，以致胀痛不堪也。当以塞因塞用之法，乃以枣仁、乳香、朱砂为细末，新剖猪心血为丸，用人参五六钱，煎浓汤送服，少顷令以莲子煮白米粥压之，奈病患苦干疼胀，能药而不能食，尊翁乃欲跪而求之，病患勉吞粥半碗，如是数日，疼胀渐减，继而胸膈自觉甚空，虽多食不饱，烂肉干饭，饱食多日，究竟大便，所出无几，病家始知平时劳碌太过，脏腑脂膏耗竭，致如中消之势，食物入腹，消烁无余，所以入多出少，从前之疼胀，乃脱气上浮之虚胀也。

　　宝坻崔姓，六脉沉微，身热四肢逆冷，发狂谵语，连夜不寐，口渴浩饮，二便俱秘。余曰：阴伏于内，逼阳于外，因津液不行，故小便秘而口干渴，非实热也。因谷食久虚，故大便虚秘不通，非燥结也。若不急为敛纳，则真阴真阳并竭矣。乃用熟地、炒麦冬以壮金水，炒白术以托住中气，牛膝、五味子下趋藏敛，制附子以引火归源，另重用人参煎汁冲服，不三剂狂定神清，思食而愈。又保定府王姓，症候脉气固前，但更兼泄泻不止。余曰：脾肾两败，火无所藏之地，盖火之所藏，在水土之中也。急用温补中下，使龙雷得所藏之宫，乃重用白术直固中气为君，人参保元接续为臣，炮姜暖中以助健行，五味子酸收以使闭藏，并以为佐，附子下走，气猛温中，性雄为使，又恐下走太速，中官不受其益，入炙草少缓于中。如是三四剂，诸症渐平，神气清爽矣。然此方不用熟地、麦冬者，因有泄泻走泄阳气之端，恐略滞阴寒之味，则炮姜、术附补阳之力反缓矣。何前方不用炮姜炙草者？盖欲熟地、麦冬滋补真水。若兼炮姜、炙草中宫之药，则不能达下，且熟地甘温濡润之品，杂入辛热，炮姜、炙草温中之药，则不但濡润滋肾之性全失，而熟地毫无着落矣。故地黄丸从无加芎归、炙草、炮姜也。前方二者，一以专补脾肾之阳，一以兼救脾肾之阴耳。

　　凡论人元气，不拘在老少强弱，全以脉气为主。余治佟府母子俱病甚危，皆以不省人事，其母年已六旬有余，外虽糊涂，独尺脉有根不疾不徐，余曰：形体虽困，然先天禀受根本甚浓，尚有发生之势，当无虞也。但脉气不热不寒，则药亦不宜偏寒偏热，仅以人参五钱，煎浓汤饮之，和平保元，扶助发生可也。日进二次，继以粥汤，服三日而始故，病家复有勿治之念矣。余曰：五脏之传，七日而始遍，今才三日，未调其半，遽望效乎，再强三日，渐觉苏醒，日渐康强而愈。其令郎年止三十，奈平素两尺最微，此时发热数日，医者始用发散不效，继以和解亦不效，投以寒凉复不效，日渐昏倦，咽燥口裂，语言谵妄，睡卧不宁，便溏遗，面赤惨黯，其脉两寸洪数，关弱而尺微已极，余曰：此劳伤发热之症，夫劳能伤中，力极伤肾，不为甘温，以敛浮越之阳，反用发散和解寒凉，则上焦之元气得发散而愈虚，中焦之元气，得和解而愈弱，下焦之元气，得寒凉而愈浮，今若不为托住正气，按纳虚阳，其可救乎？乃用人参保元，熟地滋阴，白术固本，三味为君药，炒燥麦冬，用为舟楫，且饮气之主以注于肾为臣药，牛膝下引，五味子敛纳为佐药，制附子直达丹田为使药。如是数服，渐得清爽，月余而愈，老者平补效速、壮者峻补效迟，可见元气禀受不同，不在老少分也。

</div>
    <div class="pagination">
<a href="冯氏锦囊秘录_page157.html">上一页</a><span>...</span><a href="冯氏锦囊秘录_page153.html">153</a><a href="冯氏锦囊秘录_page154.html">154</a><a href="冯氏锦囊秘录_page155.html">155</a><a href="冯氏锦囊秘录_page156.html">156</a><a href="冯氏锦囊秘录_page157.html">157</a><span class="current-page">158</span><a href="冯氏锦囊秘录_page159.html">159</a><a href="冯氏锦囊秘录_page160.html">160</a><a href="冯氏锦囊秘录_page161.html">161</a><a href="冯氏锦囊秘录_page162.html">162</a><a href="冯氏锦囊秘录_page163.html">163</a><span>...</span><a href="冯氏锦囊秘录_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
