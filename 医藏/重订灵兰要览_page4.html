<!DOCTYPE html>
<html>
<head>
    <meta charset="UTF-8">
    <title>重订灵兰要览 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订灵兰要览 - 第 4 页/共 5 页</h1>
    <div class="content">　　若疑其太过。彦章曰：向用神保丸，以肾邪透膜，非全蝎不能导引，然巴豆性热，非得芒硝、大黄荡涤之，后遇热必再作，乃大泄数次病已。项彦章所以知男子之病，以阳脉弦，阴脉微涩，弦者痛也，涩者，肾邪有余也。肾邪上薄于胁不能下，且肾恶燥，热方发之，非得利不愈，经曰：痛随利减，殆谓此也。房劳过度，肾虚羸怯之人，胸胁之间，每有隐隐微痛，此肾虚不能约，气虚不能生血之故。气与血犹水也，盛则流畅，少则壅滞。故气血不虚则不滞，既虚则鲜有不滞者。所以作痛，宜用破故纸之类补肾，芎、归之类和血，若作寻常胁痛治，则殆矣。

　　当辨左右气血而施治，痛在左，肝火挟气也。痛在右，脾火挟痰食也。治从润肺柔肝，而得捷效，乃肝移邪于肺之明证也。

　　卷下

　　腰痛

　　腰者，肾之所附，肾气虚而邪客之，则能作痛。邪者，风热湿燥寒也，大抵寒湿多而风热少，有风有湿，有寒有热，有挫闪，有瘀血，有滞气，有痰积。风伤肾而痛，其脉必带浮，或左或右，痛无常处，牵引两足，宜五积散。每服加防风五分，或加全蝎三个尤好，小续命汤、独活寄生汤，皆可选用，仍合三仙丹。杜仲姜汁炒研末，每一钱空心温酒调服，名杜仲酒，治肾气腰痛，兼治风冷为患。

　　伤湿而痛，如坐水中，盖肾属水，久坐水湿处，或为两露所着，湿流入足太阳经，以致腰痛，其脉必带缓，遇天阴或久坐必发，身体必带迟重，宜渗湿汤主之。不效。宜肾着汤，或生附汤。

　　感寒而痛者，腰间如水，其脉必紧，见热则减，见寒则增，宜五积散去桔梗，加吴茱萸五分，或姜附汤加辣桂、杜仲主之。伤热而痛者，脉必洪数而滑，发渴便闭，宜甘豆汤加续断、天麻。间服败毒散，若因挫闪，或 扑伤损而痛者，宜乳香趁痛散，及黑神散，和复元通气散，酒调下。不效，则必有恶血停滞，宜先用酒调服苏合香丸，以五积散加大黄五分，苏木五分，当归倍元散。若因劳役负重而痛，宜用和气散，或普贤正气散。杨仁斋云：劳力而痛，宜十补汤下青娥丸。瘀血为痛，其脉必涩，转侧若锥刀之刺，大便黑，小便赤或黑，日轻夜重，名沥血腰痛。宜苏沉麝香丸，及桃仁酒调黑神散，或四物汤加桃仁、红花、枳壳、乌药之属。丹溪用补阴丸中加桃仁、红花主之。气滞而痛，其脉必沉，若郁闷而不伸，宜人参顺气散，乌药顺气散加五加皮、木香、甘草少许，煎汤调下。痰注而痛，其脉必滑或伏，宜二陈汤加南星、香附、枳壳主之。大抵诸腰痛皆起于肾虚，既挟邪气，则须除其邪，如无外邪积滞而自痛，则惟补肾而已。腰肢痿弱，身体疲倦，脚膝酸软，脉或洪或细而皆无力。(脉细便清为阳虚，重按必沉而无力。)是其候也。亦分寒热二症。脉细而无力，怯怯短气，小便清利，是为阳虚。宜肾气丸、茴香丸，并戴复庵法，以大建中汤加川椒十粒，下腰肾丸，及生料鹿茸丸之类，仍以猪腰切作薄片，勿令断，层层掺炒茴香末，湿纸裹煨熟，细嚼酒下，此所以补阳之不足也。脉洪大而无力，(脉洪大无力为阴虚。其小便必黄赤。)小便黄赤，虚火时炎，是为阴虚。东垣所谓膏粱之人，久服汤药，醉以入房，损其真气，则肾气热，肾气热则腰脊痛不能举，久则髓减骨枯，发为骨痿。宜六味地黄丸、滋肾丸、封髓丹之类，治阴之不足也。

　　杨仁斋云：经曰，腰者肾之府，转摇不能，肾将惫矣。审如是，则病在少阴，必究其受病之源而处之为得。虽然，宗筋聚于阴器，胀者肾之同系也。五脏皆取气于谷，脾者，肾之仓廪也。郁怒伤肝，则诸经纵弛，忧思伤脾，则胃气不行，二者皆能为腰痛之寇，故并及之。郁怒伤肝，发为腰痛，宜调肝散主之。忧思伤脾，发为腰痛，宜沉香降气汤，和调气散，姜枣煎主之。又有沮挫失志伤肾而痛者，和剂七气汤，多加白茯苓，少加沉香、乳香主之。《保命集》云：煨肾丸，治肝肾损及脾损，谷不化，腰痛不起者，神效。疟痢后腰痛，及妇人月经行后腰痛，俱属虚，宜补之，于气血药加杜仲、侧柏叶主之。丹溪云：久腰痛必用官桂开之方止，腹胁痛亦然。

　　橘香丸治腰痛，经久不瘥，用官桂，亦开之意也。

　　腰为肾府，若肾气虚，随六淫之邪为转移则痛作，调其荣卫，损有余，补不足，究其致痛之由，而治之为得也。

　　卷下

　　虚损

　　补精之药，固忌温热。然以天道验之，时非温热，则地气不能升而为雨，人身之道，何莫不由斯。

　　然则肾气虽寒，补实资乎温助，故昔人苁蓉、巴戟、故纸、茴香之类，发扬肾气，使阴阳交蒸而生精，知此理也。自丹溪出，而以黄柏、知母为补肾之药，误人多矣，夫黄柏、知母，(知母、黄柏，仅可用于火炽体盛者初期暂服，久则反从火化。)虽北方寒水之气而生，然其性降而不升，杀而不生，暂用其寒，可以益水，久服其苦，反能助火。经不云乎，久而增气，物化之常也。气增而久，夭之由也，可不慎欤。加减四柱饮，治虚劳短气乏力，语言无力，饮食少思者。人参、黄 、干山药、白茯苓、熟附子五分，去皮脐，童便换浸三昼夜，纸裹煨三次咀片，川椒红二十四粒，去目及闭口者，上生姜三片，枣一枚，煎服。

　　卷下

　　劳瘵

　　《琐碎录》云：男子劳伤而得瘵疾，渐见瘦瘠，用童便二盏，无灰酒一盏，以新瓷瓶贮之，入全猪腰一对。(取血肉有情之品，以类相从，故收效速，是损其肾者，益其精，补之于味也。)泥封，日晚慢火养熟，至中夜止，五更初更以火温之，饮酒食腰子，病笃者只一月效。平日瘦怯者，亦宜服此，盖以血养血，胜一切金石草木之药也。秘方：治虚症有火，服参、 则作喘嗽，服归、地则少饮食。服降火滋阴药则反削元气，而火又不降，宜用此方。甘枸杞、石斛(酒蒸多用)，麦门冬(去必多用)，天门冬、干山药。以上五味，皆补虚药。(而甘凉者又不滞脾气，以虚症有火者绝妙。)山茱萸、酸枣仁，炒研多用，薏苡仁、白茯苓。若咳嗽宜用五味子十余粒，干姜二三分，薄荷四五分，忌桑皮、杏仁、苏子、降气等药。若发躁，宜倍用收敛之药，摄火归源。忌用知母、黄柏苦寒之药，犯之则躁愈甚矣。

　　卷下

　　梦遗

　　王海藏云：余尝治脱精不止者，以涩剂止之不能，不若泻心火。泻心火不能止之，不若用升阳之剂。如风药之类止之。(风药善升，使阳气上举，而不下降也。)非能止之也，举其气上而不下也。《药要或问》云：郑叔鲁，年二十余，攻举业，夜读书至四鼓犹未已，忽发病，卧间但阴着物，便梦交接脱精，悬空则无悬，饮食日减，倦怠少气。盖以用心太过，二火俱起，夜不得眠，血不归经，肾水不足，火乘阴虚。(阴虚火炎，鼓灼精房，失于退藏而外泄也。)入客下焦，鼓其精房，则精不得聚藏而欲走，因阴着物，由厥气客之，故作接内之梦，于是上补心安神，中调脾胃升举其阳，下用益精生阴固阳之剂，不三月而病安矣。《医学集成》记江单医云：遗泄一症，寻常只治心肾，未有别治。以《素问》、仲景考之，当服此屡效。丸方：浓朴(姜制二两)，羊胫(三两)，炭火 通红窨杀，别研细如粉，上二味，陈黄米糊丸，桐子大，每服百丸至三百丸，米汤下。

　　卷下

　　不得卧

　　《九灵山房集》云：浙省平章左答纳失理在帅阃时，病无睡，睡则心悸神慑，如处孤垒，而四面受敌，达旦目眵眵无所见，耳 无所闻，虽坚卧密室，睫未尝交也，即选医之良者，处剂累月勿瘳。后召元膺翁诊视，翁切其脉，左关之阳浮而虚，察其色，少阳之支溢于目 ，即告之曰：此得之胆虚而风上，独治其心而不祛其胆之风，非法也。因投药方，乌梅汤、抱胆丸。日再服，遂熟睡。一方：治多疑不得眠如狂，用温胆汤加酸枣仁一两，炒研煎。

　　从来不寐之证，前人皆以心肾不交治也，投剂无效。窃思阴阳违和，二气亦不交。椿田每用制半夏、夏枯草各五钱，取阴阳相配之义，浓煎长流水，竟覆杯而卧。治病切勿执着，拘泥古方，妙在随症用药，变通化裁，精思过人，是为良工。

　　卷下

　　妄见

　　《道山清话》云：张子颜少卿晚年，尝目前见白光闪闪，中有白衣人如佛相者，子颜信之弥谨，乃不食肉，不饮酒，然体瘠而多病矣。时泰宁不豫，汪寿卿自蜀入京诊御脉，寿卿医道盛行，其门如市。子颜一日从寿卿求诊，寿卿一见大惊，不复言，但投以大丸数十，小丸千金粒，嘱曰：十日中服之当尽，却以示报。既数日，视所视白衣人衣变黄，而光无所见矣。乃欲得肉食，思饮酒，又明俱无所见，觉气体异他日矣。乃诣寿卿以告，卿曰：吾固知矣。公脾初受病，为肺所乘，心脾之母也。公既多疑，心气一不固，自然有所睹。吾以大丸实其脾，小丸补其心，肺为脾之子，既不能胜其母，其病自愈矣。子颜大神之，因密问所诊御脉何如?卿曰：得春气当绝，虽司命无如之何，时元符改元八月矣，至三年正月，泰宁宴驾，寿卿后入华山，年已八十。

　　汪君诊法，可谓神而明之。辨证用药，精蕴毕呈。他人难测者，皆有所指归。

　　卷下

　　发热

　　杨仁斋云：凡壮热烦躁，柴胡、黄芩解利之。其热乍轻而不退去，用黄芩、川芎、甘草、乌梅作剂。或用黄连、生地、黄赤芩同煎，临熟入灯心一捻主之，其效亦速、盖川芎、生地，皆能调血，心血一调，其热自退。(心者，君主之官焉。心清热自退，善治热者，先调血，血调气疏，自无蒸灼之外热也。)《心法附余》云：退热之法，全在清心。必用麦门冬、灯心草、白术、茯苓。盖心者，一身之主宰，而万事之根本，万令从心，心不清则妄动，而热不退。然热又能伤血，血滞则气郁，而热愈不退。退热之法，所以又在调血，法用川芎、当归。若夫阳浮于外，则当敛而降之。大法用参苓白术散、姜、枣煎服。

　　卷下

　　渴

　　治渴必须益血。盖血即津液所化，津液既少，其血必虚，故须益血丸。吐血之后，多能发渴，益知渴病生于血虚也。

　　血虚津液不能上承，则口渴也。

　　卷下

　　盗汗

　　问：人之盗汗，何气使然?曰：阳气不足，而阴气有余也。卫气昼行阳二十五度，则目张而寤。夜行阴亦二十五度，则目瞑而卧。卧而气不荣于阳分，则腠理开，腠理开，则津液泄矣。阳者，卫外而为固者也。寤而目张，则阳气复反于阳分，故倏然而止也。止汗以黄 为君，固其阳也。

　　其于五脏有所属乎。曰：心主五液，而肾主水也。人之一身，子时一阳生，心中有赤液下入于肾，午时一阴生，肾中有白气上入于心，心肾交，水火济，而无病也。心肾俱耗，则水火不交，故至阴之下有僭阳焉，骨为之热矣。诸阳之会有纯阴焉，额为之汗矣，额亦心之分也。有但见于额与心，他处无之者，此由心肾俱虚，水液枯涸，势不足以周身之汗，故但见于心之分也。余尝病怔忡盗汗，补心肾尚无功，加猪心数片引之遄已，药贵向导，不可不审也。

　　卷下

　　白浊

　　赤白浊总属肾虚，无寒热之别。玄菟丹，小菟丝子丸，八味丸，山药丸，皆可斟酌用之。不宜妄用利水清痰燥热温凉之药，慎之慎之。有因内伤，以补中益气汤主之。经曰：中气不足，则溲便为之变是也。(《内经》谓中气不足，则溲便为之变，夫中气者，脾土也。脾虚湿热下注，当升清以降浊，而浊自愈也。)有思想不遂，意淫于外者，宜清其心，如远志、茯苓、龙骨、石莲、菟丝子之类。有入房过度，伤精而致者，宜补其精。如鹿角胶、肉苁蓉、桑螵蛸之类。经曰：思想无穷，所愿不得，意淫于外，入房太甚，宗筋弛纵，发为筋痿，又为白浊是也。有精竭而赤浊，虚之极也。宜峻补其精。若妄用凉药，必至不起。又《药要或问》曰：白浊多因湿热下流膀胱而来，赤白浊即《灵枢》所谓中气不足，溲便为之变是也。先须补中气，使升举之，而后分其脏腑气血赤白虚实以治之，其他邪热所伤者，固在泻热补虚，设肾气虚甚，或火热亢极者，则不宜峻用寒凉之药，必以反佐之，要在权衡轻重而已。

　　卷下

　　淋

　　外兄贺晋卿因有不如意事，又当劳役之后，忽小腹急痛欲溺，溺中有白物如脓并血而下，茎中急痛不可忍，正如滞下后重之状，日数十行，更数医不效，问方于余。余作瘀血治，下以牛膝四两，去芦酒浸一宿，长流水十二碗，煎至八碗，再入桃仁(一两去皮尖炒)，红花二钱五分，当归梢一两酒浸，赤芍药一两五钱，木通一两，生甘草二钱五分，苎麻根二茎，同煎至二碗去渣，入琥珀末二钱，麝香少许，分作四服，一日夜饮尽，势减大半。按：《素问·奇病论》云：病有癃者，一日数十溲，此不足也。今瘀血虽散，宜用地黄丸加菟丝子、杜仲、益智仁、牛膝之属，补肾阴之不足，以杜复至。因循未及修治，遂不得全愈。

　　或闭或一夜数十起，溺讫痛甚，迳服前丸，及以补肾之药入煎剂调理而安。从兄淳甫得淋疾，日数十溲，略带黄，服五苓散顿减。因腹中未快，多服利药三五日，复忽见血星，医以八正散治之不应，索方于余。询知其便后时有物如脓，小劳即发，诊得六脉俱沉细尤甚，此中气不足也，便后浓血，精内败也。经云：中气不足，则溲便为之变。宜补中益气汤，加顺气之药，以滋其阳。六味地黄丸，疏内败之精，以补其阴。更加五味子敛耗散，牛膝通血脉，终剂而安。

　　此余初学医时所录，以用药颇中肯綮，故存之。小便黄赤，有寒热虚实之别。《素问》曰：诸病水液混浊，皆属于热。宜黄柏、知母之类治之，此热症也。《脉经》云：尺涩足胫逆冷，小便赤，宜服附子四逆汤，此寒症也。

　　《素问》云：胃足阳明之脉盛，则身已前皆其有余。胃则消谷善饥，溺色黄，宜降胃火。

　　又云：肝热病者，小便先黄，宜降肝火，皆实症也。又云：肺手太阴之脉，气虚则肩背痛而寒，少气不足以息，溺色变，宜补中益气汤之类，又补肺气。又云：冬脉者，肾脉也。冬脉不及，则令人眇中清，脊痛，小便变，宜地黄丸之类以助肾脉，此虚症也。小便遗失，责在肺不在肾，盖肺者肾之上源，又其母也，上源治则下流约矣。《甲乙经》云：肺脉不及，则少气不足以息，卒遗失无度。故东垣云：宜安卧养气，禁劳役，以黄 、人参之类补之。不愈，当责有热，加黄柏、生地。

　　淋有五种，气、血、砂、膏、劳。今茎中疼痛，乃血瘀为患，用血药获效，是治其源也。若点滴涩痛，为津液涸，茎中挟脓者，乃中气不足，且肺为水之上源。若肺虚气不上承，亦为淋也。《治验录》辨之晰矣。

</div>
    <div class="pagination">
<a href="重订灵兰要览_page3.html">上一页</a><a href="重订灵兰要览.html">1</a><a href="重订灵兰要览_page2.html">2</a><a href="重订灵兰要览_page3.html">3</a><span class="current-page">4</span><a href="重订灵兰要览_page5.html">5</a><a href="重订灵兰要览_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
