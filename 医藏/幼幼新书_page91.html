<!DOCTYPE html>
<html>
<head>
    <meta charset="UTF-8">
    <title>幼幼新书 - 第 91 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 91 页/共 309 页</h1>
    <div class="content">　　《三十六种》治伤寒咳嗽。

　　麦门冬汤麦门冬（去心） 知母（各一两） 甘草（炙） 麻黄（去根节。各一分） 皂角（半两，沙糖或酥炙）上为粗散。每服半钱，水五分盏，煎至三分，去滓，不计时候服。

　　《四十八候》治伤寒咳嗽。

　　雄黄丸雄黄（半分） 大黄（一分） 半夏（十粒，生） 猪牙皂角（一钱炙，去尖） 铜青（炒，一钱）上末滴水丸如粟米大，或糊丸亦得。每服十丸，精肉汤下，大治嗽。

　　《吉氏家传》治伤寒嗽。

　　白矾 甘草 知母 半夏（姜浸。各一分） 蚌粉（半两） 人参（一钱）上末。每服二钱，生姜汁一钱，蜜一钱，同煎澄清服。临时相度用水。

　　《吉氏家传》治伤寒咳嗽红绵散全蝎（一个） 麻黄（去节，半两） 破故纸（一分，炒）上细末。每服半钱，或一字，用水一小盏，煎至半盏，将纸裹在红绵内煎，纽出汗，温服。

　　《吉氏家传》正神散 治小儿伏热伤寒，咳嗽喷嚏，鼻塞躁烦，呕逆不食。

　　麻黄（去根节，半两） 人参 甘草（炙） 白茯苓 羌活 大黄（蒸。以上各一分） 朱砂 天麻 石膏（以上各半钱）上为末。每服一钱半，水半钟，入葱白半寸，豆豉三粒，同煎数沸，并进三服，汗出效。

　　《吉氏家传》梨浆饼子 治小儿伤寒候，胸膈溢滞；痰饮，咳嗽涎多，及急惊风。

　　铁彻粉 朱砂（各一钱） 硼砂 轻粉 粉霜 腊茶（末） 龙脑 荆芥（末） 水银（砂） 铅白霜（各半分）麝香（少许）上为末，炼蜜为膏，如钱眼大一饼一服，薄荷汤、鹅梨汁下，梨枝汁亦可。下涎是效。

　　卷第十五

　　伤寒发喘第四《活人书》论伤寒小儿、大人治法：一般但小分剂，药性差凉耳。问：喘者，何也？伤寒喘只有太阳、阳明二证。

　　太阳病，头疼发热，身疼恶风，无汗而喘者，宜汗，属麻黄汤（桂枝证医反下之，利遂不止，脉促者，表未解也。喘而汗出者，葛根黄芩黄连汤也。太阳病下之，微喘者，表未解故也，桂枝加浓朴杏子汤也。发汗后不可更行桂枝汤，汗出而喘，无大热者可，与麻黄杏子甘草石膏汤。）阳明病汗出不恶寒，腹满而喘有潮热者，宜下属承气汤。（然阳明病脉浮，无汗而喘，发汗则愈，宜麻黄汤。）太阳与阳明合病，喘而胸满者，不可下，宜麻黄汤。又有发汗后饮水多，咳而微喘者，以水停心下，肾气乘心，故喘也。小青龙去麻黄加杏仁也。小腹满者去麻黄加茯苓也。（又问麻黄主喘，何故去之，失治，心下有水而喘，不当汗也。小便不利，小腹满，故去麻黄加茯苓也。）《小儿形证论》四十八候治热传伤寒歌：身热皆因积热生，至令潮热变伤寒。先除积热方成路，便作伤寒事转难。夹食夹惊须下积，办佗虚实与重看。喘虚草下热当下，更与调荣患乃安。

　　此疾先潮热，后作伤寒，加喘气急，失调理，成惊难治也。先用南星丸（方见伤寒变疹门中）。或白丁香膏（方未见），少使退潮热。如下尽热方调气，或虚惊，却与 丸一、二服（方见一切痫门中）。须用意调理而安。

　　《圣惠》治小儿伤寒，心胸烦闷，喘促。

　　人参散方人参（去芦头） 麻黄（去根节） 甘草（炙微赤，锉。各半两） 贝母（煨微黄） 杏仁（汤浸，去皮尖、双仁，麸炒微黄。各一分）上件药捣，粗罗为散。每服一钱，以水一小盏，煎至五分，去滓。不计时候，量儿大小分减温服。

　　《活人书》仲景麻黄汤方麻黄（一两半，去节） 桂枝（一两） 甘草（半两，炙） 杏仁（三十五个，去皮尖）上锉如麻豆大。每服抄五钱匕，水一盏半，煮至八分，去滓温服，覆取微汗，不须 粥。加减法：伤寒热病药性须凉，不可太温。夏至后，麻黄汤须加知母半两，石膏一两，黄芩一分。盖麻黄汤性热，夏月服之，有发黄斑出之失，唯冬及春与病患；素虚寒者，乃用正方，不再加减。

　　《活人书》仲景葛根黄芩黄连汤葛根（四两） 黄芩 黄连（各一两半） 甘草（炙，一两）上锉如麻豆大。每服抄五钱匕，水一盏半，煮至八分，去滓温服。日二、三服。

　　《活人书》仲景桂枝加浓朴杏子汤桂枝（去皮） 芍药（各一两） 甘草（六分三字） 杏仁（去皮尖，十七个） 浓朴（去皮，姜汁炙，六分三字）上锉如麻豆大。每服抄五钱匕，生姜四片，枣子一个，煎至八分，去滓温服，覆取微汗。

　　《活人书》仲景麻黄杏子甘草石膏汤麻黄（二两） 杏仁（二十五个，去皮尖） 石膏（四两，碎，绵裹） 甘草（一两，炙）上锉如麻豆大。每服抄五钱匕，水一盏半，煮至八分，去滓温服。

　　《活人书》仲景大承气汤大黄（二两，锦纹者去皮生用，酒洗过） 枳实（二枚半，炒，去瓤） 芒硝（一合半） 浓朴（四两，去皮，姜汁炙）上锉如麻豆大。每服抄五钱匕，以水二盏，煎至八分，去滓，然后入芒硝，更再煎一、二沸，放温服，以利为度。未利，再作与服。

　　《活人书》仲景小青龙汤 方见伤寒咳嗽门中。

　　卷第十五

　　伤寒鼻衄第五《巢氏病源》小儿伤寒鼻衄候：伤寒是寒气客于皮肤，搏于血气，腠理闭密，气不得宣泄，蕴积生热，故头痛、体疼而壮热也。其鼻衄是热搏于气，而乘于血也。肺候身之皮毛而主气，开窍于鼻。伤寒先客皮肤，搏于气而成热。热乘于血，血得热则流散，发从鼻出者，为鼻衄也。凡候热病知应衄者，其人壮热，频发汗，汗不出或未及发汗，而鼻燥喘息，鼻气鸣，即衄。凡衄，小儿止半升数合，则热因之得歇。若一升二升者死。

　　《活人书》论伤寒小儿、大人治法：一般但小分剂，药性差凉耳。问：鼻衄者，何也？伤寒太阳证，衄血者乃解，盖阳气重故也。仲景所谓阳盛则衄。若脉浮紧，无汗，服麻黄汤。不中病，其人发烦目瞑剧者，必衄，小衄而脉尚浮紧者，宜再与麻黄汤也。衄后脉已微者，不可行麻黄汤也。苦脉浮自汗，服桂枝汤不中病，桂枝证尚在，必头疼甚而致衄。

　　小衄而脉尚浮者，宜再与桂枝也。衄后脉已微者，不可行桂枝汤也。大抵伤寒衄血不可发汗者，为脉微故也（治法：衄家不可发汗，汗出额上陷，脉紧急，直视不能瞬，不得眠。然而无汗而衄，脉尚浮紧者，须再与麻黄汤。有汗而衄，脉尚浮缓者，须再与桂枝汤。）脉已微者，黄芩芍药汤、犀角地黄汤。衄血不止者，茅花汤。若衄而渴，心烦，饮水则吐水，先服五苓散，次服竹叶汤。又问：阴证有衄血者乎？阴证自无热何缘有衄。若少阴病但厥无汗，强发之必动血。未知从何道出，或从口鼻，或从耳目，是谓下厥上竭，为难治。

　　《婴童宝鉴》小儿伤寒鼻衄歌：结热血兮血流散，从鼻出兮人可惊。皆因汗兮不得汗，鼻干燥兮先有声。

　　《千金》治小儿未满百日，伤寒鼻衄，身热呕逆。

　　麦门冬汤方麦门冬（十八铢） 石膏 寒水石 甘草（炙。各半两） 桂心（八铢）上五味 咀，以水二升半，煮取一升。分服一合，日三。

　　《圣惠》治小儿伤寒鼻衄，烦热头痛。

　　竹茹散方苦竹茹 甘草（炙微赤，锉） 黄芩（各半两） 麦门冬（去心，焙） 伏龙肝 石膏（各一两）上件药捣，粗罗为散。每服一钱，以水一小盏，煎至五分，去滓，不计时候温服。更量儿大小加减服之。

　　《圣惠》治小儿伤寒壮热，鼻衄不止方。

　　生干地黄（二两）上细锉，于银器中，以酒一中盏，煎至七分，去滓。不计时，分温三服。

　　《圣惠》又方生葛根（汁）上用一小盏，分二服，即止。

　　《圣惠》治小儿伤寒鼻衄，已经数日不止方。

　　生地黄（汁） 白蜜（各一小盏） 蒲黄（一两）上件药相和，微暖过。每服半小盏，量儿大小分减频服。

　　《圣惠》治小儿伤寒鼻衄，经日发歇不止方。

　　蒲黄（一两） 石榴花（末，半两）上件药，相和令匀。不计时候，以新汲水调下半钱，更量儿大小加减服之。

　　《圣惠》治小儿伤寒鼻衄，经数日不止方。

　　上取乱发烧灰细研，频频吹少许于鼻中良。

　　张涣立应散方 治伤寒血热妄行，鼻衄不止。

　　石榴花（取末，焙干） 干葛根（为末） 蒲黄（研。各半两）上件为细末。每服半钱，取生地黄汁调下并服。

　　《活人书》仲景麻黄汤，方见伤寒发喘门中。

　　《活人书》仲景桂枝汤，方见伤寒自汗门中。

　　《活人书》黄芩芍药汤黄芩（三两） 芍药 甘草（炙。各半两）上为粗末。每服三钱，水一盏，煎至六分，去滓温服。

　　《活人书》犀角地黄汤犀角屑（如无，以升麻代之） 牡丹（去心。各一两） 芍药（三分） 生地黄（半斤）上锉如麻豆大。每服五钱匕，水一盏半，煮取一盏。有热如狂者，加黄芩二两；其人脉大来迟，腹不满自言满者，为无热，不用黄芩。

　　《活人书》茅花汤茅花一大把，水三盏，煎浓汁一盏，分二服即瘥。无花以根代之。

　　《活人书》仲景五苓散，方见自汗门中。

　　《活人书》仲景竹叶石膏汤淡竹叶（半把） 石膏（四两，杵碎） 半夏（二分半） 人参 甘草（各半两） 麦门冬（一两半）呕者加生姜一两。

</div>
    <div class="pagination">
<a href="幼幼新书_page90.html">上一页</a><span>...</span><a href="幼幼新书_page86.html">86</a><a href="幼幼新书_page87.html">87</a><a href="幼幼新书_page88.html">88</a><a href="幼幼新书_page89.html">89</a><a href="幼幼新书_page90.html">90</a><span class="current-page">91</span><a href="幼幼新书_page92.html">92</a><a href="幼幼新书_page93.html">93</a><a href="幼幼新书_page94.html">94</a><a href="幼幼新书_page95.html">95</a><a href="幼幼新书_page96.html">96</a><span>...</span><a href="幼幼新书_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
