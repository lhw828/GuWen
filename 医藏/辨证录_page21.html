<!DOCTYPE html>
<html>
<head>
    <meta charset="UTF-8">
    <title>辨证录 - 第 21 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 21 页/共 92 页</h1>
    <div class="content">　　然大小肠之所以动火，以肾经干燥无水以润之也。故治大小肠之火，仍须以治肾为主。方用两止汤：熟地（三两） 山茱萸（一两） 麦冬（一两） 北五味（五钱） 白术（五钱） 水煎服。

　　一剂即止血不流，四剂除根。

　　熟地、山茱以补肾水，麦冬、五味以益肺气，多用五味子者不特生水，而又取其酸而敛之也，加白术以利腰脐，腰脐利则水火流通，自然大小肠各取给于肾水，而无相争之乱，水足而火息，血不止而自止也。

　　此症用障脐汤亦甚神。

　　大黄（五分） 当归 生地（各一两） 地榆（三钱） 水煎服。一剂即止血。

　　人有九窍流血者，其症气息奄奄，欲卧不欲见日，头晕身困，人以为祟凭之，不知此乃热血妄行，散走于九窍也。视其症若重，然较狂血走一经者反轻，引血归经则血不再流矣。夫人一身之中无非血也，九窍出血，乃由近而远，非尽从脏腑而出，然而治法，仍须治脏腑，而不可止治经络，以脏腑能统摄经络也。方用当归补血汤加味治之。

　　当归（五钱） 黄 （一两） 荆芥（炒黑，三钱） 人参（三钱） 白术（五钱） 生地（五钱）

　　水煎服。一剂即止血，二剂不再流矣。

　　热血妄行，不清火而反补其气，因由于气之虚也。气虚则不能摄血，血得火而妄行，逢窍则钻，今补其气则气旺矣，气旺自能摄血。倘用止抑之法则一窍闭，而众窍安保其尽闭乎。用补血汤，而又行气凉血，未尝无清火之味，焉得不奏功如神哉。

　　此症可用掩窍丹：人参 当归 生地 玄参（各一两） 炒黑荆芥（三钱） 甘草（一钱） 水煎服。一剂即止血，二剂全愈。

　　人有大便出血者，或粪前而先便，或粪后而始来，人以为粪前来者属大肠之火，粪后来者属小肠之火，其实皆大肠之火也。夫肠中本无血也，因大肠多火，烁干肠中之液，则肠薄而开裂，血得渗入，裂窍在上则血来迟，裂窍在下则血来速，非小肠之能出血也。小肠出血，则人且立死，盖小肠无血，如有血则心伤矣，心伤安能存活乎。故大便出血，统小肠论之，以辨症则可，谓大便之血，以粪后属小肠，则不可也。是治便血之症，宜单治大肠，然而大肠之所以出血，非大肠之故也。肾主大小便，肾水无济于大肠，故火旺而致便血也。方用三地汤：熟地（一两） 当归（一两） 生地（一两） 地榆（三钱） 木耳末（五钱） 水煎调服。一剂即止血，二剂全愈。

　　精血双补，则肠中自润，既无干燥之苦，自无渗漏之患，况地榆以凉之，木耳以塞之，有不取效之速者乎。

　　此症用荠 熟地汤亦神。

　　熟地（三两） 地粟（三两，捣汁，同熟地煎汤服。二剂即止血。）

　　人有小便溺血者，其症痛涩马口，如刀割刺触而难忍，人以为小肠之血也，而不知非也。小肠出血，则人立死，安得痛楚而犹生乎？因人不慎于酒色，欲泄不泄，受惊而成之者。精本欲泄，因惊而缩，入则精已离宫，不能仍反于肾中，而小肠又因受惊，不得直泄其水，则水积而火生，于是热极而煎熬，将所留之精化血而出于小便之外，其实乃肾经之精，而非小便之血也。治法宜解其小肠之火，然而解火而不利其水，则水壅而火仍不得出，精血又何从而外泄哉。方用水火两通丹：车前子（三钱） 茯苓（五钱） 木通（一钱） 栀子（三钱） 黄柏（一钱） 当归（五钱）

　　白芍（一两） 蓄（一钱） 生地（一两） 水煎服。一剂而涩痛除，二剂而溺血止，三剂全愈，不必用四剂也。

　　方中通利水火，而又加平肝补血之药者，盖血症最惧肝木克脾胃，则脾胃之气不能升腾，而气乃下陷，气陷而血又何从而升散乎。今平其肝则肝气舒，而脾胃之气亦舒，小肠之水火两通，败精有不速去者乎。

　　此症用通溺饮亦神。

　　黄柏 车前（各三钱） 茯苓 白术（各五钱） 王不留行（二钱） 肉桂（三分） 黄连（一钱）

　　水煎服。二剂即止血。

　　人有皮毛中出血者，或标出如一线，或渗出如一丝，或出于头上，或出于身中，或出于两胫之间，皆肺肾两经之亏，火乘隙而外越也。此等之症，舍补肾水，无第二法可救。

　　然而补肾之功缓，必须急补其气，气旺则肺金自旺，而皮毛自固矣。方用肺肾两益汤：熟地（二两） 人参（一两） 麦冬（一两） 三七根末（三钱） 水煎服。一剂而血即止矣。再用六味地黄汤加麦冬、五味调服一月，不再发。

　　盖熟地壮水，麦冬益金，金水相资，则肺肾之火自息，血自归经，何至走入皮毛而外泄，况三七根原能止血乎。

　　此症用 归敛血汤亦神效。

　　黄 玄参（各一两） 当归（五钱） 麦冬（一两） 北五味（一钱） 苏子（二钱） 三七根末（三钱）

　　水煎调服。一剂即止血。

　　人有唾血不止者，然止唾一口而不多唾，人以为所唾者不多，其病似轻，而不知实重。盖此血出于脾，而不出于胃也。夫脾胃相表里者也，血犯胃已伤中州之土，先天已亏矣，况更犯脾阴之后天乎。胃主受而脾主消，脾气一伤，不能为胃化其津液，虽糟粕已变，但能化粗而不能化精，以转输于五脏六腑之间，则脏腑皆困，是脾之唾血，更甚于胃之吐血矣。然而脾之所以唾血者，仍责之胃土之虚，不特胃土之虚，而尤责之肾水之衰也。盖胃为肾之关门，肾衰则胃不为肾以司开阖，而脾之血欲上唾，而胃无约束，任其越出于咽喉之上矣。故脾之唾血，虽脾火之沸腾，实肾胃二火之相助也。治法平脾之火，必须补脾之土，更须补肾水以止胃之火也。方用滋脾饮：人参（三分） 茯苓（二钱） 玄参 丹皮 芡实 茅根 山药（各三钱） 熟地（一两）

　　沙参（五钱） 甘草（五分）水煎服。一剂而唾血止，再剂全愈。

　　此方轻于治脾，而重于补肾，诚探本之法也。倘止泻脾火之有余，必致损胃土之不足，胃气伤，而脾气更伤，然后始去补肾，则不能生肾水矣，何能制脾火之旺哉，毋论唾血难止。吾恐胃关不闭，而血且大吐矣，此滋脾饮之所以妙耳。

　　此症用同归汤亦神效。

　　白术 玄参（各一两） 熟地（二两） 北五味（一钱） 荆芥（炒黑，三钱） 贝母（五分）

　　水煎服。一剂即止血。

　　人有双目流血，甚至直射而出，妇人则经闭不行，男子则口干唇燥，人以为肝血之妄行也，谁知是肾中火动乎。夫肾中之火，相火也，若君火宁静，则相火不敢上越，惟君火既衰，而后心中少动于嗜欲，则相火即挟君主之令，以役使九窍，而九窍尊君之命，不敢不从，听其所使矣。心之系通于目，肝之窍开于目，肝中有火，亦相火也，与肾中命门之相火、心中包络之相火，正同类也。同气相助而沸腾，不啻如小人结党，比附而不可解，直走心肝之窍系，血不下行而上行矣。治法似宜补心君之弱，以制肾火之动，然而心火既虚，补心而心不易旺，必须补肾以生心，则心火不动，而肾火亦静耳。方用助心丹：麦冬（一两） 远志（二钱） 茯神（三钱） 熟地（一两） 山茱萸（五钱） 玄参（五钱）

　　丹皮（三钱） 芡实（三钱） 莲子心（一钱） 当归（三钱） 柴胡（三分） 水煎服。一剂而血止，二剂不再发。

　　此方心、肝、肾三经同治之药也，补肾以生肝，即补肾以生心耳。或疑肾中火动，不宜重补其肾，不知肾火之动，乃肾水之衰也，水衰故火动，水旺不火静乎。

　　况心火必得肾水之资，而火乃旺也，心火旺而肾火自平，非漫然用之耳。

　　此症用 膏汤亦神效。

　　熟地 白芍（各一两） 山茱萸（五钱） 柴胡（五分） 荆芥（炒黑，三钱） 北五味（十粒）

　　竹沥（一合） 同水煎服。二剂愈。

　　人有舌上出血不止，细观之有小孔标血，此心火上升以克肺金也。夫鼻衄犯气道也，舌中衄血，不过犯经络之小者耳。然有血出于口者，犯胃而不犯心；血出于舌者，犯心而不犯胃。犯胃为腑，而犯心为脏，乌可谓经络细小之病而轻治之乎。

　　治法内补其心中之液，而外填其舌窍之孔，则心火自宁，而舌血易止也。方用补液丹：人参（三钱） 生地（三钱） 麦冬（五钱） 丹参（二钱） 北五味子（十粒） 山药（三钱）

　　当归（五钱） 黄连（一钱） 玄参（五钱） 贝母（一钱） 水煎服。外用炒槐花、三七根各等分，为末，掺之即愈。

　　夫槐花、三七本能止血，似不必借重于补液丹也。然而内不治本而徒治其末，未必不随止而随出也。

　　此症用柏子安心汤亦神效。

　　人参 茯神 柏子仁（各三钱） 远志（一钱） 菖蒲（三分） 当归 生地（各五钱） 五味子（十粒）

　　贝母 黄连（各五分） 水煎服。

　　二剂即止血。

　　卷之三

　　遍身骨痛门（四则）

　　人有一身上下，由背而至腰膝两胫，无不作痛，饮食知味，然不能起床，即起床席，而痛不可耐，仍复睡卧，必须捶敲按摩，否则其痛走来走去，在骨节空隙之处作楚，而不可忍。人以为此症乃痛风也。然痛风之症，多感于风湿，而风湿之感，多入于骨髓。风湿入于经络则易去，风湿入于骨髓则难祛，以骨髓属肾，肾可补而不可泻，祛风湿则伤肾，肾伤则邪欺正弱，将深居久住，而不肯遽出矣。虽然肾不可泻，而胃与大肠未尝不可泻也。泻胃与大肠之风湿，而肾之风湿自去。盖胃为肾之关，而大肠为肾之户也。方用并祛丹：黄 （一两） 白术（五钱） 茯苓（五钱） 甘菊花（三钱） 炙甘草（一钱） 羌活（五分）

</div>
    <div class="pagination">
<a href="辨证录_page20.html">上一页</a><span>...</span><a href="辨证录_page16.html">16</a><a href="辨证录_page17.html">17</a><a href="辨证录_page18.html">18</a><a href="辨证录_page19.html">19</a><a href="辨证录_page20.html">20</a><span class="current-page">21</span><a href="辨证录_page22.html">22</a><a href="辨证录_page23.html">23</a><a href="辨证录_page24.html">24</a><a href="辨证录_page25.html">25</a><a href="辨证录_page26.html">26</a><span>...</span><a href="辨证录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
