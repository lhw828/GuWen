<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 28 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 28 页/共 159 页</h1>
    <div class="content">　　胃之大络，名曰虚里，贯膈络肺，出于左乳下，其动应衣，脉宗气也。

　　五脏之脉，资生于胃，胃为中土，气通四旁，故胃之大络，名曰虚里。大络，胃外之络脉也。虚里，四通之义也。其络，中贯膈、上络肺，横出于左乳之下，其动则外应于衣，是经脉之宗气也。是知胃络，不但通四旁，贯膈络肺，而且合于宗气，此言胃络之平气也。

　　盛喘数绝者，则病在中，结而横，有积矣。

　　盛喘而数，其气欲绝者，是宗气不上出于肺，以司呼吸，则其病在膈中也。病在膈中，故宗气内结而横逆，结而横，则膈中有积矣，此言胃络之病气也。

　　绝不至，曰死。乳之下，其动应衣，宗气泄也。

　　宗气脱而绝不至，则曰死。所以然者，以宗气出于乳之下，其动应衣，今绝不至，是宗气泄也。泄，犹脱也。此言胃络之死气也。是不但五脏之脉，有平脉病脉死脉；而宗气之脉，亦有平气病气死气也。

　　欲知寸口太过与不及，寸口之脉，中手短者，曰头痛。寸口脉，中手长者，曰足胫痛。寸口脉，

　　中手促促，上击者，曰肩背痛。寸口脉，沉而坚者，曰病在中。寸口脉，浮而盛者，曰病在外。寸

　　口脉，沉而弱，曰寒热，及疝瘕，少腹痛。寸口脉，沉而横，曰胁下有积，腹中有横积痛。寸口脉，沉

　　而喘，曰寒热。

　　上三中，去声。横，去声。胃脉属土，位居关部，上寸下尺，亦以胃气为本，故举寸口尺中之脉以明之。欲知寸口太过与不及之脉病，须以长短浮沉之脉而知之。寸口之脉，中于手指之下，脉气短者，短则气虚。不及于上，故头痛，头痛正虚于上也。寸口脉中于手指之下，脉气长者，长则气盛，太过于下，故足胫痛。足胫痛邪实于下也。寸口脉中于手指之下，脉气促，而上击者，促则内虚，不及于内，上击则外实，太过于外，故肩背痛。肩背痛，内虚外实也。寸口脉沉而坚者，太过于内也，故病在中。寸口脉，浮而盛者，太过于外也，故病在外。寸口脉，沉而弱者，不及于内也，故为寒热及疝瘕，而少腹痛。寸口脉，沉而横者，太过于内也。故胁下有积。而腹中亦有横积痛，寸口脉，沉而喘者，或太过，或不及，故但为寒热，寒热之证，有有余，有不足也。横，横逆。喘，喘急。横与喘，言脉之形象，非谓病也。

　　脉盛滑坚者，曰病在外。脉小实而坚者，曰病在内。脉小弱以涩，谓之久病。脉滑浮而疾者，

　　谓之新病。脉急者，曰疝瘕。少腹痛，脉滑者曰风。脉涩者，曰痹。缓而滑，曰热中。盛而紧，曰胀。

　　此复言太过不及之脉病，以足上文未尽之意。脉盛滑坚，则阳气太过，故曰病在外。脉小实而坚，则阴气太过，故曰病在内。脉小弱以涩，则气血不及，故谓久病。脉滑浮而疾，则气血太过，故谓新病。疝瘕少腹痛，有虚有实，上文寸口脉沉弱，病疝瘕少腹痛，乃正气不足也。此脉急而曰疝瘕少腹痛，乃邪气有余也。脉滑为风者，风为阳邪，善行数变，故脉滑也。脉涩为痹者，痹主闭拒，血气凝滞，故脉涩也。脉缓而滑者，土气内虚，阳热过盛，故曰热中。脉盛而紧者，土气有余，邪气内实，故曰胀也。此论太过不及之脉，而知有余不足之病，不但寸口为然，所以足上文未尽之意者如此。

　　脉从阴阳，病易已。脉逆阴阳，病难已。脉得四时之顺，曰病

　　无它。脉反四时，及不间脏，曰难已。

　　易、间，皆去声。太过不及之脉，而有有余不足之病，尤贵阴阳之相从，故脉从阴阳，其病易已，脉逆阴阳，其病难已，所谓脉从阴阳者，脉得四时之顺也。顺者，春弦、夏钩、秋毛、冬石也。

　　得顺，则虽病无他；无他，无他变也。所谓脉逆阴阳者，脉反四时也。反者，胃而有毛，胃而有石，毛而有弦，石而有钩也。间脏者，外淫之邪，始伤皮毛，肺先受之，肺欲传肝，而肾间之，肾欲传心，而肝间之，肝欲传脾，而心间之，心欲传肺，而脾间之，脾欲传肾，而肺间之，乃子母相生，脏不受刑，今不间脏，则脏受刑，故病难已。

　　臂多青脉，曰脱血。尺脉缓涩，谓之解 安卧。脉盛，谓之脱

　　血。尺涩脉滑，谓之多汗。尺寒脉细，谓之后泄。脉尺粗常热者，谓之热中。

　　解，懈同。 ，音亦。余篇解、 同。上文诊寸口而知病之所在，此诊尺脉而知病之所在也。自此至妇人妊子，其辞意与《灵枢·论疾诊尺》论大略相同。臂多青脉者，自尺脉而至于臂，臂内络脉之色多青也。肝色青，肝藏血，臂多青脉，则知肝血不能热肉充肤，淡渗皮毛，故曰脱血。若尺脉缓涩，则气血内虚，故谓之解 安卧。解 ，犹懈怠，安卧，犹嗜卧也。不但臂多青脉曰脱血，若尺脉强盛，则阴气不和，亦谓之脱血。尺涩，尺肤涩也。脉滑，尺脉滑也，肤涩脉滑，则气机从阴出阳，故谓之多汗。尺寒，尺肤寒也。脉细，尺脉细也。肤寒脉细，则生阳之气不能外达，故谓之后泄。粗，犹大也，尺粗，尺脉大也。常热，肤常热也。脉粗肤热，则阳气有余，故谓之热中。此诊尺脉尺肤，而知病之所在也。

　　颈脉动喘疾咳，曰水。目内微肿，如卧蚕起之状，曰水。溺黄

　　赤安卧者，黄胆。已食如饥者，胃疸。面肿，曰风。足胫肿，曰水。目黄者，曰黄胆。

　　溺，鸟，去声。更有不待诊尺，但论疾而知其病之所在者，如颈脉动喘疾咳，则知水气内动，故曰水。

　　目内微肿，如卧蚕起之状，则知水气外呈，故亦曰水。若溺黄赤安卧，则知湿热在中，而为黄疸。已食如饥，则知邪热在中，而成胃疸。论其面肿，则知风动于上，故曰风，论其足胫肿，则知水动于下，故曰水。所谓黄胆者，不但溺黄赤安卧，必目黄者，始曰黄胆。上文未言目黄，故重言以申明之。此论疾而知其病之所在也。

　　妇人，手少阴动甚者，妊子也。

　　少阴尺脉也，诊尺之法，即知病之所在，亦可知妇人之有妊。妇人两手少阴脉动甚者，则知肾气有余，感天一所生之气，故妊子也。

　　脉有逆从，四时未有藏形。春夏而脉瘦，秋冬而脉浮大，命曰逆四时也。

　　脉有逆从，即上文脉从阴阳，脉逆阴阳之谓也。四时未有藏形，至春夏而脉未弦钩，至秋冬而脉未毛石也。春生夏长，其气外盛，而脉反瘦，秋收冬藏，其气内敛，而脉反浮大，与时不顺，命曰逆四时也。

　　风热而脉静，泄而脱血，脉实，病在中，脉虚，病在外。脉涩坚者，皆难治。命曰反四时也。

　　有病之脉，亦贵阴阳外内之相应。如风热之病，阳气盛也。脉应洪大，而反静，泄而脱血，阴虚病也。

　　脉应内虚，而反实，病在中，则邪实于内，脉应沉实，而反虚。病在外，则邪盛于外，脉应浮大，而反涩坚，此脉不应病，病不应脉，皆为难治。亦命曰反四时也。

　　人以水谷为本，故人绝水谷，则死。脉无胃气，亦死。所谓无胃气者，但得真脏脉，不得胃气也。所谓脉不得胃气者，肝不弦，肾不石也。

　　人籍水谷以生，是人以水谷为本。人非水谷不生，故人绝水谷则死。人绝水谷则死，而脉无胃气亦死。所谓无胃气者，但得真脏脉，不得柔和之胃气也。所谓脉不得胃气者，至春而肝不微弦，至冬而肾不微石也。此脉本于胃，而胃本于水谷也。

　　太阳脉至，洪大以长。少阳脉至，乍数乍疏，乍短乍长。阳明脉至，浮大而短。

　　此举三阳之脉象，以明胃气合于三阳之六腑。下文平脉病脉死脉，以明胃气合于三阴之五脏也。太阳，巨阳也。太阳脉至，则洪大以长，此阳气有余，而主开之象也。少阳，初阳也，少阳脉至，则乍数乍疏，乍短乍长，此初阳渐生，而主枢之象也。阳明，二阳也。阳明脉至，则浮大而短，浮大，阳也。浮大而短，阳明主阖之象也。三阳主六腑，胃气合于六腑，故举三阳之脉以明之。

　　夫平心脉来，累累如连珠，如循琅 ，曰心平。夏以胃气为本，病心脉来，喘喘连属，其中

　　微曲，曰心病。死心脉来，前曲后居，如操带钩，曰心死。

　　五脏有平脉、病脉、死脉，皆以胃气为本。夫平心脉来，其脉来累累然如连珠之滑利，复如循琅 之平和，心脉如是，则心气通调，如曰心平。心主夏火，故夏以胃气为本。若病心脉来，其脉喘喘急疾而连属，不若累累之连珠也，其中微曲，不若循琅 之平和也。心脉如是，则心气不和，故曰心病。

　　若死心脉来，前诊则脉曲如钩，后则居而不动，其曲也如操带钩，无柔合之胃气，故曰心死。

　　平肺脉来，厌厌聂聂，如落榆英，曰肺平。秋以胃气为本，病肺脉来，不上不下，如循鸡羽，

　　曰肺病。死肺脉来，如物之浮，如

　　风吹毛，曰肺死。

　　厌，平声。厌厌聂聂，安静而轻小也。如落榆 ，轻薄而不虚也。此乃肺之平脉，肺主秋金，故秋以胃气为本，不上不下，似浮非浮，似沉非沉，而非厌厌聂聂也。如循鸡羽，极轻极虚，不若榆之落也，故曰肺病。如物之浮，虚而无根也。如风吹毛，散而不收也。脉无胃气，故曰肺死。

　　平肝脉来， 弱招招，如揭长竿末梢，曰肝平。春以胃气为本，病肝脉来，盈实而滑，如循长竿，

　　曰肝病。死肝脉来，急益劲，如新张弓弦，曰肝死。

　　弱招招，柔和而起伏也，如揭长竿末梢，应指而上下也，此乃肝之平脉。肝主春木，故春以胃气为本，盈实而滑，不 弱矣。如循长竿，其体坚硬，不若末梢之上下矣。故曰肝病，急益劲者，较之滑脉而且急，较之长竿而益劲，其劲急也，如新张之弓弦，无柔和之胃气，故曰肝死。

　　平脾脉来，和柔相离，如鸡践地，曰脾平。长夏以胃气为本，病脾脉来，实而盈数，如鸡举足，曰

　　脾病。死脾脉来，锐坚，如乌之喙，如乌之距，如屋之漏，如水之流，曰脾死。

　　喙，音诲，余篇同。和柔相离，本中土和柔之气，而离散于四旁也。如鸡践地，鸡足，四爪践地，犹脾土和柔而濡润也。此脾之平脉，合于季土，故长夏以胃气为本，实而盈数，其脉牢固有余，不和柔而四散也。如鸡举足，其脉拳而收敛，不如践地之舒布也，故曰脾病。锐坚，锐利坚固，不柔和也。

</div>
    <div class="pagination">
<a href="黄帝素问直解_page27.html">上一页</a><span>...</span><a href="黄帝素问直解_page23.html">23</a><a href="黄帝素问直解_page24.html">24</a><a href="黄帝素问直解_page25.html">25</a><a href="黄帝素问直解_page26.html">26</a><a href="黄帝素问直解_page27.html">27</a><span class="current-page">28</span><a href="黄帝素问直解_page29.html">29</a><a href="黄帝素问直解_page30.html">30</a><a href="黄帝素问直解_page31.html">31</a><a href="黄帝素问直解_page32.html">32</a><a href="黄帝素问直解_page33.html">33</a><span>...</span><a href="黄帝素问直解_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
