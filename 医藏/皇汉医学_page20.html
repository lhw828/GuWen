<!DOCTYPE html>
<html>
<head>
    <meta charset="UTF-8">
    <title>皇汉医学 - 第 20 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 20 页/共 77 页</h1>
    <div class="content">　　射干麻黄汤之注释
　　咳而上气，喉中水鸡声，射干麻黄汤主之。(《金匮要略》)
　　【注】
　　《类聚方广义》本方条曰：「水鸡声者，为痰与气相触之声，在喉中连连不绝也。」苏颂曰：「蛙即今水鸡是也。」陶弘景曰：「蛙与虾蟆一类，小形而善鸣者为蛙。余按水鸡非今之水鸡(秧鸡)，蛙即今之青蛙。喉中水鸡声者，当呼吸时，咽喉之内发出如蛙鸣之谓也。」
　　射干麻黄汤方
　　射干3.5克，麻黄、生姜各5克，细辛、紫菀、款冬花各3.5克，五味子6克，大枣3克，半夏7克。
　　上细锉，以水三合，煎一合。去滓，一日分三回温服。
　　先辈之论说
　　《类聚方广义》本方条曰：「治久咳不止，或产后喘咳，颈项生痰疬，累累如贯珠者，去细辛、五味子，倍射干，加皂角子，有效，兼用南吕丸。」
　　《勿误药室方函口诀》本方条曰：「此方用于后世之哮喘。水鸡声者，形容哮喘之呼吸也。射干、紫菀、款冬花利肺气，合麻黄、细辛、生姜之发散，与半夏之降逆，五味子之收敛，大枣之安中而成一方之妙用。比西洋合炼之制药较胜多多矣。」
　　故恩师和田先生曰：「本方用于急性肺炎大势解后，有妙效。」
　　求真按：「先师治急性肺炎，先以桔梗白散，经吐下后，用本方。然本方含细辛、紫菀、款冬花之温药，故发热时不可轻用。」
　　射干之医治效用
　　《本草备要》曰：「射干，苦寒有毒，能泻实火，火降则血散肿消，痰结自解。能消老血，行太阴、厥阴之积痰，为治喉痹、咽痛之要药。消结核、癜疝、疟母，通经闭，利大肠，镇肝，明目。」
　　由此说观之，则本药当为有力之消炎解凝药，有驱瘀血及缓下作用。
　　紫菀之医治效用
　　《本草备要》曰：「紫菀，辛温润肺，苦温下气。补虚调中，消痰止渴，治寒热结气，咳逆上气，喘嗽脓血(专治血痰，为血劳之圣药)，肺经虚热，小儿惊痫。能开喉痹，取恶涎。然辛散而性滑，故不宜多用、独用。」
　　由此说观之，则本药当为温性之镇咳祛痰药，兼有和血作用。
　　款冬花之医治效用
　　《本草备要》曰：「款冬花，辛温纯阳，泻热润肺，消痰除烦，定惊明目。治咳逆上气、气喘喉痹、肺痿、肺痈、咳吐脓血，为治嗽之要药。」
　　由此观之，则本药当为温性之镇咳祛痰药。
　　厚朴麻黄汤之注释
　　咳而脉浮者，厚朴麻黄汤主之。(《金匮要略》)
　　【注】
　　浅田氏曰：「此方之药有似小青龙加石膏汤，然降气之力为优，故用于喘息上气有效。主溢饮者，宜小青龙加石膏，又与射干麻黄汤互用。然此方宜于热强脉浮者，与彼方之用于无热有异也。又富贵安佚之人过于膏粱，腹满而咳者，此方加大黄有效。麻黄与大黄为伍，势如表里，与《千金》黑散同意，有奇效也。」
　　求真按：「此说甚佳，以之解本条，并可作类方之鉴别法。」
　　厚朴麻黄汤方
　　厚朴5克，麻黄4克，石膏20～100克，杏仁、半夏、五味子各7克，干姜、细辛各2.5克，小麦30克。
　　上细锉，以水三合，煎一合。去滓，一日分三回温服。
　　小青龙汤之注释
　　伤寒表不解，心下有水气，干呕，发热而咳，或渴，或利，或噎，小便不利，少腹满，或喘者，小青龙汤主之。(《伤寒论》)
　　【注】
　　平素胃内有停水之人，若患感冒或肠伤寒时，表证与胃内停水因相互错综之关系引起诸般之症状，即干呕者，因胃内停水被表热冲动而上逆；发热者，因有表证；咳者，因表热与停水迫于呼吸器；渴与利，即下痢，因停水之下行；噎者，由咽下之饮食物与上迫之停水冲突也；小便不利者，由于停水上行而不下降；少腹满者，因停水集于下腹部；喘者，表热与停水内迫于呼吸器也。故以麻黄、桂枝解表证，用桂枝抑压水毒之上迫，以细辛、干姜、半夏去胃内停水，用芍药、五味子收固咳嗽及其它，以甘草调和诸药，且缓和组织之紧缩，则宿疴之胃内停水与新病之表证俱可脱然消散，故师断定以小青龙汤主之也。
　　小青龙汤与大青龙汤之名称，因此二方中麻黄之色青，以拟往古四神，即青龙、白虎、玄武、朱雀之一青龙神之意而命名之也。白虎汤之称呼，因君药之石膏色白，拟白虎神；玄武汤(又名真武汤)之名，因所配之附子色黑，以象玄武神也；朱雀汤(亦名十枣汤)之称，因大枣之色赤，象朱雀神也。
　　伤寒表不解，心下有水气，咳而微喘，发热不渴。服汤已渴者，此寒去欲解也，小青龙汤主之。(《伤寒论》)
　　【注】
　　「小青龙汤主之」一句，当假定接续「发热不渴」句解之。又「服汤已」以下，「汤」即本方，是叙服后起治愈转机，可知始不渴者，因胃内有停水，服药后渴者，药力能驱逐停水，使胃内干燥(比较的)，故曰：「寒去欲解也。」
　　咳逆倚息不得卧，小青龙汤主之。(《金匮要略》)
　　【注】
　　倚息者，凭依于物而呼吸之意，即呼吸困难也。
　　妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。(《金匮要略》)
　　【注】
　　本条是示先表后里之法则，即先宜解表而后可攻里也。涎沫者，如《类聚方广义》云：「程林曰：『连绵不断者曰涎，轻浮而白者曰沫。涎为津液所化，沫为水饮所作。』《百方口诀外传》云：『凡治咳痰以小青龙汤者，其涎沫与咳嗽宜注意，其所吐之痰如淡茶，是名痰沫，此痰沫而喘急者，是小青龙汤之咳嗽也。』」
　　小青龙汤方
　　麻黄、芍药、干姜、甘草、桂枝、细辛各3.5克，五味子6克，半夏7克。
　　煎法用法同前。
　　先辈之论说治验
　　《千金方》曰：「小青龙汤，治妇人霍乱呕吐。」
　　《御药院方》：「细辛五味子汤(即本方)治肺气不利，咳嗽喘满，胸膈烦闷，痰沫多，喉中有声，鼻塞清涕，头痛目眩，四肢倦怠，咽嗌不利，恶逆恶心。」
　　《医学六要》曰：「脚气上气喘息，初起有表邪者，小青龙汤加槟榔。」
　　《医宗金鉴》曰：「小青龙汤，用于杂病之肤胀水肿证，以发汗而利水。」
　　《建殊录》曰：「一女子患病，众医以为劳瘵也，而处方皆无效，羸瘦日甚，旦夕且死。其父素惧古方，逾月，其女死。后二年，其妹病，其父谒曰：『仆初有五子，四人已亡，其病皆劳瘵也。盖年及十七，则其春正月瘵必发，至秋八月则必死。今季子年十七，又病此，仆固非不知古方有奇效，但惧其多用峻药耳，然顾以缓补之剂救之，未见一效，愿先生治之，虽死亦无悔焉。』先生诊之，气力沉弱，四肢惫惰，寒热往来，咳嗽殊甚，作小青龙汤及滚痰丸杂进，其年未至八月，痊愈复常。」
　　求真按：「此证虽称痨瘵，其实恐似是而非也，何则？余诊多数之肺结核，未曾见有麻黄剂证也，读者不可轻信之。」
　　《方舆輗》本方条曰：「初学小青龙为治咳之主方，然小青龙之专效在于逐水发邪，盖此咳由于水与邪相激而发，故用此汤以发邪，则咳自止矣。《金鉴》沈明宗注此方，乃为寒风挟饮而成咳嗽之主方也，可谓能得方意矣。余又读吉益氏《建殊录》有曰：『长门泷鹤台贻书于吉益东洞曰：“凡中风寒邪，有水迎之，则其候有头痛、恶寒、汗出、痰涌、目泪、鼻涕、一身走痛等类，逐水则邪除，故汗出而愈。”于是桂枝、麻黄、细辛、半夏、干生姜辈之才能可得而知矣。』夫医虽小道，然以之事亲与养身，泷氏亦深知此道，原以有力之大儒先生，其所见固与庸医之眼目不同也。」
　　《勿误药室方函口诀》本方条曰：「此方治表不解而心下有水气喘咳者，又可用于溢饮之咳嗽。其人咳嗽喘急，至于寒暑则必发，吐痰沫而不得卧，喉中如结，心下有水饮也，宜此方。若上气烦躁，宜加石膏。又于胸痛、头疼、恶寒、汗出，与发汗剂，虽为禁法，然于喘而有汗证仍用小青龙汤，与麻杏甘石之用于汗出者同意。一老医传中云：『此证之汗，必臭气颇甚，可为一征。此方用于诸病之目的，主痰沫、咳嗽，无里热之证。』」
　　求真按：「上二说甚佳，宜玩味之。」
　　小青龙汤加石膏之注释
　　肺胀，咳而上气，烦躁而喘，脉浮者，心下有水，小青龙汤加石膏主之。(《金匮要略》)
　　【注】
　　肺胀云者，《杂病辨要》曰：「风寒客肺，上气喘躁者，名曰肺胀。」
　　由肺胀之字义考之，肺胀者，恐为急性支气管炎或同性支气管肺炎兼急性肺气肿也。上气与上逆略同，因咳嗽剧烈之所致，故云咳而上气也。烦躁者，混乱忧闷之义，与上气均为石膏证，故新加之。
　　小青龙汤加石膏方
　　小青龙汤中加石膏20～100克。
　　煎法用法同前。
　　先辈之论说
　　《方舆輗》本方条曰：「大青龙、小青龙加石膏二汤，虽俱有烦躁，然在大青龙系不汗出，在小青龙加石膏系偏于心下有水气，此二方之所以分也。」
　　又按小青龙本条，其证缓，而《金匮》咳逆倚息不得卧，则颇急矣。此条之烦躁而至于喘，是尤急也，故证立肺胀之名，于方加石膏也。
　　发热咳嗽，多吐白沫者，以平剂缓图，则不日成劳矣。予乘其初起，用小青龙加石膏而全生保命者，数十人。
　　大青龙汤之注释
　　太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。服之则厥逆，筋惕肉瞤，此为逆也。(《伤寒论》)
　　【注】
　　和久田氏曰：「此章大概以『不汗出』三字(求真按：『因原文云不汗出，故和久田指之』)为主眼。按论中之不汗出，文有异同，其旨趣当各有别，如曰汗不出，曰不汗出，曰无汗，曰不发汗是也。汗不出者，可读虽发汗亦不出，即促使其出汗而仍不出也。不汗出者，可读以汗不出，表有水气，当成汗而出，但不成汗而出也，故以「而烦躁」三字接之，谓汗不出而烦躁也。无，为「有」之反对，宜有汗处，其汗无也，是因表有瘀水之隔，故曰无汗，葛根汤证及麻黄汤证是也。不发汗者，用发汗剂而不发汗也。然则此大青龙汤证，首句冠以太阳中风，是示素无重病，肌表之水，不汗可愈，但今其水不自汗出，故腠理闭塞。脉中有势，而现浮紧，及发热恶寒，身疼痛而烦躁也。」
　　《活人书》曰：「治大青龙汤之病，与麻黄汤相似，但病最重又加烦躁者，为用此汤之指南，宜复无异议矣。」
　　柯氏曰：「盖仲景凭脉辨证，只审其虚实，故中风伤寒，不论脉之缓紧，但于指下有力者为实，脉弱无力者为虚。汗不出而烦躁者为实，汗出多而烦躁者为虚。证在太阳而烦躁者为实，证在少阴而烦躁者为虚。实者宜服大青龙汤，虚者不宜服也，此最易知也。」
　　求真按：「互参以上三说，则本方之用途自然了解。然服之则厥逆云云，是因误用本方也。至于此变证之治法，古说纷纭，未能一致。《尚论‧编后条辨及缵论》均云：『宜用真武汤。』东洞亦赞之，殆有定论之观。独吉益南涯反对之曰：『若误服之，即致此逆，筋惕肉，故云逆也。』《尚论‧编后条辨及缵论》中『为逆也』之下有『以真武汤救之』六字，非也。此条是举逆证以戒其误治，非为处方也，诸家之载处方，非作者之本意。若论处方，则为茯苓四逆汤证，非真武汤证也。误治厥逆，未尝见真武汤证也，以甘草之有无可考之。其是非虽难判定，然余往年偶然遭遇此证，茯苓四逆汤仅一服而愈。由此观之，则南涯氏说似优。」
　　伤寒，脉浮缓，身不疼，但重，乍有轻时，无少阴证者，大青龙汤发之。(《伤寒论》)
　　【注】
　　和久田氏曰：「此条可疑为少阴真武汤之证，就前之中风不剧，而反深也。然此『但身重』一证可疑，故名曰伤寒而用大青龙汤也。少阴真武汤证者，四肢沉重疼痛，然此证身不疼，但重，乍有轻时，则非有里水所致之重可知，是邪隐伏于肌表之间而未发，大青龙汤为发肌表之水邪及邪气之主方。既辨如前，今若详审无少阴真武证，故以大青龙汤发隐伏之邪气，可自汗出之，不曰主之，而曰发之，可知此方为发汗之主剂矣。余曾治一病妇有如此证者，数日不愈，然使服大青龙汤一帖，一炊时，汗出如流，不日复常。可知古方之妙用矣。」
　　求真按：「本方为桂枝去芍药汤之加味方，则其腹证亦相类似。中有石膏，则其证常如舌有白苔(或带微黄白色)，否则其舌与口唇均干燥无津，宜注意之。」
　　病溢饮者，当发其汗，大青龙汤主之，小青龙汤亦主之。(《金匮要略》)
　　【注】
　　溢饮者，《金匮》云：「饮水流行，归于四肢，当汗出而不汗出，身体疼重，谓之溢饮。」
　　由此观之，则为一种水肿或水气性疼痛证也明矣。然此一证，何以有大、小二青龙汤之异？古来议论纷纷，如尾台氏断此证当以大青龙汤发汗，无关于小青龙汤也，是知其一，不知其二之僻说也。因大青龙汤为治外表之水气，不能治心下之水气；小青龙汤治心下之水气，不主外表之水气，则大青龙汤可用于溢饮者较为明显，无可议论也。然于小青龙汤证，若任久不治，则心下之水气不泄，遂泛滥于外表，致成溢饮也。是仲景所以称大青龙汤主之，小青龙汤亦主之，而断为不误也。
　　大青龙汤方
　　麻黄11克，桂枝、甘草、杏仁各3.5克，生姜、大枣各5.5克，石膏20～100克。
　　煎法用法同前。
　　先辈之论说治验
　　东洞翁本方定义曰：「治喘及咳嗽，渴欲饮水，上冲，或身痛恶风寒者。」
　　《医事惑问》曰：「一男子患肿满，乞诊于余。诊之喘鸣迫息，烦渴，小便不通，因与大青龙汤，经过四十日，无药效，其时疑其药方之当否。余曰：『药效之迟速不可论，当论方诚的中否也。』然犹有疑色，除此外无的中之方也，故犹用大剂。再经二十日，以有急变来告，往观之，前证益剧，恶寒战栗，漉漉汗出，举家骚然，以为命将终矣。余曰：『无关生死事，此所谓“若药不暝眩，厥疾不瘳也”。』犹用前剂，则终夜大汗出，换衣六七次。至翌日，肿满减半，喘鸣亦平，小便快利。再过十日而复常。」
　　求真按：「余亦曾以本方速愈剧性肾脏炎。」
　　《生生堂治验》曰：「一妇人产后浮肿，腹部胀满，大小便不利，饮食不进。其夫医也，躬亲疗之，不效。年许，病愈进，短气微喘，时与桃花加芒硝汤，无效。于是请救于师，师往诊之，脉浮滑，按其腹，水声漉漉然。谓其主人曰：『子之术当也，然病犹未知时，则当更求他法。夫当下而不下，即当更吐之，和之。不当，即当发之，所谓开南窗而北窗自通。又张机所谓与大承气汤不愈者，瓜蒂散主之之类也。』主人曰：『善。』因与大青龙汤，温覆之，其夜大发热，汗出如流。翌日，又与之如初。三四日后，小便通利，日数行。五六日间，腹满如忘，与前方几百余帖，复原。」
　　《方舆輗》本方条曰：「溢饮为四饮之一，此由水气溢于表也，其变或肿如风水者有之，或痛类痛风者有之，比类取大青龙汤微似汗，即愈。」
　　求真按：「大、小青龙汤方意相似。大青龙者，以大发之剂伍以石膏；小青龙者，虽无石膏，品味八也。其缓急以此亦可知矣。」
　　喻嘉言曰：「大青龙者，升天而行云雨也；小青龙者，鼓波而奔沧海也。治饮证者，以小青龙为第一义也。」
　　又吉益氏亦为医中之杰，大叹此论之美为千载之卓见，可谓能知仲景之方矣。
　　《类聚方广义》本方条曰：「治麻疹，脉浮紧，寒热头眩，身体疼痛，喘咳咽痛，不汗出而烦躁者。」
　　治眼目疼痛，流泪不止，赤脉怒张，云翳四围，或眉棱骨疼痛，或头疼耳痛者。又治烂睑风，涕泪稠黏，痒痛甚者，俱加芣茨佳，兼以黄连解毒汤加枯矾，频频熏洗，每夜临卧服应钟散，每隔五日或十日可与紫圆五分或一钱以下之。治雷头风，发热恶寒，头脑剧痛如裂，每夜不能眠者，若心下痞，胸膈烦热者，兼服泻心汤、黄连解毒汤，若胸膈有饮，心中满，肩背强急者，当以瓜蒂散吐之。
　　风眼证，暴发剧痛者，若不早行救治，则眼球破裂进出，最为险急之证。急用紫圆一钱至一钱五分取峻泻数行，大势已解，而后宜用此方。随其腹证情形，兼用大承气汤或大黄硝石汤、泻心汤、桃核承气汤等。
　　治小儿赤游丹毒，大热烦渴，惊惕，或痰喘壅盛者，兼用紫圆或龙葵丸。急惊风，痰涎沸涌，直视口噤者，当先选熊胆、紫圆、走马汤等取吐下后，大热烦躁，喘鸣搐搦不止者，宜以此方发汗之。
　　《勿误药室方函口诀》本方条曰：「此方为发汗之峻发剂，无待论矣。即其它之溢饮或肺胀，其脉紧大，表证盛者，用之有效。又天行赤眼或风眼初起，此方加车前子以大发汗时，有奇效。盖风眼为目之疫热，故非峻发无效也，此方为麻黄汤之重要者。」
</div>
    <div class="pagination">
<a href="皇汉医学_page19.html">上一页</a><span>...</span><a href="皇汉医学_page15.html">15</a><a href="皇汉医学_page16.html">16</a><a href="皇汉医学_page17.html">17</a><a href="皇汉医学_page18.html">18</a><a href="皇汉医学_page19.html">19</a><span class="current-page">20</span><a href="皇汉医学_page21.html">21</a><a href="皇汉医学_page22.html">22</a><a href="皇汉医学_page23.html">23</a><a href="皇汉医学_page24.html">24</a><a href="皇汉医学_page25.html">25</a><span>...</span><a href="皇汉医学_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
