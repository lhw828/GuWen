<!DOCTYPE html>
<html>
<head>
    <meta charset="UTF-8">
    <title>灵枢识 - 第 67 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵枢识 - 第 67 页/共 77 页</h1>
    <div class="content">　　虚与实邻 知决而通之 马云。若虚与实邻。则知决虚实而通之。张云。邻、近也。近则易疑。

　　疑则以似为是。冰炭相反矣。故当知决而通之。志云。虚与实邻者。血与气之不和也。故决而通之。

　　犯而行之 赵府本张本。犯、作把。正脉道藏熊本并云。犯、一作把。张云。邪客大络者。左注右。

　　右注左。把而行之。即缪刺也。志云。左右不调者。人迎气口之不调。故当犯而行之。简案、左为人迎。右为气口。出于王叔和。而古无其说。志误。

　　阴阳不奇 马云。人身阴阳。诸经相为配合。未尝有奇行者。能知各经之所起。张云。奇、不偶也。

　　不奇则和矣。故知起时。志云。阴阳不奇者。脏腑阴阳。交相配合。十二经脉。交相贯通也。故知起时者。如乘秋则肺先受邪。乘春则肝先受邪之类也。

　　审于本末（止）刺道毕矣 马云。禁服篇云。审其本末。察其寒热。又终始篇云。本末之寒。温之相守司也。张云。本末、标本也。寒热阴阳也。所在三部九候之病脉处也。官、任也。九针不同。各有所宜。

　　能知以上之法而任用之。则刺道毕矣。

　　明于五输 马云。五脏有井荥俞经合之五俞。六腑有井荥俞原经合之六俞。然六腑之原并于俞。则皆可称为五俞也。徐疾者。针法也。（小针解云徐而疾则实疾而徐则虚是也）屈伸出入者。经脉往来也。（见邪客篇屈折逆顺之数）言阴与阳合于五行者。泛言阴阳分而为五行也。五脏六腑亦有所藏者。指人身有阴阳五行也。（如肺为阴大肠为阳肺为金肝为木之类）四时八风尽有阴阳者。指天道有阴阳五行也。（八风见九宫八风篇）各得其位。合于明堂各处色部者。言人身之面部。各得其五行之位。合于明堂及各处之色部也。其面部之分为五脏六腑者。可以察其身形之所痛。（并见五色篇）其色见于左右上下者。可以知其何经之寒温。张云。皮肤之寒者多阴。温者多阳。滑者多实。涩者多虚。简案、甲乙以知其所苦一句。接下文为针法。

　　膈有上下（止）徐入之 甲乙无在字。稀、作布。疏、作涿。注。太素作希而疏之。（案涿字书无考涿音斫击也义难叶）马云。膈有上下。（心肺居于膈上脾居中州肝肾居于膈下）必知其病气之所在。先得其经脉之道。然后可以用针。稀者针之少也。疏者针之阔也。（终始篇云疏取之上）深者深入其针也。留者久留其针也。

　　引而去之 张云。泄于下也。

　　视前痛者 马云。视先痛者。常先取穴以刺之。所谓凡病必先治其本也。志云。视身以前痛者。常先取之。

　　留而补之 张云。补中气可以拒之。志云。候阳气至而针下热。补其阳以胜其寒也。

　　从合泻之 马云。从合穴以泻之。志云。合治内腑。使寒邪从肠胃以泻出之也。

　　上气不足（止）积而从之 张云。推而扬之。引致其气。以补上也。积而从之。留针随气。以实下也。

　　火自当之（止）下陵三里 马云。若阴阳皆虚。而针所难用。则用火以灸之。又有厥而寒甚。或骨廉下陷。或寒过于膝。则取下陵三里以补之。（下陵三里穴即三里见本输篇）

　　阴络所过（止）火所治之 甲乙。作火之所治。马云。又有阴络所过。为寒留止。或寒入于中。则必推其针而行以散之。又有经脉陷下者。则惟灸当之。（经脉篇云陷下则灸之禁服篇云陷下则徒灸之徒但也）

　　又有络脉结而坚紧者。亦用灸以治之。

　　不知所苦（止）针论毕矣 张云。寒邪在肌肉血脉之间。有不痛不仁。不知所苦者。当灸两跷之下。

　　即足太阳申脉。足少阴照海二穴也。然男子数阳。女子数阴。（见脉度篇）若男阴女阳。则反用矣。故为良工之所禁。调经论亦曰。病不知所痛。两跷为上。与此法同。

　　用针之服 必有法则 马云。此二句出八正神明论。服、事也。诗小雅。六月篇云。共武之服。

　　大雅板篇云。我言维服。

　　上视天光 下司八正 马云。上视天光。即八正神明论之所谓天寒无刺。天温无凝。月生无泻。

　　月满无补。月郭空无治是也。下司八正。即八正神明论之所谓八正者。所以候八风之虚邪以时至者也。（出九宫八风篇）简案、司、伺通。汉灌夫传。亦已使候司。

　　辟奇邪 马云。辟、当作避。张云。辟、避同。

　　观百姓 张云。兼人己而言也。简案、汉宣帝纪。观以珍宝。师古注。观、示也。

　　是得天之露（止）乃言针意 张云。天之风雨不时者。皆谓之露。岁露论曰。故诸逢其风而遇其雨者。命曰遇岁露焉。岁之虚者。乘年之衰。逢月之空。失时之和。因为贼风所伤。是谓三虚。闵士先云。得天之露者。清邪中上。阳中雾露之气也。简案、闵说恐非也。乃言针意一句。马志接下节。亦非。

　　法于往古（止）若神仿佛 马云。此节与八正神明论。大义亦相同。

　　邪气之中人也（止）莫知其情 止邪之中人也微。诸本。止、作正。此本误。当改。张云。邪气言虚邪也。

　　虚邪之中人也甚。故洒淅动形。正邪之中人也微。故但先见于色。而不知于身。此节与八正神明论互有发明。

　　所当参阅。又此数句。与邪气脏腑病形论同。

　　是故上工之取气（止）所取之处 马云。八正神明论曰。上工救其萌芽。必先见三部九候之气尽调。不败而救之。故曰上工。下工救其已成者。言不知三部九候之相失。因病而败之也。上工论气不论形。所以预取其气。而早救其萌芽。彼下工则反是矣。

　　泻必用员（止）气出乃疾 八正神明论。甲乙。员、作方。马云。遥、摇同。解、懈回。员、当作方。张云。员、流利也。切、直迫病所也。迎、夺也。遥、摇同。用针员活而迎夺之。则气出乃疾。故可以泻。闵士先云。泻必用圆者。圆活而转之。其气乃行也。

　　补必用方（止）无志其神 八正神明论。甲乙。方、作员。马云。方、当作员。张云。方即端正安静之谓。

　　外引其皮。令当其门。察穴于肌表也。左引其枢。右推其肤。微旋而徐推之。用针之枢要也。必端以正。安以静。坚心无懈。候气之诚确也。欲微以留。气下而疾出之。推其皮。盖其外门。出针之防护也。（离合真邪论曰推阖其门令神气存）真气得存。故可以补。用针之要。无忘其神者。总结前文而言。（小针解曰上守神者守人之血气有余不足可补泻也）按、补泻方员。义与八正神明论之文。似乎相反。然详求其意。各有发明。不可谓其误而忽也。

　　官能 闵士先云。官之为言司也。言各因其所能而分任之。以司其事。故曰官能。盖圣人欲得其人量材而官。授任而治。已不与于其间。而总司其成也。

　　可使传论 张云。如开导劝戒。解疑辨正之属。皆所谓传论也。

　　语徐（止）兼诸方 张云。语徐者不苟。安静者不乱。手巧者。轻重疾徐有妙。心审谛者。精思详察无遗。故可胜是任。

　　缓节（止）行气 张云。导引者。但欲营运血气。而不欲有所伤也。故惟缓节柔筋而心和调者。乃胜是任。其义可知。今见按摩之流。不知利害。专用刚强手法。极力困人。开人阙节。走人元气。莫此为甚。病者亦以谓法而所当然。即有不堪勉强忍受。多见强者致弱。弱者不起。非惟不能去病。而适以增害。用若辈者。

　　不可不为知慎。

　　疾毒（止）咒病 张云。人之恶口毒舌者。亦由禀赋。诸无所利。而独利于唾咒疾病。

　　爪苦（止）抑痹 张云。按积抑痹。亦上文导引行气之属。然积坚痹。固非爪苦手毒者不能破。术若相类。而用有轻重也。

　　非其人勿传 张云。气交变大论曰。得其人不教。是谓失道。传非其人。慢泄天宝。

　　手毒者（止）如故也 马云。试以按龟之法。则其手之甘毒自别矣。盖遇人之手有凶有善。犹用味之甘苦。故即以甘毒名之。毒即苦也。张云。龟能运任脉。其息以耳。而导引伏气。所以灵而多寿。不易于死。

　　故可用此以验人手之毒与否。手甘者。非以味言。即不毒之谓。简案、邦俗云。苦手者弄蛇。蛇畏缩不敢啮人。

　　岂手毒之谓欤。

　　卷六

　　论疾诊尺篇第七十四

　　诸本无篇字。

　　独调其尺 马云。邪气脏腑病形篇曰。脉急者。尺之皮肤亦急。脉缓者。尺之皮肤亦缓。脉小者。尺之皮肤亦减而少气。脉大者。尺之皮肤亦贲而起。脉滑者。尺之皮肤亦滑。脉涩者。尺之皮肤亦涩。故善调尺者。不待于寸。盖脉在内。肉在外。内外相应。故审其脉。验其肉。而病形自定也。愚谓诊人脉时。惟臂至尺泽可验。难以周身知之。故止以尺言也。

</div>
    <div class="pagination">
<a href="灵枢识_page66.html">上一页</a><span>...</span><a href="灵枢识_page62.html">62</a><a href="灵枢识_page63.html">63</a><a href="灵枢识_page64.html">64</a><a href="灵枢识_page65.html">65</a><a href="灵枢识_page66.html">66</a><span class="current-page">67</span><a href="灵枢识_page68.html">68</a><a href="灵枢识_page69.html">69</a><a href="灵枢识_page70.html">70</a><a href="灵枢识_page71.html">71</a><a href="灵枢识_page72.html">72</a><span>...</span><a href="灵枢识_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
