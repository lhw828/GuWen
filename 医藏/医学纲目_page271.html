<!DOCTYPE html>
<html>
<head>
    <meta charset="UTF-8">
    <title>医学纲目 - 第 271 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 271 页/共 379 页</h1>
    <div class="content">　　治胆虚冷，目眩头疼，心神恐畏，不能独处，胸中满闷，

　　茯神散

　　茯神（一两）远志防风细辛白术前胡人参桂心熟地甘菊花（各三分）枳壳（半两）上为末，每服三钱，水一盏，姜三片，煎六分，温服，不拘老幼皆宜服。

　　治胆虚目暗，喉痛数唾，眼目眩冒，五色所障，梦见被人争讼，恐惧面色变者，

　　补胆防风汤

　　防风（一钱）人参（七分）细辛芎甘草茯苓独活前胡（各八分）上粗末，每四大钱，水盏半，枣二枚，煎八分，去渣，食前服。

　　运气善恐皆属肝木虚。经云：木不及曰委和，委和之纪，其病淫动注恐是也。

　　内经针灸善恐有三：其一取肾。经曰：肾足少阴之脉，是动病气不足则善恐，心惕惕如人将捕之，虚则补之，寒则留之是也。

　　其二取肝。经云：肝虚则目KTKT无所见，耳无所闻，善恐如人将捕之，取其经厥阴与少阳是也。

　　其三取胆。经云：胆病者善太息，口苦，呕宿汁，心下澹澹，恐人将捕之，取阴陵泉。又云：善呕，呕有苦，善太息，心中，恐人将捕之，邪在胆，逆在胃，胆液泄则口苦，胃气逆则呕苦，故曰呕胆。取三里以下，胃气逆则少阴血络以闭胆逆，却调其虚实，以去其邪是也。

　　〔《甲》〕心如悬，哀而乱，善恐，嗌内肿，心惕惕恐如人将捕之，多涎出，喘少气，吸吸不足以息，然谷主之。澹澹而善惊恐，心悲，内关主之。（《千金》作曲泽。）

　　卷之三十伤寒部

　　伤寒通论

　　〔仲〕凡伤于寒，则为病热，热虽甚不死，若两感于寒而病者必死。尺寸俱浮者，太阳受病也，当一二日发，以其脉上连风府，故头项痛，腰脊强。尺寸惧长者，阳明受病也，当二三日发，以其脉侠鼻络于目，故身热目疼鼻干不得卧。尺寸俱弦者，少阳受病也，当三四日发，以其脉循胁络于耳，故胸胁痛而耳聋，此三经皆受病，未入于腑者，可汗而已。

　　尺寸俱沉细者，太阴受病也，当四五日发，以其脉布胃中，络于嗌，故腹满而嗌干。尺寸俱沉者，少阴受病也，当五六日发，以其脉贯肾络于肺系舌本，故口燥舌干而渴。（《活人》云：经云一二日少阴者，谓国中病时便入少阴，不经三阳也。大抵伤寒发于阳则太阳也，发于阴则少阴也。凡病一日至十二三日太阳症不能罢者，俱治太阳。有初得病便见少阴症者，宜攻少阴，亦不必先自巨阳。盖寒入太阳即发热而恶寒，入少阴即恶寒而不热。）尺寸俱微缓者，厥阴受病也，当六七日发。以其脉循阴器络于肝，故烦满而囊缩。

　　（烦满谓少腹烦满也。下文云：十二日厥阴病，阴囊缩。少腹微下，谓向者囊之缩者，今复病少腹之烦满，故令微下也。）此三经皆受病，已入于腑，可下而已。

　　若两感于寒者，一日太阳受之，即与少阴俱病，则头痛、口干、烦满而渴。二日阳明受之，即与太阴俱病，则腹满、身热、不欲食、谵语。三日少阳受之，即与厥阴俱病，则耳聋囊缩而厥，水浆不入。不知人者，六日死。若三阴三阳五脏六腑皆受病，则荣卫不行，脏腑不通，而死矣。

　　伤寒一日太阳受之，脉若静者为不传，颇欲吐，若躁烦，脉微急者，为欲传也。伤寒二三日，阳明、少阳症不见者，不传也。

　　伤寒三日，三阳为尽，三阴当受邪，其人反能食而不呕，此为三阴不受邪也。

　　问曰：伤寒三日，脉浮数而微，病患身温和者，何也？答曰：此为欲解也，以夜半。脉浮而解者，然汗出也，脉浮而解者，必能食也；脉不浮而解者，必大汗出也。三日少阳脉小，欲已也。（论见口苦、舌干。）其不两感于寒，更不传经，不加异气者，至七日太阳病衰，头痛少愈也；八日阳明病衰，身热少歇也；九日少阳病衰，耳聋微闻也；十日太阴病衰，腹减如故，则思饮食；十一日少阴病衰，渴止舌干已而嚏也；十二日厥阴病衰，囊缩少腹微下，大气皆去，病患精神爽慧也。太阳病，头痛至七日以上自愈者，行其经尽故也。

　　若欲再传经者，针足阳明，使不传则愈。

　　六七日脉至皆大，烦而口噤不言，躁扰者，必欲解也。（论见后条。）伤寒六七日，无大热，其人躁烦，此为阳去入阴故也。

　　若过十三日以上不间，（间，瘳也。）尺寸陷者，大危。

　　若更感异气变为他病者，当依旧坏症而治之。若脉阴阳俱盛，重感于寒者，变为温疟。阳脉浮滑，阴脉濡弱者，更遇于风，变为风温。阳脉洪数，阴脉实大者，遇温热变为温毒，为病最重也。阳脉濡弱阴脉弦紧者，更遇温气，变为温疫，以冬伤于寒，发为温病，脉之变症方治如说。（见后条。）凡发汗，欲令手足皆周至，然一时间许益佳，不可令如水流漓耳。若病不解，当重发汗，汗多则亡阳，阳虚不得重发汗也。（《活人》云：发汗必须如常覆盖，腰以上浓衣覆之，腰以下盖之。若腰以上淋满而腰以下至足心微润，病终不解。）凡云可发汗而无汤者，丸散亦可用，要以汗出为解，然不如汤随症良验。凡发汗，温服汤药，其方虽言日一二服，若病剧不解，当促其服，可半日间尽一二服。若与病相值，即便有所觉。

　　重病者一日一夜，当时观之。如服一剂，病症犹在，故当复作本汤服之。至有不肯汗出，服三剂乃解。若汗不出者，死病也。凡服汤药发汗，中病即止，不必尽剂。吐下亦如之。

　　许学士云：记一乡人伤寒身热，大便不通，烦渴郁冒。医者用巴豆下之，顷得溏利，宛然如旧。予观之，阳明结热在里，非大柴胡、承气不可，巴豆止去积，不能荡涤邪热蕴毒，亟进大柴胡等三服得汗而解。尝谓仲景一百一十三方，为丸者有五，理中、陷胸、抵当、乌梅、麻仁。是以理中、陷胸、抵当，皆大如弹子，煮化而服，与汤散无异。至于麻仁治脾约、乌梅治湿，皆用小丸以达下部。其他逐邪毒，破坚癖，导淤血，润燥粪之类，皆凭汤剂，未闻用巴豆小丸药以下邪气也。既下而病不除，不免重以大黄、芒硝下之，安能无损也哉。

　　凡伤寒之病，多从风寒得之，始表中风寒，入里则不消矣。拟欲攻之，犹当先解表乃可下之。若表已解而内不消，大满大实，坚有燥屎者，自可除下之，虽四五日不能为祸也。

　　服桂枝汤大汗出脉洪大者，复与桂枝汤如前法。（论见疟。）发汗解，半日许复烦，脉浮数者，可更发汗。（《活人》云：凡发汗病症仍在者，三日内可二三汗之，令腰以下周遍为度。）凡病，若发汗，若吐若下，若亡津液，阴阳自和者，必自愈。（重亡津液则不能作汗，故必待自和乃愈。）太阳病三日，已发汗、若吐、若下、若温针仍不解者，此为坏症，桂枝不中与也。观其脉症，知犯何逆，当随证治之。

　　夫病阳多者热，下之则硬。无阳阴强大便硬者，下之则必清谷腹满。

　　〔《脉》〕师持脉，病患欠者，无病也。脉之呻者，病也。言迟者，风也。摇头言者，里痛也。行迟者，表强也。

　　坐而伏者，气短也。坐而下一脚者，腰痛也。里实护腹如怀卵物者，心痛也。寸口诸微亡阳，诸濡亡血，诸弱发热，诸紧为寒，诸乘寒者则为厥，郁冒不仁，以胃无谷气，脾涩不通，口急不能言，战而栗也。（微脉极细而软，濡脉极软而浮细，弱脉极软而沉细。）病六七日手足三部脉皆至，大烦而口噤不能言，其人躁扰，必欲自解者，必当先烦，乃有汗而解。何以知？脉浮故知汗出解也。若脉和平，其人大烦，目重睑内际黄者，皆为欲解也。

　　问曰：脉病欲如愈未愈者，何以别之？答曰：寸口关上尺中三处，大小浮沉迟数同等，虽有寒热不解者，此脉为阴阳和平，虽剧当愈。（《针经》禁服篇云：寸口人迎两者相应，若引绳大小齐等者，名曰平人。言手之寸口脉与喉旁之人迎脉等齐为平人。后条云：六脉阴阳俱停，必先振栗汗出而解者是也。）凡得病，厥脉动数，服汤药更迟，脉浮大减小，初躁后静，此皆愈症也。脉浮数而微，病患身温和者，欲解也。（论见前条。）凡病反能饮水者，为欲愈。（论见腹渴。）太阴中风，脉阳微阴涩而长者，为欲愈。（论见腹满。）少阴中风，脉阳微阴浮者欲愈。（论见欲寐。）厥阴中风，脉微浮者欲愈，不浮未愈。

　　太阳病巳至未解。（见发热。）阳明病申至戌解。（见胃实。）少阳病寅至辰解。（见口苦。）太阴病亥至丑解。（见腹满。）少阴病子至寅解。（见欲寐。）厥阴病丑至卯解。（见气上撞心。）问曰：凡病欲知何时得，何时愈？答曰：假令日中得病，夜半愈者，以阳得阴则解也。夜半得病，日中愈者，以阴得阳则解也。病家人请云：病患苦发热，身体疼，病患自卧，师到诊其脉，沉而迟者，知其瘥也。何以知之？表有病者，脉当浮大，今反沉迟，故知愈也。假令病患云：腹内卒痛，病患自坐，师到脉之，浮而大者，知其瘥也。何以知之？若里有病者，脉当沉而细，今脉浮大，故知愈也。

　　问曰：病有战而汗出者因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战。以脉浮，故当汗出而解也。

　　若脉浮而数，按之不芤，此人本不虚，若欲自解，但出汗耳，不发战也。问曰：病有不战而汗出解者，何也？答曰：脉大而浮数，故知不战汗出而解也。

　　问曰：病有不战不汗出而解者，何也？答曰：其脉自微，此以曾经发汗，若吐若下若亡血，以内无津液，待阴阳自和，必自愈，故不战不汗出而解也。

　　上海藏云：战而后解者，太阳也，不战有汗而解者，阳明也，不战无汗而解者，少阳也。

　　太阳病未解，脉阴阳俱停，必先战栗汗出而解。阳微者汗解，阴微者下解。（论见发热篇。）凡脉大、浮、数、动、滑，此名阳也；沉、涩、弦、弱、微，此名阴也。凡阴病见阳脉者生、阳病见阴脉者死。阴阳俱盛，大汗出不解者，死。阴阳俱虚，热不止者，死。又诊生死详法。（并见诊法门。）服药不如方法，纵意违师，不须治之。

　　脉沉为在里，而反发其汗，则津液越出，大便难，表虚里实，久则谵语也。（论见谵语。）脉浮紧者，法当身疼痛，宜以汗解之。假令尺中迟者，不可发汗。何以知之？以荣气不足血少故也。（《活人》云：先以小建中汤加黄，如尺脉尚迟，再作一剂，却服柴胡桂枝二越婢一汤，其汤分小剂和解之愈。）许学士云：一乡人丘生者，病伤寒发热，头疼，烦渴，脉虽浮数无力，尺以下迟而弱。予曰：此虽麻黄症，而尺迟弱。仲景云：尺中迟者，荣气不足，血气微少，未可发汗。予于建中汤加当归、黄令饮，翌日脉尚尔，其家煎迫，日夜督发汗药，几不逊矣。予忍之，但只用建中调荣而已。至五日，尺部方应，遂投麻黄汤，啜二服，发狂，须臾稍定，略睡，已中汗矣。信知此事诚难，仲景虽云不避晨夜，即宜便治，医者亦须顾其表里虚实，待其时日，若不循次第，临时得安，损亏五脏，以促寿限，何足贵哉。昔《南史》载范云伤寒，恐不得预武帝九锡之庆，召徐文伯诊视，以实恳之曰：可便得愈乎？文伯曰：便瘥甚易，只恐二年后不复起耳。云曰：朝闻道夕死犹可，况二年乎。文伯以火烧地，布桃叶，设席，置云于其上，顷刻汗解，扑以温粉，翌日果愈。

　　云甚喜。文伯曰：不足喜也。后二年果卒。夫取汗先期，尚促寿限，况罔顾表里，不待时日，便欲速效乎。每见病家不奈，病未三四昼夜，促汗，医者随情顺意，鲜不败事。予故书此为戒。

　　脉浮大，应发汗，医者反下之，此为大逆。诸外实者不可下，下之则发微热。脉厥者，当脐握热。诸虚者不可下，下之则大渴。求水者易愈，恶水者剧。太阳症表未解不可下，下之为逆。（论见发热。）脉濡而弱，弱反在关，濡反在巅，微反在上，涩反在下，微则阳气不足，涩则无血，阳气反微，中风汗出，而反躁烦，涩则无血，厥而且寒，阳微发汗，躁不得眠。阳微不可下，下之则心下痞硬。（“阳微不可下”，当是“复不可下之”。）脉浮热甚反灸之，此为实以虚治，因火而动，必咽燥唾吐。微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。脉浮且汗，反用火灸之，邪无从出，腰以下必重而痹。（论见下重。）桂枝本为解肌，若其脉浮紧发热无汗者，不可与也，常须识此，勿令误也。脉浮自汗，小便数，微恶寒，脚挛急，忌桂枝汤攻表。（论见厥。）酒客病，不可与桂枝汤，得汤则呕，以酒客不喜甘故也。

　　凡用栀子汤，病患旧微溏者，不可与服之。

　　若不宜下而便攻之，内虚热入，挟热遂利，烦躁，诸变不可胜数，轻者困笃，重者必死矣。太阳病下之，其脉促不结胸者，此为欲解也，脉浮者，必结胸也。脉紧者，必咽痛。脉弦者，两胁必拘急。脉细数者，头痛未止。脉沉紧者，必欲呕。脉沉滑者，挟热利。脉浮滑者，必下血。

　　卷之三十伤寒部伤寒通论

　　续伤寒通论

　　〔《活》〕发热恶寒，身体痛而脉浮者，表证也。表证者，恶寒是也。恶寒者，属太阳，宜汗之。

　　〔成〕恶寒一切属表，虽里症悉具，而微恶寒者，亦是表未解也，犹当先解其外，候不恶寒为外解，乃可攻里也。

　　不恶寒反恶热，手掌心并腋下汗出，胃中干燥，结聚潮热，大便硬，小便如常，腹满而喘，或谵语，脉沉而滑者，里症也。里症者，内热是也。内热者，属阳明，宜下之。伤寒始发热恶寒，今汗后不恶寒，但倍发热而躁，始脉浮而大，今脉洪实，或沉数细，始惺静，今狂语，此为胃实阳盛，再汗即死，须下之则愈。亦有始得病，便变阳盛之症，须便下之，不可拘以日数。更有心胸连腹脐大段疰闷，腹中痛，坐卧不安，冒闷喘急极者，亦不问他症，便下之。若失下，则气血不通，四肢便厥，医人不知，反疑是阴厥，复进热药，祸如反掌，不可不察也。

　　〔成〕邪之客于表者，为寒邪，与阳相争，则为寒矣。邪之入于里者，为热邪，与阴相争，则为热矣。邪在半表半里，外与阳争而为寒，内与阴争而为热，是以往来寒热。邪居表多则多寒，邪居里多则多热，邪半在表半在里，则寒热亦半矣。邪在表者，必渍形以为汗，邪在里者，必荡涤以取利，其余不外不内，半表半里，又非发汗之所宜，亦非吐下之所对，是当和解则可矣，小柴胡为和解之剂也。

　　〔《活》〕伤寒表症当汗，里症当下，不易之法也。发表攻里，本自不同，甘遂、神丹，不可合饮；桂枝、承气，安可并进。然而假令病患脉浮而大，是表症当汗，其人发热烦渴，小便赤，却当下，此是表里俱见，五苓散主之。假令伤寒不大便六七日，头痛有热者，是里症当下，其人小便清者，知不在里，仍在表也，当须发汗，此是两症俱见，即未可下，宜与桂枝汤。假令病患心下满，口不欲食，大便硬，脉沉细，是里症当下；其人头汗出，微恶寒，手足冷，却当汗，此两症俱见者，仲景所谓半在表半在里也，小柴胡主之。假令太阴病，表症未除，而医数下之，遂挟热而利不止，心下痞硬，仲景谓之表里不解，桂枝人参汤主之。

</div>
    <div class="pagination">
<a href="医学纲目_page270.html">上一页</a><span>...</span><a href="医学纲目_page266.html">266</a><a href="医学纲目_page267.html">267</a><a href="医学纲目_page268.html">268</a><a href="医学纲目_page269.html">269</a><a href="医学纲目_page270.html">270</a><span class="current-page">271</span><a href="医学纲目_page272.html">272</a><a href="医学纲目_page273.html">273</a><a href="医学纲目_page274.html">274</a><a href="医学纲目_page275.html">275</a><a href="医学纲目_page276.html">276</a><span>...</span><a href="医学纲目_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
