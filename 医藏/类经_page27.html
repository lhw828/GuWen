<!DOCTYPE html>
<html>
<head>
    <meta charset="UTF-8">
    <title>类经 - 第 27 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 27 页/共 96 页</h1>
    <div class="content">　　黄帝坐明堂，召雷公而问之曰：子知医之道乎？（明堂，天子布政之所，圣人向明而治，故曰明堂。）雷公对曰：诵而颇能解，解而未能别，别而未能明，明而未能彰，（颇能解，粗解其义耳。别者别其条理，明者明其精微，彰则利于用矣。杨上善曰：习道有五：一诵，二解，三别，四明，五彰。）足以治群僚，不足至侯王。（群僚之情易通，侯王之意难测，所以有不同也。然则膏粱藜藿，其为难易亦然。）愿得受树天之度，四时阴阳合之，别星辰与日月光，以彰经术，后世益明，上通神农，着至教拟于二皇。（树，立也。天度立则四时阴阳之序可以合，星辰日月之光可以别，用以彰经术，令后世益明，是上通神农之道，着为至教，则拟德于二皇矣。二皇，伏羲、神农也。）帝曰：善。无失之，此皆阴阳表里、上下雌雄相输应也，而道上知天文，下知地理，中知人事，可以长久，以教众庶，亦不疑殆，医道论篇，可传后世，可以为宝。（阴阳表里上下雌雄相输应者，即指上文天度四时阴阳星辰日月光言，所以医道合于三才，必尽知之，斯可以垂教后世，不致疑殆，永传为宝矣。而道上知天文等四句，与《气交变大论》同，详运气类十。）雷公曰：请受道，讽诵用解。帝曰：子不闻阴阳传乎？曰：不知。曰：夫三阳天为业，（阴阳传，古经也。此三阳者，统手足六阳为言。三阳在上，应天之气而卫乎周身，故曰天为业者，谓业同乎天也。）上下无帝，合而病至，偏害阴阳。（三阳主表，而虚邪中之，则应变不定，故其气上下无常。若三阳相合而病至，阳胜伤阴，则自外而内，偏害阴阳矣。《禁服篇》曰：审察卫气，为百病母。盖亦此义。）雷公曰：三阳莫当，请闻其解。（此必古经语也。言三阳并至，则邪变之多，气有莫可当者。）帝曰：三阳独至者，是三阳并至，并至如风雨，上为巅疾，下为漏病。（此三阳独至者，虽兼手足太阳为言，而尤以足太阳为之主，故曰独至。盖足太阳为三阳之纲领，故凡太阳之邪独至者，则三阳气会，皆得随而并至也。阳邪之至，疾速无期，故如风雨。且足太阳之脉，上从巅入络脑，下络肾属膀胱；手太阳之脉，上循颈颊，下抵胃属小肠。故上为顶巅之疾，下为漏病。漏病者，二阴不禁，凡水谷精血之类皆是也。）外无期，内无正，不中经纪，诊无上下以书别。（三阳并至，倏如风雨，故外无证据可期，内无名目可正，病变之至，不中于经常纲纪。故其诊也，亦无上下一定之法及可以书记先别之者。）雷公曰：臣治疏愈，说意而已。（言臣之治病鲜愈者，正如帝之所教，然愿言其意而已。）帝曰：三阳者，至阳也，积并则为惊，病起疾风，至如 砺，九窍皆塞，阳气滂溢，干嗌喉塞。（太阳为至盛之阳，故曰至阳。若诸阳更为积并，则阳盛之极，必伤阴气。手太阳之阴心也，足太阳之阴肾也，心伤其神，肾伤其志，则为惊骇。疾风 砺，皆速暴之谓。其为九窍嗌喉之干塞者，以手太阳手足少阴之脉，皆循咽喉也。 砺，霹雳同。）并于阴则上下无常，薄为肠 。

　　（阴，脏也。阳邪自表入脏，并聚于阴，则或上或下，亦无定诊。若留薄下焦，则为肠 而下利。）此谓三阳直心，坐不得起卧者，便身全三阳之病。（直心，谓邪气直冲心膈也。手太阳之脉，循臂外廉出绕肩胛交肩上，入缺盆络心；足太阳之脉，夹脊贯臀入 中，其别者散之肾，循膂当心入散，故凡病邪气直心，及坐不得起，起不得卧者，便身全三阳之病也。愚按：三阳之邪多自外入，故伤寒家多有直心不得起卧之证。凡诊外感者，不可不察此节之义。）且以知天下，何以别阴阳、应四时，合之五行，（且，犹将也。谓欲知天下之要道，尤当别阴阳、应四时，以合之五行之理也。）雷公曰：阳言不别，阴言不理，请起受解，以为至道。（不别不理，言未明也。公因帝问，故自歉而复请。）帝曰：子若受传，不知合至道以惑师教，语子至道之要。（受传于师而未明其道，适足以惑师之教，故语以其要也。）病伤五脏，筋骨以消，子言不明不别，是世主学尽矣。（邪并于阳则阳病，并于阴则阴病，阴阳俱病，故伤五脏。脏伤于内，则筋骨消于外也。

　　医道司人之命，为天下之所赖，故曰世主。不明不别，于道何有，是使圣人之学泯矣。）肾且绝，惋惋日暮，从容不出，人事不殷。（肾与足太阳为表里，至阴之脏也。《上古天真论》曰：肾者主水，受五脏六腑之精而藏之。今如上文所云，三阳并至而病伤五脏，则精虚气竭，筋骨以消矣。且太阳传里，必至少阴，是以肾气受伤，真阴且绝，故惋惋不已，忧疑终日，宜其窘窘乎从容之不出，岌岌乎人事之不殷也。然则阳邪之至，害必归阴，五脏之伤，穷必及肾，此所谓阴阳表里上下雌雄相输应也，即所谓至道之要也。学人于此知救其原，则回天之手矣。故论名《着至教》者，夫岂徒然也哉。

　　惋，乌贯切。）

　　十三卷　疾病类

　　九、三阴比类之病

　　（《素问·示从容论》全）

　　黄帝燕坐，召雷公而问之曰：汝受术诵书者，若能览观杂学，及于比类，通合道理，为余言子所长，五脏六腑，胆胃大小肠，脾胞膀胱，脑髓涕唾，哭泣悲哀，水所从行，此皆人之所生，治之过失。（比类者，比异别类以测病情也。义详论治类十八。五脏六腑等义，详藏象类二十三。水，五液也，即指胆胃以下十四端血气而言，皆人之所赖以生者。此而不明，动必多误，故凡治过于病谓之过，治不及病谓之失，不得其中，皆治之过失也。）子务明之，可以十全，即不能知，为世所怨。（不能十全，必有过失，故招人之怨。）雷公曰：臣请诵脉经上下编甚众多矣，别异比类，犹未能以十全，又安足以明之？（古有脉经，意即《脉要精微》《平人气象》等论之义。）帝曰：子别试通五脏之过，六腑之所不和，针石之败，毒药所宜，汤液滋味，具言其状，悉言以对，请问不知。（别试通者，谓素之所通也。其有未通者，当请问其所不知耳。）雷公曰：肝虚肾虚脾虚，皆令人体重烦冤，当投毒药刺灸砭石汤液，或已或不已，愿闻其解。（肝主筋，筋病则不能收持。肾主骨，骨病则艰于举动。脾主四肢，四肢病则倦怠无力，故皆令人体重。然三脏皆阴，阴虚则阳亢，故又令人烦冤满闷也。）帝曰：公何年之长而问之少，余真问以自谬也。吾问子窈冥，子言上下编以对何也？（言对非所问，反若问者之自谬也。窈冥，玄微之谓。如《八正神明论》曰：观其冥冥者，言形气营卫之不形于外，而工独知之，以日之寒温，月之虚盛，四时气之浮沉，参伍相合而调之，工常先见之，然而不形于外，故曰观于冥冥焉。此即帝之所问，而公对则误，故非之也。窈音杳。）夫脾虚浮似肺，肾小浮似脾，肝急沉散似肾，此皆工之所时乱也，然从容得之，（脾本微软，病而虚浮，则似肺矣。肾本微沉，病而小浮，则似脾矣。肝本微弦，病而急沉散，则似肾矣。脉有相类，不能辨之，则以此作彼，致于谬误，此皆工之不明，所以时多惑乱也。若能知从容篇之道而比类求之，则窈冥之妙可得矣。

　　按：王氏曰：浮而缓曰脾，浮而短曰肺，小浮而滑曰心，急紧而散曰肝，搏沉而滑曰肾。此详言五脏脉体，以明本节之义也。所以诊法，有从部位察脏气者，有从脉体察脏气者，得其义则妙无不在，学人当于此而贯通焉。）若夫三脏土木水参居，此童子之所知，问之何也？（脾合土，肝合木，肾合水，三脏皆在膈下，气脉相近，故曰参居。）

　　雷公曰：于此有人，头痛筋挛骨重，怯然少气，哕噫腹满，时惊不嗜卧，此何脏之发也？脉浮而弦，切之石坚，不知其解，复问所以三脏者，以知其比类也。（此下言肾病之疑似也。脉浮类肺，脉弦类肝，脉石坚类肾，难以详辨，故复问三脏之比类也。哕，于决切，又音诲。噫，伊芳、隘二音。）帝曰：夫从容之谓也。（引经语也，如下文。）夫年长则求之于腑，年少则求之于经，年壮则求之于脏。（此总言比异别类之法也。夫年长者每多口味，六腑所以受物，故当求之于腑以察其过。年少者每忽风寒劳倦，所受在经，故当求之于经以察其伤。年壮者多纵房欲，五脏所以藏精，故当求之于脏以察其虚实。）今子所言，皆失八风菀热，五脏消烁，传邪相受。（帝言公之所问，但据病而言，而不知其所以然，故于八风菀热之故，五脏消烁之由，及邪传相受之次，则皆失之也。菀，郁同。烁，式灼切。）夫浮而弦者，是肾不足也。（肾脉宜沉，浮则阴虚，水以生木，弦则气泄，故为肾之不足。）沉而石者，是肾气内着也。（沉而石，沉甚而坚也。阴中无阳则肾气不达，故内着不行也。）怯然少气者，是水道不行，形气消索也。（精所以成形，所以化气。水道不行则形气消索，故怯然少气也。）咳嗽烦冤者，是肾气之逆也。（水脏空虚则上窃母气，故令人咳嗽烦冤，是肾气之上逆也。）一人之气，病在一脏也。若言三脏俱行，不在法也。（凡此皆一人之气，病在肾之一脏耳。即如上文雷公所问头痛者，以水亏火炎也。筋挛者，肾水不能养筋也。骨重者，肾主骨也。哕噫者，肾脉上贯肝膈，阴气逆也。腹满者，水邪侮土也。时惊者，肾藏志，志失则惊也。不嗜卧者，阴虚目不瞑也。病本于肾，而言三脏俱行，故非法也。）

　　雷公曰：于此有人，四肢解堕，喘咳血泄，而愚诊之以为伤肺，切脉浮大而紧，愚不敢治，粗工下砭石，病愈多出血，血止身轻，此何物也？（此下言脾病之疑似也。砭，标兼切。）帝曰：子所能治，知亦众多，与此病失矣。譬以鸿飞，亦冲于天。（言子之所能，余亦知其多；但以此病为伤肺，则失之矣。譬以鸿飞，亦冲于天，虽所之任意，而终莫能得其际，亦犹长空浩渺之难测耳。）夫圣人之治病，循法守度，援物比类，化之冥冥，循上及下，何必守经。（循守法度，遵古人之绳墨也。援物比类，格事物之情状也。化之冥冥，握变化于莫测之间而神无方也。能如是则循上可也，及下亦可也。然则法不可废，亦不可泥，弗拘形迹，何必守经，是乃所谓圣人之至治。）今夫脉浮大虚者，是脾气之外绝，去胃外归阳明也。（此言所问脉证，皆脾胃病也。夫脾属阴，为胃之里；胃属阳，为脾之表。今脉来浮大而虚，则外有余，内不足，是脾气之外绝于胃也。脾已去胃，故气归阳明而脉见如此。按《血气形志篇》曰：阳明常多气多血，刺阳明出血气。

　　故雷公问粗工下砭石而愈者，正所以泄阳明之邪实耳。）夫二火不胜三水，是以脉乱而无常也。（二火，谓二阳脏，心肺居于膈上也。三水，谓三阴脏，肝脾肾居于膈下也。此五脏之象，阴多于阳，故曰二火不胜三水。是以脾为阴土，须赖火生。今之脾气去胃，外绝阳明，故脉乱无常者，以脾中无胃气也。）四肢解堕，此脾精之不行也。（脾主四肢也。）喘咳者，是水气并阳明也。（脾病不能制水，则水邪泛溢，并于胃腑，气道不利，故为喘为咳，盖五脏六腑，皆能令人咳也。）

　　血泄者，脉急血无所行也。（经脉者，所以行血气而营阴阳也。脉之急疾，由于气乱，气乱则血乱，故注泄于便，无所正行矣。血不守中，主在肺也。）若夫以为伤肺者，由失以狂也。不引比类，是知不明也。（狂，妄也。不引比类，故因喘咳为伤肺，是知之不明也。若参合脉证而求之，则病在脾而不在肺，可类察之矣。）夫伤肺者，脾气不守，胃气不清，经气不为使，真藏坏决，经脉旁绝，五脏漏泄，不衄则呕，此二者不相类也。（此明伤肺之候也。肺金受伤，窃其母气，故脾不能守。人受气于谷，谷入于胃，以传于肺，肺病则谷气无以行，故胃不能清。肺者所以行营卫、通阴阳，肺伤则营卫俱病，故经气不为使。真脏，言肺脏也。肺脏损坏，则治节不通，以致经脉有所偏绝，而五脏之气皆失其守，因为漏泄，故不衄血于鼻，则呕血于口。此其在脾在肺，所本不同，故二者不相类也。愚按：人有五脏，曰心肺肝脾肾，皆为阴也。本篇发明三阴为病之义，独不及心肝二脏者，盖心为君主，邪不可伤，伤则死矣，不待言也。肝为将军之官，木气多强，故于篇首但言脾肝肾相似之脉，土木水参居之理，亦不详言其病也。舍此二者，则肾为藏精之本，肺为藏气之本，脾为水谷之本。水病则及肺，金病则及脾，盗母气也；土病则败及诸脏，失化生之原也。凡犯三阴亏损者，皆在此三脏耳，三脏俱伤，鲜能免矣。故圣帝特言于此，学人当深察其义。）譬如天之无形，地之无理，白与黑相去远矣。（天有象，地有位，若不知之，则天若无形，地若无理。此言三脏之伤，形证悬别，不能明辨，亦犹是也，黑白混淆，相去远矣。）是失吾过矣，以子知之，故不告子。（是，此也。言雷公之失，以吾不告之过耳。）明引比类从容，是以名曰诊经，是谓至道也。（谓此篇明引形证，比量异同，以合从容之法，故名曰诊经，乃至道之所在也。

　　十四卷　疾病类

　　十、十二经病

　　（《灵枢·经脉篇》此章与经络类第二章同出一篇，义有相贯，所当互考。）

　　黄帝曰：肺，手太阴也。是动则病肺胀满膨膨而喘咳，（动，言变也，变则变常而为病也。如《阴阳应象大论》曰：在变动为握为哕之类，即此之谓。肺脉起于中焦，循胃口上膈属肺，故病如此。按《至真要大论》列此肺病于少阴司天之下，以热淫所胜，火克金也。详运气类二十五。下同。膨音彭。）缺盆中痛，（缺盆虽十二经之道路，而肺为尤近，故肺病则痛。）甚则交两手而瞀，此为臂厥。（瞀，木痛不仁也。手太阴脉由中府出腋下，行肘臂间，故为臂厥。瞀，茂、莫、务三音。）是主肺所生病者，（手之太阴，肺所生病也。按《二十二难》曰：经言是动者，气也；所生病者，血也。

　　邪在气，气为是动；邪在血，血为所生病。气主 之，血主濡之。气留而不行者，为气先病也；血壅而不濡者，为血后病也。故先为是动，后所生也。观此以是动为气，所生为血，先病为气，后病为血，若乎近理；然细察本篇之义，凡在五脏，则各言脏所生病，凡在六腑，则或言气或言血，或脉或筋，或骨或津液，其所生病本各有所主，非以血气二字统言十二经者也。《难经》之言，似非经旨。）咳，上气喘渴，烦心胸满， 臂内前廉痛厥，掌中热。（渴当作喝，声粗急也。

　　太阴之别直入掌中，故为痛厥掌热。）气盛有余则肩背痛，风寒汗出中风，小便数而欠。（手太阴筋结于肩，藏附于背，故邪气盛则肩背痛。肺主皮毛而风寒在表，故汗出中风。肺为肾母，邪伤其气，故小便数而欠。）气虚则肩背痛寒，少气不足以息，溺色变，为此诸病。（肩背者，上焦之阳分也。气虚则阳病，故为痛为寒而怯然少气。金衰则水涸，故溺色变而黄赤。）盛则泻之，虚则补之，热则疾之，寒则溜之，陷下则灸之，不盛不虚，以经取之。（盛泻虚补，虽以针言，药亦然也。热则疾之，气至速也。寒则留之，气至迟也。陷下则灸之，阳气内衰，脉不起也。不盛不虚，以病有不因血气之虚实而惟逆于经者，则当随经所在，或饮药或刺灸以取之也。下文诸经之治，义与此同。此节与《禁服篇》大同，详针刺类二十九。）盛者寸口大三倍于人迎，虚者则寸口反小于人迎也。（寸口主阴，肺为大肠之脏，手太阴经也。故肺气盛者，寸口大三倍于人迎，虚则反小也。人迎者，足阳明之动脉，在结喉旁一寸五分，乃三阳脉气所至也。《阴阳别论》曰三阳在头、三阴在手者，其义即此。下同。人迎脉口一盛二盛三盛，当补当泻，义具终始篇，详针刺类二十八。）

　　大肠，手阳明也。是动则病齿痛颈肿。（动义如前。手阳明之支者，从缺盆上颈贯颊入下齿中也。）是主津液所生病者，（大肠与肺为表里，肺主气而津液由于气化，故凡大肠之或泄或秘，皆津液所生之病，而主在大肠也。）目黄口干，鼽衄喉痹，肩前 痛，大指次指痛不用。（手阳明之别者合于宗脉，故目黄。其他诸病，皆本经之脉所及。按《至真要大论》列此于少阴司天条下，以热淫所胜，病在金也。）气有余则当脉所过者热肿。（当脉所过，手阳明之次也。）虚则寒栗不复，为此诸病。（寒栗不复，不易温也。此皆手阳明之诸病，）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者人迎大三倍于寸口，虚者人迎反小于寸口也。（人迎主阳，大肠为肺之腑，手阳明经也，故盛则人迎大于寸口，虚则人迎小于寸口也。详义如前。）

　　胃，足阳明也。是动则病洒洒振寒，善呻数欠，颜黑，（胃属土，土病而洒洒振寒者，风之胜也。善呻数欠，胃之郁也。按《至真要大论》列此于厥阴在泉条下，其为木胜可知。黑，水色也。土病则水无所畏，故黑色反见于颜面。）病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，（病至而恶人者，阳明厥逆则喘而惋，惋则恶人也。恶火者，邪客阳明则热甚也。闻木音而惊者，土恶木也。欲闭户而处者，阴阳相搏而阴胜阳也。

　　欲上高而歌者，阳盛则四肢实也。弃衣而走者，热盛于身也。此节义详下二章。牖音有。）贲响腹胀，是为 厥。（贲响，肠胃雷鸣也。 ，足胫也。阳明之脉自膝膑下胫骨外廉，故为胫 厥逆。贲，奔同。 音 。）是主血所生病者，（中焦受谷，变化而赤为血，故阳明为多气多血之经，而主血所生病者。）狂疟，温淫汗出，鼽衄，口 唇胗，颈肿喉痹，（ ，歪也。胗，疮也。阳明热胜则狂，风胜则疟，温气淫 则汗出。鼽衄口 等证，皆阳明经脉之所及也。鼽音求。衄，女六切。 ，孔乖切。胗音疹。）大腹水肿，（胃在中焦，土病则不能制水也。）膝膑肿痛，循膺、乳、气街、股、伏兔、外廉、足跗上皆痛，中指不用。（阳明脉从缺盆下乳内廉，挟脐腹前阴由股下足以入中指，故为病如此。膑，频、牝二音。）

　　气盛则身以前皆热，其有余于胃，则消谷善饥溺色黄。（此阳明实热在经在脏之辨也。）气不足则身以前皆寒栗，胃中寒则胀满，为此诸病。（此阳明虚寒在经在脏之辨也。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者人迎大三倍于寸口，虚者人迎反小于寸口也。（足阳明为太阴之表，三阳也，故盛衰见于人迎。）

　　脾，足太阴也。是动则病舌本强，食则呕，（脾脉连舌本，故强。脾病则不运，故呕。）胃脘痛，腹胀，善噫，（脾脉入腹，属脾络胃，故为痛为胀。噫，嗳叹声。阴盛而上走于阳明，故气滞而为噫。噫，伊芳、隘二音。）得后与气则快然如衰，（脾气通也。以上诸义详下章。）身体皆重。（脾主肌肉也。按《至真要大论》列以上诸证于厥阴在泉条下，木胜克脾也。）是主脾所生病者，（足太阴土也。）舌本痛，体不能动摇，食不下，烦心，心下急痛，溏、瘕、泄、水闭、黄胆，不能卧，强立，股膝内肿厥，足大趾不用，为此诸病。（太阴脉支者上膈注心中，故为烦心心痛。脾寒则为溏泻，脾滞则为瘕。脾病不能制水，则为泄为水闭黄胆不能卧。脾脉起于足拇以上膝股内廉，故为肿为厥、为大趾不用诸病。按：《至真要大论》于厥阴司天条下列此诸证，以风淫所胜，病本于脾也。瘕，加、驾二音。疸音旦。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者寸口大三倍于人迎，虚者寸口反小于人迎。（足太阴为阳明之里，三阴也，故脉之盛衰候于气口。）

　　心，手少阴也。是动则病嗌干心痛，渴而欲饮，（本经支者从心系上挟咽，故为嗌干心痛。心火炎则心液耗，故渴而欲饮。嗌音益。）是为臂厥。（手少阴循臂内后廉出小指之端，故为臂厥。）是主心所生病者，（手少阴经，心所生病也。）

　　目黄胁痛， 臂内后廉痛厥，掌中热痛，为此诸病。（少阴之脉系目系，故目黄。出腋下，故胁痛。循 臂内入掌内后廉，故为热痛诸病。 ，儒、软二音，又双刀、奴到二切。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者寸口大再倍于人迎，虚者寸口反小于人迎也。（手少阴为太阳之里，三阴也，故脉之盛衰见于寸口。）

　　小肠，手太阳也。是动则病嗌痛颔肿，（本经之脉循咽下膈，其支者循颈上颊，故为是病。《至真要大论》列此于太阳在泉之下，以寒淫所胜而病及火府也。颔，何敢切。）不可以顾，肩似拔， 似折。（手太阳脉循 外后廉绕肩胛，交肩上，故肩 之痛如拔如折。）是主液所生病者，（小肠主泌别清浊，病则水谷不分而流衍无制，是主液所生病也。）耳聋目黄颊肿，颈颔肩 肘臂外后廉痛，为此诸病。（皆小肠经脉之所及也。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者人迎大再倍于寸口，虚者人迎反小于寸口也。（手太阳为少阴之表，故候在人迎。）

　　膀胱，足太阳也。是动则病冲头痛，（本经脉上额交巅入络脑，故邪气上冲而为头痛。）目似脱，项如拔，（脉起目内，还出别下项也。）脊痛腰似折，髀不可以曲， 如结， 如裂，（本经挟脊抵腰中，过髀枢，循髀外下合 中，贯内，故病如是。按《至真要大论》列以上诸证于太阴在泉司天之下，以湿淫所胜，土邪伤水也。髀，并米切，又音比。

　　音国。 ， 同，音篆。）是为踝厥。（足太阳脉出外踝之后，筋结于外踝也。踝，胡寡切。）是主筋所生病者，（周身筋脉，惟足太阳为多为巨。其下者结于踵，结于 ，结于 ，结于臀；其上者，挟腰脊，络肩项，上头为目上网，下结于。故凡为挛为弛为反张戴眼之类，皆足太阳之水亏，而主筋所生病者。）痔疟狂癫疾，（脉入肛，故为痔。经属表，故为疟。邪入于阳，故为狂癫疾。）头囱项痛，目黄泪出鼽衄，项背腰尻 脚皆痛，小指不用，为此诸病。（皆足太阳之所及，故为此诸病。囱音信。尻，开高切。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如首经。）盛者人迎大再倍于寸口，虚者人迎反小于寸口也。（足太阳为少阴之表，故候在人迎。）

　　肾，足少阴也。是动则病饥不欲食，（肾虽阴脏，元阳所居，水中有火，为脾胃之母。阴动则阳衰，阳衰则脾困，故病虽饥而不欲食。）面如漆柴，（水色黑，阴邪色见于面，故如漆。肾藏精，精衰则枯，故如柴。）咳唾则有血，喝喝而喘，（真阴损及其母也。）坐而欲起，（阴虚不能静也。）目KT KT 如无所见，（目之明在瞳子，瞳子者骨之精也。肾气内夺则目KT KT 如无所见，故凡目多昏黑者，必真水亏于肾也。KT 音荒。）心如悬，若饥状，（心肾不交则精神离散，故心如悬。阴虚则内馁，故常若饥状。按《至真要大论》列以上诸证于太阴司天之下，以土邪淫胜，故病本于肾也。）气不足则善恐，心惕惕如人将捕之，（肾在志为恐，肾气怯，故惕惕如人将捕之。以上诸义详下章。）是为骨厥。（厥逆在骨，肾主骨也。）是主肾所生病者，（足少阴经，肾所生病也。）口热舌干咽肿，上气，嗌干及痛，烦心心痛，（足少阴之脉循喉咙，挟舌本，其支者从肺出络心，故病如是。）黄胆肠 ，（阴虚阳实，故为黄胆。肾开窍于二阴，故为肠 。疸音旦。

　　音僻。）脊股内后廉痛，痿厥嗜卧，足下热而痛，为此诸病。（足少阴之脉，自小趾斜趋足心，上 出 ，上股内后廉，贯脊属肾，故为此诸证。嗜卧者、多阴少阳，精神匮也。《逆调论》曰：肾者水脏，主津液，主卧与喘也。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）灸则强食生肉，缓带披发，大杖重履而步。（生肉，浓味也。味浓所以补精，缓带披发，大杖重履而步，节劳也。安静所以养气，诸经不言此法，而惟肾经言之者，以真阴所在，精为元气之根也。）盛者寸口大再倍于人迎，虚者寸口反小于人迎也，（足少阴为太阳之里，故候在寸口。）

　　心主，手厥阴心包络也。是动则病手心热，臂肘挛急，腋肿，（皆本经之脉所及。）甚则胸胁支满，心中 大动，（手厥阴出属心包络，循胸出胁故也。 音淡，动而不宁貌。）面赤目黄，（心之华在面，目者心之使，故病则面赤目黄。以上诸证，按《至真要大论》俱列于太阳司天之下，以寒淫所胜，则心火受病也。）喜笑不休。（心在声为笑。）是主脉所生病者，（心主脉也。）烦心心痛，掌中热，为此诸病。（脉起心胸，入掌中也。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者寸口大一倍于人迎，虚者寸口反小于人迎也。（手厥阴为少阳之里，故候在寸口。）

　　三焦，手少阳也。是动则病耳聋浑浑 ，嗌肿喉痹。（浑浑 ，不明貌。三焦之脉上项系耳后，故为是病。按《至真要大论》列此于太阴在泉之下，湿土所以胜水也。（ ，屯、吞二音。）是主气所生病者，（三焦为水渎之腑，水病必由于气也。）汗出，目锐 痛，颊痛，耳后肩 肘臂外皆痛，小指次指不用，为此诸病。（三焦出气以温肌肉，充皮肤，故为汗出。其他诸病，皆本经之脉所及。）盛则泻之，虚则补之，热则疾之，寒则溜之，陷下则灸之，不盛不虚，以经取之。

　　（义如首经。）盛者人迎大一倍于寸口，虚者人迎反小于寸口也。（手少阳为厥阴之表，故候在人迎。）

　　胆，足少阳也。是动则病口苦，善太息，（胆病则液泄，故口苦。胆郁则不舒，故善太息。）心胁痛不能转侧，（足少阳之别，贯心循胁里也。义详下章。）甚则面微有尘，体无膏泽，（足少阳之别散于面，胆木为病，燥金胜之，故面微有尘，体无膏泽，按《至真要大论》列以上诸证于阳明在泉司天者，即其义也。）足外反热，是为阳厥。（本经循髀阳出膝外廉，下出外踝之前，故足外反热。木病从火，故为阳厥。）是主骨所生病者，（胆味苦，苦走骨，故胆主骨所生病。又骨为 ，其质刚，胆为中正之官，其气亦刚，胆病则失其刚，故病及于骨。凡惊伤胆者骨必软，即其明证。）头痛颔痛，目锐 痛，缺盆中肿痛，腋下肿，马刀侠瘿，（马刀，瘰 也。侠瘿，侠颈之瘤属也。 音渍。瘿音影。）汗出振寒疟，（少阳居三阳之中，半表半里者也。故阳胜则汗出，风胜则振寒为疟。）胸胁肋髀膝外至胫绝骨外踝前及诸节皆痛，小指次指不用，为此诸病。（皆本经之脉所及也。胫，形景、形敬二切。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者人迎大一倍于寸口，虚者人迎反小于寸口也。（足少阳为厥阴之表，故候在人迎。）

　　肝，足厥阴也。是动则病腰痛不可以俯仰，（足厥阴支别者，与太阴少阳之脉，同结于腰髁下中 下 之间，故为腰痛。《刺腰痛篇》曰：厥阴之脉令人腰痛，腰中如张弓弩弦。）丈夫 疝，妇人少腹肿，（足厥阴气逆则为睾肿卒疝。妇人少腹肿，即疝病也。上义详下章。（ ， 同，音颓。）甚则嗌干，面尘脱色。（肝脉循喉咙之后，上入颃颡，上出额，其支者从目系下颊里，故为此病。按《至真要大论》列以上诸证于阳明在泉司天之下，以燥淫所胜，则病本于肝也。）是肝所生病者，（足厥阴经，肝所生病也。）胸满呕逆飧泄，狐疝遗溺闭癃，为此诸病。（本经上行者挟胃贯膈，下行者过阴器抵小腹，故为此诸病。飧音孙。癃，良中切。）盛则泻之，虚则补之，热则疾之，寒则溜之，陷下则灸之，不盛不虚，以经取之。（义如首经。）盛者寸口大一倍于人迎，虚者寸口反小于人迎也。（足厥阴为少阳之里，故候在寸口。）

　　十四卷　疾病类

　　十一、六经病解

　　（《素问·脉解篇》全。本篇所解，大略皆出前章《经脉篇》之义，其中稍有不同者，盖互为发明也，当并求之）

　　太阳所谓肿腰 痛者，正月太阳寅，寅太阳也。（所谓者，引古经语也。 ，尻臀也。正月建寅，三阳月也。三阳者，太阳也。故足太阳病为肿腰 痛者，应正月三阳之候。 音谁。）正月阳气出在上，而阴气盛，阳未得自次也，故肿腰痛也。（正月之候，三阳虽出，而时令尚寒，阴气尚盛，阳气未有次第，以阴胜阳，故肿腰 痛，正以足太阳之脉，挟脊抵腰贯臀也。）病偏虚为跛者，正月阳气冻解地气而出也，所谓偏虚者，冬寒颇有不足者，故偏虚为跛也。（正月东风解冻，阳气尚微，足太阳病有或左或右偏虚为跛者，应三阳不足于下也。足太阳下行之脉，循髀 下出外踝之后，故有是证。跛，补火切。）所谓强上引背者，阳气大上而争，故强上也。（太阳之脉下项挟背，若阳气大上而争，则与三阳之气上升者同，故为强上引背也。）所谓耳鸣者，阳气万物盛上而跃，故耳鸣也。（太阳支者，从巅至耳上角，阳邪上盛，故为耳鸣也。）所谓甚则狂巅疾者，阳尽在上而阴气从下，下虚上实，故狂巅疾也。（巅，癫同。按前章《经脉篇》足太阳经条下作癫，盖古所通用也。所谓甚者，言阳邪盛也。阳邪实于阳经，则阳尽在上，阴气在下，上实下虚，故当为狂癫之病。）所谓浮为聋者，皆在气也。（阳实于上，则气壅为聋，亦以其脉至耳也。）所谓入中为喑者，阳盛已衰，故为喑）

　　也。（声由气发，气者阳也，阳盛则声大，阳虚则声微。若阳盛已衰，故喑 不能言也。喑音音。）内夺而厥则为喑俳，此肾虚也。（俳，废也。内夺者，夺其精也。精夺则气夺而厥，故声喑于上，体废于下。元阳大亏，病本在肾，肾脉上挟舌本，下走足心，故为是病。俳音排，无所取义，误也；当作痱，正韵音沸。）少阴不至者，厥也。（此释上文内夺而厥之义也。少阴者，肾脉也，与太阳为表里。若肾气内夺，则少阴不至。少阴不至者，以阴虚无气，无气则阳衰，致厥之由也。以上腰尻痛耳聋狂巅厥逆等义，俱出前章太阳经病条下。）

　　少阳所谓心胁痛者，言少阳盛也，盛者心之所表也，（少阳之脉下胸中，循胁里，故心胁痛者，以少阳之邪盛也。然少阳属木，木以生火，故邪之盛者，其本在胆，其表在心。表者，标也。）九月阳气尽而阴气盛，故心胁痛也。（胆有相火，心有君火，火墓在戌，阳不胜阴，则心胁为痛，故应九月之气。）所谓不可反侧者，阴气藏物也，物藏则不动，故不可反侧也。（阴邪凝滞，藏伏阳中，喜静恶动，故反侧则痛。上义出前章足少阳经病。）所谓甚则跃者，九月万物尽衰，草木毕落而堕，则气去阳而之阴，气盛而阳之下长，故谓跃。（九月万物尽衰，草木毕落，是天地之气去阳而之阴也。人身之气亦然，故盛于阴分则所长在下。其有病为跳跃者，以足少阳脉下出足之外侧，阴复于上阳鼓于下也，故应九月之气。）

　　阳明所谓洒洒振寒者，阳明者午也，五月盛阳之阴也，阳盛而阴气加之，故洒洒振寒也。（五月阳气明盛，故曰阳明。

　　夏至一阴初生，加以阳极之候，故病洒洒振寒者，以阳明应五月之气也。）所谓胫肿而股不收者，是五月盛阳之阴也，阳者衰于五月，而一阴气上，与阳始争，故胫肿而股不收也。（足阳明脉下髀关，抵伏兔，下膝胫足跗，入中趾内间。若阴生于下，上与阳争，则为胫肿而股不收，亦应五月一阴之气。）所谓上喘而为水者，阴气下而复上，上则邪客于脏腑间，故为水也。（阳明土病，则不能制水。故阴邪自下而上，客于脏腑之间，乃化为水。水之本在肾，末在肺，标本俱病，故为上喘也。）所谓胸痛少气者，水气在脏腑也，水者阴气也，阴气在中，故胸痛少气也。（邪水之阴，非真阴也。阴邪在中，故为胸痛。阴盛则阳衰，故为少气，少气则气短而喘矣。）所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。（薄，气相迫也。阴阳之气，正则相和，邪则相恶。阴邪薄于阳明，故惕然而惊也。）

　　所谓欲独闭户牖而处者，阴阳相薄也，阳尽而阴盛，故欲独闭户牖而居。（阴邪盛则阳明气衰，故欲静也。）所谓病至则欲乘高而歌，弃衣而走者，阴阳复争而外并于阳，故使之弃衣而走也。（寒邪外并于阳，则身热多躁，故弃衣而走。以上诸义，出前章足阳明经病。）所谓客孙脉则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。（寒邪客于阳明，则在头为痛，在鼻为鼽，在腹为肿。以阴气上行而并于本经之孙络，故为是病。太阴者，言阴邪之盛，非阴经之谓也。如上文所言者，皆指阴盛为邪，则此义可知。鼽音求。）

　　太阴所谓病胀者，太阴子也，十一月万物气皆藏于中，故曰病胀。（阴极于子，万物皆藏，故曰太阴子也。太阴之经入腹，凡邪藏于中则病为胀，故应十一月之气。）所谓上走心为噫者，阴盛而上走于阳明，阳明络属心，故曰上走心为噫也。（脾脉络胃，故阴邪盛则上走于阳明。阳明之正上通于心，故上走心为噫。按《九针论》《宣明五气篇》俱曰心为噫。

　　《口问篇》曰：寒气客于胃，厥逆从下上散，复出于胃，故为噫。此篇则兼而言之，盖寒气犯于心脾胃三经，俱能为噫也。）所谓食则呕者，物盛满而上溢，故呕也。（脾胃相表里，胃受水谷，脾不能运，则物盛满而溢，故为呕。）所谓得后与气则快然如衰者，十一月阴气下衰而阳气且出，故曰得后与气则快然如衰也。（后谓大便，气谓转失气，阳气出则阴邪散，故快然如衰，一阳下动，冬至候也，故应十一月之气。以上诸义出前章足太阴经病。）

　　少阴所谓腰痛者，少阴者肾也，十月万物阳气皆伤，故腰痛也。（腰者肾之府，寒邪入肾则为腰痛。纯阴在下，故应十月之气。）所谓呕咳上气喘者，阴气在下，阳气在上，诸阳气浮，无所根据从，故呕咳上气喘也。（阳根于阴，阴根于阳，互相倚也。若阴中无阳，沉而不升，则孤阳在上，浮而不降，无所根据从，故为呕咳上气喘也。按前章列本节义于手太阴肺病条下，此则言于肾经，正以肺主气，肾主精，精虚则气不归元，即无所根据从之义。）所谓色色不能久立久坐，起则目KTKT 无所见者，万物阴阳不定，未有主也，秋气始至，微霜始下，而方杀万物，阴阳内夺，故目KT KT 无所见也。（色色，误也，当作邑邑，不安貌。秋气至，微霜下，万物俱衰，阴阳未定，故内无所主而坐起不常，目则KT KT无所见。以阴肃阳衰。精气内夺，故应深秋十月之候。）所谓少气善怒者，阳气不治，阳气不治则阳气不得出，肝气当治而未得，故善怒，善怒者名曰煎厥。（阳和不治，则肝气多逆，不能调达，故善怒而为煎厥，所谓多阴者多怒也。按：煎厥一证，在本篇言阳虚阴盛，在《生气通天论》言阴虚阳盛，可见煎厥有阴阳二证。详本类前五。）所谓恐如人将捕之者，秋气万物未有毕去，阴气少，阳气入，阴阳相搏，故恐也。（阴气，言肾气也。阳气，言邪气也。阴气将藏未藏而阳邪入之，阴阳相搏，则伤肾而为恐，故亦应秋气。）所谓恶闻食臭者，胃无气，故恶闻食臭也。（胃无气，胃气败也。胃气所以败者，肾为胃关，肾中真火不足，不能温养化原，故胃气虚而恶闻食臭也。此即前章饥不欲食之义。臭，许救、尺救二切。）所谓面黑如地色者，秋气内夺，故变于色也。（色以应日，阳气之华也。阴胜于阳则面黑色变，故应秋气。

　　此即前章面如漆柴之义。）所谓咳则有血者，阳脉伤也，阳气未盛于上而脉满，满则咳，故血见于鼻也。（阳脉伤者，上焦之脉伤也。阳气未盛于上而脉满，则所满者皆寒邪也。盖肾脉上贯肝膈入肺中，故咳则血见于口，衄则血见于鼻也。

　　以上诸义出前章足少阴经病。）

</div>
    <div class="pagination">
<a href="类经_page26.html">上一页</a><span>...</span><a href="类经_page22.html">22</a><a href="类经_page23.html">23</a><a href="类经_page24.html">24</a><a href="类经_page25.html">25</a><a href="类经_page26.html">26</a><span class="current-page">27</span><a href="类经_page28.html">28</a><a href="类经_page29.html">29</a><a href="类经_page30.html">30</a><a href="类经_page31.html">31</a><a href="类经_page32.html">32</a><span>...</span><a href="类经_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
