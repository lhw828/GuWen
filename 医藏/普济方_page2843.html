<!DOCTYPE html>
<html>
<head>
    <meta charset="UTF-8">
    <title>普济方 - 第 2843 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 2843 页/共 3614 页</h1>
    <div class="content">　　金银花散治发背恶疮。托里止痛排脓。

　　金银花（四两无花用苗叶嫩茎代之）甘草（一两）上为粗末。分为三服。酒水各一盏。

　　同煎至一盏。去滓。温服无时。

　　海上方治痈疽、发背、发脑等疾。

　　用枫根白皮即枫树根。旋取去土及粗赤皮。就湿用为粗末。每用药一升。无灰酒二升。

　　煎至八分。取清汁稍热。作三服。药滓敷疮口。疮未破敷时留疮口。既破用药敷疮。三服可活人命。神效。

　　疗始发痈疽、发背。及乳房方。

　　用半夏末、鸡子白和涂良。姚云。生者神效。以水和涂之。

　　又方

　　用醋和墓上土、茱萸捣。姜小蒜薄贴。并良。

　　大荆芥方治痈疽、发背、脑疡等。不问有头无头。但要肿起知痛。用药一粟许

　　于疮头点之。少顷再点。便觉肉地软。

　　用大荆芥根洗净。细切烂研。加小粉和匀。随疮大小。涂敷留口。一云。大荆芥即大蓟一味。不拘多少。洗净细切研膏。涂疮上。其冷如冰。初发者能消散。已成肿者。无不取效。

　　一云。加些少米醋同研。则荆芥易烂。涂敷留口。如一围大。才干又换。其口渐小。以口溃为度。

　　治癌方

　　用生井蛙取皮。晒干。烧带生。为细末掺。或蜜水调敷。

　　癌者上高下深。岩穴之状。颗颗累垂。裂如瞽眼。其中带青。由是簇头。各露一舌。毒根深藏。穿孔透里。男则多发于腹。女则多发于乳。或项、或肩、或臂。外证令人昏迷。治法急用蓖麻子等药外敷。多出其毒水。如痈疽方中。乳香膏神功妙贴散是也。内则于小便利之。盖诸痛痒疮。皆属于心。心与小肠为表里。所当宣毒于小便。但诸发蕴毒。又非麦门冬、灯心草之所能宣。必如是斋方中立应散以地胆为主。以白牵牛、滑石、木通佐之。而后可以宣其毒矣。自此又于心肾同工。人之一身。水不能济火。则渴而后发疮。心肾相交。水火既济。于人何病之有。心主血也。清心行血。固所当然。亦使肾得其养。则水有所司。贞元凝合。彼疮自平。更服童尿。又可以灌涤余毒。切戒忌风邪入之。将理一节。米猪蹄可以益肾。可以养中。当加之意。

　　乳香膏神功妙贴散

　　立应散

　　治痼方

　　痼发于手足。或掌心。或腰腿。或臀下伸缩处。长形平肿。无头无面。低贴肌肉。瞰里开疮如而大。走注牵连。较之诸发。烦渴为甚。其患浅则可疗。其患深则害人。或肿毒已平。数月之后。复于他处大发。但作肉色。微带淡红。终不能救。治法以痈疽类例推之，大要培养内气。以防滑泄。兼用膏药吮疮。神异膏、遇仙膏。可贴可服。

　　复煎散治脑背疽。及一切恶疮。

　　（方见黄连独活散）周子明提点传一宗八道治五发。发脑、发鬓、发眉、发颐、发背。痈疽、瘭、痼、癌一宗。药保不死方。才觉寒热。疮已现。发渴。即是其证。

　　先用车螯散

　　紫背大车螯（一名车蛾每个用草先扎定上用盐泥固济日干簇火之候通红半时辰许烂火候通手取敲去泥以器皿合在净地上出火毒半日许冷碾罗为细末砂合收）甘草（炙碾为末）轻粉上每服车螯二钱末。甘草末一钱。轻粉炒五分。温麦门冬熟水调下。五更初服。至日出时候。大便不痛。下青绿苔。或如黑煤。恶物下也。次用一生黄土细研。炒半钱。研入蒜三瓣。细烂捣。捉薄作三饼子。不拘大小。坐于疮头上。有伏道熟艾灸之百壮。少歇。与饮食吃。再灸之三五十壮也。

　　次用六一汤托药

　　真绵黄（箭竿者是也木耆不堪误人秤六两以刀劈开揭薄用白沙蜜不酸者一两微入水少许调解开易涂蘸候搓匀炙之微紫色候冷锉碎不碾）罗横纹甘草（炙一两细锉）上拌匀。

　　每服抄五钱。水一盏。煎至七分服之。日三服。夜二服。

　　次服栝蒌汤

　　栝蒌（一个去皮将瓤与子锉碎）没药（一分研）甘草（半两生锉）上用无灰酒三升。煎至一升。分三服。温饵。

　　次用猪蹄汤治痈疽等肿坏。消毒去恶肉。

　　香白芷甘草独活露蜂房黄芩赤芍药当归（各等分）上先将猪前蹄两只。

　　只用白水煮软。将汁分两次澄清。去上面油花。下面滓肉。每用药半两投于汁中。再煎五七沸。

　　滤去滓。以故帛蘸药汤中。薄揩疮上。死肉恶血随洗而下。以干故帛拭干。敷窍减痛。仍避风。忌人口气吹之。有狐臭人不得入宅。猫犬亦忌。月候人不令入房。次用洗药。散风邪。

　　生好肉。

　　芎（锉）白蒺藜（捣去尖）防风（锉）上等分为细末。每用抄一匙头。煎令沸气上。

　　顿候通手。以帕揩洗之。前药一次换。后药两次易。二药相间洗。凡疮破有头。便用洗药。

　　洗讫便用薄贴敷之。薄贴、谓药也。

　　太上无比灵应神异膏

　　露蜂房（一两锉碎）蛇蜕皮（半两细剪）玄参（半两细锉）黄丹（五两好者）真绵黄（三分细锉）真杏仁（一两去皮尖略捣破）童男童女乱发（洗净日干如鸡子大）上先用真麻油、不用菜子油一斤。入铛便下发。慢火熬。候发消尽。次入杏仁。滤去滓。再入铛入余药。

　　熬候焦黄。再滤去滓。次入黄丹。候变色。以新柳木篦子搅五千搅。滴入水中。看软硬得所。

　　然后倾入净瓷罐子。如尚未硬。更搅三百搅也。摊用如常。日换两次。夜换一次。

　　疽发人贴云丹膏。痛如刀割。不可不审。不可不知也。亦不得用生肌药。只贴膏药

　　。自然敛合。如医治后。时为庸医药罨。或刀割伤风重者。兼以五香连翘汤。

　　木香麝香乳香沉香藿香连翘上等分为末。每服二钱。水一盏。煎至七分。

　　温服无时。疮四边以金箔先用津液吹点之也。

　　大车螯散取癌瘰痼疽。四般未破者。痈不用此。如已破者。只用五积散疏利风气

　　。然后服诸药。

　　大紫色车螯（一个黄泥固干火通赤去泥末之）大戟芫花（醋炒）甘遂甘菊槟榔大黄黄芩漏芦（三分）腻粉（一分）上捣为末。每服二钱。车螯末二钱。粉一钱五。

　　更栝蒌煎下。良久下恶物脓血。不久自止。后生壮者加一服。老弱量与。

</div>
    <div class="pagination">
<a href="普济方_page2842.html">上一页</a><span>...</span><a href="普济方_page2838.html">2838</a><a href="普济方_page2839.html">2839</a><a href="普济方_page2840.html">2840</a><a href="普济方_page2841.html">2841</a><a href="普济方_page2842.html">2842</a><span class="current-page">2843</span><a href="普济方_page2844.html">2844</a><a href="普济方_page2845.html">2845</a><a href="普济方_page2846.html">2846</a><a href="普济方_page2847.html">2847</a><a href="普济方_page2848.html">2848</a><span>...</span><a href="普济方_page2844.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
