<!DOCTYPE html>
<html>
<head>
    <meta charset="UTF-8">
    <title>幼幼新书 - 第 26 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 26 页/共 309 页</h1>
    <div class="content">　　《圣惠》治小儿五、六岁不语者，为心气不足，舌本无力，发转不得。亦云风冷伤于少阴之经，是以舌难发于五音，故至时不语。

　　菖蒲丸方菖蒲 人参（去芦头） 黄连（去须。以上各半两） 麦门冬（去心，焙） 天门冬（去心焙。各一两） 赤石脂 丹参（各三分）上件药捣，罗为末，炼蜜和丸如绿豆大。每服以温水研下五丸。量儿大小，不计时候，加减服之。

　　钱乙治小儿心气不足，五、六岁不能言。

　　菖蒲丸石菖蒲 丹参（各二钱） 天门冬（去心，焙秤） 麦门冬（去心，焙秤。各一两） 赤石脂（三分） 人参（半两，切去须焙）上同为细末，炼蜜丸绿豆大或麻子大。温水下五、七丸至一、二十丸。不计时候，日三、四服，久服取效。

　　又有病后肾虚不语者。宜兼服钱氏地黄丸（方在虚寒门中。）张涣菖蒲汤丹方 治数岁不能语。

　　菖蒲（一寸，九节者） 远志（去心） 桂心（以上各一两） 酸枣仁 黄 人参（去芦） 黄连（去须。以上各半两）上件捣，罗为细末，炼蜜和如鸡头大。每服一粒至二粒，煎生姜汤下，不拘时候。

　　《张氏家传》治小儿不语方。

　　酸枣仁 柏子仁（各半两） 郁李仁 人参（各一两）上为细末，蜜煮糊为丸如梧桐子大。小儿每服十丸。若是气虚之人，只使郁李仁、人参二件。

　　《庄氏集》 穴灸法：四、五岁不语，灸两足踝上各三壮。

　　《庄氏集》 穴灸法：小儿至五、六岁不语，是心气不足，舌无力，发转难故也。灸心 三壮，在第五椎下两旁各一寸五分。

　　卷第六

　　龟胸第十八《圣惠》论：小儿龟胸者，缘肺热胀满，致使胸高如龟。又云：多食热乳，亦能致此也。

　　张涣论：凡乳母乳儿，常捏其宿乳。夏常洗乳净，捏去热乳。若食儿饮热乳，损伤肺气，胸高胀满。令儿胸高如龟，乃名龟胸。

　　《圣惠》治小儿龟胸，肺热壅滞，心膈满闷。

　　大黄丸方川大黄（三分，锉，微炒） 天门冬（去心焙） 百合 杏仁（汤洗去皮、尖、双仁，麸炒微黄） 木通桑白皮 甜葶苈（隔纸炒令紫色） 川朴硝（各半两）上件药捣，罗为末，炼蜜和丸如绿豆大。不计时候，以温水研破五丸服。量儿大小加减服之。

　　《圣惠》又方甜葶苈（隔纸炒令紫色） 杏仁（汤浸去皮、尖、双仁，麸炒微黄） 麻黄（去芦节） 川大黄（锉，微炒。以上各半两） 桂心（一分）上件药捣，罗为末，炼蜜和丸如绿豆大。不计时候，以温水研下五丸。量儿大小临时加减。

　　《圣惠》治小儿龟胸方。

　　上取龟尿，随多少摩胸骨上，即瘥。

　　张涣治龟胸百合丹方桑根白皮 木通 川朴硝 杏仁（汤浸去皮尖） 川大黄 天门冬（去心。各半两） 百合（一两）上件捣，罗为细末，炼蜜为丸如黍米大。每服十粒，米饮下。量儿大小加减。

　　《吉氏家传》龟胸方。

　　葶苈（熬） 大黄（各三分） 桂心（一分） 麻黄（二分，去节）上件为细末，炼蜜为丸如梧桐子大。每服十丸，米饮下。

　　《圣惠》灸法：龟胸缘肺热胀满攻胸膈所生。又缘乳母食热面、五辛，转更胸起高出。灸两乳前各一寸半，上两行三骨罅间，六处各二壮，炷如小麦大。春夏从下灸上，秋冬从上灸下。若不根据此法，则灸十而不能一、二愈也。

　　《庄氏集》 穴灸龟胸法：取九家灰一料盛簸箕中，令儿合面，印胸迹于上，于龟胸从上当中及两边，令三姓人同下火，各于灰上灸三壮，弃灰于河流或水中。

　　卷第六

　　龟背第十九《圣惠》论：小儿龟背者，由坐儿稍早，为客风吹着脊骨，风气连于髓，使背高如龟之状也。

　　钱乙论龟背：龟背者，肺热胀满，攻于胸膈，即成龟胸。又乳母多食五辛亦成。又儿生下，客风入骨，逐于骨髓，即成龟背。治以龟尿点节骨。取尿水法：当莲叶安龟在上，后以镜照之，自尿出，以物盛之。

　　张涣论：婴儿生后一百八十日，始 骨成，方能独坐。若强令儿坐，坐之太早，即客风寒，吹着儿背及脊至骨，传入于髓，使背高如龟之状，乃日龟背。宜松蕊丹（方在后。）《圣惠》治小儿龟背。

　　麻黄丸方麻黄（三分，去根节） 桂心 独活 防风（去芦头） 赤芍药 川大黄（锉，微炒） 枳壳（麸炒微黄，去瓤） 松花（以上各半两）上件捣，罗为末，炼蜜和丸如绿豆大。每服以粥饮下五丸，日三服。量儿大小，以意加减。

　　《圣惠》又方槟榔 川大黄（锉，微炒。各半两） 桂心 前胡（去芦头） 防风（去芦头） 赤芍药 独活 诃梨勒皮 枳壳（麸炒微黄，去瓤） 松花（干用） 麻黄（去根节。以上各一分）上件药捣，罗为末，炼蜜丸如麻子大。每服以粥饮下五丸，日三服。量儿大小以意加减。

　　《圣惠》又方龟尿摩背上瘥。

　　张涣松药丹 治小儿龟背。

　　松花（洗，焙干） 枳壳（麸炒，去瓤） 防风（去芦头） 独活（以上各一两） 麻黄（去根节） 川大黄（炮） 前胡 桂（以上各半两）上件药捣，罗为细末，炼蜜和如黍米大。每服十粒，粥饮下。量儿大小加减。

　　《吉氏家传》治龟背方：大抵小儿此病，为生时被客风吹拍着背，风透于骨髓，使背高如龟状。

　　独活丸方独活 防风 桂心 大黄（各二分） 麻黄（去节） 枳壳（炙） 芍药（各一分）上件为细末，蜜丸如梧桐子大。每服十丸，米饮下。

　　《圣惠》灸法：小儿龟背，生时被客风拍着脊骨，风达于髓所致。灸肺 、心 、鬲 各三壮，炷如小麦大。

　　肺在第三椎下两旁各一寸半。心 在第五椎下两旁各一寸半。鬲 在第七椎下两旁各一寸半。

　　卷第七（蒸忤 啼哭） 凡九门

　　卷第七

　　变蒸第一《圣济经》慈幼篇形气变成章曰：天有精，地有形，形精相感而化生万物。故曰：天地者，万物之父母也。

　　天为阳，地为阴；水为阴，火为阳。阴阳者，血气之男女。水火者，阴阳之证兆。惟水火既济，血气变革，然后刚柔有体而形质立焉。造化炉锤间，不能外，是以成物。兹婴孺始生，有变蒸之理也。原受气之初，由胚胎而有血脉，由血脉而成形体，由形体而能动，由动而筋骨立，以至毛发生而脏腑具，谷气入胃而百神备，是乃具体未形，有常不变之时也。若夫萌区有状，留动而生，血脉未荣，五脏未固，尚资阴阳之气，水火之齐甄陶以成，非道之自然，以变为常者哉。儿生三十二日一变，六十四日再变。变且蒸，变者上气，蒸者体热。上气则以五脏改易，气皆上朝，脏莫高于肺，而肺主气故尔。体热则以血脉敷荣，阳方外固。阳在外，为阴之使，故尔积二百八十八日九变，三百二十日十变且蒸，是之谓小蒸。毕后六十四日一大蒸，积二百五十六日大蒸毕。凡五百七十六日变蒸数足，形气成就。每经一变，则情态异常。盖天有五行，御五位，以生寒、暑、燥、湿、风；人有五脏，化五气，以生喜、怒、悲、忧、恐。七情之生得非成于变蒸之候耶。其候有轻重，其时有远近。轻者体热微汗，似有惊候，耳与后阴所会皆冷。重者壮热而脉乱，或汗或否，此其候也。平者五日而衰。远者十日而衰。先期五日，后之五日，为十日之中热乃除，此其时也。当是时务致和平，不欲惊扰，灸刺、汤剂皆非所宜。或先变而热作，或后蒸而未解，则治之当如成法。或变蒸之中加以时行温病，与夫非变而得天行者，其诊大率相类，惟耳及后阴所会皆热为异尔。学人可不审焉！《巢氏病源》：变蒸者，以长血气也。变者上气，蒸者体热。变蒸有轻有重，其轻者体热而微惊，耳冷，髋亦冷，上唇头白疣起如死鱼目珠子，微汗出，而近者五日而歇，远者八、九日乃歇。其重者体壮热而脉乱，或汗或不汗，不欲食，食辄吐 ，无所苦也。变蒸之时，目白睛微赤，黑睛微白，（《千金》又曰：目白者重，赤黑者微。）亦无所苦，蒸毕自明了矣。先变五日，后蒸五日，为十日之中热乃除。变蒸之时，不欲惊动，勿令旁边多人，变蒸或早或晚，根据时如法者少也。初变之时，或热甚者，违日数不歇。审计日数，必是变蒸，服黑散发汗；热不止者，服紫双丸。如小瘥便止，勿复服。（《千金翼》云：自当有余热，变蒸尽，乃除耳。）其变蒸之时，遇寒加之，则寒热交争，腹痛夭矫，啼不止者熨之则愈。变蒸与温壮伤寒相似，若非变蒸，身热、耳热、髋亦热，此乃为他病，可为余治；审是变蒸，不得为余治。其变日数，从初生至三十二日一变。六十四日再变，变且蒸。九十六日三变，变者丹孔出而泄也。至一百二十八日四变，变且蒸。一百六十日五变，一百九十二日六变，变且蒸。二百二十四日七变，二百五十六日八变，变且蒸。二百八十八日九变。三百二十日十变，变且蒸。积三百二十日小蒸毕，后六十四日大蒸，蒸后六十四日复大蒸，蒸后一百二十八日复大蒸，积五百七十六日，大小蒸毕也。

　　《颅囟经》：凡孩子自生，但任阴阳推移，即每六十日一度变蒸，此骨节长来，四肢发热，或不下食乳，遇如此之时，上唇有珠子，如粟粒大，此呼为变蒸珠子，以后方退热饮子疗之，不宜别与方药。（《颅囟经》以六十日为一变，《巢氏病源》以三十二日为一变，以有不同，故兼存之。）《葛氏肘后》云：凡小儿自生三十二日一变，再变为一蒸，凡十变五小蒸，又有三大蒸。凡五百七十六日变蒸毕，乃成人。其变蒸之候，身热、脉乱、汗出，（崔氏云：脉乱、汗出、目睛不明，微似欲惊及不乳哺。）数惊不乳哺，上唇头小白泡起如珠子，耳冷，尻冷，此其证也。单变小微，兼蒸小剧，平蒸五日，或七日、九日，慎不可疗。若或大热不已，则与少紫丸微下。

　　《葛氏肘后》又云：若于变蒸中，加以时行温病，其证相似，惟耳及尻通热，口上无白泡耳，当先服黑散发汗，汗出以粉敷之瘥，若不尽除，即以紫丸下之。

　　《千金》论凡小儿自生三十二日一变，再变为一蒸，凡十变而五小蒸，又三大蒸。积五百七十六日大小蒸都毕，乃成人。小儿所以变蒸者，是荣其血脉，改其五脏，故一变竟，辄觉情态有异。单变小微，兼蒸小剧。凡蒸平者五日而衰，远者十日而衰。先期五日，后之五日，为十日之中热乃除耳。儿生三十二日一变，二十九日先期而热，便治之如法，至三十六、七日蒸乃毕耳。恐不解了，故重说之。（变蒸之日，《千金要》、《翼》皆与《葛氏肘后》诸家并并同，此其中语有小异者，故又载之。）且儿变蒸或早或晚，不如法者多。又初变之时，或热甚者，违日数不歇，审计变蒸之日。当其时有热微惊，慎不可治及灸刺，但和解之。若良久热不可已，少与紫丸微下，热歇便止。若于变蒸之中，加以时行温病，或非变蒸时而得时行者，其诊皆相似。惟耳及尻通热，口上无白泡耳，当先服黑散以发其汗。汗出，温粉粉之，热当歇，便就瘥。若犹不都除，乃与紫丸下之。

　　《千金》又法：凡儿生三十二日始变，变者身热也。至六十四日再变，变且蒸，其状卧端正也。至九十六日三变，定者候丹孔出而泄。至一百二十八日四变，变且蒸，以能咳笑也。至一百六十日五变，以成机关也。至一百九十二日六变，变且蒸，五机成也。至二百二十四日七变，以能匍匐语也。至二百五十六日八变，变且蒸，以知欲学语也。至二百八十八日九变，已亭亭然也。凡小儿生至二百八十八日九变、四蒸也。当其变之日，慎不可妄治之，则加其疾。变且蒸者，是儿送迎月也。蒸者，甚热而脉乱，汗出是也。近者五日歇，远者八九日歇。当是蒸上不可灸刺妄治之也。

　　《千金翼》：儿身壮热而耳冷、髋亦冷者，即是蒸候，慎勿治之。儿身热，髋、耳亦热者病也，乃须治之。

　　（《千余》叙变蒸议论皆同，独用紫丸、黑散，叙得甚明。又云：变蒸中病乃须治。）《圣惠》：小儿变蒸都毕，凡五百七十六日乃成人，血脉骨木皆坚牢也。

　　《茅先生方》小儿有变蒸伤寒候：身壮热，唇尖上起白珠，或热泻，或呻吟，或虚惊，此候小儿生下便有变蒸而长意志，乃四十九日一变而长骨肉。此候有之，所治者只用镇心丸（方见一切惊门中）夹匀气散（方见胃气不和门中）与服，自平和也，不服药也安乐。（此又云：四十九日一变，与前亦异。）汉东王先生《家宝》变蒸候：宜用神仙黑散子三二服，并调胃气，观音散三二服。（方见胃气不和门中。）钱乙论变蒸云：小儿在母腹中乃生骨气，五脏六腑成而未全。自生之后，即长骨脉、五脏六腑之神智也。

　　变者，易也。（《巢源》云：上多变气。）又生变蒸者，自内而长，自下而上，又身热，故以生之日后三十二日一变。变每毕，即情性有异于前。何者长生腑脏、智意故也？何谓三十二日长骨添精神？人有三百六十五骨，除手足中四十五碎骨外，有三百二十数。自生下，骨一日十段而上之，十日百段，而三十二日计三百二十段，为一变，亦曰一蒸。骨之余气，自脑分入龈中，作三十二齿，而齿牙有不及三十二数者，由变不足，其常也。或二十八日即至长二十八齿，以下仿此，但不过三十二之数也。凡一周遍乃发虚热诸病，如是十周则小蒸毕也。计三百二十日生骨气，乃全而未壮也。故初三十二日一变，生肾志，六十四日再变，生膀胱。其发耳与 冷，肾与膀胱俱主于水，水数一，故先变生之。九十六日三变，生心喜；一百二十八日四变，生小肠，其发汗出而微惊。

　　心为火，数二。一百六十日五变，生肝及哭。一百九十二日六变，生胆，其发目不开而赤。肝主木，木数三。

　　二百二十四日七变，生肺声。二百五十六日八变，生大肠，其发肤热而汗，或不汗。肺属金，数四。二百八十八日九变，生脾智。三百二十日十变，生胃，其发不食，肠痛而吐乳。此后乃齿生能言，知喜怒，故云始全也。

</div>
    <div class="pagination">
<a href="幼幼新书_page25.html">上一页</a><span>...</span><a href="幼幼新书_page21.html">21</a><a href="幼幼新书_page22.html">22</a><a href="幼幼新书_page23.html">23</a><a href="幼幼新书_page24.html">24</a><a href="幼幼新书_page25.html">25</a><span class="current-page">26</span><a href="幼幼新书_page27.html">27</a><a href="幼幼新书_page28.html">28</a><a href="幼幼新书_page29.html">29</a><a href="幼幼新书_page30.html">30</a><a href="幼幼新书_page31.html">31</a><span>...</span><a href="幼幼新书_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
