<!DOCTYPE html>
<html>
<head>
    <meta charset="UTF-8">
    <title>校注医醇剩义 - 第 15 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>校注医醇剩义 - 第 15 页/共 50 页</h1>
    <div class="content">　　卷二　火

　　心火

　　心火炽盛，五中烦燥，面红目赤，口燥唇裂，甚则衄血吐血，加味泻心汤主之。

　　加味泻心汤

　　（自制）

　　黄连（五分） 犀角（五分） 蒲黄（一钱） 天冬（二钱） 丹参（二钱）

　　元参（一钱五分） 连翘（二钱） 茯苓（二钱） 甘草（五分） 淡竹叶（二十张） 灯芯（三尺）

　　此方以黄连清气分之火，以犀角解血分之热，丹参、元参、天冬、甘草以清养心脏，连翘、蒲黄、竹叶、灯芯以佐连、犀。再以茯苓佐甘草之甘淡，所以顾脾胃也。泻心家实火，而不忘脾胃，所谓毋使过之，伤其正也。《内经》之真理，吾于先生得之矣。祖怡注。

　　心血大亏，心阳鼓动，舌绛无津，烦燥不寐，加味养心汤主之。

　　加味养心汤

　　（自制）

　　天冬（一钱五分） 麦冬（一钱五分） 生地（五钱） 人参（一钱） 丹参（二钱）

　　龟版（五钱） 当归（一钱五分） 茯神（二钱） 柏仁（二钱） 枣仁（一钱五分）

　　远志（五分） 甘草（四分） 淡竹叶（二十张）

　　同一心火，同一烦燥，前证为实火，此由阴血虚。用天王补心丹方，去桔梗、元参、茯苓、五味，而加龟版、茯神、甘草、竹叶，不独心肝脾可资挹注，主血三脏俱已顾到，即与血同类之肺肾阴分，亦未放过。此方与心受燥热养心润燥汤，大半相同，所不同者彼用犀角，此用龟版；彼只用天冬，此兼用麦冬；彼兼用松仁，此只用柏仁；彼用藕汁，此用竹叶；更加枣仁、远志，异中有同，同中有异。初学制方选药，必须于异同中求之。治心方如此，其他诸方，亦何莫不然。祖怡注。

　　卷二　火

　　肝胆火

　　肝胆火盛，肋痛耳聋，口苦筋痿，阴痛，或淋浊溺血，加味丹栀汤主之。

　　加味丹栀汤

　　（自制）

　　丹皮（二钱） 山栀（一钱五分） 赤芍（一钱） 龙胆草（一钱） 夏枯草（一钱五分）

　　当归（一钱五分） 生地（四钱） 柴胡（一钱） 木通（一钱） 车前（二钱） 灯芯（三尺）

　　此条见证，与本门后附见龙胆泻肝汤相仿佛，而去黄芩、泽泻、甘草，加丹皮、山栀、赤芍、夏枯草、灯芯，同样能去肝胆实火。方虽小异，效力则大致相同。二方皆用当归、生地、补血凉血，以肝乃藏血之脏，泻其腑必须顾其脏，且以舒其筋也。祖怡注。

　　卷二　火

　　脾火

　　脾有伏火，口燥唇干，烦渴易饥，热在肌肉，加味泻黄散主之。

　　加味泻黄散

　　（自制）

　　防风（一钱） 葛根（二钱） 石膏（四钱） 石斛（三钱） 山栀（一钱五分）

　　茯苓（三钱） 甘草（四分） 荷叶（一角） 粳米（一撮煎汤代水）

　　本方用泻黄散去藿香而加葛根、石斛、茯苓、荷叶、粳米；从白虎汤法，去知母而添升阳散火意，清中有发，发中有清，阳升火散，而无抑遏之患。此条当与先生《医方论》泻黄散对比观之，更易明白。祖怡注。

　　卷二　火

　　肾火

　　肾火者，龙火也。龙不蛰藏，飞腾于上，口燥咽干，面红目赤，耳流脓血，不闻人声，加味肾热汤主之。

　　加味肾热汤

　　（自制）

　　磁石（四钱） 牡蛎（四钱） 生地（四钱） 白术（一钱） 白芍（一钱）

　　人参（一钱） 元参（二钱） 甘草（五分） 猪肾（二枚煎汤代水）

　　生地、元参、白芍、猪肾，养阴益肾，显而易见。加磁石以镇之，牡蛎以潜之，二味肾家药，亦显而易见。用参、术、草等中州药者，龙火上腾，必是脾胃砥柱失守所致；中州有砥柱，龙火必无由而上腾矣。祖怡注。

　　阳火可泻，阴火不可泻，况龙性难驯，逆而折之，反肆冲激。故丹溪滋肾丸，于滋阴药中，加肉桂一味，导龙归海，从治之法，最为精当。兹更推展其意，制潜龙汤主之。

　　潜龙汤

　　（自制）

　　龙齿（二钱） 龟版（八钱） 生地（五钱） 龙骨（二钱） 知母（一钱）

　　黄柏（一钱） 人参（一钱） 元参（二钱） 蛤粉（四钱） 肉桂（四分） 鲍鱼（一两切片煎汤代水）

　　黄柏、知母、肉桂，取一阳居二阴之中，成为坎象。不用肉桂，则龙不肯归海。既用肉桂，尚恐知、柏之力不足以驾驭，故加人参、元参、生地以佐之。再用龙骨涩而兼镇，龙齿但镇不涩；龟版、蛤粉、鲍鱼，则潜阳即所以潜龙。而一味肉桂，处于群阴之中，当亦驯服，而潜藏不显矣。祖怡注。

　　卷二　火

　　胃火

　　胃火炽盛，烦渴引饮，牙龈腐烂，或牙宣出血，面赤发热，玉液煎主之。

　　玉液煎

　　（自制）

</div>
    <div class="pagination">
<a href="校注医醇剩义_page14.html">上一页</a><span>...</span><a href="校注医醇剩义_page10.html">10</a><a href="校注医醇剩义_page11.html">11</a><a href="校注医醇剩义_page12.html">12</a><a href="校注医醇剩义_page13.html">13</a><a href="校注医醇剩义_page14.html">14</a><span class="current-page">15</span><a href="校注医醇剩义_page16.html">16</a><a href="校注医醇剩义_page17.html">17</a><a href="校注医醇剩义_page18.html">18</a><a href="校注医醇剩义_page19.html">19</a><a href="校注医醇剩义_page20.html">20</a><span>...</span><a href="校注医醇剩义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
