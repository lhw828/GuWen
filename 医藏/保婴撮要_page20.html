<!DOCTYPE html>
<html>
<head>
    <meta charset="UTF-8">
    <title>保婴撮要 - 第 20 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 20 页/共 92 页</h1>
    <div class="content">　　保和丸
　　（方见虚羸）
　　天麻散
　　（方见百 内嗽）
　　大芜荑汤
　　
　　蚵蟆丸
　　
　　九味芦荟丸
　　（三方见疳症）
　　卷五
　　癖块痞结
　　钱仲阳云：癖块者僻于两胁，痞结者否于中脘。此因乳哺失调，饮食停滞，邪气相搏而成；或乳母六淫七情所致。古人多用克伐，痞癖既久，饮食减少，脾气必虚，久而不愈。必先以固胃气为主，使养正则积自除。若欲直攻其结，不为不能善消，抑亦损其脾土，凡脾土亏损，必变症百出矣。当参各类及随见症而主治之。
　　治验一小儿患痞癖，服槟榔、蓬术、枳实、黄连之类，痞益甚。余曰：此脾经血虚痞也，不可克伐。遂用六君子加当归数剂，胃气渐复，诸症渐愈。乃朝用异功散加升麻、柴胡；夕用异功散加当归、芍药而愈。
　　一小儿素嗜肉食腹痛，大便不调。半载后右胁结一块，三月后左胁又结一块，腹胀食少作渴，小便赤涩，大便色秽。又半载后颔下亦结一核，妄服消块行滞等药，而元气益虚。用四味肥儿丸、五味异功散之类，热渴渐止，腹胀渐可；佐以九味芦荟丸，结核渐消；后用四君子为主，佐以四味肥儿丸之类，三月余而痊。
　　一小儿停食吐泻后饮食不节，作泻腹痛膨胀，腹中结块作渴，发热龈烂口臭，服消导克滞之药而前症益甚，形体益瘦，视其面色，黄中隐青，乃脾土亏损而肝木所侮也。法当调补中气，兼平肝木，遂用冲和汤及大芜荑汤之类，半载而愈。
　　一小儿患痞结，服克滞之药。余谓属形病俱虚，当补中气。彼不信，仍行克伐，遂致虚火上炎，齿龈蚀烂，颔下结核。余用大芜荑汤及异功散加减用之而安。
　　一小儿患痞结，久而四肢消瘦，肚腹渐大，寒热嗜卧，作渴引饮，用白术散为主，佐以四味肥儿丸，月余诸症渐愈。又以异功散加当归，并六味地黄丸，又月余而愈。
　　一小儿患痞结，身热如火，病状多端，不可尽述，朝用五味异功散，夕用四味肥儿丸，月余诸症稍愈，佐以地黄丸，自能行立。遂朝用地黄丸，夕用异功散及虾蟆丸，数服而愈。
　　
　　挨痞丸
　　治乳癖谷症，腹中块痛。
　　代赭石（火 ，醋淬，研细） 青皮 木香 蓬术（煨） 生地黄（各三钱） 巴豆（去油净，六钱）上为末，醋糊丸，麻子大。每服二三丸，食后姜汤下。
　　
　　甘遂破结散
　　甘遂（二钱五分，煨黄） 青皮（焙） 黄芩（炒） 大黄（炒。各半两）上为末，每服一钱，水煎服。仍量儿加减，利后以粥补之。
　　
　　进食丸
　　治乳食不消，心腹胀满，壮热喘粗，呕吐痰逆，肠鸣泄泻，或食症乳癖， 气痞结，并皆治之。
　　
　　巴豆霜
　　当归（米泔浸炒） 朱砂 代赭石（醋 七次） 枳壳（炒） 木香（各五钱） 麝香（一分）上为末，糊丸，麻子大。每服一二丸，温米饮下，更量儿加减。
　　
　　枳术丸
　　白术（四两） 枳实（二两）上为末，荷叶包煨烂饭为丸，桐子大。每服四五十丸，空心白滚汤下。
　　
　　阿魏膏
　　治一切癖块痞结，更服胡连丸。
　　羌活 独活 玄参 官桂 赤芍药 穿山甲 生地黄 两头尖 大黄 白芷 天麻（各五钱）槐柳桃枝（各三钱） 红花（四钱） 木鳖（十枚去壳） 乱发（如鸡子大一团）上用香油二斤四两，煎黑去渣，入发煎化，仍去渣，徐下黄丹，煎软硬得中，入芒硝、阿魏、苏合香油、乳香、没药各五钱，麝香三钱，调匀即成膏矣。摊贴患处，内服丸药，黄丹须用真正者效。凡贴膏药，先用朴硝随患处，铺半指浓，以纸覆上，用热熨斗熨良久，如硝耗，再加熨之，二时许方贴膏药。若是疳积，加芦荟末同熨。
　　
　　六味地黄丸
　　（方见肾脏）
　　四君子汤
　　
　　异功散
　　
　　六君子汤
　　（三方见内钓）
　　四味肥儿丸
　　（方见呕吐）
　　大芜荑汤
　　（一名冲和汤）
　　虾蟆丸
　　
　　九味芦荟丸
　　（三方见疳症）
　　白术散
　　（方见积痛）
　　卷五
　　积滞
　　经曰：五脏之积曰积，六腑之积曰聚。凡小儿积滞或作痛，皆由乳哺不节，过餐生冷，脾胃不能克化，停滞中脘，久而成积。或因饱食即卧，脾失运化，留而成积。其症面目黄肿，腹痛膨胀，壮热足冷，嗜卧不思乳食，大便馊臭或秘涩，小便如油。若吐乳泻乳所出酸臭者，为乳积。腹胀作泻，呕吐哕气者，为食积。初患元气未损之时，或腹胀作痛，大小便不利者，先用白饼子或木香槟榔丸下之；下后以白术散或五味异功散和之，渴加干葛，吐加半夏。
　　下而热不退，或作呕作泻，饮食不思，此脾胃俱伤也，用六君子汤。手足指冷，喜饮热汤，此脾胃虚寒也，前方加炮姜、木香。面色黄白，目无精光，脾肺俱虚也，用四君子加柴胡、升麻。腹痛泄利下重，或小便不利者，用四逆散。发热晡热，或泻不已，脾气下陷也；潮热口渴，大便不调，欲变疳症也，并用补中益气汤，佐以肥儿丸。经云：邪之所凑，其气必虚。留而不去，其病乃实。必以调脾为主，而以消导佐之。古人所谓养正积自除，正此意也。
　　治验一小儿每停食，身发赤晕，用清中解郁汤而愈。后患摇头切牙，痰盛发搐，吐出酸腐，待其吐尽，翌日先与七味白术散，次与参苓白术散，遂不复作。若吐后儿安，更不必服药也。
　　一小儿饮食积滞，患呕吐发热，服消导等剂，饮食已消，而热未退，余以为胃经虚热，用六君、升麻、柴胡各二分，四剂而愈。
　　一小儿七岁，停食后腹痛，服克伐之剂而益加，按之不痛，此脾气复伤也，用六君子汤而愈。后复伤食，服保和丸及三棱、槟榔之类，而更腹痛；服泻黄散，体重善噫，此脾气虚而下陷也，仍用六君、升麻、柴胡、木香而愈。
　　一小儿数岁间，每停食辄服峻利之药，后肚腹膨胀，呕吐泄泻，先用六君子汤，诸症渐愈；又用补中益气汤而安。
　　一小儿腹胀，饮食后即泻，手足逆冷，此脾气虚寒也，先用人参理中丸，后用六君子汤而愈。
　　一小儿腹痛，以手按之痛益甚，此乳食停滞也。用保和丸末一钱、槟榔末三分，下酸臭粪而安。后患腹痛，别服峻利之剂，其痛益甚，手按则已，面色黄白，此因饮食失宜，脾气不调，土虚不能生金也，用六君子汤而愈。
　　一小儿久患腹痛，诊其母，右关脉弦缓，乃木克土也，用六君子汤加木香、柴胡，母子并服而愈。
　　一小儿停食腹痛，面色白，黑睛少，手足常冷，大便不实，口鼻吸气，腹中阴冷。此禀命门火衰，不能温蒸中州之气，故脾胃虚寒也，用八味丸、补中益气汤而愈。
　　一小儿患前症，服驱逐之剂，更恶寒发热，余朝用补中益气汤，夕用五味异功散寻愈。后饮食停滞，腹痛便秘，别用疏导之剂，朝寒暮热，大便频数，余用五味异功散，月余饮食渐进，乃佐以八珍汤，内芍药炒焦，川芎些少，又两月，寒热渐愈。后又伤风，服参苏饮，汗出喘嗽发热，服清热化痰之剂，更烦热不寐，寻衣撮空，先用六味地黄丸料，水煎服，诸症顿退，再剂而安；却用五味异功散、八珍汤而痊。后因伤食吐泻，大便欲去而不去，欲了而不了，先用补中益气汤，数剂不应；改用人参五钱，白术三钱，陈皮、甘草各七分，升麻四分，干葛五分，三剂，又手足并冷，急用人参一两，附子五分，姜枣水煎，一日服二剂，手足始温，又二剂，诸症渐退。仍用前人参五钱之方，治之而愈。
　　
　　七味白术散
　　治吐泻作渴。
　　人参（二钱五分） 白茯苓 白术 藿香叶（各半两） 木香（二钱） 甘草（一钱） 干葛（半两，渴加一两）上每服一二钱，水煎，热渴甚去木香，肚痛加芍药。
　　
　　四逆散
　　治少阴病，或腹中痛，泄痢下重。
　　枳实（炒黄） 甘草（炒） 柴胡 芍药上为细末，每服二钱，空心米饮调下。
　　
　　白饼子
　　（方见发搐）
　　木香槟榔丸
　　（方见积滞）
　　五味异功散
　　
　　六君子汤
　　（二方见内钓）
　　补中益气汤
　　（方见虚羸）
　　卷六
　　发热
　　小儿之热，有心肝脾肺肾五脏之不同。虚实温壮，四者之不一。及表里血气、阴阳浮陷，与夫风湿痰食，各当详之。心热者额上先赤，心烦心痛，掌中热而哕，或壮热饮水，已午时益甚。肝热者左颊先赤，便难转筋，寻衣捻物，多怒多惊，四肢困倦，寅卯时益甚。脾热者鼻上先赤，怠惰嗜卧，身热饮水，遇夜益甚。肺热者右颊先赤，手掐眉目，喘咳寒热饮水，日西热甚。肾热者颏下先赤，两足热甚，骨苏苏如虫蚀，热甚不能起于床，夜间益甚。仍当辨其虚实，实则面赤气粗，口燥唇肿，作渴饮冷，大小便难，或掀衣露体，烦啼暴叫，伸体而卧，睡不露睛，手足指热，宜用表下。虚则面色青白，恍惚神缓，口中虚冷，嘘气软弱，喜热恶寒，泄泻多尿，或乍凉乍温，怫郁惊惕，上盛下泄，夜则虚汗，屈体而卧，睡露睛，手足指冷，宜用调补。壮热者肢体大热，热不已则发惊痫。温热者手体微热，热不已则发惊搐。阴虚则内热，阳盛则外热。以手轻扪之则热重，按之不热，此皮毛血脉之热，热在表也。
　　重按之筋骨之分则热，轻手则不热，此筋骨之热，热在里也。不轻不重，按之而热，此肌肉之热，热在表里之间也。以虚实分属表里而言之，壮热恶风寒，为元气不充，表之虚热也。
　　壮热不恶风寒，为外邪所客，表之实热也。壮热饮汤，为津液短少，里之虚热也。壮热饮水，为内火销烁，里之实热也。若夫内外皆热，则喘而渴，齿干烦冤腹满，四肢热，逢风寒，如炙于火，能冬不能夏，是皆阳盛阴虚也。脉尺寸俱满为重实，尺寸俱弱为重虚，脉洪大，或缓而滑，或数而鼓，此热盛拒阴，虽形症似寒，实非寒也。热而脉数，按之不鼓，此寒盛格阳，虽形症似热，实非热也。发热恶热，大渴不止，烦躁肌热，不欲近衣，其脉洪大，按之无力，或兼目痛鼻干者，此血虚发躁也，当补其血。如不能食而热，自汗者，气虚也，当补其气。仲景论内外不足发热自汗之症，禁不可发汗。加饮食劳役，虽病发热，误发其汗，则表必虚也。身热而汗出者，风也。发热身疼而身重黄者，湿也。增寒发热，恶风自汗，脉浮胸痞者，痰也。发热头痛，脉数者，食也。寸口脉微为阳不足，阴气上入阳中则恶寒；尺脉弱为阴不足，阳气下入阴中则发热，阴阳不归其分，则寒热交争也。昼则安静，夜则发热烦躁，是阳气下陷入阴中也；昼则发热烦躁，夜则安静，是重阳无阴也，当急泻其阳，峻补其阴。至若身热脉弦数，战栗而不恶寒者，瘅疟也。发热恶寒，脉浮数者，温病也。若四肢发热，口舌咽干，是火热乘土位，湿热相合，故烦躁闷乱也。若身体沉重，走注疼痛，乃湿热相搏，风热郁而不得伸也。心热则用泻心汤、导赤散、安神丸。肝热则用泻青丸、柴胡饮子。脾热则用泻黄散。肺热轻则用泻白散；重则用凉膈散及地骨皮散。肾热则用滋肾丸。实热则宜疏下，虚热则宜调补。壮热者导赤散。温热者泻黄散。若肢体热轻，则用惺惺散，重则用羌活散之类。大便秘者，二黄犀角散。余热不退者，地骨皮散。骨节疼痛者，栀子仁汤。
　　宿滞内作者，紫霜丸。肝火内热者，龙胆草汤。阴盛隔阳而热者，人参理中汤。肝经血虚生风而搐者，用四物、天麻、钩藤钩。若热蕴便秘者，四顺清凉饮。热而二便调和，风邪蕴结于表而发者，用惺惺散加麻黄汗之。汗后血虚而热益甚者，六神散加粳米。汗后气虚而恶寒发热者，补中益气汤。汗后阴虚，阳无所附而热者，用四物汤加参 。汗后阳虚，阴无所附而热者，用四君汤加芎、归。婴儿诸热，其因别症而作者，当从所重而治之。或乳母七情浓味，饮食停积，遗热于儿；或见嗜食甘肥，衣衾过暖；或频浴热汤，积热于内为患者，各当详之。盖小儿脏腑脆弱，元气易虚，补泄宜用轻和之剂，庶无变症。若乳下婴儿，当兼治其母，仍参诸热症治之。
　　治验一小儿夜间发热，天明如故，或小腹作痛，饮食少思，面色痿黄，热时面赤，不时饮食，此食积所致，用下积丸，治之而消。又用白术散，调理而安。
　　一小儿饮食停滞，腹痛作呕，用大安丸而愈，饮食虽进，其腹仍痛，用六君、山楂、神曲，痛少止。余以为脾气伤，而饮食难化，乃去前二味，服六君子四剂而愈。后又伤食，仍服前药，痛止而至暮发热，用六君、柴胡、升麻而痊，此由脾虚下陷，不能升发，故至暮发热也。
　　一小儿发热，饮食少思，大便不实，常服芦荟等丸，视其鼻赤，此寒凉之剂，复伤脾土而虚热也，用五味异功散，数剂而愈。
　　一小儿十三岁，内热晡热，形体倦怠，食少作渴，此禀赋怯弱之虚热也。用地黄丸、异功散，补之不越月而痊。
</div>
    <div class="pagination">
<a href="保婴撮要_page19.html">上一页</a><span>...</span><a href="保婴撮要_page15.html">15</a><a href="保婴撮要_page16.html">16</a><a href="保婴撮要_page17.html">17</a><a href="保婴撮要_page18.html">18</a><a href="保婴撮要_page19.html">19</a><span class="current-page">20</span><a href="保婴撮要_page21.html">21</a><a href="保婴撮要_page22.html">22</a><a href="保婴撮要_page23.html">23</a><a href="保婴撮要_page24.html">24</a><a href="保婴撮要_page25.html">25</a><span>...</span><a href="保婴撮要_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
