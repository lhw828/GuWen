<!DOCTYPE html>
<html>
<head>
    <meta charset="UTF-8">
    <title>医学入门 - 第 125 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 125 页/共 202 页</h1>
    <div class="content">　　厥阴之厥，则小腹肿痛，腹胀泾溲不利，好卧屈膝，阴缩肿内热。

　　又或咽肿咳不宁，肠痈项强衄吐血；太阳厥逆，僵仆，呕血，善衄。少阳厥逆，机关不利。机关不利者，腰不可以行，项不可以顾。发肠痈不治，惊者死。阳明厥逆，喘咳身热，善惊，衄，呕血。手太阴厥逆，虚满而咳，善呕沫。手心主少阴厥逆，心痛引喉，身热，死不可治。手太阳厥逆，耳聋，泣出，项不可以顾，腰不可以俯仰。手阳明少阳厥逆，发喉痹，嗌肿， 。若三阴俱逆，不得前后，使人手足寒，三日死。

　　外感寒泣暑相兼，寒泣血发厥，脉沉微者，理中汤、四逆汤；暑耗气发厥，脉虚者，白虎汤，或香薷散加羌活。夏月劳役犯房，以致阳气烦扰，目盲耳闭，《内经》谓之煎厥，言热气煎逼，损肾与膀胱而成也。宜四君子汤，加远志、防风、赤芍、麦门冬，陈皮。凡外感发热者，宜解散药中加姜汁。

　　内伤薄厥痰火挟；内因喜怒伤气伤志，气逆而不下行，则血积于心胸，《内经》谓之薄厥，言阴阳相搏，气血奔并而成。古法暴厥气逆身冷者，苏合香丸、八味顺气散。怒气逆甚，呕血鼽衄发厥者，四物汤去地黄，加赤茯苓、人参、桔梗、陈皮、麦门冬、槟榔，姜煎服，或六郁汤。气实多怒，忽大叫发厥者，乃痰闭于上，火起于下而上冲，用香附五钱，川芎七钱，生甘草三钱，童便、姜汁煎服，又青黛、人中白、香附为丸服。稍愈，用导痰汤加黄连、香附、煎吞当归龙荟丸。因劳役饮水，被惊发厥者，六君子汤加芩、连、竹沥、姜汁。内伤痰火发厥，脉弦滑者，二陈汤加竹沥；挟寒，加生附子；挟火，加芩、连、山栀、竹沥；肥人，加人参、姜汁。凡厥症为癫、为 仆、为妄见，或腹胀、二便不利，或呕，或心痛，皆痰火、郁气病也。

　　总因酒色阴阳衰，热厥因醉饱入房，湿热郁于脾土，不能渗荣四肢，阳气独盛，故手足心热，宜补中益气汤、升阳散火汤、火郁汤。寒厥因多欲夺精，元阳大有所损，不能渗营经络，阴气独在，故手足皆寒，宜十全大补汤加附子，或当归四逆汤。寻常气虚发厥者，四君子汤。血虚发厥者，四物汤。有火，加知母、黄柏；虚寒，加附子。但厥冷多以不胜乘其所胜，如肾移寒于脾，则为寒厥；心移热于肾，则为热厥，六经皆然。抑论阳症烦渴、谵语、身热；阴症不渴、静倦、身凉，与伤寒阳厥、阴厥大同。但杂病多因酒色、七情、痰火所致，外感者少。故经曰：阳衰于上则为寒厥；阴衰于下则为热厥。阳极似阴，阴极似阳，与伤寒因虽不同，而病状变化亦相似也。

　　尸厥亦是下虚 ；凡有吊死问疾，或入庙登冢，卒中外邪，与脏气相忤，气遏不行，经络脉伏，昏不知人，忽手足逆冷，头面青黑，牙关紧急，昏晕卒倒，或错言妄语，决不可作风治，先宜苏合香丸灌之，候醒，以木香匀气散，合平胃散调之。素虚者，用焰硝五钱，硫黄二钱末，作三服，用陈酒一盏，煎觉焰硝起，倾于盏内盖着，温服；如人行五里，又进一服。如无前药，用古参附汤，入姜汁，酒煎服；外灸百会穴，如绿豆大艾九壮，气海百壮，身温者生。暴死者，追魂汤灌之。蛔厥见伤寒，血厥见产后。

　　接补阴阳本《内经》，阴阳气不相接则厥。热厥补阴，寒厥补阳。正经所谓：壮水之主，以镇阳光；益火之源，以消阴翳也。

　　吐下还为实者设。

　　凡卒厥未辩，先以苏合香丸灌醒，痰壅口噤者，瓜蒂散吐之，或搐鼻亦可；热甚者，大承气汤、双解散下之。

　　痨瘵痨瘵（痨极曰瘵）先须辨阴阳，热痨阳病，口干，舌疮，咽痛，涕唾稠粘，手足心烦疼，小便黄赤，大便燥结；虚痨阴病，唾痰白色，胃逆口恶，饮食难化，小便多，遗精白浊，大便溏泄。又有嗽痰，仰卧不得者，必阴阳兼病也。多因十五六岁，或二十前后，血气未定之时，酒色亏损精血而成，全属阴虚。间有因外感、外疟：久嗽而成者，多属阳虚。热痨咽疮、失音者死；虚痨泄不止者死。

　　阴阳传变最无常。

　　不问阴病阳病，日久皆能传变，男子自肾传心肺肝脾，女子自心传肺肝脾肾，五脏复传六腑而死，亦有始终只传一经者，有专着心肾而不传者，大要以脉为证验。

　　潮汗咳（或见血，或遗精）泄分轻重，轻者，六证间作；重者，六证兼作。盖火蒸于上，则为咳血，为潮热；火动于下，则为精浊，为泄泻。若先见血，上血为先，其余流传变证虽多，亦必归重于一经。假如现有精浊，又加之胫酸、腰背拘急，知其邪在肾也；现有咯血多汗，加之惊惕、口舌生疮，知其邪在心也；现有喘咳嗽血，加之皮枯、鼻塞、声沉，知其邪在肺也；现有梦遗，加之胁痛、多怒、颈核、知其邪在肝也；现有泄泻，加之腹痛痞块、饮食 无味、四肢倦怠，知其邪在脾也。当随其邪之所在调之。劳热，清骨散；内热，保真汤；晡热，黄 鳖甲汤。劳血、咯血太平丸；嗽吐咳咯，保和汤。血去多，三黄补血汤；血不止，十灰散、单花蕊石散，劳嗽干咳，人参润肺丸、保和汤、太平丸、宁肺汤。肺痿，知母茯苓汤；肺痈，桔梗汤、单白芨散。劳泄，白术膏、八珍汤、肾气丸。劳汗，黄 散。更当于各病本条参究。

　　初于开关起胃房。

　　劳者，倦也。气血劳倦不运，则凝滞疏漏，邪气得以相乘；又饮食劳倦所伤，则上焦不行，下脘不通，热熏胸中而生内热。凡颈上有核，腹中有块，或当脐冰冷，或无力言动，皆痰涎结聚，气血凝滞之所致也。故以开关起胃为先，盖关脉闭则气血干枯，胃气弱则药无由行。

　　但阳虚不可偏用辛香丁、附之类；阴虚不可偏用苦寒知、柏之类。古方有开关散、定胃散，今亦难用，窃其意推之。阳病开关，清热利便，宜泻白散，加银柴胡、秦艽、桔梗、木通、泽泻、当归、芍药、木香，以小便多为病去。阴病开关，行痰利气，宜二陈汤，加便制香附、贝母、牡丹皮、当归、山楂、苏梗及生地、木香少许，以气清痰少为病减。阴阳俱用参苓白术散、三白汤、或二陈汤加白术、神曲、麦芽以起脾胃。如有泄者，尤宜多服、久服，俟胃气转，然后根据证用药。古方以生犀散、防风当归饮，或三补丸、单黄连丸，治热痨证，然必初起体实，而后敢用之也。

　　久则平补火处熄，久虚积损成痨。阳虚，劫劳散、十全大补汤、人参养荣汤、补中益气汤，单人参汤。阴虚，加味逍遥散、滋阴降火汤、节斋四物汤、补阴丸、大造丸、补天丸。虚甚者，琼玉膏、白凤膏。古云：服凉药，百无一生；饮溲溺，万无一死。惟脾胃虚及气血弱者，必以滋补药中，量入童便，以代降火之药。今俗非偏用知、柏、生地滞脾，则又偏用人参、桂、附助火；治咳辄用兜铃，紫菀、款冬、青黛，牡蛎收涩肝经。治血辄用京墨、金石，寒凉伤其气血；退潮辄用银柴胡、胡黄连消其肌肉；遗精辄用龙骨、石脂涩燥其精，皆不治其本耳。

　　扶正祛邪虫亦亡。

　　虫亦气血凝滞，痰与瘀血化成。但平补气血为主，加以乌梅、青蒿、朱砂之类，而虫自亡矣。紫河车丹、紫河车丸、青蒿膏、蛤蚧散、天灵盖散，选用。传尸之说，不必深泥。历观痨瘵，皆因酒色财气损伤心血，以致虚火妄动，医者不分阴阳用药，病家不思疾由自取，往往归咎前人积恶，甚则疑及房屋器皿、坟墓，且冤业飞尸递相传疰，古人亦云：痨瘵三十六种，惟阴德可以断之，不幸患此疾者，或入山林。或居静室，清心静坐，常梦香叩齿，专意保养，节食戒欲，庶乎病可断根。若不遵此禁忌，服药不效。

　　我有一言真药石，改（酒色财气）过迁善（笃信天理）回穹苍。

　　诸虫九虫皆因脏气弱，湿热熏蒸痰瘀成；诸虫皆因饮食不节，或饥饱失宜，或过飧腥 炙爆，或鳖、苋同食，以致中脘气虚不运而成积，积久成热，湿热熏蒸，痰与瘀血凝结，随五行之气变化，而为诸般奇怪之形，若腐草为萤是也。九虫；一曰伏虫，长四寸许，为诸虫为长；二曰蛔虫，长尺许，贯心即杀人；三曰白虫，长一寸，母子相生，其形转大而长，亦能杀人；四、肉虫，状如烂杏；五、肺虫，其状如蚕；六、 虫，状如蛤蟆；七、弱虫，又名膈虫，状如瓜瓣；八、赤虫，状如生肉；九、蛲虫，状如菜虫，形至细微。

　　心烦咳嗽多呕唾，肉虫令人心烦满闷；肺虫令人咳嗽； 虫令人呕吐、呃逆、喜哕，嘈杂，受吃泥炭、生米、茶、盐、姜、椒等物；弱虫令人多唾。

　　疮痈痔漏与肠鸣。

　　蛲虫居广肠，多则为痔，居则为癞。痈疽，疥，癣多虫之为害。赤虫令人肠鸣。

　　又有感触蠢动物，心腹刺痛药不灵。

　　或山润蛇虺、水蛭遗精，误饮其水，或草木果品，虫聚其毒，误食以致心腹刺痛，或引腰胁，时作时至，诸药不效，乃虫证也，雄砂丸止之。

　　妇人鬼胎儿血鳖，妇人经闭，腹大仅一月间便能动作，乃至过期不产，或有腹痛，此必虫证，雄砂丸，或万应丸主之。血鳖小儿最多，大人间有，盖鳖因积瘀而成故也，追虫打鳖丸；不敢下者，钓虫黑白丸亦好。但钓后，须服调脾和胃药。

　　眼鼻下黑蟹爪明。

　　凡虫证，眼眶、鼻下青黑，面色痿黄，脸上有几条血丝，如蟹爪分明，饮食不进，肌肉不生，沉重寒热，若不早治，相生不已，贯心杀人。

　　传尸痨虫十八种，传尸自上注下，病与前人相似，故又曰疰。化精血归于元阳之内，变幻种类最多，古谓第一代虫，如婴儿或如鬼，或如蛤蟆，遇丙丁日食起，醉归心俞。第二代虫，如乱发，或如守宫，或如蜈蚣，或如虾，遇庚辛日食起，醉归肺俞。第三代虫，如蛟如蚁，或如蜣螂，或如刺 ，遇庚辛日食起，醉归厥阴。第四代虫，如乱丝，或发猪肝，或如蚯蚓、如蛇，遇戊己日食起，醉归脾俞。第五代虫 ，如鳖、龟，或有头无足，或有足无头，或如鼠，或如精血，遇甲乙日食起，醉归肝俞。第六代虫，如马尾，有两条，一雌一雄，或如鳖，有头、足、尾，或如烂面，或长或短，遇丑亥日食起，醉归肾俞，周而复胎。

　　凡取痨虫，根据五脏方选用，必俟其大醉日方可取之。取后，随补各脏，如取脾虫后，则补脾；取肾虫后，则补肾。若病甚者，不分脏腑，只用追病用以断其根。又有轻者，只用鳗鲡鱼煮食，或紫河车丹。阳虚者，金液丹最妙。取痨虫法：先令病家，用皮纸糊一密室，不留些罅隙，择一老成人，过递以安息香水，洒其过递之人身，以雄黄、雌黄涂耳目口鼻上，安排铁钳一把，布巾一幅，用香油二斤，以锅盛顿，微煎冷沸，仍用高桶一个，以锻石在桶内，生布巾盖桶口，俟月初虫头向上，却服取虫药，五更初一服，五更三点时一服。服药后，腹中疼痛如刀斧劈，不妨，至巳时，必须下虫，或取下臭秽胶漆，或吐泻脓血、瘕块，皆于灰桶中。其虫或从汗出，紫蚕苗状，或从耳、鼻、口中出，或小便中出，异般形状不一，或青黑，或黄红。大者，急用铁钳取入油中煎，当日将油纸裹虫入瓦罐内，锻石填实，埋于深山远僻之处，免再染人。其患人衣、被、床、席，并皆弃去，医人分付药后，亦须远避。其取下虫色白者，食脏腑脂膏，可三十日服药补之；虫色黄赤者，食人血肉，可六十日服药补之；虫色紫黑者，食人精髓，病传至肾，可谓极矣，冀其万一，或为子孙除害则可，又虫头白者，亦难治，此危氏说也，丹溪谓不必深泥。

　　居肺咯血必损声。

　　痨虫须分五脏，尝居肺间，正所谓膏之上，肓之下，针之不到，药之不行，只宜早灸膏肓、四花为佳。若蚀肺系，则咯血吐痰，声嘶，思食无厌，病患至此，未易治疗。又有应声虫，每语，喉中如有物作声相应者，有人教诵本草，至雷丸则无声，乃顿服数枚而愈。狐惑、蛊疰见各条。

　　虚先温补后追逐，体虚者，俱宜先用温补，扶其元气，然后用王道之药，佐以一、二杀虫之剂，如化虫丸，使君子丸、五膈下气丸之类；或追虫后，而继以温补亦可，不然，则虫去而元气亦散矣。

　　实则吐下量全行。

　　体实虫攻上膈，心腹 痛，用樟木屑浓煎汤，服之大吐，吐虫痛减后，煎甘草汤与之和胃。如有积自吐虫者，用黑锡灰、槟榔等分为末，米饮下。下虫，用追虫丸；取积药，苦楝根汤、万应丸、万病解毒丹，量体选用。

　　求嗣求嗣这理非玄微，山无不草木，人无不生育，妇人要经调，男子要神足。男子阳精微薄，虽遇血海虚静，流而不能直射子宫，多不成胎。皆因平时嗜欲不节，施泄太多所致，宜补精元，兼用静工存养，无令妄动，候阳精充实，根据时而合，一举而成矣。女人阴血衰弱，虽投真精，不能摄入子宫，虽交而不孕，虽孕而不育，是以男女配合，必当其年。未笄之女，阴气未完；欲盛之妇，所生多女。性行和者，经调易挟；性行妒者，月水不匀，相貌恶重，刑重；颜容媚者，福薄。太肥，脂满子宫，不能受精，太瘦，子宫无血，精不能聚，俱不宜子，不可不知。

　　精血无病交合时。

　　男精女血，皆兼气血阴阳，总属肾与命门。精血充盛，别无杂病，宜交会得时，乃成胎孕，凡经尽一日至三日，新血未盛，精胜其血，男胎成矣。四日至六日，新血渐长，血胜其精，女胎成矣。六日至十日，鲜有成者，纵成，亦皆女胎。欲求子者，全在经尽三日以里，于夜半子时，生气泻精，受胎必男，斯时男女无暴怒、毋醉饱，毋食炙娠后胎动，胎痛、漏血及风寒外邪，不可轻易服药，亦不得交合触动欲火。生后摄养，一如胎前盖母食热，则乳热；母食寒，则乳寒；母食膏粱爨烈之物，则乳毒，有是数者，子受其害矣。

　　寡欲清心为上策，寡欲则不妄交合，积气储精待时而动，故能有子，凡心有所动，即是欲。心主血而藏神，肾主精而藏志，心神外驰，则肾志内乱，其于交会之际，殊无静一清宁之气，所泄之物，同归腐浊而已，安能发育长养于其间哉！欲寡神完，不惟多子，抑亦多寿，故养生莫善于寡欲。

　　服药阴阳贵得宜。

　　若见命门脉微细，或绝，阳事痿弱，法当补阳；若见命门脉洪大鼓击，阳事坚举是为相火妄动，法当滋阴。若或肾脉浮大芤紧，遗精尿血，法当补阴；若带洪数，兼以泻火；若见肾脉微甚欲绝，别无相火为病，法当阴阳双补。阳脱痿弱，精冷而薄，或来慢不能直射子宫，命脉微细者，还少丹、打老儿丸。精清淡者，雀卵丸。阳痿不举，命门脉虚欲脱者，巨胜子丸。壮阳丹。肾气久旺，来慢不能直射子宫者，续嗣丹、温肾丸。精漏无火者，金锁思仙丹。阳虚有火者，大造丸、肾气丸、补阴丸、虎潜丸。四十以后，纵有火动者，只宜小菟丝子丸、天门冬膏，忌用知、柏、芍药寒凉。阴阳两虚者，八味丸、二神交济丹。通用种子大补丸、玄牝太极丸 、五子衍宗丸、十子丸、加味苍术膏、何首乌丸。女宜鼓动微阳，女金丹，螽斯丸，大、小乌鸡丸。调养经血，四制香附丸、七制香附丸、十味香附丸、墨附丸、单醋附丸、百子附归丸、琥珀调经丸、加味养荣丸、加味益母膏、滋阴百补丸、大造丸、补阴丸。根据症选用，不可慕方名之美，珍药之异，而先自伤根拔本；亦不可过服热药，以遗子患。古云：父吞刚剂，子患热淋。且性燥多火，男女皆然，况造化之妙，岂可专恃药饵！必也改过迁善，惩忿窒欲，人伦日用，无所欺肆，买卖交易不致刻剥，自然德可动天，生子必贤且寿，勉之！养老（附须发）

　　老人无非血液衰，两肾中间白膜之内，一点动气，大如箸头，鼓舞变化，大阖周身，熏蒸三焦，消化水谷，外御六淫，内当万虑，昼夜无停。年老精血俱耗，平日七窍反常，啼号无泪，笑如雨流，鼻不嚏而出涕，耳无声而蝉鸣，吃食口干，寐则涎溢，溲不利而自遗，便不通而或泄，昼则对人瞌睡，夜则独卧惺惺，此老人之病也。

　　火动风痰百病摧。

　　阳虚气盛，两手脉大紧数，饮食倍进，脸红神健，虽时有烦渴膈热，大便闭结，但以平和汤药消解，切不可用苦寒疏泻。火证、风证，战掉气乱，目直口噤筋急者，通圣散；痰证，二陈汤、三子养亲汤、清气化痰丸、节斋化痰丸。凡年老觉小水短少，即是病进，宜却病延寿汤；小便频数者，肾气丸去泽泻，加茯神、益智、五味子；大便燥者，搜风顺气丸；阴虚筋骨痿弱，足膝无力者，加味补阴丸。

　　亦有脾虚多积滞，若是从来无虚阳之气，一向惫乏之人；全在斟酌汤剂，当加温补调停，粥以为养。治宜补中益气汤、橘半枳术丸、平胃散、竹沥枳术丸。

　　温和丸散可扶培。

　　任有外邪，忌大吐汗下，宜平和药调之；任是衰老，不宜峻补。古方固真饮子、神仙训老丸、遇仙益寿丹、秤金丹、七仙丹及诸虚门养性延年之药，皆可选用。厌服药者，只宜食治，详前二卷 。

　　须属少阳发肾水，精不上升白似灰。

　　胆荣在须，肾华在发，精气上升，则须润而黑。六八以后，精华不能上升，秋冬令行，金削肺枯，以致须发焦槁，如灰白色。养生者，宜预服补精血药以防之，染掠亦非上策。染须方；用大乌龟一个，饿一二日，将饭与肉骨果子，烟火之食饲之。三五日后，夜间以漆 盛之，用薄竹片设备 缝口通气，外放灯一盏， 内作热，龟在内旋转不已，自然撒尿。紧急只用麻油烟熏鼻，其尿即出。先用五倍子醋如胶，若龟尿得一小盅，入五倍醋半盅，同入瓷器内一滚即止，牛角罐收贮。每月新笔略蘸，搽须表上，多用则面黑，又方；炒五倍一两，铜末四分，生食盐、生白矾、白面各二分，为末，浓茶调膏搽须上，俟须干，以手捻下。内服乌须丸：胎发、青盐各四两，共入罐内封固，火 三炷香久，冷定取出为末。用何首乌、冬青子九蒸九晒，旱莲草、枸杞子、生地、当归、白茯苓各四两，人参一两，以水十碗，煮汁五碗，去渣熬膏，将前二味入内搅匀，分作几小罐盛之，每空心滚水酒调下三五茶匙。因下血多，而须发易白者尤宜，秤金丹亦妙。因吐衄失血多者，琼玉膏。因房室损精易白者，还元丹、还元秋石丸、女贞丹；有火者，大造丸。因湿痰疟痢等疾变白，单苍术膏、加味苍术膏。皮肤肌骨有风痛痒者，何首乌丸。阳虚者，却老乌须健阳丹、延年益寿不老丹。有火者，八仙添寿丹。是知乌须亦必因证用药，若罔顾脏腑，专务须发而妄投丸散，是剖腹而藏珠也。噫！须发脱落非因老，内风血燥亦奇哉。

</div>
    <div class="pagination">
<a href="医学入门_page124.html">上一页</a><span>...</span><a href="医学入门_page120.html">120</a><a href="医学入门_page121.html">121</a><a href="医学入门_page122.html">122</a><a href="医学入门_page123.html">123</a><a href="医学入门_page124.html">124</a><span class="current-page">125</span><a href="医学入门_page126.html">126</a><a href="医学入门_page127.html">127</a><a href="医学入门_page128.html">128</a><a href="医学入门_page129.html">129</a><a href="医学入门_page130.html">130</a><span>...</span><a href="医学入门_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
