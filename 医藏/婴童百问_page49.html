<!DOCTYPE html>
<html>
<head>
    <meta charset="UTF-8">
    <title>婴童百问 - 第 49 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>婴童百问 - 第 49 页/共 53 页</h1>
    <div class="content">　　三黄真珠散

　　治疳积壮热，生敛淫疮，俗呼为溜，脓水流处，便湿烂成疮。此证当内服消食退疳积之药，后用此。

　　松香五倍子黄连黄丹海螵蛸（各三钱）轻粉雄黄（各少许）上七味并为细末，疮干则以香油调敷，湿以干掺，先以莹肌散煎洗，然后用此药。

　　莹肌散

　　洗疮。

　　赤芍药防风苦参薄荷甘草（身）刘寄奴黄柏上等分煎汤，洗去患处宿脓，后以前三黄散末掺疮上，三、二度即成痂而愈，或只服化毒丹。

　　[卷之十] 麻证水痘第九十九问 

　　汤氏云：凡小儿斑疮之候，乃天行时气，热不能解，蕴积于胃，而胃主肌肉，毒瓦斯熏发于肌肉，状如蚊子所啮，乃成斑毒也。赤者十生一死，黑者十死一生。此症与斑症不同，发斑乃如锦纹，有空缺处，如云头之状；麻症乃遍身，无空缺处，但疏密之不同，分轻重耳。黄连杏仁汤，治婴孩受邪，热甚作麻疹之症，其疮渐出，咳嗽烦闷，呕逆清水，眼赤咽喉，口舌生疮，宜服此以解之。又有黄芩知母汤，治小儿麻症，催出得疮，斑烂瘾疹如锦纹，或白脓者，腥臭不能干，心胸渴闷，呕吐清水，身体温热不时，宜进此以治之。起初疑似之间，可服升麻汤；头痛热甚者，可服柴胡升麻汤，化斑汤、羌活散、蝉蜕饮皆可。又有发热一、二日，而出水泡即消者，名为水痘。但用轻剂解之，即便痊可，羌活散、升麻消毒饮主之，麦煎散亦可服，又可服大连翘汤以解利之。活人用黄连橘皮汤治温毒发斑，可治出麻作泻，服此下利当先止，与黄连杏仁汤同，但多制浓朴、甘草耳。

　　麻症始终宜服麻黄汤表。

　　斑症可下不可表。

　　痘症表下俱不可。

　　黄连杏仁汤

　　治孩童受邪热候，作成麻痘之症，其疮渐出，咳嗽烦闷，呕逆清水，眼赤咽喉，口舌生疮，作泻。

　　黄连（一两）陈皮杏仁（去皮尖，麸炒）麻黄（去节）枳壳（去瓤、麸炒）葛根（各半两）上锉散，每服三钱，水煎服。作泻者加浓朴、甘草。

　　黄芩知母汤

　　治小儿五脏邪热，作成麻症，疮出斑烂瘾疹如锦纹，或白脓水腥臭不干，心胸闭闷，呕吐清水，身体温壮不时，宜服之。

　　葛根陈皮杏仁（去皮尖）麻黄（去节）知母黄芩甘草（各半两）上锉散，每服二钱，水一盏，煎半盏，去滓服。不呕逆，去陈皮加芍药，如吐则用之。

　　升麻汤

　　见第五十二问。

　　柴胡升麻汤

　　见第五十二问升麻汤。

　　化斑汤

　　见第九十五问。

　　羌活散

　　见第二十问人参羌活散。

　　蝉蜕饮

　　见第二十问蝉蜕钩藤饮。

　　消毒饮

　　见第九十六问。

　　麦煎散

　　见第五十四问。

　　黄连橘皮汤

　　见第九十五问。

　　[卷之十] 疮疹第一百问 

　　仲阳云：疮疹候，面燥腮赤，目胞亦赤，呵欠顿闷，乍凉乍热，咳嗽嚏喷，手足梢冷，夜卧惊悸，多睡烦躁，发热脸赤，唇红身痛，头疼痰涎，伤寒证候类有之，并疮疹证，此天行时气之病也。始发之时，因伤风伤寒而得者，有因时气染易而得者，有因伤食呕吐而得者，有因跌蹼惊怒蓄血而得者。或又为窜眼禁牙，惊搐如风之证，或为口舌咽喉，腹肚疼痛之状，或为烦躁发热，脸赤狂闷，昏睡谵语之形，或自汗，或下利，或发热，或不发热，症候多端，卒未易辨。

　　方论所载，以耳冷、冷、足冷验之，盖谓疮疹属阳，肾脏无证，耳与、足、俱属于肾，故肾之所部独冷。就疑似之间，或中或否，不若视其耳后有红脉赤缕者为真，于此可以稽验矣。其脉洪大而弦数，诊脉之际，身略战动，是其证也。

　　调护之法，首尾俱不可汗下，但温凉之剂，兼而济之，解毒和中安表而已。凡热不可骤遏，但轻解之，若无热则疮又不能发也。虚者益之，实者损之，冷者温之，热者平之，是为权度。借喻而言，亦如人笼蒸之法，但欲为松耳。如苟妄汗，则荣卫既开，转增疮烂；如苟妄下，则正气内脱，变而归肾，身体振寒，耳反热，眼合肚胀，其疮黑坏，十无一生。（舌黑者尤难疗）何者？疮随五脏见证，未发则五脏之证悉具，已发则归于一脏，受毒多者见之。故肝脏水。（泪出如水，小而青），肺脏脓，（其涕稠浊，色白而大），心脏发斑（血色赤而小），脾脏发疹（色黄微赤，有小斑疮），惟归肾则变黑焉（青紫干陷）。疮疹属阳，本无肾症（肾在腑之下，不受秽毒，故无症）。阳取火也，肾取水也，以火用事，为水所制，岂不殆哉。朱氏云：疮疹已发未发，但不可疏转，此为大戒，疮疹首尾，皆不可下，及辄用利药，毒瓦斯入里即杀人。以此观之，疮疹症状，虽与伤寒相似，而疹痘治法，实与伤寒不同。伤寒所传，从表入里，痘疹所发，从里出表，盖毒根于里、若下之，内气一虚，毒不能出而反入焉，由是土不能胜水，黑陷者有之；毒发于表，若汗之，则荣卫一虚，重令开泄，转增疮烂，由是风邪乘虚，变症者有之。汗下二说，古人之所深戒也。调解之法将如何？曰：活血调气，安表和中，轻清消毒，温凉之剂二者得兼而已，温如黄、当归、木香辈，凉如前胡、干葛、升麻辈，佐之以川芎、芍药、枳壳、桔梗、羌活、木通、紫草、甘草之属，则可以调适矣。凡小儿觉身热，症似伤寒，但未经疮痘，疑似未明，且与惺惺散、抱龙丸、升苏散；热甚则先与升麻汤，或加川芎、紫苏、茯苓；呕吐者香苏饮加半夏、茯苓、白芍药；泄泻者，香苏饮加白术、茯苓；吐泻胃虚者、陈氏木香散；渴者，升麻汤加紫苏、茯苓；发搐及谵语热甚者，至宝丹、抱龙丸和服。疮疹未出透者可服，如出已透肤者不可服也。或用防风天麻丸亦可。如一、二日疹出，红点如麻子，大小不一等者轻，一齐并出，密甚者重，并服四圣散；及泄泻者、紫草木香汤，或四君子汤加木香、丁香；如冷战出不透者，加官桂；有惊热出透者，快斑散治之，内有蝉蜕者也。三、四日疮疹出不透者，四圣散；皮肤冷者，加木香、肉桂，更须活血散，温酒紫草汤调下，以助药力，则出快；如欲止痛，用温热水调下；如紫色黑陷内热者，大便秘者，用龙胆膏，猪心血、辰砂、脑子研细末，木香汤调下可也，或用猪尾膏亦可，如内无大热，不可轻服也。常用胡荽酒喷帏帐及身上为佳，不可喷面上以辟恶气耳。又烧苍术，降真香亦佳。五六日痘疮甚，但服芍药甘草汤定痛，多服不妨，却服甘露饮数服，或口内有脓疮，咽喉肿痛，不能乳食者，并皆治之。七八日疮透，略烂，方可服地黄汤；大便秘者、可服消毒饮。凡痘根窠红活，光泽明净者轻；如损陷稠密，灰白色，泻渴者重。无热者，可服四物汤，用麦门门、防风、蝉蜕等剂。九日十日有热甚，可服犀角地黄汤、消毒饮，便利者不可服；小便不通者，大连翘汤加减服，以小便利为度，导赤散、羌活散、皆可服；热甚者、小柴胡汤，渴甚者、白虎汤；大便秘甚数日不通者，宣风散一服便可，间服前药；痘疮长足肥满苍腊色者轻，寒战闷乱腹胀，烦渴喘急切牙者重。十一日十二日，痘疮当靥，疮痂欲落而欲愈也；若痘疮欲靥之间，或不能靥，或腹胀烦渴，或泄泻气促者，不可与蜜水瓜果等冷物，食之即死；当与木香散，异功散，加减服之。凡小儿先发搐、而后发疮者也，如疮已瘥、而后发搐，或吐或泻者死；先发热而后出疮者存，疮已发而后泄不止者亡。疮瘥而忽泻脓血痂皮者顺腹中有疮生，泻血而水谷不消者逆（脾胃虚也），或泻血而疮坏无脓者亦不可救（胃烂也）。要知阳明主肌肉，胃气不可一日不强也。凡出疮疹，先须护眼，或用辰砂、或用胭脂，以涂眼眶，内有红花以活血尤妙。如痘疮入眼，宜与决明散、紫贝散；疮痂欲落不落，则用酥油或白蜜时时润之，可揭则揭去；若失润揭迟，痂才硬则成瘢痕，仍用灭瘢药敷之。切不可与鸡鸭卵与食，食则实时目盲，瞳子如卵白色，其应如神；亦不可再食猪肉，不可不戒也。中间钱氏有百祥丸下之，及有用人牙齿之药、切不可轻服，甚以为戒也，不若用独圣散与牛李膏为愈。或痘疹已发，为风冷所伤，荣卫不和，或为宿食所伤，内气壅遏，以致冰硬者，调解散主之。如泻不止，用参苓白术散加木香可也，四君子汤加木香、豆蔻亦妙。虽然疮黑本为恶症，治之有方。犹有幸而生者。至于调卫之际，乳母不能禁口，流毒于儿；或粥食乳哺不时，使之饥虚；或衣被不周，致伤风冷；以至闺房有触，外邪有犯，则以冰硬变坏而归肾，自我致寇，又谁咎耶！能调卫者，以温散汤剂，酿乳饮之，谨护风寒，使之气体通和；其于粥饵，则勿令饱而气实，饥而气虚，斯为得矣。然疮曰圣疮，七日热而发，七日而干，又七日平复如旧矣。若实实虚虚，损不足而益有余，则疮出甚难；如调顺血气，温和脾胃，均平冷热，则疮出甚易。调解之法，无逾于此，故备论之。疹症初感，未出而发热者，扁鹊油剂法治之，则出疹甚稀，或即消解而疮疹不发者有之，自然解散，而安泰必矣。

　　惺惺散

　　见第五十问。

　　抱龙丸

　　见第五十一问。

　　升麻汤

　　见第五十二问。

　　升苏散

　　治小儿出疹发热，疑似之间，以此解之。

　　升麻葛根赤芍药紫苏茯苓川芎甘草（各等分）上锉散，白水煎服，如呕者，加半夏、茯苓、白芍药、生姜煎。

　　香苏散

　　治小儿出疹症，作泻。

　　香附子陈皮紫苏川芎甘草白芷（各等分）上锉散，生姜葱白煎，或白水煎，泻症加白术、茯苓，呕症加茯苓、白芍药。

　　木香散

</div>
    <div class="pagination">
<a href="婴童百问_page48.html">上一页</a><span>...</span><a href="婴童百问_page44.html">44</a><a href="婴童百问_page45.html">45</a><a href="婴童百问_page46.html">46</a><a href="婴童百问_page47.html">47</a><a href="婴童百问_page48.html">48</a><span class="current-page">49</span><a href="婴童百问_page50.html">50</a><a href="婴童百问_page51.html">51</a><a href="婴童百问_page52.html">52</a><a href="婴童百问_page53.html">53</a><a href="婴童百问_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
