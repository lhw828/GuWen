<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 109 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 109 页/共 215 页</h1>
    <div class="content">　　上，同为极细末，炼蜜为丸，如梧桐子大。每服八十丸，食后白汤送下，日进三服。或煎浓汤服亦可。

　　频频服之，以翳退尽为度，此方经验极效。

　　兔粪槟榔方向东西地方上一去不许回顾，寻取兔粪十四粒，槟榔用雌雄同磨，取不落地井花水调服，甚效。

　　卷之六·心脏部四　痘疮（下）

　　咽喉

　　咽者，胃之系，主内而不出，所以司饮食也。喉者，肺之系，主出而不内，所以司呼吸也。人之咽喉乃紧要橐门户也，经曰：一阴一阳结，谓之喉痹。一阴者，手少阴君火心主之脉气也，一阳者，手少阳相火三焦之脉气也，二脉并络于喉，疮疹之毒，君相二火主之，其火上蒸，咽喉最为先受，故发热与出形之初，必问其咽喉痛与不痛，先与发散解利之，令毒得出，不留连于咽喉间也。若不知此义以解利于先，则咽喉肿塞，饮食不入，呼吸不能，死在旦夕矣。如疮出太甚，审察咽喉，若内无疮，又不痛者，此毒已尽出，不须虑之，如内多疮，又加痛苦者，切防收靥之时，呛水吐食失声之变，如病益甚，喉中气响，汨汨如水声者死。

　　初觉发热烦躁咽痛者，宜升麻汤（初热）《活人》如圣饼子、消毒散（出太密）。咽痛发热作渴，面赤饮冷者，胃经实热也，射干鼠粘子汤主之。

　　既出而咽喉疼者，乃心胃有热上攻，如咽干涩而疼，兼口舌生疮，齿浮龈肿者，宜甘露饮。丹溪用鼠粘子汤（即消毒散加防风）。水浆不入者，紫雪（大科发热）最妙，抱龙丸（惊）消毒饮（出不快）皆可用。毒攻咽喉口舌，生疮不能吮乳者，如圣饼子主之。以上剂须能食、脏腑实方可用，如上焦虽热，却小便清，大便溏薄，饮食不进者，当以清上温下药调之，如甘桔汤加参、术、陈皮、诃子之类，更验手足，如不热者，白术散（渴）调之。

　　靥后咽痛治法见痘后余毒条。风热咳嗽，咽膈不利者，陈氏用桔梗甘草防风汤，玄参升麻汤亦得。身壮热，口舌生疮，咽喉肿痛，大便坚实者，射干鼠粘子汤。

　　靥后壮热咽痛，痘痕色红，手微热者，余毒未解也，柴胡麦门冬散主之（余毒）。手指似热而冷者，脾气虚也，钱氏异功散主之。

　　《要诀》云：喉者，气之出入之户也，热毒之气至此，亦为极地，故痘证喉病独多，而且暴烈，或痛、或燥、或破、或咽食、或呛食、或流涎，变证多端，固难定治，俱以退火为急，用甘桔汤合解毒汤（即黄连解毒汤）加麦门冬、薄荷、硼砂、孩儿茶为极细末，炼蜜、丸如大豆大，时时噙化。咽骨垂下或肿大，以玉锁匙点之。呛喉，六日以前宜急治之。喉痛、喉燥、喉破、不能饮食者，亦玉锁匙吹之。

　　如喉痛作渴，上体虽甚热而两足俱冷，疮不起发者，乃肾经虚热也，不可专用清凉之剂，宜以地黄丸料煎与恣饮，兼用八物汤补之。

　　《活人》如圣饼子 治小儿疮疹，毒攻咽喉肿痛。（海藏云：随经，此一方、即是随经）

　　牛蒡子（炒） 甘草（各一两） 麦门冬（去心，半两） 桔梗（一两）

　　上为末。加竹叶同煎，细细服之。（海藏云：减门冬竹叶，甘桔鼠子汤治咽喉不利）

　　小儿 出欲透，皮肤身热，咽喉不利。甘草桔梗升麻汤甘草（半两） 桔梗（一两） 升麻（半两）

　　上锉细。每服一大钱，水煎服。

　　甘露饮子 治心热咽喉痛，口舌生疮，并疮疹已发未发。并可服之治热上攻牙根肿痛动摇。

　　生地黄 熟地黄 天门冬（去心） 麦门冬（去心） 枇杷叶（去毛） 枳壳（炒） 黄芩（去心） 石斛（去苗） 甘草（炒） 山茵陈上各等分，为粗末。每服二钱，水一盏煎，食后温服。牙齿肿痛，则含嗽并服。

　　（海藏云：甘露饮、为血剂）

　　地黄丸 治小儿痘疹口疮、喉肿痛、牙疳臭烂。

　　天门冬 麦门冬 玄参（各三两） 甘草 薄荷（各一两）

　　上为细末，生熟地黄汁和丸，樱桃大。每服一丸，温蜜水化服。

　　甘桔防风汤 痘疹后余毒咽喉痛。

　　桔梗 甘草 防风（各等分）

　　上锉散。每服三钱，水一盏，煎至六分，空肚温服。忌酒姜椒热物。

　　玄参升麻汤 治痘疹后余毒咽喉肿痛。

　　升麻 玄参 甘草（各半钱）

　　上锉散。水一盏，煎六分，并渣温服。 疹热甚，凉服。

　　射干鼠粘子汤 治痘疹后痈疽疮毒。

　　鼠粘子（二钱） 升麻 甘草 射干（各五分）

　　上锉散。水一盏，煎六分，空肚服。忌鱼腥葱蒜。

　　玉镇匙 点咽骨肿痛或垂下，及喉舌强硬等证。

　　硼砂（一钱） 朴硝（五分） 僵蚕（一条） 片脑（半分）

　　上，为极细末。咽喉肿痛，每用少许，以竹管吹之。

　　加减射干鼠粘汤 治痘证热毒上冲，咽喉肿痛。

　　射干 山豆根 白僵蚕（各一钱一分） 鼠粘子 紫草茸 紫菀（各一钱二分） 桔梗 石膏诃子 木通（各一钱） 升麻 蝉蜕（各八分） 甘草（五分）

　　上，锉为粗散。每服四五钱，水煎，食远服。

　　利咽解毒汤 治痘咽喉痛，首尾皆可用。

　　山豆根 麦门冬（各一钱） 牛蒡子（炒） 玄参 桔梗（各七分） 甘草（二分） 防风（五分） 绿豆（四十九粒）

　　上，水煎服。

　　三黄熟艾汤 痘后咽塞喉痹。

　　黄连 黄芩 黄柏 艾叶各等分，水煎服。

　　卷之六·心脏部四　痘疮（下）

　　腰痛

　　疮疹发热，先腰痛者最忌。经曰：腰者，肾之府也。又曰：太阳所至为腰痛。盖足太阳膀胱经为十二经之首，其脉侠脊，入循膂，络肾，疮疹之毒起于右肾之下，循足太阳膀胱散于诸经，乃邪由里传表也，如初发热其腰即痛，此邪由膀胱直入于肾，故关节不利而腰痛，亟解毒以泻少阴之邪，发表以通太阳之经，使邪气不得以深入，疮虽稠密，或可愈也。治若少缓，则太阳之邪由表以传于阳，少阴之邪由里以传于阴，表里受病，阴阳俱伤，荣卫之脉不行，脏腑之气皆绝，或为黑陷，或为痒塌，终莫能救矣。

　　凡发热便腰痛者，先服人参败毒散（初热），次服五苓散加独活、细辛主之。

　　〔薛〕痘疮而见腰痛证者，皆因肾经虚怯，相火内燥，真阴不能胜邪，故腰作痛也，急服地黄丸以防变黑归肾，乃克有济。大抵此痘因禀赋肾家精气不足，故目睛多白，俗谓之折腰痘是也，若平素面白，眼白睛多，行迟语迟者，出痘必归肾经，预为调补肾气，庶免此患。一小儿十三岁，眼睛多白，或时面赤，常患颈痛，尺脉洪数。先君谓禀肾气虚。用地黄丸料煎服而愈。至十五岁出痘，先君云须多服前药，仍用地黄丸、益气汤，更加倦怠，乃以地黄丸大剂煎与恣饮，又用大剂八珍汤，痘渐出如式，恪服前药，至期岁，二药计十七斤余而愈。先君每见婴儿白睛多，面色白，或色赤，令其预补脾肾，以防出痘，但信者少耳。一小儿出痘，腰痛、足热、发渴。此禀肾虚火动也。先君用大剂加减八味丸料煎与恣饮，诸证渐退，佐以大剂八珍加紫草、糯米数剂，脓渐灌，仍用前药而结痂，用八珍汤而靥。

　　一小儿出痘将愈，因停食泄泻，作渴腰痛。此脾肾虚弱也。先君用加减八味丸料及五味异功散，渴泻顿止，又与六味丸料及八珍汤而靥。一小儿面色常白，目睛多白，时常腰痛，两足时热，冬不衣绵，年九岁。先君谓禀肾虚。令每日服地黄丸，至十岁出痘，腰痛发渴，面赤饮冷，用地黄丸每剂加肉桂半钱，煎与恣饮，数剂之后，热渴顿止，腰痛顿愈，却去肉桂，仍与服之，至五十余剂而靥。

　　加味地黄丸熟地黄（酒浸，蒸透，晒干、八两，酒拌，杵膏） 山茱萸肉 干山药 五味子（炒。各四两） 泽泻白茯苓 牡丹皮 鹿茸（炙。各三两） 肉桂（浓者，去皮取肉一两，发热者，以此加之，引虚火归肾经，而热自止也）

</div>
    <div class="pagination">
<a href="证治准绳幼科_page108.html">上一页</a><span>...</span><a href="证治准绳幼科_page104.html">104</a><a href="证治准绳幼科_page105.html">105</a><a href="证治准绳幼科_page106.html">106</a><a href="证治准绳幼科_page107.html">107</a><a href="证治准绳幼科_page108.html">108</a><span class="current-page">109</span><a href="证治准绳幼科_page110.html">110</a><a href="证治准绳幼科_page111.html">111</a><a href="证治准绳幼科_page112.html">112</a><a href="证治准绳幼科_page113.html">113</a><a href="证治准绳幼科_page114.html">114</a><span>...</span><a href="证治准绳幼科_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
