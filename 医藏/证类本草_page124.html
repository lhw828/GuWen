<!DOCTYPE html>
<html>
<head>
    <meta charset="UTF-8">
    <title>证类本草 - 第 124 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 124 页/共 244 页</h1>
    <div class="content">　　卷第十一

　　草石蚕

　　虫石蚕注陶云：今俗用草根，黑色，按草石蚕，生高山石上，根如箸，上有毛，节如蚕，叶似卷柏。山人取浸酒，除风破血，主溪毒，煮食之。《本经》从虫部出，复有虫石蚕，已出拾遗。

　　卷第十一

　　漆姑草

　　杉木注陶云：叶细，多生石间。按漆姑草，如鼠迹大，生阶墀间阴处，气辛烈。

　　主漆疮，挪碎敷之，热更易。亦主溪毒疮。苏云：此蜀羊泉，羊泉是大草非细者，乃同名耳

　　卷第十一

　　麂目

　　豆蔻注陶云：麂目小冷。按麂目云：出岭南，如麂目，食之发冷痰，余别无功。

　　卷第十一

　　梨豆

　　蚺蛇注陶云：蛇胆如梨豆，生江南。蔓如葛，子如皂荚子，作狸首文，故名梨豆。《尔雅》云：虑，涉子。人炒食之，一名虎涉，别无功。

　　卷第十一

　　诸草有毒

　　瓜两蒂、两鼻害人。瓜瓠正苦有毒。檐溜滴着菜有毒。堇黄花害人。芹赤叶害人。

　　菰首蜜食下痢。生葱不得杂白犬肉食之，令人九窍流血。食戎葵并鸟肉，令人面无颜色。食葵发狂犬咬。食葫葱、青鱼令人腹生虫。薤不得和牛肉食，成症瘕痼疾。妇人妊娠食干姜，令胎肉消。生葱和鸡子食变嗽。蓼齑食生食，令气夺乏，令阴痿。九月食霜下瓜，血必冬发。三月不得食陈菹，夏热病发恶疮。瓠牛践苗子即苦。

　　卷第十二

　　（己酉添加衍义）

　　卷第十二

　　桂

　　桂　味甘、辛，大热，有小毒。主温中，利肝肺气，心腹寒热，冷疾，霍乱转筋，头痛腰痛，出汗，止烦止唾，咳嗽鼻 ，能堕胎，坚骨节，通血脉，理疏不足，宣导百药，无所畏。

　　久服神仙不老。生桂阳。二月、八月、十月采皮，阴干。（得人参、麦门冬、甘草、大黄、黄芩，调中益气。得茈胡、紫石英、干地黄，疗吐逆。）

　　陶隐居云：按《本经》唯有菌、牡二桂，而桂用体，大同小异。今俗用便有三种。以半卷多脂者，单名桂，入药最多。所用悉与前说相应。《仙经》乃并有三桂。常服食，以葱涕合和云母，蒸化为水者，正是此种尔。今出广州者好，湘州、始兴、桂阳县即是小桂，亦有而不如广州者。交州、桂州者，形段小，多脂肉，亦好。《经》云：桂，叶如柏叶泽黑，皮黄心赤。齐武帝时，湘州送树以植芳林苑中。今东山有桂皮，气粗相类，而叶乖异，亦能凌冬，恐或者牡桂，诗人多呼丹桂，正谓皮赤尔。北方今重此，每食辄须之。盖《礼》所云姜桂以为芬芳。唐本注：菌桂，叶似柿叶，中有纵纹三道，表里无毛而光泽。牡桂，叶长尺许，陶云小桂，或言其叶小者。陶引《经》云似柏叶，验之，殊不相类，不知此言从何所出。今按桂有二种，桂皮稍不同，若菌桂，老皮坚板无肉，全不堪用。其小枝薄卷及二、三重者，或名菌桂，或名筒桂。其牡桂，嫩枝皮，名为肉桂，亦名桂枝。其老者，名木桂，亦名大桂。得人参等良。本是菌桂，剩出单桂条，陶为深误也。今按陈藏器本草云：菌桂、牡桂、桂心，以上三色并同是一物。按桂林、桂岭，因桂为名，今之所生，不离此郡。从岭以南际海尽有桂树，唯柳、象州最多。味既辛烈，皮又浓坚，土人所采浓者必嫩，薄者必老。以老薄者为一色，以浓嫩者为一色。嫩既辛香，兼又筒卷。老必味淡，自然板薄。板薄者，即牡桂也，以老大而名焉。筒卷者，即菌桂也，以嫩而易卷。古方有筒桂，字似菌字，后人误而书之，习而成俗，至于书传，亦复因循。桂心即是削除皮上甲错，取其近里辛而有味。臣禹锡等谨按蜀本注云：按此有三种：菌桂，叶如柿叶；牡桂，叶似枇杷叶；此乃云叶如柏叶。

　　苏以桂叶无似柏叶者，乃云陶为深误。剩出此条。今据陶注云：菌桂正圆如竹，三重者良。

　　牡桂皮薄，色黄多脂肉，气如木兰，味亦辛，此桂则是半卷多脂者。此云《仙经》有三桂，以葱涕合和云母，蒸化为水服之。此则有三种明矣。陶又云：齐武帝时，湘州得树，以植芳林苑中。陶隐居虽是梁武帝时人，实生自宋孝武建元三年，历齐为诸王侍读，故得见此树而言也。苏恭但只知有二种，亦不能细寻事迹，而云陶为深误，何臆断之甚也。抱朴子云：桂可以竹沥合饵之，亦可以龟脑和服之。药性论云：桂心，君。亦名紫桂。杀草木毒，忌生葱。

　　味苦、辛，无毒。主治九种心痛，杀三虫，主破血，通利月闭，治软脚，痹不仁，治胞衣不下，除咳逆，结气壅痹，止腹内冷气，痛不可忍，主下痢，治鼻息肉。日华子云：桂心，治一切风气，补五劳七伤，通九窍，利关节，益精明目，暖腰膝，破 癖症瘕，消瘀血，治风痹骨节挛缩，续筋骨，生肌肉。

　　图经曰：菌桂，生交趾山谷；牡桂，生南海山谷；桂，生桂阳。旧经载此三种之异，性味、功用亦别，而《尔雅》但言， ，木桂一种。郭璞云：南人呼桂，浓皮者为木桂。苏恭以谓牡桂即木桂，及单名桂者是也。今岭表所出，则有筒桂、肉桂、桂心、官桂、板桂之名，而医家用之罕有分别者。旧说菌桂正圆如竹，有二、三重者，则今所谓筒桂也。筒、菌字近，或传写之误耳，或云即肉桂也。牡桂，皮薄色黄，少脂肉，气如木兰，味亦相类，削去皮，名桂心，今所谓官桂，疑是此也。桂是半卷多脂者，今所谓板桂，疑是此也。今观宾、宜、韶、钦诸州所图上者，种类亦各不同，然皆题曰桂，无复别名。参考旧注，谓菌桂，叶似柿叶，中有三道纹，肌理紧，薄如竹，大枝、小枝皮俱是筒，与今宾州所出者相类。牡桂，叶狭于菌桂而长数倍，其嫩枝皮半卷多紫，与今宜州、韶州者相类。彼土人谓其皮为木兰皮，肉为桂心。此又有黄、紫两色，益可验也。桂，叶如柏叶而泽黑，皮黄心赤，今钦州所出者，叶密而细，亦恐是其类，但不作柏叶形为疑耳。皮浓者名木桂，即板桂是也。苏恭以牡桂与单名桂为一物，亦未可据。其木俱高三、四丈，多生深山蛮洞中，人家园圃亦有种者。移植于岭北，则气味殊少辛辣，固不堪入药也。三月、四月生花，全类茱萸。九月结实，今人多以装缀花果作筵具。其叶甚香，可用作饮香尤佳。二月、八月采皮，九月采花，并阴干，不可近火。中品又有天竺桂，云生西胡国，功用似桂，不过烈，今亦稀有，故但附于此。张仲景治伤寒，用桂枝汤。《甲乙经》治阴受病发痹内熨方：用醇酒二十斗，蜀椒一斗，干姜一斗，桂一斗，凡四物， 咀着清酒中。绵絮一斤，细白布四丈，皆并内酒中，置马矢 中，善封涂，勿使泄气。五日五夜出布、绵絮，曝干复渍之，以尽其汁。每渍必其日，乃出布绵干之，并用滓与絮复布为巾，其布长六、七尺，为六、七巾。即用之，生桑炭炙巾以熨寒痹，所刺之处，令热入至于病所。寒复炙巾以熨之，三十遍而止。汗出，炙巾以拭身，亦三十遍而止。起步内，无见风。每刺必熨，如此病已矣。此所谓内熨也。又治 筋急，亦以白酒和桂涂之。《续传信方》造桂浆法，夏月饮之，解烦渴，益气消痰。桂末二大两，白蜜一升，以水二斗，先煎取一斗。待冷，入新瓷瓶中，后下二物，搅二、三百转令匀。先以油单一重覆上，加纸七重，以绳封之。每日去纸一重，七日开之，药成，气香味美，格韵绝高。今人亦多作，故并着其法。

　　雷公云：凡使，勿薄者，要紫色浓者，去上粗皮，取心中味辛者使。每斤大浓紫桂，只取得五两，取有味浓处，生用。如末用，即用重密熟绢并纸裹，勿令犯风。其州土只有桂草，元无桂心。用桂草煮丹阳木皮，遂成桂心。凡使，即单捣用之。圣惠方治风头痛，每欲天阴雨风先发者。用桂心一两为末，以酒调如膏，用敷顶上并额角。又方治九种心痛妨闷。用桂心一分为末，以酒一大盏，煎至半盏，去滓，稍热服，立效。又方治寒疝，心痛，四肢逆冷，全不欲食。用桂心二两去皮，捣罗为散。不计时候，热酒调下一钱匕。又方治产后恶血冲心痛，气闷欲绝。用桂心三两，捣罗为散，狗胆汁和丸如樱桃大。不计时候，用热滴磨，下二丸。外台秘要疗小儿睡中遗尿不自觉。桂末、雄鸡肝等分，捣丸服如小豆大。温水下，日三。千金方治中风，面目相引偏僻，牙车急，舌不可转。桂心以酒煮取汁，故布蘸 病上，正即止，左 右，右 左，常用大效。又方大治失音。末桂着舌下，渐咽汁。

　　又方治卒中恶心痛。桂心八分， 咀，以水四升，煮取一升，分二服。肘后方治卒心痛。桂心八两， 咀，水四升，煮取一升，分三服。又方治心腹俱胀痛，短气欲死，或已绝。桂二两，切，以水一升二合，煮取八合，去滓，顿服。无桂，用干姜亦得。又方治中风，四肢逆冷，吐清水，宛转啼呼者。取二两 咀，以水三升，煮取二升，去滓适寒温尽服。又方治反腰有血痛。捣桂筛三升许，以苦酒和涂痛上，干复涂。葛氏方治卒吐血。桂屑方寸匕，昼夜含二十许服。亦疗下血，大神验。《千金方》同。又方治产后腹中瘕痛。末桂，温酒服方寸匕，日三。《子母秘录：》同。孙真人食忌治中风失音方：桂一尺，以水三升，煎取一升服，取汗。又方治唾血。取桂心捣作末，以水下方寸匕。梅师方蜀椒闭口者有毒，误食之，便气欲绝，或下白沫，身体冷急。煎桂汁服之，多饮冷水一、二升，忽食饮吐浆，煎浓豉汁服之。

　　又方治卒外肾偏肿疼痛方：桂心末和水调方寸匕，涂之。又方治产后血泄不禁止，余血弥痛兼块。桂心、干姜等分，为末，空心酒调服方寸匕。斗门方治中风失音。用桂心一两，去其粗皮，近人身体怀之，至两时辰许，为末，分为三服，每服用水二盏，煎取一盏，服之瘥。

　　大妙。《圣惠方》同。姚和众方治小儿脐肿。取桂心炙令热，熨之，日可四、五度。抱朴子云桂可以合葱涕蒸作水，亦可以竹沥合饵之，亦可以龟脑和而服之，七年，能步行水上，长生不死。又云：赵他子服桂二十年，足下毛生，日行五百里，衍义曰：桂，大热。《素问》云：辛、甘发散为阳。故汉·张仲景桂枝汤，治伤寒表虚，皆须此药，是专用辛、甘之意也。本草第一又云：疗寒以热药。故知三种之桂，不取菌桂、牡桂者，盖此二种，性止温而已，不可以治风寒之病。独有一字桂，《本经》言甘、辛，大热，此正合《素问》辛、甘发散为阳之说，尤知菌、牡二桂不及也。然《本经》只言桂，仲景又言桂枝者，盖亦取其枝上皮，其木身粗浓处，亦不中用。诸家之说，但各执己见，终无证据。今又之官桂，不知缘何而立名？虑后世为别物，故书之。又有桂心，此则诸桂之心，不若一字桂也。

　　卷第十二

　　牡桂

　　味辛，温，无毒。主上气咳逆，结气，喉痹，吐吸，心痛，胁风胁痛，温筋通脉，止烦出汗，利关节，补中益气。久服通神，轻身不老。生南海山谷。

　　陶隐居云：南海郡即是广州。今俗用牡桂，状似桂而扁广，殊薄，皮色黄，脂肉甚少，气如木兰，味亦类桂，不知当是别树，为复犹是桂生，有老宿者尔，亦所未究。唐本注云：《尔雅》云： （音寝），木桂。古方亦用木桂，或云牡桂，即今木桂，及单名桂者是也。

　　此桂花、子与菌桂同，唯叶倍长，大、小枝皮俱名牡桂。然大枝皮肉理粗虚如木，肉少味薄，不及小枝皮肉多，半卷。中必皱起，味辛美。一名肉桂，一名桂枝，一名桂心。出融州、桂州、交州，甚良。臣禹锡等谨按蜀本图经云：叶狭长于菌桂叶一、二倍。其嫩枝皮半卷，多紫肉中皱起，肌理虚软，谓之桂枝，又名肉桂。削去上皮，名曰桂心。药中以此为善，其浓皮者名曰木桂。二月、八月采皮，晒干之。尔雅疏云： ，一名木桂。郭云：今南人呼桂浓皮者为木桂。桂树叶似枇杷而大，白华，华而不着子。丛生岩岭。枝叶冬夏常青，间无杂木。

　　本图经文具桂条下。

　　经验后方治大人、小儿吃杂果子多。腹胀气急方：取肉桂碾末，饭丸如绿豆大。小儿熟水下五丸；大人十丸。未痊再服。

　　卷第十二

　　菌桂

　　味辛，温，无毒。主百病，养精神，和颜色，为诸药先聘通使。久服轻身不老，面生光华，媚好常如童子。生交址、桂林山谷岩崖间，无骨，正圆如竹。立秋采。陶隐居云：交址属交州，桂林属广州，而《蜀都赋》云：菌桂临崖。俗中不见正圆如竹者，唯嫩枝破卷成圆，犹根据桂用，非真菌桂也。《仙经》乃有用菌桂，云三重者良，则明非今桂矣，必当别是一物，应更研访。唐本注云：菌者，竹名。古方用筒桂者是，故云三重者良。其筒桂亦有二、三重卷者，叶似柿叶，中三道纹，肌理紧薄如竹。大枝、小枝皮俱是菌。然大枝皮不能重卷，味极淡薄，不入药用。今唯出韶州。目禹锡等谨按蜀本图经云：叶似柿叶而尖狭光净，花白蕊黄，四月开，五月结实。树皮青黄，薄卷若筒，亦名筒桂。浓硬味薄者名板桂。又不入药用。三月、七月采皮，晒干。

　　图经文具桂条下。

　　列仙传范蠡好食桂，饮水讨药，人世世见之。又曰：桂父，象林人，常服桂皮、叶，以龟脑和服之。韩终采药诗暗河之桂，实大如栗，得而食之，后天而老。别说云：谨按诸家所说桂之异同，几不可用考。今交、广商人所贩，及医家见用，唯陈藏器一说最近。然筒浓实，气味重者，宜入治脏及下焦药；轻薄者，宜入治头目发散药。故《本经》以菌桂养精神，以牡桂利关节，仲景《伤寒论》发汗用桂枝，桂枝者枝条，非身干也。取真轻薄而能发散。今又有一种柳桂，及桂之嫩小枝条也。尤宜入治上焦药用也。

　　卷第十二

　　松脂

　　松脂　味苦、甘，温，无毒。主疽，恶疮，头疡，白秃，疥瘙风气，安五脏，除热，胃中伏热，咽干，消渴，及风痹死肌。炼之令白。其赤者主恶痹。久服轻身，不老延年，一名松膏，一名松肪。生太山山谷。六月采。

　　松实

　　 味苦，温，无毒。主风痹寒气，虚羸少气，补不足。九月采，阴干。

　　松叶

</div>
    <div class="pagination">
<a href="证类本草_page123.html">上一页</a><span>...</span><a href="证类本草_page119.html">119</a><a href="证类本草_page120.html">120</a><a href="证类本草_page121.html">121</a><a href="证类本草_page122.html">122</a><a href="证类本草_page123.html">123</a><span class="current-page">124</span><a href="证类本草_page125.html">125</a><a href="证类本草_page126.html">126</a><a href="证类本草_page127.html">127</a><a href="证类本草_page128.html">128</a><a href="证类本草_page129.html">129</a><span>...</span><a href="证类本草_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
