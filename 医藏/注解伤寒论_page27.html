<!DOCTYPE html>
<html>
<head>
    <meta charset="UTF-8">
    <title>注解伤寒论 - 第 27 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解伤寒论 - 第 27 页/共 39 页</h1>
    <div class="content">　　《内经》曰：大则邪至，小则平。伤寒三日，邪传少阳，脉当弦紧；今脉小者，邪气微而欲已也。

　　少阳病，欲解时，从寅至辰上。

　　《内经》曰：阳中之少阳，通于春气。寅、卯、辰，少阳木王之时。

　　卷六

　　辨太阴病脉证并治法第十

　　太阴之为病，腹满而吐，食不下，自利益甚，时腹自痛。若下之，必胸下结硬。

　　太阴为病，阳邪传里也。太阴之脉，布胃中，邪气壅而为腹满。上不得降者，呕吐而食不下；下不得升（医统本作“上”）者，自利益甚，时腹自痛。阴寒在内而为腹痛者，则为常痛；此阳邪干里，虽痛而亦不常痛，但时时腹自痛也。若下之，则阴邪留于胸下为结硬。经曰，病发于阴，而反下之，因作痞。

　　太阴中风，四肢烦疼，阳微阴涩而长者，为欲愈。

　　太阴，脾也，主营四末。太阴中风，四肢烦疼者，风淫末疾也。表邪少则微，里向和则涩而长。长者阳也，阴病见阳脉则生，以阴得阳则解，故云欲愈。

　　太阴病欲解时，从亥至丑上。

　　脾为阴土，王于丑、亥、子，向阳，（医统本作“王”）故云（医统本作“为”）解时。

　　太阴病脉浮者，可发汗，宜桂枝汤。（赵本有“桂枝汤方”详见卷二）

　　经曰：浮为在表，沉为在里。太阴病脉浮者，邪在经也，故当汗散之。

　　自利不渴者，属太阴，以其脏有寒故也，当温之。宜服四逆辈。

　　自利而渴者，属少阴，为寒在下焦；自利不渴者，属太阴，为寒在中焦，与四逆等汤，以温其脏。

　　伤寒脉浮而缓，手足自温者，系在太阴。太阴当发身黄；若小便自利者，不能发黄。至七八日，虽暴烦，下利日十余行，必自止，以脾家实，腐秽当去故也。

　　太阴病至七八日，大便硬者，为太阴入腑，传于阳明也。今至七八日，暴烦，下利十余行者，脾家实，腐秽去也。下利烦躁者死；此以脾气和，逐邪下泄，故虽暴烦，下利日十余行，而利必自止。

　　本太阳病，医反下之，因而（赵本作“尔”）腹满时痛者，属太阴也，桂枝加芍药汤主之。（赵本有“桂枝加芍药汤方”详见卷十）

　　表邪未罢，医下之，邪因乘虚传于太阴，里气不和，故腹满时痛，与桂枝汤以解表，加芍药以和里。

　　大实痛者，桂枝加大黄汤主之。（赵本有“桂枝加大黄汤方”详见卷十）

　　大实大满，自可除下之，故加大黄以下大实。

　　太阴为病脉弱，其人续自便利，设当行大黄芍药者，宜减之，以其人胃气弱，易动故也。（赵本注：“下利者，先煎芍药三沸”）

　　腹满痛者，太阴病也。脉弱，其人续自便利，则邪虽在里，未成大实。欲与大黄、芍药攻满痛者，宜少与之，以胃气尚弱，易为动利也。

　　卷六

　　辨少阴病脉证并治法第十一

　　少阴之为病，脉微细，但欲寐也。

　　少阴为病，脉微细，为邪气传里深也。卫气行于阳则寤，行于阴则寐。邪传少阴，则气行于阴而不行于阳，故但欲寐。

　　少阴病，欲吐不吐，心烦，但欲寐，五六日，自利而渴者，属少阴也，虚故引水自救。若小便色白者，少阴病形悉具。小便白者，以下焦虚有寒，不能制水，故令色白也。

　　欲吐不吐，心烦者，表邪传里也。若腹满痛，则属太阴；此但欲寐，则知属少阴。五六日，邪传少阴之时。自利不渴者，寒在中焦，属太阴；此自利而渴，为寒在下焦，属少阴。肾虚水燥，渴欲引水自救。下焦虚寒，不能制水，小便色白也。经曰：下利欲饮水者，以有热故也。此下利虽渴，然以小便色白，明非里热，不可不察。

　　病患脉阴阳俱紧，反汗出者，亡阳也，此属少阴，法当咽痛，而复吐利。

　　脉阴阳俱紧，为少阴伤寒，法当无汗；反汗出者，阳虚不固也，故云亡阳。以无阳阴独，是属少阴。《内经》曰：邪客少阴之络，令人嗌痛，不可内食。少阴寒甚，是当咽痛而复吐利。

　　少阴病，咳而下利谵语者，被火气劫故也，小便必难，以强责少阴汗也。

　　咳而下利，里寒而亡津液也，反以火劫，强责少阴汗者，津液内竭，加火气烦之，故谵语、小便难也。

　　少阴病，脉细沉数，病为在里，不可发汗。

　　少阴病，始得之，反发热脉沉者，为邪在经，可与麻黄附子细辛汤发汗。此少阴病，脉细沉数，为病在里，故不可发汗。

　　少阴病，脉微，不可发汗，亡阳故也。阳已虚，尺脉弱涩者，复不可下之。

　　脉微为亡阳表虚，不可发汗；脉弱涩为亡阳里虚，复不可下。

　　少阴病脉紧，至七八日，自下利，脉暴微，手足反温，脉紧反去者，为欲解也，虽烦下利，必自愈。

　　少阴病，脉紧者，寒甚也。至七八日传经尽，欲解之时，自下利，脉暴微者，寒气得泄也。若阴寒胜正，阳虚而泄者，则手足厥，而脉紧不去；今手足反温，脉紧反去，知阳气复，寒气去，故为欲解。下利烦躁者逆；此正胜邪微，虽烦下利，必自止。

　　少阴病，下利，若利自止，恶寒而蜷卧，手足温者，可治。

　　少阴病下利，恶寒，蜷卧，寒极而阴胜也；利自止，手足温者，里和阳气得复，故为可治。

　　少阴病，恶寒而蜷，时自烦，欲去衣被者可治。

　　恶寒而蜷，阴寒甚也；时时自烦，欲去衣被，为阳气得复，故云可治。

　　少阴中风，脉阳微阴浮者，为欲愈。

　　少阴中风，阳脉当浮，而阳脉微者，表邪缓也；阴脉当沉，而阴脉浮者，里气和也。阳中有阴，阴中有阳，阴阳调和，故为欲愈。

　　少阴病欲解时，从子至寅上。

　　阳生于子。子为一阳，丑为二阳，寅为三阳，少阴解于此者，阴得阳则解也。

　　少阴病，吐利，手足不逆冷，反发热者，不死。脉不至（赵本注：“一作足”）者，灸少阴七壮。

　　经曰：少阴病，吐利躁烦四逆者，死；吐利，手足不厥冷者，则阳气不衰，虽反发热，不死。脉不至者，吐利，暴虚也，灸少阴七壮，以通其脉。

　　少阴病，八九日，一身手足尽热者，以热在膀胱，必便血也。

</div>
    <div class="pagination">
<a href="注解伤寒论_page26.html">上一页</a><span>...</span><a href="注解伤寒论_page22.html">22</a><a href="注解伤寒论_page23.html">23</a><a href="注解伤寒论_page24.html">24</a><a href="注解伤寒论_page25.html">25</a><a href="注解伤寒论_page26.html">26</a><span class="current-page">27</span><a href="注解伤寒论_page28.html">28</a><a href="注解伤寒论_page29.html">29</a><a href="注解伤寒论_page30.html">30</a><a href="注解伤寒论_page31.html">31</a><a href="注解伤寒论_page32.html">32</a><span>...</span><a href="注解伤寒论_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
