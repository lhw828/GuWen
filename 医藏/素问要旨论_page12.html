<!DOCTYPE html>
<html>
<head>
    <meta charset="UTF-8">
    <title>素问要旨论 - 第 12 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问要旨论 - 第 12 页/共 13 页</h1>
    <div class="content">　　诸暴强直，支痛软戾，里急筋挛，（缩也。）皆属于风。诸病喘呕吐酸，暴注下迫，转筋，小便混浊，腹胀大而鼓之有声如鼓，痈疽疡胗，瘤气结核，吐下霍乱，瞀郁，肿胀，鼻塞鼽衄，血泄淋闭，身热恶寒，战栗，惊惑悲笑，谵妄衄 ，（血汗也。）皆属于热。诸痉强直，积饮痞隔，中满，霍乱吐下，体重 肿，（肉如泥，按之不起也。）皆属于湿。诸热瞀 ，暴喑，冒昧，躁扰狂越，骂詈惊骇， 肿疼酸，气逆上冲，禁栗，如丧神守，嚏呕，疮疡，喉痹耳鸣，呕痛溢食不下，目眯不明，暴注， ，暴病暴死，皆属于火。诸涩枯涸，干劲皴揭，皆属于燥。诸病上下所出水液，澄澈清冷，瘕 疝，坚痞腹满急痛，下利青白，食已不化，吐利腥秽，屈伸不便，厥逆禁固，皆属于寒。

　　（新添）夫医教者，伏自三坟，流于黄帝，至今数十万载。人皆不达《素问》五运六气造化之理，皆检寻方论，妄为调治，全不论五运六气造化之理，标本顺逆，与三阴三阳，虚实邪正者也。《素问》：曰治之者，正者正治，反者从治，从少从多，皆平是也。正治者，寒者热治，寒者寒治是也。病逆者，可以从治。病反逆者，脉大气衰，脉小气盛，谷入多而气少，谷入少而气多，此为反也，可以从顺其病势。若逆之者，命以危之矣。药有四时之宜，曰用温远温，用热远热，用凉远凉，用寒远寒。食宜同法。有假者反常。此乃四时之用也。春宜服凉药，夏宜服寒药，秋宜用温药，冬宜用热药。又曰：不远寒、不远热者奈何？经曰不远寒则寒至，寒至则坚痞腹满急痛，下利青白，不远热则热至，热至则惊骇瞀闷，悲笑谵妄，疮疡，鼻窒鼽，衄血溢血，淋病生矣。又曰：不知标本，是谓妄行，知标与本，易而勿损，察本与标，气可令调，此之谓也。夫标本之道，浅而博，小而大，可以言一而知百病之害。言标与本，易而勿损，察本与标，气可令调，明知逆顺，正行无问，为万民式，天之大道也。

　　（旧经）凡此六气，为诸病之本也，候其六脉，而可知矣。大凡治病，必明此之寒暑燥湿风火六气，最为要也。其治病之法者，以寒治热，以热治寒，以清治温，以温治清，以燥治湿，以湿治燥，乃正治之法也，又云逆治，所谓药气逆病之气也。诊其脉候，惟不应气，而无左右尺寸交反，其病轻微，则当如此之治也。或其左右尺寸脉见交反，君臣易位，其病必重而危，当从反治之法也。其反治者，亦名从治，所谓药气从顺于病气也，是故以热治热，以寒治寒。然以热治热者，非谓病气热甚而更以热性之药治之，本是寒性之药，反热佐而服也。所谓病气热甚，药气反寒，病热极甚而拒其药寒，则寒攻不入，寒热交争，则其病转加也。故用寒药，反热佐而服之，令药气与病气不相为忤。其药本寒，热服下咽之后，热体既消，寒性乃发，由是病气随之。余皆仿此也。然正治之法，犹君刑臣过，逆其臣性而刑之矣，故病热不甚，治之以寒，逆其病气，而病除自愈矣。反治之法，犹臣谏君，非顺其君性，而以说之，其始则从，其终则逆，可以谏君去其邪而归其正也。又，王冰：病小犹救人火，火得草而KT ，得木而燔，得水而灭。病大犹救龙火，然火得湿而焰，得水而燔，以人火逐之，其火自灭尔。然病气热甚，攻之以寒，病气热盛，必能与药气相持，而反生其祸也。是故以寒，反热佐而服之，其始顺其病气，使病不为相忤，而终必去其邪矣。又，久病热泄，以寒药下之，久病寒泄，以热药下之。又，中满下虚，则峻补于下，疏通于中，下虚得实，中满通利，乃得和平，亦皆反治之法也。故经曰热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已，此之谓也。

　　凡此之道，是以明其药寒热温凉之性也。药有酸苦辛咸甘淡之味，皆各有所能，而不可不通矣。夫药之气味，不必气寒之物而味皆咸，味咸之物其气皆寒之类也。凡同气之物，皆有诸味，同味之物，皆有诸气，元相气味各有浓薄，性用不等，制其方者，必且明其用矣。经曰味为阴，味浓者为纯阴，味薄为阴中之阳，气为阳，气浓者为纯阳，气薄为阳中之阴。气味者，各有五也，五味者，酸苦甘辛咸，五气者寒热温凉中。又曰：辛散、酸收、甘缓、苦坚、咸软。又曰：五气肝凑臊，心凑臭，肺凑腥，脾凑香，肾凑腐也。气味浓薄，性味燥静，治补多少，力化浅深是也。然味浓则泄，味薄则通，气薄则发泄，气浓则发热。又云：辛甘发散为阳，酸苦咸涌泄为阴，淡味渗泄为阳。然发之谓发汗也，涌之谓吐也，泄之谓下也，渗泄谓利小便也。凡此之味，各有所能，然辛能散结润燥，苦能燥湿软坚，咸能软坚，酸能收缓收散，甘能缓急，淡能利窍。故经曰：肝苦急，急食甘以缓之，心苦缓，急食酸以收之，脾苦湿，急食苦以燥之，肺苦气上逆，急食苦以泄之，肾苦燥，急食辛以润之，开腠理，致津液，通气也。

　　肝欲散，急食辛以散之，以辛补之，以酸泻之。心欲软，急食咸以软之，用咸补之，以甘泻之。

　　脾欲缓，急食甘以缓之，用甘补之，以苦泻之。肺欲收，急食酸以收之，用酸补之，以辛泻之。

　　肾欲坚，急食苦以坚之，用苦补之，以咸泻之。凡此者，是以明其味之用也。若用其味，必明气之可否，用其气者，必明味之所宜。适其病之标本，腑脏寒热虚实，微甚缓急，而以其药之气味，随证所宜，而以制其方也。是故方有君臣佐使，轻重、缓急、大小、反正、逆从之制也。然主治病者为君，佐君者为臣，应臣之用者为使，皆随病之所宜，而又赞成方而用之也。故经曰：君一臣二，奇之制也，君二臣四，偶之制也，君二臣三，奇之制也，君二臣六，偶之制也。去咽嗌近者奇之，远者偶之，汗者不以偶，下者不以奇。补上治上制之以缓，补下治下制之以急。急者气味浓也，服剂大，缓者气味薄也，服剂小。薄则少服而频于食后，浓则多服而稀于食前。肺少九服，肾多二服，余皆相次而为加减，随证大小，而以制之。故曰：君一臣二，制之小也，君一臣三佐五，制之中也，君一臣三佐九，制之大也。微者逆其病气治之，正治之法也，甚者从其病气佐之，反治之法也。从少从多，观其证用。然一同二异，谓之从少，二同三异，是谓从多，随证所宜，而以其毒？然毒者，所谓药有三品，上品为小毒，中品为常毒，下品为大毒。三品之外，谓之无毒。《神农》云：药有三品，以应三才之义也。上品为君，主养命，小毒，以应天，中品为臣，主养性，常毒，以应人，下品为佐使，主治病，大毒，以应地。凡此君臣佐使之义，是以明其药性善恶之殊贯，乃服饵之道也。治病之道，不当从此，皆从病之所宜，而以用其毒矣。又，其人皮浓色黑，大骨肉肥者，皆能胜毒，治之以其浓药。瘦而薄肤，色 白者，皆不能胜毒，治之以其薄药。故经曰：能胜毒者以浓药，不能胜毒者以薄药，宁小勿其大，宁善勿其毒。小者是谓奇方，奇方不去，偶方主之。

　　偶方病在，则反偶以佐之，而以同病之气而取之。勿令太过，而反中其毒。若妇人重身，而病瘕坚积，痛甚不堪，不救必死者，以其毒衰其大半而止，则子母无殒。若令太过，则伤其命。故经曰：病有新久，方有大小，有毒无毒，固有常制矣。大毒治病，十去其六，常毒治病，十去其七，小毒治病，十去其八，无毒治病，十去其九，谷肉果菜，食养尽之，无使过之，伤其正也。不尽，行复如法。

　　必先岁气，无伐天和，无盛盛，无虚虚，而遗人夭殃，无致邪，无失正，绝人长命，此之谓也。

　　及夫治病之要者，必明五气为病，郁之甚者，如法治之。故曰木郁达之，所谓吐令条达也，火郁发之，所谓汗令疏散也，土郁夺之，所谓下令无壅碍也，金郁泄之，所谓渗泄、解表、利小便也，水郁折之，所谓抑其冲逆也。通其五法，气乃平调，复视其虚实，而以调之，乃治病之大体也。及夫诸阳病热而脉数，重手按之，其脉不动者，乃寒盛格阳而致之，非热也，是谓阳中伏阴，而寒气郁之甚也，治之则当以热，逆其外而顺其内也。诸阴病寒而脉迟，顺其阴证，重手按之，其脉反甚，鼓击于指下而盛者，所谓热盛拒阴而生其病，非谓寒也，是谓阴中伏阳，热气郁之甚也，治之以寒，是以逆其外而顺其内也。逆外顺内则生，逆内顺外则死矣。故曰：知标与本，用之不殆，明知逆顺，正行无问，然病有标本，治有逆顺。百病之起，有生于本者，有生于标者，有生于中者。有其在标而求之于标者，有其在本而求之于本者，有其在本而求之于标，有其在标而求之于本。故治病有取之本而得者，有取之标而得者，有取中气而得者，有逆取而得者，有从取而得者。然反佐取之，是谓逆取，乃反治之法也。奇偶取之，是谓从取之，乃正治之法也。故曰：知逆与从，正行无问，知标与本，万举万当，不知标本，是谓妄行。夫阴阳逆从标本之为道也，然先病为本，后病为标。或其先病而后逆者，先逆而后病者，先寒而后生病者，先热而后生病者，先中满而后生烦心者，先小大不利而后生病者，先病而后泄者，先泄而后生他病者，皆治之本。必且调之，乃治其他病，必谨察之矣。其或先热或先病而后生中满者，皆治其标。人有客气有主气。小大不利者治其标。其或先病而重大者，后发病而轻小者，先治其本后治其标，是谓本而标之。其或先发病而微缓，后发病而甚急者，先治其标后治其本，是谓标而本之。审量标本不足有余，而以治之，谨察间甚，以意调之，间者并行，甚者独行。然间而并行者，非谓一经病也，所谓他经共受邪，而令病也。甚者独行者，一经受病，而无异气相掺也。

　　标本相参，随证治之，寒者热之，热者寒之，温者清之，清者温之，微者逆而治之，甚者从而伏之，燥者润之，湿者燥之，散者收之，结者散之，坚者软之，软者坚之，缓者收之，急者缓之，客者除之，留者攻之，劳者温之，逸者行之，惊者平之，衰者补之，盛者泻之，上之下之，摩之浴之，薄之劫之，开之发之，灸之刺之，适事为故，各安其气，必清必静，则病衰去，腑脏和平，归其所宗，此治之大体也已矣。

　　夫历古及今，圣贤先达之谈，论修真保命、治病防危之言，不为少矣。世人多不能悟者，由乎心不明而志不坚，行非良而工所误也。然圣经所论妙道玄机，非谓圣意故惑后人，而以藏机隐意，惟恐轻泄圣传，乃密传于有志之士，是故愚昧莫能明矣。况有非其人者，其于经旨，百未达一二，强自分别，以为小法傍门，编成歌颂，自谓已能递相授受，以矜己德，而惑乱他人。及其为用，全无征应，致使圣经妙典日远日疏，而习者少矣。修学之士，真伪邪正，不可辩也。则如世传《灵枢》、《甲乙》，以为课之术。以六十甲子为法，将日干取运，日支取气，便言何脏受病，及宜何治，而几日痊愈。然将甲为土运，子为足少阴肾水，土能克水，便言肾病则当泻脾补肾，则六日痊愈。所谓水一土五，而至六日痊愈。以此之类为法，误也。何以明之？且天下地理、方位、节令、气候不同，及人之老幼男女，脏腑禀受所生，大小高下，前后偏侧，浓薄长短，坚脆虚实，各各不同，岂能世人同日得病，而证候皆同，及宜一法治疗，及同日愈者耶！夫世传十二经络病证歌诀，以为课病之法。然以始病之日，以干取运，以病患支干加在日运帝王之辰，阳命之人，顺而数之，阴命之人，逆而数之，至于得病之日，见何支干，便谓是何脏腑受病，如何传。若以此为法者，误也。此法世工多传，以为运气推病法治，及其为用，而多不应焉。何以明之？且天下同属之人，同日得病，岂能证候相同，而一般传变者邪！及夫日中运气与人命相合加临，取其相生相克，以定吉凶者，误也。何以明之？且天下同命之人有病，岂能同日吉凶者耶！或将日中支干纳音，与病患命及支干相合，而定吉凶者。此是推平人灾福之法，非谓占病之道也。凡此之类，皆非圣经之旨，足以狂惑人心，征之无验矣。

　　然圣经妙旨，大包天地，细入毫毛，合造化咸有所宗，何止于此端异论乎？欲穷病之吉凶，必明岁之天地盈虚，运之太少，谨察胜复之用，适主客同异盛衰。次推病之标本，何气使然，以厉何脏，及虚与实。将岁中运气加临，取其同异逆从，而可定其吉凶者也。故经曰天符为执法，犹辅相，岁会为行令，犹方伯，太一天符为贵人，犹君主。若中执法者，其病速而危，执法官人绳准，自为邪僻，故病速而危也。中行令者，其病徐而迟，犹方伯无执法之权，故无速害，故病但执持而已。中贵人者，其病暴死，羲无凌犯，故病暴而死也。然邪者，五运六气胜复之受也，有变则病乘其气之至也。清气大来，燥之胜也，风木受邪，肝病生而流于胆也。热气大来，火之胜也，燥金受邪，肺病生而流于大肠也。寒气大来，水之胜也，热火受邪，心病生而流于小肠也。

　　湿气大来，土之胜也，寒水受邪，肾病生而流于膀胱也。风气大来，木之胜也，湿土受邪，脾病生而流于胃也。所谓感邪而生其病也，外有其气，而内恶之，中外不喜，周而遂病，是谓感也。

　　乘年之虚，则邪乃甚也，则如年木不足，而外有清邪，至而肝病之类也。

　　失时之和，亦邪甚也，所谓六气临统，与主气相克，感之而病者也。遇月之空，亦邪甚也，遇月下弦之后，上弦之前，是谓月空，感于邪，则亦甚也。重感于邪，则病危也，所谓年已不足，邪气大至，是谓一感，年已不足，天气克之，此时感邪，是谓重感，内气召邪，天气不 ，不危何哉！则如丁卯、丁酉之岁，外有清邪，至而肝病，己巳、己亥之岁，外有风邪，至而脾病，辛丑、辛未之岁，外有湿邪，至而肾病。凡言病之吉凶，必明病之腑脏虚实，而与岁中运气胜复之变，而以加临，可以言也。假令风木之胜，民病脾肺实而肝气虚者，病皆微也。若病脾肺虚而肝气实者，皆甚也。余皆仿此，推而可知也。

　　欲知五脏得失间甚之时，死生之期者，必明其脉候，以知何脏也。其病者，愈于子，子不愈，甚于鬼，鬼不死，持于母。四时日干时辰同法。故经曰夫邪气之客于身也，以胜相加，至其所生而愈，是谓病藏生之子也，至其所不胜而甚，是谓病藏之鬼也，至于所生而持，是谓病藏之母也，自得其位而起，是四时五行旺相及日干时辰与病之藏同也。必先定五脏之脉，乃可言间甚之时，死生之期，此之谓也。

　　欲知热病间甚大汗之期，取其本脏，遇胜己日甚，己旺日大汗，气逆则胜己日死。故经曰肝热病者，小便先黄，腹痛，多卧，身热，热争则狂言及惊，胁痛，手足躁，不得安卧。庚辛甚，甲乙大汗，气逆则庚辛死。心热病者，先不乐，数日乃热，热争则卒心痛，烦满，喜呕，头痛，面赤，无汗，壬癸甚，丙丁大汗，气逆则壬癸死。脾热病者，头重，颊痛，烦心，颜青，欲呕，身热，热争则腰痛不可以俯仰，腹满，溏泄，两颔痛，甲乙甚，戊己大汗，气逆则甲乙死。肺热病者，洒淅然起毫毛，恶风寒，舌上黄，身热，热争则喘咳，痛走胸膺背，不得太息，头痛不甚，汗出而寒，丙丁甚，庚辛大汗，气逆则丙丁死。肾热病者，先腰痛 酸，苦渴数饮，身热，热争则项痛而强， 寒且酸，足下热，不欲言，其逆则项痛员员，澹澹然，戊己甚，壬癸大汗，气逆则戊己死。及夫肝热病者左颊先赤，心热病者颜先赤，脾热病者鼻先赤，肺热病者右颊先赤，肾热病者颐先赤，皆所谓病之始也。诸汗者，至其所胜日汗出，谓气旺日为所胜，则如肝甲乙、心丙丁之类也。汗后脉迟静而愈，脉尚躁盛者死。今不与诸汗相应，此不胜其病也。狂言失志者，死矣。

　　然皆圣经之旨也，必凭问望闻切，知其病宗，而与天地时日阴阳相合，推其胜克，而为法也。审察间甚逆从，而以随证治之，适其治之逆从可否，而以言吉凶，慎不可执其阴阳而已。然虽阴阳为万物之纲纪，论其吉凶，亦须由其用也。

　　大抵死因病致，病由邪生，邪因变起，变由不平。平则安而无咎，否则祸患由生。内则内验，外则外征。外者心行德过，内者腑脏衰兴，大小缓急，无不相应。故经曰：德者福之，过者伐之，有德则天降福以应之，有过则天降祸以淫之，则知祸福无门，唯人所召耳。故曰主明则下安，以此养生则寿，殁世不殆，以为天下则大昌，主不明则十二官危，使道闭塞而不通，形乃大伤，以此养生则殃，以为天下者，其宗大危，然则岂不亦由人之所为乎！

　　卷第八

　　守正防危篇第九

　　夫天地阴阳，与人之无异，天地乃得长久，惟人不然者，所谓人事不合天机，失其至道则故也。夫天地之道者，犹权衡也，高者抑之，下者举之，强者制之，弱者益之，胜者复之，有者用之，德化政令，无不报之，致使气运无有终始，故能长久而无已矣。人之道者，不然也，高者不抑或更举之，下者不举或更抑之，强者不制或更益之，弱者不补反更损之，真伪不辨，邪正不分，虚实不察，损益不明，虚者误损，实者误益，终无所悟，迷于六欲七情之邪。种种盗扰天真之气，数犯其禁，累冒贼邪，致使腑脏偏倾，气乱而病，不已则气绝而死，不能尽其天寿也。大抵内真则外假不能为害，内正则外邪不能有伤，故有达士密符天机，预防祸患，勿使受邪而生其疾，乃得身安而满其天寿矣。或持功积行而圆成，亦得与天同长久矣。且夫世人多因内邪而外盗，耗竭真气，以致危亡而已。先圣恤之，故得传修真保命，备患愈疾之道。然养生之要，内功外行，衣饮药食，诸所动止，应其时候，各有益否。宜者为之，禁者避之，盛者制之，衰者益之，使气血和平，精神清利，内无邪僻，外没冤嫉，安得有祸患夭亡而至于己矣。

　　夫岁主药食之宜者，上下征火宜以咸寒，上下宫苦热，下宫中征下甘温，上宫中角征上苦温，下宫中宫下苦温，下宫中商羽下甘热，上商苦小温，下商苦小温，下商中宫下酸热，下商中商中征羽下酸温，上羽宜苦温，下羽宜苦热，上羽中宫商羽上甘热，下羽中宫商征下甘温，上下角宜辛凉。

　　木运之岁，是谓中角，上商角中辛和，上宫中辛温，上征中酸凉，上火羽中酸和。火运之岁，是谓中征，上征中甘寒，上角中咸和，上宫商中咸温，上火羽中甘和。土运之岁，是谓中宫，上羽中苦温，上宫商角中甘和，上火中咸和，上征中苦热。金运之岁，是谓中商，上征火羽中辛温，上商中苦和，上宫角中酸和。水运之岁，是谓中羽，上火羽中酸和，上宫商角中苦和，上征中咸热。

　　凡此五味四气者，所谓岁主药食之宜也。上谓司天，前三气也，下谓司地，后三气也，中谓司运，通主岁也。或上下火者，谓寅申少阳相火司天地之岁也。然药食之宜者，必明岁中运气同异多少，而以治之也。然同异者，寒湿燥同，阴也，风热火同，阳也。否者，异也。又，燥湿者，小异也。将其岁运参合，取其同异。同天化者多，地化以治之，同地化者多，天化以治之，同少同多，加减治之，有毒无毒，谷肉果药法服之。无使太过，而生其害。适其气运，先取化源，而以刺之。郁者取而折之，衰者资而益之，强者抑而制之，弱者扶而补之，以平为期。无使盛衰，而生其病矣。

　　然取其化源者，是谓先于五常气位未主之前，适其运气胜复之甚兆已彰，方可取其化源，而用针补泻也。则如风木将胜，苍埃乃见，林木乃有声，东风数举，雨湿不行，岁星明大，镇星光芒，彰其兆也，则于年前十二月先取其化源，用针泻其木而补其土矣。二火将胜，远视天涯，光辉赤气，草乃萎，南风频至，荧惑明，太白光芒，其兆已彰，于三月先取化源，泻其二火，补其金矣。土湿将胜，黄埃四起，溽蒸乃作，浓云数布，燥物皆濡，辰星光，镇星朗然，有此之兆，于五月先取化源，泻土补其水矣。燥金将胜，西风数举，地气先燥，濡物皆干，土生白卤，山彰白气，林起青烟，肃杀乃作，柔叶先凋，太白明大，岁星微是，彰其兆也，于六月先取化源，泻金补于木矣。寒水将胜，太虚深玄，阳光不治，寒气乃至，蛰虫早藏，辰星明，荧惑失色，胜兆已彰，于九月先取化源，泻水补其二火矣。

　　凡言化源者，所谓六化之源也。肝木之源，名曰中封，在足内踝前一寸，仰足而取之。

　　君火（真心）。之源，名曰通里，在手腕后一寸。相火（心包络。）之源，名曰内关，在掌后，去腕二寸，两筋间陷中。脾土之源，名曰公孙，在足大指本节之后一寸。肺金之源，名曰列缺，去腕后上侧半寸。肾水之源，名曰涌泉，在足内踝骨上动脉中为太溪，次下一寸是也。

　　凡取化源者，其气欲旺之前，迎而取之，泻其盛气，无使行胜，而生其疾，补衰之源，勿令受邪，而生其疾。谨候其时，各无志乱，以手持针内之，至于经脉之分，无问息数，不可久留，于欲得气之前后，呼而徐徐引至其门，呼尽乃出，勿按其穴，大气皆出，是谓泻之法也。其补者，必先以左手指循按其穴，令气舒缓宣散，推 其皮，弹而怒之，使脉气 满，忽而下之，置针有准， 按穴皮，令当应针之处，则令神气内守。候呼尽而内针，无令气忤，无问息数，静以久留，使气布。吸则转针，以得气，故气至慎守，勿令改变，而生其咎。候吸引针，急按其穴，气不得出，各在其处，推阖其门，令神气存，大气留止，是谓补法也。

　　卷第八　守正防危篇第九

　　补泻生脉法（新添）

　　惟针补泻，最为急用，偏取一脏，不防他脏也。假令治心者，根据前说，左手扪背 穴，第三椎两傍各一寸半，捻定其穴。先以六字气法调和阴阳，泻者先呵气七口，次呼气五口，次吁气九口，次吹气六口，次 气八口，自穴内气至，然后诊之，脉当高现。补者先呼气一口，气尽下针。先以缓缓入针二分，候气至而推而内之，而候脉大得气。左手按穴，吸气一口，缓缓出针。气尽针出，勿令真气随针出，以左手闭其穴，名曰补。次针阴跷穴，乃曰阴中生阳也，即左手先应也，次针阳跷穴，乃曰阳中生阴也，右手脉应，后再针左边心穴，而胃气和也，即病愈。凡用针者，甲子日子时，乙丑日丑时，丙寅日寅时，丁卯日卯时，补泻最验。余准此也。十二 穴，肺三憔，心五憔，肝九憔，胆十，脾十一，胃十二，三焦十三，肾十四，大肠十六，小肠十八，膀胱十九，白环二十，其穴皆在脊背骨傍一寸半。阳跷者，申脉二穴，在外踝下赤白肉际中，针入三分。阴跷者，照海二穴，在内踝下赤白肉际中，针入三分。

　　卷第八　守正防危篇第九

　　用药食法（旧经）

　　假令风木之胜，多食辛凉，制其肝木之胜，少食酸温，无佐木强，多食甘物，佐其土衰，以平为期。余皆仿此。五运六气之用，有胜至则以制其胜而益其衰，无胜衰则当明主客同异，而以为其法。客气同，其至则不可犯其主化，宜服主气不相得之化。客气异，其至者则可小犯其主之化也。邪反胜其主者，是谓主气衰也，则如春反凉、夏反寒、秋反热、冬反温之类也，则可犯其主化，而以助其主之衰也。其诸所宜及可犯者，皆不可太过，以平而为期，如太过，则反生其害也。若假寒热温凉治其病，则无问四时主客气之同异宜否，皆当从其治病之法为其制耳，则如汗不远热、下不远寒之类也。故经曰：用温远温，用热远热，用凉远凉，用寒远寒，食宜同法，有假反常，此之谓也。又，经曰：司气以热，用热无犯，司气以寒，用寒无犯，司气以凉，用凉无犯，司气以温，用温无犯，间气同其主则无犯之，异其主则小犯之，亦其道也。是故冬气寒则安处，衣饮药食之类，皆不可已其寒也，夏气热则不犯其热也，春秋温凉，也不可犯之。故曰寒无犯寒，热勿犯热，是谓远也，远者，避忌之禁也。若不避而犯其禁者，无病则生，有病则甚，病大则危而死矣。然犯寒则寒病起，而上下所出水液，澄澈清冷， 瘕 疝坚痞，腹满急痛，下利清白，食已不化，吐利腥秽，屈伸不便，厥逆禁固之类也。犯热则热病生，而喘呕吐酸，暴注下迫，转筋，小便混浊，腹胀大而鼓之有声如鼓，吐下霍乱，瞀郁，肿胀，鼽衄，血溢血泄，淋 ，痈疽疡胗，身热恶寒战栗，惊惑悲笑，谵妄衄 暴喑冒昧，躁扰狂越，骂詈惊骇， 肿疼酸，气逆冲上，禁栗，如丧神守，嚏呕喉痹，耳鸣或聋，呕涌，目眯不明， ，暴病暴死之类也。其犯温凉者，虽无暴过，以积温而成热，则实生热疾，积凉而成寒，则实生寒病矣。其治者，求其所犯，而以其所胜制之。犯热治以咸寒，犯寒治以甘热，犯温治以辛凉，犯凉治以苦温，以平为期，无使太过，而反伤其正矣。然五味四气，当所宜者，尚由不可过度，况乎犯其禁忌，岂无祸患哉！及夫五味者，食入于口，聚入胃，脾胃变磨，布化五味，以养五脏气也。酸先入肝，苦先入心，甘先入脾，辛先入肺，咸先入肾。然五脏得其五味，随其本化，变为五气也。酸化为温，苦化为热，甘化重阴，辛化为凉，咸化为寒也。是故气味不可偏食，偏食则久而五脏偏倾，生其病矣。故经曰：味过酸，则肝气以津，脾气乃绝，味过于咸，则大骨气劳，短肌，心气抑，味过于甘，则心气喘满，色黑，肾气不衡，味过于苦，则脾气不濡，胃气乃浓，味过于辛，则筋脉阻弛，精神乃央。又，经曰多食咸，则脉凝涩而色变，多食苦，则皮槁而毛拔，多食酸，则肉胝 而唇揭，多食甘，则骨痛而发落，多食辛，则筋急而爪枯。

　　凡此之谓，戒偏他多，不必禁所不宜者，以平为期，亦不可过度矣。又，经曰辛走气，故气病无多食辛，苦走骨，故骨病无多食苦，甘走肉，故肉病无多食甘，咸走血，故血病无多食咸，酸走筋，故筋病无多食酸。

　　又，经曰肝病禁当风，心病禁温食热衣，脾病禁温食饱食湿地濡衣，肺病禁寒衣寒饮食，肾病禁犯淬HT 热食温炙衣。凡此之谓病之禁忌也。又，卒风豪雨，大寒大热，无问病否，悉当避之。故经曰：冬伤于寒，春必病温，春伤于风，夏必飧泄，夏伤于暑，秋必 疟，秋伤于湿，冬必咳嗽。然四时之气，性用不同，此乃顺四时生长收藏之道也。

　　及夫卒暴喜怒悲思惊恐，寒热劳逸，亦当禁之。故经曰怒则气上，喜则气缓，悲则气消，恐则气下，寒则气收，炅则气泄，惊则气乱，思则气结，劳则气耗。然怒则气上逆，甚则呕血及飧泄，故气上也。喜则气和志达，营卫通行，故气缓矣。悲则心系急，肺布叶举，上焦不通，营卫不散，热气在中，故气消矣。恐则精却，却则上焦闭，闭则气还，还则下焦胀，故气下矣。思则心有所存，神有所归，正气留止不行，故气结矣。寒则腠理闭，气不行，故气收矣。热则腠理开，营卫通，汗大泄，故气泄矣。惊则心无所倚，神无所归，虑无所定，故气乱矣。劳则喘息汗出，内外皆越，故气耗矣。又曰：喜怒伤气，寒暑伤形，暴怒伤阴，暴喜伤阳。厥气上行，满脉以形。又，经曰：怒伤肝，悲胜怒，喜伤心，恐胜喜，思伤脾，怒胜思，悲伤肺，喜胜悲，恐伤肾，思胜恐。凡此之谓，五脏之志，其志过度，则伤其本脏。以所胜之志制之则止矣，则如怒胜思，怒发而无思之类矣。又，经曰：风伤肝及筋，燥胜风，热伤气，寒胜热，湿伤肉，风胜湿，燥伤皮毛，热胜燥，寒伤骨，湿胜寒。然则性用不同，故各随其性用而以言其伤及胜也，不必皆取所胜而类推矣。又，经曰：酸伤筋，辛胜酸，苦伤气，咸胜苦，甘伤脾及肉，酸胜甘，辛伤皮毛，苦胜辛，咸伤血，甘胜咸。然此之五味性用不同，故有自伤及伤其己胜而不等也。则如肝主伤风，心主伤热，是中本化之气自伤也。脾主伤饮食劳倦者，是谓本化之用自伤也。肺主伤寒者，是中子之邪而伤也。

　　肾主伤湿者，是中已所不胜之邪伤也。凡此之道，各随其脏所恶者，感之而生其病也。此之五邪所伤，是以明其所主，细而推之，则五脏原有五邪相乘而病矣。

　　逮夫五方者，东南中西北也。五方生五气者，风热湿燥寒也。五气生五行者，木火土金水也。五行生五味者，酸苦甘辛咸也。五味生五脏者，肝心脾肺肾也。五脏五养者，筋膜血脉肌肉皮毛骨髓也。五养生五子者，心脾肺肾肝也。五脏生五神者，魂神意魄志也。五神生五志者，怒喜思悲恐也。凡此之道，乃五行造化之理，养生之道也。正则和平，互相济养，变则失常，而克伐戕生。

　　若论养生之道，则当诚心避忌一切能为害者矣。故《仙经》日：冬夏处于深堂，避于大寒大热之气，无使伏留肌腠生疾也。寒多衣不顿多，暖来衣不顿减。久劳则安间，以保极力之处，久逸则导引，以行积滞之气。暑汗当风，则营卫闭结，夏热卧湿，则气散而血注，冬居极热，则肾受虚阳，而春夏肝与心有壅蔽之疾，夏冒极凉，则心抱浮寒，而秋冬肺与肾有沉滞之患。大饥则损胃，食勿极饱，极饱则伤神。极渴伤血，饮勿过多，多则损气。

　　沐浴不频，频则气壅于上，留滞于中，令人体重而形瘦，久而经络不能通畅，血凝而气散，气不胜血，神不胜形，则成瘫之疾也。夫五日五行气流传遍，浴之则营卫通畅，旬日十干数足，真气复还于脑，一沐之则耳目聪明。又，远唾则损气，极视则昏睛，极听则伤肾，久立则伤骨，久卧则伤肉，多睡则浊神，频醉则散气，多汗则损血，力困则伤形，奔车走马则气乱而神惊，登峻望高则魂飞而魄散。及夫气者，为形之主，神之母，不可以伤也。

　　然才所不敏而强思，力所不及而强举，悲哀憔悴，喜乐过度，汲汲所欲，戚戚所怀，久谈语笑，寝息失时，拽弓引弩，耽酒呕吐，饱食便卧，跳步喘息，欢呼哭泣，而皆伤其气也。又，观死气而触生气，近秽气而触真气，朝饥暮饱，亦皆伤其气也。又，多思则神殆，多念则志散，多欲则损气，多事则役形，多语则弱气，多笑则伤心，多愁则摄血，多乐则溢志，多喜则气错。行而多言则损气。睡而张口则气泄而神散。

　　吊死问病则喜神自散。看斗则气结。解救怨生，狂禽异兽戏之则神恐。古庙凶祠入之则神惊。对三光濡溺则折人年寿。负四重深恩则减人大数。饮宴圣像之侧则魂不宁。坐卧于冢墓之间则精神自散。饮息于枯木大树之下则久阴之气烛入阳神。渡于深水大泽则寒性逼人真气。折出众花卉则多招媚狂人室。食非时果实则多带邪气入腹。非济患难而频说妄言绮语则减人正寿。非遇会合而频饵肥醇酒则除人本禄。负贤忘恩则必有祸应。轻财毁物则自无福生。酷爱美物则少吉。深入大山则多凶。损人害物则以冤报冤。妒贤嫉能则以怨报怨。虚传慢友妄受则轻师。凡此之类，皆能为其祸患，悉当避忌，无使犯禁，而生其害，是谓真斋戒也。故曰洗心日斋，防患日戒，斯之道矣。

　　然病生之绪，其有四焉。一者，因气变动而内成积聚、 瘕、瘤气、瘿气、结核、癫痫之类也。二者，因气变动而外成痈肿、疮疡、痂疥、疽痔、掉 、浮肿、目赤、瘭疹、肿、痛痒之类也。三者，不因气之变动，而病生于内，则留饮、辟食、饥饱、劳损、宿食、霍乱、悲恐喜怒、想慕忧结之类也。四者，不因气之变动，而疾病生于外，则喑气、贼魅、虫蛇、蛊毒、蜚尸、鬼击、冲薄、坠堕、斫射刺割、摇仆打扑磕位、触冒风寒暑湿之类也。凡此之类，乃一切祸患之由，其非六欲七情之邪，而祸患无由生矣。

　　然六欲者，眼耳鼻舌身意，此之六贼是也。七情者，喜怒哀乐好恶爱是也。凡此六欲七情之邪，而为祸患之本，死亡之因。世人不悟，恣纵其心，悦乐其志，有误养生之道。

　　不畏危亡，种种耗失天真之气，而致精神衰弱，根蒂不坚，多感邪而生其祸患，及乎殆而澌矣。故养神法曰：少思寡欲，而以养心。绝念忘机，而以养神。饮食有节，而以养形。务逸有度，而以养性。鼻引清气而入，口吐浊气而出，以养气。绝淫诫色，而以养精。又曰少思、少念、少事、少语、少笑、少愁、少乐、少喜、少怒、少好、少恶，故得灵光不乱，神气不狂，方可奉道。保生之要，以忍为其上也。其忍者，不必忍其嗔怒，而以凡事皆能忍之，为其妙矣。所以制其心而养其性，收其意而保其神也。

　　故心者，火也，纵之则狂，制之则止，狂则躁乱邪生，止则安宁清净。然火本不燔，因风而烁，心本不乱，遂境而狂。若能对境心欲动时忍之，不动不为，是谓无为。若能临事忍事，不为其事，是谓无事。无为无事，则为清浮，乃习道之本，养生之要，勿谓忍之不已，而反不忍。但能忍之，多则多妙，少则少福，不能忍之，则生患害。若能全固守其一，则为妙矣。然一者，丹田也。若能忍其外境，不扰其心，常以志意存想丹田，神识内定，则是火入水乡，其火息矣。

　　是故《玉皇圣胎诀》言：人常降心火于丹田，外境不入，内境不出，泯绝狂虑，一气不散，委于气海。肾气不能上升，其息渐少，纵出之，则亦悠悠然减省也。故先圣曰自然胎息也。

</div>
    <div class="pagination">
<a href="素问要旨论_page11.html">上一页</a><span>...</span><a href="素问要旨论_page7.html">7</a><a href="素问要旨论_page8.html">8</a><a href="素问要旨论_page9.html">9</a><a href="素问要旨论_page10.html">10</a><a href="素问要旨论_page11.html">11</a><span class="current-page">12</span><a href="素问要旨论_page13.html">13</a><a href="素问要旨论_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
