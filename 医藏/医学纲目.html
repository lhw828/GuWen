<!DOCTYPE html>
<html>
<head>
    <meta charset="UTF-8">
    <title>医学纲目 - 第 1 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 1 页/共 379 页</h1>
    <div class="content">

　　医学纲目 明 楼英

　　曹序

　　予夙有志方药，少困举子业，未遑也。岁癸丑，释褐都下，迨丁巳，承乏比部，意通都大邑，良师萃焉，听谳之暇，留心谘访或枚举一二辈，曰：是出入于公卿之门者，众皆靡然从之，往往不暇考其术业。吁！徇名之弊，岂特仕道然哉。己未岁，先君子以肠背养，闻病不至，是抑不审医之过也，使不孝长抱终天之恨焉。因自顾拙于宦者与世之拙于医者，安可预人家国事耶？遂绝意进取，间取《灵》《素》诸书，反复读之，古奥渊邃，莫知端倪。友人邵君伟元，授予以《医学纲目》四十卷，曰：是书出于萧山楼全善先生所辑，简而知要，繁而有条，悉本于《灵》《素》，亦犹律之条例，比附不出于礼经也。公以礼律佐时，独不能无蹈是乎？因与伟元暨刘君化卿分帙校，矢志弗措，有不合者，书绎夜思，若将通之，凡再逾寒暑而后就梓。讹者正，缺者补，秩然可观，回视旧本，若草矣。此书二百年来几晦而复明，几废而复举，宁不有定数存乎！书大要本之阴阳以定其准，参之运气以稽其变，则胜复有微其矣；血气有虚实，以立其法，考之同异以正其讹。是故时至有早晚，则民病有征应矣；气位有正变，则胜复有微甚矣；血气有虚实，则调治有逆从矣；气味有浓薄，则约方有轻重矣；营卫有宣壅，则补泻有疾留矣。其说一正于《灵》《素》《甲乙》，而参之以仲景、东垣诸君子之绪论。病必有门，门必揭其纲；治必有法，法必详其目，巨细不遗，详略通贯，参互众说，而折衷之于经。能由此者，谨道如法，万举万全；不由此者，实实虚虚，夭人长命。故览其书，如大都列肆之中，丹砂、玉札、马渤、牛溲，何所不有，而其取裁剂量，则固存乎人焉耳。先生尝曰：病之千变万化，不越阴阳五行。又曰：气失其平则为疾，医者意也，不过平其气耳。呜呼！此数言者，又为是书之纲领乎！夫不治刑不知造律者之深意，不治病不知着书者之苦心。先生康济之心甚盛，而几于无所用者，予得而推展之，亦邵、刘二君从臾之力也。同年赵君宗正，实闻而协成之。予与宗正同官比部者也，畴昔毖刑之意，重于杀人，抑此书之行为生人计也，亦重于杀人之虑也。处心积虑，有始终同而不异者，宜得牵连书之，以示后世焉。

　　时嘉靖乙丑岁中秋日前进士履斋曹灼撰

　　自序

　　医之为学，其道博，其义深，其书浩瀚，其要不过阴阳五行而已。盖天以阴阳五行，化生万物。其禀于人身者，阴阳之气，以为血气表里上下之体；五行之气，以为五脏六腑之质。由是人身具足而有生焉。然阴阳错综，五行迭运，不能无浓薄多少之殊。故禀阴阳五行之气浓者，血气脏腑壮而无病；薄者，血气脏腑怯而有病。阳多者，火多，性急而形瘦；阴多者，湿多，性缓而形肥。阳少者，气虚、表虚、上虚，而易于外感；阴少者，血虚、里虚、下虚，而易于内伤。况乎人以易感、易伤之躯，徇情纵欲，不适寒温，由是正损邪客，而阴阳脏腑愈虚愈实，或寒或热，而百病出焉。故诊病者，必先分别血气表里上下脏腑之分野，以知受病之所在；次察所病虚实寒热之邪以治之。务在阴阳不偏倾，脏腑不胜负，补泻随宜，适其病所，使之痊安而已。然其道自轩、岐而下，仲景详外感于表里阴阳，丹溪独内伤于血气虚实，东垣扶护中气，河间推陈致新，钱氏分明五脏，戴人熟施三法，凡历代方书甚众，皆各有所长耳。故后世用历代之方治病，或效、或不效者，由病名同、治法异，或中其长，或不中其长故也。姑举一病言之，设恶热病，热病之名同也，其治之法异，四君治血实之热也，四物治血虚之热也，白虎治气实之热也，补中治气虚之热也，麻黄治表热也，承气治里热也，四逆治假热也，柴胡治真热也，泻青、导赤、泻白、滋肾、泻黄治五脏热而各异也，各能洞烛脉证，而中其肯綮，则皆效。其或实用虚法，虚用实法，表用里法，里用表法，真用假法，假用真法，则死生反掌之间，尚何责其效乎。昧者不悟是理，泛用古今之方，妄试疑似之病，每致夭横者不少矣。若是者，虚窃济生之名，实所以害人之生，乱医之真，孔子以乡愿乱德为德之贼，斯则医之贼也。暗损阴骘，神明不佑，可不谨哉！英爰自髫年，潜心斯道，上自《内经》，下至历代圣贤书传，及诸家名方，昼读夜思，废餐忘寝者三十余载，始悟千变万化之病态，皆不出乎阴阳五行。盖血气也，表里也，上下也，虚实也，寒热也，皆一阴阳也；五脏也，六腑也，十二经也，五运六气也，皆一五行也。鳞集于鱼，辐辏于毂，医之能事毕矣。是以不揣芜陋，掇拾经传方书，一以阴阳脏腑分病析法而类聚之。分病为门，门各定阴阳脏腑之部于其卷首而大纲着矣。析法为标，标各撮阴阳脏腑之要于其条上，而众目彰矣。病有同其门者，立枝门以附之；法有同其标者，立细标以次之。凡经有衍文错简脱简者，一以理考而释正之。传失经旨，众论矛盾者，各以经推而辨明之。庶几诸家之同异得失，得以曲畅旁通，精粗相因，巨细毕举，同病异法，如指诸掌，名之曰《医学纲目》。藏之巾笥，以便考求，使夫临病之际，自然法度有归，不致误投汤剂，而害生乱医，获罪神明者矣。虽于轩岐心法之妙，不敢同年而语，然亦天地生物之心一助云耳。

　　萧山仙居岩楼英全善撰

　　序例

　　凡治法皆以正门为主，枝门旁考之。假如心痛门为正门，其下卒心痛、胎前心痛、产后心痛等枝门，皆以心痛正门治法为主，其卒痛、胎前、产后则旁考以佐之也。

　　凡门分上下者，其上皆《内经》之元法，其下皆后贤之续法，如穴法门上、穴法门下是也。标之上下亦然。如针灸上皆《内经》元法，针灸下皆后贤续法是也。

　　凡所类之方，皆先贤名方。今号其名，但号所编之人，且如王海藏所编之方有仲景方，有《千金》方，有《易简》方，并种种名方，今但号海藏之名，实不及仲景并《千金》《易简》等方也。

　　凡所类之方，独东垣、海藏、罗谦甫、丹溪以扶护元气为主，可纯根据元方，其余诸方多是攻邪之剂。善用之者，必详其人虚实，灼见其实者，可根据元方。若兼虚者，气虚必以四君子相兼用之，或各半作复方用之；血虚必以四物汤兼用之，或各半作复方用之，庶不夭人长命也。

　　凡言运气，皆谓一岁之中长幼之病多相似者，俗谓之天行时气是也。

　　凡所载药方，在本条者宜考本条，其有病在本条而方见别条者，详载目录，以便检阅。

　　又有方名而无方药者，另立补遗，以备参考。

　　凡伤寒药方，六经自相为用，不必另立别条。

　　卷之一阴阳脏腑部

　　阴阳

　　〔《素》〕阴阳者，天地之道也，万物之纲纪，变化之父母，生杀之本始，神明之府也。

　　治病必求于本。积阳为天，积阴为地，阴静阳躁，阳生阴长，阳杀阴藏，阳化气，阴成形。

　　（《阴阳应象论》）清阳为天，浊阴为地。地气上为云，天气下为雨；雨出地气，云出天气。故清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。水为阴，火为阳。阳为气，阴为味。味归形，形归气，气归精，精归化。精食气，形食味，化生精，气生形。味伤形，气伤精，精化为气，气伤于味。阴味出下窍，阳气出上窍。（同上）天食人以五气，地食人以五味，五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气，气和而生，津液相成，神乃自生。（《六节脏象论》）〔《灵》〕人受气于谷，谷入于胃，以传与肺，五脏六腑，皆以受气，其清者为荣，浊者为卫。荣在脉中，卫在脉外。荣周不休，五十而复大会，阴阳相贯，如环无端（《荣卫生会篇》）。其浮气之不循经者为卫气，其精气之行于经者为荣气。（《卫气篇》）〔《素》〕荣者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。卫者，水谷之悍气也，其气疾滑利，不能入于脉也，故循皮肤之中，分肉之间，熏于肓膜，散于胸腹。（《痹论》）〔《灵》〕五谷入于胃也，其糟粕、津液、宗气，分为三隧，故宗气积于胸中，出于喉咙，以贯心脉而行呼吸焉。荣气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其悍气之疾，而先行于四末分肉皮肤之间而不休者也。昼行于阳，夜行于阴，常从足少阴之分间，行于五脏六腑。（《邪客篇》）帝曰：荣卫之行奈何？岐伯曰：谷始入于胃，其精微者，先出于胃之两焦，以溉五脏，别出两行荣卫之道。其大气之抟而不行者，积于胸中，名曰气海。出于肺，循喉咽，故呼则出，吸则入。天地之精气，其大数常出三入一，故谷不入，半日则气衰，一日则气少矣。（《五味篇》）〔丹溪〕《天地属金说》：邵子曰：天根据地，地附天，天地自相根据附。《内经》曰：大气举地。夫自清浊肇分，天以气运于外而摄水，地以形居于中而浮于水者也。是气也，即天之谓也，自其无极者观之，故曰大气至清、至刚、至健，属乎金者也。非至刚不能摄其水，非至健不能营运不息以举地之重，非至清其刚健不能长久上古而不老。或曰：子以天气为属金，固《周易》乾卦取象之义，何至遂以属金言之乎？善言天者，必有证于人；善言大者，必取譬于小，愿明以告我。曰：天生万物，人为贵。人形象天，可以取譬。肺主气，外应皮毛，《内经》谓阳为外卫，非外皮毛乎？此天之象也。其包裹骨肉脏腑于其中，此地之象也。

　　血行于皮里肉腠，昼夜周流无端，此水之象也。合三者而观，非水浮地，天摄水，地悬于中乎？圣人作《易》，取金为天气之象，厥有旨焉。

　　〔刘河间〕说：脉者，血气之先，斯论得之矣。人身之脉，血气之所为，而不知所以周流不息者，正干道干干之意也，亦犹理之寓乎气，所以为血气之先，先之一字，厥有旨焉。

　　〔《灵》〕黄帝曰：愿闻卫气之行，出入之合何如？伯高曰：岁有十二月，日有十二辰，子午为经，卯酉为纬。周天二十八宿，而一面七星，四七二十八宿，房昴为纬，虚张为经。

　　是故房至毕为阳，昴至尾为阴。阳主昼，阴主夜，故卫气之行，一日一夜五十周于身。昼日行于阳二十五周，夜行于阴二十五周，周行五脏是故平旦阴尽，阳气出于目，目张则气上行于头，循项下足太阳，循背下至小指之端。其散者，别于目锐，下手太阳，下至手小指之间外侧。其散者，别于目锐，下足少阳，注小指次指之间。以上（“以上”二字，衍文也，其下当有“其散者”三字）。循手少阳之分侧，下至小指之间。别者以上（“以上”二字衍文也）。至耳前，合于颔脉，注足阳明，以下行至上，入五指之间。其散者，从耳下下手阳明，入于大指之间，入掌中。其至于足也，入足心，出内踝，下（“下”当作“上”）行阴分，复合于目，故为一周。是故日行一舍，人气行于身一周与十分身之八；日行二舍，人气行三周于身与十分身之六；日行三舍，人气行于身五周与十分身之四；日行四舍，人气行于身七周与十分身之二；日行五舍，人气行于身九周；日行六舍，人气行于身十周与十分身之八；日行七舍，人气行于身十二周在身（“在身”二字，衍文也）与十分身之六；日行十四舍，人气二十五周于身有奇分与十分身之四；阳尽于阴，阴受气矣。其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾为周。是故夜行一舍，人气行于阴脏一周与十分脏之八，亦如行阳之二十五周而复合于目。阴阳一日一夜，合有奇分十分身之四，与十分藏之二，是故人之所以卧起之时有早晏者，奇分之不尽故也。（《卫气行篇》）上卫气之行，昼行阳则目张而寤，夜行阴则目瞑而寐。谨按：此节言平旦阳气之出目而下行于手足三阳也，皆一时分道并注，非有先后次第也。此经篇末言，水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分者，则是先下太阳究竟，然后下少阳，候少阳究竟，然后下阳明，候阳明究竟，方上行阴分，大与此节矛盾，盖衍文也。

　　〔《素》〕阳气者，一日而主外。平旦人气生，日中而阳气隆，日西而阳气已虚，气门乃闭，是故暮而收拒，无扰筋骨，无见雾露，反此三时，形乃困薄。（《生气通天论》）〔《灵》〕卫气行于阴二十五度，行于阳二十五度，分为昼夜，故气至阳而起，至阴而止。故曰：日中而阳陇为重阳，夜半而阴陇为重阴，故太阴主内，太阳主外，各行二十五度，分为昼夜，夜半为阴陇，夜半后而为阴衰，平旦阴尽，而阳受气矣。日中为阳陇，日西而阳衰，日入阳尽，而阴受气矣。夜半而大会，万民皆卧，命曰合阴。平旦阴尽而阳受气。如是无已，与天地同纪。（《荣卫生会篇》）黄帝曰：余愿闻五十荣，奈何？岐伯答曰：天周二十八宿，宿三十六分。人气行一周（“人气行一周”之下当有“与十分身之八”六字）。千八分，“千八分”之上当有“宿”字，下当有“人气行五十周下体”八字。盖天周二十八宿，宿三十六分，人气行一周于身与十分身之八，宿三百六十分，人气行一十八周于身，宿千八分，人气行五十周于身也）。日行二十八宿。人经脉上下左右前后二十八脉，周身十六丈二尺，以应二十八宿，漏水下百刻以分昼夜。故人一呼脉再动，气行三寸，一吸脉亦再动，气行三寸，呼吸定息，气行六寸，十息气行六尺，日行二分，“日行二分”之上，当有“二十七息气行一丈六尺二寸”十二字）。二百七十息，气行十六丈二尺。气行交通于中，一周于身，下水二刻，日行二十五分，（“二十五分”当作“二十分”）。五百四十息，气行再周于身，下水四刻，日行四十分。二千七百息，气行十周于身，下水二十刻，日行五宿二十分。一万三千五百息，气行五十荣于身，水下百刻，日行二十八宿，漏水皆尽，脉终矣。所谓交通者，并行一数也，故五十荣备，得尽天地之寿矣，凡行八百一十丈也（《五十荣篇》）。黄帝曰：荣气之道，内谷为宝。谷入于胃，乃传之肺，流溢于中，布散于外，精专者行于经隧，常荣无已，终而复始，是谓天地之纪。

　　故气从太阴出，注手阳明，上行注足阳明，下行注足跗上，注大指间，与太阴合。上行抵髀，从脾注心中，循手少阴出腋下臂，注小指，合手太阳，上行乘腋出内，注目内，上巅下项，合足太阳，循脊下尻，下行注小指之端，循足心，注足少阴，上行注肾，从肾注心外，散于胸中。循心主脉，出腋下臂，出两筋之间，入掌中，出中指之端，还注小指次指之端，合手少阳，上行注膻中，散于三焦。从三焦注胆，出胁，注足少阳，下行至跗上，复从跗至大指间，合足厥阴上行至肝，从肝上注肺，上循喉咙，入颃颡之窍，究于畜门。其支别者，上额循巅，下项中，循脊入骨，是督脉也。络阴器，上过毛中，入脐中，上循腹里，入缺盆，下注肺中，复出太阴，此荣气之所行也，逆顺之常也（《荣气篇》。颃，苦琅切。颡，酥朗切，额也。东垣云：十二经一脉也，略为十二分而已）。

　　肺手太阴之脉，起于中焦，下络大肠，还循胃口。上膈属肺，从肺系横出腋下，下循内（肩下臂上，通名曰）。行少阴心主之前（内廉凡有三脉，太阴居前，少阴居后，厥阴居中也），下肘中（臂上下接处曰肘）。循臂内上骨下廉（下掌上名曰臂。臂有二骨，今太阴脉循臂上骨之下廉也），入寸口（掌后陷中动脉，太渊穴也。寸口中动脉，经渠穴也），上鱼循鱼际（鱼际穴也，散脉中是），出大指之端（少商穴也）。其支者从腕后直出次指内廉，出其端。

　　大肠手阳明之脉，起于大指次指之端（商阳穴也），循指上廉（指上廉本节前陷中二间穴，本节后陷中三间穴也），出合谷两骨间（合谷穴也），上入两筋之中（阳溪穴也），循臂上廉，入肘外廉（曲池穴也），上外前廉，上肩出骨之前廉，上出于柱骨之会上，下入缺盆，络肺，下膈，属大肠。其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。

　　胃足阳明之脉，起于鼻之交中，旁约太阳之脉，下循鼻外，入上齿中，还出挟口，环唇下交承浆，却循颐后下廉，出大迎，循颊车，上耳前，过客主人，循发际，至额颅。

　　其支者，从大迎前下人迎，循喉咙，入缺盆，下膈属胃，络脾。其直者，从缺盆下乳内廉，下挟脐，入气街中。其支者，起于胃口，下循腹里，下至气街中而合以下髀关，抵伏兔，下膝膑中（腿下胫上接处曰膝），下循胫外廉（谓胫骨之外廉也。其外廉下膝三寸，三里穴也。

　　又下三寸，巨虚上廉也。又下三寸，巨虚下廉也。直下至腕中，解溪穴也），下足跗（冲阳穴也。足面曰跗，跗上陷中动脉是也。凡足跗直下大指之间皆有动脉，其大指之间，足少阳脉也；上入指本节后间动脉，足厥阴脉也；上跗上动脉，足阳明脉也。《针经终始篇》云：阳明在上，厥阴在中，少阳在下者是也。凡言间，皆谓两指中间也），入中指内间（中指内间本节后陷中，陷谷穴也。本节前陷中，内庭穴也。大指次指之端，厉兑穴也），其支者，下廉三寸而别，下入中指外间。其支者，别跗上，入大指间出其端。

　　脾足太阴之脉，起于大指之端（隐白穴也，在大指端内侧），循指内侧白肉际（大指内侧，本节后大都穴也），过核骨后（核骨下，太白穴也。核骨在足大指本节后约二寸，内踝骨前约三寸，如枣核横于足内侧赤白肉际者是也。窦太师指为孤拐骨者，非是也），上内踝前廉（内踝下前陷中，商丘穴也），上内循胫骨后交，出厥阴之前，上膝股内前廉（膝辅骨下陷中，阴陵泉穴也），入腹，属脾，络胃，上膈，挟咽，连舌本，散舌下。其支者复从胃别上膈注心中。

　　心手少阴之脉，起于心中，出属心系，下膈络小肠。其支者从心系上挟咽，系目系。其直者，复从心系却上肺，下出腋下（肺脉从肺系横出腋下，心脉从肺而出于腋下，包络脉从胁下抵腋下），下循内后廉，行太阴心主之后，下肘内（少海穴也）。循臂内后廉（臂内后廉上脘一寸半，灵道穴也），抵掌后锐骨之端（神门穴也），入掌内后廉（掌内后廉，小指本节陷中，少府穴也），循小指之内，出其端（少冲穴也，在小指内廉之端）。

　　小肠手太阳之脉，起于小指之端（少泽穴也），循手外侧（小指本节，前谷穴也。本节后陷中，后溪穴也），上腕（臂下掌上节处曰腕。腕前起骨中陷中，腕骨穴也。当腕中陷处，阳谷穴也），出踝中，直上循臂骨下廉，出肘内侧两筋之间（少海穴也），上循外后廉，出肩解，绕肩胛，交肩上，入缺盆，络心，循咽，下膈，抵胃，属小肠。其支者，从缺盆循颈上颊，至目锐，却入耳中。其支者，别颊上抵鼻，至目内，斜络于颧。

　　膀胱足太阳之脉，起于目内，上额交巅。其支者，从巅至耳上角。其直者，从巅入络脑，还出别下项，循肩膊内，挟脊抵腰中，入循膂，络肾，属膀胱。其支者，从腰中下挟脊，贯臀入中（腿上上接处约文中央动脉，曰中，委中穴也）。其支者，从膊内左右别下贯胛，挟脊，内过髀枢（窦云：髀骨节也），循髀外，从后廉下合中，以下贯内（足肚曰），出外踝之后（昆仑穴也），循京骨（京骨穴也），至小指外侧（小指外侧本节后陷中，束骨穴也。本节前，通谷穴也。小指端，至阴穴也）。

　　肾足少阴之脉，起于小指之下，斜走足心（涌泉穴也），出于然骨之下（然骨穴也，在内踝前起大骨下陷中），循内踝之后（内踝之后，跟骨之上，陷中动脉，太溪穴也。上大陵二寸，复溜穴也），别入跟中，以上内，出内廉（阴谷穴也），上股内后廉，贯脊，属肾，络膀胱。其直者，从肾上贯肝膈，入肺中，循喉咙，侠舌本。其支者，从肺出络心，注胸中。

　　心主手厥阴心包络之脉，起于胸中，出属心包络，下膈，历络三焦。其支者，循胸出胁，下腋三寸，上抵腋下，循内行太阴少阴之间，入肘中（曲泽穴也），下臂行两筋之间（两节之上腕三寸，间使穴也。当腕中，大陵穴也），入掌中（劳宫穴也，穴有动脉），循中指出其端（中冲穴也）。其支者，别掌中，循小指次指出其端。

　　三焦手少阳之脉，起于小指次指之端（关冲穴也），上出两指之间（两指之间陷中，腋门穴也。上两指本节后间陷中，中渚穴也）。循手表腕（阳池穴也），出臂外两骨之间（两骨之间，上腕三寸，支沟穴也），上贯肘（天井穴也），循外上肩，而交出足少阳之后，入缺盆，布膻中，散络心包，下膈，循属三焦。其支者，从膻中上出缺盆，上项系耳后，直上出耳上角，以屈下颊至（，颊骨也）。其支者，从耳后入耳中，出走耳前，过客主人前，交颊至目锐。

　　胆足少阳之脉，起于目锐，上抵头角，下耳后循颈行手少阳之前，至肩上，却交出手少阳之后，入缺盆。其支者，从耳后入耳中，出走耳前，至目锐后。其支者，别锐，下大迎，合手少阳抵于，下加颊车，下颈，合缺盆，以下胸中，贯膈，络肝，属胆，循胁里，出气街，绕毛际，横入髀厌中。其直者，从缺盆下腋循胸，过季胁，下合髀厌中（窦氏云：腹下腿上节处是也）。以下循髀阳，出膝外廉，下外辅骨之前（外辅骨之前，膝之下一寸。阳陵泉穴也，伸足取之），直下抵绝骨之端（阳辅穴也），下出外踝之前（丘墟穴也），循足跗上入小指次指之间（小指次指之间，本节前陷中，侠溪穴也。本节后陷中，临泣穴也。

　　小指次指之端，窍阴穴也）。其支者，别跗上，入大指之间，循大指歧骨内出其端，还贯爪甲，出三毛。

　　肝足厥阴之脉，起于大指丛毛之际（大敦穴也），上循足跗上廉（足跗上廉大指间陷中，行间穴也。大指本节后间陷中，太冲穴也），去内踝一寸，上踝八寸，交出太阴之后（内踝前一寸，中封穴也），上内廉（曲泉穴也），循股阴，入毛中，过阴器，抵小腹，挟胃，属肝，络胆，上贯膈，布胁肋，循喉咙之后，上入颃颡，连目系，上出额与督脉会于巅。其支者，从目系下颊里，环唇内。其支者，复从肝别贯膈上注肺。（《经脉篇》）上荣气之行，自手太阴始，至足厥阴终，一周于身也。详其一周于身，外至身体四肢，内至五脏六腑，无不周遍，故其五十周无昼夜阴阳之殊。卫气之行则不然，昼但周阳于身体四肢之外，不入五脏六腑之内；夜但周阴于五脏六腑之内，不出身体四肢之外，故必五十周至平旦，方与荣大会于肺手太阴也。

　　黄帝曰：脉行之逆顺奈何？岐伯曰：手之三阴，从脏走手（手太阴从中焦注大指、次指，手少阴从心中注手小指，手厥阴从胸中注手小指、次指，此手三阴从脏走手也）；手之三阳，从手走头；足之三阳，从头走足；足之三阴，从足走腹。

　　黄帝曰：愿闻脉度。岐伯曰：手之六阳，从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。跷脉从足至目，七尺五寸，二七一丈四尺，二五一尺，合一丈五尺。督脉任脉各四尺五寸，二四八尺，二五一尺，合九尺。凡都合一十六丈二尺，此气之大经隧也。（《脉度篇》）〔《素》〕督脉者，起于少腹以下骨中央，女子入系庭孔，其孔溺孔之端也。其络循阴器，合篡间，绕篡后，别绕臀，至少阴，与巨阳中络者合，少阴上股内后廉，贯脊属肾，与太阳起于目内，上额交巅上，入络脑，还出别下项，循肩膊内挟脊抵腰中，入循膂络肾（自“少阴股内”至“目”十七字上下必有脱简，否则古注衍文也）。其男子循茎下至篡，与女子等。其少腹直上者，贯脐中央，上贯心，入喉，上颐，环唇，上系两目之下中央。（《骨空论》）上督脉始终行身之后。东垣云：督脉者出于会阴穴，（会阴，即经文所谓篡。）根于长强穴，上行脊里，至于巅，附足太阳膀胱之脉。膀胱者诸阳之首，兼荣卫之气系焉。督脉为附，督者都也，能为表里上中下十二经之病焉。王注云：自其少腹直上至两目之下中央，指任脉之行而言，是督脉所系，由此言之，则任脉、督脉、冲脉，名异而同一体也。谓之任脉者，女子得之任养也。谓之冲脉者，以其上气冲也。谓之督脉者，以其督领诸脉也。

　　任脉者，起于中极之下，以上毛际，循腹里，上关元，至咽喉，上颐循面入目。（《骨空论》）上任脉，始终行身之前。东垣云：任脉起于会阴，根于曲骨，入前阴中，出腹里，过脐上行，附足厥阴之经，为生化之元也，贯穿诸经，无所不系焉。

　　冲脉者，起于气街，并少阴之经，挟脐上行，至胸中而散。（《骨空论》）〔《灵》〕冲脉任脉，皆起于胞中，上循背里，为经络之海。其浮而外者，循腹右上行，会于咽喉，别而络唇口。（《五音五味篇》）上冲脉，始终亦行身之前，挟任脉两傍。东垣云：冲脉分为二道，起于会阴，根于气街，为二道，入腹中央，挟脐两傍上行，附足阳明之脉，至胸中而散。一说，上至脑耳上角，下至足内踝，络跗上。若搐如引绳之状，上下动之若一贯，诸经之脉无所不到，以其从胃脉故也。十二经之海也，旺为生化升降之主。

　　黄帝曰：跷脉安起安止，何气何荣？岐伯答曰：跷脉者少阴之别，起于然骨之后，上内踝之上，直上循阴股，入阴，上循胸里，入缺盆，上出人迎之前，入，属目内，合于太阳、阳跷而上行，气并相还则为濡目，气不荣则目不合。黄帝曰：气独行五脏，不荣六腑，何也？岐伯答曰：气之不得无行也，如水之流，如日月之行不休。故阴脉荣其脏，阳脉荣其腑，如环之无端，莫知其纪，终而复始。其流溢之气，内溉脏腑，外濡腠理。黄帝曰：跷脉有阴阳，何脉当其数？岐伯答曰：男子数其阳，女子数其阴，当数者为经，其不当数者为络也。（《脉度论》。，音仇，面颧也。跷，渠洛切）上跷脉，始终独言阴跷而不及阳跷者，有脱简也。当数，谓当脉度一十六丈二尺之数也。男子以阳跷当其数，女子以阴跷当其数。

　　〔《难经》〕脉有奇经八脉者，不拘于十二经，何也？然，有阳维，有阴维，有阳跷，有阴跷，有冲，有督，有任，有带之脉，凡此八脉者，皆不拘于经，故曰奇经八脉也。经有十二，络有十五，凡二十七，气相随上下，何独不拘于经也。然圣人图说沟渠通利水道，以备不然，天雨降下，沟渠溢满，当此之时，霈妄行，圣人不能复图也。此络脉满溢，诸经不能复拘也（《二十七难》）。其奇经八脉者，既不拘于十二经，皆何起何继也？然，督脉者，起于下极之俞，并于脊里，上至风府，入属于脑。任脉者，起于中极之下，以上至毛际，循腹里，上关元，至咽喉。冲脉者，起于气街，并足阳明之经，挟脐上行，至胸中而散也。带脉者，起于季胁，回身一周。阳跷脉者，起于跟中，循外踝，上行入风池。阴跷脉者，亦起于跟中，循内踝上行至咽喉，交贯冲脉。阳维、阴维者，维络于身，溢蓄不能环流灌溉诸经者也。故阳维起于诸阳会也，阴维起于诸阴交也，比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉，而不环周，故十二经亦不能拘之，其受邪气，蓄则肿热，砭射之也。（《二十八难》。并，步浪切）上督、任、跷脉，岐伯谓在十二经荣气周流度数一十六丈二尺之内，扁鹊谓奇经八脉不拘于十二经，二说矛盾，以待贤者。又冲脉，虞庶注云：《素问》曰冲脉并足少阴之经，《难经》却言并足阳明之经，况少阴之经挟脐各五分，阳明之经挟脐左右各二寸，气冲又是阳明脉气所发。如此推之，则冲脉自气街起，在阳明、少阴二经之内，挟脐上行，其理明矣。

　　〔《灵》〕黄帝曰：经脉十二，而手太阴、足少阴、阳明独动不休，何也？岐伯曰：足阳明胃脉也。胃者五脏六腑之海，其清气上注于肺，肺气从太阴而行之，其行也以息往来，故人一呼脉再动，一吸脉亦再动，呼吸不已，故动而不止。黄帝曰：气之过于寸口也，上十焉息，下八焉伏，何道从还，不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。黄帝曰：足之阳明何因而动？岐伯曰：胃气上注于肺，其悍气上冲头者，循咽上走空窍，循眼系，入络脑，出，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动若引绳，相倾者病。黄帝曰：足少阴何因而动？岐伯曰：冲脉者，十二经之海也，与少阴之大络，起于肾下，出于气街，循阴股内廉，邪入中，循胫骨内廉，并少阴之经，下入内踝之后，入足下。其别者，邪入踝，出属跗上，入大指之间，注诸络以温足胫，此脉之常动者也。（《动篇》。，苦咸切；疑额字之误）阳脉，人迎脉也；阴脉，寸口脉也。

</div>
    <div class="pagination">
<span class="current-page">1</span><a href="医学纲目_page2.html">2</a><a href="医学纲目_page3.html">3</a><a href="医学纲目_page4.html">4</a><a href="医学纲目_page5.html">5</a><a href="医学纲目_page6.html">6</a><span>...</span><a href="医学纲目_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
