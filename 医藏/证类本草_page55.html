<!DOCTYPE html>
<html>
<head>
    <meta charset="UTF-8">
    <title>证类本草 - 第 55 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 55 页/共 244 页</h1>
    <div class="content">　　银屑

　　银屑　味辛，平，有毒。主安五脏，定心神，止惊悸，除邪气，久服轻身长年。生永昌。采无时。

　　陶隐居云：银之所出处，亦与金同，但皆是生石中。炼饵法亦相似。今医方合镇心丸用之，不可正服尔。为屑，当以水银研令消也。永昌本属益州，今属宁州。《仙经》又有服炼法，此当无正主疗，故不为本草所载。古者名金为黄金，银为白金，铜为赤金。今铜有生熟，炼熟者柔赤，而本草并无用。今铜青及大钱皆入方用，并是生铜，应在下品之例也。唐本注云：银之与金，生不同处，金又兼出水中。方家用银屑，当取见成银箔，以水银消之为泥。合硝石及盐研为粉，烧出水银，淘去盐石，为粉极细，用之乃佳。不得已磨取屑尔。且银所在皆有，而以虢州者为胜，此外多锡秽为劣。高丽作贴者云：非银矿所出，然色青不如虢州者。

　　又有黄银，《本经》不载，俗云为器辟恶，乃为瑞物。臣禹锡等谨按药性论云：银屑，君。银箔同。主定志，去惊痫，小儿癫疾狂走之病。

　　图经文具金屑条下。

　　海药云：谨按《南越志》云：出波斯国，有天生药银，波斯国用为试药、指环。大寒，无主坚筋骨，镇心，明目，风热，癫疾等。并入箔于丸散服之。又烧朱粉瓮下，多年沉积有银，号杯铅银，光软甚好，与波斯银功力相似，只是难得。今时烧炼家，每一斤生铅，只煎得一、二铢。《山海经》云：东北乐平郡党少山出银甚多。黔中生银，体骨硬，不堪入药。又按《唐贞观政要》云：十年，有理书御史权万纪奏曰：宣、饶二州诸山，极有银坑，采之甚是利益。太宗曰：朕贵为天子，无所乏少，何假取呼？是知彼处出银也。子母秘录，始娠，卒腰背痛如折。银一两，水三升，煎取二升，饮之。太上八帝玄变经：银屑益寿。青霞子《金液还丹论》：银，破冷除风。

　　衍义曰：银屑，金条中已解屑义，银本出于矿，须煎炼而成，故名熟银，所以于后别立生银条也。其用与熟银大同。世有术士，能以朱砂而成者，有铅、汞而成者，有焦铜而成者，不复更有造化之气，岂可更入药？既有此类，不可不区别。其生银，即是不自矿中出，而特然自生者，又谓之老翁须，亦取像而言之耳。然银屑《经》言有毒，生银《经》言无毒。释者漏略不言。盖生银已生发于外，无蕴郁之气，故无毒。矿银尚蕴蓄于石中，郁结之气，全未敷畅，故言有毒。亦恶锡。

　　卷第四

　　生银

　　生银　寒，无毒。主热狂惊悸，发痫恍惚，夜卧不安，谵语，邪气鬼祟。服之明目，镇心，安神定志。小儿诸热丹毒，并以水磨服，功胜紫雪。出饶州、乐平诸坑生银矿中，状如硬锡，纹理粗错，自然者真。（今附）

　　臣禹锡等谨按陈藏器云：生银，味辛。日华子云：冷，微毒。畏石亭脂、磁石。治小儿中恶，热毒烦闷。并水磨服，忌生血。又云朱砂银，冷，无毒。畏石亭脂、磁石、铁。延年益色，镇心安神，止惊悸，辟邪。治中恶蛊毒，心热煎烦，忧忘虚劣。忌一切血。

　　图经文具金屑条下。

　　雷公云：金、银、铜、铁气，凡使，在药中用时，即浑安置于药中，借气生药力而已，勿误药中用，消人脂也。千金翼：治身有赤疵，常以银揩令热，不久渐渐消。抱朴子：银但不及金玉，可以地仙也。服之法：麦浆化之，亦可以朱草酒饵之，亦可以龙膏饵炼之。然日三服，服辄大如弹丸，然非清贫道士所能得也。太清服炼灵砂法：银禀西方辛阴之神，结精而为质，性戾，服之伤肝。宝藏论云：夫银有一十七件：真水银银、白锡银、曾青银、土碌银、丹阳银、生铁银、生铜银、硫黄银、砒霜银、雄黄银、雌黄银、 石银，唯有至药银、山泽银、草砂银、母砂银、黑铅银五件是真，外余则假。银坑内石缝间有生银迸出如布线，土人曰老翁须，是正生银也。丹房镜源：银生洛平卢氏县，褐色石打破，内即白。生于铅坑中，形如笋子。

　　此有变化之道。亦曰自然牙，亦曰生铅，又曰自然铅，可为利术，不堪食，铅内银性有毒，可用结砂子。

　　衍义文具银屑条下。

　　卷第四

　　灵砂

　　味甘，性温，无毒。主五脏百病，养神安魂魄，益气，明目，通血脉，止烦满，益精神，杀精魅恶鬼气。久服通神明，不老轻身神仙，令人心灵。一名二气砂。水银一两，硫黄六铢细研，先炒作青砂头，后入水火既济炉，抽之如束针纹者，成就也。恶磁石，畏咸水。

　　茅亭话：杨子度饵猢狲灵砂，辄会人语，然可教好事者知之，多以灵砂饲猢狲、鹦鹉、犬、等教之。青霞子：灵砂，若草伏得住火，成汁不折，可疗风冷。用作母砂，子匮为银，若把五金折不成汁，不堪。

　　卷第四

　　水银粉

　　味辛，冷，无毒。畏磁石、石黄。通大肠，转小儿疳，并瘰 ，杀疮疥癣虫，及鼻上酒 ，风疮瘙痒。又名汞粉、轻粉、峭粉，忌一切血。（新补 见陈藏器及日华子。）

　　图经文具水银条下。

　　经验方：治小儿吃泥KT 肚。腻粉一分，用沙糖搜和丸如麻子大。空心米饮下一丸，良久泻出泥，瘥。孙用和：治虚风。不二散：腻粉一两，用汤煎五度如茶脚，慢火上焙干，麝香半两，细研如粉。每服一字，温水调。但是风，临时服半钱或一钱匕，看虚实加减。又方：治血痢。腻粉五钱，定粉三钱，同研匀，用水浸蒸饼心少许和为丸，如绿豆大。每服七丸或十丸。艾一枝，水一盏，煎汤下，艾汤多亦妙。

　　衍义曰：水银粉，下涎药，并小儿涎潮、螈 多用。然不可常服及过多，多则其损兼行。

　　若兼惊，则尤须审慎。盖惊为心气不足，不可下，下之里虚，惊气入心不可治。若其人本虚，便须禁此一物，慎之至也。

　　卷第四

　　磁石

　　磁石　味辛、咸，寒，无毒。主周痹。臣禹锡等谨按蜀本注云：凡痹，随血脉上下，不能左右去者，为周痹。风湿，肢节中痛，不可持物，洗洗酸 ，除大热，烦满及耳聋，养肾脏，强骨气，益精，除烦，通关节，消痈肿，鼠 ，颈核，喉痛，小儿惊痫。炼水饮之，亦令人有子。一名玄石，一名处石。生泰山川谷及慈山山阴，有铁处则生其阳。采无时。（柴胡为之使，杀铁毒，恶牡丹、莽草，畏黄石脂。）

　　陶隐居云：今南方亦有，好者能悬吸针，虚连三、四为佳。杀铁毒，消金。《仙经》、《丹方》、《黄白术》中多用之。臣禹锡等谨按蜀本注云：吸铁虚连十数针，乃至一、二斤刀器，回转不落。南州异物志云：涨海崎头水浅而多磁石，外徼人乘舶皆以铁叶锢之，至此关，以磁石不得过。吴氏云：磁石一名磁君。药性论云：磁石，臣，味咸，有小毒。能补男子肾虚，风虚，身强，腰中不利，加而用之。陈藏器云：磁石毛，味咸，温，无毒。主补绝伤，益阳道，止小便白数，治腰脚，去疮 ，长肌肤，令人有子，宜入酒。出相州北山。磁石毛，铁之母也。取铁如母之招子焉。《本经》有磁石，不言毛。毛、石功状殊也。又言磁石寒，此弥误也。日华子云：磁石，味甘、涩，平。治眼昏，筋骨羸弱，补五劳七伤，除烦躁，消肿毒，小儿误吞针铁等。即细末，筋肉莫令断，与磁石同下之。

　　图经曰：磁石，生泰山山谷及磁山山阴，有铁处则生其阳。今磁州、徐州及南海旁山中，皆有之。磁州者岁贡最佳，能吸铁虚连十数针，或一、二斤刀器回转不落者尤真。采无时。其石中有孔，孔中黄赤色，其上有细毛，性温，功用更胜。谨按《南州异物志》云：涨海崎头水浅而多磁石，徼外大舟以铁叶锢之者，至此多不得过。以此言之，海南所出尤多也。按磁石一名玄石，而此下自有玄石条，云生泰山之阳，山阴有铜，铜者雌，铁者雄。主疗颇亦相近，而寒温铜铁畏恶乃别。苏恭以为铁液也。是磁石中无孔，光泽纯黑者，其功劣于磁石，又不能悬针。今北蕃以磁石作礼物，其块多光泽，又吸针无力，疑是此石，医方罕用。

　　雷公云：凡使，勿误用玄中石并中麻石。此石之二真相似磁石，只是吸铁不得。中麻石心有，皮粗，是铁山石也。误服之，令人有恶疮不可疗。夫欲验者，一斤磁石，四面只吸铁一斤者，此名延年沙；四面只吸得铁八两者，号曰续采石；四面只吸得五两以来者，号曰磁石。

　　若夫修事一斤，用五花皮一镒，地榆一镒，故绵十五两，三件并细锉，以槌于石上，碎作二、三十块了。将磁石于瓷瓶子中，下草药，以东流水煮三日夜，然后漉出拭干，以布裹之，向大石上再槌，令细了，却人乳钵中研细如尘，以水沉飞过了，又研如粉用之。圣惠方：治小儿误吞针。用磁石如枣核大，磨令光，钻作窍，丝穿，令含，针自出。外台秘要：疗疔肿。

　　取磁石捣为粉，酽醋和，封之，根即立出，瘥。钱相公箧中方疗误吞钱。以磁石枣许大一块，含之立出。鬼遗方：治金疮肠出欲入之。磁石、滑石各三两为末，以白米饮调方寸匕服，日再服。沈存中笔谈：磁石指南。丹房镜源：磁石四两，协物上者，伏丹砂，养汞，去铜晕，软硬汞坚顽之物。服食不可长久，多服必有大患。青霞子：磁石毛，治肾之疾。

　　衍义曰：磁石，色轻紫，石上皲涩，可吸连针铁，俗谓之 铁石。养益肾气，补填精髓，肾虚耳聋目昏皆用之。入药，须烧赤醋淬。其玄石，即磁石之黑色者也，多滑净。其治体大同小异，不可不分而为二也。磨针锋则能指南，然常偏东不全南也。其法取新纩中独缕，以半芥子许蜡，缀于针腰，无风处垂之，则针常指南。以针横贯灯心，浮水上，亦指南，然常偏丙位。盖丙为大火，庚辛金受金其制，故如是，物理相感尔。

　　卷第四

　　玄石

　　玄石　味咸，温，无毒。主大人、小儿惊痫，女子绝孕，小腹冷痛，少精身重，服之令人有子。一名玄水石，一名处石。生泰山之阳。山阴有铜，铜者雌，黑者雄。（恶松脂、柏实、菌桂。）

　　陶隐居云：《本经》磁石，一名玄石。《别录》各一种。今按其一名处石既同，疗体又相似，而寒温铜铁及畏恶有异。俗方既不复用之，亦无识其形者，不知与磁石相类否？唐本注云：此物铁液也，但不能拾针，疗体如《经》，劣于磁石。磁石中有细孔，孔中黄赤色，初破好者，能连十针，一斤铁刀亦被回转。其无孔，光泽纯黑者，玄石也，不能吸针。

　　图经文具磁石条下。

　　卷第四

　　绿盐

　　味咸、苦、辛，平，无毒。主目赤泪出，肤翳眵暗。

　　唐本注云：以光明盐、 砂、赤铜屑，酿之为块，绿色。真者出焉耆国，水中石下取之，状若扁青、空青，为眼药之要。（唐本先附）

　　图经文具食盐条下。

　　海药：谨按《古今录》云：波斯国在石上生，味咸、涩。主明目消翳，点眼及小儿无辜疳药，亦不久。后魏李孝伯云：赤盐、臭盐、马齿盐、驳盐，并非食盐。胡盐治目痛。以上自《唐本》注比，并是绿盐说。

　　卷第四

　　凝水石

　　凝水石　味辛、甘，寒、大寒，无毒。主身热，腹中积聚邪气，皮中如火烧，烦满，水饮之。除时气热盛，五脏伏热，胃中热，烦满，止渴，水肿，小腹痹。久服不饥。一名白水石，一名寒水石，一名凌水石。色如云母可析者良，盐之精也。生常山山谷，又中水县及邯郸。

　　（解巴豆毒，畏地榆。）

</div>
    <div class="pagination">
<a href="证类本草_page54.html">上一页</a><span>...</span><a href="证类本草_page50.html">50</a><a href="证类本草_page51.html">51</a><a href="证类本草_page52.html">52</a><a href="证类本草_page53.html">53</a><a href="证类本草_page54.html">54</a><span class="current-page">55</span><a href="证类本草_page56.html">56</a><a href="证类本草_page57.html">57</a><a href="证类本草_page58.html">58</a><a href="证类本草_page59.html">59</a><a href="证类本草_page60.html">60</a><span>...</span><a href="证类本草_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
