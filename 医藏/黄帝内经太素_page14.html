<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 14 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 14 页/共 37 页
  </h1>
  <div class="content">
   春夏脉沉涩，秋冬而脉浮大，（此脉反四时也。平按：《素问》、《甲乙》春上有于字。浮大下《素问》有“名曰逆四时也”六字。）病热脉 静，（热病脉须热而躁也，今反寒而静。 ，寒也。平按：《素问》、《甲乙》无 字。）泄而脉大，（人之泄利，脉须小细，今为洪大也。）脱血而脉实病在中，（人之脱血，脉须虚弱，今反强实，病在中也。）而脉实坚病在外，（脱血脉实坚，病在外也。）而脉不实坚为难治，名曰逆四时。（脱血而脉不实不坚，难疗也。以上七诊，皆逆四时也。平按：为难治《素问》作皆难治。又按《素问》新校正云：“按《平人气象论》云病在中脉虚，病在外脉涩坚，与此相反，此经误，彼论为得。自未有脏形春夏至此，与《平人气象论》相重，注义备于彼。”）

　　黄帝问于岐伯曰：脉其四时动，奈何知？病所在，奈何知？病之所变，奈何知？病乍在内，奈何知？病乍在外，奈何知？请问此六者，可得闻乎？（六，谓六问。此中唯有五问，当是脱一问也。平按：《素问》请上无知字，六作五。据本篇下经文“此六者持脉之大法”，应作六。杨注云当是脱一问，于义正合。）岐伯对曰：请言其与天转运。（量下答中，文当有六，故为六合也。人身合天，故请言人身与天合气转运之道也。平按：与天转运《素问》作与天转运大也。）

　　夫万物之外，六合之内，天地之变，阴阳之应，（万物各受一形，自万物一形之外，从于六合苞裹之内，皆是天地为其父母，变化而生，故万物皆与天地之气应而合也。平按：《素问》无夫字。

　　《甲乙》无夫万物之外五字。）彼春之暖，为夏之暑，（春夏者，阴气终始也。春之三月，阳气之始，气和日暖。夏之三月，阳盛暑热，乃是春暖增长为之也。平按：注阴气终始，阴字当是阳字之误。）彼秋之急，为冬之怒，（秋冬者，阴气终始也。秋之三月，阴气之始，风高气切，故名为急。冬之三月，阴气严烈，乃是秋凉增长为之也。平按：急《素问》、《甲乙》作忿，王注云：忿一作急。注气切，切字恐是劲字之误。）四变之动，脉与之上下。（暖暑急怒，是天之运四气变动，人之经脉，与彼四气上下变动亦不异也。春夏之脉，人迎大于寸口，故为上也；寸口小于人迎，故为下也。秋冬之脉，寸口大于人迎，故为上也；人迎小于寸口，故为下也。此乃盛衰为上下也，此答初问也。平按：注秋冬之脉至故为下也五句，袁刻脱，根据原抄补入。）以春应中规，夏应中矩，（春三月时，少阳之气用，万物始生未正，故曰应规也。夏三月时，太阳之气用，万物长正，故曰应矩也。）秋应中衡，冬应中权。（秋三月时，少阴之气用，万物长极，故曰应衡也。冬三月时，太阴之气用，万物归根，故曰应权也。平按：衡原抄作冲，注同，谨根据《素问》、《甲乙》作衡。）是故冬至四十五日，阳气微上，阴气微下；（冬至以后，阳气渐长，故曰微上；阴气渐降，故曰微下也。）

　　夏至四十五日，阳气微下，阴气微上。（夏至以后，阴气渐长，故曰微上；阳气渐降，故曰微下也。）阴阳有时，与脉为期，期而相失，知脉所分，分之有期，故知死时。（阴阳以有四时，四时与脉为期，为期在于四时相得失处，即知四时之脉，分在四时之际，脉分四时有期，则死生之期可知，此答第二病所在也。平按：知脉所分，知字原抄作和，谨根据《素问》、《甲乙》及本注作知。）微妙在脉，亦不可不察，察之有纪，从阴阳始，（欲知人之死生者，无胜察之妙，察脉纲纪，必以阴阳为本也。平按：《素问》、《甲乙》无亦字。）始之有经，从五行生，（阴阳本始，有十二经脉也。十二月经脉，从五行生也。）生之有度，四时为数，（五行生十二经脉，各有法度。脉从五行生，木生二经。足厥阴、足少阳也。火生四经，手少阴、手太阳、手厥阴、手少阳也。

　　土生二经，足太阴、足阳明也。金生二经，手太阴、手阳明也。水生二经，足少阴、足太阳也。此为五行生十二经脉。法度者，春有二经，夏有四经，季夏有二经，秋有二经，冬有二经，故十二经脉以四时为数也。平按：《素问》数作宜，新校正云：按《太素》宜作数。）循数勿失，与天地如一，得一之诚，以知死生。（于寸关尺三部之中，循十二经之脉，得其弦钩浮营四时之气而不失错，与天地气宜然为一，如此则能了知死生之期也。平按：循数《素问》作补泻，诚作情。自“始之有经”至“以知死生”，《甲乙》无此八句。）是故声合五音，色合五行，脉合阴阳。

　　（人之音声，合于五音，人之形色，合于五行，人之脉气，合于阴阳，此答第三知病之所变也。平按：注知病，知字原抄作之，据上经文宜作知。）是故阴盛则梦涉大水恐惧，阳盛则梦大火燔灼，阴阳俱盛则梦相杀毁伤；上盛则梦飞扬，（平按：《素问》、《甲乙》无扬字。）下盛则梦堕坠；（平按：《素问》、《甲乙》无坠字。）甚饱则梦予，甚饥则梦取；肝气甚则梦怒，肺气甚则梦哀；（平按：甚《素问》《甲乙》作盛。《素问》哀作哭，《甲乙》作哭泣恐惧飞扬。）

　　短虫多则梦众，长虫多则梦相击破伤。（凡梦有三种：人有吉凶，先见于梦，此为征梦也；思想情深，因之见梦，此为想梦也；因其所病，见之于梦，此为病梦也。此十一种梦，皆病梦也，并因阴阳气之盛衰、内有饥饱、肝肺气盛、长短虫多以为梦也。此所以因伤致梦，即以梦为诊也，此为梦诊，可为四答问之脱也。平按：《甲乙》无短长虫多二句，《素问》新校正云：详此二句，亦不当出此，应他经脱简文也。）是故持脉有道，虚静为保。（持脉之道，虚心不念他事，凝神静虑，以为自保，方可得知脉之浮沉、气之内外也。平按：《甲乙》无是故二字，保作宝。）春日浮，如鱼之游在皮；夏日在肤，沉沉乎万物有余；（春时阳气初开，脉从骨髓流入经中，上至于皮，如鱼游水，未能周散。夏时阳气荣盛，脉从经溢入孙络肤肉之中，如水流溢，沉沉盛长，万物亦然，茂盛有余。此答第五病在外也。平按：皮《素问》、《甲乙》作波。）秋日下肤，蛰虫将去；冬日在骨，蛰虫固密，君子居室。（秋日阳气从肤渐伏于内，故曰下肤。蛰虫趣暖入穴，故曰将去。是时阴气从内出在皮肤，腠理将开也。冬日阳气内伏，蛰虫闭户固密，君子去堂居室，人之脉气行骨，故持脉者深按得之。此答第六病乍在内也。平按：固《素问》、《甲乙》作周。）

　　故曰知内者按而纪之，知外者终而始之。（秋冬脉气为阴在内，故按得纲纪；春夏脉气为阳在外，故趣得终始也。春夏之脉为秋冬脉终，即为阳之始也。）此六者，持脉之大法也。（以为诊脉大法。）

　　春得秋脉，夏得冬脉，秋得春脉，冬得夏脉，阴出之阳，阳病善怒不治，是谓五邪，皆同命死不治。（春得秋脉，夏得冬脉，皆贼邪来乘也。秋得春脉，冬得夏脉，虽是微邪来乘，以秋冬得之，阴出之阳交争者，不疗也。平按：《素问》夏得冬脉下有“长夏得春脉”五字，秋得春脉作秋得夏脉，冬得夏脉作冬得长夏脉，阴出上有“名曰”二字，《甲乙》同。又《甲乙》死不治上无命字。）

　　卷第十四（卷首缺）·诊候之一

　　人迎脉口诊

　　平按：此篇自篇首至无劳用力也，见《灵枢》卷八第四十八《禁服》篇，又见《甲乙经》卷四《经脉》第一上编。自雷公曰病之益甚至伤于食饮，见《灵枢》卷八第四十九《五色》篇，《甲乙》同上。自一日一夜五十营至乍数乍疏也，见《灵枢》卷二第五《根结》篇，《甲乙》同上。

　　自黄帝曰气口何以独为五脏主气至治之无功矣，见《素问》卷三第十一《五藏别论》篇，又见《甲乙》卷二《十二经脉络脉支别》第一下编。自凡刺之道至取之其经，见《灵枢》卷二第九《终始》篇，又见《甲乙》卷五第五《针道终始》篇。自人迎一盛至命曰关格，又见《素问》卷三第九《六节藏象论》篇。自黄帝问于岐伯曰人病胃管至故胃管为痈帝曰善，见《素问》卷十三第四十六《病能论》篇，又见《甲乙》卷十一第八《邪气聚于下脘发内痈》篇。自安卧至末，见《灵枢》卷十一第七十四《论疾诊尺》篇，又见《甲乙》卷十一第六《五气溢发消渴黄瘅》篇。

　　雷公问于黄帝曰：细子得之受业，通九针六十篇，旦暮勤服之，近者编绝，远者简垢，然尚讽诵弗置，未尽解于意矣。（南方来者，九针之道有六十篇，其简之书，远年者编有断绝，其近年者简生尘垢，言其深妙，学久日勤，未能达其意也。平按：远者《灵枢》作久者二字。近远二字，据注宜互易。）外揣言浑束为一，未知其所谓也。（揣，初委反，度也。浑，户昆反，合也。束，总要也。五脏六腑吉凶善恶，其气在内，循手太阴脉总合为一，见于寸口外部之中，可以手按度量，令人得知者，未通其意也。）夫大则无外，小则无内，大小无极，高下无度，束之奈何？（经脉之气，合天地之数，与道通洞，苞裹六合，故大无外也。气贯毫微，则小无内也。然则无形不可以大小极，不可以高下测，欲以总为一者，殊不可知也。平按：注与道通洞四字，袁刻脱。）士之才力或有浓薄，知虑褊浅，不能博大深奥，自强于学未若细子，细子恐其散于后世，绝于子孙也，敢问约之奈何？（褊，鞭缅反。人之所学，未若细子，惟恐其至道绝于后代，无及子孙，故问其要，传之不朽也。细子者，雷公自谦之辞也。平按：若上《灵枢》无未字。）黄帝答曰：善乎哉问也！此先师所禁坐私传之也，割臂歃血为盟也，子若欲得之，何不齐乎？（平按：歃原作 ，恐传写之讹，谨根据《灵枢》作歃。为盟《灵枢》作之盟，齐作斋，下同。）雷公再拜而起曰：请闻命矣。于是乃齐宿三日而请曰：敢问今日正阳，细子愿以受盟。黄帝乃与俱入齐室，割臂歃血。黄帝祝曰：今日正阳，歃血传方，敢背此言者，必受其殃。雷公再拜曰：细子受之。黄帝乃左握其手，右授之书，曰：慎之慎之，（上古贷季传至岐伯，岐伯授之黄帝，故贷季为先师也。非其人不可授道，故须禁之坐私传也。方，要道。以盟誓授人。）吾为子言之。凡刺之理，经脉为始，（吾方愈病，各为其要，圣人杂合行之，以针为轻小，能愈大疾，故先言之。人之十二经脉、奇经八脉、十五络脉经络于身，营卫阴阳气之经坠，生之夭寿，莫不由之，故为始也。平按：注坠字恐系隧字传写之误。）营其所行，知其度量，（刺之理者，必须经营循十二经诸络脉等所行之气，并知脉之长短度量也。平按：注脉之长短，脉字袁刻误作肺。）内次五脏，别其六腑，（从于脏腑，流出经脉行身外，故脏腑称内。知内之道，先次五脏内中之阴，次别六腑内中之阳也。平按：注知内袁刻误作知道。）审察卫气，为百病母，调其虚实，乃止泻其血络，血络尽而不殆。（次知卫气为阳行外，受诸邪气以为百病，次欲知经络虚实，实者乃止而泻之，先泻大小血络，血邪尽已，得无危殆也。平按：虚实下《灵枢》重虚实二字。血络尽而不殆《灵枢》作血尽不殆矣。）雷公曰：此皆细子之所以通也，未知其所约也。黄帝曰：夫约方者，犹约囊也，囊满不约则输泄，方成弗约则神弗与俱。（约，节量也。方，法也。方以诊气，囊以盛气，故得比之。囊满不为节约，必泄其气；诊法成已，不为节约，以泄神气。神气去矣，不与周运，故曰不俱也。）雷公曰：愿为下材者，勿满而约之。黄帝曰：未满而知约之，以为工，不可以天下师焉。（摄生之道，材有上下。

　　诊法成已，节约合理，得长生久视，材德之上，可为天下之师；诊法未能善成，故曰未满而能节而行，得为国师，是按脉而知病生所由，称之为工，材之不下也。平按：《灵枢》天下上有为字。）

　　雷公曰：愿闻为工。（为工是持脉之道，故问也。）黄帝曰：寸口主中，按此《九卷》、《素问》肺脏手太阴脉动于两手寸口中、两手尺中。夫言口者，通气者也。寸口通于手太阴气，故曰寸口。气行之处，亦曰气口。寸口气口更无异也。中，谓五脏，脏为阴也。五脏之气，循手太阴脉见于寸口，故寸口脉主于中也。人迎主外，（结喉两箱，足阳明脉迎受五脏六腑之气以养于人，故曰人迎。下经曰：人迎，胃脉也。

　　又云：任脉之侧动脉，足阳明，名曰人迎。《明堂经》曰：颈之大动脉，动应于手，挟结喉，以候五脏之气。人迎胃脉，六腑之长，动在于外，候之知内，故曰主外。寸口居下，在于两手，以为阴也；人迎在上，居喉两旁，以为阳也。《九卷·终始》篇曰：平人者，不病也；不病者，脉口人迎应四时也；应四时者，上下相应，俱往俱来也。脉口，谓是手太阴脉行气寸口，故寸口脉口亦无异也。既上下俱往俱来，岂以二手为上下也。又《九卷·终始》篇云：人迎与太阴脉口俱盛四倍以上，命曰关格。即知手太阴无人迎也。又《素问》第五卷云胃管痈诊，岐伯曰：当得胃脉沉细，胃沉细者气逆，气逆者人迎甚盛，盛则热，人迎者胃脉也，逆盛则热聚于胃口而不行，故胃管为痈。此经所言人迎寸口之处数十有余，竟无左手寸口以为人迎，右手关上以为寸口，而旧来相承，与人诊脉，纵有小知，得之别注，人多以此致信，竟无根据，不可行也。平按：注两胃管，管字袁刻均误作营。）两者相应，俱往俱来，若引绳小大齐等，（寸口人迎两者，上下阴阳虽异，同为一气，出则二脉俱往，入则二脉俱来，是二人共引一绳，彼牵而去，其绳并去，此引而来，其绳并来，寸口人迎，因呼吸牵脉往来，其动是同，故曰齐等也。）春夏人迎微大，秋冬寸口微大，如此者名曰平人。（譬彼引绳之动，大小齐等，细寻其动，非无小异，故此牵此动之端为大，彼端微小，彼动之端为大，此端微小；脉亦如之，上下虽一，因呼吸而动，以春夏之阳，秋冬之阴，故微有大小。春夏阳气盛实，故脉顺之，微大为平；秋冬阴气盛实，故脉顺之，微大为平。平者，和气无病者也。平按：注故微有大小，袁刻脱微字。）人迎大一倍于寸口，病在少阳；人迎二倍，病在太阳；人迎三倍，病在阳明。（计春夏人迎大于寸口少半已去，少阳即已有病，其病犹微，故未言之。成倍方言，以病成可名，故曰病在少阳，言一倍等。按不病之人，寸口人迎脉动大小一种，春夏之时，人迎之动微大寸口，以为平好。人迎之脉渐大小半、大半至于一倍，即知少阳有病。少阳盛气未大，故得过阴一倍，名曰少阳之病，致使人迎之脉一倍大于寸口。少阳病气渐盛，过于阴气二倍，名曰太阳之病，则人迎之脉二倍大于寸口。太阳病气渐盛，过于阴气三倍，名曰阳明之病，则人迎之脉三倍大于寸口也。平按：《灵枢》“病在少阳”作“病在足少阳，一倍而躁，在手少阳”，“病在太阳”作“病在足太阳，二倍而躁，病在手太阳”，“病在阳明”作“病在足阳明，三倍而躁，病在手阳明”。《甲乙》二倍作再倍。）盛则为热，（阳气内盛为热，故人迎脉盛也。）虚则为寒，（阳气内虚，阴乘为寒，故人迎脉虚也。）紧则为痛痹，（其气动紧似急也。此肌肉之间有寒温气，故为痛痹也。平按：注寒温，温字根据下注寒湿气居，恐系湿字传写之讹。）代则乍甚乍间。

　　（代，止也。脉绝不来，故曰代也。代者，邪气客于血络之中，随饮食而变，故病乍甚乍间也。）

　　盛则泻之，（人迎一盛者泻于少阳，二盛泻于太阳，三盛泻于阳明也。）虚则补之，（人迎虚者，人迎小于寸口也。小于寸口一倍补于少阳，二倍补于太阳，三倍补于阳明也。）紧痛则取之分肉，（分肉之间，寒湿气居。）代则取血络且饮药，（邪在血络，致令脉代，可刺去邪血，饮汤实之。）

　　陷下则灸之，（谓其诸脉血气不满，陷下不见，是中寒，故须灸之。）不盛不虚，以经取之，名曰经刺。（不盛不虚，正经自病也。假令心痛，中风得之，肝来乘心，从后而来，名为虚邪。饮食劳倦，脾来乘心，从前来者，名为实邪。伤寒得之，肺来乘心，从所不胜来者，名曰微邪。中湿得之，肾来乘心，从所胜来者，名曰贼邪。以上四病，皆是他邪为之，须视心之虚实，补泻他经。伤暑得病，起于自藏，以为正邪，宜疗自经，故曰以经取之，名曰经刺也。）人迎四倍者，且大且数，名曰外格，死不治。（人迎三倍，各病一阳，至四倍，其阳独盛，外拒于阴，阴气不行，故曰格阳。格，拒也。阳气独盛，故大而且数。以无阴气，独盛必衰，故死不疗。平按：《灵枢》名曰下有“溢阳，溢阳为”五字。）必审按其本末，察其寒热，以验其脏腑之病。（必须审按人迎寸口内外本末，察其脉中寒暑，然后验知脏腑中之病也。）寸口大于人迎一倍，病在厥阴；寸口二倍，病在少阴；寸口三倍，病在太阴。（秋冬寸口大于人迎少半已去，厥阴即已有病，其病犹微，故未言之。以病成可名，故曰病在厥阴，言一倍等。按不病患，寸口人迎脉动大小一种，秋冬之时，寸口之动微大人迎，以为平好。寸口之脉至于一倍，即知厥阴有病。厥阴之气衰少，故得过阳一倍，名曰厥阴之病，致使寸口之脉一倍大于人迎。阴气虽少，得过阳气二倍，名曰少阴之病，则寸口之脉二倍大于人迎。太阴最大，过于阳气三倍，名曰太阴之病，则寸口之脉三倍大于人迎也。平按：《灵枢》“病在厥阴”作“病在足厥阴，一倍而躁，在手心主”，“病在少阴”作“病在足少阴，二倍而躁，在手少阴，”“病在太阴”作“病在足太阴，三倍而躁，在手太阴”。《甲乙》二倍作再倍。又《甲乙》无“寸口三倍，病在太阴”八字。）盛则胀满、寒中、食不化，（寸口阴气大于人迎三倍，病在太阴，太阴之病自有虚实，是以寸口阴盛，则腹中寒气胀满，有寒中食不化也。

　　平按：寒中食不化《甲乙》作寒则食不消化。）虚则热中、出糜、少气、溺色变，（阴虚阳气来乘，肠胃中热，故大便出强如黄糜。少阴气虚，故少气溺色黄也。平按：注出强如黄糜袁刻作出糜如黄疽。）紧则为痹，（风寒湿气，留于分肉间为痹，故令寸口脉紧实也。）代则乍痛乍止。（寸口脉动而中止不还曰代。邪客分肉，致令卫气之行乍行乍止，故令其痛乍有乍止也。平按：《甲乙》作“代则乍寒乍热，下热上寒”，注云：《太素》作代则乍痛乍止。）盛则泻之，虚则补之，（下言疗方，盛泻之法，惟人迎可知也。）紧则先刺而后灸之，（紧有痹痛，先以痛为输荥，针刺已，然后于其刺处灸之。平按：注荥袁刻作营。刺处袁刻作刺后。）代则取血络而泄之，（代则乍痛乍止，故刺去邪血之络也。平按：而泄之《灵枢》作而后调之，《甲乙》同，注云：“《太素》作泄。”注乍痛袁刻误作乍病。）陷下则徒灸之。陷下者，脉血结于中，中有着血，血寒故宜灸。（徒，空也。诸脉陷下不见，是脉中寒，血结聚，宜空灸之，不假先刺也。平按：徒灸《甲乙》作从灸。注血结袁刻作血倍，不假误作不复。）不盛不虚，以经取之。（准人迎可知也。）

　　寸口四倍，名曰内关。内关者，且大且数，死不治。（阴气三倍大于阳气，病在三阴，至于四倍，阴气独盛，内皆闭塞，阳不得入，故为内关。关，闭也。寸口大而又数，即阴气将绝，故死不疗也。

　　平按：内关袁刻误作内闲，注同，根据原本更正。）必察其本末之寒温，以验其脏腑之病，（必察寸口人迎大小终始寒温，则知内外脏腑之病也。平按：之寒温《甲乙》作察其寒热。）通其荥输，乃可传于大数，大数日盛则徒泻，虚则徒补，（候知五脏六腑病之所在，先须针药通其荥输，然后传于灸刺大数，谓空补泻之数也。平按：《甲乙》大数日盛作大曰盛，虚上有小曰二字，两徒字均作从。）紧则灸刺且饮药，（脉之紧者，三疗俱行。紧，谓动而中止。小数中有还者，曰结也。）陷下则徒灸之，（准前人迎。平按：《甲乙》徒作从。）不盛不虚，以经取之。所谓经治者，饮药，亦曰灸刺。（不盛不虚，经疗之法，亦三疗俱行之。平按：亦曰《甲乙》作亦用。）

　　脉急则引，（引，挽也。寸口脉急，可以针导引令和也。）脉代以弱则欲安静，无劳用力也。（脉衰代绝，至复微弱，不欲烦动者，宜安静恬逸，不得自劳也。平按：《灵枢》代作大。《甲乙》无以弱二字。）

　　雷公曰：病之益甚与其方衰何如？（问其切脉知病衰甚。）黄帝曰：外内皆在焉。（外腑五内，并有甚衰，故曰皆在。）

　　切其脉口，滑小紧以沉者，其病益甚，在中；（脉口，阴位也。滑为阳也。小紧沉者，皆为阴也。按于脉口，得一阳三阴，则阴乘阳，故病益甚。病在五脏，故曰在中也。）人迎气大紧以浮者，其病益甚，在外。（人迎，阳位也。紧为阴也。

　　大浮，阳也。二阳一阴，则阳乘阴，故病益甚。病在六腑，故曰在外也。）其脉口滑而浮者，病日损；（滑浮皆阳，在于阴位而得二阳，其气以和，故病日日瘳损也。平按：滑而浮《灵枢》作浮滑。）人迎沉而滑者，病日损；（一阴一阳在于阳位，其气易和，故病损。）其脉口滑以沉者，其病日进，在内；（一阴一阳在于阴位，故病日渐进，在五脏。）其人迎脉滑盛以浮者，其病日进，在外。（滑盛浮等俱为阳也，又在阳位，名曰太过，病增，在于六腑也。）脉之浮沉及人迎寸口气小大等者，其病难已。（诸有候脉浮沉及人迎寸口中气大小齐等者，是阴阳不得相倾，故病难已也。平按：注相倾袁刻作相顾。）病之在脏，沉而大者，易已，小为逆；（人迎寸口之中候之，知病在于内五脏中，其脉且沉且大，是为阴阳气和，虽病易已；其脉沉而小者，纯阴，故逆而难已也。）病之在腑，浮而大者，病易已。（候之知病在外六腑中，其脉浮而且大，得其时易已。）人迎盛紧者，伤于寒；（人迎盛为阳也，紧则为阴也，谓冬因蛰寒气入腠，名曰伤寒，春为温病也。

　　平按：盛紧《灵枢》作盛坚，下同。）脉口盛紧者，伤于食饮。（盛为阴也。脉口盛而紧者，是因饥多食，伤脏为病也。

　　平按：《灵枢》、《甲乙》无饮字。）

　　一日一夜五十营，以营五脏之精，不应数者，名曰狂生。所谓五十营者，五脏皆受气也。（营气一日一夜，周身五十，营于身者也，经营五脏精气，以奉生身。若其不至五十营者，五脏无精，虽生不久，故曰狂生。）持其脉口，数其至也，五十动而不一代者，五脏皆受气矣；（脉口，寸口，亦曰气口。五十动者，肾脏第一，肝脏第二，脾脏第三，心脏第四，肺脏第五，五脏各为十动，故曰从脉十动，以下次第至肾，满五十动，即五脏皆受于气也。持脉数法，先将不病患之脉口以取定数，然后按于病患脉口，勘知病患脉数多少，谓从平旦，阴气未散，阳气未行，按于脉口，以取定数也。）四十动而一代者，一脏无气矣；（其脉得四十动已，至四十一动已去，有一代者，即五十数少，故第一肾脏无气也。）三十动而一代者，二脏无气矣；（其脉得三十动已，至三十一动已去，有一代者，即四十数少，故第二肝脏无气。）二十动而一代者，三脏无气矣；（其脉得二十动已，至二十一动已去，有一代者，即三十数少，故第三脾脏无气。）十动而一代者，四脏无气矣；（其脉得十动已，至十一动已去，有一代者，即二十数少，故第四心脏无气。）不满十动而一代者，五脏无气矣，（其脉不满十数，有一代者，即十数少，故第五肺脏无气。）予之短期。（肺主五脏之气，肺气既无，所以五脏气皆不至，故与之短期也。平按：予《甲乙》作与，下同，袁刻误作子。）要在终始，所谓五十动而不一代者，以为常也，（五十动而不一代者，盖是五脏终始，常道之要也。）以知五脏之期也。予之短期者，乍数乍疏也。（与短期者，谓五脏脉乍疏乍数，不合五十之数，故可与之死期也。）

　　黄帝曰；气口何以独为五脏主气？（谓九候各候五脏之气，何因气口独主五脏六腑十二经脉等气也。平按：《素问》、《甲乙》主下无气字。）岐伯曰：胃者，水谷之海也，六腑之大也。

　　五味入口，藏于胃以养五气，气口亦太阴也。是以五脏六腑之气味，皆出于胃，变见于气口。（胃为水谷之海，六腑之长，出五味以养脏腑。血气卫气行手太阴脉至于气口，五脏六腑善恶，皆是卫气所将而来，会手太阴，见于气口，故曰变见也。平按：《素问》、《甲乙》大下有源字，五气作五脏气。）故五脏气入于鼻，藏于心肺，心肺有病，而鼻为之不利也。（谷入于胃，以养五脏，上熏入鼻，藏于心肺，鼻中出入，鼻为肺官，故心肺有病，鼻气不利也。）故曰：凡治病者，必察其上下，适其脉候，观其志意，与其病能。乃拘于鬼神者，不可与言至治。（疗病之要，必须上察人迎，下诊寸口，适于脉候。又观志意有无，无志意者，不可为至。及说疗疾，复观其人病态，能可疗以否。若人风寒暑湿为病，乃情系鬼神，斯亦不可与言也。平按：《素问》察其上下作察其下三字，脉下无候字，病下无能字。袁刻能误作态。《素问》新校正云：“按《太素》作必察其上下，适其脉候，观其志意，与其病能。”与此正合。又至治《素问》作至德。）恶于 石者，不可与言至巧。治病不许治者，病不必治也，治之无功矣。（ ，仕监反，铍也。其病非针石不为而恶之者，纵岐黄无所施其功。其病可疗而不许疗者，纵仓扁不可为其功也。平按： 原抄作镜，据注应作 ，《素问》作针。）

　　凡刺之道，毕于终始，明知终始，五脏为纪，阴阳定矣。（凡刺之道，其要须穷阴阳气之终始。人之阴阳气终始者，必本五脏以为纲纪，以五脏藏神居身，故为阴阳气之纲纪，即阴阳定矣。）阴者主藏，阳者主腑，（阴气主于五脏，在内；阳气主于六腑，在外也。）阳受气于四末，阴受气于五脏。（清阳实于四肢，浊阴者走于六腑，故阳受气于四末也。清阴起于五脏，浊阳者营于四肢，故阴受气于五脏也。平按：《甲乙》末作肢。）故泻者迎之，补者随之，知迎知随，气可令和，和气之方，必通阴阳，（故补泻之道，阴阳之气，实而来者，迎而泻之，虚而去者，随而补之，人能知此随迎补泻之要，则阴阳气和，有疾可愈也。）五脏为阴，六腑为阳，传之后代，以血为盟，敬之者昌，慢之者亡，无道行私，必得夭殃。（敬其传方，令守道去私也。平按：《灵枢》后代作后世。《甲乙》无传之后代以下六句。）谨奉天道，请言终始，（言其奉诫，因请五脏终始之纪也。）终始者，经脉为纪，持其脉口人迎，以知阴阳有余不足、平与不平，天道毕矣。（五脏终始纪者，谓经脉也。欲知经脉为终始者，可持脉口人迎动脉，则知十二经脉终始阴阳之气有余不足也。）所谓平人者不病，不病者，脉口人迎应四时也，（春夏人迎微大寸口，秋冬寸口微大人迎，即应四时也。平按：注两微字原作后，根据前经文应作微。）上下相应而俱往俱来也，（人迎在结喉两旁，故为上也。寸口在两手关上，故为下也。上下虽别，皆因呼吸而动，故俱往来也。往谓阳出，来谓阴入也，往来虽别异，同时而动，故曰俱也。平按：《灵枢》、《甲乙》来上无俱字。）六经之脉不结动也，（阴阳之脉俱往来者，即三阴三阳经脉动而不结。）本末之寒温相守司也，（春夏是阳用事，时温，人迎为本也。秋冬是阴用事，时寒，脉口为本也。其二脉不来相乘，复共保守其位，故曰相守司也。平按：《灵枢》温下有之字。《甲乙》作本末相过，无之字。）形肉血气必相称也，是谓平人。（形，谓骨肉色状者也。肉，谓肌肤及血气□者也。衰劳减等□□好即为相称也。如前五种皆为善者，为平人。平按：注血气下原缺一字，上半作四。衰劳，劳字原校作荣。）少气者，脉口人迎俱少而不称尺寸也，如是则阴阳俱不足。（脉口，寸口也。寸部有九分之动，尺部有一寸之动。今秋冬寸口反小于人迎，即寸口不称尺寸也。春夏人迎反小于寸口，即人迎不称尺寸也。如此勘检，则知脏腑阴阳二气俱少也。平按：注勘袁刻误作甚。）补阳则阴竭，泻阴则阳脱。如是者可将以甘药，不愈，可饮以至齐。（夫阳实阴虚，可泻阳补阴；阴实阳虚，可泻阴补阳。今阴阳俱虚，补阳，其阴益以竭，泻阴之虚，阳无所根据故阳脱。所以不可得于针石，可以甘善汤液将扶补之，若不已，可至于齐也。平按：《灵枢》、《甲乙》无愈字，齐作剂。注甘善袁刻作甘药。）

　　如此者弗灸不已，因而泻之，则五脏气坏矣。（如此二皆是虚，可以汤液补者，日渐方愈，故曰不久不已。若不如此，即用针泻，必坏五脏之气也。为不灸于义不顺，灸当为久也。）人迎一盛，病在足少阳，一盛而躁，在手少阳；（病在足少阳。足少阳病，大于足厥阴一倍，故人迎盛于寸口一倍。一盛而躁，病在于手少阳经也。）人迎二盛，病在足太阳，二盛而躁，在手太阳；（躁，手道反，扰也。阳气渐大，在足太阳。足太阳病，大于足少阴二倍，故人迎盛于寸口二倍也。）

　　人迎三盛，病在足阳明，三盛而躁，在手阳明；（阳气更盛，在足阳明。足阳明病，大于足太阴三倍，故人迎盛于寸口三倍也。平按：注足太阴，阴字原抄作阳，据上注拟作阴。）人迎四盛，且大且数者，名曰溢阳，溢阳为外格。（人迎盛至四倍，大而动数，阳气盈溢在外，格拒阴气不得出外，故曰外格也。平按：《素问》作四盛以上为格阳。）脉口一盛，病在足厥阴，一盛而躁，在手心主；（足厥阴盛病大于足少阳一倍，故脉口盛于人迎一倍也。）脉口二盛，病在足少阴，二盛而躁，在手少阴；（足少阴盛病大于足太阳二倍，故脉口盛于人迎二倍也。）脉口三盛，病在足太阴，三盛而躁，在手少阴；（足太阴盛病大于足阳明三倍，故脉口盛于人迎三倍也。平按：手少阴《灵枢》、《甲乙》均作手太阴，根据经文亦应作太，当系传写之误。）脉口四盛，且大且数者，命曰溢阴，为内关，内关不通，死不治。（阴气四盛于阳，脉口大而且数，阴气盈溢在内，关闭阳气不得复入，名曰内关，不可疗也。）人迎与太阴脉口俱盛四倍以上者，命曰关格，关格者与之短期。（脉口，寸口也。阳盛四倍，格而不关，阴盛四倍，关而不格，皆与死期。脉口人迎俱四倍以上，称曰关格，死之将近，故与短期。此云人迎与太阴脉口，即知手太阴脉无人迎也。平按：关字袁刻均误作开。）人迎一盛，泻足少阳而补足厥阴，（人迎一倍大于脉口，即知少阳一倍大于厥阴，故泻足少阳，补足厥阴，余皆准此也。）二泻一补，（其补泻法，阳盛阴虚，二泻于阳，一补于阴。阴盛阳虚，一泻于阴，二补于阳。然则阳盛得二泻，阳虚得二补，阴盛得一泻，阴虚得一补，疗阳得多，疗阴得少，何也？阴气迟缓，故补泻在渐；阳气疾急，故补泻在顿，倍于疗阳也。余放此也。平按：注放此，放字原作故，谨拟作放，袁刻作做。）日一取之，（一取，一度补泻也。足太阳盛，足少阴虚，足少阴盛，足太阳虚，此二经者气血最少，故二日一补泻也。足少阳盛，足厥阴虚，足厥阴盛，足少阳虚，此二经者血气次多，故日一补泻也。足阳明盛，足太阴虚，足太阴盛，足阳明虚，此二经者血气最富，故日二补泻，以为例准。厥阴血气最少，少阴次多，太阴最多。此中少阴二日一取，厥阴一日一取，太阴一日二取，或经错耳。）必切而验之，必须切诊人迎脉口，以取验也。躁取之上，（人迎躁而上行，皆在手脉，故曰取上。取者，取于此经所发穴也。平按：躁《灵枢》、《甲乙》作疏，下同。）气和乃止。（泻实补虚，令阴阳气和乃止，亦为例也。）人迎二盛，泻足太阳而补足少阴，二泻一补，二日一取之，必切而验之，躁取之上，气和乃止。人迎三盛，泻足阳明而补足太阴，二泻一补，日二取之，必切而验之，躁取之上，气和乃止。脉口一盛，泻足厥阴而补足少阳，二补一泻，日一取之，必切而验之，躁取之上，气和乃止。脉口二盛，泻足少阴而补足太阳，二补一泻，二日一取之，必切而验之，躁取之上，气和乃止。脉口三盛，泻足太阴而补足阳明，二补一泻，日二取之，必切而验之，躁取之上，气和乃止。所以日二取之者，太阴主胃，大富于谷气，故日二取。（释此二经多取所由也。平按：太阴主胃《灵枢》作阳明主胃。《甲乙》谷下无气字。）人迎脉口俱盛三倍以上，命曰阴阳俱溢，如是者不开，则血脉闭塞，气无所行，流淫于中，五脏内伤。如此者，因而灸之，则变易而为他疾矣。（人迎脉口俱三倍以上，未至四倍，阴阳俱有溺溢，当尔之时，必须以针开泻通之；若不开者，气无所行；淫溢反流，内伤五脏，不可灸也。平按：三倍以上《甲乙》作四倍以上，注：《灵枢》作三倍。注当尔，尔字袁刻作诊。）凡刺之道，气调而止，补阴泻阳，夫泻阴为易，补阴为难，补阳为易，泻阳为难，刺法补阴泻阳，二气和者，即可停止也。（平按：注泻阴，阴字袁刻误作阳。）音气并章，耳目聪明，反此者，血气不行身中。（阴阳和者，言音清朗，吐纳和畅，故曰并章。七窍开通，所以耳目聪明；反此为逆，故血气不行也。平按：音气并章《灵枢》作音气益彰，《甲乙》作音声益彰。

　　《灵枢》、《甲乙》无身中二字。注为逆袁刻作者逆。）所谓气至而有效者，（针入肤肉，转而待气，气至行补泻而得验者，谓有效也。平按：效《甲乙》作效。）泻则益虚，虚者脉大如其故而不坚也，坚如其故者，适虽言快，病未去也。（以其有实，所以须泻，泻者益虚损实。其实损者，其脉大如故而脉中不坚，即为损实也。若泻已脉大如故、脉中仍坚者，去针适虽以损称快，病未除也。平按：快《灵枢》作故。）补则益实，实者脉大如其故而益坚也，大如其故而不坚者，适虽言快，病未去也。（以其有虚，所以须补，补者补虚益实者也。其得实者，脉大如故而脉中坚，即为得实。若补已脉大如故、脉不中坚，去针适虽快，病未愈也。）故补则实，泻则虚，痛虽不随针，病必衰去。（故补则补虚令实，泻则泻实令虚，补泻未尽其工，去针适虽言瘥，病未除也；若补泻穷理，其痛虽不随针去，病必衰去也。平按：针下《甲乙》有减字。）必先通十二经脉之所生病，而后可得传于终始矣。（十二经病所由通之者，知诸邪气得之初始，亦知万病所瘥之终，是以可得传于终始，贻诸后代也。平按：经下《甲乙》无脉字，传上无得字。）故阴阳不相移，虚实不相倾，取之其经。（是故学人须知阴阳虚实不相倾移者，可取十二经脉行补泻也。平按：倾袁刻误作颀，注同。）

　　黄帝问于岐伯曰：人病胃管痈者，诊当何如？岐伯曰：诊此者当得胃脉，其脉当沉细，沉细者气逆，逆者人迎甚盛，盛则热，人迎者胃脉也，逆而盛，则热聚于胃口而不行，故胃管为痈。

　　黄帝曰：善。（胃管痈者，胃口有热，胃管生痈也。得胃脉者，寸口脉也。寸口者，脉之大会手太阴之动也，故五脏六腑十二经脉之所终始也。平人手之寸口之中，胃脉合浮与大也。今于寸口之中，诊得沉细之脉，即知胃有伤寒逆气，故寸口之脉沉细，上之人迎洪盛者也，盛则胃管热也。上人迎者，在喉两边，是足阳明胃脉者也。胃气逆者，则手之寸口沉细，喉边人迎盛大，故知热聚胃口不行为痈。纡恭反，肿也。平按：胃管《素问》、《甲乙》作胃脘。沉细《甲乙》作沉涩，《素问》新校正云：《太素》作沉细。）

　　安卧，小便黄赤、脉小而涩者，不嗜食。（安卧，小便黄赤，脉小涩，脾病，故不嗜食也。平按：涩《灵枢》作涩。）人病，其寸口之脉与人迎之脉，大小及其浮沉等者，病难已也。（寸口，即脉口也。人病，寸口之脉，秋浮冬沉，人迎之脉，春小夏大，纵病易已；四时大小浮沉皆同，即四时脉乱，故难已也。平按：《灵枢》大小作小大等三字。）

　　卷第十五·诊候之二

　　色脉诊

　　平按：此篇自篇首至失神者亡黄帝曰善，见《素问》卷四第十三《移精变气论》篇。自黄帝曰余闻揆度奇恒至诊要毕矣，见《素问》卷四第十五《玉版论要》篇，自诊病之始至末，见《素问》卷三第十《五脏生成篇》，又见《甲乙经》卷六第九《五味所宜五脏生病大论》，又见《甲乙经》卷四第一下编。

　　黄帝问于岐伯曰：余欲临病患，观死生，决嫌疑，欲知其要，如日月之光，可得闻乎？（闻决死生之要也。平按：《素问》无黄帝问于岐伯曰六字。注决字袁刻误作次。）岐伯曰：色脉者，上帝之所贵也，先师之所传也。上古之时，使贷季理色脉而通神明，合之金木水火土四时阴阳八风六合，不离其常，变化相移，以观其妙，以知其要。（上帝，上古帝王者也。贷季，上古真者也。上帝使贷季调理人之色脉，令通神明，外合五行四时阴阳八风六合等物变化常道，深观常道物理之妙，能知深妙色脉之用也。）

　　（平按：《素问》上古下无之时二字，贷上有僦字。六合，六字原缺，谨根据《素问》补入。）欲知其要，则色脉是矣。

　　（安生未病之要，无加色脉，故为要也。平按：注加字袁刻作如。）色以应日，脉以应月，帝求其要，则其要已。（形色外见为阳，故应日也。脉血内见为阴，故应月也。日应三百六十日也，月应十二月也，故知色脉以为要也。平按：《素问》帝求作常求，要已作要也。）夫色脉之变化，以应四时之胜，此上帝之所贵，以合于神明也，所以远死而近生也，（四时和气为胜，上代帝王，贵为帝道，用合神明，以宝于生，所以远死长生久视也。平按：《素问》色下无脉字，之胜作之脉。）

　　上道以长，命曰圣王。（上帝理色脉，通神明，合于常道，长生久视者，称曰圣王也。平按：上道《素问》作生道。）

　　中古之治病，病至而治之汤液，十日以去八风五痹之病，（未病之病至已，方服汤液，以其病微，故十日病除也。平按：《素问》病字不重。）十日不已，治以草 ，草 之枝，本末为眇，标本已得，邪气乃服。（ ，古来反，草根茎也。眇，亡绍反。药草根茎，疗病之要也。服汤液十日不已，可服药草根茎枝叶，丸散醪醴，又得病本药末，故邪气皆伏也。

　　平按：《素问》上 字作苏，为眇作为助。）暮代之治病也则不然，治不本四时，不知日月，不审逆顺，病形已成，乃欲微针治其外，汤液治其内，（前云上古、中古，黄帝之时即以为暮代。下黄帝曰上古、中古、当今之时，即其信也。疗病者，疗已病之病也。暮代疗病，与古不同，凡有五别：一则不知根寻四时之疗，二则不知色脉法于日月之异，三则不审病之逆顺，四则不知病成未成，五则不知所行疗方。故欲以微针汤液，去其已成之病也。平按：《素问》暮代作暮世，逆顺作逆从。）粗工凶凶，以为可攻，旧病未已，新病复起。（凶，许容反，恶勇也。以微针小液，攻已成之病，更加他病，不工而勇于事，故曰凶也。平按：凶下原缺一字，应据《素问》仍作凶，袁刻不重。旧病《素问》作故病。）黄帝曰：愿闻要道。岐伯曰：治之要极，无失脉色，用之不惑，治之大则。逆顺倒行，标本不得，亡神失国。去故就新，乃得真人。

　　（言失知色脉，不知损益也。平按：逆顺倒行《素问》作逆从到行。）黄帝曰：余闻其要于夫子，夫子言不离脉色，脉色此余之所知也。（平按：脉色二字《素问》作色脉，不重。）岐伯曰：治之极于一。黄帝曰：何谓一？岐伯曰：一者因得之。
  </div>
  <div class="pagination">
   <a href="黄帝内经太素_page13.html">
    上一页
   </a>
   <span>
    ...
   </span>
   <a href="黄帝内经太素_page9.html">
    9
   </a>
   <a href="黄帝内经太素_page10.html">
    10
   </a>
   <a href="黄帝内经太素_page11.html">
    11
   </a>
   <a href="黄帝内经太素_page12.html">
    12
   </a>
   <a href="黄帝内经太素_page13.html">
    13
   </a>
   <span class="current-page">
    14
   </span>
   <a href="黄帝内经太素_page15.html">
    15
   </a>
   <a href="黄帝内经太素_page16.html">
    16
   </a>
   <a href="黄帝内经太素_page17.html">
    17
   </a>
   <a href="黄帝内经太素_page18.html">
    18
   </a>
   <a href="黄帝内经太素_page19.html">
    19
   </a>
   <span>
    ...
   </span>
   <a href="黄帝内经太素_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
