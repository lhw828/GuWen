<!DOCTYPE html>
<html>
<head>
    <meta charset="UTF-8">
    <title>伤寒论注释 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论注释 - 第 5 页/共 10 页</h1>
    <div class="content">　　大黄【一斤去皮苦寒】　厚朴【一尺炙去皮苦温】杏仁【一升去皮尖熬别作脂甘温】
　　【内经曰脾欲缓急食甘以缓之麻子杏仁之甘缓脾而润燥津液不足以酸收之芍药之酸以敛津液肠燥胃强以苦泄之枳实厚朴大黄之苦下燥结而泄胃强也】
　　右六味为末炼蜜为丸桐子大饮服十丸日三服渐加以知为度
　　太阳病三日发汗不解烝烝发热者属胃也调胃承气汤主之【烝烝者如热熏烝言甚热也太阳病三日发汗不解则表邪已罢烝烝发热胃热为甚与调胃承气汤下胃热】伤寒吐后腹胀满者与调胃承气汤【内经曰诸胀腹大皆属于热热在上焦则吐吐后不解复腹胀满者邪热入胃也与调胃承气汤下其胃热】太阳病若吐若下若发汗微烦小便数大便因鞕者与小承气汤和之愈【吐下发汗皆损津液表邪乘虚传里大烦者邪在表也微烦者邪入里也小便数大便因鞕者其脾为约也小承气汤和之愈】得病二三日脉弱无太阳柴胡证烦躁心下鞕至四五日虽能食以小承气汤少少与微和之令小安至六日与承气汤一升若不大便六七日小便少者虽不能食但初头鞕后必溏未定成鞕攻之必溏须小便利屎定鞕乃可攻之宜大承气汤【针经曰脉软者病将下弱为阴脉当责邪在里得病二三日脉弱是日数虽浅而邪气已入里也无太阳证为表证已罢无柴胡证为无半表半里之证烦躁心下鞕者邪气内甚也胃实热甚则不能食胃虚热甚至四五日虽能食亦当与小承气汤微和之至六日则热甚与大承气汤一升若不大便六七日小便多者为津液内竭大便必鞕则可下之小便少者则胃中水谷不别必初鞕后溏虽不能食为胃实以小便少则未定成鞕亦不可攻须小便利屎定鞕乃可攻之】伤寒六七日目中不了了睛不和无表里证大便难身微热者此为实也急下之宜大承气汤【内经曰诸脉者皆属于目伤寒六七日邪气入里之时目中不了了睛不和者邪热内甚上熏于目也无表里证大便难者里实也身大热者表热也身微热者里热也针经曰热病目不明热不已者死此目中不了了睛不和则证近危恶也须急与大承气汤下之】阳明病发热汗多者急下之宜大承气汤【邪热入府外发热汗多者热迫津液将竭急与大承气汤以下其府热】发汗不解腹满痛者急下之宜大承气汤【发汗不解邪热传入府而成腹满痛者传之迅也是须急下之】腹满不减减不足言当下之宜大承气汤【腹满不减邪气实也经曰大满大实自可除下之大承气汤下其满实若腹满时减非内实也则不可下金匮要畧曰腹满时减复如故此为寒当与温药是减不足言也】阳明少阳合病必下利其脉不负者顺也负者失也互相尅贼名为负也脉滑而数者有宿食也当下之宜大承气汤【阳明土少阳木二经合病气不相和则必下利少阳脉不胜阳明不负是不相尅为顺也若少阳脉胜阳明脉负者是鬼贼相尅为正气失也脉经曰脉滑者为病食也又曰滑数则胃气实下利者脉当微厥今脉滑数知胃有宿食与大承气汤以下除之】病人无表里证发热七八日虽脉浮数者可下之假令已下脉数不解合热则消谷喜饥至六七日不大便者有瘀血宜抵当汤【七八日邪入府之时病人无表里证但发热虽脉浮数亦可与大承气汤下之浮为热客于气数为热客于血下之邪热去而浮数之脉俱当解若下后数脉去而脉但浮则是荣血间热并于卫气间也当为邪气独留心中则饥邪热不杀谷潮热发渴之证此下之后浮脉去而数不解则是卫气间热合于荣血间也热气合并迫血下行胃虚协热消谷喜饥血至下焦若大便利者下血乃愈若六七日不大便则血不得行畜积于下为瘀血与抵当汤以下去之】若脉数不解而下不止必协热而便脓血也【下后脉数不解而不大便者是热不得泄畜血于下为瘀血也若下后脉数不解而下利不止者为热得下泄迫血下行必便脓血】伤寒发汗已身目为黄所以然者以寒湿在里不解故也以为不可下也于寒湿中求之【金匮要畧曰黄家所起从湿得之汗出热去则不能发黄发汗已身目为黄者风气去湿气在也脾恶湿湿气内着脾色外夺者身目为黄若瘀血在里发黄者则可下此以寒湿在里故不可下当从寒湿法治之】伤寒七八日身黄如橘子色小便不利腹微满者茵蔯蒿汤主之【当热甚之时身黄如橘子色是热毒发泄于外内经曰膀胱者津液藏焉气化则能出小便不利小腹满者热气甚于外而津液不得下行也与茵蔯汤利小便退黄逐热】伤寒身黄发热者栀子蘗皮汤主之【伤寒身黄胃有瘀热当须下去之此以发热为热未实与栀子蘗皮汤解散之】
　　栀子蘗皮汤方
　　肥栀子【一十五个擘苦寒】甘草【一两炙甘平】黄蘗【二两】
　　右三味以水四升煮取一升半去滓分温再服
　　伤寒瘀热在里身必发黄麻黄连轺赤小豆汤主之【湿热相交民多病瘅瘅黄也伤寒为寒湿在表发黄为瘀热在里与麻黄连轺赤小豆汤除热散湿】
　　麻黄连轺赤小豆汤方
　　麻黄【二两甘温去节】　赤小豆【一升甘平】　连轺【二两连翘根也苦寒】杏仁【四十个甘温去皮尖】大枣【十二枚擘甘温】生梓白皮【一斤苦寒】生姜【二两辛温切】　甘草【二两炙甘平】
　　【内经曰湿上甚而热治以苦温佐以甘平以汗为故止此之谓也又煎用潦水者亦取其水味薄则不助湿气】
　　右八味以潦水一斗先煮麻黄再沸去上沫内诸药煮取三升分温三服半日服尽
　　辨少阳病脉证并治法第九
　　少阳之为病口苦咽干目也【足少阳胆经也内经曰有病口苦者名曰胆瘅甲乙经曰胆者中精之府五藏取决于胆咽为之使少阳之脉起于目鋭眦少阳受邪故口苦咽干目】少阳中风两耳无所闻目赤胷中满而烦者不可吐下吐下则悸而惊【少阳之脉起于目眦走于耳中其支者下胸中贯膈风伤气风则为热少阳中风气壅而热故耳聋目赤胷满而烦邪在少阳为半表半里以吐除烦吐则伤气气虚者悸以下除满下则亡血血虚者惊】伤寒脉细头痛发热者属少阳少阳不可发汗发汗则讝语此属胃胃和则愈胃不和则烦而悸【经曰三部俱者少阳受病脉细者邪渐传里虽头痛发热为表未解以邪客少阳为半在表半在里则不可发汗发汗亡津液胃中干燥少阳之邪因传入胃必发讝语当与调胃承气汤下之胃和则愈不下则胃为少阳木邪干之故烦而悸】本太阳病不解转入少阳者脇下鞕满干呕不能食徃来寒热尚未吐下脉沈紧者与小柴胡汤【太阳转入少阳是表邪入于里脇下鞕满不能食徃来寒热者邪在半表半里之间若已经吐下脉沈紧者邪气入府为里实尚未经吐下而脉沈紧为传里虽深未全入府外犹未解也与小柴胡汤以和解之】若已吐下发汗温鍼讝语柴胡汤证罢此为壊病知犯何逆以法治之【少阳之邪在表里之间若妄吐下发汗温鍼损耗津液胃中干燥木邪干胃必发讝语若柴胡证不罢者则不为逆柴胡证罢者坏病也详其因何治之逆以法救之】三阳合病脉浮大上关上但欲眠睡目合则汗【关脉以候少阳之气太阳之脉浮阳明之脉大脉浮大上关上知三阳合病胆热则睡少阴病但欲眠睡目合则无汗以阴不得有汗但欲眠睡目合则汗知三阳合病胆有热也】伤寒六七日无大热其人躁烦者此为阳去入阴故也【表为阳里为阴邪在表则外有热六七日邪气入里之时外无大热内有烦躁者表邪传里也故曰阳去入阴】伤寒三日三阳为尽三阴当受邪其人反能食而不呕此为三阴不受邪也【伤寒四日表邪传里里不和则不能食而呕今反能食而不呕是邪不传阴但在阳也】伤寒三日少阳脉小者欲已也【内经曰大则邪至小则平伤寒三日邪传少阳脉当紧今脉小者邪气微而欲已也】少阳病欲解时从寅至辰上【内经曰阳中之少阳通于春气寅卯辰少阳木王之时】
　　释音
　　厠【初史切圊溷也】瘕【音假腹中久病】疸【音旦黄病】愦【古对切心乱也】怵【勑律切恐也】惕【音踢敬也又忧惧也】瘅【丁贺切劳病也】







　　伤寒论注释卷五
<子部,医家类,伤寒论注释>
　　钦定四库全书
　　伤寒论注释卷六
　　金　成无巳　注
　　辨太隂病脉证并治法第十
　　太隂之为病腹满而吐食不下自利益甚时腹自痛若下之必胷下结鞕【太隂为病阳邪传里也太隂之脉布胃中邪气壅而为腹满上不得降者呕吐而食不下下不得上者自利益甚时腹自痛隂寒在内而为腹痛者则为常痛此阳邪干里虽痛而亦不常痛但时时腹自痛也若下之则隂邪留于胷下为结鞕经曰病发于隂而反下之因作痞】太隂中风四肢烦疼阳微隂涩而长者为欲愈【太隂脾也主营四末太隂中风四肢烦疼者风末疾也表邪少则微里向和则涩而长长者阳也隂病见阳脉则生以隂得阳则解故云欲愈】太隂病欲解时从亥至丑上【脾为隂土王于丑亥子向王故为解时】太隂病脉浮者可发汗宜桂枝汤【经曰浮为在表沉为在里太隂病脉浮者邪在经也故当汗散之】自利不渴者属太隂以其藏有寒故也当温之宜服四逆軰【自利而渇者属少隂为寒在下焦自利不渴者属太隂为寒在中焦与四逆等汤以温其藏】伤寒脉浮而缓手足自温者系在太隂太隂当发身黄若小便自利者不能发黄至七八日虽暴烦下利日十余行必自止以脾家实腐秽当去故也【太隂病至七八日大便鞕者为太隂入府传于阳明也今至七八日暴烦下利十余行者脾家实腐秽去也下利烦躁者死此以脾气和逐邪下泄故虽暴烦下利日十余行而利必自止】本太阳病医反下之因尔腹满时痛者属太隂也桂枝加芍药汤主之【表邪未罢医下之邪因乘虚传于太隂里气不和故腹满时痛与桂枝汤以解表加芍药以和里】大实痛者桂枝加大黄汤主之【大实大满自可除下之故加大黄以下大实】太隂为病脉弱其人续自便利设当行大黄芍药者宜减之以其人胃气弱易动故也【腹满痛者太隂病也脉弱其人续自便利则邪虽在里未成大实欲与大黄芍药攻沟痛者宜少与之以胃气尚弱易为动利也】
　　辨少隂病脉证并治法第十一
　　少隂之为病脉微细但欲寐也【少隂为病脉微细为邪气传里深也衞气行于阳则寤行于隂则寐邪传少隂则气行于隂而不行于阳故但欲寐】少隂病欲吐不吐心烦但欲寐五六日自利而渇者属少隂也虚故引水自救若小便色白者少隂病形悉具小便白者以下焦虚有寒不能制水故令色白也【欲吐不吐心烦者表邪传里也若腹满痛则属太隂此但欲寐则知属少隂五六日邪传少隂之时白利不渴者寒在中焦属太隂此自利而渴为寒在下焦属少隂肾虚水燥渇欲引水自救下焦虚寒不能制水小便色白也经曰下利欲饮水者以有热故也此下利虽渴然以小便色白明非里热不可不察】病人脉隂阳俱反汗出者亡阳也此属少隂法当咽痛而复吐利【脉隂阳俱为少隂伤寒法当无汗反汗出者阳虚不固也故云亡阳以无阳隂独是属少隂内经曰邪客少隂之络令人嗌痛不可内食少隂寒甚是当咽痛而复吐利】少隂病欬而下利讝语者被火气刼故也小便必难以强责少隂汗也【欬而下利里寒而亡津液也反以火刼强责少隂汗者津液内竭加火气烦之故讝语小便难也】少隂病脉细沉数病为在里不可发汗【少隂病始得之反发热脉沉者为邪在经可与麻黄附子细辛汤发汗此少隂病脉细沉数为病在里故不可发汗】少隂病脉微不可发汗亡阳故也阳已虚尺脉弱濇者复不可下之【脉微为亡阳表虚不可发汗脉弱濇为亡阳里虚复不可下】少隂病脉至七八日自下利脉暴微手足反温脉紧反去者为欲解也虽烦下利必自愈【少隂病脉紧者寒甚也至七八日传经尽欲解之时自下利脉暴微者寒气得泄也若隂寒胜正阳虚而泄者则手足厥而脉紧不去今手足反温脉紧反去知阳气复寒气去故为欲解下利烦躁者逆此正胜邪微虽烦下利必自止】少隂病下利若利自止恶寒而踡卧手足温者可治【少隂病下利恶寒踡卧寒极而隂胜也利自止手足温者里和阳气得复故为可治】少隂病恶寒而踡时自烦欲去衣被者可治【恶寒而踡隂寒甚也时时自烦欲去衣被为阳气得复故云可治】少隂中风脉阳微隂浮者为欲愈【少隂中风阳脉当浮而阳脉微者表邪缓也隂脉当沉而隂脉浮者里气和也阳中有隂隂中有阳隂阳调和故为欲愈】少隂病欲解时从子至寅上【阳生于子子为一阳丑为二阳寅为三阳少阴解于此者隂得阳则解也】少隂病吐利手足不逆冷反发热者不死脉不至者炙少隂七壮【经曰少隂病吐利躁烦四逆者死吐利手足不厥冷者则阳气不衰虽反发热不死脉不至者吐利暴虚也炙少隂七壮以通其脉】少隂病八九日一身手足尽热者以热在膀胱必便血也【膀胱太阳也少隂太阳为表里少隂病至八九日寒邪变热复转太阳太阳为诸阳主气热在太阳故一身手足尽热太阳经多血少气为热所乗则血散下行必便血也】少隂病但厥无汗而强发之必动其血未知从何道出或从口鼻或从目出是名下厥上竭为难治【但厥无汗热行于里也而强发汗虚其经络热乘经虚廹血妄行从虚而出或从口鼻或从目出诸厥者皆属于下但厥为下厥血亡于上为上竭伤气损血邪甚正虚故为难治】少隂病恶寒身踡而利手足逆冷者不治【针经曰多热者易已多寒者难已此内外寒极纯隂无阳故云不治】少隂病吐利躁烦四逆者死【吐利者寒甚于里四逆者寒甚于表躁烦则阳气欲絶是知死矣】少隂病下利止而头时时自冐者死【下利止则水谷竭胃则阳气脱故死】少隂病四逆恶寒而身踡脉不至不烦而躁者死【四逆恶寒而身踡则寒甚脉不至则真气絶烦热也躁乱也若愤躁之躁从烦至躁为热来有渐则犹可不烦而躁是气欲脱而争也譬犹灯将防而暴明其能久乎】少隂病六七日息高者死【肾为生气之源呼吸之门少隂病六七日不愈而息高者生气防絶也】少隂病脉微细沉但欲卧汗出不烦自欲吐至五六日自利复烦躁不得卧寐者死【隂气方盛至五六日传经尽阳气得复则愈反更自利烦躁不得卧寐则正气弱阳不能复病胜藏故死】少隂病始得之反发热脉沉者麻黄附子细辛汤主之【少隂病当无热恶寒反发热者邪在表也虽脉沉以始得则邪气未深亦当温剂发汗以散之】
　　麻黄附子细辛汤方
　　麻黄【二两去节甘热】　细辛【二两辛热】　附子【一枚炮去皮破八片辛热】
　　【内经曰寒于内治以甘热佐以苦辛以辛润之麻黄之甘以解少隂之寒细辛附子之辛以温少隂之经】
　　右三味以水一斗先煮麻黄减二升去上沫内诸药煮取三升去滓温服一升日三服
　　少隂病得之二三日麻黄附子甘草汤微发汗以二三日无证故微发汗也【二三日邪未深也既无吐利厥逆诸证则可与麻黄附子甘草汤微汗以散之】
　　麻黄附子甘草汤方
　　麻黄【二两去节】　甘草【二两炙】　附子【一枚炮去皮】
　　【麻黄甘草之甘以散表寒附子之辛以温经气】
　　右三味以水七升先煮麻黄一两沸去上沫内诸药煮取三升去滓温服一升日三服
　　少隂病得之二三日以上心中烦不得卧黄连阿胶汤主之【脉经曰风伤阳寒伤隂少隂受病则得之于寒二三日已上寒极变热之时热烦于内心中烦不得卧也与黄连阿胶汤扶隂散热】
　　黄连阿胶汤方
　　黄连【四两苦寒】　　黄芩【一两苦寒】　　芍药【二两酸平】
　　鸡子黄【二枚甘温】　阿胶【三两甘温】
　　【阳有余以苦除之黄芩黄连之苦以除热隂不足以甘补之鸡黄阿胶之甘以补血酸収也泄也芍药之酸收隂气而泄邪热】
　　右五味以水五升先煮三物取二升去滓内胶烊尽小冷内鸡子黄搅令相得温服七合日三服
　　少隂病得之一二日口中和其背恶寒者当炙之附子汤主之【少隂客热则口躁舌干而渴口中和者不苦不躁是无热也背为阳背恶寒者阳气弱隂气胜也经曰无热恶寒者发于隂也炙之助阳消隂与附子汤温经散寒】
　　附子汤方
　　附子【二枚炮破八片去皮辛热】茯苓【三两甘平】人参【二两甘温】
　　白术【四两甘温】　　　芍药【三两酸平】
　　【辛以散之附子之辛以散寒甘以缓之茯芩人参白术之甘以补阳酸以収之芍药之酸以扶隂所以然者偏隂偏阳则为病火欲实水当平之不欲偏胜也】
　　右五味以水八升煮取三升去滓温服一升日三服
　　少隂病身体痛手足寒骨节痛脉沉者附子汤主之【少隂肾水而主骨节身体疼痛支冷脉沉者寒盛于隂也身疼骨痛若脉浮手足热则可发汗此手足寒脉沉故当与附子汤温经】少隂病下利便脓血者桃花汤主之【阳病下利便脓血者恊热也少隂病下利便脓血者下焦不约而寒也与桃花汤固下散寒】
　　桃花汤方
　　赤石脂【一斤一半全用一半筛末甘温】干姜【一两辛热】粳米【一升甘平】
　　【濇可去脱赤石脂濇以固肠胃辛以散之干姜之辛以散里寒粳米之甘以补正气】
　　右三味以水七升煮米令熟去滓温服七合纳赤石脂末方寸匕日三服若一服愈余勿服
　　少隂病二三日至四五日腹痛小便不利下利不止便脓血者桃花汤主之【二三日以至四五日寒邪入里深也腹痛者寒也小便不利者水谷不别也下利不止便脓血者肠胃虚弱下焦不固也与桃花汤固肠止利】少隂病下利便脓血者可刺【下焦血气留聚腐化则为脓血刺之以利下焦宣通血气】少隂病吐利手足厥冷烦躁欲死者呉茱萸汤主之【吐利手足厥冷则隂寒气甚烦躁欲死者阳气内争与呉茱萸汤助阳散寒】少隂病下利咽痛胷满心烦者猪肤汤主之【少隂之脉从肾上贯肝膈入肺中循喉咙其支别者从肺出络心注胷中邪自阳经传于少隂隂虚客热下利咽痛胷满心烦也与猪肤汤调隂散热】
　　猪肤汤方
　　猪肤【一斤味甘寒】
　　【猪水畜也其气先入肾少隂客热是以猪肤解之加白蜜以润燥除烦白粉以益气断利】
　　右一味以水一斗煮取五升去滓加白蜜一升白粉五合熬香和令相得温分六服
　　少隂病二三日咽痛者可与甘草汤不差者与桔梗汤【阳邪传于少隂邪热为咽痛服甘草汤则差若寒热相抟为咽痛者服甘草汤若不差与桔梗汤以和少隂之气】
　　甘草汤方
　　甘草【二两】
　　右一味以水三升煑取一升半去滓温服七合日二服
　　桔梗汤方
　　桔梗【一两味辛甘微温】　甘草【二两味甘平】
　　【桔梗辛温以散寒甘草甘平以除热甘梗相合以调寒热】
　　右二味以水三升煮取一升去滓分温再服
　　少隂病咽中伤生疮不能语言声不出者苦酒汤主之【热伤于络则经络干燥使咽中伤生疮不能言语声不出者与苦酒汤以解络热愈咽疮】
　　苦酒汤方
　　半夏【洗破如核大十四枚辛温】鸡子【一枚去黄内上苦酒着鸡子殻中甘微寒】
　　【辛以散之半夏之辛以发音声甘以缓之鸡子之甘以缓咽痛酸以收之苦酒之酸以敛咽疮】右二味内半夏着苦酒中以鸡子殻置刀镮中安火上令三沸去滓少少含咽之不差更作三剂
　　少隂病咽中痛半夏散及汤主之【甘草汤主少隂客热咽痛桔梗汤主少隂寒热相抟咽痛半夏散及汤主少隂客热咽痛也】
　　半夏散及汤方
　　半夏【洗辛温】　桂枝【去皮辛热】　甘草【炙甘平以上各等分】
　　【内经曰寒所胜平以辛热佐以甘苦半忧桂枝之辛以散经寒甘草之甘以缓正气】
　　已上三味各别捣筛已合治之白饮和服方寸匕日三服若不能散服者以水一升煎七沸内散两方寸匕更煎三沸下火令小冷少少咽之
　　少隂病下利白通汤主之【少隂主水少隂客寒不能制水故自利也白通汤温里散寒】
　　白通汤方
　　葱白【四茎辛温】　干姜【一两辛热】　附子【一枚生用去皮破八片辛热】
　　【内经曰肾苦燥急食辛以润之葱白之辛以通阳气姜附之辛以散隂寒】
　　右三味以水三升煮取一升去滓分温再服
　　少隂病下利脉微者与白通汤利不止厥逆无脉干呕烦者白通加猪胆汁汤主之服汤脉暴出者死微续者生【少隂病下利脉微为寒极隂胜与白通汤复阳散寒服汤利不止厥逆无脉干呕烦者寒气太甚内为格拒阳气逆乱也与白通汤加猪胆汁汤以和之内经曰逆而从之从而逆之又曰逆者正治从者反治此之谓也服汤脉暴出者正气因发泄而脱也故死脉微续者阳气渐复也故生】
　　白通加猪胆汁汤方
　　葱白【四茎】　干姜【一两】　附子【一枚生去皮破八片】
　　人尿【五合咸寒】猪胆汁【一合苦寒】
　　【内经曰若调寒热之逆冷热必行则热物冷服下嗌之后冷体既消热性便发由是病气随愈呕哕皆除情且不违而致大益此和人尿猪胆汁咸苦寒物于白通汤热剂中要其气相从则可以去格拒之寒也】已上三味以水三升煮取一升去滓内胆汁人尿和令相得分温再服若无胆亦可用
　　少隂病二三日不已至四五日腹痛小便不利四肢沉重疼痛自下利者此为有水气其人或欬或小便利或下利或呕者眞武汤主之【少隂病二三日则邪气犹浅至四五日邪气已深肾主水肾病不能制水水饮停为水气腹痛者寒湿内甚也四肢沉重疼痛寒湿外甚也小便不利自下利者湿胜而水谷不别也内经曰湿胜则濡泄与真武汤益阳气散寒湿】
　　眞武汤方
　　茯苓【三两甘平】　芍药【三两酸平】　生姜【三两切辛温】
　　白术【二两甘温】　附子【一枚炮去皮破八片辛热】
　　【脾恶湿甘先入脾茯芩白术之甘以益脾逐水寒所胜平以辛热湿所胜佐以酸平附子芍药生姜之酸辛以温经散湿】
　　右五味以水八升煮取三升去滓温服七合日三服后加减法
　　若欬者加五味子半升细辛干姜各一两【气逆欬者五味子之酸以收逆气水寒相抟则欬细辛干姜之辛以散水寒】若小便利者去茯苓【小便利则无伏水故去茯苓】若下利者去芍药加干姜二两【芍药之酸泄气干姜之辛散寒】若呕者去附子加生姜足前成半斤【气逆则呕附子补气生姜散气千金曰呕家多服生姜此为呕家圣药】少隂病下利清谷里寒外热手足厥逆脉微欲絶身反不恶寒其人靣赤色或腹痛或干呕或咽痛或利止脉不出者通脉四逆汤主之【下利清谷手足厥逆脉微欲絶为里寒身热不恶寒靣色赤为外热此隂甚于内格阳于外不相通也与通脉四逆汤散隂通阳】通脉四逆汤方
　　甘草【二两炙】附子【大者一枚生用去皮破八片】干姜【三两强人可四两】
　　右三味以水三升煑取一升二合去滓分温再服其脉即出者愈
　　靣色赤者加葱九茎【葱味辛以通阳气】腹中痛者去葱加芍药二两【芍药之酸通寒便腹中痛为气不通也】呕者加生姜二两【辛以散之呕为气不散也】咽痛者去芍药加桔梗一两【咽中如结加桔梗则能散之】利止脉不出者去桔梗加人参二两【利止脉不出者亡血也加人参以补之经曰脉微而利亡血也四逆加人参汤主之脉病皆与方相应者乃可服之】少隂病四逆其人或欬或悸或小便不利或腹中痛或泄利下重者四逆散主之【四逆者四肢不温也伤寒邪在三阳则手足必热传到太隂手足自温至少隂则邪热渐深故四肢逆而不温也及至厥隂则手足厥冷是又甚于逆四逆散以散传隂之热】
</div>
    <div class="pagination">
<a href="伤寒论注释_page4.html">上一页</a><a href="伤寒论注释.html">1</a><a href="伤寒论注释_page2.html">2</a><a href="伤寒论注释_page3.html">3</a><a href="伤寒论注释_page4.html">4</a><span class="current-page">5</span><a href="伤寒论注释_page6.html">6</a><a href="伤寒论注释_page7.html">7</a><a href="伤寒论注释_page8.html">8</a><a href="伤寒论注释_page9.html">9</a><a href="伤寒论注释_page10.html">10</a><a href="伤寒论注释_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
