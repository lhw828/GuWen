<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 82 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 82 页/共 401 页</h1>
    <div class="content">　　白术　　　　　附子【炮去皮脐】
　　苍术　　　　　陈皮
　　厚朴【姜制】　　　半夏【汤洗】
　　茯苓　　　　　猪苓【去皮半两】
　　泽泻　　　　　肉桂【四钱】
　　右剉如麻豆大每服半两水三盏姜三片同煎至一盏去滓食前温服量虚实加减多少
　　【注】李杲云脾胃之证有热中有寒中热中者是火乘土位之病则当上举清阳下消阴火故用补中益气泻阴火升阳等汤寒中者水反侮土之病则当下伐水邪中燥脾湿故用二苓术泽苍陈朴夏更用桂附壮阳胜寒流通血衇寒中之病自可愈也
　　【按】李杲制此方施之于脾胃寒湿内盛胀满多溺涎涕外盛足软腰脊丸痛而气不虚者宜矣若其人中气已虚内外寒湿又盛水来侮土者总不若理中汤加附子苍术茯苓为愈也












　　葛花解酲汤
　　治酒客病
　　莲花青皮【三分去穰】　木香【五分】
　　橘皮【去白】　　　白茯苓
　　人参　　　　　猪苓【已上各钱五分】
　　神麯【炒】　　　　泽泻
　　干姜　　　　　白术【已上各二钱】
　　白荳蔲仁　　　葛花
　　砂仁【以上各五钱】
　　右为细末和均每服三钱白汤调下但得微汗酒病去矣不可恃此过饮频服取汗损人天年
　　【注】酒为水谷精液所化体湿性热少饮则能调和气血流畅阴阳内助中气捍御外邪若过饮无度轻则伤人脾胃重则损人神气所以酒困之人昏晕烦乱干呕恶心饮食即吐百体痠软身热头疼嘈杂吞酸胸膈痞塞口燥舌干手足颤摇心神恍惚不思饮食小便浑浊大便溏泻此皆湿热伤形与气也
　　【按】李杲曰酒病者往往以大热大寒下之者是无形元气受病反下有形阴血乖误甚矣大热则伤阴大寒则伤胃元气消亡七神无依折人寿命不然则虚损之病成矣故制此方君葛花佐以辛香之品用神麯佐以快气之品用苓泽佐以甘温之品服后取汗是谓外解肌肉内清阳明令上下内外分消其患使胃中秽为芳变浊为清化泰然和矣







　　平胃散
　　治湿淫于内脾胃不能克制有积饮痞膈中满者苍术【五觔米泔浸七日】　陈皮【去白】
　　厚朴【各三觔姜汁炒】　　甘草【三十两炙】
　　右为末每服二钱姜汤下日三服或水煎每服五钱
　　【集注】柯琴曰内经以土运太过曰敦阜其病腹满不及曰卑监其病留满痞塞张仲景制三承气汤调胃土之敦阜李杲制平胃散平胃土之卑监培其卑者而使之平非削平之谓犹温胆汤用凉剂温缓而使之和非用温之谓后之注夲草者曰敦阜之土宜苍术以平之卑监之土宜白术以培之若以湿土为敦阜将以燥土为卑监耶不审敦阜属燥卑监属湿之义因不知平胃之理矣二术苦甘皆燥湿健脾之用脾燥则不滞所以能健运而得其平苐二术白者柔而缓苍者猛而悍此取其长于发汗迅于除湿故以苍术为君耳不得以白补苍泻之説为二术拘也厚朴色赤苦温能助少火以生气故以为佐湿因于气之不行气行则愈故更以陈皮佐之甘先入脾脾得补而健运故以炙甘草为使名曰平胃实调脾承气之剂与张洁古取金匮之枳术汤以为丸枳实之峻重于厚朴且无甘草以和之虽倍白术而消伐过于此方昧者以术为补而久服之不思枳实峻削而不宜多服也








　　枳术丸
　　治胃虚湿热饮食壅滞心下痞闷
　　白术【二两土蒸】　　　枳实【一两麸炒】
　　右为细末荷叶煨陈米饭为丸如椒目大白汤下
　　【集注】李杲曰白术苦甘温其苦味除胃中之湿热其甘温补脾家之元气多于枳实一倍枳实味苦温泄心下痞闷消胃中所伤此药下胃所伤不能即去须一二时许食乃消化先补虚而后化所伤则不峻厉矣荷叶状如仰盂于卦为震正少阳甲胆之气饮食入胃荣气上行即此气也取之以生胃气更以煨饭和药与术恊力滋养谷气而补脾胃其利大矣若用峻厉之药下之传变诸证不可胜数




　　资生丸
　　治妇人妊娠三月脾虚呕吐或胎滑不固兼丈夫调中养胃饥能使饱饱能使饥神妙难述
　　人参【三两】　　　茯苓【二两】
　　云术【三两】　　　山药【二两】
　　薏苡仁【两半】　　莲肉【二两】
　　芡实【两半】　　　甘草【一两】
　　陈皮【二两】　　　麦蘖【二两】
　　神麯【二两】　　　白荳蔲【八钱】
　　桔梗【一两】　　　藿香【一两】
　　川黄连【四钱】　　砂仁【两半】
　　白扁豆【两半】　　山查【两半】
　　右十八味为细末炼蜜丸弹子大每服二丸米饮下
　　【集注】罗谦辅曰此方始于缪仲醇以治妊娠脾虚及胎滑盖胎资始于足少阴资生于足阳明故阳明为胎生之夲一有不足则元气不足以养胎又不足以自养故当三月正阳明养胎之候而见呕逆又其甚者或三月或五月而堕此皆阳明气虚不能固耳古方安胎类用芎归不知此正不免于滑是方以参术茯草莲芡山药扁豆薏苡之甘平以补脾元陈皮麯蘖砂蔲藿桔之香辛以调胃气其有湿热以黄连清之燥之既无参苓白术散之补滞又无香砂枳术丸之燥消能补能运臻于至和于以固胎永无滑堕丈夫服之调中养胃名之资生信不虚矣






　　六味地黄丸
　　治肾精不足虚火炎上腰膝痿软骨热痠痛足跟痛小便淋秘或不禁遗精梦泄水泛为痰自汗盗汗亡血消渴头目运耳聋齿摇尺衇虚大者
　　熟地黄【八两】　　山茱萸【四两】
　　白茯苓【三两】　　亁山药【四两】
　　牡丹皮【三两】　　泽泻【三两】
　　右为末炼蜜丸如桐子大空心淡盐汤下
　　【集注】柯琴曰肾虚不能藏精坎宫之火无所附而妄行下无以奉肝木升生之令上絶其肺金生化之源地黄禀甘寒之性制熟则味厚是精不足者补之以味也用以大滋肾阴塡精补髓壮水之主以泽泻为使世或恶其泻肾而去之不知一阴一阳者天地之道一开一阖者动静之机精者属癸阴水也静而不走为肾之体溺者属壬阳水也动而不居为肾之用是以肾主五液若阴水不守则眞水不足阳水不流则邪水泛行故君地黄以密封蛰之夲即佐泽泻以防水道之滞也然肾虚不补其母不导其上源亦无以固封蛰之用山药凉补以培癸水之上源茯苓淡渗以导壬水之上源加以茱萸之酸温借以收少阳之火以滋厥阴之液丹皮辛寒以清少阴之火还以奉少阳之气也滋化源奉生气天癸居其所矣壮水制火特其一端耳
　　【按】五行皆一惟火有二君火相火也君火为心经之火君主一身之火也相火为肾中之火宣布一身之火也使君火无相火则不能宣布诸火以奉生身之夲相火无君火则不能君主诸火以制其妄行之灾故李杲立内伤劳倦火乘土位之论以心火有余用升阳气泻阴火硃砂安神等药而未及心火之不足者以前人已有归脾养心等方也震亨立阳常有余阴常不足之论以肾火有余用补阴补天等药而未及肾火之不足者以前人已有肾气桂附地黄汤丸也依夲方加附子肉桂名桂附地黄丸治两尺衇弱相火不足虚羸少气王冰所谓益火之原以消阴翳者是也加黄蘗知母名知蘗地黄丸治两尺衇旺阴虚火动午热骨痿王冰所谓壮水之主以制阳光者是也经云阴平阳秘精神乃治若阴阳偏胜则疾病丛生夫肾取象乎坎阳藏于阴之藏也不独阴盛阳衰阳畏其阴而不敢附即阴衰阳盛阴难藏阳亦无可依虽同为火不归原而其为病则异也故于肾药中加桂附壮阳胜阴使阳无所畏而自归原矣加知蘗补阴秘阳使阳有所贮而自归藏矣世人但知以桂附引火归原不知以知蘗平阴秘阳举世皆其悮故震亨特立补阴之论以辟以火济火之非而未逹其防者从而诽之良可叹也


　　八味地黄丸
　　治命门火衰不能生土以致脾胃虚寒饮食少思大便不实或下元衰惫脐腹疼痛夜多漩溺等证熟地黄【八尔九蒸为度捣膏】　亁山药【四两】
　　山萸肉【四两】　　　白茯苓
　　丹皮　　　　　　泽泻【各三两】
　　肉桂　　　　　　附子【各一两】
　　右八味为末炼蜜丸如桐子大酒下十五丸日再服
　　【集注】赵献可曰君子观象于坎而知肾中具水火之用今人入房而阳易举者阴虚火动也阳事先痿者命门火衰也眞水竭则隆冬不寒眞火熄则盛夏不热是方也熟地山药泽泻丹皮茯苓山萸皆濡润之品所以能壮水之主肉桂附子辛润之物能于水中补火所以能益火之原水火得其养则肾气复矣
　　喻昌曰金匮用八味丸治脚气上入少腹不仁者脚气即阴气少腹不仁即攻心之渐故用之以驱逐阴邪也其虚劳腰痛少腹拘急小便不利则因劳其肾阴气逆于少腹阻遏膀胱之气化小便不能通利故用之温养下焦以收肾气也其短气有微饮者饮亦阴类阻其胸中之阳自致短气故用之引饮下出以安胸中也消渴病饮水一斗小便亦一斗此肾气不能摄水小便恣出源泉有立竭之势故急用以逆折其水也夫肾水下趋之消证肾气不上升之渴证非用是以蛰防封藏蒸动水气舍此曷从治哉后人谓八味丸为治消渴之圣药得其防矣
　　柯琴曰命门之火乃水中之阳夫水体本静而川流不息者气之动火之用也非指有形者言也然火少则生气火壮则食气故火不可亢亦不可衰所云火生土者即肾家之少火游行其间以息相吹耳若命门火衰少火几于熄矣欲暖脾胃之阳必先温命门之火此肾气丸纳桂附于滋阴剂中十倍之一意不在补火而在微微生火即生肾气也故不曰温肾而名肾气斯知肾以气为主肾得气而土自生也且形不足者温之以气则脾胃因虚寒而致病者固痊即虚火不归其原者亦纳之而归封蛰之本矣崔氏加减八味丸以五味之酸收易附子之辛热肾虚而不寒者宜之也千金方于八味外更加元参之咸寒以助熟地而滋肾加芍药之酸寒助丹皮以滋肝总之为桂附加鎻钥耳以之壮水则有余以之益火恐不足也济生方加牛膝车前以治水肿倍茯苓以辅地黄山药茱萸与泽丹车牛等列随证加减允为得法益阴肾气丸于六味外加当归五味柴胡以治目暗不见化裁愈妙矣

</div>
    <div class="pagination">
<a href="御纂医宗金鉴_page81.html">上一页</a><span>...</span><a href="御纂医宗金鉴_page77.html">77</a><a href="御纂医宗金鉴_page78.html">78</a><a href="御纂医宗金鉴_page79.html">79</a><a href="御纂医宗金鉴_page80.html">80</a><a href="御纂医宗金鉴_page81.html">81</a><span class="current-page">82</span><a href="御纂医宗金鉴_page83.html">83</a><a href="御纂医宗金鉴_page84.html">84</a><a href="御纂医宗金鉴_page85.html">85</a><a href="御纂医宗金鉴_page86.html">86</a><a href="御纂医宗金鉴_page87.html">87</a><span>...</span><a href="御纂医宗金鉴_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
