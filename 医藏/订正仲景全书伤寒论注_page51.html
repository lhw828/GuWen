<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 51 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 51 页/共 63 页</h1>
    <div class="content">　　初来大，阳为之也，故发热；渐渐小，阴为之也，故发厥。更大更热，更小更厥，是其候也。如此者，当以寒热别其厥。恶寒甚，翕翕汗出，咽中痛，是少阴寒厥也；发热多，目赤脉多，睛不了了，是阳明热厥也。寒甚热多之厥，而误发之，则咽痛似伤；而误下之，则两目多闭。凡厥者必下利，寒厥之利，下利清谷也；热厥之利，下利脓血也。此又以利辨厥之寒热也。若以熏蒸取汗，则发身黄，湿热合也。若以火熨取汗，则咽燥，火甚伤津也。若小便利者，则阴未亡，故可救之；小便难者，则阴已亡，为危殆也。

　　【集注】程知曰：言外伤于寒，为湿热之病，不可汗、下、熏、熨也。

　　张璐曰：脉来厥者，知厥逆之寒热交胜也。初来大者，为邪气鼓动；渐渐小，为正气受伤；更来渐渐大，为邪气复进也。盖因其人正气本虚，不能主持，随邪气进退，故其脉亦随邪气进退，忽大忽小也。小便利者，津液未竭；小便难者，津液已绝，为危殆也。

　　伤寒发热，口中勃勃气出，头痛目黄，衄不可制，贪水者必呕，恶水者厥。若下之，咽中生疮，假令手足温者，必下重便脓血。头痛目黄者，若下之，则目闭。贪水者，若下之，其脉必厥，其声嘤，咽喉塞；若发汗，则战栗，阴阳俱虚。恶水者，若下之，则里冷不嗜食，大便完谷出；若发汗，则口中伤，舌上白苔，烦躁，脉数实，不大便六七日，后必便血；若发汗，则小便自利也。

　　【注】伤寒发热，口中勃勃气盛而出，头痛目黄，将欲作衄，衄不可制，以阳邪盛，故衄之甚也。贪水者，水与热搏，故呕也；恶水者，里阴寒盛，故厥也。伤寒发热，口中出气盛者，若下之，热邪入浅，咽中生疮；入深，下重脓血。头痛目黄者，若下之，则两目闭，液伤干涩也。贪水者，若下之，热去水停，故肢厥声嘤，咽喉塞也；若发汗过多亡阳，故战栗，表里俱虚也。恶水者，若下之，里寒更甚，故不嗜食，下利完谷也；若发汗动其虚阳，故口中疮，舌上白苔烦躁也。若脉数有力，不大便而恶水，热在于阴，故六七日后必便血也。

　　若更发其汗，阴阳俱虚，故小便自利也。

　　【集注】程知曰：伤寒发热，热在表也；口中勃勃气出，热在里也。头痛目黄，衄不可制，所感之寒与所郁之热，共蒸于上也。此当以贪水恶水辨之；贪水者，阴虚而热胜，水入而热与之拒，故呕也；恶水者，阳虚而寒胜，水入而阳气不任，故厥也。盖热气挟寒邪上蒸，法当辨寒热多寡而用清解，设不知而妄下之，是强抑之而邪不服，必至咽疮，若手足温而不厥者，其热为胜，必以下而致便脓血也。头痛目黄者，下之则热内陷而目闭，若贪水者，阴虚为寒下所抑，其脉必厥，其声必如嘤儿 塞不扬也。此而更发其汗，则亡阳战栗，阳亦与阴俱虚矣。若恶水者，阳虚，加之寒下，则有里冷不嗜食，大便完谷出之变也。此而更发其汗，则虚阳外发，必口烂、舌白苔而烦躁也。脉数实不大便者，至六七日后当便血，此当下之，若更发其汗，则非惟大便不行，并小便亦为之不利矣。

　　微则为咳，咳则吐涎，下之则咳止，而利因不休；利不休，则胸中如虫啮，粥入则出，小便不利，两胁拘急，喘息为难，颈背相引，臂则不仁，极寒反汗出，身冷若冰，眼睛不慧，语言不休。而谷气多入，此为除中。

　　口虽欲言，舌不得前。

　　【注】阳盛为痰，阳虚为饮，咳而脉微为阳虚之咳，故咳则吐涎饮也。若脉实，下之可也，今脉微，下之寒虚更甚，故咳虽止，而利因不休也。胸中如虫啮，是胃寒虫动，故粥入则出也。下利上吐，中寒也；小便不利，停饮也；两胁拘急，喘息为难，颈背相引，臂则不仁，此皆中外寒饮之证。比之少阴停饮，此无身痛，彼无项背相引，臂则不仁也。若极寒而甚，则反汗出，身冷如冰，目睛不慧，语言不休而死也。以如是之证，而谷气多入，此为除中。口虽欲言，舌短难伸，亦死也。

　　【集注】张璐曰：误下之下利不止，胃中空虚，而反暴食，为除中。少阴虚寒而反冷汗，为外脱，及口虽欲言，舌萎不能前等死证皆起。误下之害如是。

　　脉数者，久数不止，止则邪结，正气不能复，正气却结于脏，故邪气浮之，与皮毛相得。脉数者，不可下，下之必烦，利不止。

　　【注】脉数者，谓久数不止，有热之人也。若脉数动时一止，热仍不退，是邪气结，正气不能复，正气结于脏，邪气浮于外故也。脉虽数促，不可下也，若误下之，则邪热乘虚入里，必烦利不止也。

　　脉浮大，应发汗，医反下之，此为大逆。

　　【注】脉浮大，此为表实之脉，应发其汗，若医误以大为里实而反下之，此为大逆也。

　　【集注】程应旄曰：脉大与脉浮而大，差别盛实，纯在表也，虽有里证，仍宜从表发汗，下之则为大逆。

　　动气在右，不可下；下之则津液内竭，咽燥鼻干，头眩心悸也。动气在左，不可下；下之则腹内拘急，食不下，动气更剧，虽有身热，卧则欲蜷。动气在上，不可下；下之则掌握热烦，身上浮冷，热汗自泄，欲得水自灌。动气在下，不可下；下之则腹胀满，卒起头眩，食则下清谷，心下痞也。

　　【注】动气在右，肺失治矣。下之则肺先虚，津液内竭，故咽燥鼻干，头眩心悸也。动气在左，肝失治矣。

　　下之则肝气益急，故食不下，腹内拘急，动气更剧，表实未减，里虚益甚，故虽有身热，卧则欲蜷也。动气在上，心失治矣。下之则阴液益伤，心火更甚，故掌心握热，烦热汗出，欲得水浇，即有身上浮冷，亦火盛格阴使然也。动气在下，肾失治矣。下之则寒虚内甚，而腹胀满，故卒起头眩，心下痞满，食则下利清谷也。

　　【集注】程应旄曰：动气误下，是为犯脏，左右上下，随其经气而致逆，故禁同汗例。

　　咽中闭塞，不可下；下之则上轻下重，水浆不下，卧则欲蜷，身急痛，下利日数十行。

　　【注】咽中闭寒，燥干肿痛者，少阴阳邪也，宜下之。今不燥干，不肿痛者，少阴阴邪也，不可下，下之则阳愈衰，阴愈盛，故曰上轻下重也。水浆不入，卧欲蜷，身急痛，下利日数十行，中外阳虚也。

　　【集注】张璐曰：言初病咽干闭塞，以其人少阴之真阳素亏，故汗下俱禁，若下之，则少阴虚寒，诸证蜂起矣。

　　程应旄曰：肾邪上逆，故有咽中闭塞之证，下之阳气益虚，阴气益甚，故有上轻下重等证。

　　诸外实者，不可下；下之则发微热。亡脉厥者，当脐握热。

　　【注】诸外实者，里必虚，即有不大便，无所苦之里，亦不可下。若下之，外发之热虽微，内虚之寒则盛，若无脉而厥，当脐握热始暖，亦寒之甚也。

　　【集注】方有执曰：诸外实，指一切之邪在表而言也。发微热，邪入里也。无脉，阳内陷也。

　　程知曰：下之则表邪内陷，外不热而内发微热也。其亡脉而厥者，则寒气内深，惟当脐一握热耳。

　　太阳病，有外证未解，不可下，下之为逆。

　　【注】此重出，以申叮咛告戒之意。

　　【集注】程应旄曰：未解较不解稍异，势虽欲下，仍须俟之。

　　病欲吐者，不可下。呕多虽有阳明证，不可攻之。

　　【注】欲吐者，邪在膈上，可吐之证也。呕多者，邪在少阳，可和之证也。虽具里证，戒人不可先攻下也。

　　夫病阳多者热，下之则硬。

　　【注】阳病里热多者，宜乎下；表热多者，宜乎汗。若表里热多，当两解也。若单下之，表不解则里虚，表热内陷，因作硬也。

　　【集注】张璐曰：阳热证多，即有阳明证见，亦属经证，不可下也。不当下而误下之，则阳邪乘虚内陷，不作结胸，则为痞硬也。

　　程应旄曰：阳病，谓表里热俱多，下之则胃中水竭。其硬也，非转属阳明之硬也。

　　无阳阴强大便硬者，下之，必清谷腹满。

　　【注】亡阳阴盛，燥而无热，虽大便硬者，此乃不大便无所苦之硬也，下之则中寒犹盛，故必利清谷腹满矣。

　　【集注】成无己曰：无阳者，亡津液也。阴多者，寒多也。大便硬，则为阴结。下之虚胃，阴寒内甚，故清谷腹满。

　　方有执曰：阴，以寒言。强，犹言多也。清谷，阴不能化也。腹满阴寒，凝滞而内胀也。

　　伤寒，发热头痛，微汗出，发汗则不识人；熏之则喘，不得小便，心腹满；下之则短气，小便难，头痛背强；加温针则衄。

　　【注】伤寒发热，头痛背强，微汗出，若不恶寒，非温病即邪传阳明也。若误发汗，不成风温，外热如灼，必成阳明，热甚神昏不识人也。以火熏、温针劫之，火气入里，壅塞于胸则喘，于腹则满也。火伤卫分津液，则不得小便，火伤营分血脉，则必作衄也。若下之，则中气伤，故气短；津液伤，故小便难也。

　　【集注】程应旄曰：此证近于温，有热无寒，汗下温针，均在所禁也。

　　下利脉大者，虚也，以强下之故也。设脉浮革，因尔肠鸣者，属当归四逆汤。

　　【注】下利脉大，里虚也，以其不当下而强下之故也。设脉浮革者，谓脉浮大，按之空虚，表急里虚，因尔肠鸣，属当归四逆汤，和其表而温其里也。

　　【集注】成无己曰：浮为虚，革为寒，寒虚相搏，则肠鸣，与当归四逆汤。

　　卷十六

　　平脉法

　　平脉者，平人不病之脉也。如四时平脉，五脏平脉，阴阳同等平脉之类是也。人病则脉不得其平矣。如四时太过不及，阴阳脏腑，相乘相侮，及百病相错，生死不平之脉之类是也。平者又准之谓也。言诊者，诚能以诸平脉准诸不平之脉，则凡太过不及之差，呼吸尺寸之乖，莫不了然于心手之间，而无少差谬。然后可以伤寒之脉，准诸坏病；亦可以诸坏病之脉，准之伤寒，诚所谓一以贯之而余者已。

</div>
    <div class="pagination">
<a href="订正仲景全书伤寒论注_page50.html">上一页</a><span>...</span><a href="订正仲景全书伤寒论注_page46.html">46</a><a href="订正仲景全书伤寒论注_page47.html">47</a><a href="订正仲景全书伤寒论注_page48.html">48</a><a href="订正仲景全书伤寒论注_page49.html">49</a><a href="订正仲景全书伤寒论注_page50.html">50</a><span class="current-page">51</span><a href="订正仲景全书伤寒论注_page52.html">52</a><a href="订正仲景全书伤寒论注_page53.html">53</a><a href="订正仲景全书伤寒论注_page54.html">54</a><a href="订正仲景全书伤寒论注_page55.html">55</a><a href="订正仲景全书伤寒论注_page56.html">56</a><span>...</span><a href="订正仲景全书伤寒论注_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
