<!DOCTYPE html>
<html>
<head>
    <meta charset="UTF-8">
    <title>古今医鉴 - 第 2 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 2 页/共 102 页</h1>
    <div class="content">　　脉体捷法

　　浮脉按之不足，轻举有余，满指浮上曰浮。为风虚运动之候、为病在表、为风应人迎、为气应气口、为热、为痛、为呕、为胀、为痞、为喘、为满不食。浮大为伤风鼻塞；浮滑疾为宿食；浮大长为风弦癫疾；浮细而滑为伤饮。

　　芤脉浮大而软，按之中空旁实，如按葱叶，中心空虚曰芤。为失血之候。大抵气有余，血不足，血不能充气，故虚而大，若芤之状。

　　滑脉往来流利，应指圆滑如珠曰滑。为血实气壅之候。盖不胜于气也。为呕吐、为痰逆、为宿食、为经闭。滑而不断绝者，经不闭；其有断绝者，经闭也。上为吐逆，下为气结。滑数为热结。

　　实脉浮、中、沉三字皆有力曰实。为三焦气满之候。为热、为呕、为痛、为气塞、为气聚、为食积、为利、为伏阳在内。

　　弦脉端直以长，如弦隐指曰弦。为气血收敛不舒之候。为阳之伏阴，或经络间为寒所滞、为痛、为饮、为疟、为疝、为拘急、为寒热、为血虚盗汗、为寒凝气结、为冷痹、为劳倦。弦数为劳疟，弦紧为恶寒，双弦胁痛，弦长为积，随左右上下。

　　紧脉举按急数，指下如牵绳转索之状，曰紧。为邪风激搏伏于荣卫之间。为寒、为痛。浮紧为伤寒身痛；沉紧为腹中有寒，为风痫；紧数为寒热。

　　洪脉极大，在指下来大去长而满指曰洪。为荣卫大热血气燔灼之候、为表里皆热、为烦、为满、为咽干、为大小便不通。洪实为癫；洪紧为痈疽喘急，亦为胀满不食。

　　微脉极细而软，无浮沉之别曰微。为血气俱虚之候。为虚弱、为呕、为泄、为虚汗、为拘急、为崩漏败血不止。微弱为少气，浮而微者为阳不足，主脏寒下痢。

　　沉脉轻手不见，重手乃得曰沉。为阴逆阳郁之候。为气、为水、为寒、为喘、为停饮、为 瘕、为胁胀、为厥逆、为洞泄。沉细为少气，臂不能举；沉迟为痼冷；沉滑为宿食；沉伏为霍乱。沉而数主内热；沉而迟主内寒；沉而弦主心腹冷痛。

　　缓脉举按大而慢，一息四至曰缓。为风、为虚、为痹、为弱、为疼。在上为项强、在下为脚弱。浮缓、沉缓血气弱。

　　涩脉按之则散而复来，举之则细而不足曰涩。为气多血少之候。为血痹、为亡汗、为伤精。女人有孕为胎漏，无孕为败血病。

　　迟脉呼吸之间脉仅三至，随浮沉而见曰迟。为阴盛阳虚之候。

　　为寒、为痛。浮而迟，表有寒；沉而迟，里有寒。居寸为气不足，居尺为血不足。气寒则缩，血寒则凝。

　　伏脉轻手取之绝然不见，重手取之亦不得，必按至于骨乃见曰伏。为阴阳潜伏、关格闭寒之候。为积聚、为疝瘕，为霍乱、为溏泄、为停食、为荣卫气闭而厥逆。关前得之为阳伏，关后得之为阴伏。

　　濡脉极软而浮细，轻手乃得，不任寻按曰濡。为血气俱不足之候。为虚、为痹、为少气、为无血，为自汗、为下冷。

　　弱脉极软而沉细，按之欲绝指下曰弱。由精气不足，故脉痿弱而不振也。为元气虚损、为痿弱不同、为痼冷、为哄热、为泄精、为虚汗。

　　长脉按之则洪大而长，出于木位曰长。气血俱有余也。为阳毒内蕴，三焦烦郁、为壮热。若伤寒得长脉，欲汗出而自解也。

　　短脉两头无，中间有，不及本位曰短。为气不足，以前导其血也。为阴中伏阳、为三焦气壅、为宿食不消。

　　虚脉按之不足，迟大而软，轻举指下豁然而空曰虚。为气血两虚之候。为暑、为烦满多汗、为恍惚多惊、为小儿惊风。

　　促脉按之来去数，时一止复来曰促。阳独盛而阴不能相和也，或怒逆上，亦令脉促。为气 、为狂闷、为瘀血发狂。又为气、血、饮、食、痰。盖先以气热脉数，而五者或有一流滞乎其间，则因之而为促。

　　结脉按之往来迟缓，时一止复来曰结。阴独盛而阳不能相入也。为 结、为七情所郁。浮结为寒邪滞经，沉结为积气在内。又为气、血、饮、食、痰。盖先以气寒脉缓，而五者或一有流滞于其间，则因之而为结。故张仲景谓结、促皆病脉，然渐加即死，渐退即生。

　　代脉动而中止，不能自还，因而复动，由是复止，寻之良久，乃复强起曰代。主形容羸瘦，口不能言。若不因病而人羸瘦，其脉代止，是一脏无气，他脏代之，真危亡之兆也。若因病而气血骤损，以致元气不续，或风家、痛家、脉见代止，只为病脉。故伤寒家亦有心悸而脉代者，心腹痛亦有结涩止代不匀者。盖凡痛之脉，不可准也。又妊娠亦有脉代，此必二月胎也。

　　牢脉沉而有力，动而不移曰牢。为里实表虚，胸中气促为劳伤痿极，大抵近乎无胃气，故诸家皆以为危殆，亦有骨间疼痛，气居于表。

　　动脉状如豆大，厥厥动摇，寻之有，举之无，不往不来，不离其处，多于关部见之。为痛、为惊、为虚劳体痛、为崩、为泄利。阳动则汗出，阴动则发热。

　　细脉按之则萦萦如蛛丝，如欲绝，举之如无而似有，且微曰细。盖血冷气虚，不足以充故也。为元气不足，乏力无精，内外俱冷，痿弱洞泄，忧劳过度。为伤湿、为积、为病，在内及在下。

　　数脉一息六至，过平脉两至曰数。为烦满。上为头疼上热；中为脾热口臭，胃翻呕逆。左关为肝热目赤，右尺为小便赤黄，大便闭涩。浮数，表有热；沉数，里有热。

　　散脉举之则似浮而散大无力；按之则满指散而聚，来去不明，漫无根底，为气血耗散，脏腑气绝，在病脉主阳虚不敛，又主心气不足。

　　卷之一　脉诀

　　诸脉相类

　　微与濡、弱相类。极软而浮细曰濡；极软而沉细曰弱；极细而软，无浮沉之别者，微脉也。微与涩、结何以别？细而短，又迟于微，来往蹇滞曰涩；细而稍大，常有曰细；细稍长，似有似无曰微。

　　缓与迟二脉相类。缓脉大而慢，迟脉细而衰；缓者卫有余而营不足，迟者阴气盛而阳气衰。二诊不同，迟脉一息三至，缓脉一息四至是也。

　　卷之一　脉诀

　　止脉

　　诸脉有止者，涩、促、结、代也。脉细而迟往来难，时一止者为涩；脉来数，时一止者，为促；脉来缓，时一止者，为结。

　　卷之一　脉诀

　　分人迎气口脉诀

　　《脉赞》曰：关前一分，人命之主。左为人迎，右为气口。神门决断，在两关后。故曰人迎紧盛则伤于寒，气口紧盛则伤于食，此人迎、气口所以有内伤、外感之辨也。

　　左为人迎，以候天之六气，风、寒、暑、湿、燥、火之外感者也。人迎浮盛则伤风，紧盛则伤寒，虚弱则伤暑，沉细则伤湿，虚数则伤热，皆外所因，法当表散渗泄则愈。

　　右为气口，以候人之七情，喜、怒、忧、思、悲、恐、惊，内伤之邪。其喜则脉散，怒则脉激，忧则脉涩，思则脉结，悲则脉紧，恐则脉沉，惊则脉动，皆内所因。看与何部相应，即知何脏何经受病，方乃不失病机，法当温顺以消平之。其如诊按表里，名义情状，姑如后说。但《经》所谓，神者，脉之主；脉者，血之府；气者，神之御。脉者，气之使，长则气治，短则气病，数则烦心，大则病进。

　　文藻虽雅，义理难明。动静之辞；有博有约。博则二十四字，不滥丝毫；约则浮、沉、迟、数，总括纲纪，辞理粲然。浮为风，为虚；沉为湿，为实。迟为寒，为冷；数为热，为燥。风、寒、湿、热属于外，虚、实、冷，燥属于内，内外既分，三因须别，学人宜详观览，不可惮烦也。

　　卷之一　脉诀

　　内因脉

　　（喜怒忧思悲恐惊，内应气口）

　　喜则伤心脉必虚，思伤脾结脉中居，因忧伤肺脉必涩，怒气伤肝脉便濡，恐则于肾脉沉是，缘惊伤胆动相须，脉紧因悲伤胞络，七情气口内因之。

　　卷之一　脉诀

　　外因脉

　　（风寒暑湿燥火，外应人迎）

　　紧则伤寒肾不移，虚因伤暑向胞推，涩缘伤燥须观肺，细缓伤湿要观脾，浮则伤风肝部应，弱为伤火察心知，六部各脉须当审，免使将寒作热医。

　　卷之一　脉诀

</div>
    <div class="pagination">
<a href="古今医鉴.html">上一页</a><a href="古今医鉴.html">1</a><span class="current-page">2</span><a href="古今医鉴_page3.html">3</a><a href="古今医鉴_page4.html">4</a><a href="古今医鉴_page5.html">5</a><a href="古今医鉴_page6.html">6</a><a href="古今医鉴_page7.html">7</a><span>...</span><a href="古今医鉴_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
