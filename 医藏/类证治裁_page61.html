<!DOCTYPE html>
<html>
<head>
    <meta charset="UTF-8">
    <title>类证治裁 - 第 61 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 61 页/共 115 页</h1>
    <div class="content">　　仲景以葛根汤治刚痉，杜太阳项强，渐成阳明胸满之势也。以栝蒌桂枝汤治柔痉，润太阳既耗之液，使经气通，散风行湿也。以大承气汤治里症，以热邪入内，故直攻其胃而邪散也。

　　薛立斋曰：痉以有汗无汗辨刚柔，又以厥逆不厥逆辨阴阳，仲景虽曰痉皆身热足寒，然阳症不厥逆，其厥逆者，皆阴症也。

　　张介宾曰：筋脉拘急，故反张，血液枯燥，故筋挛。观仲景云：太阳病发汗太多，则致痉。风病下之则成痉。疮家不可发汗，汗之则痉。可知误汗伤液，误下伤阴，阴液伤而筋失所滋也。如中风之痉，必年力衰残，阴之败也。产归之痉，必去血过多，冲任竭也。溃疡之痉，必血随脓化，营气涸也。小儿之痉，或风热伤阴，为急惊，或吐泻亡阴，为慢惊，此虽不因误治，而总属阴虚之症。治此症者先以气血为主，邪甚者或兼治邪，若邪微则急培元气，元气复，血脉自行，微邪自去。若从风治，难乎免矣。

　　丹溪曰：痉与痫相似而不同，痫病身软，时苏。痉病身强直不时苏，甚有昏冒而遂亡者。

　　卷之五　痉症论治

　　痉症脉候

　　太阳病发热，脉沉而细，名曰痉，为难治。痉脉按之紧如弦，直上下行。痉病发其汗已，其脉如蛇。

　　腹暴胀大者为欲解，脉如故，反伏弦者痉。（《金匮》）痉脉皆沉伏弦紧，但阳缓阴急，则久久拘挛，阴缓阳急，则反张强直。二症各异，不可不别。（《三因》）

　　卷之五　痉症论治

　　附方

　　〔刚痉〕葛根汤 见二卷汗。

　　〔柔痉〕栝蒌桂枝汤 桂枝汤见四卷疟，加栝蒌。

　　〔宜下〕大承气汤 见一卷温。

　　〔宜和〕小柴胡汤 见一卷温。

　　〔太阴〕术附汤 术 附 草 姜〔少阴〕参附汤 参 附 姜〔厥阴〕 附汤 附 姜〔血虚〕大营煎 见三卷关格。

　　〔兼火〕一阴煎 见二卷咳嗽。

　　〔火盛〕保阴煎 二地 白芍（各二钱） 山药 续断 黄芩 黄柏（各钱半） 生甘草（一钱）

　　〔火盛〕玉女煎 见一卷温。

　　〔汗多〕三阴煎 见二卷汗。

　　〔兼火〕当归六黄汤 见二卷衄血。

　　〔痰火〕栝蒌枳实汤 蒌 枳 栀 贝 桔 参 苓 陈 芩 归 麦冬 苏子〔风痰〕祛风导痰汤 导痰汤见一卷中风，此再加羌 防术 姜汁 竹沥〔呕泻〕胃关煎 熟地 山药（各三钱） 扁豆 白术（各二钱） 姜草（各一钱） 茱萸（五分）

　　〔吐泻〕温胃饮 见一卷中风。

　　〔产后〕十全大补汤 见一卷中风。

　　〔暑风〕三物香薷饮 见一卷中风。

　　〔温邪〕复脉汤 见一卷中风。

　　〔祛风〕小续命汤 见一卷中风。

　　卷之五　痉症论治

　　痉脉案

　　服侄 少阴伏邪，夏至后发协热下利，口干脉数，舌绛目红，谵烦躁扰。服蔗梨西瓜等汁，转益狂躁，神昏不寐，症由心营受烁，势必液涸成痉。先用鲜菖蒲根汤下至宝丹开窍涤痰，二服神识略清，但指臂动掣，胫膝不温，痉厥已露，宵分齿噤口 。摇头直视。此火风入筋劫烁血液，热深厥深之象。急救营液以熄火风。

　　用阿胶（水化）、生地、犀角（汁）、麦冬、钩藤、木瓜、山栀、石斛、生藕汁煎，日再服，症定脉数减。

　　去犀角，加生龟甲、龙胆草专退肝胆风热，渐平。同时一侄孙，症同脉更沉数，饮以腊雪汤、西瓜汁，暂定。

　　超时辄复躁扰谵妄，服至宝丹稍静。予一见其舌干薄，齿如灰糕，决其肾水枯竭，勉用方。诸水煎生地、犀角、生龟甲、元参、石斛等，热势辄定，然卒不救。可知温热症由伏邪内发者，多死于阴虚水涸之体也。

　　卷之五

　　眩晕论治

　　头为诸阳之会，烦劳伤阳，阳升风动，上扰巅顶。耳目乃清空之窍，风阳旋沸，斯眩晕作焉。良由肝胆乃风木之脏，相火内寄，其性主动主升。或由身心过动，或由情志郁勃。或由地气上腾，或由冬藏不密。或由高年肾液已衰，水不涵木。或由病后精神未复，阴不吸阳，以至目昏耳鸣，震眩不定，甚则心悸舌辣，肢麻筋惕，寤不成寐，动则自汗，起则呕痰。无痰不作眩。此经所谓诸风掉眩，皆属于肝也。顾内风肆横，虚阳上升，非发散可解，非沉寒可清，与治六气风火大异。法宜辛甘化风，或甘酸化阴。叶氏所谓缓肝之急以熄风，滋肾之液以驱热，肝风既平，眩晕斯止。条其治法，如上焦窍络火郁，用羚羊角、山栀、连翘、天花粉、丹皮、生地、桑叶、钩藤、天麻以泄热，从胆治也。如中虚风阳扰胃，用人参、山药、黄 、小麦、炙草、龙眼肉以填补，从胃治也。肝风内扰，阳明正当其冲，故须补中。如下元水涸火升，用阿胶、熟地、石斛、何首乌、杞子、天冬、黑芝麻、磁石、五味子以摄纳，从肝肾治也。其阳冒不潜，用牡蛎、淡茶、龟甲。

　　痰多作眩，用茯苓、川贝、橘红、竹沥、姜汁。心悸不寐，用枣仁、麦冬、茯神、龙骨。厥阳不敛，用萸肉、白芍、牛膝炭。土被木克，呕吐不食，宜泄肝安胃，用橘白、木瓜、半夏曲、茯苓。动怒郁勃，痰火风交炽，用二陈汤下龙荟丸。至于熄风之品，如甘菊炭、煨天麻、钩藤之属，皆可随症加入者也。

　　卷之五　眩晕论治

　　附方

　　〔除痰〕二陈汤 见一卷中风。

　　〔泻火〕龙荟丸 见一卷火。

　　卷之五　眩晕论治

　　眩晕脉案

　　褚氏 高年头晕，冬初因怒猝发，先怔忡而眩仆，汗多如洗，夜不能寐，左寸关脉浮大无伦。此胆气郁勃，煽动君火，虚阳化风，上冒巅顶所致。用丹皮、山栀（各钱半）、甘菊、白芍（俱炒。各三钱）、钩藤、茯神（各三钱）、柏子仁、枣仁（生研。各八分）、桑叶（二钱）、浮小麦（二两）、南枣（四枚）二服悸眩平，汗止熟寐矣。随用熟地、潞参、五味、茯神、麦冬、莲子、白芍，数服全愈。凡营液虚，胆火上升蒙窍，须丹、栀、钩藤、桑叶以泄热，炒菊、芍以熄风和阳，再加茯神、枣仁、柏子仁、小麦以安神凉心，风静汗止，必收敛营液为宜。

　　丰氏 眩晕痞呕，多酸苦浊沫，肝木乘土，胃虚食减，瘀浊不降，得虚风翔，则倾溢而出，厥阳上冒，清窍为蒙，故眩晕时作。诊脉涩小数，两寸尤甚。先用降浊熄风。栝蒌霜、苏子、半夏、茯苓、杏仁、天麻、甘菊炭、钩藤、橘皮，诸症平，思纳食矣。又照原方去苏子、杏仁、钩藤，加茯神、莲子、钗石斛、荷叶煎汤，十数服而安。

　　室人 烦劳伤阳，无寐耳鸣，头晕欲呕，伏枕稍定，虚阳上巅，风动痰升，眩呕乃作。宜潜阳熄风。牡蛎（ 研），白芍、五味、甘菊炭、天麻（煨）、半夏（青盐炒）、生地（炒）、茯神、枣仁、桑叶，二服随愈。

　　肖 劳力先曾失血数次，近日头眩耳鸣目昏，心悸脘闷，两尺浮大弦劲。相火易炎，龙雷失制，痰随火乘，上乾清窍，所谓无痰不作眩悸也。养阴潜阳。淡菜、牡蛎、熟地炭、石斛、甘菊、白芍、贝母、茯神，数服得效后，宜服六味丸。

　　许氏 中年经行太多，目眩头晕。用摄阴和阳。熟地、白芍、甘菊（俱炒。各二钱）、当归（醋炒八分）、丹皮、牡蛎粉（各钱半）、甘草（炙黑，一钱）、嫩桑叶（三钱）、红枣（三枚），二服愈。

　　王 伏暑病后失调，脉虚疾，头晕热渴而烦，虚风上巅，议苦辛泄热，佐以甘润。山栀、甘菊、丹皮、麦冬、钗斛、天麻（煨）、党参、花粉、甘草、嫩桑叶，二服而愈。

　　堂兄 寤后舌辣，津不上朝，头眩肢麻，阳升风动。主和阳熄风，佐酸味以生津。鲜生地、玉竹、石斛、白芍、五味、花粉、乌梅、甘菊炭、牡蛎粉、桑枝、黑芝麻，常服效。

　　姜 弱冠劳力伤阳，神疲头眩，发热口苦，食减呕浊，两寸脉数，厥气上冒，有风翔浪涌之势，治以镇阳泄浊。牡蛎、白芍、茯神、橘红、制半夏、吴茱萸、甘菊炭、金器同煎，二服浊降呕止，脉仍小数，头目不清，缘春温胆火上升。仿叶氏泄胆热法。丹皮、嫩桑叶、荷叶边、钩藤、白芍（生）、山栀、生地炭，数服眩除热减，去桑叶、生地炭，加玉竹、茯神、杞子（焙）、山药、熟地（俱炒）、潞参、莲、枣，脉平。

</div>
    <div class="pagination">
<a href="类证治裁_page60.html">上一页</a><span>...</span><a href="类证治裁_page56.html">56</a><a href="类证治裁_page57.html">57</a><a href="类证治裁_page58.html">58</a><a href="类证治裁_page59.html">59</a><a href="类证治裁_page60.html">60</a><span class="current-page">61</span><a href="类证治裁_page62.html">62</a><a href="类证治裁_page63.html">63</a><a href="类证治裁_page64.html">64</a><a href="类证治裁_page65.html">65</a><a href="类证治裁_page66.html">66</a><span>...</span><a href="类证治裁_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
