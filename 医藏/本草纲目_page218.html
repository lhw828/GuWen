<!DOCTYPE html>
<html>
<head>
    <meta charset="UTF-8">
    <title>本草纲目 - 第 218 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 218 页/共 603 页</h1>
    <div class="content">　　【正误】弘景曰：香蒲方药不复用，人无采者，南海人亦不复识。江南贡菁茅，一名香茅，以供宗庙缩酒。或云是薰草，又云是燕麦，此蒲亦相类耳。

　　恭曰：陶氏所引菁茅，乃三脊茅也。香茅、燕麦、薰草，野俗皆识，都非香蒲类也。蒲一名蒲笋（《食物》）、蒲儿根（《野菜谱》）。

　　【气味】甘，平，无毒。时珍曰：寒。

　　【主治】五脏心下邪气，口中烂臭，坚齿明目聪耳。久服轻身耐老（《本经》）。去热燥，利小便（宁原）。生啖，止消渴（汪颖）。补中益气，和血脉（《正要》）。捣汁服，治妊妇劳热烦躁，胎动下血（时珍。出《产乳》）。

　　【附方】旧一新一。

　　妒乳乳痈：蒲黄草根捣封之，并煎汁饮及食之。（昝殷《产宝》）热毒下痢：蒲根二两，粟米二合，水煎服，日二次。（《圣济总录》）

　　草部第十九卷　草之八（水草类二十三种）

　　蒲黄

　　（《本经》上品）【修治】 曰：凡使勿用松黄并黄蒿。其二件全似，只是味 及吐人。真蒲黄须隔三重纸焙令色黄，蒸半日，却再焙干用之妙。

　　大明曰：破血消肿者，生用之；补血止血者，须炒用。

　　【气味】甘，平，无毒。

　　【主治】心腹膀胱寒热，利小便，止血，消瘀血。久服轻身益气力，延年神仙（《本经》）。治痢血，鼻衄吐血，尿血泻血，利水道，通经脉，止女子崩中（甄权）。妇人带下，月候不匀，血气心腹痛，妊妇下血坠胎，血运血症，儿枕急痛，颠扑血闷，排脓，疮疖游风肿毒，下乳汁，止泄精（大明）。凉血活血，止心腹诸痛（时珍）。

　　【发明】弘景曰：蒲黄，即蒲厘花上黄粉也。甚疗血。《仙经》亦用之。

　　宗 曰：汴人初得，罗去滓，以水调为膏，擘为块。人多食之，以解心脏虚热，小儿尤嗜之。过月则燥，色味皆淡，须蜜水和。不可多食，令人自利，极能虚人。

　　时珍曰：蒲黄，手足厥阴血分药也，故能治血治痛。生则能行，熟则能止。与五灵脂同用，能治一切心腹诸痛，详见禽部寒号虫下。按许叔微《本事方》云：有士人妻舌忽胀满口，不能出声。一老叟教以蒲黄频掺，比晓乃愈。又《芝隐方》云：宋度宗欲赏花，一夜忽舌肿满口。蔡御医用蒲黄、干姜末等分，干搽而愈。据此二说，则蒲黄之凉血活血可证矣。盖舌乃心之外候，而手厥阴相火乃心之臣使，得干姜是阴阳相济也。

　　【附方】旧十四，新十一。

　　舌胀满口：方见上。

　　重舌生疮：蒲黄末，敷之。不过三上瘥。（《千金方》）肺热衄血：蒲黄、青黛各一钱，新汲水服之。或去青黛，入油发灰等分，生地黄汁调下。

　　（《简便单方》）吐血唾血：蒲黄末二两，每日温酒或冷水服三钱妙。（《简要济众方》）幼儿吐血：蒲黄末，每服半钱，生地黄汁调下，量儿大小加减。或入发灰等分。（《同上》）。

　　小便出血：方同上。

　　小便转胞：以布包蒲黄裹腰肾，令头致地，数次取通。（《肘后方》）。

　　金疮出血闷绝：蒲黄半两，热酒灌下。（危氏方）瘀血内漏：蒲黄末二两，每服方寸匕，水调下，服尽止。（《肘后方》）。

　　肠痔出血：蒲黄末方寸匕，水服之，日三服。（《肘后方》）。

　　鼠奶痔疮：蒲黄末，空心温酒服方寸匕，日三。（《塞上方》）。

　　脱肛不收：蒲黄，和猪脂敷，日三、五度。（《子母秘录》）。

　　胎动欲产：日月未足者蒲黄二钱，井华水服。（《同上》）。

　　产妇催生：蒲黄、地龙（洗焙）、陈橘皮等分，为末，另收。临时各抄一钱，新汲水调服，立产。此常亲用甚妙。（唐慎微方）。

　　胞衣不下：蒲黄二钱。井水服之。（《集验方》）。

　　产后下血，羸瘦迨死。蒲黄二两，水二升，煎八合，顿服。（《产宝方》）。

　　产后血瘀：蒲黄三两。水三升，煎一升，顿服。（《梅师方》）。

　　儿枕血瘕：蒲黄三钱。米饮服。（《产宝》）。

　　产后烦闷：蒲黄方寸匕，东流水服，极良。（《产宝》）。

　　坠伤扑损：瘀血在内，烦闷者。蒲黄末，空心温酒服三钱。（《塞上方》）。

　　关节疼痛：蒲黄八两，熟附子一两。为末。每服一钱，凉水下，日一。（《肘后方》）。

　　阴下湿痒：蒲黄末，敷三、四度瘥。（《千金方》）。

　　耳出脓：蒲黄末，掺之。（《圣惠》）。

　　口耳大衄：蒲黄、阿胶（炙）各半两。每用二钱，水一盏，生地黄汁一合，煎至六分，温服耳中出血：蒲黄炒黑研末，掺入。（《简便方》）。

　　滓大明曰：蒲黄中筛出赤滓，名曰蒲萼也。

　　【主治】炒用涩肠，止泻血、血痢，妙（大明）。

　　草部第十九卷　草之八（水草类二十三种）

　　菰

　　（《别录》下品）【释名】茭草（《说文》）、蒋草。

　　时珍曰：按：许氏《说文》：菰本作 ，从瓜谐声也。有米谓之凋菰，已见谷部菰米下。

　　江南人呼菰为茭，以其根交结也。蒋义未详。

　　【集解】保升曰：菰根生水中，叶如蔗、荻，久则根盘而浓。夏月生菌堪啖，名菰菜。

　　三年者，中心生白苔如藕状，似小儿臂而白软，中有黑脉，堪啖者，名菰首也。

　　藏器曰：菰首小者，擘之内有黑灰如墨者，名乌郁，人亦食之。晋张翰思吴中 、菰，即此也。

　　颂曰：菰根，江湖陂泽中皆有之。生水中，叶如蒲、苇辈，刈以秣马甚肥。春末生白茅如笋，即菰菜也，又谓之茭白，生熟皆可啖，甜美。其中心如小儿臂者，名菰手。作菰首者，非矣。《尔雅》云：出隧，蘧蔬。注云：生菰草中，状似土菌，江东人啖之，甜滑。即此也。

　　故南方人至今谓菌为菰，亦缘此义。其根亦如芦根，冷利更甚。二浙下泽处，菰草最多。其根相结而生，久则并土浮于水上，彼人谓之菰葑。刈去其叶，便可耕莳，又名葑田。其苗有茎梗者，谓之菰蒋草。至秋结实，乃雕胡米也。岁饥，人以当粮。

　　宗 曰：菰乃蒲类。河朔边人，止以饲马作荐。八月开花如苇。结青子，合粟为粥食，甚济饥。杜甫所谓“波漂菰米沉云黑”者，是也。

</div>
    <div class="pagination">
<a href="本草纲目_page217.html">上一页</a><span>...</span><a href="本草纲目_page213.html">213</a><a href="本草纲目_page214.html">214</a><a href="本草纲目_page215.html">215</a><a href="本草纲目_page216.html">216</a><a href="本草纲目_page217.html">217</a><span class="current-page">218</span><a href="本草纲目_page219.html">219</a><a href="本草纲目_page220.html">220</a><a href="本草纲目_page221.html">221</a><a href="本草纲目_page222.html">222</a><a href="本草纲目_page223.html">223</a><span>...</span><a href="本草纲目_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
