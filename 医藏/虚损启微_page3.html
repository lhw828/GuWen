<!DOCTYPE html>
<html>
<head>
    <meta charset="UTF-8">
    <title>虚损启微 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>虚损启微 - 第 3 页/共 10 页</h1>
    <div class="content">　　陆宣公见古方，必手抄录。范希文自以不为良相，当为良医。余寝瘵也久，倦于文史方书，于虚损一症，尤加体会，自救也因以救人，肱盖三折矣。岁壬申，随侍山阳官署，暇辄以己意条疏数语，积而成卷。或亦启微之论，发古人之所未发，而其方则仍采诸古，古即不宜于今，斟酌之，增减之，神而明之，存其人也。

　　重九后三日，病夫洪炜识于淮署之饮默轩

　　[卷上] 经义 

　　上古天真论曰：今时之人，以酒为浆，以妄为常，醉以入房，以欲竭其精，以耗散其真，不知持满，不知御神，务快其心，逆于生乐，起居无节，故半百而衰也。

　　本神篇曰：五脏主藏精者也，不可伤，伤则失守而阴虚，阴虚则无气，无气则死矣。

　　故智者至，长生生气通天论曰：凡阴阳之要，阳密乃固，两者不和，若春无秋，若冬无夏。（犹四时之缺一，精宣明五气论曰：久视伤血，久卧伤气，久坐伤肉，久立伤骨，久行伤筋。

　　痹论曰：阴气者，静则神藏，躁则消亡。

　　五癃津液别篇曰：阴阳不和，则使液溢，而下流于阴，髓液皆减而下，下过度则虚，背痛而胫酸。（阴阳不和，则精气俱乱，不相统摄故液溢于下，而流泄阴窍，以至真阴日损，腰痛胫酸，此即劳瘵之渐也。）调经论曰：阳虚则外寒，阴虚则内热。

　　卫气篇曰：下虚厥，上虚则眩。

　　通评虚实论曰：所谓气虚者，言无常也。（声音不能接续。）尺虚者，行步然。（，音匡，怯弱也。尺虚则下虚。）脉虚者，不象阴也。（气口独为五脏主藏，为阴而在里，今其脉中空不象阴矣。）如此者，滑则生，涩则死也。

　　脏气法时论曰：肝虚，则目KTKT（音荒）无所见。耳无所闻，（胆脉，从耳后入耳中。）善恐如而痛。（心主血，血虚不能荣养筋脉。胸腹腰胁，皆手少阴厥阴脉所及，故病见于此。）脾虚，则腹满，肠鸣飧（音孙）泄，食不化。肺虚，则少气不能报息。（呼吸难于接续。）耳聋，（络会耳中。）嗌干，（脉循喉咙。）肾虚，则胸中痛，大腹小腹痛。（肾脉夹脐上行，从肺出，络心注胸中。）清厥，（精不化气。）意不乐。（心肾不交，膻中拂郁。）口问篇曰：上气不足，脑为之不满，耳为之苦鸣，头为之苦倾，目为之眩，中气不足，溲便音乐同义。）脉要精微论曰：言而微，终日乃复言者，此夺气也。（肺脏失守。）衣被不敛，言语善恶，不（脾脏失守。）水泉不止者，是膀胱不藏也。（肾脏失守。）得守者生，失守者死。夫五脏者，身之强也。头者，精明之腑。（五脏六腑之精气，皆上升于头。）头倾视深，（目限无光，）精神将夺矣。背者，胸中之府。（背乃脏俞所系。）背曲肩随，腑将坏矣。腰者，肾之腑。转摇不能，肾将惫矣。膝者，筋之府。屈伸不能，行则偻（音吕）附，筋将惫矣。骨者，髓之腑。

　　不能久立，行则振掉，骨将惫矣。

　　经脉篇曰：手太阴气绝则皮毛焦。太阴者，行气温于皮毛者也。故气不荣，则皮毛焦焦则津液去皮节，津液去皮节者，则爪枯毛折，毛折者，则毛先死。丙笃丁死，火胜金也。

　　手少阴气绝则脉不通，脉不通则血不流，血不流则髦色不泽，故其面黑如漆柴者，血先死。

　　壬笃癸死，水胜火也。足太阴气绝者，则脉不荣肌肉。唇舌者，肌肉之本也。脉不荣则肌肉软，肌肉软则舌萎，（枯蔫）人中满，人中满则唇反，唇反者肉先死。甲笃乙死，木胜土也。

　　足少阴气绝则骨枯。少阴者，冬脉也，伏行而濡骨髓者也。故骨不濡，则肉不能着也，骨肉不相亲，则肉软却，肉软却，故齿长而垢，发无泽，发无泽者，骨先死。戊笃已死，土胜水也。足厥阴气绝则筋绝。厥阴者，肝脉也。肝者筋之合也，筋者聚于阴器而脉络于舌本也。

　　故脉弗荣则筋急，筋急则引舌与卵，故唇青舌卷，卵缩则筋先死。庚笃辛死，金胜木也。五阴气俱绝，则目系转，转则目运，（五脏之精，皆上注目。）目运者，为志先死，（志藏于肾，阴之神也。）志先死则远一日半死矣。六阳气绝，则阴与阳相离，离则腠理发泄，绝汗乃出，故旦占夕死，夕占旦死。

　　方盛衰论曰：至阴虚天气绝，（阴虚则无以升，不升则天气亦绝而不降。）至阳盛地气（阳亢则不能降，不降则地气不足而不升。）形弱气虚死，形气有余，脉气不足死，（脏气先坏。）脉气有余，形气不足生。

　　三部九候论曰：五脏已败，其色必夭，夭必死矣。形盛脉细，少气不足，以息者危。（余而内不足，枝叶盛而根本伤也。）形瘦脉大，胸中多气者死。（阴气败而孤阳独留。）形肉已脱，九候虽调犹死。（脾气脱也。）平人气象论曰：臂多青脉曰脱血，尺脉缓涩，谓之解亦。（音懈迹，困倦难状之名也。

　　）安卧脉盛，谓之脱血，（邪盛，卧必不安，今脉盛而卧安，知非气分阳邪，而为阴虚脱血也。亦指尺脉言。）尺涩脉滑，谓之多汗，（尺肤涩则营血少，尺脉滑则阴火盛，阳盛阴虚故多汗。

　　）尺寒脉细，谓之后泄。（尺肤寒，脾阳衰，尺脉细肾阳衰，脾肾虚寒故后泄。）脉尺粗常热者，谓之热中。（尺粗则真阴不足，常热则阴火有余，故为热中。）论疾诊尺篇曰：尺肉弱者，当病解安卧。（尺肉弱者，肌必消瘦，瘦为阴虚，故病解，而时欲安卧。）脱肉者，寒热不治。（若至于脱肉，则必发寒热，而真阴败绝矣。）尺炬然热，人迎大者，当夺血。（尺肤热，火在阴，人迎大，阳气胜，故当失血。）尺坚大，脉小甚，少气，有加立死。（尺肤坚大而脉则小甚，真气衰少而烦有加，真阴虚极，故当立死。

　　音懑。）邪气脏腑病形篇曰：诸小者，（诸脉细小。）阴阳形气俱不足，勿取以针，而调以甘药大奇论曰：脉至而搏，血衄身热者死。（搏脉弦强阴虚，最忌失血，而脉搏身热，真阴矣。）脉来悬钩浮为常脉。（搏固大忌矣，然阴虚者，脉多浮大，若其来不高不下，如物悬空浮钩而不失中和之气，乃其常脉无足虑也。）脉至浮合，浮合如数，一息十至以上。（如浮波之合后以催前，泛泛无常，其状如数而实，非数热之脉。）是经气予不足也，微见九十日死。（初见此脉，期在九十日而死，若见之已久则不必九十日矣，所以在九十日者，以时更季易天道变而人气从之也。）脉至如火薪然，（来如焰之锐，去如灭之速。）是心精之子夺也。

　　草干而死。（火脏无根之脉，故曰心精予夺，草干者，阳尽时也。）脉至如散叶，（浮泛无根零乱不整。）是肝气予虚也，木叶落而死。（金胜木败。）脉至如省客，省客者，脉塞而鼓，（如省问之客去来无定，或无而止，或有而搏。）是肾气予不足也，悬去枣华而死。（悬华开去华落，言于枣华开落之时，火王水败而死也。）脉至如丸泥，（泥弹之状，坚强短涩。）是胃精予不足也，榆荚落而死。（榆钱春深而落，木王土败也。）脉至如横格，（长而且坚，如横木格于指下。）是胆气予不足也，禾熟而死。（禾熟于秋，金令王也。）脉至如弦缕，（如弦之急，如缕之细。）是胞精予不足也。（胞，子宫，命门元阳所聚，真元亏损也。）病善言，下霜而死。不言，可治。（善言则阴气不藏，而虚阳外见，故至下霜时虚阳消败而死矣。不言则肾气犹静，故尚可治。）脉至如交漆，交漆者，左右旁至也。（如写漆之交，左右旁至而缠绵不清。）微见三十日死。（阴阳偏败，死期已促，三十日者，月建之易也。）脉至如涌泉，浮鼓肌中，（如泉之涌，有升无降，而浮鼓于肌肉之中。）太阳（膀胱）气予不足也。少气味，韭英而死。（外实内虚，阴精不足，故为少气味，韭英而死者，冬尽春初水渐衰也。）脉至如颓土之状，按之不得，（虚大无力，按之即不可得。）是肌气予不足也。五色先见黑，白发死。（肌气即脾气，黑色者，土败极而水反乘之也。白发于春，木王而土败矣。）脉至如悬雍，悬雍者浮揣，切之益大，（喉间下垂肉乳，曰：悬雍，浮短孤悬有上无下，）是十二俞（音输）之予不足也，（俞皆在背，为十二经脏气所系。）水凝而死。（阴气盛则孤阳绝。）脉至如偃刀，偃刀者，浮之小急，（如刀口，）按之坚大急，（如刀背，）五脏菀（郁同）热，寒热独并于肾也。（五脏郁热而发为寒热，阳王则阴消，故独并于肾也。）如此其人不得坐，（腰为肾之腑。）立春而死。（立春阳盛，阴日以衰，故死。）脉至如丸，（短小，）滑不直手，不直手者，按之不可得也，是大肠气予不足也。枣叶生而死。（枣叶生初夏，火王克金，故死。）脉至如华者，（如草木之华，轻浮柔弱。）令人善恐，不欲坐卧，行立常听，是小肠气予不足也，（小肠与心表里，故心气怯而不能宁。）季秋而死。（丙火墓于戌。）玉机真脏论曰：大骨枯槁，（肩垂项倾腰重膝败，肾主骨，骨枯则肾败矣。）大肉陷下，（尺肤细削，臂肉消瘦，脾主肉，肉陷则脾败矣。）胸中气满，喘息不便，其气动形，（肺主气，气满喘息，以至形体振动，则气不归原，而肺脏败矣。）期六月死，（六月者，一岁阴阳之更变。）真脏脉见，乃予之期日。（可因克贼之日以定其死期。）大骨枯槁，（肾）大肉陷下，（脾）胸中气满，喘息不便，（肺）内痛引肩项，（病及心经）期一月死。（较前已甚，故期一月斗建移而死。）真脏见，乃予之期日，大骨枯槁，（肾）大肉陷下，（脾）胸中气满，喘息不便，（肺）内痛引肩项，（心）身热脱肉破。（音郡，筋肉结聚处，盖至此而肝亦败矣。）真藏见，十日之内死。（五脏俱伤，真脏又见，故近在十日之内死。）大骨枯槁，（肾）大肉陷下，（脾）肩髓内消，（因于骨枯，）动作益衰，（因于肉陷，）真脏未见，期一岁死，（虽诸症未全，然败竭已兆，仅支一年，岁易气新不能再振矣。）见其真脏，乃予之期日。大骨枯槁，（肾）大肉陷下，（脾）胸中气满，（肺）腹内痛，心中不便，（心）肩项身热，破脱肉，（肝）目匡陷，真脏见，目不见人，立死。（神气已脱，故当立死。）其见人者，至其所不胜之时则死。（神气犹存，故必待克贼之时而死。）真肝脉至，中外急如循刀刃，责责然如按琴瑟弦，色青白不泽，毛折乃死。真心脉至，坚而搏，如循薏苡子累累然，（坚强短实）色赤黑不泽，毛折乃死。真肺脉至，大而虚，如以毛羽中人，肤色白赤不泽，毛折乃死。真肾脉至，搏而绝，（甚也）如指弹石辟辟然，色黑黄率以毛折，死 

　　[卷上] 论证 

　　虚损之由，不论酒色劳倦，七情饮食，皆能致此，而惟阴阳之辨为最要。阴虚者，其发热躁烦，头红面赤，唇干舌燥，咽痛口疮，吐血衄血，便血尿血，大便燥结，小水痛涩等证；阳虚者，其病则为怯寒，憔悴气短，神疲头运，目眩呕恶，食少腹痛，飧泄，二便不禁等证。至若咳嗽吐痰，遗精盗汗，气喘声喑，筋骨疼痛，心神恍惚，肌肉渐削，梦与鬼交，妇人月闭等症，则又无论阴阳，而凡病至甚者，皆其所必至。然肾为五脏之本，水为天一之源，则凡患虚损者，实惟肾水之亏，十居八九。盖肾水亏则肝失所滋，而血燥生，肾水亏则水不归源，而脾痰起；肾水亏则心肾不交，而神色败；肾水亏则盗伤肺气，而咳嗽频；肾水亏则孤阳无主，而虚火炽。节斋先生云：人若色欲过度，伤损精血，必生阴虚火动之病。丹溪先生云：凡患虚者，多阴虚也，古人岂欺我哉！ 

　　[卷上] 阴虚论治 

　　阴虚者多热，以水不济火，而阴虚生热也。欲滋其阴，惟宜甘凉醇静之物，大忌辛温，如干姜、桂附、故纸、白术、苍术、半夏之属，断不可用。即如人参、黄、枸杞、当归、杜仲、菟丝之类，是皆阴中有阳，尤当斟酌。盖阳旺则阴愈消，热增则水益涸矣。然阴虚之热，为真水之亏，寒凉之品，又不可妄用。其有火盛而不得不从寒治者，亦当兼壮水之剂，可止即止，以防其败，斯得滋补之大法矣。

　　夜热或午后热，或喜冷便实，此皆阴虚生热，水不制火也，宜加减一阴煎。惊悸失志，火在心肾也，宜二阴煎。若外热不已，而内不甚热，则但宜补阴，不宜清火，宜一阴煎，或六味地黄汤。

　　[卷上] 阳虚论治 

　　阳虚者多寒，以阳气不足而寒生于中也。欲补其阳，惟辛甘温燥之剂为宜，勿兼清凉品，如生地、芍药、天麦冬、沙参之属，皆非所宜。而石斛、元参、知、柏、芩、连、龟胶之类，则又切不可用。

　　气血俱虚者，宜大补元煎，或八珍汤、十全大补汤。五脏俱虚，宜平补者，五福饮。

　　分不足者，左归饮、左归丸。命门阳分不足者，右归饮、右归丸。气分虚寒者，六气煎。脾肾阴分虚寒，诸变不一者，理阴煎。三焦阳气大虚者，六味回阳饮。气虚脾寒者，一丹。

　　胃气虚寒者，温胃饮、理中汤。血虚寒滞者，五物煎。

　　[卷上] 咳嗽 

　　肾水不能制火，所以克金，阴精不能化气，所以病燥，故有咳嗽喘促，咽痛喉疮声哑只宜甘凉至静之剂，滋养金水，使肺肾相生，不受火制，则真阴渐复，而嗽可渐愈。火盛者，宜四阴煎加减。火微者，宜一阴煎、六味地黄汤、或左归饮。兼受风寒而嗽者，宜金水六君煎，或百合固金汤。贝母丸治嗽最佳。

　　[卷上] 失血 

　　阴平阳秘，五脏调和，何失血之有？惟真阴有伤，则或吐或衄，所不能免。但当察其有火无火，及火之微甚而治之，切勿概用寒凉之剂。

　　火盛载血上行，脉症俱热，急则治标，不得不暂用芩、连、栀、柏、竹叶、童便之属抽薪饮、徙薪饮之类主之。若阴虚而兼微火者，宜保阴煎，或清化饮，或加减一阴煎。上盛下虚，血随气上，气降则血自归经，宜一阴煎，加郁金、香附之类。若无实火，而全属阴虚，阴血失守，而为吐为衄者，是宜甘醇养阴，以静制动，以和治伤，使阴气安静得养，则血自归经。宜一阴煎，或六味地黄汤，或小营煎之类。若阴虚连肺，而兼嗽兼血者，宜四阴煎加减。若因劳役，别无火症，心脾肾三阴受伤而动血者，宜五阴煎、五福饮、六味地黄丸之。若阴虚于下，格阳于上，六脉无根，而大吐大衄者，此火不归源，真阳失守也。宜右归饮加减，或八味地黄汤亦可。思虑劳倦过伤者，多有此症。若因劳倦而素易呕泻，致脾不摄血，而为吐血下血者，宜六味回阳饮，大加白术。勿用凉药。若大吐大衄，六脉细脱，手足厥，危在顷刻，而血犹不止者，速用镇阴煎，其血自止。若血脱至甚，气亦随之，至厥逆昏愦，速当益气以固生机，宜独参汤，或六味回阳饮、四味回阳饮。用寒凉即死。凡喘满咳嗽，左右膈间，隐隐作痛，病在肺也。宜清降，不宜升浮。膻中牵痛如缕，懊嘈杂，病在心包络也。宜养营，不宜耗散。胸腹膨胀，不知饥饱，多涎沫无味，病在脾也。宜温中，不宜酸寒。胁肋牵痛，躁扰喘急寒热，病在肝也。宜疏利，或宜甘缓。不宜秘滞。气短声哑，蒸热盗汗，咽干喉痛动气，病在肾也。宜壮水，不宜香燥。大呕大吐，烦渴头痛，大热不得卧，病在胃也。宜大泻，或宜大补。若血色如朱，光亮如漆，吐出即干，以指甲剔之，成片而起者，虽能食不倦，后必暴脱而死。若血中见似肉似肺，如烂鱼肠，此胃中脂膜，为邪火所烁，凝结而成，方书咸谓必死。然吐后凝结，既去而不发热，能进饮食，调理得宜，多有得生者。出于肺，多带痰沫，及粉红色。出于心包，色必正赤，如朱漆光泽。若吐出便凝，摸之不粘指者，为守脏之血，见之必死。出于脾者，亦必鲜紫浓浓，但不若心包血之光泽也。出于肝者，血必青紫稠浓，或带血缕，或有结块。出于肾者，或从咳逆，或从咯吐，或稀痰中杂出如珠，血虽无几，色虽不鲜，其患最剧。出于胃者，多兼水液痰涎，吐则成盘成盏，汪洋满地。失血后头晕发热者，往往有之，此是虚火上炎外扰之故，不可误认外感。血若暴涌如潮，喉中不止，脉见虚大，此火势未敛，不可便与汤药，急以热童便或藕汁灌之。俟半日许，脉势稍缓，可进调养之剂，服药后脉渐调和，饮食渐进，肢体轻捷，面色不赤，足膝不冷，身不灼热，额无冷汗，溲便如常，虽有紫黑血块，时欲咯出，而无鲜血上行，方许可治。血虽止而脉大不减，或虽小而弦细数疾，或弦硬不和，慎勿轻许可治。亦有他部柔和，而左手关尺弦强者，为阴虚火旺，最为危兆。其变有三，一则阴火引血复上而暴脱。一则虚阳发露而发热。一则火上逼肺而喘咳。此终不救。血不止者，用童便最效，或捣侧柏叶，以童便二分，酒一分，和饮之，大能止血。吐血新服五七日，永不复发。

　　[卷上] 骨蒸 

　　凡治骨蒸，热深在里，一切轻扬之药，皆在所禁。若用以升散之，反引热势外出，而增其炽灼，干涸津液，肌肉枯槁，求其止在内热，且不可得，安望其热除病止乎？水亏血燥，阴火沸腾，宜加减一阴煎加青蒿主之。若精血留于经脉，阻阳为热，积阴为疰，蒸久血干，速宜去瘀，麦煎散主之。又风附于骨，亦令蒸热盗汗，宜秦艽鳖甲散，或柴胡梅连丸。又有阳邪入骨，不能泄越，而先寒后热，脉长有汗者，宜用石膏。

　　[卷上] 遗精 

　　虚损而兼遗泄者，如实漏卮，最难调治也。或缘君火之摇，或缘相火之盛，或缘玉门，或缘心肾之不交，又或气不摄精，而滑脱不禁，或元阳衰惫，而关开乱流，急须反观内养，而以药饵调剂，必使痛断根株，然后本病可得瘳也。

　　君火不清，神摇于上，精摇于下。火甚者，宜先以二阴煎之类，清去心火；火不甚者以柏子养心丸、天王补心丹之类，收养心气，然后用药固之。相火易动，肝肾多热，而易于疏泄者，惟经验猪肚丸为最，或用固精丸之类。然须察其火之微甚，宜清者，亦当先清其火。玉门不固者，宜苓术菟丝丸，或水陆二仙丹，金锁正元丹、金锁思仙丹之类。心肾不交者，宜坎离交济丹。气不摄精者，宜秘元煎，或举元煎、寿脾煎，或十全大补汤。元阳不足者，宜右归丸、八味丸、家韭子丸，或固肾丸之类。

　　[卷上] 女人月闭 

　　凡妇女病损至旬月半载后，未有不经闭者，此因阴竭，所以血枯，最为危殆。必须渐，方可回生。若或久久断绝，断难施治。然欲其不枯，无如养营，欲其通之，无如充之，但使雪消，则春水自来，血盈则经脉自至耳。若再用桃仁、红花之类，是与榨干汁者无异，非治法也。

　　血枯经闭，通用乌贼丸。水不制火，夜热盗汗，及烦渴咳嗽者，宜一二三四五阴等煎用之。欲念不遂，心脾郁结者，宜逍遥饮。三阴亏弱，无寒无热平脏者，宜小营煎、五福饮，或左归饮、左归丸之类。三阴亏弱，兼阳虚者，宜大营煎、理阴煎，及右归饮、右归丸、八味地黄汤丸之类。

　　[卷上] 诸虚见症 

　　两颧红或唇红，阴虚于下，逼阳于上也。仲景先生云：其面戴阳者，下虚故也。

　　虚而渴欲多饮，肾水不足，引水自救也，又火乘金位也。

　　足心如烙，虚火烁阴，涌泉涸竭也。

</div>
    <div class="pagination">
<a href="虚损启微_page2.html">上一页</a><a href="虚损启微.html">1</a><a href="虚损启微_page2.html">2</a><span class="current-page">3</span><a href="虚损启微_page4.html">4</a><a href="虚损启微_page5.html">5</a><a href="虚损启微_page6.html">6</a><a href="虚损启微_page7.html">7</a><a href="虚损启微_page8.html">8</a><a href="虚损启微_page9.html">9</a><a href="虚损启微_page10.html">10</a><a href="虚损启微_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
