<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 38 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 38 页/共 41 页</h1>
    <div class="content">　　下属手阳明大肠经。（张洁古曰：秦艽去下牙痛，及除本经风湿。《针经》曰：下 痛，喜热而恶寒，取手阳明之原合谷穴，在两手大指、次指岐骨间陷中。朱丹溪曰：当灸三间穴，三间、手阳明经之俞穴也，在两手大指、次指本节后，内侧骨上缝中赤白肉际）。男子八岁，肾气实而齿生更，三八真牙生，五八则齿槁，八八而齿去矣。女子亦然，以七为数。盖肾主骨，齿乃骨之余，髓之所养也，故随天癸之盛衰也。足阳明之支者，入于上齿。手阳明之支者，入于下齿。若骨髓不足，阳明脉虚，则齿之诸病生矣。何以言之，阳明金也，齿属肾水也。阳明之支入齿间，此乃母气荣卫其子也。

　　故阳明实则齿坚牢，阳明虚则齿浮动。所以齿痛者，乃阳明经有风冷湿热之邪乘虚而入，聚而为液为涎，与齿间之气血相搏击而痛也。若热涎壅盛则肿而痛也，热不盛则齿 微肿而根浮也。有虫牙痛者，由湿热生虫，蚀其根而作痛也。有齿间血出者，由阳明之支有风热之邪，入齿 搏于血，故血出也。有齿龋者，亦以阳明入风热之邪搏齿 ，气血腐化为脓出臭汁，谓之齿龋，亦曰风龋。有齿 者，是虫蚀齿至 脓烂汁臭也。

　　有齿挺者，由气热传入脉至齿 间，液沫为脓，气血竭，肉 消，故齿根露而挺出也。有齿动摇者，阳明脉虚，气血不荣，故齿动摇也。有齿历蠹者，由骨髓气血不能荣盛，故令牙齿黯黑，谓之历齿。

　　其齿黄黑者亦然。以此而言，岂非诸齿病皆因阳明之所致哉。东垣云：夫齿者肾之标，口者脾之窍，诸经多有会于口者。其牙齿是手足阳明之所过，上 隶于坤土，乃足阳明胃脉之所贯络也，止而不动。

　　下嚼动而不休，手阳明大肠脉之所贯络也。手阳明恶寒饮而喜热，足阳明喜寒饮而恶热，故其病不一。牙者肾之标，亦喜寒，寒者坚牢，为病不同，热甚则齿动，龈断袒脱，作痛不已，故所治疗不同也。有恶热而作痛者，有恶寒而作痛者，有恶寒又恶热而作痛者，有恶寒饮少、热饮多而作痛者，有恶热饮少、寒饮多而作痛者，有牙齿动摇而作痛者，有齿袒而作痛者，有齿 为疳所蚀缺少、血出而作痛者，有齿 肿起而作痛者，有脾胃中有风邪，但觉风而作痛者，有牙上多为虫所蚀，其齿缺少而色变为虫牙痛者，有胃中气少不能于寒、袒露其齿作痛者，有牙齿疼痛而臭秽之气不可近者，痛既不一，岂可一药而尽之哉。刘宗浓云：头面外冒风寒，或口吸寒冷致牙疼者，皆外因也。实热、阴虚火动、骨蒸所致，气郁血热，虫蛀，皆内因也。

　　硬物所支，打击等致，皆不内外因也。薛新甫云：湿热甚而痛者，承气汤下之，轻者清胃散调之。大肠热而龈肿痛者，清胃散治之，重则调胃汤清之。六郁而痛者，越鞠丸解之。中气虚而痛者，补中益气汤补之。思虑伤脾而痛者，归脾汤调之。肾经虚热而痛者，六味丸补之。肾经虚寒而痛者，还少丹补之，重则八味丸主之。其属风热者，独活散；不愈，茵陈散。风寒入脑者，羌活附子汤。病证多端，当临证制宜。牙痛有风毒、热壅、龋蛀、肾虚，未辨何证，俱用消风散揩抹，诸证皆宜。香附炒黑三分，炒盐一分，研匀，揩用如常。风寒湿犯脑痛，项筋急，牙齿动摇，肉龈袒脱疼痛，宜羌活散。冬月时，风寒湿头疼，项筋急，牙齿动摇疼痛，宜麻黄散。大寒犯脑连头痛，齿亦痛，宜细辛散、白芷散、蝎稍散。牙齿寒痛，用牢牙地黄散擦，或露蜂房、川椒（去目炒）等分为粗末煎漱，或荔枝壳、或核烧灰存性擦痛处。

　　牙痛用清凉药便痛甚者，从治之。用荜茇、川椒、薄荷、荆芥、细辛、樟脑、青盐为末，擦牙上。得热而痛，得凉则止者，以辛凉药治之。东垣治刘经历内子年三十余，病齿痛不可忍，须骑马外行，口吸凉风则痛止，至家则痛复作，此湿热之邪也。足阳明贯于上齿，手阳明贯于下齿，阳明多血多气，又加以膏粱之味，助其湿热，故为此痛。因立一方，不须骑马出外，当令风寒之气常生于齿间，以黄连、梧桐律之苦寒，新薄荷叶、荆芥穗之辛凉，四味相合而作风寒之气，治其湿热，更以升麻之苦平，引入阳明经为使，牙齿骨之余，以羊胫骨灰补之为佐，麝香少许入内为引用，名曰馘鬼散，为细末擦之神效。又以调胃承气汤，去芒硝，加黄连，以治其本，服之下三五行，其病良愈，不复作。风毒牙痛，内服独活散，外用皂角寸节，实之以盐，火煨熟，汤泡，通口漱，吐下涎沫。风毒及热壅上攻，牙龈痛，或齿缝有红肉努出，宜消风散，食后临卧入茶点，仍入荆芥、防风、白芷、蜂房之属，煎冷频频漱口。若热壅甚，牙肿连颊，痛不可忍，宜金沸草散，去麻黄，加薄荷如其数。《三因方》云：一妇人牙痛，治疗不效，口颊皆肿，以金沸草散大剂煎汤，熏漱而愈。阳明热牙疼，大黄炒焦黑存性，香附亦然，为末，入青盐少许，擦无时。因服补胃热药，致上下牙疼痛不可忍，牵引头脑，满面发热大痛，阳明之别络入脑，喜寒恶热，乃手阳明经中热盛而作，其齿喜冷恶热，清胃汤主之。仓公治齐中大夫病龋齿，灸左手阳明脉，苦参汤日漱三升，五六日愈。寒热皆痛，当归龙胆散、益智木律散。寒多热少者，微恶热饮，大恶寒饮，宜草豆蔻散。

　　热多寒少者，微恶寒饮，大恶热饮，宜麝香散、立效散。上 牙疼，升麻散。下 牙疼，白芷散。平昔多食肉人，口臭，牙齿动摇欲落，或血出不止，乃内伤湿热膏粱之疾也。宜神功丸、牢牙散、调胃承气去硝加黄连汤。肾虚牙浮而痛，甚则憎寒壮热全具，如欲脱之状，宜安肾丸、八味丸、还少丹，间进黑锡丹。病齿非肿非疼，虚不能嚼食，用《局方》嘉禾散，姜煎，食后一服，次以地骨皮煎汤漱之，候空心，以羊腰子一对，切片勿令断，以葱丝、椒末、青盐、蒺藜去刺末，固元散二钱，拌匀，掺于腰子内，以豆蔻叶、或荷叶包裹煨令熟，食之。服经两日，顿觉快利，饮食如故。擦药，用牢牙散。引涎止痛方，枯矾、露蜂房（微炙）等分为末，每服二钱，水煎乘热炸牙，冷即吐之。或用蟾酥、银朱掺和为丸，如萝卜子大。每用一丸搽患处，便不疼，至三丸吐浓涎数口，全愈。塞耳方，雄黄定痛膏、透关散，及巴豆一粒，煨黄熟去壳，用蒜一瓣，切一头作盖，剜去中心，入巴豆其中，以盖合之，用绵裹，随患左右塞耳中。常用刷牙，牢牙散、白牙散、麝香刷牙散、羊胫骨灰散、长春散、沉香散、朱砂散、妙应散。

　　第八册　七窍门下

　　齿

　　海藏云：牙齿等龋数年不愈，当作阳明蓄血治之。桃仁承气汤为细末，炼蜜丸如桐子大，服之。

　　好饮过者，多得此疾，屡服有效。蛀牙痛，用巴豆一粒烂研，（一方香油灯上烧过）搓乳香细末丸之，塞蛀孔中。内藜芦细末于孔中，勿咽津。用不蛀皂角一锭，去皮子，却于每皂子处安巴豆一粒，盐泥固济，烧灰研细末。用剜耳子抄少许，填入蛀孔内。雄雀粪绵裹塞孔内，日一二易。芦荟、白胶香，塞蛀孔内。松脂锐如锥者，塞孔中，少顷虫出脂上。芦荟四分炒研细，先用盐揩净齿，敷少许。鹤虱枝插患处。芜荑仁安蛀齿上，有缝就以窒之。吴茱萸、雄黄各等分，樟脑、乳香各少许，末之，擦痛处。鹤虱、细辛、白芷、干茄等分为末，揩痛处。如有蛀孔，用饭丸药末，塞孔中。虫蚀牙根肉腐，用棘针烧取沥，频敷之，或煮汁含之。亦可煮郁李根白皮浓汁含。温米醋漱出虫自愈。香白芷、细辛煎漱。天仙子烧烟，用竹筒抵牙，引烟熏之，即虫死不再发。用小瓦片置油拌韭子烧烟，搁在水碗上，以漏斗覆之，以蛀牙受漏斗口中烟，其牙内虫如针者，皆落水碗中。

　　蛀牙有孔疼痛不断根者，用雄黄、乳香各一钱，樟脑少许，末之，黄蜡为丸，随孔大小纳一丸，以铁打条一尺五寸长，如箸小头大，作一勾头如钳尾状，火烧红，笔管筒住，只留勾头，勿令热伤唇舌，须先以箸挑开口唇，然后以头勾炷汤药上，须熔开觉热为度，以水漱之神效。有牙虫已出，其孔穴空虚而痛者，宜用乳香少许，火炙令软以实之。

　　第八册　七窍门下

　　齿

　　用栝蒌根二两，砂锅内甘草水煮软，取出令干，鸡舌香十枚，白芷半两，麝香一分，上为细末。

　　每用少许揩牙，误咽无妨。蚯蚓矢，水和为泥，火烧令赤，研如粉，腊月猪脂和敷上，日三次，永瘥。

　　一方，同入瓷瓶内，黄泥固济， 火煨烧一夜，候冷取出，细研用，如常法揩牙。生地黄一斤，于木臼内捣碎，入盐二合和之，上用白面裹，可浓半寸以来，煨于 灰火中，断烟始成。去焦面，入麝香一分，同研末，每用少许贴齿根上。蔓荆子、生地黄、地骨皮、青蒿各一两，郁李根皮二两，每服半两，水煎，热含冷吐。

　　第八册　七窍门下

　　齿

　　东垣云：还少丹常服牢牙齿。地黄丸亦好。阴虚内热者，甘露饮。外用，五灵膏、宣牙膏、五倍子散、生姜、地黄汁制，皂角散、土蒺藜散、黑铅砂贴搽。生地细锉，绵裹着齿上咂之，日三四，并咽津效。

　　第八册　七窍门下

　　齿

　　用黑豆三十枚，牛粪火内烧令烟尽，取出细研，入麝香少许研匀，先以针挑破不生处，令血出，却涂药在上。不可见风，忌酸咸物。雄鼠矢三七枚，麝香半钱，同研细揩齿。露蜂房散、川升麻散。

　　第八册　七窍门下

　　唇

　　唇属足太阴脾经。（《素问》曰：脾者，仓廪之本，营之居也，其华在唇。《灵枢》曰：脾者主为卫，使之迎粮，视唇舌好恶，以知吉凶。故唇上下好者脾端正，唇偏举者脾偏倾，揭唇者脾高，唇下纵者脾下，唇坚者脾坚，唇大而不坚者脾脆，脾病者唇黄，脾绝者唇四面肿。又曰：唇舌者，肌肉之本也。

　　足太阴气绝，则脉不荣肌肉，脉不荣则肌肉软，肌肉软则舌萎、人中满，人中满则唇反，唇反者，肉先死。甲笃乙死，木胜土也）。又属足阳明胃经。（《灵枢》曰：足阳明所生病者，口 唇胗。注：所生病者，血也。胗，古疹字，唇疡也。又曰：阳明气至则啮唇。《中藏》曰：胃中热则唇黑）。又属手少阴心经。（《玄珠》曰：上下唇皆赤者，心热也。上唇赤下唇白者，肾虚而心火不降也）。又属手太阴肺经。（钱仲阳曰：肺主唇白，白而泽者吉，白如枯骨者死。唇白当补脾肺，盖脾者肺之母也，母子皆虚，不能相营，其名曰怯，故当补。若深红色，则当散肺虚热）。侠口统属冲任二脉。

　　（《灵枢》曰：冲任二脉，皆起于胞中，上循背里，为经络之海，其浮而外者，循腹右上行，会于咽喉，别而络唇口，故气血盛则充肤热肉，血独盛则澹渗皮肤而生毫毛，妇人数脱血，是气有余血不足，冲任之脉不营唇口，所以无须也）。上唇侠口属手阳明大肠经。下唇侠口属足阳明胃经。燥则干，热则裂，风则 ，寒则揭。若唇肿起白皮皱裂如蚕茧，名曰茧唇。有唇肿重出如茧者，有本细末大、如茧如瘤者。或因七情动火伤血，或因心火传授脾经，或因浓味积热伤脾。大要审本证，察兼证，补脾气，生脾血，则燥自润，火自除，风自息，肿自消。若患者忽略，治者不察，妄用清热消毒之药，或用药线结去，反为翻花败证矣。肾虚唇茧，时出血水，内热口干吐痰，体瘦，宜济阴地黄丸。肝经怒火，风热传脾，唇肿裂，或患茧唇，宜柴胡清肝散。胃火血燥，唇裂为茧，或牙龈溃烂作痛，宜清胃散，或加芍、芎、柴胡，可治脾胃肝胆经热。风热传脾，唇口 皱，或头目眩，或四肢浮肿如风状，宜羌活散。风热客于脾经，唇燥裂无色，宜泻黄饮子。中气伤损，唇口生疮，恶寒发热，肢体倦怠，宜补中益气汤。思虑伤脾，血耗唇皱，宜归脾汤。意思过度，蕴热于脾，沈裂无色，唇燥口干生疮，年久不愈，内服五福化毒丹，外用橄榄烧灰末，猪脂调涂，或用核中仁细研敷之。又，硫黄、白矾灰、朱砂、水银、麝香、黄柏为末，和水银瓷器中，腊月猪脂和如泥。光净拭唇，却以膏涂之。又，八月蓝叶绞汁洗，不过二日瘥。又，诃子肉、五倍子等分为末，干贴。又，黄连一分，干姜半分炮，为细末，敷之。又，大铜钱四文，石上磨以猪脂，磨取汁涂。又，蛇蜕灰、晚蚕蛾末，油调敷。又，以甑上滴下汗敷之，白荷花瓣贴之，皆神效。紧唇，白灯散，或皂角末少许，水调涂。风湿入脾，唇口 动 揭，头目眩痛，结核，浮肿，用薏苡仁炒、防己、赤小豆炒、甘草炙等分，姜煎；《圣惠》独活散，加白蔹、黄、枳壳，或升麻饮。外用松脂半两，大黄、白蔹、赤小豆、胡粉各二钱半，为细末，鸡子清调涂。

　　脾热，唇焦枯无润泽，宜生地黄煎。冬月唇干拆血出方，桃仁捣烂，猪脂调涂。唇舌者，肌肉之本也。唇反者，肉先死。

　　第八册　七窍门下

　　舌

　　舌属手少阴心经。（《素问》曰：心在窍为舌，畏寒。《内经》曰：心气通于舌，心和则舌能知五味矣。病则舌卷短，颧赤，其脉搏坚而长。乔岳曰：心绝则舌不能收，及不能语）。又属足太阴脾经。（李东垣曰：舌者心也，复能知味，是舌中有脾也。《灵枢》曰：足太阴之正，贯舌中。《素问》曰：中央黄色，入通于脾，故病在舌本。《灵枢》又曰：足太阴是动则病舌本强，所生病者舌本痛。《素问》刺舌下中脉太过，血出不止为喑。注：舌下脉脾脉也。喑，不能言也。孙景思曰：舌者，心气之所主，脾脉之所通，二脏不和，风邪中之，则舌强不能言；壅热攻之，则舌肿不能转。更有重舌木舌，舌肿出血等证，皆由心脾二经风热所乘而然也。）又兼属足阳明胃经。（张鸡峰曰：脾胃主四肢，其脉连舌本，而络于唇口。胃为水谷之海，脾气蘑而消之，由是水谷之精化为营卫，以养四肢。若起居失节，饮食不时，则致脾胃之气不足，而营卫之养不周，风邪乘虚而干之，则四肢与唇口俱痹，语言謇涩，久久不治，变为痿疾。经云：治痿独取阳明，谓足阳明也。治法宜多用脾胃药，少服去风药则可安矣。）又属足少阴肾经。（《灵枢》曰：足少阴之正，直者系舌本，舌纵涎下，烦 ，取足少阴。《玄珠》曰：舌之下窍，肾之津液所朝也。注：下窍，廉泉穴也，一名舌本，在颔下结喉上。《素问》曰：刺足少阴脉，重虚出血，为舌难以言）。又属足厥阴肝经。（《灵枢》曰：肝者筋之合也，筋者聚于阴器，而脉络于舌本）。舌主尝五味，以荣养于身，资于脾，以分布津液于五脏，故心之本脉系于舌根，脾之络脉系于舌旁，肝脉循阴器络于舌本，心脾虚风热乘之则为病。风寒湿所中，则舌卷缩而不能言，宜小续命汤。挟热，升麻汤加桔梗漱之，碧雪敷之。七情所郁，则舌肿满不得息，宜《本事方》乌、星、姜末，贴手足心。心热则裂而疮，木舌重舌，宜三黄丸，真蒲黄掺之；《三因》龙石散，三黄丸末，水调贴脚心；升麻汤加桔梗、玄参、黄芩。又，白矾、大黄、朴硝擦漱。又，醋调五灵脂末、乌贼骨、真蒲黄末涂之，服散肝经实热之药。脾热则滑而胎，脾闭则白胎如雪，宜薄荷汁、白蜜、姜片揩之。肝壅则血上涌，宜蒲黄或槐花末掺之，服清肝之药。薛新甫云：如口舌肿痛，或状如无皮，或发热作渴，为中气虚热，宜清热补气汤。若眼如烟触，体倦少食，或午后益甚，为阴血虚热，宜清热补血汤。若咽痛舌疮，口干足热，日晡益甚，为肾经虚火，宜六味丸。若四肢逆冷，恶寒饮食，或痰甚眼赤，为命门火衰，宜八味丸。若发热作渴，饮冷便闭，为肠胃实火，宜凉膈散。若发热恶寒，口干喜汤，食少体倦，为脾经虚热，宜加味归脾汤。若舌本作强，腮颊肿痛，为心脾壅热，宜玄参升麻汤。若痰盛作渴，口舌肿痛，为上焦有热，宜清热化痰汤。若思虑过度，口舌生疮，咽喉不利，为脾经血伤火动，宜加味归脾汤。若恚怒过度，寒热口苦，而舌肿痛，为肝经血伤火动，宜小柴胡汤加丹皮、山栀。血虚者，用八珍加参、术、柴胡、山栀、丹皮，虚甚须加炮姜。

　　第八册　七窍门下

　　舌

　　舌根肿胀为重舌，舌肿而不柔和者为木舌，风寒伤于心脾，令人憎寒壮热，齿浮舌肿痛，宜金沸草散漱口，吐一半，吃一半。治舌肿，黄药汤。或乱发烧灰，水调下。外用釜底煤研细醋调，敷舌上下，脱去更敷，能先决去血，竟敷之尤佳。一方用盐等分，井花水调敷。硼砂细末，切生姜蘸药揩舌肿处，即退。蓖麻取油，蘸纸捻烧烟熏之愈。好胆矾研细敷之。舌上肿硬出血，海螵蛸、蒲黄各等分研细，井花水调敷。

　　第八册　七窍门下

　　舌

　　肿胀，马牙硝丸、牛黄散、玄参散、飞矾散、 虫散、百草霜散。

　　第八册　七窍门下

　　舌

　　用一味真蒲黄末掺之。又用皂角刺 ，朴硝少许，研匀，先以手蘸水擦口内并舌上下，将药掺之，涎出自消。又用五灵脂一两，去砂石研末，米醋一大碗煎，逐旋噙漱口。又用皂角不蛀者四五挺，去皮弦，炙令干，荆芥穗少许研细末，以米醋调涂肿处。又以蛇蜕烧灰，研极细，少许敷之。乌犀膏、牛黄散、黄药汤。亦可以铍刀刺之，出血愈。《三因》云：凡舌肿，下必有噤虫，状如蝼蛄、卧蚕，有头尾，其头小白，可烧铁烙，烙头上即消。不急治，能杀人。东垣云：廉泉一穴，一名舌本，在颔下结喉上。治舌下肿难言，舌纵涎出，口禁，舌根急缩，下食难。刺疟论云：舌下两脉者，廉泉也。

　　刺禁论云：刺舌下中脉太过，血不止为喑。刺节真邪论云：取廉泉穴，血变而止。以明宜出血禁用针。

　　或问取廉泉穴二说不同，一说取颔下结喉上，一说取舌下两脉，何者为当？答曰：舌本者，乃舌根蒂也。若取舌下两脉，是取舌稍也，舌标也，此法误也。当取颔下者为当，此舌根也。况足阳明之脉，根于厉兑，结于廉泉，颔下乃足阳明之所行也。若取舌下两脉，非足阳明经也。戊与癸合，廉泉足少阴也，治涎下。解云：胃中热上溢，廉泉开，故涎下，当出血泻胃中热。又知非舌下两脉也，颔下结喉上者为准矣。胀论曰：廉泉、玉英者，津液之道路也。张戴人治南 朱老翁，年六十余岁，身热数日不已，舌根肿起，和舌尖亦肿，肿至满口，比原舌大三倍。一外科以燔针刺其舌两旁下廉泉穴，病势转凶，将至颠 。戴人曰：血实者宜决之，以 针磨令锋极尖，轻砭之，日砭八九次，出血约一二盏，如此者三次，渐觉血少痛减肿消。夫舌者，心之外候也。心主血，故血出则愈。又诸痛痒疮疡，皆属心火。燔针艾火，皆失此义也。薛新甫云：凡舌肿胀甚，宜先刺舌尖，或舌上，或边傍出血泄毒，以救其急。惟舌下廉泉穴，此属肾经，虽宜出血，亦当禁针，慎之。

　　第八册　七窍门下

　　舌

　　《三因》矾石散，治风寒湿舌强不能语。牛黄散治舌肿强，又用蛇蜕烧存性、全蝎等分，为细末敷之。

　　第八册　七窍门下

　　舌

　　经云：邪客手少阳之络，令人喉痹舌卷，口干心烦，臂外廉痛，手不及头，刺手中指、次指爪甲上去端如韭叶，各一 。又云：手少阳之筋，其病支痛转筋，舌卷，治在燔针劫刺，以知为数，以痛为输。又云：厥阴络者，甚则舌卷卵上缩。又云：肝者，筋之合也。肝脉弗荣则筋急，筋急则引舌与卵，故唇青舌卷卵缩，则筋先死，庚笃辛死。

</div>
    <div class="pagination">
<a href="证治准绳杂病_page37.html">上一页</a><span>...</span><a href="证治准绳杂病_page33.html">33</a><a href="证治准绳杂病_page34.html">34</a><a href="证治准绳杂病_page35.html">35</a><a href="证治准绳杂病_page36.html">36</a><a href="证治准绳杂病_page37.html">37</a><span class="current-page">38</span><a href="证治准绳杂病_page39.html">39</a><a href="证治准绳杂病_page40.html">40</a><a href="证治准绳杂病_page41.html">41</a><a href="证治准绳杂病_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
