<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 137 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 137 页/共 424 页</h1>
    <div class="content">　　大承气汤

　　（见痉病中）产妇腹中□痛，当归生姜羊肉汤主之，并治腹中寒疝，虚劳不足。

　　【注】

　　产后暴然腹中急痛，产后虚寒痛也。主之当归生姜羊肉汤者，补虚散寒止痛也。并治虚劳不足，寒疝腹痛者，亦以其虚而寒也。

　　【集注】

　　程林曰：产后血虚有寒，则腹中急痛。『内经』曰：味厚者为阴。当归、羊肉味厚者也，用以补产后之阴；佐生姜以散腹中之寒，则□痛自止。夫辛能散寒，补能去弱三味辛温补剂也，故并主虚劳寒疝。

　　魏荔彤曰：妊娠之□痛，胞阻于血寒也。产后腹中□痛者，里虚而血寒也。一阻一虚而治法异矣。

　　卷三\妇人产后病脉证并治第二十一

　　当归生姜羊肉汤方

　　（见寒疝中）产后腹痛，烦满不得卧，枳实芍药散主之。

　　【注】

　　产后腹痛，不烦不满，里虚也；今腹痛，烦满不得卧，里实也。气结血凝而痛，故用枳实破气结，芍药调腹痛，枳实炒令黑者，盖因产妇气不实也。并主痈脓，亦因血为气凝，久而腐化者也，佐以麦粥，恐伤产妇之胃也。

　　【集注】

　　尤怡曰：产后腹痛而至烦满不得卧，知血郁而成热，且下病而碍上也，与虚寒□痛不同矣。

　　卷三\妇人产后病脉证并治第二十一

　　枳实芍药散方

　　枳实（烧令黑，勿太过）芍药等分右二味，杵为散，服方寸匕，日三服。并主痈脓，以麦粥下之。

　　师曰：产妇腹痛，法当以枳实芍药散。假令不愈者，此为腹中有干血着脐下，宜下瘀血汤主之。亦主经水不利。

　　【注】

　　产妇腹痛，属气结血凝者，枳实芍药散以调之。假令服后不愈，此为热灼血干着于脐下而痛，非枳实、芍药之所能治也，宜下瘀血，主之下瘀血汤，攻热下瘀血也。并主经水不通，亦因热灼血干故也。

　　卷三\妇人产后病脉证并治第二十一

　　下瘀血汤方

　　大黄三两桃仁二十枚□虫（熬，去足）二十枚右三味，末之，炼蜜和为四丸，以酒一升，煎一丸，取八合，顿服之，新血下如豚肝

　　【集注】

　　程林曰：□虫主开血闭，大黄主攻瘀血，桃仁主破死血。

　　产后七、八日，无太阳证，少腹坚痛，此恶露不尽，不大便，烦躁发热，切脉微实再倍发热，日晡时烦躁者不食，食则谵语，至夜即愈，宜大承气汤主之。热在里，结在膀胱也。

　　【按】

　　「热在里结在膀胱也」之八字，当在本条上文恶露不尽之下，未有大承气汤下膀胱血之理，必是传泻之□。「再倍」二字，当是衍文。

　　【注】

　　无太阳证，无表证也；少腹坚痛，有里证也。因其产后七、八日，有蓄血里证，而无太阳表证，则可知非伤寒太阳随经瘀热在里之病，乃产后恶灵未尽，热结膀胱之病当主以下瘀血可也。若不大便，不食、谵语、烦躁、发热，日晡更甚，至夜即愈，此为胃实之病，非恶露不尽之病，以其日晡更甚，至夜即愈，则可知病不在血分而在胃也，故以大承气汤下之。

　　【集注】

　　李□曰：此一节具两证在内，一是太阳蓄血证，一是阳明里实证，因古人文法错综故难辨也。无太阳证，谓无表证也。少腹坚痛者，以肝藏血，少腹为肝经部分，故血必结于此，则坚痛亦在此，此恶露不尽，是为热在里，结在膀胱，此太阳蓄血证也宜下去瘀血。若不大便，烦躁，脉实，□语者，阳明里实也，再倍发热者，热在里蒸蒸发于外也。阳明旺于申、酉、戌，日晡是阳明向旺时，故烦躁不能食，病在阳而不在阴，故至夜则愈，此阳府病也，宜大承气汤以下胃实。

　　【按】

　　『伤寒论』曰：阳明病不能食，攻其热必哕，以胃中虚冷故也。又云：发热者，尤当先解表，乃可攻之。况在产后，岂可妄议攻下哉？必认证果真，方可用此。

　　产后风续之，数十日不解，头微痛，恶寒，时时有热，心下闷，干呕，汗出，虽久阳旦证续在耳，可与阳旦汤。

　　【注】

　　产后续感风邪，数十日不解，头微痛，恶寒，时热，汗出，表未解也，虽有心下闷、干呕之里，但有桂枝证在，可与阳旦汤解表可也。阳旦汤，即桂枝汤加黄芩。阳旦证即桂枝证也。

　　【集注】

　　沈明宗曰：上下三条，乃产后感冒证也。世谓产后气血两虚，不论外感内伤，皆以补虚为主，而仲景拈伤寒中之风伤卫发热，仍以表里阴阳去邪为训。故云：产后中风数十日不解，头微痛，恶寒，时时有热，汗出，乃太阳表未解也。但心下闷干呕，是外邪入于胸中之里。太阳表里有邪，谓之阳旦证，故以桂枝汤加黄芩而为阳旦汤。以风邪在表，故用桂枝解肌，邪入胸膈之间，当以清凉解其内热，故加黄芩，正谓不犯其虚，是益其余，不补正而正自补，不驱邪而邪自散，斯为产后感冒入神之妙方也。

　　奈后人不察其理，反谓芍药酸寒，能伐生生之气，桂枝辛热，恐伤其血，弃而不用以致病剧不解，只因未窥仲景门墙耳！故『千金方』以此加饴糖、当归，为当归建中汤，治产后诸虚或外感病。推仲景之意，尝以此汤加减出入，治产后诸病，屡获神效故表出之。

　　尤怡曰：夫审证用药，不拘日数，表里既分，汗下斯判。上条里热成实，虽产后七、八日，与大承气而不伤于峻；此条表不解，虽数十日之久，与阳旦汤而不虑其散，非通于权变者，未足语此也。

　　卷三\妇人产后病脉证并治第二十一

　　阳旦汤方

　　即桂枝汤内加黄芩，桂枝汤方见下利中。

　　产后中风，发热面正赤，喘而头痛，竹叶汤主之。

　　【按】

　　「产后中风」之下，当有「病痉者」之三字，始与方合。若无此三字，则人参、附子施之于中风发热可乎？而又以竹叶命名者，何所谓也？且方内有颈项强用大附子之文本篇有证无方，则可知必有脱简。

　　【注】

　　产后汗多，表虚而中风邪病痉者，主之竹叶汤，发散太阳、阳明两经风邪。用竹叶为君者，以发热，面正赤，有热也；用人参为臣者，以产后而喘，不足也；颈项强急风邪之甚，故佐附子；呕者气逆，故加半夏也。

　　【集注】

</div>
    <div class="pagination">
<a href="医宗金鉴_page136.html">上一页</a><span>...</span><a href="医宗金鉴_page132.html">132</a><a href="医宗金鉴_page133.html">133</a><a href="医宗金鉴_page134.html">134</a><a href="医宗金鉴_page135.html">135</a><a href="医宗金鉴_page136.html">136</a><span class="current-page">137</span><a href="医宗金鉴_page138.html">138</a><a href="医宗金鉴_page139.html">139</a><a href="医宗金鉴_page140.html">140</a><a href="医宗金鉴_page141.html">141</a><a href="医宗金鉴_page142.html">142</a><span>...</span><a href="医宗金鉴_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
