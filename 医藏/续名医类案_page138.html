<!DOCTYPE html>
<html>
<head>
    <meta charset="UTF-8">
    <title>续名医类案 - 第 138 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 138 页/共 160 页</h1>
    <div class="content">　　一男子四十余岁患发背，未溃即作渴，脉数肿高，色紫面赤，小便如膏。以加减八味丸料，加酒炒知、柏为丸，每日空心并食前，以童便送下百丸。用八珍汤加五味、麦冬、黄 、酒炒知母、赤小豆，食远煎服。逐日又以童便代茶饮之，渴止疮溃而愈。吾治得生者，此人耳。（五味不可妄用。）

　　汪夫人患发背，用敷药冷眉，胸内欲呕，急令洗去，用托里药寻愈。又刘太宰紫岩太夫人，患发背，元气不足，用托里药而起。王安人发背，正溃时欲速效，俱敷草药，即日而死。

　　刘大尹年将五十，陆路赴京，兼丧其妻，发背盈尺，中六寸许，不痛，发热口干，恶寒自汗，少食，大便不禁且气促，脉浮大，按之空虚。用补中益气汤加半夏、茯苓四剂，又隔蒜灸之，彼云背重已去，形气少健，但吞酸，前日所进饮食，觉仍在腹。又以前药加姜、桂服二帖，饮食少进，吞酸已止，始得睡。疮且不痛不溃，疑为阴症。曰：此阳气虚不能荣于患处，故所患肉死而不痛不溃也。若胃气回，饮食进，死肉即溃矣。仍服前药六剂，饮食渐进，患处渐溃，脉有力。曰：此阳气回矣。后惑于他医云，必服飞龙夺命丹，出汗为善。遂进一服，汗大出，三日不止，复请治。曰：汗多亡阳，无能为也。强曰：诸书云，汗之则疮已，岂遂为患？后果死。东垣曰：疮疡因风热郁于下，其人多怒，其疮色赤，肿高结硬而痛，左关脉洪缓而强，是邪客于血脉之上，皮肤之间。故发其汗，而通其荣卫，则邪气去矣。谦甫治疮疡，冬月脉浮紧，按之洪缓，乃寒覆皮毛，郁遏经络，热不得升，聚而赤肿。

　　盖冬月乃因寒气收敛，皮肤致密，腠理汗不得出而设也。况发汗乃阴盛阳虚，邪不能自出，必得阳气泄，汗乃出，是助阳退阴之意也。且前症未溃，其气血既虚，溃后气血愈虚。凡疮虽宜汗，然元气虚者不宜。况所见之症，俱属不足，岂可汗耶？（口干者，渴之渐也，何以用半夏、茯苓？）

　　晋都机房纪姓者，背疮，胃气虚，用温补药而饮食进，大补药而疮腐愈。后患腿痛，用养血化痰之剂少止。彼嫌功缓，他医以为湿热，服麻黄左经汤一剂，汗出不止。曰：必发痉而死。已而果然。

　　王德之患发背，脉浮数，按之则涩，大便五六日不行，腹不加胀。曰：邪在表不在里，但因气血虚，饮食少，故大便不行，非热结也，宜生气血为主。彼泥积毒在内，用大黄之药下之，遂连泻三四次，更加发热，来日又服一剂，泻遂不止，饮食不化，呃逆不绝，手足皆冷。诊之，脉已脱，辞不治。

　　其子曰：泻之能为害乎？曰：服利药而利不止者死；不当泻而泻，令人开肠，洞泄不禁者死；下多亡阴者死。曰：疮疡乃积毒在脏，若不驱逐其毒，何以得解？曰：疮疡虽积毒在脏腑，治法当先助胃气，使根本坚固，参以行经活血时宜之药，非专用大黄也。今病在表，而反以峻利之剂重夺其阴可乎哉？故曰表病里和而反下之，则中气虚，表邪乘虚而入，由是变症百出。虽云脉浮数，邪在表，属外因，当用内托复煎散，其中黄芩、苍术亦不敢用。脉沉实，邪在内，属内因，当用内疏黄连汤，其中大黄、槟榔亦不敢用。况浮数涩三脉，皆主气血俱虚。邪既在表，而反用峻利之剂，重泻其里，诛伐无故，不死何俟？一县尹背疮，竟背腐溃，色黯，重若负石，危甚，饮食颇进，用红桃散，色渐赤，负渐轻，再用而肌生，更用托里药而愈。盖此大毒症，非峻药莫能治。内用砒，故用攻毒有效。

　　平氏室患发背，以托里消毒药二十余剂而溃。因怒顿吐血五六碗许，气弱脉细，此气血虚极也。

　　遂令服独参膏斤许稍缓。更以参、 、归、术、陈皮、炙草三十余剂，疮口渐合。设投以犀角地黄汤沉寒之药，鲜有不误。

　　徐符卿年逾四十，患发背，五日不起，肉色不变，脉弱少食，大便不实。但以疽未溃，脉先弱，难于收敛，用托里消毒二剂，方起发。彼惑一妪言贴膏药，服攻毒剂，反甚，背如负石。复请治，遂以隔蒜灸三十余壮，云背不觉重，但痒痛未知。更以托里药，知痒痛，脓清。仍以前药倍加参、 ，佐以姜、桂，脓稍稠。又为人惑，外用猪腰子贴抽脓血，内服硝黄剂，遂流血五六碗许，连泻十行，腹内如冰，饮食不进。不得已连诊之，脉遽脱，已不可为矣。盖其症属大虚不足之甚，虽一于温补，犹恐不救，况用攻伐之剂，不死何俟？顾浩室年逾四十，患发背，治以托里药而溃。忽呕而疮痛，胃脉弦紧，彼以为余毒内攻。东垣云：呕吐无时，手足厥冷，脏腑之虚也。丹溪云：溃后发呕不食者，湿气侵于内也。又云：脓出而反痛者，虚也。今胃脉弦紧，木乘土位，是虚明矣。欲以六君子汤加酒芍、砂仁、藿香治之。彼自服护心散，呕愈甚。仍用前药，更以补气血药，两月而愈。大抵湿气内侵，或感秽气而作呕，必喜温而脉弱，热毒内攻而作呕者，必喜凉而脉数，必须辨认明白。

　　郑挥使年逾五十，患发背，形症俱虚，用托里药而溃。但有腐肉当去，彼惧不肯。延至旬日，则好肉皆败矣。虽投大剂，毒甚竟不救。古人谓坏肉恶于野狼虎，毒于蜂螫，缓去之则戕贼性命。信哉。

　　张宜人年逾六十，患发背，三日肉色不变，头如粟许，肩背加重，寒热饮冷，脉洪数。陈良甫云：外如麻，里如瓜。齐氏云：憎寒壮热，所患必深。又曰：肉色不变，发于内也。以人参败毒散二剂，乃隔蒜灸五十余壮，毒始发，背始轻，再用托里药渐溃。气血虚甚而作渴，参、 、归、地等药，渴亦止。彼欲速，自用草药罨患处，毒瓦斯复入，遂不救。尝见老弱者患此，疮头不起，或坚如牛领之皮，多不待溃而死。有溃后气血不能培养者亦死。凡疮初溃，毒正发越，宜用膏药吸之，参、 等药托之。

　　若反以药遏之，使毒瓦斯内攻者，必不救。

　　王太守宜人患发背，脓熟不开，昏闷不食。此毒入内也，断不治。强之针脓碗许稍苏，须臾竟亡。

　　大抵血气壮实，脓自涌出。老弱之人，血气枯槁，必须迎而夺之，顺而取之。若毒结四肢，砭刺少缓。

　　腐溃深大，亦难收敛。痛结于颊项胸腹紧要之地，不问壮弱，急宜针刺，否则难治。

　　郭职方名琏，患背疮，溃陷色紫，舌卷。谓下陷色紫，主阳气脱，舌卷囊缩，肝气绝，遂辞之。

　　经曰：舌卷囊缩，此筋先死，庚日笃，辛日死。果至立秋日而殁。

　　姚应凤治抚军喻思恂，驻师温州，拒海贼刘香，受降有日，毒发背间剧甚。应凤至， 腐肉二大器，洞见五脏，随敷以丹药，越二日痈平，开辕门坐受降抚。喻喜深德之。（《仁和县志》）

　　王洪绪治木渎谭姓妇，患背疮如碗，初起色白，近已转红，痛甚，时值三伏，与阳和汤。或曰：暑天何用麻、桂热剂？曰：此阴症也。又云：患色转红，阴已回阳。乃立令煎服，不一时痛止。连进四服，症减其七，余三分有脓不痛而溃，五日收功。

　　钱国宾治湖州三官庙僧大乘，发背，长二尺，阔八寸，深寸许，中间如蜂窝，二百余头，流脓，痛极欲死，乃半身发也。此僧素喜爆炙，多动肝气，其脉浮洪，可救。以新槐子一合，生白矾一钱，盛锡壶内，冲滚水二三碗，再以壶炖水内，煮十数滚，令味尽出，陆续饮之，至五七壶痛止。外用绿膏药，取松香一斤五两，烧酒五斤，微火煮干为度，倾冷水内，以手捻成松子百次，去水酒湿气。用全蝎二十一个，蜈蚣二十条，真蟾酥五钱，乳香、没药各三钱，铜绿八钱，各另研。方以松香化开，入香油少许，试老嫩成膏，待松香冷定，方入细药搅匀，盛瓷罐内，隔水炖摊。一日一换，每次下腐肉一层，生肌如石榴子，二十日收口。此膏妙在一长齐平，不比别膏自周遭长至豆大，难收口也。凡冤业大毒，一切通治。（内外治法，俱有巧思。）

　　治发背膏药方：滴乳香，箬包烧红，砖压去油，四两；净没药四两，制同上；白色儿茶、上好银朱、鲜红血竭、杭州定粉、上好黄丹，各四两；上好铜绿三钱。以上俱各碾至无渣为度，筛极细末和匀，瓷瓶密贮。临用照患之大小，用夹连四油纸一块，以针多刺小孔，每张以药末五钱，麻油调摊纸上，再用油纸一块盖上，周遭用线将二纸合缝一处，贴患上，即止痛化腐生新。过三日，将膏揭开，煎葱汤将患洗净，软绢拭干，将膏药翻过，用针照前刺小孔贴之。无火之人，内服十全大补汤。有火者，减去肉桂、姜、枣，兼以饮食滋补，无不取效。

　　治发背初起方：远志肉（甘草汁煮，去骨。）五钱，甘草一钱五分，鲜甘菊花叶一两，贝母三钱，鲜忍冬藤五钱，紫花地丁五钱，连翘一钱，白芨三钱。

　　又托里败毒散：绵黄 盐水炒，三钱或五钱，或八钱、一两；水炙甘草节二钱，可加至四五钱；赤芍二钱；金银花三钱；茜草江西出、细如灯心者，三钱；何首乌五钱；白僵蚕炙研，六分；白芨二钱五分；皂角刺一钱；贝母二钱；天花粉三钱；穿山甲土炒、研，一钱；鼠粘子炒研，一钱；蝉蜕去翼足，一钱。先用夏枯草五两，河水五大碗，煎三碗，入前药同煎至一碗，不拘时服。阴症去后五味，加人参三钱，麦冬五钱。

　　又溃后服方：人参三钱；麦冬五钱；绵黄 蜜炒，五钱或一两；炙甘草二钱；五味子蜜拌蒸，一钱；白芍酒炒，三钱；金银花三钱；山药炒，三钱。水煎服。溃疡忌术，肿疡忌当归。（《广笔记》）

　　卷三十二（外科）

　　肺痈肺痿

　　薛立斋治一妇人，素血虚，发热咳嗽，服痰火之剂后，吐脓血，面赤脉数，其热甚危，此脓成而气血虚也。

　　用八珍汤补元气，桔梗汤治之而愈。

　　一妇人感冒风寒，或用发表之剂，反咳嗽喘急，饮食少思，胸膈不利，大便不通，右寸关浮数，欲用疏通之剂。薛曰：此因脾土亏损，不能生肺金，若更利之，复耗津液，必患肺痈矣。不信，仍利之，虚症悉至，后果吐脓。乃朝用补中益气汤，夕用桔梗汤，各数剂，吐脓渐止。又朝仍用前汤，夕用十全大补汤，各五十剂，喜其善调理获愈。

　　一妇人咳嗽吐痰，胸膈作痛，右寸关浮滑，项下牵强，此脾胃积热之痰，非痈患也。以二陈、山栀、白术、桔梗治之而安。

　　一妇人素血虚内热，时咳。甲辰孟冬，两尺浮洪，以脾不健请治。曰：防患肺症。丙午孟春果咳嗽，左右寸脉洪数，肺痈也。脓已成，右寸脉仍洪数，乃心火克肺金，夏令可忧。用壮水健脾之剂稍愈。彼遽自忽，不自调摄，果殁于夏令。

　　喻嘉言治施眉苍肺痿，喘嗽吐清痰，肢体软痿，不能举动，脉来虚数，以蛤蚧二十枚，酒浸酥炙，人参、黑参各十两，蜜丸，时时噙化，不终剂而痊。（出《张氏医通》）

　　张路玉治陆去非肺痿，声飒吐痰，午后发热，自汗，左脉弦细，右脉虚濡，平昔劳心耽色所致。

　　先与生脉散合保元汤，次与异功散加黄 并姜、枣，与都气丸，晨夕间进，调补半月，热除痰止，月余方得声清。

　　孙起伯肺胀，服耗气药过多，脉浮大，而重按豁然，饮食不入。幸得溺清便坚，（金土未惫。）

　　与局方七气丸，每剂用人参三钱，肉桂、半夏曲、炙甘草各一钱，生姜四片，四剂霍然。盖肺胀实症居多，此脉虚大，当不以寻常论也。

　　一尼患肺胀，喘鸣肩息，服下气止嗽药不应，渐至胸腹胀满。脉得气口弦细而涩。此必劳力气上，误饮冷水伤肺，肺气不能收敛所致也。遂与越婢汤减麻黄，加细辛、葶苈，大泻肺气而安。

　　一酒客严冬醉卧，渴饮冷茶，肺胀喘咳，脉得气口沉紧搏指。与小青龙去白芍，加葶苈、半夏，一剂而痊，则知肺胀喘满，当以葶苈为向导也，非实症未可轻投。

　　孙文垣治初阳侄妇，先时咳嗽，诸治无功，嗽急则吐，用碧玉散二钱，白汤调下立止。半年后咳嗽，胸背隐隐疼痛，常内热，吐出桃红脓甚多且腥秽，右胁并乳胀痛。诊之，脉洪数，大便燥，肌骨瘦立，此肺痈症也。用贝母、茜根、白芍各一钱，知母、麦冬、山栀、紫菀各八分，桑皮、当归、丹皮、杏仁各七分，苡仁一钱五分，甘草、葶苈各五分，服之甚安，但稍停即发。或云：肺窍中痰积瘀血尚多，未能即去，宜缓图之，候脓尽当愈。孙谓：丹溪虽有此言，亦不可执。设不以药消化之，必俟其自已，恐岁月深而有他变，且中年之人，何能当此？莫若清热润肺，消痰化瘀，久服或早愈也。

　　或又谓：久嗽伤肺宜补，每补必增热加痛加咳而脓转多。仍根据法治之，二年良愈。

　　喻嘉言治陆令仪母，平日持斋，肠胃素槁，天癸已绝，复淋沥不止，治之久痊。值秋月燥金太过，湿虫不生，人多病咳。而血虚津槁之躯，受伤独猛，胸胁紧张，上气喘急，卧寐不宁，咳动则大痛，痰中带血而腥，食不易入，声不易出，寒热交作。申酉二时，燥金用事，诸苦倍增，脉时大时小，时牢伏时弦紧，服清肺药无进退。告以肺痈将成，高年难任，以葶苈大枣泻肺汤，先通肺气之壅。即觉气稍平，食少入，痰稍易出，身稍可侧，大有生机。喻曰：未也。因见来势太急，不得已取快一时，暂开者易至复闭，迨复闭则前法不可再用矣。今乘其暂开，多方以图，必在六十日后，交立冬节，方是愈期。盖身中之燥，与时令之燥，胶结不解，必俟燥金退气，肺金乃宁。后六十日间，屡危屡安。

　　大率皆用活法斡旋，缘病不可补，而脾虚又不能生肺，肺燥喜润，而脾滞又难于运食。今日脾虚，不思饮食，则于清肺中少加参、术以补脾；明日肺燥，热盛咳嗽，则于清肺中少加阿胶以润燥。日复一日，扶至立冬之午刻，病者忽自云：内中光景，大觉清爽，可得生矣。奇哉，天时之燥去，而肺金之燥遂下传大肠，五六日不一大便，略一润肠，旋即解散，正以客邪易去耳。至小雪节，康健加餐，倍于曩昔。盖胃中空虚已久，势必复其容受之常，方为全愈也。

　　薛立斋治一男子神劳，冬月患咳嗽，服解毒之药，自以为便。曰：此因肺气虚弱，腠理不密，而外邪所感也。当急补其母，是治本也。始服六君子汤，内去参、术，反加紫苏、枳壳之类，以致元气亦虚，生肺痈而殁。

　　一武职，因饮食起居失宜，咳嗽吐痰，用化痰止嗽之药。时仲夏，左尺洪数而无力，胸满面赤，吐痰腥臭，自汗。曰：肾虚水泛为痰，而反重亡津液，得非肺痈乎？不信，仍服前药。翌日吐脓，脉数，右寸为甚，用桔梗汤一剂，脉数与脓顿减。又二剂将愈，佐以六味而痊。

　　一男子咳嗽喘急，发热烦躁，面赤咽痛，脉洪大，用黄连解毒汤，二剂少退。更以栀子汤，四剂而安。（此肺痈将成未成之候。）

　　薛立斋治一男子患肺痿，咳嗽喘急，吐痰腥臭，胸满咽干，脉洪数，用人参平肺散六剂，及饮童便，诸症悉退。更以紫菀茸汤而愈。童便虽云治虚火，常治疮疡 肿，疼痛发热作渴，及肺痿肺痈发热口渴者尤效。

　　一仆年逾三十，嗽久不愈，（病久故可用涩。）气壅不利，睡卧不安，咯吐脓血，甚觉可畏，其主已弃之矣。与宁肺散一服少愈，又服而止大半，乃以宁肺散汤数剂而痊。所以有是病必用是药，若以前散性涩而不用，何以得愈？上舍毛体仁素阴虚，春初咳嗽，胸中隐痛，肾脉洪数，肺脉数而时不见。曰：内当结痈，先用六味地黄丸料一剂服之。翌日来谓曰：昨得良剂，嗽愈六七，务求一方，到监调理。曰：阴虚火炎，患痈之症，第因元气虚弱，未能发出，因其易忽，薛不能治。乃别用降火化痰等剂，愈甚。月余复请诊之，脉洪滑而数。曰：脓已成矣，当请常治之者同论针之，且免内溃之患。仍不决。又月余请视，他医已先开疮孔偏上，兜脓不出，仍内溃，脉愈洪大。曰：脉洪滑而数，其舌青黯，五内已坏，无能为也。后果然。

　　一男子咳嗽，两胁胀满，咽干口燥，咳唾腥臭。以桔梗汤四剂而唾脓，以排脓散数服而止，乃以补阴排脓之剂而瘳。

　　一男子咳而脓不止，脉不退，诸药不应，甚危。用柘黄丸一服少愈，再服即退，数服而痊。柘黄一两为末，百齿霜（即梳垢。）二钱，用糊为丸如梧桐子大，每服三五丸，米饮下。柘黄乃柘树所生者，其色黄，状似灵芝，江南最多，北方鲜有。

</div>
    <div class="pagination">
<a href="续名医类案_page137.html">上一页</a><span>...</span><a href="续名医类案_page133.html">133</a><a href="续名医类案_page134.html">134</a><a href="续名医类案_page135.html">135</a><a href="续名医类案_page136.html">136</a><a href="续名医类案_page137.html">137</a><span class="current-page">138</span><a href="续名医类案_page139.html">139</a><a href="续名医类案_page140.html">140</a><a href="续名医类案_page141.html">141</a><a href="续名医类案_page142.html">142</a><a href="续名医类案_page143.html">143</a><span>...</span><a href="续名医类案_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
