<!DOCTYPE html>
<html>
<head>
    <meta charset="UTF-8">
    <title>济阴纲目 - 第 101 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 101 页/共 113 页</h1>
    <div class="content">　　肉苁蓉（本草以肉苁蓉善动大便，人皆忌之，今治遗粪，而立斋反以为用，岂立斋为一代名医，而反不知耶，以用所当用，则不忌耳）远志（去心）茴香巴戟干山药枸杞子熟地黄石菖蒲山茱萸（去核）牛膝杜仲（去皮，姜制）楮实子五味子白茯苓（各三两）上为末，用枣肉百枚同炼蜜丸如桐子大，每服五七十丸，空心温酒或盐汤下，日三服。

　　四神丸

　　治脾肾虚弱，大便不实，或五更作泻。

　　破故纸吴茱萸（炒，各四两）肉豆蔻（生用）五味子（各一两）上为末，用大红枣四十九枚，生姜四两切碎，同枣用水煮熟，去姜，取枣肉和药，丸桐子大，每服五十丸，空心盐汤下。

　　五味子散

　　治肾泄。

　　五味子（二两）吴茱萸（半两）上炒香熟，研为细末，每服二钱，陈米饮调下。

　　广济方

　　治产后遗粪，亦治男子。

　　取故燕窝中草烧为末，以酒调下半盏。

　　[卷之十四　产后门下] 淋

　　大全

　　云：产后诸淋，因热气客于脬中，内虚则频数，热则小便涩痛，故谓之淋。又有因气虚挟热，热邪搏血，渗入胞中，血随小便而出，为血淋者。（热邪搏血则有之，渗入胞中则未也，如交肠症，亦岂渗入而来耶）

　　三因论

　　曰：治诸产前后淋，其法不同，产前当安胎，产后当去血，如其冷热膏石气淋等，为治则一，但量其虚实而用之，瞿麦蒲黄最是产后要药，唯当究其所因，则不失其机要矣。（五淋一治有悖，若然则冷热无分矣）

　　薛氏

　　曰：按前证若膀胱虚热，用六味丸，若阴虚而阳无以化，用滋肾丸，盖土生金，金生水，当滋化源也，仍参淋沥频数门调治。

　　一产妇小水淋沥，或时自出，用分利降火之剂，二年不愈。余以为肺肾之气虚，用补中益气汤六味地黄丸而痊。（以分利降火之剂太过，故用此药补之）

　　茅根汤

　　治产后诸淋，无问冷热膏石气结，悉主之。（此方甚良）白茅根（五钱）瞿麦穗白茯苓（各二钱半）葵子人参（各一钱二分半）蒲黄桃胶滑石甘草（各六分）紫贝（一个，）石首鱼脑砂（二个，）（紫贝、石首皆治石淋要药）上锉，分二帖，加生姜三片，灯心二十根，水煎服，或为末，每服二钱，木通煎汤调下，如气壅闭，木通、橘皮煎汤调下。

　　滑石散

　　治产后热淋。

　　滑石（一两二钱半，研）通草车前子葵子（各一两）上为末，以浆水调服方寸匕，至二匕为妙。

　　滑石通淋散

　　产后小便紧涩不通者，因血热积于小肠，经水不利，恣食热毒之物而成淋涩故也。

　　赤茯苓泽泻木通黄连猪苓（各八分）白术瞿麦山栀子车前子（各等分）滑石（四分）上锉，加灯心十二茎，水煎，空心热服。

　　石韦散

　　治妇人小便卒淋涩。

　　石韦黄芩木通榆白皮葵子瞿麦穗甘草（各等分）上咀，每服八钱，加生姜三片，水煎，食前温服。

　　加味四物汤

　　诸淋皆属于热，用此累效。

　　当归川芎赤芍药生地黄甘草梢杜牛膝木通（各一钱）桃仁（去皮尖，五个）滑石（一钱半）木香上锉，水煎服。

　　一方

　　疗产后淋，小便痛及血淋。

　　白茅根（五分）瞿麦车前子（各二两）鲤鱼齿（一百枚，为末）通草（三两）冬葵子（三分）上以水三升煮取一升，入鱼齿末，空心服。

　　张氏方

　　疗产后小便不通，淋。

　　陈皮一两去白，为末，空心温酒调下二钱，一服便通。（小肠气道也，肝主之，陈皮、杏仁皆利气药，故有验）

　　疗卒不得小便方

　　杏仁十四枚去皮尖，炒为末，和饮顿服。

　　灸脐法

　　治产后小便不通，腹胀如鼓，闷乱不醒，盖缘未产之前内积冷气，遂致产时尿胞运动不顺。（积冷者用此，所谓气化则能出矣）用盐填脐中，却以葱白剥去粗皮，十余根作一缚，切一指浓，安盐上，用大艾炷满葱饼上，以火灸之，觉热气入腹内，实时便通，神验。

　　[卷之十四　产后门下] 小便数

　　大全

　　云：夫产后小便数者，乃气虚不能制故也。

　　薛氏

　　曰：前证若因稳婆不慎，以致胞损，而小便淋沥者，用八珍汤以补气血；若因膀胱气虚，而小便频数，当补脾肺；若膀胱阴虚，而小便淋沥者，须补脾肾。

　　一产妇小便频数，时忽寒战，乃属脾肺虚弱，用补中益气加山茱、山药为主，佐以桑螵蛸散而愈。后患发热晡热，盗汗自汗，月水不调，用加味逍遥散而安。

　　一产妇患前证，吐痰发热，日晡作渴，此膀胱阴虚，用补中益气汤及六味丸而愈。又患痢后小便频数，手足俱冷，属阳气虚寒，用前汤及八味丸而瘳。

　　桑螵蛸散

</div>
    <div class="pagination">
<a href="济阴纲目_page100.html">上一页</a><span>...</span><a href="济阴纲目_page96.html">96</a><a href="济阴纲目_page97.html">97</a><a href="济阴纲目_page98.html">98</a><a href="济阴纲目_page99.html">99</a><a href="济阴纲目_page100.html">100</a><span class="current-page">101</span><a href="济阴纲目_page102.html">102</a><a href="济阴纲目_page103.html">103</a><a href="济阴纲目_page104.html">104</a><a href="济阴纲目_page105.html">105</a><a href="济阴纲目_page106.html">106</a><span>...</span><a href="济阴纲目_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
