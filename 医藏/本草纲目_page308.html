<!DOCTYPE html>
<html>
<head>
    <meta charset="UTF-8">
    <title>本草纲目 - 第 308 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 308 页/共 603 页</h1>
    <div class="content">　　菜部第二十七卷　菜之二

　　水苦

　　（宋《图经》）【校正】自外类移入此。

　　【释名】谢婆菜（《图经》）、半边山。

　　【集解】颂曰：水苦 生宜州溪涧侧。叶似苦 ，浓而光泽。根似白术而软。二、八、九月采其根食之。

　　根

　　【气味】微苦、辛，寒，无毒。

　　【主治】风热上壅，咽喉肿痛，及项上风 ，以酒磨服（苏颂）。

　　菜部第二十七卷　菜之二

　　翻白草

　　（《救荒》）【释名】鸡腿根（《救荒》）、天藕（《野菜谱》）。

　　时珍曰：翻白，以叶之形名；鸡腿、天藕，以根之味名也。楚人谓之湖鸡腿，淮人谓之天藕。

　　【集解】周定王曰：翻白草高七、八寸。叶硬而浓，有锯齿，背白，似地榆而细长。开黄花。根如指大，长三寸许，皮赤肉白，两头尖峭。生食、煮熟皆宜。

　　时珍曰：鸡腿儿生近泽田地，高不盈尺。春生弱茎，一茎三叶，尖长而浓，有皱纹锯齿，面青背白。四月开小黄花。结子如胡荽子，中有细子。其根状如小白术头，剥去赤皮，其内白色如鸡肉，食之有粉。小儿生食之，荒年人掘以和饭食。

　　根

　　【气味】甘、微苦，平，无毒。

　　【主治】吐血下血崩中，疟疾痈疮（时珍）。

　　【附方】新七。

　　崩中下血：用湖鸡腿根一两捣碎，酒二盏，煎一盏服。（《濒湖集简方》）。

　　吐血不止：翻白草，每用五七科 咀，水二钟，煎一钟，空心服。

　　疟疾寒热：翻白草根五七个，煎酒服之。

　　无名肿毒：方同上。

　　丁毒初起，不拘已成、未成：用翻白草十科，酒煎服，出汗即愈。

　　浑身疥癞：端午日午时采翻白草，每用一握，煎水洗之。

　　疮溃烂：端午日午时采翻白草，洗收。每用一握，煎汤盆盛，围住熏洗，效。（刘松石《保寿堂方》）。

　　菜部第二十七卷　菜之二

　　仙人杖草

　　（《拾遗》）【校正】自草部移入此。

　　【集解】藏器曰：仙人杖生剑南平泽。叶似苦苣，丛生。陈子昂《观玉篇　序》云：予从补阙乔公北征，夏四月次于张掖。河洲草木无他异者，惟有仙人杖往往丛生。予家世代服食者，昔常饵之。因为乔公言其功，同族王仲烈甘心食之。人或谓乔公曰：此白棘也。公乃讥予。因作《观玉篇》焉。

　　颂曰：仙人杖有三物同名：一种是菜类，一种是枯死竹笋之色黑者，枸杞一名仙人杖是也。此仙人杖乃作菜茹者，白棘木类，何因相似？或曰：乔公所谓白棘乃枸棘，是枸杞之有针者。《本经》枸棘无白棘之名，又其味苦，此菜味甘。乃知草木之类，多而难识，使人惑疑似之言，以真为伪，宜乎子昂论著之详也。

　　时珍曰：别有仙人草，生阶除间，高二、三寸。又有仙人掌草，生于石壁上。皆与此名同物异，不可不审。并见石草类。

　　【气味】甘，小温，无毒。

　　【主治】作茹食，去痰癖，除风冷（大明）。久服长生，坚筋骨，令人不老（藏器）。

　　菜部第二十七卷　菜之二

　　蒲公英

　　（《唐本草》）【校正】自草部移入此。

　　【释名】耩耨草（音构糯）、金簪草（《纲目》）、黄花地丁。

　　时珍曰：名义未详。孙思邈《千金方》作凫公英，苏颂《图经》作仆公罂，《庚辛玉册》作鹁鸪英。俗呼蒲公丁，又呼黄花地丁。淮人谓之白鼓钉，蜀人谓之耳瘢草，关中谓之狗乳草。按：《土宿本草》云：金簪草一名地丁，花如金簪头，独脚如丁，故以名之。

　　【集解】保升曰：蒲公英草生平泽田园中。茎、叶似苦苣，断之有白汁。堪生啖。花如单菊而大。四月、五月采之。

　　颂曰：处处有之。春初生苗，叶如苦苣，有细刺。中心抽一茎，茎端出一花，色黄如金钱。俗讹为仆公罂是也。

　　宗 曰：即今地丁也。四时常有花，花罢飞絮，絮中有子，落处即生。所以庭院间皆有者，因风而来。

　　时珍曰：地丁，江之南北颇多，他处亦有之，岭南绝无。小科布地，四散而生，茎、叶、花、絮并似苦苣，但小耳。嫩苗可食，《庚辛玉册》云：地丁叶似小莴苣，花似大旋 ，一茎耸上三、四寸，断之有白汁。二月采花，三月采根。可制汞，伏三黄。有紫花者，名大丁草，出太行、王屋诸山。陈州亦有，名烧金草。能 朱砂。一种相类而无花者，名地胆草，亦可伏三黄、砒霜。

　　苗

　　【气味】甘，平，无毒。

　　【主治】妇人乳痈肿，水煮汁饮及封之，立消（恭）。

　　解食毒，散滞气，化热毒，消恶肿、结核、疔肿（震亨）。掺牙，乌须发，壮筋骨（时珍）。

　　白汁：涂恶刺、狐尿刺疮，即愈（颂）。

　　【发明】杲曰：蒲公英苦寒，足少阴肾经君药也，本经必用之。

　　震亨曰：此草属土，开黄花，味甘。解食毒，散滞气，可入阳明、太阴经。化热毒，消肿核，有奇功。同忍冬藤煎汤。入少酒佐服，治乳痈，服罢欲睡，是其功也。睡觉微汗，病即安矣。颂曰：治恶刺方，出孙思邈《千金方》。其序云：邈以贞观五年七月十五日夜，以左手中指背触着庭木，至晓遂患痛不可忍。经十日，痛日深，疮日高硕，色如熟小豆色。常闻长者论有此方，遂用治之。手下则愈，痛亦除，疮亦即瘥，未十日而平复如故。杨炎《南行方》亦着其效云。

　　时珍曰：萨谦斋《瑞竹堂方》，有擦牙乌须发还少丹，甚言此草之功，盖取其能通肾也。故东垣李氏言其为少阴本经必用之药，而着本草者不知此义。

</div>
    <div class="pagination">
<a href="本草纲目_page307.html">上一页</a><span>...</span><a href="本草纲目_page303.html">303</a><a href="本草纲目_page304.html">304</a><a href="本草纲目_page305.html">305</a><a href="本草纲目_page306.html">306</a><a href="本草纲目_page307.html">307</a><span class="current-page">308</span><a href="本草纲目_page309.html">309</a><a href="本草纲目_page310.html">310</a><a href="本草纲目_page311.html">311</a><a href="本草纲目_page312.html">312</a><a href="本草纲目_page313.html">313</a><span>...</span><a href="本草纲目_page309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
