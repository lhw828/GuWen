<!DOCTYPE html>
<html>
<head>
    <meta charset="UTF-8">
    <title>灵枢识 - 第 54 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵枢识 - 第 54 页/共 77 页</h1>
    <div class="content">　　所治者（止）难已也 甲乙。治、作刺。积下无痛字。张云。凡此者。皆四街所治之病。又若以新感之积。知痛而可移者。乃血气所及。无固结之形也。故治之易已。若其不痛。及坚硬如石不动者。其积结已深。

　　此非毫针能治矣。志云。曰暴曰新。非久积也。谓血气之偕行而各有所阻也。

　　卷五

　　论痛篇第五十三

　　诸本无篇字。

　　已然 诸本作亦然。

　　美骨 甲乙作善骨。张云。美骨者。骨强之谓。

　　多热者（止）难已 张云。多热者。病在阳分。故易已。多寒者病在阴分。故难已。

　　故其瘦而薄胃者 甲乙无故字。胃字似是。张云。若肉瘦而胃薄者。气血本属不足。安能胜毒药也。

　　卷五

　　天年篇第五十四

　　诸本无篇字。马云。内以百岁为论。故名篇。

　　以母为基。以父为  马云。方其始生。赖母以为之基。坤道成物也。赖父母为之 。阳气以为捍卫也。张云。基、址也。 、材具也。人之生也。合父母之精而有其身。父得干之阳。母得坤之阴。阳一而施。阴两而承。故以母为基。以父为 。譬之稼穑者。必得其地。乃施以种。种优地优。肖由乎父。种停地劣。

　　变成乎母。地种皆得。而阴阳失序者。虽育无成也。故三者相合而象。变斯无穷矣。夫地者基也。种者 也。阴阳精气者神也。知乎此。则知人生之所以然矣。简案、 、说文阑槛也。王逸云。纵曰栏。

　　横曰 。今阶除木勾栏是也。马解为捍卫。盖本于此。张以为材具。未见所由。

　　失神者死 得神者生也 马云。素问移精变气论云。得神者昌。失神者亡。简案、庄子云。人之生也。聚则为生。散则为死。

　　五脏坚固（止）故能长久 张云。坚固者不易损。和调者不易乱。解利者可无留滞。致密者可免中伤。营卫之行。不失其常者。经脉和也。吸呼微徐。气以度行者。三焦治也。六腑化谷。津液布扬。则脏腑和平。精神充畅。故能长久而多寿也。

　　使道隧（止）百岁乃得终 马志本隧、作队。马云。队、隧同。使道者水沟也。（俗云人中）其队道以长面之地部为基。耳为蔽为墙。乃高以方。营卫之气。皆已通调。而面之三里。即三部也。（俗云三停）

　　皆已耸起。其骨高。其肉满。所以百岁乃得终也。张云。礼记百岁谓之期颐。使道。指七窍而言。谓五脏所使之道路。如肺气通于鼻。肝气通于目。脾气通于口。心气通于舌。肾气通于耳。是即五官之道路也。玩、深邃貌。基墙指面部而言。骨骼为基。蕃蔽为墙。见五色篇。凡营卫部里。及骨高肉满若此者。即致寿之道。志云。

　　使道者。血脉之道路。本输篇之所谓间使之道。盖心包络之主血脉也。队、行列也。长者环转之无端也。此言血气充足。循序而流通也。土基高以方者。肌肉浓而充于四体也。脉道流长。肌肉高浓。则营卫通调矣。三部者。形身之上中下。三里者。手足阳明之脉。皆起发而平等也。骨高者。少阴之气足也。肉满者。阳明之气盛也。如此者寿之征也。简案、本篇三家异义。然熟考经文。马注为允当。

　　好走 好趋。 马云。趋者较走更疾矣。步者较趋更缓矣。张云。天地之气。阳主乎升。升则向生。

　　阴主乎降。降则向死。故幼年之气在下者。亦自下而升也。志云。此言人之生长。从阴而生。自下而上。故曰其气在下。好走、好趋、好步者。春夏生动之气也。方盛衰论曰。老从上。少从下。简案、说文。走、趋也。

　　又趋、走也。释名曰。疾趋曰走。又疾行曰趋。此乃走疾而趋徐。马注误。

　　好步 张云。盛满则不轻捷。故好步矣。

　　四十岁（止）好坐 甲乙。颓、作刷。马云。坐者较步似倦矣。张云。天地消长之道。物极必变。

　　盛极必衰。日中则昃。月盈则亏。人当四十。阴气已半。故发颇斑白。而平盛不摇。好坐者。衰之渐也。

　　五十岁（止）目始不明 志云。人之衰老。从上而下。自阳而阴。故肝始衰而心。心而脾。脾而肺。肺而肾。好坐好卧者。秋冬收藏之气也。

　　六十岁（止）独居而终矣 甲乙。苦、作善。（马志亦作善）皮肤枯、作皮肤始枯。故四肢不举。

　　魄离、作魂魄离散。四藏、作脏乃萎枯。终矣、作终尽矣。马云。至五十岁以后。则肝生心。心生脾。脾生肺。

　　肺生肾者。每十岁而日衰。故五十岁肝胆衰。六十岁心气衰。七十岁脾气衰。八十岁肺气衰。九十岁肾气衰。

　　百岁五脏俱衰。善忧悲者。以心主于忧也。好卧者。卫气不精也。魄离散。以肺藏魄者。失其故处也。言善误。

　　肺主言也。肾气焦者。水竭则焦也。张云。魄离者。形体衰败也。肾气焦者。真阴亏竭也。此与上古天真论。

　　女尽七七。男尽八八。互相发明。彼以七八言者。言阴阳之限数。此以十言者。言人生之全数。然则人之气数。

　　固有定期。

　　而长短不齐者。有出于禀受。有因于人为。故惟智者。不以人欲害其天真。以自然之道。养自然之寿。而善终其天年。此圣智之所同也。

　　使道不长 空外以张 喘息暴疾 马云。水沟不长。较之使道队以长者异也。其鼻孔向外而张。鼻为肺窍。肺气泄矣。（师傅篇云鼻孔在外膀胱漏泄）又肺主气。今肺气不足。故喘息而为暴疾也。张云。喘息者气促。暴疾者易伤。皆非延寿之征也。简案、喘息暴疾。谓喘息之气。卒暴疾速也。

　　其肉不石 张云。石、坚也。

　　数中风寒（止）相引 张云。数中风寒。表易犯也。血气虚。中不足也。脉不通。经络多滞也。故致真邪易于相攻。然正本拒邪。正气不足。邪反随之而入。故曰相引。

　　故中寿而尽也 张云。凡此形体血气。既已异于上寿。则其中寿而尽。固有所由。此先天之禀受然也。

　　夫人生器局。既禀于有生之初。则其一定之数。似不可以人力强者。第禀得其全。而养能合道。必将更寿。禀失其全。而养复违和。能无更夭。故知之者。下可以希中。中可以希上。不知者。上仅得其次。次仅得其下矣。

　　所谓天定则能胜人。人定亦能胜天也。夫禀受者先天也。修养者后天也。先天责在父母。后天责在吾心。

　　卷五

　　逆顺篇第五十五

　　诸本无篇字。马云。内论气有逆顺。用针者当顺治。不可逆治。故名篇。

　　气之逆顺者（止）五行也 张云。人与天地相参。与日月相应。其阴阳升降盛衰之气。当其位而和者为顺。不当其位而乖者为逆。

　　脉之盛衰者 张云。以有力无力言。故可以候血气之虚实。

　　刺之大约者 张云。三刺义具如下文。又若明知病之可刺者。以其实邪在经也。如脉度篇所谓盛者泻之。虚者饮药以补之是也。与其未可刺者。谓有所避忌也。如终始篇所谓新内新劳。已饱已饥。大惊大恐者勿刺。及八正神明论所谓天忌。五禁篇所谓五禁之类。皆是也。与其已不可刺者。言败坏无及也。如本神篇所谓五者已伤。针不可以治之也。凡此三者。皆本节切近之义。

　　兵法曰 马云。逢逢之气。势来迫而甚盛者也。堂堂之阵。阵方整而甚众者也。故无迎者。当避其来锐耳。无击者。当击其惰归耳。志云。夫战、勇气也。一鼓作气。再而衰。三而竭。是以无迎逢逢之气。无击堂堂之阵。俟其气衰辙乱。然后击之。无有不克者矣。简案、孙子云。无邀整整之兵。无击堂堂之隈。注。

　　堂堂、广大也。逢逢、鼓声。诗、大雅。鼍鼓逢逢是也。

　　刺法曰 马云。三句及下方其盛也四句。又见素问疟论。 、音靠。诗板篇。多将 。朱注云。

</div>
    <div class="pagination">
<a href="灵枢识_page53.html">上一页</a><span>...</span><a href="灵枢识_page49.html">49</a><a href="灵枢识_page50.html">50</a><a href="灵枢识_page51.html">51</a><a href="灵枢识_page52.html">52</a><a href="灵枢识_page53.html">53</a><span class="current-page">54</span><a href="灵枢识_page55.html">55</a><a href="灵枢识_page56.html">56</a><a href="灵枢识_page57.html">57</a><a href="灵枢识_page58.html">58</a><a href="灵枢识_page59.html">59</a><span>...</span><a href="灵枢识_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
