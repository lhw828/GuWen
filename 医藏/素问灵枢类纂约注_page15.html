<!DOCTYPE html>
<html>
 <head>
  <meta charset="utf-8"/>
  <title>
   素问灵枢类纂约注 - 第 15 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   素问灵枢类纂约注 - 第 15 页/共 17 页
  </h1>
  <div class="content">
   世人皆言木克土。而余独升木以培土。其有会于斯旨也欤。）金得火而缺。水得土而绝。万物尽然。不可胜竭。（宝命全形论）

　　卷下

　　审治第七

　　（本篇尽出素问。末附灵枢一则。）

　　诸风掉眩。皆属于肝。（风木动摇。）诸寒收引。皆属于肾。（寒性缩急。）诸气 郁。皆属于肺。（肺主气。）诸湿肿满。皆属于脾。（脾不营运。）诸痛痒疮。皆属于心。（疮疡皆属心火。火微则痒。火甚则痛。）诸厥固泄。皆属于下。（吴注。下谓肾也。兼水火之司。阴精水衰。则有热厥。命门火衰。则有寒厥。肾开窍于二阴。水衰火实。则二便不通而为固。火衰水实。则二便不禁而为泄。）诸痿喘呕。皆属于上。（上。谓肺也。肺主气。肺热叶焦。则诸脏无所禀气。故有肺痿。及筋脉骨肉诸痿。喘呕亦属上焦。）诸热瞀（音茂。）螈。（昏乱抽掣。）皆属于火。诸禁（HT 。）鼓栗。如丧神守。

　　皆属于火。（内热而外反寒。盖火性就燥。内热既甚。卫外之阳。皆凑入内。故外反鼓栗也。）诸逆冲上。皆属于火。诸躁狂越。皆属于火。诸病 肿。（热盛于内。水随水溢。）酸痛惊骇。皆属于火。诸胀腹大。皆属于热。（热郁于内为热胀。

　　亦有寒郁而生寒胀者。东垣曰。大抵热胀少。寒胀多。故立中满分消丸治热胀。中满分消汤治寒胀。）诸病有声。（肠鸣。）

　　鼓之如鼓。（鼓胀。）皆属于热。（李士材曰。二病多有属寒者。）诸转反戾。（转筋之类。）水液混浊。（小便。）皆属于热。

　　诸呕吐酸。暴注下迫。（火泻里急。）皆属于热。诸痉项强。皆属于湿。（湿甚而兼风木之化。）诸暴强直。皆属于风。（风性劲急。二证相类。而一属湿。一属风。）诸病水液。澄彻清冷。（吐溺。）皆属于寒。故大要曰。谨守病机。各司其属。

　　有者求之。（或有热有湿。或有风有寒。）无者求之。（或无水。或无火。或非热。或非寒。）盛者责之。虚者责之。（河间着原病式。用病机十九条。而未及十六字。似属缺典。）必先五胜。（五行胜气。）疏其血气。令其调达。而致和平。此之谓也。（此段次序稍易。以火从火。以热从热。用便观览。因于文义无害。故敢尔也。昂按。病机十九条。而火居其五。

　　热居其四。可见诸病火热为多。盖风寒暑湿。皆能为火为热也。宇宙间天地万物。皆赖此阳火。以为生发之本。若无此火。则天地或几乎息矣。庄子所谓火传不知其尽。而释氏相宗。亦以暖与议并举也。但平则为恩。亢则为害。生杀之机。

　　互相倚伏。凡物皆然。故火能生人。而亦能杀人也。）诸气在泉。（司天略同。稍有异者。详本注中。经文在泉。每居司天之前。）风淫于内。治以辛凉。佐以苦甘。（旧本无甘字。司天有甘字。）以甘缓之。以辛散之。（金能胜木。故治以辛凉。辛过甚。恐伤气。故佐以苦甘。苦胜辛。甘益气也。木性急。故甘以缓之。木喜条达。故辛以散之。司天多酸以泻之。无辛散句。）热淫于内。治以咸寒。佐以甘苦。以酸收之。以苦发之。（水胜火。故治以咸寒。甘胜咸。佐之所以防其过也。心苦缓。故以酸收之。热郁于内。故以苦发之。司天无苦发句。）湿淫于内。治以苦热。佐以酸淡。（司天作酸辛。又云湿上甚而热。治以苦温。佐以甘辛。以汗为故而止。）以苦燥之。以淡泄之。（苦热能燥湿。酸木能制土。淡能利水。吴注。使酸而非淡。则味浓滋湿矣。泄。渗与汗也。）火淫于内。治以咸冷。佐以苦辛。（司天作苦甘。相火畏火也。故治以咸冷。苦能泄热。辛能散能润。）以酸收之。以苦发之。（与治热淫同。）燥淫于内。治以苦温。佐以甘辛。（司天作酸辛。）以苦下之。（火能胜金。故治以苦温。甘辛能润燥。燥热内结。以苦泻之可也。）寒淫于内。治以甘热。佐以苦辛。（司天作平以辛热。佐以甘苦。）以咸泻之。以辛润之。以苦坚之。（土能制水。热能胜寒。故治以甘热。苦而辛。

　　亦热品也。伤寒内热者。以咸泻之。肾苦燥。以辛润之。肾欲坚。以苦坚之。）治诸胜复。寒者热之。热者寒之。温者清（凉。）之。清者温之。散者收之。抑（郁。）者散之。燥者润之。急者缓之。坚者 （软。）之。脆者坚之。衰者补之。

　　强者泻之。各安其气。必清必静。则病气衰去。归其所宗。此治之大体也。气之胜也。微者随之。甚者制之。气之复也。

　　和者平之。暴者温之。皆随胜气。（胜复之气。）安其屈伏。（屈伏之气。）无问其数。以平为期。此其道也。寒者热之。

　　热者寒之。微者逆之。甚者从之。（王注。微者犹人火也。可以湿伏。可以水折。甚者犹龙火也。激则愈焰。当顺其性而散之。按此与上文微者随之甚者制之相反。而各有其妙。）坚者削之。客者除之。劳者温之。（温养。）结者散之。留者攻之。燥者濡之。急者缓之。散者收之。损者益之。逸者行之。惊者平之。上之（吐。）下之。（泻。）摩之浴之。薄之（渐磨。）劫之。开之发之。适事为故。何谓逆从。（申明上文逆之从之二义。）曰。逆者正治。从者反治。（以寒治热。以热治寒。逆病气者。谓之正治。以寒治热而佐以热药。以热治寒而佐以寒药。顺病气者。谓之反治。）从少从多。观其事也。

　　（视病之轻重。为药之多少。）反治何谓。（反治为治法玄微。故再三辨诘。）曰。热因寒用。寒因热用。塞因塞用。通因通用。必伏其所主。（所主之病。）而先其所因。（所因之法。）其始则同。其终则异。可使破积。可使溃坚。可使气和。

　　可使必已。（王林注曰。热因寒用者。如大寒内结。以热攻除。寒甚格热。热不得前。则以热药冷服。下嗌之后。冷体既消。热性便发。情且不违。而致大益。是热因寒用之例也。寒因热用者。如大热在中。以寒攻治则不入。以热攻治则病增。乃以寒药热服。入腹之后。热气既消。寒性遂行。情且协和。而病以减。是寒因热用之例也。五常政大论。治热以寒。温而行之。治寒以热。凉而行之。即此义也。塞因塞用者。如下焦虚乏。中焦气壅。 胁满盛。欲散满则益虚其下。

　　欲补下则满甚于中。病患告急。不救其虚。且攻其满。药入则减。药过依然。故中满下虚。其病益甚。不知疏启其中。

　　峻补其下。少服则资壅。多服则宣通。下虚既实。中满自除。此塞因塞用也。通因通用者。如大热内结。注泻不止。以热涩之。结复未除。以寒下之。结散利止。此通因通用也。其积寒久泻。以热下之。同此法。）平气何如。曰。谨察阴阳所在而调之。以平为期。正者正治。反者反治。（王注。阴病阳不病。阳病阴不病。是为正病。则以寒治热。以热治寒。

　　正治也。如阴位见阳脉。阳位见阴脉。是谓反病。则以寒治寒。以热治热。此反治也。）论言治寒以热。治热以寒。方士不能废绳墨而更其道也。有病热者。寒之而热。有病寒者。热之而寒。二者皆在。新病复起。（寒热二症皆在。因服寒热之药。反增新病。）奈何治。（欲根据标格。则病势不除。若废绳墨。则更无新法。）曰。诸寒之而热者取之阴。热之而寒者取之阳。所谓求其属也。（王注。言益火之原。以消阴翳。壮水之主。以制阳光。故曰求其属也。又曰。脏腑之源。有寒热温凉之主。取心者不必齐以热。取肾者不必齐以寒。但益心之阳。寒亦通行。强肾之阴。热之犹可。观斯之故。或治热以热。治寒以寒。万举万全。孰知其意。）服寒而反热。服热而反寒。其故何也。曰。治其旺气。是以反也。（气当旺之时。而复补助之。马注。或热太过而水不生。故虽用寒药而热不去。或寒太过而火不生。故虽用热药而寒不去。）不治旺而然者。何也。曰。不治五味属也。（五味各有所属。）夫五味入胃。各归其所喜攻。酸先入肝。苦先入心。甘先入脾。

　　辛先入肺。咸先入肾。久而增气。（助其藏气。）物化之常也。气增而久。夭之由也。（久而增气。王注云。如久服黄连苦参反热之类。气增不已。则脏有偏胜。偏胜则脏有偏绝。故致暴夭。生气通天论所谓味过于酸。肝气以津。脾气乃绝。

　　即其义也。）方制君臣。何谓也。主病之谓君。（主治是病者。为君药。）佐君之谓臣。应臣之谓使。（佐应者。为臣使药。）

　　非上下三品之谓也。（神农制本草。以上药一百二十品为君。中药一百二十品为臣。下药一百二十五品为佐使。）气有多少。病有盛衰。治有缓急。方有大小。奈何。曰。气有高下。（马注。司天在泉。观下文补上治上二句。当属上部下部。）

　　病有远近。（久病新病。位远位近。）证有中外。（内伤。外感。）治有轻重。（轻剂。重剂。）适其至所为故也。（治以适至其所为节。如病高而治下。病远而治近。病中而治外。病重而治轻。皆为药病不相当也。）大要曰。君一臣二。奇之制也。

　　君二臣四。偶之制也。君二臣三。奇之制也。君二臣六。偶之制也。（王注。奇。古之单方。偶。古之复方。）故曰。近者奇之。远者偶之。汗者不以奇。下者不以偶。补上治上制以缓。（恐其下迫。）补下治下制以急。（恐其力微。）急则气味浓。（用气浓味浓之药。）缓则气味薄。（用气薄味薄之药。）适其至所。此之谓也。是故平气之道。近而奇偶。制小其服也。（心肺位近。或补或汗。宜小其服。）远而奇偶。制大其服也。（肝肾位远。或补或下。宜大其服。）大则数少。小则数多。多则九之。（味多而分两轻。）少则二之。（味少而分两重。）奇之不去则偶之。是谓重方。（即复方。不能少而奇，宁多而偶。所谓逆者正治也。）偶之不去则反佐以取之。所谓寒热温凉。反从其病也。（马注。取药味之寒热温凉。反同于病之寒热温凉者以佐之。乃因其性而利导之。所谓从者反治也。）病之中外何如。曰。调气之方。必别阴阳。定其中外。

　　各守其乡。内者内治。（阴经里证。）外者外治。（阳经表证。）微者调之。其次平之。盛者夺之。汗者（者当作之。）下之。

　　寒热温凉。衰之以属。随其攸利。（王注。假如小寒之气。温以和之。大寒之气。热以取之。甚寒之气。则下夺之。夺之不已。则逆折之。折之不尽。则求其属以衰之。小热之气。凉以和之。大热之气。寒以取之。甚热之气。则汗发之。发之不尽。则逆制之。制之不尽。则求其属以衰之。）病之中外何如。曰。从内之外者调其内。（皆先治其本。后治其标。）

　　从外之内者治其外。从内之外而盛于外者。先调其内而后治其外。从外之内而盛于内者。先治其外而后调其内。中外不相及。则治主病。（中不出外。外不入中。则治其本病。）五味阴阳之用何如。辛甘发散为阳。酸苦涌泄。（涌吐。泄下。）

　　为阴。咸味涌泄为阴。淡味渗泄为阳。（利小便。）六者或收（酸。）或散。（辛。）或缓（甘。）或急。（咸苦。）或燥。（苦。）

　　或润。（辛。）或 。（咸。）或坚。（苦。）以所利而行之。调其气使其平也。（至真要大论）

　　补上下者从之。治上下者逆之。（王注。上下谓司天在泉也。气不及。则顺其味以和之。气太过。则逆其味以折之。）

　　以所在寒热盛衰而调之。（地有寒热异宜。人有盛衰异质。）故曰。上取（涌吐。一曰头面胸喉。）下取。（泄利。一曰少腹胫足。一曰二便通塞。）内取（药饵。一曰切脉虚实。一曰沉以候里。）外取。（形色。一曰按摩针灸。一曰渍形为汗。

　　一曰浮以候表。）以求其过。能（耐。）毒者以浓药。不胜毒者以薄药。（视其人之强弱。）气反者。病在上。取之下。（通其下而上病愈。）病在下。取之上。（升其上而下病愈。）病在中。旁取之。（病在中。而经脉行于左右。针灸熨药而旁取之。灵枢终始篇。病在上者下取之。病在下者高取之。病在头者取之足。病在腰者取之 。此言刺法。然药饵亦有此理。

　　李东垣曰。灵枢曰。头有疾。取之足。谓阳病取阴也。足有疾。取之上。是阴病取阳也。中有疾。旁取之。中者。脾胃也。旁者。少阳甲胆也。甲胆风木也。东方春也。胃中谷气者。便是风化也。胃中湿胜而成泄泻。宜助甲胆。风胜以克之。又是升阳。助清气上行之法也。）治热以寒。温而行之。（寒药热服。）治寒以热。凉而行之。（热药凉服。二者为反治。）治温以清。冷而行之。（清药冷服。）治清以温。热而行之。（温药热服。二者为正治。）故消之削之。吐之下之。补之泻之。久新同法。病有久新。方有大小。有毒无毒。（药之有毒无毒者。）固宜常制（度。）矣。大毒治病。十去其六。

　　（过之则伤正气。）常毒治病。十去其七。小毒治病。十去其八。无毒治病。十去其九。（张子和曰。凡药皆毒也。虽苦参甘草。不可不谓之毒。久服必偏胜为害。）谷肉果菜。食养尽之。（饮食调养。以尽病邪。藏气法时论。毒药攻邪。五谷为养。五果为助。五畜为益。五菜为充。）无使过之。伤其正也。不尽。行复如法。（余邪未尽。复行前法。）必先岁气。

　　无伐天和。（必察岁运时令之气。逆之则伤天和。）无盛盛。无虚虚。（当泻而补为盛盛。当补而泻为虚虚。）而遗人夭殃。

　　无致邪。无失正。（助邪气。伐正气。）绝人长命。天不足西北。左寒而右凉。地不满东南。右热而左温。其故何也。曰。

　　阴阳之气。高下之理。太少（一作大小。）之异也。东南方阳也。阳者。其精降于下。故右热而左温。（阳生于东。而盛于南。故东温而南热。）西北方阴也。阴者。其精奉于上。故左寒而右凉。（阴生于西。而盛于北。故西凉而北寒。）是以地有高下。气有温凉。高者气寒。下者气热。故适寒凉者胀。（感阴寒而成胀。）之温热者疮。（感湿热而生疮。）下之则胀已。汗之则疮已。此腠理开闭之常。太少之异耳。阴精所奉其人寿。阳精所降其人夭。西北之气。散而寒之。东南之气。收而温之。所谓同病异治也。（王注。西北人腠理密而食热。故宜散宜寒。东南人腠理疏而食冷。故宜收宜温。吴注。

　　西北气寒。寒固于外。则热郁于内。故宜散其外寒。清其内热。东南气热。热则气泄于外。寒生于内。故宜收其外泄。

　　温其内寒。是以有病同而治异者。盖天气与地宜不同也。）故曰。气寒气凉。治以寒凉。行水渍之。（药治其内。汤渍其外。）气温气热。治以温热。（二义解者俱欠明确。岂即上文所谓西北散而寒之。东南收而温之之意乎。）强其内守。必同其气。（即气寒气凉。治以寒凉之义。）可使平也。假者反之。（或有反此为治者。乃假借之。以为反治也。）（五常政大论）

　　木郁达之。（宣吐。）火郁发之。（升散。）土郁夺之。（泻下。）金郁泄之。（解表。利小便。）水郁折之。（制其冲逆。）

　　然调其气。过者折之。以其畏也。所谓泻之（过。太过也。折之以其所畏。即泻之是也。王注。咸泻肾。酸泻肝。辛泻肺。甘泻脾。苦泻心。）必折其郁气。先资其化源。（吴注。如寒水司天。则火受郁。火失其养。则资其木也。）抑其运气。

　　（主运胜气。）扶其不胜。无使过暴。而生其疾。论言热无犯热。寒无犯寒。（时热病热。无犯热药。时寒病寒。无犯寒药。）余欲不远寒。不远热。奈何。曰。发表不远热。攻里不远寒。（吴注。发表利用热。夏月发表。不远热也。攻里利用寒。冬月攻里。不远寒也。）热无犯热。寒无犯寒。及胜其主则可犯。以平为期。而不可过。是谓邪气反胜者。（邪气胜主气。如夏应热。而反寒甚。则可以热犯热。余准此。）故曰。无失天信。无逆气宜。无翼其胜。无赞其复。是谓至治。

　　（吴注。天信。春温夏热秋凉冬寒也。气宜。治温以清。治热以寒也。翼胜赞复。禁助邪也。）妇人重身。（怀妊。）毒之何如。（可用毒药否。）曰。有故无殒。亦无殒也。（有故。如下文大积大聚是也。内既有故。则毒药自病当之。故母与胎。

　　皆无患也。）其故何谓也。大积大聚。其可犯也。衰其大半而止。过者死。（积聚。必须攻以毒药。太过则真气被伤。）（六元正纪大论）

　　有其在标。而求之于标。有其在本。而求之于本。有其在本。而求之于标。有其在标。而求之于本。故治有取标而得者。有取本而得者。有逆取而得者。有从取而得者。治反为逆。治得为从。小大不利。（谓二便。灵枢有便字。）治其标。小大利。治其本。病发而有余。本而标之。先治其本。后治其标。病发而不足。标而本之。先治其标。后治其本。

　　谨察间甚。以意调之。（标本病传论）（灵枢病本篇略同。）

　　凡治病。察其形气色泽。脉之盛衰。病之新故。乃治之。无后其时。形气相得。（形盛气盛。形虚气虚。）谓之可治。

　　色泽以浮。谓之易已。脉从四时。谓之可治。（春弦。夏钩。秋浮。冬营。）脉弱以滑。是有胃气。谓之易治。取之以时。
  </div>
  <div class="pagination">
   <a href="素问灵枢类纂约注_page14.html">
    上一页
   </a>
   <span>
    ...
   </span>
   <a href="素问灵枢类纂约注_page10.html">
    10
   </a>
   <a href="素问灵枢类纂约注_page11.html">
    11
   </a>
   <a href="素问灵枢类纂约注_page12.html">
    12
   </a>
   <a href="素问灵枢类纂约注_page13.html">
    13
   </a>
   <a href="素问灵枢类纂约注_page14.html">
    14
   </a>
   <span class="current-page">
    15
   </span>
   <a href="素问灵枢类纂约注_page16.html">
    16
   </a>
   <a href="素问灵枢类纂约注_page17.html">
    17
   </a>
   <a href="素问灵枢类纂约注_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
