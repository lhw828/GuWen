<!DOCTYPE html>
<html>
 <head>
  <meta charset="utf-8"/>
  <title>
   素问经注节解 - 第 20 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   素问经注节解 - 第 20 页/共 37 页
  </h1>
  <div class="content">
   帝曰：间气何如？（按：言司天在泉各有间气，其脉如何为顺，如何为逆也。景岳谓此举常中之变，误矣。）

　　岐伯曰：随气所在，期于左右。（按，左右者，两手寸尺也。气在左则左宜应，气在右则右宜应。期，必也，义如下文。）帝曰：期之奈何？岐伯曰：从其气则和，违其气则病。（按：张景岳曰：“气至脉亦至，从其气也，故曰和；气至脉不至，气未至而脉至，违其气也，故为病。至真要大论曰：至而和则平，至而甚则病，至而反则病，至而不至者病，未至而至者病，阴阳易者危。”）不当其位者病，（按：景岳曰：“应左而右，应右而左，应上而下，应下而上也。”）迭移其位者病，（按：景岳曰：“迭，更也。应见不见，而移易于他位也。”）失守其位者危，（按：景岳曰：“克贼之脉见，而本位失守也。”）尺寸反者死，阴阳交者死。（按：景岳曰：“此二句之义，一以尺寸言，一以左右言，皆以少阴为之主也。如阴当在尺，则阳当在寸，阴当在寸，则阳当在尺，左右亦然。若阴之所在，脉宜不应而响应，阳之所在，脉宜应而反不应，其在尺寸则谓之反，其在左右则谓之交，皆当死也。尺寸反者，惟子午卯酉四年有之；阴阳交者，惟寅申巳亥辰戌丑未八年有之。若尺寸独然，或左右独然，是为气不应，非反非交也。”）

　　先立其年，以知其气，左右应见，然后乃可以言死生之逆顺。（按：景岳曰：“先立其年之南北政及司天在泉左右间应见之气，则知少阴君主之所在，脉当不应，而逆顺乃可见矣。”）

　　帝曰：寒暑燥湿风火，在人合之奈何？其于万物何以生化？岐伯曰：东方生风，（东者日之初。风者教之始，天之使也，所以发号施令，故生自东方也。）风生木，（阳升风鼓，草木敷荣，故曰风生木也。）木生酸，酸生肝，（酸味入胃，生养于肝脏。）肝生筋，（酸味入肝，自肝脏布化，生成于筋膜也。）筋生心。（按：肝主筋而生血，心主血而生于肝，是犹筋生也。）其在天为玄，在人为道，在地为化。（化，生化也。有生化而后有万物，万物无非化气以生成者也。）化生五味，（按：五行各有味，五味之化，实始于木，木主生生故也。）道生智，（按：道者人理之总称，而智为先务也。）玄生神，（玄冥之中，神明栖据，隐而不见，玄生神明也。）化生气。（按：天地之化，惟气居先。）神在天为风，在地为木，在体为筋，在气为柔，（按：风木在春，其气柔和。）在脏为肝。其性为暄，其德为和，（按：暄，日也。喜日恶阴，木之性也。敷布和气，木之德也。）其用为动，（无风则万类皆静。按：新校正云：“木之用为动，火太过之政亦为动，盖木火之主暴速，故俱为动。”是也。）其色为苍，其化为荣，（按：物之荣茂，无过春木，故凡荣茂之化，皆自木生也。）其虫毛，（按：虫之毛者，若草木之茂密也。）其政为散，其令宣发，（按：肝木恶抑郁而喜发散。）其变摧拉，（按：摧拉，损折败坏也。风气刚强，木之变也。气交变大论曰：“其变振发。”）其眚为陨，（按：陨，坠也。大风暴起，草凋木坠。气交变大论曰：“其灾散落。”）

　　其味为酸，其志为怒。怒伤肝，悲胜怒；风伤肝，（亦犹风之折木也。）燥胜风；（风自木生，燥为金化，风余则制之以燥，肝盛则治之以凉，清凉所行，金之气也。）酸伤筋，（酸泻肝气，泻甚则伤其气。按：宣明五气篇曰：“酸走筋，筋病无多食酸。”）辛胜酸。（按：辛者金味，酸者木味，辛胜酸，金克木也。）南方生热，热生火，火生苦，苦生心，（按：苦味入心而补火也。）心生血，血生脾。（按：诚为火生土义，然血足则脾自充也。）其在天为热，在地为火，在体为脉，在气为息，（息，长也。）在脏为心。其性为暑，（暑，热也。）

　　其德为显，其用为躁，（火性躁动，不专定也。）其色为赤，其化为茂，（茂，蕃盛也。）其虫羽，（参差长短，象火之形。）其政为明，（按：新校正云：“气交变大论云：‘其政明曜。’又按火之政明，水之气明，水火异而明同者，火之明明于外，水之明明于内，明虽同而实异也。”）其令郁蒸，（按：新校正云：“详注谓郁为盛，其义未安。按王冰注五常政大论云，郁为郁燠，不舒畅也。当如此解。”）其变炎烁，其眚燔 ，（按：炎烁者，火性焰上，万物焦灼而销烁也。燔 者，火势遍延而燎原也。与火郁于内之郁蒸同，是火之为病，乃有是三者之不同也。）其味为苦，其志为喜。喜伤心，恐胜喜；热伤气，寒胜热；苦伤气，（按：新校正云：“详此论所伤之旨有三：东方曰风伤肝，酸伤筋，中央曰湿伤肉，甘伤脾，西方曰辛伤皮毛，是自伤者也；南方曰热伤气，苦伤气，北方曰寒伤血，咸伤血，是伤己所胜也；西方曰热伤皮毛，是被胜伤己也。凡此五方所伤之例有三，若太素则俱云自伤焉。”）咸胜苦。中央生湿，湿生土，土生甘，甘生脾，（甘物入胃，先入于脾，故诸己岁则甘少化，诸甲岁甘多化。）脾生肉，（按：脾主运化饮食之味，而得其精华，以生长一身之肌肉。）肉生肺。（按：土生金也。）

　　其在天为湿，在地为土，在体为肉，在气为充，（按：居天之下，而能充塞其间者，惟土之气耳。）在脏为脾。

　　其性静兼，（按：土性安静，万物载焉，无所不兼，故曰静兼。）其德为濡，（按：濡，润泽也。物借土之润泽以为养，故以濡为德也。）其用为化，（按：化者，自无而有。号物有万，皆从土化，地之用也。）其色为黄，其化为盈，（按：土既化生万物矣，与天合体而能盈满无歉者，惟土所化耳。）其虫 ，（按：无毛介曰 ，虫之 者以肉为体，象土之浓而柔也。 音华，去声。）其政为谧，（按：土性安静，故以静谧为政也。）其变动注，（动，反静也。按：注者，大雨倾注，水盛侮土也。）其眚淫溃，（淫，久雨也。溃，土崩溃也。）其味为甘，其志为思。思伤脾，怒胜思；湿伤肉，风胜湿；（按：风为木气，固所以制土，然风性最燥，故又能土之湿也。）甘伤脾，酸胜甘。西方生燥，（阳气已降，阴气复升，气爽风劲，故生燥也。）燥生金，金生辛，辛生肺，（辛物入胃，先入于肺，故诸乙岁则辛少化，诸庚岁则辛多化。）肺生皮毛，（按：肺主呼吸内外之气，而布其精华，以润泽一身之皮毛。）皮毛生肾。（按：亦金生水之意。）其在天为燥，在地为金，在体为皮毛，在气为成，（物乘金化则坚成。）在脏为肺。其性为凉，其德为清，（金以清凉为德化。）其用为固，其色为白，其化为敛，（按：物至秋而收敛，然惟能收敛，故得坚固也。）其虫介，（介，甲也。外被介甲，金坚之象也。）其政为劲，其令雾露，其变肃杀，其眚苍落，（按：秋惟劲坚，故其气肃杀，而令草木苍老而凋落。）其味为辛，其志为忧。忧伤肺，喜胜忧；热伤皮毛，（按：热极则毛焦，金畏火也。）寒胜热；辛伤皮毛，（过节也，辛热又甚焉。）苦胜辛。北方生寒，寒生水，水生咸，（水泽枯涸，卤咸乃蕃。煎水味咸，近而可见。）咸生肾，（咸物入胃，先归于肾，故诸丙岁咸物多化，诸辛岁咸物少化。）肾生骨髓，（按：肾主水，水足则髓充，故髓为肾生。髓者，水之精也。）髓生肝。

　　（按：水生木也。）其在天为寒，在地为水，在体为骨，在气为坚，（柔 之物，遇寒则坚，寒之化也。）在脏为肾。其性为凛，（按：人寒则凛。）其德为寒，其用为□，其色为黑，其化为肃，（肃，静也。）其虫鳞，（按：鳞者，水之虫也。）其政为静，其令□□，其变凝冽，（按：寒甚则冰凝，冰甚则坼裂。）其眚冰雹，（非时而有，及暴过也。）其味为咸，其志为恐。恐伤肾，思胜恐；寒伤血，燥胜寒；咸伤血，（味过于咸，则咽干引饮，伤血之义，断可知矣。）甘胜咸。

　　（按：素问论五行，如阴阳应象大论，是论五行相生相克之正。此篇帝意本问天之六气，人与万物相合何如，非问五行，而伯亦以五行生克为对。盖在天为六气，在地为五行，言五行之生克，而六气之得失在其中，人与万物之得失亦在其中，故所问虽殊，而对则同也。但此篇五行文义与应象论相同者，兹不更注，盖省文也。）

　　五气更立，各有所先，非其位则邪，当其位则正。（按：更立谓五行递主一岁也。先谓如值寅卯年则以木为先，木畏金而喜水，木遇金运，则非其所喜而受邪，木遇水运，则当其所喜而无病也。）帝曰：病生之变何如？岐伯曰：气相得则微，不相得则甚。（木居火位，火居土位，土居金位，金居水位，水居木位，木居君位，如是者为相得。又木居水位，水居金位，金居土位，土居火位，火居木位，如是者虽为相得，终是以子 居父母之位，下陵其上，犹为小逆也。木居金土位，火居金水位，土居水木位，金居火木位，水居火土位，如是者为不相得，故病甚也。皆先立运气及司天之气，则气之所在，相得与不相得可知矣。）

　　帝曰：主岁何如？岐伯曰：气有余，则制己所胜，而侮所不胜；其不及，则己所不胜侮而乘之，己所胜轻而侮之。（木余则制土，轻忽于金，以金气不争，故木恃其余而欺侮也。又木少金胜，土反侮木，以木不及，故土妄凌之也。按：五行之理，以胜相制者，气之平也。若夫王而有余，或衰而不及，则气反其常，但有强弱之势，而无上下之分矣。制者，以上临下。侮者，以强凌弱也。）侮反受邪，侮而受邪，寡于畏也。帝曰：善！（按：此解所以侮之之故也。侮之为言，无所忌惮而相凌铄之称也。侮之来也，必其有可侮之几，是非邪入人而人自受。然受之于其所不当受者，故曰反也。王注舍己宫观适他乡邦等语，殊不可解。）

　　外篇　卷之四

　　气交变大论

　　六微旨大论言：“言人者求之气交。帝曰：何谓气交？岐伯曰：上下之位，气交之中，人之居也。”是气交者，盖合天气运气而言也。然二气相合，或盛而太过，或衰而不及，而变形焉，故曰气交变也。

　　黄帝问曰：五运更治，上应天期，阴阳往复，寒暑迎随，真邪相搏，内外分离，六经波荡，五气倾移，太过不及，专胜兼并，愿言其始，而有常名，可得闻乎？……（期，三百六十五日四分日之一也。专胜谓五运主岁太过也。兼并谓主岁之不及也。常名谓布化于太虚，人身参应，病之形诊也。）岐伯曰：请遂言之也。上经曰：夫道者，上知天文，下知地理，中知人事，可以长久。此之谓也。（按：此一节与着至教论文重。）帝曰：何谓也？岐伯曰：本气位也。位天者，天文也。位地者，地理也。通于人气之变化者，人事也。

　　故太过者先天，不及者后天，所谓治化而人应之也。（按：三才之气，各有定位，是其本也。天文者，星辰风雨寒暑也，其气本于天而位乎上。地理者，山川飞潜动植也，其气本于地而位乎下。人事者，气血虚实表里逆顺也，其气本于人而位乎中。三者本相应，而其气或不能不偏，偏盛则先时而气至，偏衰则后时而气至。天之治化见于上，于是而人之实者无病，虚者病矣。）帝曰：五运之化，太过何如？（按：张景岳曰：“过而有制则为平岁，不在太过之例。”）岐伯曰：岁木太过，风气流行，脾土受邪。（按：六壬年也，木胜则克土，故脾脏受邪。）民病飧泄，食减，体重，烦冤，肠鸣，腹支满，（按：脾土既见伤于木，则病有数者之不同矣。飧泄者，水谷不分也。食减者，脾不能运也。脾主肌肉，脾弱则不能运动，故体重。脾脉从胃别上膈，注心中，故烦冤。冤者，抑郁不舒也。口问篇曰：“中气不足，肠为之苦鸣。”脏气法时论曰：“脾虚则腹满肠鸣，飧泄食不化。”）上应岁星。（按：木星也。木气盛，则岁星明而专其令。谨按以上言木太过而土受邪，以下则言木胜极而金来复也。）甚则忽忽善怒，眩冒巅疾。（按：木胜肝强，故善怒。厥阴随督脉上会于巅，故眩冒巅疾。盖肝实而自病也。王注言木遇金自病，误矣。）化气不政，生气独治，云物飞动，草木不宁，甚而摇落。反胁痛而吐甚，冲阳绝者死不治，上应太白星。（按：张景岳曰：“化气，土气也。生气，木气也。木盛则土衰，故化气不能布政于万物，而木之生气独治也。风不务德，则太虚之中，云物飞动，草木不宁。木胜不已，金则承之，故甚至摇落，金之复也。肝脉布于胁肋，木强则肝逆，故胁痛也。吐甚者，木邪伤胃也。冲阳，胃脉也。木亢则胃绝，故死不治。木既胜极，金于是乎承而制之矣，故太白光芒以应其气。是岁木之为灾，先临宿属，金气之复，后及东方。人之应之，则先伤于脾，后伤于肝。书曰满招损，六微旨大论曰承乃制，此之类也。新校正云：详此太过五化，言星之例有三：木土二运，先言岁镇，后言胜己之星；火金二运，先言荧惑太白，次言胜己之星，后又言荧惑太白；水运先言辰星，次言镇星，后又言荧惑辰星，兼见己胜之星也。”）

　　岁火太过，炎暑流行，金肺受邪。（按：六戊岁也，火胜则克金，故肺脏受邪。）民病疟，少气，咳喘，血溢，血泄，注下，嗌燥，耳聋，中热，肩背热，上应荧惑星。（按：张景岳曰：“火邪伤阴，寒热交争，故为疟。壮火食气，故少气。火邪乘肺金，故咳喘。火逼血而妄行，故上溢于口鼻，下泄于二便。火性急速，故水泻注下。嗌燥，耳聋，中热，肩背热，皆火炎上焦也。荧惑，火星也。火气胜，则荧惑星明而当其令。”）

　　甚则胸中痛，胁支满，胁痛，膺背肩胛间痛，两臂内痛，（按：景岳曰：“此皆心经及手心主所行之处，火盛为邪，故有是病。”）身热骨痛而为浸淫。（按：火盛故身热，火盛烁水则水亏，故骨痛。浸淫者，汗也。火盛热炽，逼水外泄而为汗。玉机真脏论曰：“心脉太过，令人身热而肤痛，为浸淫。”盖心实火强，热太甚而自病也。王注谓火无德令，纵热害金，水为复仇，故火自病，盖疑浸淫为水克火，新校正又以骨痛为误，皆非也。）收气不行，长气独明，雨水霜寒，上应辰星。（按：景岳曰：“收气，金气也。长气，火气也。火盛则金衰，故收气不行，而长气独明也。火不务德，水则承之，故雨水霜寒见于下，而辰星光芒应于上。是岁火之为灾，先临宿属，水气之复，并及南方。人之应之，则先伤于肺，后伤于心。”）上临少阴少阳，火燔 ，水泉涸，物焦槁。（按：张景岳曰：“凡此戊年，皆太过之火，而又遇子午，则上临少阴君火也，遇寅申，则上临少阳相火也，皆为天符，其热尤甚。故火当燔 ，水泉当涸，物当焦枯也。燔音烦。 ，如瑞切。”）病反谵妄狂越，咳喘息鸣，下甚血溢泄不已，太渊绝者死不治，上应荧惑星。（按：谵妄狂越者，火盛而神明乱也。咳喘息鸣者，火刑金也。血溢泄者，热极而血动也。太渊肺脉，金为火克而败绝，故荧惑星明于上也。）

　　岁土太过，雨湿流行，肾水受邪。民病腹痛。清厥，意不乐，体重烦冤，上应镇星。（按：六甲年也，土之化湿，土胜则克水，故肾脏受邪。腹者脾所治，脾实土强则中气壅，故大小腹痛。清厥者，四肢逆冷也，脾主四肢，脾实则气壅而不能营运，故手足逆冷也。意犹思也，脾之志，体者，肌肉也，脾之应，脾盛气窒，则意抑郁而不乐，肌肉 浓而重也。烦冤者，气郁滞而烦躁也，脾为气母，脾病则气滞也。镇星，土宿也，土王则其宿明于上也。）甚则肌肉萎，足痿不收，行善 ，脚下痛，饮发，中满，食减，四肢不举。（脾主肌肉，外应四肢，又其脉起于足中指之端，循核骨内侧，斜出络跗，故病如是。按：萎，痿同，谓柔软无力也。不收，谓伸而不能缩也。 ，筋急也。脾脉起于足大趾，脾病故脚痛，注言中指，误也。脾实强则中气盛满，饮为之溢而食为之减，四肢重坠而不能举，皆脾太盛而自病也。 音记。）变生得位，（按：得位，谓四季月，土王之时也。土分王于四季，凡土邪为变，必于其应王之时。太过五化，独此言变生得位者，见土之为变，四季皆有，不独长夏为然也。）脏气伏，化气独治之，泉涌河衍，涸泽生鱼，风雨大至，土崩溃，鳞见于陆。病腹满，溏泄，肠鸣，反下，甚而太溪绝者死不治，上应岁星。（脏，水气也。化，土气也。化太过，故脏气伏匿而化气独治。按：土盛之极，湿令大行，泉涌河衍，涸泽生鱼，皆湿之为害。然湿甚不已，则风木承之，故又风雨至，土崩溃，而鳞见于陆，上应岁星。岁，木星也。然腹满、溏泄、肠鸣、反下诸证皆脾之病，而云太溪绝者不治，太溪，肾脉也，土盛则胜水，而土亢则木又承之也。）

　　岁金太过，燥气流行，肝木受邪。民病两胁下少腹痛，目赤痛， 伤，耳无所闻。肃杀而甚，则体重烦冤，胸痛引背，两胁满且痛引少腹，上应太白星。（按：六庚年也。金之化燥，金胜则克木，故肝脏受邪。两胁少腹目耳皆肝胆经脉所主，肝胆木也，木不胜刑故俱病。若金盛气王则肃杀甚矣，金受气于土，金过盛则土气泄而脾病，体重烦冤者，脾土病也。金盛气泄则肺亦病，胸者肺之部，胸与背相对，肺病故胸痛而且引及于背也。

　　太白，金星，金气胜则其宿光明于上也。）甚则喘咳逆气，肩背痛，尻阴股膝髀 足皆病，上应荧惑星。

　　（按：金太盛则自病，故喘咳气逆以致肩背痛也。然尻阴股膝等皆肾之病，金病不能生水，故病并及于肾。金盛太过，火气承之，故荧惑复明也。）收气峻，生气下，草木敛，苍干凋陨，病反暴痛， 胁不可反侧，咳逆甚而血溢，太冲绝者死不治，上应太白星。（按：收气，金气也。生气，木气也。峻，严肃。下，卑抑。惟金气严肃，故木气卑抑而草木敛也。苍，色老。干，枯槁。凋，将堕。陨，脱落。此正草木之所以敛也。惟木见刑于金，故肝脏受伤， ，两腋， 与胁相连，肝所主，肝病故不可反侧也。金过盛而自病，故咳逆甚而至于吐血也。太冲，肝脉，金盛则木绝，故不治而金星明，此仍金胜克木之义也。）

　　岁水太过，寒气流行，邪害心火。民病身热，烦心躁悸，阴厥上下，中寒，谵妄心痛。寒气早至，上应辰星。（悸，心跳动也。谵，乱语也。妄，妄见闻也。天气水盛，辰星莹明，加其宿属，灾乃至。按：六丙年也。

　　水胜则克火，故心脏受邪。火得水则热发于外，故身热。火不胜水，则内动而神不宁，故烦心躁悸，盖烦轻而躁甚也。火见制于水，则火郁而不能四达，故上下阴厥。阴厥者，四肢逆冷也。中寒者，水盛则寒入于中宫也。

　　谵妄者，火为寒闭而神明乱也。惟寒闭热，故心痛。水盛气寒，寒必先时而至，水星光明于上也。悸音忌。）

　　甚则腹大胫肿，喘咳，寝汗出，憎风。大雨至，埃雾朦郁，上应镇星。（按：甚则水盛邪王，肾当自病。盛而不已，土气承之，故其候如是，而土星复明也。）上临太阳，雨冰雪霜不时降，湿气变物。（按：张景岳曰：“此以水运而遇太阳司天，乃丙辰丙戌岁也。是为天符，其寒尤甚。故雨冰霜雪不时降，湿气变物也。”）病反腹满，肠鸣，溏泄，食不化，渴而妄冒，神门绝者死不治。上应荧惑、辰星。（按：水盛天符之岁，阴寒气滞，脾不能运，故为腹满等证。水既制火，心火乃内燔，则为渴而妄冒。神门，心脉也，水亢则心绝，故死不治。上应荧惑、辰星，胜者明而衰者暗也。）

　　帝曰：善！其不及何如？岐伯曰：悉乎哉问也！岁木不及，燥乃大行，（燥，金气也。）生气失应，草木晚荣，（后时之谓。）肃杀而甚，则刚木辟着，柔萎苍干，上应太白星。（按：六丁年也。丁为阴木，政属不及。

　　刚，坚木。柔， 草。辟着，槁而不落。苍干，枯而无色。是正所谓木不及也。木不及，则金气胜而其星明于其上矣。）民病中清， 胁痛，少腹痛，肠鸣溏泄，凉雨时至，上应太白星，其谷苍。（按：新校正云：“详中清 胁少腹痛，为金乘木肝病之状。肠鸣溏泄，乃脾病之证。盖以木少，脾土无畏，侮反受邪之故也。”张景岳曰：“谷之苍者属木，麻之类也。金胜而火不复，则苍谷不成。”）上临阳明，生气失政，草木再荣，化气乃急，上应太白、镇星，其主苍早。（按：张景岳曰：“上临阳明，丁卯丁酉岁也。金气亢甚，故生气失政。

　　草木再荣者，以木气既衰，得火土旺时，土无所制，化气乃急，故秋夏再荣也。其上应于星，则金土明曜；其下主于物，则苍者早凋。新校正云：按不及五化，独纪木上临阳明，土上临厥阴，水上临太阴，不纪木上临厥阴，土上临太阴，金上临阳明者，经之旨，各纪其甚者也。故于太过运中，只言火临火，水临水，此不及运中，只言木临金，土临木，水临土，故不言厥阴临木，太阴临土，阳明临金也。”）复则炎暑流火，湿性燥，柔脆草木焦槁，下体再生，华实齐化，病寒热疮疡 胗痈痤，上应荧惑、太白，其谷白坚。（按：张景岳曰：“复者，子为其母报复也。木衰金亢，火则复之。故为炎暑流火，而湿性之物，皆燥柔脆，草木皆枝叶焦枯，下体复生。其生既迟，则旋花旋实，是谓齐化。火气反甚，故其为病如此。其应于星，则荧惑光芒，太白减曜，而宿属为灾。其应于谷，则白坚属金，秀而不实也。脆音翠。 音肺胗，疹同。痤，才何切。”）白露早降，收杀气行，寒雨害物，虫食甘黄，脾土受邪，赤气后化，心气晚治，上胜肺金，白气乃屈，其谷不成，咳而鼽，上应荧惑、太白星。（按：景岳曰：“阳明上临，金气清肃，故为白露早降，收杀气行，寒雨害物。然金胜者火必衰，火衰者土必弱，故虫食味甘色黄之物。以甘黄皆属土，而阴气蚀之，故虫生焉。观晒能除蛀，则虫为阴物可知。故其在人，又当脾土受邪也。若金胜不已而火复之，则赤气之物后时而化，而人之心火晚盛，上克肺金，凡白色属金之物，其气乃屈也。金谷，稻也。鼽，鼻塞也。其上应于星，则当荧惑明，太白暗，而灾有所属也。鼽音求。”）

　　岁火不及，寒乃大行，长政不用，物荣而下，凝惨而甚，则阳气不化，乃折荣美，上应辰星。（诸癸岁也。

　　火少水胜，故寒乃大行。长政不用，则物容卑下。火气既少，水气洪盛，天象出见，辰星益明。按：惟火衰水盛，则阳气凝惨，故万物不能荣盛于上而屈折也。）民病胸中痛，胁支满，两胁痛，膺背肩胛间及两臂内痛，郁冒蒙昧，心痛暴喑，胸腹大，胁与腰背相引而痛，（按：新校正云：“详此证与火太过甚则反病之状同，傍见脏气法时论。”）甚则屈不能伸，髋髀如别，上应荧惑、辰星，其谷丹。（按：无火则气寒而筋拘缩，故令屈而不能伸也。髋髀，臀股之间。如别者，谓身如别人，屈伸不能自主也。水盛胜火，故荧惑不明，丹谷不成，辰星明而为灾也。）复则埃郁，大雨且至，黑气乃辱，病 溏，腹满，食饮不下，寒中，肠鸣泄注，腹痛，暴挛痿痹，足不任身，上应镇星、辰星，玄谷不成。

　　（按：张景岳曰：“火衰水亢，土则承之，土之化湿，反侵水脏故为腹满食不下，肠鸣泄注，痿痹，足不任身等疾。黑气，水气也。辱，屈也。 ，鸣也。言如鸭粪清稀，寒湿所致也。土来复承，故镇星明润，辰星减光，玄色之谷不成也。” 音木。）

　　岁土不及，风乃大行，化气不令，草木茂荣，飘扬而甚，秀而不实，上应岁星。（按：六己岁也。张景岳曰：“土不及而木乘之，故风气行而化气失令。木专其政，故草木茂荣。然发生在木，而成实在土，土气不充，故虽秀不实。木气上应，则岁星当明也。民病飧泄，霍乱，体重，腹痛，筋骨徭复，肌肉 酸，善怒，藏气举事，蛰虫早附，咸病寒中，上应岁星、镇星，其谷 。”按：张景岳曰：“徭复，摇动反复也。根结篇曰：‘所谓骨徭者，摇故也。’即此徭字。 ，跳动也。酸，酸疼也。凡此飧泄等病，皆脾弱肝强所致。土气不及，则寒水无畏，故藏气举事。蛰虫早附，应藏气也。咸病寒中，火土衰也。上应岁星、镇星者，岁星明而镇星暗也。

　　谷之黄者属土，不能成实矣。 ，如云切。”）复则收政严峻，名木苍凋，胸胁暴痛，下引少腹，善太息，虫食甘黄，气客于脾， 谷乃减，民食少失味，苍谷乃损，上应太白、岁星。（按：木盛凌土，金必复之，故收气峻而名木凋也。木为金制则肝病，胸胁痛引少腹，太息者，肝胆病也。然金能平木之强，而不能救土之弱，故木虽为金平，而土之弱自若也，是以虫食甘黄，食少失味者，土弱而脾病也。土为木克，故 谷减。木为金平，则苍谷损。于是太白明而岁星暗也。）上临厥阴，流水不冰，蛰虫来见，藏气不用，白乃不复，上应岁星，民乃康。（己亥己巳岁，厥阴上临，其岁少阳在泉，火司于地，故蛰虫来见，流水不冰也。金不得复，故岁星之象如常，民康不病。）

　　岁金不及，炎火乃行，生气乃用，长气专胜，庶物以茂，燥烁以行，上应荧惑星。（按：六乙岁也。张景岳曰：“金不及而火乘之，故炎火乃行。金不胜木，故生气用而庶物茂。火气独王，故长气胜而燥烁行。其应于星，则荧惑光芒也。烁，式灼切。”）民病肩背瞀重，鼽嚏，血便注下，收气乃后，上应太白星，其谷坚芒。（按：张景岳曰：“瞀，闷也。鼽，鼻塞流涕也。金受火邪，故为此诸病。收气乃后，太白无光，坚芒之谷不成，皆金气不足之应。”瞀音茂。嚏音帝。）复则寒雨暴至乃零，冰雹霜雪杀物，阴厥且格阳，反上行头，脑户痛，延及脑顶发热，上应辰星，丹谷不成，民病口疮，甚则心痛。（按：张景岳曰：“金衰火亢，水来复之，故寒雨暴至，继以冰雹霜雪，灾伤万物，寒之变也。厥，逆也。格，拒也。寒胜于下，则阴厥格阳而反上行，是谓无根之火，故为头顶口心等病。其应于天者，辰星当明；应于地者，丹色之谷不成也。按此水复火衰，当云上应荧惑辰星。此不言荧惑者，阙文也。雹，音薄。”）

　　岁水不及，湿乃大行，长气反用，其化乃速，暑雨数至，上应镇星。（按：六辛岁也。水不及而土乘之，故湿乃大行。水衰则火无所畏，故反用事而与土同化且速，上应镇星光明也。）民病腹满，身重濡泄，寒疡流水，腰股痛发， 股膝不便，烦冤，足痿清厥，脚下痛，甚则 肿，藏气不政，肾气不衡，上应辰星，其谷。（按：张景岳曰：“水弱土强，伤及肾阴，故为此诸病。寒疡流水，阴蚀阴疽之类是也。烦冤，烦闷抑郁也。清厥，寒厥也。 肿，浮肿也。藏气，水气也。衡，平也。不政不衡，水气衰也。上应辰星不明，下应黍不成。 ，黑黍也。”）上临太阴，则大寒数举，蛰虫早藏，地积坚冰，阳光不治，民病寒疾于下，甚则腹满浮肿，上应镇星，其主 谷。（按：张景岳曰：“辛丑辛未岁也。太阴湿土司天，则太阳寒水在泉，故大寒举而阳光不治也。甚则腹满浮肿，湿土胜而肾气伤也。其上应者，当镇星增曜；其下应者，当 谷有成。”）复则大风暴发，草偃木零，生长不鲜，面色时变，筋骨并辟，肉 螈，目视KTKT ，物疏璺，肌肉胗发，气并膈中，痛于心腹，黄气乃损，其谷不登，上应岁星。（按：张景岳曰：“水衰土亢，木来复之，故大风暴发，草仆木落，而生长失时，皆不鲜明也。面色时变，肝气动也。并，拘挛也。

　　辟，偏欹也。 螈，动掣也。KT KT ，目不明也。璺，物因风而破裂也。肝气在外则肌肉风疹，肝气在中则痛于心腹，皆木胜之所致，故黄气损而属土之谷不登，其上应于天则惟岁星当明也。愚按五运之有太过不及，此胜复之所以生也。太过者其气胜，胜而无制，则伤害甚矣。不及者其气衰，衰而无复，则败乱极矣。此胜复循环之道，出乎天地之自然，而亦不得不然者也。故其在天则有五星运气之应，在地则有万物盛衰之应，在人则有脏腑疾病之应。如木强胜土，则岁星明而镇星暗，土母受侮，子必复之，故金行伐木以救困土，则太白增光，岁星反晦也。凡气见于上，则灾应于下，宿属受伤，逆犯尤甚，五运互为胜复，其气皆然。至其为病，如木胜肝强，必伤脾土，肝胜不已，燥必复之，而肝亦病矣。燥胜不已，火必复之，而肺亦病矣。此五脏互为盛衰，其气亦皆然也。夫天运之有太过不及者，即人身之有虚实也，惟其有虚而后强者胜之，有胜而后承者复之。无衰则无胜矣，无胜则无复矣，无胜无复，其气和平，焉得有病。恃强肆暴，元气泄尽，焉得无虚。故曰有胜则复，无胜则否，胜微则复微，胜甚则复甚。可见胜复之微甚，由变化之盛衰，本无其常也。今有昧者，每凿执经文，以害经意，如马宗素之流，假仲景之名而为伤寒钤法等书，用运气之更迁，拟主病之方治，拘滞不通，诚然谬矣。又有一等偏执己见，不信运气者，每谓运气之学，何益于医。岂知岁气之流行，即安危之关系。或疫气遍行，而一方皆病风温；或清寒伤脏，则一时皆犯泻痢；或痘疹盛行，而多凶多吉，期各不同；或疔毒遍生，而是阴是阳，每从其类；或气急咳嗽，一乡并兴；或筋骨疼痛，人皆道苦；或时下多有中风；或前此盛行痰火。

　　诸如此者，以众人而患同病，谓非运气之使然欤。昔元太和二年，东垣制普济消毒饮以救时疫，所活甚众，即此类也。夫人殊禀赋，令易寒暄，利害不侔，气交使然。

　　故凡以太阳之人而遇流衍之气，以太阴之人而遇赫曦之纪，强者有制，弱者遇扶，气得其平，何病之有。或以强阳遇火，则炎烈生矣；阴寒遇水，则冰霜及矣。善察运气者，必当顺天以察运，因变以求气，其有不合于道者，未之有也。 ，如云切。KT 音荒。璺音问。”）

　　帝曰：善！愿闻其时也。岐伯曰：悉哉问也！（“此下言不及之岁，其政化胜复，各有时也。本篇凡太过之年，不言胜复，故不及之。”）木不及，春有鸣条律畅之化，则秋有雾露清凉之政。春有惨凄残贼之胜，则夏有炎暑燔烁之复。其眚东，其脏肝，其病内舍 胁，外在关节。（按：张景岳曰：“和则为化为政，运之常也。不和则为胜为复，气之变也。如岁木不及，金当克之。使金不来胜，而木气无伤，则春有鸣条律畅之化，至秋之时，则金亦无复，而有雾露清凉之政，此气之和也。若春见金气而有惨凄残贼之胜，则木生火，火来克金，而夏有炎暑燔烁之复矣，此气之变也。然此之胜复，皆因于木，故灾眚当见于东方，在人之脏，当应于肝。

　　肝之部分，内在 胁，外在关节，故其为病如此。下义俱同。燔音烦。烁，式灼切。眚音省。”）

　　火不及，夏有炳明光显之化，则冬有严肃霜寒之政。夏有惨凄凝冽之胜，则不时有埃昏大雨之复。其眚南，其脏心，其病内舍膺胁，外在经络。（按：张景岳曰：“火不及者，水当乘之。若水不侮火而夏有此化，则水亦无复而冬有此政。若水不务德而夏有此胜，则火生土，土来克水，而不时有此复矣。其眚南，其脏心，皆火之应。”）

　　土不及，四维有埃云润泽之化，则春有鸣条鼓折之政。四维发振拉飘腾之变，则秋有肃杀霖霪之复。其眚四维，其脏脾，其病内舍心腹，外在肌肉四肢。（按：四维，辰戌丑未方月也。张景岳曰：“岁土不及，木当胜之。若木不侮土而四季有此化，则木亦无复而春有此政。若木胜土而四季有此变，则土生金，金来克木，而秋有此复矣。其眚四维，其脏脾，皆土之应。拉音腊。霪音淫。”）

　　金不及，夏有光显郁蒸之令，则冬有严凝整肃之应。夏有炎烁燔燎之变，则秋有冰雹霜雪之后。其眚西，其脏肺，其病内舍膺胁肩背，外在皮毛。（按：张景岳曰：“岁金不及，火当胜之。若火得其正而夏有此令，则水亦无复而冬有此应。若火气侮金而夏有此变，则金之子水，水来克火，而秋有此复矣。其眚西，其脏肺，皆金之应。按此下二节，不先言金水之本化，而先言火土之制化，与上三节不同者，不过文体之变，而义则同也。”）

　　水不及，四维有湍润埃云之化，则不时有和风生发之应。四维发埃昏骤注之变，则不时有飘荡振拉之复。

　　其眚北，其脏肾，其病内舍腰脊骨髓，外在溪谷 膝。（按：张景岳曰：“岁水不及，土当胜之。若土不为虐而四季有此正化，则木亦无复而不时有此正应。若土肆其胜而有四维之变，则水之子木，木来克土，而不时有此复矣。其眚北，其脏肾，皆水之应。湍，通官切。 ， 同。”）夫五运之政，犹权衡也，高者抑之，下者举之，化者应之，变者复之，此生长化成收藏之理，气之常也，失常则天地四塞矣。（……按：权衡者，所以平物之不平也。天地之道，以平为正。故凡亢而高者，常抑之使降；卑而下者，常举之使升。化得其正，气常相应，鼓之桴也。邪而为变，子为母复，承乃制也。所以春生夏长，四季化成，秋收冬藏，实天地不易之理，而五行自然之气也。苟气反其常，则高下不平，而天地闭塞矣。）

　　帝曰：夫子之言五气之变，四时之应，可谓悉矣。夫气之动乱，触遇而作，发无常会，卒然灾合，何以期之？（按：动乱谓因动而乱也。卒然发作，亦有可期必之道乎，）岐伯曰：夫气之动变固不常在，而德化政令灾变，不同其候也。（按：言变虽无常，而候则可考也。）帝曰：何谓也？（按：言其候何如。）岐伯曰：东方生风，风生木，其德敷和，其化生荣，其政舒启，其令风，其变振发，其灾散落。（按：敷和者，谓敷布其融和之气，春之德也。生荣者，荣华之色，化生于春也。舒，张也，启，开也，春以开张为政也。是德化政令，春之正也。

　　至其为变则振动发扬，其为灾则消散零落，惟振发故散落也。五营运大论曰：“其德为和，其化为荣，其政为散，其令宣发，其变摧拉，其眚为陨。”文有详简之分，而义则一也。）

　　南方生热，热生火，其德彰显，其化蕃茂，其政明曜，其令热，其变销烁，其灾燔 。（按：彰者自内而着于外，显则昭着之极，象火之外达也。蕃茂者，夏时万物蕃盛而畅茂也。明曜者，火之光辉也。销烁者，火焦灼也。燔 者，火燎原也。五营运大论曰：“其德为显，其化为茂，其政为明，其令郁蒸，其变炎烁，其眚燔。” ，如瑞切。）
  </div>
  <div class="pagination">
   <a href="素问经注节解_page19.html">
    上一页
   </a>
   <span>
    ...
   </span>
   <a href="素问经注节解_page15.html">
    15
   </a>
   <a href="素问经注节解_page16.html">
    16
   </a>
   <a href="素问经注节解_page17.html">
    17
   </a>
   <a href="素问经注节解_page18.html">
    18
   </a>
   <a href="素问经注节解_page19.html">
    19
   </a>
   <span class="current-page">
    20
   </span>
   <a href="素问经注节解_page21.html">
    21
   </a>
   <a href="素问经注节解_page22.html">
    22
   </a>
   <a href="素问经注节解_page23.html">
    23
   </a>
   <a href="素问经注节解_page24.html">
    24
   </a>
   <a href="素问经注节解_page25.html">
    25
   </a>
   <span>
    ...
   </span>
   <a href="素问经注节解_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
