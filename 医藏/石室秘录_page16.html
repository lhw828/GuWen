<!DOCTYPE html>
<html>
<head>
    <meta charset="UTF-8">
    <title>石室秘录 - 第 16 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石室秘录 - 第 16 页/共 31 页</h1>
    <div class="content">　　论心痛治肝 论胃吐治脾 论肺燥治肾

　　天师曰：双治者，一经有疾，单治一经不足，而双治二经始能奏效，故曰双治。如人病心痛，不可止治心痛，必须兼治肝；如人胃吐，不可单治胃，而兼治脾；如人肺嗽，不可单治肺，而兼治肾是也。病心致痛，理宜治心，而今不治心者何也？盖心气之伤，由于肝气之不足，补其肝，而心君安其位矣。方用白芍五钱，当归五钱，有火加栀子三钱，无火加肉桂二钱，水煎服。（〔批〕心肝双解饮。）疼立止。盖芍药平肝又能生肝之血，与当归同用，更有奇功。栀子、肉桂皆是清肝助肝之神品，肝气既平，则心气亦定。子母有关切之谊，母安而子未有不安者。此心肝两治之妙法也。

　　胃吐由于脾虚，脾气不下行，自必上反而吐，补其脾气，则胃气自安。方用人参三钱，茯苓三钱，白术五钱，甘草一钱，肉桂一钱，神曲一钱，半夏一钱，砂仁三粒，水煎服。（〔批〕脾胃双治饮。）此方乃治脾之药居多，何以用之于胃吐之病反宜也，盖胃为脾之关，关门之沸腾，由于关中之溃乱，然则欲关外安静，必先关内敉宁。方中全用补脾之药，则脾气得令，又何患胃口之吐哉。况方中又有砂仁、半夏、神曲等类，全是止吐之品，有不奏功如神者乎。此又脾胃双治之妙法也。

　　肺嗽之症，本是肺虚，肺虚必宜补肺明矣，奈何兼治肾也？盖肺金之气，夜卧必归诸肾之中，譬如母子之间，母虽外游，夜间必返于子家，以安其身。今肺金为心火所伤，必求救于己子，以御外侮。倘其子贫寒，何以号多人以报母仇哉。今有一方治之，用熟地一两，山茱萸四钱，麦冬一两，元参五钱，苏子一钱，甘草一钱，牛膝一钱，沙参三钱，天门冬一钱，紫菀五分，水煎服。此方之妙，全在峻补肾水，而少清肺金，则子盛于母，而母仇可报。方中又有祛邪之品，用之得宜，全不耗散肺金。譬如子率友朋，尽是同心之助，声言攻击，全不费老母之资，则子之仇虽在未复，而外侮闻风退舍，不敢重犯于母家。此又肺肾相治之妙法也。

　　张公曰：双治之法甚多，然有此三法，无不可触类而治之矣。盖诸病非心肝之病，即脾胃与肺肾之病也。今天师既各有双治之法，且药味入神，宁不可据之以为枕中秘乎。余所以赞叹，而不敢再为参赞也。

　　华君曰：未传。

　　卷三（射集）

　　立治法

　　论厥症 论腰疼

　　天师曰：立治者，不可坐卧而立治之也。如人厥病者是。盖厥症多两手反张，两足转逆，必须立而饮药，则顷刻立定，不可不知之也。盖厥症原是热病，热深则厥亦深。倘令其卧而服药，则药到胃，一遇火气沸腾，冲击而不相入，反致吐出者，比比也。我今立一法，立而饮药，则断断无吐出之虞。方用黄连三钱，柴胡一钱，茯苓三钱，白芍三钱，白芥子一钱，木瓜一钱，甘草一钱，水煎服。（〔批〕顺性汤）。此方纯是平肝之品，去火而又顺火之性，目宜入口不吐。然而火热炎上，吐亦常有，令人将病患抱而立之，令一人将药与饮，俟其下口久之，然后抱卧，则药性相顺，而无吐逆之苦矣。此立治之法，人可不知之耶。尚有腰疼之症，亦宜立而饮药。盖腰属肾，肾虚而后腰痛，久则肾宫益虚。纵然有补肾之药，不肯直入肾宫，如浪子久不在家，反畏家如敌国。纵有缠头在手，又将别游他院。必须人扶住身子，与药服之，则药始能直入肾经。又譬如浪子不肯还家，得人劝阻，不得已而返其家室。盖肾宫坐卧，水谷不能直达得行，使之站立，水谷滋味始能入之，所以必得一人扶立，而药得达也。方用熟地一两，山茱四钱，北五味一钱，麦冬二钱，白术一两，杜仲五钱，酒煎服。（〔批〕健腰丹。）此方虽妙，非立饮不能直达于肾宫。此又立治之妙也，人知之乎。

　　张公曰：立治之症无多，止此二症，不再论。

　　华君曰：与余同。

　　卷三（射集）

　　卧治法

　　论痛风 论风懿 论风痱 论痿废 论痉症

　　天师曰：卧治者，因其卧而卧治之也。如痛风之人，风懿、风痱、痿废之症是也。痛风之病，乃中湿也。湿气入于关节骨髓之中，则痛不可忍，手足牵掣，腰脊伛偻，经岁周年不起床席，欲其坐起，且不可得。欲其不卧而治得乎。方用薏仁一两，芡实一两，茯苓三钱，车前子一钱，白术五钱，肉桂一分，不可多，水煎服，（〔批〕解湿汤。）此方妙在去湿而不走气。尤妙在用肉桂一分，得桂之气而不得桂之味，始能入诸关节之间，以引去其水湿之气也。此方常服，当用作汤，不可责其近功。此卧治之一法。

　　风懿之症，奄忽不知人，不疼不痛，卧于床褥之上，亦终岁经年。此亦风湿之症，入之皮肉之内，而手足不为用者也。方用白术五钱，薏仁一两，芡实五钱，山药三钱，车前子一钱，人参三钱，甘草一钱，陈皮一钱，柴胡一钱，白芍三钱，白芥子三钱，水煎服（〔批〕健胃散湿丹。）此方亦去湿之神剂，水去而又不耗气，则皮肉自然血活，而风症可痊，但不可责之以近功。此又卧治之一法。

　　风痱之症，乃火热也。火之有余，由于肾水之不足，补水则火自消亡于乌有。方用熟地四两，山茱萸三钱，北五味二钱，麦冬二两，元参一两，附子一分，白芥子三钱，水煎服。（〔批〕息火汤。）此方妙在纯是补水之味，水足则火自息，火息则风痱之患自除。此又卧治之一法也。

　　痿废之症，乃阳明火症，肾水不足以滋之，则骨空不能立。方用元参三两，麦冬一两，熟地三两，山茱萸二两，水煎服。（〔批〕生阴壮髓丹。）此方妙在熟地、山茱全去滋水，而元参去浮游之火，麦冬生肺金之阴，阴长阳消，阳明自然息焰。火焰既息，金水又生，脏腑有津，骨髓自满，而两足有不能步履者乎。此又卧治之一法也。

　　张公曰：卧病固不止此，更有痉症，亦须卧治者也。其症必脚缩筋促，不能起立，或痛或不痛，终年难以下床，不得不卧以治之。方用薏仁五钱，芡实五钱，山药五钱，茯苓五钱，白术五钱，肉桂一钱，水煎服。（〔批〕风湿两祛散。）此方乃纯是去湿健脾之药，绝不去祛风，而祛风已在其中。盖痉病原是湿症，而非风症，脾健则水湿之气自消，湿去则筋之疼痛自去，筋舒则骨节自利矣。但此药必须多服始得。

　　华君曰：与余同。

　　孙真君曰：痿症奇方：用薏仁三两，熟地三两，麦冬一两，北五味一钱，牛膝五钱，水煎服。此方之妙，妙在薏仁用至三两，则熟地不患太湿，麦冬不患太寒，牛膝不患太走，转能得三味之益，可以久服而成功也。（〔批〕妙论妙方。）我传子止此。天师已发天地之奇，又何必吾辈之多事哉。我有方俱已传世，今传子者，从前未传之方也，实无可再传，非隐秘之也。

　　卷三（射集）

　　饥治法

　　论伤寒 论虫痛 论霍乱

　　天师曰：饥治者，不可饱食，俟其饥而用药治之也。如伤寒邪火初退之时，虫痛枵腹，胃空之候是也。伤寒火退邪散，则胃气初转，最忌急与之食。一得食，则胃气转闭，不可复开。此时即以药下之，则胃气大伤，而火邪复聚，反成不可解之症。不若禁之不与之食，则中州之地自然转输，渐渐关开搬运，不至有阻隔之虞。方用陈皮一钱，甘草五分，白芍三钱，神曲五分，枳壳五分，浓朴五分，栀子一钱，茯苓一钱，麦芽二钱，水煎服。（〔批〕退邪消食饮。）此方药味平平，似无甚奇妙。然而此症本不可以大剂出奇，得此平调，转能化有事为无事。然必待其饥饿之时，始可与服。若正饱之时服之，徒滋满闷而已矣。

　　虫痛之症，得食则痛减，无食则痛增。以酸梅汤一盏试之，饮下而痛即止者，乃虫痛，饮下而痛增重或少减者，非虫痛也。方用楝树根一两，黄连三钱，乌梅肉三钱，吴茱萸三钱，炒栀子三钱，白薇一两，白术二两，茯苓三钱，甘草三钱，鳖甲三钱，各为末，蜜为丸，每服三钱，丸如小米大。（〔批〕杀虫丹。）此丸必须乘其饥饿思食之时与之。此丸服下，必痛甚，不可与之水。盖虫得水即生也。此方之妙，妙在健脾之中而用杀虫之品。

　　既是杀虫之药，何故必待其饥饿而始杀之？盖腹中无食则虫无所养，虫口必上向而索食，待其饥饿枵腹之时，则虫头尽向上而不向下矣。一与之食，彼必以为食也，尽来争食之，奈入口拂其性，则又乱动而跳跃，故转痛甚也。禁与之水，则周身上下、耳目口鼻，无非沾染药气，内外夹攻，有死而已，设不知禁忌，仍与之水，则虫且借势而翻腾沐浴，药少水多，自然解体，止可杀虫一半，而不能剪草除根矣。故必坚忍须臾一刻之痛，使终身之痛除，愿人忍之哉。此饥治之宜知也。大黄亦可加三钱，不加亦可，腹之上疼不宜加，腹之下痛宜加也。

　　张公曰：饥治之法，尽此二条，无可增也，惟消虫之法。予尚有一方，可传于世，省事而效捷，凡人腹中不论生何虫，只消食榧子，每日十个，不消三日，尽化为水矣。或用生甘草一两，榧子二两，米饭为丸，白滚水饥时送下五钱。五日虫皆便出。皆不费钱，而又去病之捷，急宜加载者也。

　　华君曰：同。然余尚有一法。霍乱之症，一时而来，少顷即定，切不可与之食。当令其忍饥一日，而后以陈皮一钱。甘草五分，白术二钱，茯苓三钱、山楂五粒，香薷一钱，藿香五分，木瓜一钱，白芍三钱治之，则痛不再发。盖霍乱乃暑之热气也，暑热得食，复聚而不可解，所以必使之饿，则暑邪尽散也。

　　名为定乱汤。

　　（虫系湿热所生，故祛热是标，燥湿是本，燥湿是标健脾是本。李子永识。）

　　卷三（射集）

　　饱治法

　　论治上焦火 论治上焦痰 论治胃寒 论治脾寒论 论治痨虫 论消肺痰

　　天师曰：饱治者，病在上焦，用药宜饱饭后食之，此一法也。又病宜吐，宜饱食之后，用药以吐之，又一法也。又有不必吐，宜饱食以治之，又一法也。病在上焦者，头目上之病也，用上清丸之类，上清丸方，世多不妥，吾斟酌更定之，以治上焦之火，俱可服。苏叶二两，薄荷一两，白芷五钱，黄芩二两，甘草一两，桔梗三两，麦冬三两。天门冬三两，半夏一两，陈皮一两，蔓荆子五钱，柴胡一两，各为末。水打成丸。每服三钱，饱食后服。（〔批〕上清丸。）此方妙在清火而不伤中气，强弱人感中风邪，上焦有风火者，服之俱妙。

　　上焦痰气甚盛，而下焦又虚者，不可下之，乃令其饱食后，以药服之即吐，吐至饮食即止。在下无碍，而上焦之痰火，一吐而愈。此治法之巧者。方用瓜蒂七个，人参二钱，水三大碗，煎数沸饮之，即大吐。（〔批〕加参瓜蒂散。）此方妙在瓜蒂散中加入人参。盖吐必伤气，今以瓜蒂吐之，而人参仍补其胃中之气，虽大吐，而仍不伤胃也。故能一吐而即定。

　　不必吐，饱食以治之者，乃胃口寒而痛也。手按之而少止者，当用此法治之。方用人参一两，白术一两，肉桂一钱，肥鸭一只，将药入鸭腹内，煮之极烂，外以五味和之，葱椒之类俱不忌，更以腐皮同煮，恣其饱餐食尽。（〔批〕五香汤。）如不能食尽，亦听之，不必又食米饭也，一餐而痛如失矣。此饱食之法，真有奇效。胃寒未有不胃气虚者。若以汤药与之，未免不能久留于胃中，各经俱来分取，所以难愈。今以肥鸭煮药饱食之，必久留于胃中，任其独乐，备经不能分取，自然一经偏受其益，而独感之寒亦不觉其顿失。正气久留于胃中，则邪气自避于胃外也。因陈子之不明，余故又广泄其秘。

　　张公曰：凡病在上者，俱宜饱饭后服之。惟饱食用鸭治胃，实所创闻，真神仙之治法也。必饱食之以治病，乃脾病也。胃寒而痛者，在心之上也；脾寒而痛者，痛在心之下与左右也。方用猪肚一个，莲肉一两，红枣一两，肉桂一钱，小茴香二钱，白糯米一合，将各药同米俱入肚中，以线扎住口，外用清水煮之。肚未入药之前，先用清水照常洗去秽气，入药煮熟，以极烂为主。一气顿食，蘸甜酱油食之。（〔批〕莲花肚。）如未饱，再用米饭压之，而痛如失矣。可与天师方并垂。天师方治胃，而予方治脾，两不相妨。

　　又方用肥鳗二斤，白薇一两，小茴香三钱，甘草一钱，薏仁五钱，榧子十个，去壳，同在砂锅内，用水煮烂，加五味和之，乘饥饱餐一顿。（〔批〕作香鳗。）不可少留些须，以食尽为度，不必再食饭食，亦半日不可茶水，凡有痨虫，尽皆死矣。我因远公之问，大启其机。我不敢隐之，以于天谴也。

　　华君曰：同。余更有一法未备也。人患痰病久不愈，乃用猪肺头一个，以萝卜子五钱，研碎，白芥子一两，研碎，五味调和，饭锅蒸熟，饭后顿食之，一个即愈。此方乃治上焦之痰，汤药不能愈者，用此神验。盖久留于肺上，而尽消其膜膈之痰，亦治之最巧者。

　　卷四（御集）

　　富治法

　　论治膏粱宜补正气

　　天师曰：富治者，治膏粱富贵之人也。身披重裘，口食肥甘，其腠理必疏，脾胃必弱。一旦感中邪气，自当补正为先，不可以祛邪为急。若惟知推荡外邪，而不识急补正气，必至变生不测，每至丧亡，不可不慎也。方用人参三钱，白术三钱，甘草一钱，陈皮五分，茯苓三钱，半夏五分，为君主之药。倘有风邪，加入桂枝一钱，或柴胡一钱；伤暑，加入香薷一钱；伤湿，加入猪苓二钱；伤热，加入黄连一钱；伤燥，加入苏子一钱、麦冬五钱；伤气，加入白芍五钱；伤寒，加入肉桂一钱，水煎服。此方之妙，妙在健脾顺气，正补而邪自退。况又逐经各有加减妙法，使膏粱之子，永无屈死矣。此富贵之善治也。

　　张公曰：富贵治法，已备极细微，不必再行加减。

　　卷四（御集）

　　贫治法

　　论贫贱不可与富贵同治

　　天师曰：贫治者，藜藿之民，单寒之子，不可与富贵同为治法，故更立一门。盖贫贱之人，其筋骨过劳，腠理必密，所食者粗 ，无燔熬烹炙之味入于肠胃，则胃气健刚可知。若亦以富贵治法治之，未必相宜也，方用白术二钱，茯苓三钱，白芍三钱，甘草一钱，半夏一钱，陈皮五分，浓朴五分，共七味为主。有风者，加桂枝一钱，或柴胡一钱；有火者，加黄连一钱，或栀子一钱：有湿者，加猪苓二钱；有燥者，加麦冬五钱，苏叶一钱；有寒者，加肉桂一钱；有暑者，加香薷一钱，有热者，加石膏一钱；伤米食者，加麦芽二钱；伤肉食者，加山楂二十粒；伤面食者，加萝卜子一钱。以此方加减，无不神效。此贫贱治法，实有圆机，赖世医审之。

</div>
    <div class="pagination">
<a href="石室秘录_page15.html">上一页</a><span>...</span><a href="石室秘录_page11.html">11</a><a href="石室秘录_page12.html">12</a><a href="石室秘录_page13.html">13</a><a href="石室秘录_page14.html">14</a><a href="石室秘录_page15.html">15</a><span class="current-page">16</span><a href="石室秘录_page17.html">17</a><a href="石室秘录_page18.html">18</a><a href="石室秘录_page19.html">19</a><a href="石室秘录_page20.html">20</a><a href="石室秘录_page21.html">21</a><span>...</span><a href="石室秘录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
