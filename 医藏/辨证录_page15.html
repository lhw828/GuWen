<!DOCTYPE html>
<html>
<head>
    <meta charset="UTF-8">
    <title>辨证录 - 第 15 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 15 页/共 92 页</h1>
    <div class="content">　　人有生喉癣于咽门之间，以致喉咙疼痛者，其症必先作痒，面红耳热而不可忍，其后则咽唾之时，时觉干燥，必再加咽唾而后快，久则成形而作痛，变为杨梅之红瘰，或痛或痒而为癣矣。夫癣必有虫，咽喉之地，岂容生虫，世人往往得此病，恬不为意到不能治，而追悔于失治也，不其晚乎。此病因肾水之耗，以致肾火之冲，而肺金又燥，清肃之令不行，水火无既济之欢，金水有相形之势，两相战斗于关隘之间，致成此症。治法仍须补肾中之水，而益其肺气，以大滋其化源，兼用杀虫之味，以治其癣，庶几正固而邪散，而虫亦可以尽扫也。方用化癣神丹：玄参（一两） 麦冬（一两） 五味子（一钱） 白薇（一钱） 鼠粘子（一钱） 百部（三钱）

　　甘草（一钱） 紫菀（二钱） 白芥子（二钱） 水煎服。二剂而疼痛少痊，又服四剂，而癣中之虫尽死矣。

　　即不可仍用此方，另用润喉汤：熟地（一两） 山茱萸（四钱） 麦冬（一两） 生地（三钱） 桑白皮（三钱） 甘草（一钱） 贝母（一钱）

　　薏仁（五钱） 水煎服。连服十剂，而痒与痛俱除矣。方中再加肉桂一钱，饥服冷服，实为善后之策，又万举而万全也。

　　盖从前多用微寒之药，恐致脾胃受伤，加入肉桂以补火，则水得火而无冰冻之忧，土得火而有生发之乐，下焦热而上焦自寒也。

　　此症先可用白薇汤十剂，后可用溉喉汤三十剂，亦能奏功。

　　白薇汤：白薇（二钱） 麦冬（三钱） 款冬花 桔梗（各三分） 百部（二分） 贝母（五分） 生地（三钱）

　　甘草（三分） 水煎汤，漱口服。日服一剂，服十剂虫死溉喉汤：熟地（二两） 麦冬（一两） 甘草（一钱） 白薇（五分） 水煎服。服一月全愈。

　　人有生长膏粱，素耽饮酒，劳心过度，致咽喉臭痛，人以为肺气之伤，谁知是心火太盛，移热于肺乎。夫饮酒伤胃，胃气熏蒸，宜乎肺气之热矣，然而胃火熏肺，而胃土实生肺也。故饮酒尚不伤肺，惟劳心过度，则火起于心，而肺乃受刑矣。况胃火助之，则火性炎上，而咽喉乃成燔烧之路，自然唾涕稠粘，口舌干燥，气腥而臭，而痛症乃成矣。盖心主五臭，入肺而腥臭，又何疑乎。方用解腥丹：甘草（二钱） 桔梗（二钱） 麦冬（五钱） 桑白皮（三钱） 枯芩（一钱） 天门冬（三钱）

　　生地（三钱） 贝母（五分） 丹皮（三钱） 水煎服。连服二剂而痛止，再服四剂而臭除。

　　此方治肺而兼治心，治心而兼治胃者也。因膏粱之人，其心肺之气血原虚，不滋益二经之气血，而但泻其火，则胃中之气血必伤，反增其火热之焰矣。今补肺以凉肺，补心以凉心，补胃以清胃，而火自退舍，不止咽喉之痛，而痛自定也。

　　此症用息炎汤亦可。

　　黄连 甘草 黄芩（各一钱） 麦冬（五钱） 天冬 生地 玄参（各三钱） 紫菀天花粉 石膏（各二钱） 竹叶（三十片） 陈皮（三分） 水煎服。四剂愈。

　　人有咽喉肿痛，食不得下，身发寒热，头疼且重，大便不通，人以为热也，谁知是感寒而成者乎。然而人不敢信为寒也，论理用逍遥散，散其寒邪，而咽喉之痛即解。虽然人不敢信为寒，以用祛寒之药，独不可外治以辨其寒乎。法用：木通（一两） 葱（十条） 煎汤浴于火室中。

　　如是热病，身必有汗，而咽喉之痛不减也。倘是感寒，虽汤火大热，淋洗甚久，断然无汗，乃进逍遥散，必然得汗，而咽喉之痛立除。此法辨寒热最确，不特拘之以治感寒之喉痛也。

　　此症用紫白饮亦妙。

　　紫苏 茯苓（各三钱） 半夏（一钱） 陈皮（五分） 甘草（一钱） 白术（二钱） 水煎服。一剂即愈。

　　卷之三

　　牙齿痛门（六则）

　　人有牙齿痛甚不可忍，涕泪俱出者，此乃脏腑之火旺，上行于牙齿而作痛也。

　　治法不泻其火则不能取效。然火实不同，有虚火，有实火，大约虚火动于脏，实火起于腑。而实火之中，有心包之火，有胃火；虚火之中有肝火，有脾火，有肺火，有肾火。同一齿痛，何以别之？不知各经在齿牙之间，各有部位也。两门牙上下四齿，同属心包也，门牙旁上下四齿，属肝也，再上下四牙乃胃也，再上下四牙乃脾也，再上下四牙乃肺也，再上下之牙乃肾也。大牙亦属肾，肾经有三牙齿，多者贵。

　　治病不论多寡，总以前数分治之多验。火既有如许之多，而治火之法，宜分经以治之矣。虽然，吾实有统治火之法，方用治牙仙丹：玄参（一两） 生地（一两） 水煎服。

　　无论诸火，服之均效。察其为心包之火，加黄连五分；察其为肝经之火，加炒栀子二钱；察其为胃经之火，加石膏五钱；察其为脾经之火，加知母一钱；察其为肺经之火，加黄芩一钱；察其为肾经之火，加熟地一两。饮一剂而火轻，再剂而火散，四剂而平复如故矣。

　　夫火既有虚实不同，何以一方而均治？不知火之有余，无非水之不足也。我滋其阴，则阴阳之火，无不相戢矣。况玄参尤能泻浮游之火，生地亦能止无根之焰，二味又泻中有补，故虚实咸宜，实治法之巧，而得其要者也。况又能辨各经之火，而加入各经之药，有不取效如神乎。或曰：火生于风，牙齿之疼，未有不兼风者，治火而不治风，恐非妙法。不知火旺则生风，未闻风大而生火，人身苟感风邪，则身必发热，断无风止人牙而独痛之理。况火病而用风药，反增其火热之势，是止痛而愈添其痛矣。或疑膀胱有火，肝经有火，心经有火，大小肠、三焦俱有火，何俱遗之而不言，不知脏病则腑亦病，腑病则脏亦病，治脏不必治腑，泻腑不必又泻脏，况膀胱、心与三焦、大小肠俱不入于齿牙，故略而不谈也。

　　此症外治亦可，用荜芫汤：荜茇 芫花（各二钱） 水一碗煎半盏，漱口即止痛。

　　内治用沙豆汤亦妙。

　　沙参（一两） 荆芥 丹皮（各三钱） 山豆根（一钱） 水煎服。二剂即愈。

　　人有多食肥甘，齿牙破损而作痛，如行来行去者，乃虫痛也。夫齿乃骨之余，其中最坚，何能藏虫乎？不知过食肥甘，则热气在胃，胃火日冲于口齿之间，而湿气乘之，湿热相搏而不散，乃虫生于牙矣。初则止生一二虫，久则蕃衍而多，于是蚀损其齿，遂致堕落。一齿既朽，又蚀余齿，往往有终身之苦者。此等之痛，必须外治，若用内治之药，未必杀虫，而脏腑先受伤矣。方用五灵至圣散：五灵脂（三钱，研绝细末） 白薇（三钱） 细辛（五分） 骨碎补（五分） 各研为细末。先用滚水含漱齿至净，然后用前药末五分，滚水调如稀糊，含漱齿半日，至气急吐出，如是者三次，痛止而虫亦死矣，断不再发。

　　盖齿痛原因虫也，五灵脂、白薇最杀虫于无形，加入细辛以散火，骨碎补以透骨，引五灵脂、白薇直进于骨内，则虫无可藏，尽行剿杀，虫死而痛自止也。

　　此症用破颜丹，亦可外治，甚效。

　　丹砂（三分） 麝香（半分） 冰片（一分） 雄黄（一钱） 为细末，将末搽于痛处，口吐涎而痛立止。

　　内治亦可用安宁饮：玄参 生地 麦冬（各五钱） 白薇（一钱） 骨碎补（五钱） 天门冬（三钱） 水煎服。三剂亦愈。

　　人有牙痛日久，上下牙床尽腐烂者，至饮食不能用，日夜呼号，此乃胃火独盛，有升无降之故也。人身之火，惟胃最烈，火既升于齿牙，而齿牙非藏火之地，于是焚烧于两颊，而牙床红肿，久则腐烂矣。似乎亦可用治牙仙丹加石膏以治之，然而其火蕴结，可用前方，以消弭于无形，今既已溃破腐烂，则前方又不可用，以其有形难于补救也。方用竹叶石膏汤加减：石膏（五钱） 知母（二钱） 半夏（二钱） 茯苓（三钱） 麦冬（三钱） 竹叶（二百片）

　　葛根（三钱） 青蒿（五钱）

　　水煎服。连服四剂，而火退肿消矣。然后再用治牙仙丹，以收功也。

　　石膏汤以泻胃火，用之足矣，何加入葛根、青蒿也？不知石膏但能降而不能升，增入二味，则能引石膏至于齿牙以逐其火。而葛根、青蒿尤能退胃中之阴火，所以同用之以出奇，阴阳之火尽散，齿牙之痛顿除，何腐烂之不渐消哉。

　　此症可用石母降炎汤：石膏 茯苓 荆芥（炒黑，各三钱） 知母（一钱） 麦冬（一两） 玄参（一两） 甘草（一钱）

　　升麻（五分） 天花粉（三钱） 水煎服。

　　四剂全愈。

　　人有牙齿疼痛，至夜而甚，呻吟不卧者，此肾火上冲之故也。然肾火乃虚火，非实火也，若作火盛治之，多不能胜，即作虚火治之，亦时而效时而不效。盖火盛当作火衰，有余当认作不足，乃下虚寒，而上现假热也。人身肾中不寒，则龙雷之火下安于肾宫，惟其下寒之甚，而水又无多，于是上冲于咽喉，而齿牙受之。正如龙雷之火，至冬则地下温暖而龙雷皆蛰，春气发动，则地底寒冷而不可蛰，乃随阳气上升矣。至于夜分，尤肾水主事，水不能养火，而火自游行于外，仍至齿而作祟。

　　譬如家寒难以栖处，必居子舍而作威，而子又贫乏，自然触动其怒气矣。治法急大补其肾中之水，而益以补火之味，引火归源，则火有水以养之，自然快乐，而不至于上越矣。方用八味地黄汤加骨碎补治之，一剂而痛止，再剂而痛不发也。

　　盖六味地黄汤补其肾水，桂附引火以归于命门，但补水引火之药，不先入齿中，则痛之根不能除，所以必用骨碎补以透入齿骨之中，而后直达于命门之内，此拔本塞源之妙法耳。

　　此症亦可用制火汤：熟地（二两） 生地（一两） 玄参（五钱） 肉桂（三分） 骨碎补（一钱） 车前子（二钱）

　　水煎服。二剂即止痛。

　　人有上下齿牙疼痛难忍，闭口少轻，开口更重，人以为阳明之胃火也，谁知是风闭于阳明、太阳二经之间乎。此病得之饮酒之后，开口向风而卧，风入于齿牙之中，留而不出，初小疼而后大痛也。论理去其风宜愈，而风药必耗人元气，因虚以入风，又耗其气，则气愈虚，风邪即欺正气之怯而不肯出，疼终难止也。古人有用灸法甚神，灸其肩尖微近骨后缝中，小举臂取之，当骨解陷中，灸五壮即瘥。但灸后，项必大痛，良久乃定，而齿疼永不发也。然而人往往有畏灸者，可用散风定痛汤治之。

　　白芷（三分） 石膏（二钱） 升麻（三分） 胡桐泪（一钱） 当归（三钱） 生地（五钱）

　　麦冬（五钱） 干葛（一钱） 天花粉（二钱） 细辛（一钱） 水煎服。一剂轻，二剂即愈，不必三剂也。此方补药重于风药，正以风得补而易散也。

　　此症可用宣扬散：柴胡（五分） 白芍（五钱） 甘草 白芷 干葛 细辛（各一钱） 青蒿（三钱） 天花粉（三钱）

　　石膏（二钱） 水煎服。二剂愈。

　　人有上下齿痛甚，口吸凉风则暂止，闭口则复作，人以为阳明之火盛也，谁知是湿热壅于上下之齿而不散乎。夫湿在下易散，而湿在上难祛，盖治湿不外利小便也。水湿下行其势顺，水湿上散其势逆，且湿从下受易于行，湿从上感难于散，故湿热感于齿牙之间，散之尤难。以饮食之水，皆从口入，必经齿牙，不已湿而重湿乎。湿重不散，而火且更重矣，所以经年累月而痛，不能止也。治法必须上祛其湿热，又不可单利小便，当佐之以风药，则湿得风而燥，热得风而凉，湿热一解，而齿痛自愈矣。方用上下两疏汤：茯苓（五钱） 白术（三钱） 泽泻（二钱） 薏仁（五钱） 防风（五分） 白芷（三分） 升麻（三分）

</div>
    <div class="pagination">
<a href="辨证录_page14.html">上一页</a><span>...</span><a href="辨证录_page10.html">10</a><a href="辨证录_page11.html">11</a><a href="辨证录_page12.html">12</a><a href="辨证录_page13.html">13</a><a href="辨证录_page14.html">14</a><span class="current-page">15</span><a href="辨证录_page16.html">16</a><a href="辨证录_page17.html">17</a><a href="辨证录_page18.html">18</a><a href="辨证录_page19.html">19</a><a href="辨证录_page20.html">20</a><span>...</span><a href="辨证录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
