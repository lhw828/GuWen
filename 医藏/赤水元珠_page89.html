<!DOCTYPE html>
<html>
<head>
    <meta charset="UTF-8">
    <title>赤水元珠 - 第 89 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 89 页/共 143 页</h1>
    <div class="content">　　冷结
　　凡人手足厥冷脉沉细无结胸但小腹胀满按之痛者此冷结膀胱须灸闗元穴也宜服茱茰当归四逆汤磨木香温服外用揉熨法
　　蚘厥
　　舌干口燥常欲冷水不欲咽蚘上烦躁昏乱欲死两手脉沉迟足冷至膝甚者连蚘并屎俱出大便不行此证虽出多端可救治也加味理中安蚘汤主之又有胃中空虗虫无所安反食其真脏之血病人心胸脇下有痛阵必撮眉呻吟或时下血如豚肝色或如湿毒脓状或鲜血下利急迫或昏沉不省人事者一切吐蚘虽身大热不可与凉剂服之必死俱用理中安蚘汤加减治之待蚘定却以小柴胡退热又有厥隂病消渇气上冲心饥不能食食即吐蚘既曰胃寒复有消渇之证盖热在上焦而中下焦但寒而无热若大便实用理中汤加大黄主之吐蚘未止加黄连苦楝树皮细辛治蚘不可用甘草
　　欝冐不仁
　　四逆汤加人参归桂枝防蓍天麻主之凡头目晕非欝冐也盖晕为轻欝冐为重
　　肉瞤筋愓
　　太阳病发汗出不解仍发汗头身瞤动振振欲擗地用真武汤合人参养荣汤倍用归蓍若不因汗过多其人筋脉跳动者此人禀素血少邪热干六脉之中火动愓也用加味人参养荣汤汗后虗烦不得眠筋惕肉瞤内有热以加味温胆汤
　　肉苛
　　肉苛者虽着衣絮犹尚苛也伤寒发汗过多亡其血者乃变此证盖荣虗而衞实则血气不得和通肉失所养故顽痹不仁痛痒不知也用羌活冲和汤加桂枝当归木香主之治肉苛肌肉不仁路龙吉升麻汤治荣虗衞实肌肉不仁满身痛痒用肉苛羌活汤
　　百合
　　若恶寒呕者病在上焦二十三日愈若腹满微喘大便坚三四日一行微溏者病在中焦六十三日愈若小便淋沥难者病在下焦三十三日愈并宜百合汤主治百合病也已经发汗后更发者用百合知母汤已经下后更发者用百合代赭汤已经吐后更发者用百合鸡子汤
　　瘈疭
　　不因汗所生者当平肝木降心火佐以和血之剂用羌防荆连柴芍归地川芎天麻参类若兼痰者必加南星半夏竹沥姜汁如风邪急搐须兼全蝎姜蚕若曽经汗下之后多日变得此证者为病剧虗极生风用小续命汤加减凡伤寒汗出露风则汗不流通遂变筋脉挛急手足搐搦用牛蒡根散主之若用小续命汤有汗去麻黄无汗去黄芩须要通变治之
　　循衣摸牀
　　凡循衣摸牀直视讝语脉者生脉濇者死小便利者可治不利者不可治谓津液枯竭也大抵隂阳二气俱絶则妄言撮空也若大便秘结撮空讝语燥渇者此为实热宜承气汤下之
　　舌卷囊缩
　　有阳证有隂证其阳证囊缩者因热极而缩急用大承气汤下之隂证囊缩者因寒极而缩急用四逆汤加吴茱茰汤温之妇人无囊观其乳头缩者即是也凡治此症先灸闗元气海丹田及蒸熨法甚效
　　瘥后发肿
　　伤寒方愈后浮肿者此水气也用牡蛎泽泻散主之胃虗食少五苓散加苍术陈皮木香砂仁胃不虗者以商陆一味煮粥食之亦妙伤寒大病瘥后足肿者不妨但节饮食戒酒色胃气强肿自消
　　瘥后遗毒
　　伤寒汗下不彻余邪结在耳后一寸二三分或两耳下俱硬肿者名曰遗毒宜速消散缓之必成脓以连翘败毒散治之项肿痛加威灵仙大便实加大黄川山甲发肿有脓不消或已破未破者但用内托消毒散加皂荚升麻金银花甘草
　　瘥后发碗头疮
　　碗头疮者亦因汗下后余毒不尽瘥后故发碗头疮也只以黄连甘草归尾红花防风苦参荆芥连翘羌活白芷煎服外用芒硝赤小荳青黛为末以鸡子清和猪胆汁调敷疮上最效勿动待其脱落伤寒瘥后小便澁有血者名曰内外疮皆有靥不出脓者死亦是余热毒也用黄连解毒汤加生地归翘木通滑石牛膝萹蓄琥珀甘草梢
　　瘥后劳复
　　气虚烦呕竹叶石膏汤燥渇去半夏知母倍天花粉虗热不止者千金麦冬汤
　　瘥后女劳复
　　其头重不举目中生花腰背痛小腹里急绞痛或増寒发热或时隂火上冲头面烘热心胸烦闷者竹皮烧裩散猳防屎有热加柴胡调赤衣散人虗弱者用参胡三白汤调赤衣散小腹急痛脉沉足冷用当归四逆汤加熟附茱茰送下赤衣散若见卵缩入腹脉见离经者死
　　瘥后隂阳易
　　若伤肾经虗损真阳有寒无热脉虗足冷者以人参四逆汤调下烧裩散若伤肝经以当归四逆汤加茱茰熟附下烧裩散用分寒热而治隂易热气上冲胸中烦闷手足挛拳搐搦如风状用蒌竹茹汤妇人病未平复有犯房事小肠急痛连腰膝痛四肢不仁无热者当归白术散隂阳易不瘥大便不通心神昏乱惊惕不安用妙香丸
　　瘥后虗弱
　　瘥后虗热盗汗不止属隂虗用当归六黄汤阳虗自汗无热恶寒无力下虗用加味黄茋建中汤瘥后心神恍惚不宁夜卧烦躁不安或乱夣虗惊不眠因汗下过多心血亏少用硃砂安神丸加逺志酸枣仁茯神有痰加橘红
　　瘥后昏沉
　　若用知母麻黄取汗者但虑病后血气两虗岂可再大汗之若人元气壮实脉来有力者乃可行之脉虚人弱者只用十味温胆汤有寒热潮热日晡发热者柴胡温胆汤加芩连主之
　　瘥后饮酒复剧
　　縁伤寒病热未解而饮酒者则病増剧转加热盛脉数者用小柴胡合解毒汤加乌梅干葛砂仁脉洪者用人参白虎汤合黄连解毒汤加干葛乌梅砂仁主之
　　姙娠伤寒
　　若有表证宜汗者用羌活冲和汤加柴胡当归芍药苏叶葱白即四物冲和汤汗之有气满喘急加香附砂仁去生地外用防胎法若里实热证大便不通燥渇者当用大黄转药不必疑矣须酒制用有病则病当之设患真寒脉伏厥冷用姜桂附子不必虑也附姜桂虽热炒制无害必加黄连甘草制之沉香坠之
　　产后伤寒
　　产后伤寒不可轻易汗下恐产时伤力其发热有去血过多有恶露不尽有三日蒸乳发热或早起劳动或饮食停滞俱有发热恶寒状类伤寒不可便用发表攻里之剂产后恶露不尽亦有发热恶寒必脇肋胀满连大小腹有块作痛产后饮食停滞发热头痛必有噫气作酸恶闻食臭胸膈饱闷右闗脉用治中汤加山柦神麯砂仁炒黄连川芎当归佐之若产后蒸乳发热恶寒者必乳间胀硬疼痛令产妇揉乳汁通其热自除不药而愈矣若果产后不谨虗中入风者当以四物汤加防风荆芥白芷人参香附乌梅姜蚕干姜产后不谨感冐伤寒发热恶寒头疼骨疼脉浮表证宜汗者用四物汤加羌活苍术白术干姜苏叶栀子少佐用葱白头水煎取微汗自汗去苍术苏叶加白术热甚加软柴胡干姜少许黄芩佐之炒用热邪里口燥渇大便不通脉沉实或热甚讝语宜下之轻则蜜导法重则用四物加柴胡炒黄芩枳殻熟大黄彻下就用四物汤加干姜少许参术大用以温补其血气若热邪至半表半里证寒热呕口苦脉洪数者四物汤合小柴胡主之
　　不可水
　　水停心下微微喘　　　汗吐下而脾胃寒
　　腹满结胸兼不食　　　纵贪切勿与之餐
　　伤寒大吐下后外气怫欝胃中寒也发汗后尤不可水与之则哕呕喘咳发热恶寒濡弱相脏气里微胸中苦烦非结也不可水渍青布冷贴胸中误下后寒气相抟肠鸣得水令汗大出即成阳明病潮热误下腹满不能食或胃中虗冷不能食皆不可水下利脉浮大不可水当温之伤寒结胸无热证者宜平和药若与水益令热不得出当汗而不汗则烦假令汗出后腹中痛亦服和气之药
　　再三汗下热不退
　　汗下再三热弗休　　　长沙公见应心忧
　　人参白虎加苍术　　　解毒汤和凉膈俦
　　经云三下而热不退者即死后人有四五次下加至十数次行而生者此乃偶误中耳活者未一二死者已千百观是之言后之学者切不可以为法但当解毒合凉膈多服调之使阳热徐退隂脉渐生庶不失事是知权变者矣伤寒下后自汗虗热不已白虎汤加人参苍术一服如神汗出身凉此通仙之妙法也汗下之后热不退不问有汗无汗皆宜白虎加苍术汤解之又加人参亦妙仍服凉膈合解毒调之发汗之后热不解脉尚浮者白虎加苍术汤伤寒表解里热而不退或有汗而未愈调和隂阳汤病在半表半里热不退小柴胡汤半表半里大便微实小柴胡汤加大黄半表半里大便不通者除膈热汤里热微者宜除胃热汤热势未退宜六一顺气汤两除表里之热病至六七日里热已甚表热渐微脉虽浮数先用大柴胡汤不退宜解里热汤病在半里半表热不退脉尚浮洪者当微表小柴胡合白虎汤和之病在半表半里脉沉实当微利除膈热汤轻下之汗吐下三法之后别无异证但些微热或无热并小柴胡和之口舌干燥合解毒汤凉之汗吐下之后别无异证大便硬结不通凉膈散病热已去微热者以益元散和之无令再病热不退发黄斑凉膈散加当归下后热不退或证未全退双解散双和表里大汗前后逆气热势不退双解散瘥后遗热不退双解散再解之次用小柴胡和之他人病气汗毒染或食猪羊牛马酒毒再复发热不退双解散除膈热汤风寒暑湿饥饱劳逸忧愁思虑恚怒悲恐四时中外诸邪所伤意觉身热头项拘倦强痛发热恶寒恶风汗下后热不退并宜服双解散有汗去麻黄无汗加葛根身微热不退表虗汗出不已或过发汗以致表虗脉不实海藏黄蓍汤啬啬恶寒发热不退其人大渇饮水者其腹必满小便不利而自汗出其病欲解此为肝乘肺名曰纵当刺期门发热不退腹满讝语寸口脉浮此为肝乘脾名曰横当刺期门男女下血发热不退讝语者此为热入血室但额上汗出者当刺期门妇人经水适来适断者为热入血室
　　四肢冷　附四肢沉重四肢不収
　　下利肢疼属厥隂　　　欲眠嘿嘿风温寻
　　身如被杖施真武　　　厥利脉沉四逆珍
　　四肢疼下利厥逆恶寒脉沉弱四逆汤囬阳救急汤少隂证四肢沉重疼痛嗽咯小便不利或自下利而咳真武汤温经益元汤四肢沉重唇黒有疮或如伤寒四肢沉重忽忽喜眠见多眠条羌活苍术汤风温证四肢不收嘿嘿欲眠头疼身热自汗体重而喘萎防汤羌活苍术汤
　　结阳
　　四肢肿满结阳名　　　阳脉住停气不行
　　八正五苓兼理胃　　　消风退肿万全灵
　　结阳者肢肿也诸阳脉不行隂府留结成热为四肢肿满也万全木通散五苓散八正散并加萝卜枯酒昙根妙
　　结隂
　　血气无宗渗入肠　　　致成便血可惊惶
　　三黄补血诚为妙　　　四物阿胶桂附汤
　　结隂者便血也隂气内结不得通行血气无宗渗入肠则下血也四物阿胶汤三黄补血汤桂附六合汤寒在皮肤热在骨髓热在皮肤寒在骨髓
　　病身大热反欲衣　　　寒在骨间热在皮
　　寒在皮肤热骨髓　　　身寒反不用其衣
　　身热恶寒而反欲得近衣者先服麻黄汤汗之次用柴胡桂枝汤和之身寒恶热而反不欲近衣者先用防风通圣散人参羌活散表之次用白虎加人参汤和之蕴要云身热欲衣桂麻各半汤身寒不欲衣白虎加桂枝汤刘全备云身热而常贪纳被内虗寒而邪热浅浮药辛温而取效宜不换金正气散八解散并加川芎白芷头疼加细辛羌活葱白藿香正气散人参养胃汤五积散临证择用加减得宜最为良法体寒而欲掀衣素壮热而感寒欝闭饮辛凉而必痊宜人参败毒散防风通圣散升麻葛根汤柴葛解肌汤参苏饮等并加黄芩主之
　　太阳经用药
　　伤寒病太阳始　　　依次经阳明起
　　若越隂经不顺　　　各经引药加减矣
　　太阳阳明而太阳证已罢阳明证已至曰经余仿此
　　太阳阳明名巡经葛根汤入于里承气凉膈下之
　　太阳少阳名越经小柴胡加川芎
　　太阳少隂名表里小承气凉膈合小柴胡或更合解毒天水
　　太阳太隂名误下桂枝加芍药汤桂枝加大黄汤
　　太阳厥隂名巡经得度大承气汤加川芎柴胡六一顺气汤
　　太阳自入于本名本未入本为表麻黄汤自入本为里五苓散
　　内伤似外感始为热中病
　　始为热中气难言　　　头痛四肢疰闷煎
　　鼻息不调闻食恶　　　补中益气正当先
　　头痛大作四肢疰闷气髙而喘身热而烦上气鼻息不调四肢困倦不收无气以动无气以言或烦躁闷乱心烦不安或渇不止病久者邪气在血脉中有湿故不渇如病渇是心火炎上克肺金故渇或表虗不任风寒目不欲开口不知味右手气口脉大大于左手人迎三倍其气口脉急大而数时一代而澁是脉之本脉代者是无气不相接乃脾胃不足之脉是洪大而数乃心脉刑肺急是急乃肝脉挟心火克肺金也其右闗脾脉比五脉独大而数数中显缓时一代此不甚劳役是饮食不节寒温失所则右闗胃脉损弱隠而不见惟内显脾脉如此也治用补中益气汤
　　内伤似外感末寒中病
　　末寒中胃心疼　　　足弱肢寒嗌不通
　　脉大濇而腰脊痛　　　神圣汤施豆蔲同
　　腹胀胃脘当心痛四肢两脇膈咽不通或涎唾或清涕或多溺足下痛不能任身履地骨乏无力喜睡两睾丸冷隂作痛或妄见鬼状夣亡人腰背脾眼腰脊皆痛不渇不防脉盛大以濇名曰寒中病用神圣复气汤白术附子汤草豆蔲丸
　　内伤似外感阳明中热病
　　内伤中热类阳明　　　脾胃久虗因热乘
　　清暑益气加减用　　　误施白虎恐难禁
　　有天气大热时劳役得病或路途劳役或田野中劳役或身体怯弱食少劳役或长斋久素胃气久虗劳役其病肌体壮热躁热闷乱大恶热渇饮水浆与阳明伤寒热白虎汤证相似鼻口中气短促上喘此乃脾胃乆虚元气不足之证身亦疼痛至日西作必讝语热渇闷不止脉洪大空虗或微弱白虎汤证其脉洪大有力与此内伤中热不同治用清暑益气汤内伤似外感温热病
　　温热病生长夏间　　　精神困倦涕垂澘
　　气髙而喘热烦闷　　　清暑汤施益气还
　　长夏五六月温热之时人困倦四肢不收精神短少胸满短气肢节疼气髙而喘身热而烦或大便泄利或黄或白泔色或渇或不渇或不饮食或小便频数而黄治用清暑益气汤
　　内伤似伤寒
　　内伤烦躁类伤寒　　　伏热蒸蒸总一般
　　昏倦不眠脉细数　　　补中益气倍参安
　　凡似伤寒烦躁不絶声汗后复热脉细数五七日不睡补中益气倍人参用竹叶同煎甚者加麦门冬五味知母
　　似伤寒三战后劳乏烦躁昏倦四君子加当归黄茋知母麦门冬五味子
　　似伤寒至五七日汗后烦躁吃水者补中益气加附子
　　有舌黒燥大便滑泄食在大肠烦躁夜不安宜防风当归饮子
　　内伤病退后燥渇不解者有余热在肺参芩甘草少加姜汁冷服虗者用人参汤
　　房室伤风
　　房室伤风脉浮　　头疼发热汗如油
　　解肌羌活汤尤穏　　　参术芎归白术投
　　体气虗弱犯房室而冐伤风头疼发热自汗恶风脉浮缓宜羌活汤大白术汤并加当归人参黄茋汤血虗汗不止加桂枝白芍当归参术芎归汤
</div>
    <div class="pagination">
<a href="赤水元珠_page88.html">上一页</a><span>...</span><a href="赤水元珠_page84.html">84</a><a href="赤水元珠_page85.html">85</a><a href="赤水元珠_page86.html">86</a><a href="赤水元珠_page87.html">87</a><a href="赤水元珠_page88.html">88</a><span class="current-page">89</span><a href="赤水元珠_page90.html">90</a><a href="赤水元珠_page91.html">91</a><a href="赤水元珠_page92.html">92</a><a href="赤水元珠_page93.html">93</a><a href="赤水元珠_page94.html">94</a><span>...</span><a href="赤水元珠_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
