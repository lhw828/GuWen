<!DOCTYPE html>
<html>
<head>
    <meta charset="UTF-8">
    <title>外科全生集 - 第 6 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科全生集 - 第 6 页/共 27 页</h1>
    <div class="content">　　卷一　有阴有阳症门
　　悬痈
　　患者肛门前、阴根后，两相交界之处。初起细粒，渐如莲子大，数日后如桃李大，俗呼偷粪老鼠。溃经走泄，即成漏生管。漏久成怯。怯症人患此，乃催命鬼也。诸漏可医，独此难治，治则漏管愈大，致成海底漏不救。在于未成脓时，用生甘草、制军各三钱，酒煎空心服，一剂即愈。如成脓，以醒消丸愈之。倘患色白者，小金丹愈之。
　　马曰：此漏亦有治法，不杂内症者可治。如见咳嗽发热，则不治矣。
　　又曰：熟军、醒消、小金诸方，见阴虚咳嗽 不可投。
　　
　　
　　卷一　有阴有阳症门
　　乳痈（又名妒乳）
　　妇人被儿鼻风吹入乳孔，以致闭结，内生一块，红肿作痛，大谓痈，小谓疖。又，未产谓内吹，已产谓外吹。以紫河车草、浙贝各三钱，为末，黄糖拌陈酒服，醉盖取汁。或用白芷散五钱，酒送，一服全消。如溃，以醒消丸酒送一服，以止其痛，外贴洞天膏自愈。倘内吹，忌服醒消。如患色白者，应以流注法治。倘溃烂不堪，以洞天救苦丹服，七日后接以大枣丸，服至收功。
　　马曰：乳痈系肝胃气火郁结，与乳汁壅滞而生。其红肿者，用草河车、浙贝，尚属合宜。至色白者，以流注治法治之则大谬矣。盖流注由痰滞所致，与乳痈全然各别，不得以治流注之治移治乳痈也。
　　
　　
　　卷一　有阴有阳症门
　　鱼肚痈
　　患生腿肚，此乃肉紧筋横，在一身用力之处，最痛难忍。外以扎药扎上，内以五通、醒消二丸，每日早晚轮服，初起立消。以药咬穿，庶不伤筋，而无缩脚之损。色白者应以疽治，扎药忌用，孕妇亦然。
　　马曰：此乃湿热及瘀血凝结而成。即色白者，亦不可以治疽之法治之。
　　
　　
　　卷一　有阴有阳症门
　　痘毒
　　色白者，因出痘服多凉药，血寒气滞，乘虚发毒，往往医家误为痘后火毒未尽治之，致流走患生不一，久则生管成漏，漏久内生多骨，害人不少。凡遇此症，应以流注法治，以小金丹消之。有贫家痘后，不服清火之剂，结成痘毒，其色红亮者，当以痈法治之。
　　马曰：痘乃先天火毒，浆不足者，痘后必发毒。每生于关节移动之处，最为险恶，溃亦难敛，必生多骨。即骨出收口，筋节俱强，不能自如。初起均宜消散为是。皮白者，当和血化毒，用川芎、当归、二陈、僵蚕、忍冬藤、贝母等治之，外用生黄豆嚼烂涂之，可消。
　　
　　
　　卷一　有阴有阳症门
　　咽喉口舌门
　　咽喉之地，最为急症。顷刻而痛难忍者系寒，婉转而痛方胜者系热，犹之雷电之焰因阴生，燎原之火由渐着。《内经》云：骤起非火，缓发非寒。虚寒实热，识透者获济。是在明达之士，知所区别，乃随所施而无误耳。
　　马曰：喉痛之症，色白，不红不肿者，寒也，红而肿者，火也。然色白者，亦有因风；白而微肿者，痰与气也。《内经》之骤起非火，缓起非寒，非指喉痛而言。若云初起，实系寒生，未必尽然，或有伏热在内，如服肉桂，岂不助暴为虐？疑似之间，莫若先以姜汤试之，最为稳当。
　　陶曰：先生言或有伏热在内，如服肉桂，岂不助暴为虐是矣，但以姜汤试之。其法亦未尽善，盖姜亦热物也。如不识脉之人，何不用西医寒暑表，测其寒热。况予有医学简便寒暑表，其法较泰西所作尤为灵捷。作表及用法，其说颇长，已载予着《有益斋杂记》内。
　　
　　
　　卷一　有阴有阳症门
　　喉痹
　　痹者，不仁也。本无毫恙，顷刻而起，此系虚寒阴火，最为危急之症。其见证痰在喉中作响，响如打鼾，舌色白而不肿，诸书皆称肺绝不救。盖缘误服寒凉，以致死耳。当以桂姜汤缓缓咽下，可以立愈。或以生川附切片，涂以白蜜，火炙透黑，收贮，临用取如细粞一粒，口含咽津，亦立刻痊愈。先以鹅毛粘以桐油，入喉卷之，痰出服药。
　　马曰：痹者，闭塞之谓，非不仁之谓。痹症汤饮犹可通，若闭则水浆不能入矣。用卧龙丹吹之，取嚏可松。
　　陶曰：又：皂角末或半夏末，吹入鼻中，皆可取嚏。如无药物，即以细纸捻子在鼻中搅之，亦可取嚏。凡咽喉初觉壅塞，即用此法，取嚏数次，亦可散热毒，此通窍法也。
　　
　　
　　卷一　有阴有阳症门
　　乳蛾
　　其形圆如箸头，生于咽喉关上者轻，生于关下者重。若左有右无曰单，或左右皆有曰双。双者轻，单者重。以土牛膝绞汁，含口慢咽。如无鲜者，用天名精丸化服亦可。
　　马曰：土牛膝汁含咽，乃是吐法。
　　
　　
　　卷一　有阴有阳症门
　　喉癣
　　体虚多郁者患之，喉中不闭不肿，气出如常，微微疼痒，饮食不遂者是。此系虚火，淹缠难愈。忌刺畏补。当用雪梅丸噙含，每日一丸，十日可愈。
　　马曰：书云实火可泻，虚火可补。畏补之说，显悖经旨，忌刺之言，的确不磨。又曰：此症乃水亏虚火伤肺。胆矾、雄黄不可用。
　　
　　
　　卷一　有阴有阳症门
　　喉珠
　　系脑门生一红线如发，悬一黑泡，大如樱珠，挂至咽门，如用刀点即死。取土牛膝活根捣汁，以好醋二三滴和匀，滴入鼻中三四次，丝断珠破，吐出瘀血立愈。
　　
　　
　　卷一　有阴有阳症门
　　锁喉
　　喉内无蛾形，痰声不响，而喉欲闭者是。治详煎剂门。
　　陶曰：叶天士谓锁喉风乃杜撰之名。此病有闭有脱，闭者气道闭塞，关窍不通而死；脱者大汗、大吐、大泻，虚脱而死。闭证当以开通关窍为急，脱证以补虚收敛为要。
　　又曰：叶云凡遇咽喉闭证，不能开口，难以进药，以及手足冰冷，面色青白，并无痰声，脉伏倒地。先用紫金丹，以淡姜汤磨灌。后用二陈加菖蒲、郁金、枳壳、香附等类，治之可愈。
　　又曰：脱证宜用大剂参、附，佐以龙骨、牡蛎、五味、黄 之类。
　　
　　
　　卷一　有阴有阳症门
　　缠喉风
　　喉内热结，喉外肿绕，且痒且麻者是。治详煎剂门。
　　马曰：凡属喉风，有痰者稍轻，无痰者重，不可不知。如有道路无人店之处，药未备在者，遇有喉症，取针刺其两指少商穴，无药亦愈。
　　
　　
　　卷一　有阴有阳症门
　　喉闭
　　倘喉内之痰，塞满口舌，舌有痰护，此痰不出牙齿，作响如鼾。惟喉痹误服凉药有此症也。如再迟治，痰塞鼻内，气无出入即死。急取鹅毛蘸桐油卷痰，痰出，亦以桂姜汤愈之。
　　病者二三日前，觉气急短促，手足厥冷，忽痰壅气闭，命悬顷刻者是。急服苏子、前胡等药。如于道路无人店之处，药未备者，遇有喉闭，急取一针，针其两指少商穴，无药亦愈。
　　马曰：喉闭乃咽喉闭塞，水浆不入，或有痰，或无痰。有痰须桐油探吐，以白金丸三五钱，泡汤含之，内吹秘药。无痰者，亦以白金丸含之，吹秘药。
　　
　　
　　卷一　有阴有阳症门
　　牙疳
　　凡患牙疳，牙根红肿，及口喉之症。以紫毫喉枪点之，以珍珠散吹之。
　　马曰：珍珠散吹牙疳，甚妙。
　　
　　
　　卷一　有阴有阳症门
　　走马牙疳
　　
　　少商穴，大指内侧之端，去爪甲角如韭叶许，左右同。
　　此患最易延肿穿腮，不堪危险。急以赤霜散吹之，效速如神。久烂之孔，生肌亦速。或用马蹄散，吹患处立愈。
　　马曰：赤霜散，妥善可治。
　　
　　
　　卷一　有阴有阳症门
　　牙蚀
　　此症每因患骨槽风所致。透骨穿腮，亦属危险。用南星散拂患处，数日愈。
　　
　　
　　卷一　有阴有阳症门
　　风火虫牙
　　用刻欢丸一粒，噙于痛处，丸化即愈。
　　马曰：治风火虫牙，神效。
</div>
    <div class="pagination">
<a href="外科全生集_page5.html">上一页</a><a href="外科全生集.html">1</a><a href="外科全生集_page2.html">2</a><a href="外科全生集_page3.html">3</a><a href="外科全生集_page4.html">4</a><a href="外科全生集_page5.html">5</a><span class="current-page">6</span><a href="外科全生集_page7.html">7</a><a href="外科全生集_page8.html">8</a><a href="外科全生集_page9.html">9</a><a href="外科全生集_page10.html">10</a><a href="外科全生集_page11.html">11</a><span>...</span><a href="外科全生集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
