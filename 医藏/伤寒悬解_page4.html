<!DOCTYPE html>
<html>
<head>
    <meta charset="UTF-8">
    <title>伤寒悬解 - 第 4 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒悬解 - 第 4 页/共 28 页</h1>
    <div class="content">　　卷二　脉法下编

　　脉法三十八

　　问曰翕奄沉名曰滑何谓也师曰沉为纯阴翕为正阳阴阳合和故令脉滑关尺自平阳明脉微沉饮食自可少阴脉微滑滑者紧之浮名也此为阴实其人必股内汗出阴下湿也翕者浮动之意脉正浮动忽然而沉其名曰滑沉为纯阴翕为正阳阳升于寸则为浮阴降于尺则为沉阴阳和合故令或浮或沉而脉滑如是者关尺之脉必自均平也关为阴阳之交浮沉之中关平则阴阳和合而为滑尺平则沉而不滑也（关平则滑尺平则沉关不平则沉尺不平则滑）若使关不平阳明脉微沉阴气稍盛矣而未至大盛食饮犹自可也尺不平少阴脉微滑虽称曰滑其实乃紧而浮之名也此为肾家之阴实不能温升肝木木气郁动故令脉滑非阴阳和合之滑也肝气郁动于下焦不遂其发生之性风木疏泄其人必股内汗出阴器之下常湿也

　　卷二　脉法下编

　　脉法三十九

　　脉浮而紧者名曰弦也弦者状如弓弦按之不移也脉紧者如转索无常也紧为寒脉伤寒则脉紧以寒性闭藏而不发也冬时寒盛水冰地坼脉紧之义也肾主蛰藏故尺脉沉紧及关而浮紧变为弦便是春木发生之象弦虽按之不移然紧中带浮已非沉紧之形如转索之不息者矣上章紧之浮名也具此弦意尺本沉紧而忽然滑者则不专于沉兼有浮升之状是弦见于尺弦应在关而见于尺者木欲升而不能升也故名滑而不名弦及其渐升于关则阴阳相半浮紧两平不曰紧曰滑直名曰弦矣

　　卷二　脉法下编

　　脉法四十

　　问曰曾为人所难紧脉从何而来师曰假令亡汗若吐以肺里寒故令脉紧也假令咳者坐饮冷水故令脉紧也假令下利以胃中虚冷故令脉紧也汗吐伤其胸中之阳肺寒则脉紧也咳者中寒而胃逆下利者中寒而脾陷冷水下利泄其胃阳则脉紧也

　　卷二　脉法下编

　　脉法四十一

　　寸口卫气盛名曰高营气盛名曰章高章相搏名曰纲卫气弱名曰 营气弱名曰卑 卑相搏名曰损卫气和名曰缓营气和名曰迟迟缓相搏名曰沉寸口寸以候卫卫气盛者名曰高卫主气气盛则崇高也尺以候营营气盛名曰章营主血血盛则章显也高章相合名曰纲是诸阳脉之首领也卫气弱名曰 者 怯则柔退也 卑相合名曰损是诸阴脉之削弱者也卫气和名曰缓营气和名曰迟缓迟者是从容之谓对紧数言也迟缓相合名曰沉人之元气宜秘不宜泄泄则浮而秘则沉素问生气通天论阴阳之要阳密乃固阴平阳秘精神乃治阳藏之机全在乎土土运则阴升而阳降也缓迟者土气之冲和土和则中枢运转阴常升而阳常降也阳降则根深而不拔是谓阳密阳密则脉沉是阳旺而脉沉非阴盛而脉沉也

　　卷二　脉法下编

　　脉法四十二

　　寸口脉缓而迟缓则阳气长其色鲜其颜光其声商毛发长迟则阴气盛骨髓生血满肌肉紧薄鲜硬阴阳相搏营卫俱行刚柔相得名曰强也寸口脉缓而迟缓为卫盛缓则阳气长进其色鲜明其颜光润其声清越其毛发修长迟为营盛迟则阴气盛盈骨髓滋生血海充满肌肉紧薄鲜硬如是则阴阳相抱而不离营卫俱行而无阻是刚柔之相得名曰强也

　　卷二　脉法下编

　　脉法四十三

　　问曰经说脉有三菽六菽重者何谓也师曰脉以指按之如三菽之重者肺气也如六菽之重者心气也如九菽之重者脾气也如十二菽之重者肝气也按之至骨者肾气也假令下利寸口关上尺中悉不见脉然尺中时一小见脉再举头者肾气也若见损脉来至为难治三菽五菽数语难经五难之文脉病患以指按之如三菽之重者肺气也如六菽之重者心气也肺主皮心主脉其脉俱浮也如九菽之重者脾气也脾主肉脉在浮沉之间也如十二菽之重者肝气也按之至骨者肾气也肝主筋肾主骨其脉俱沉也肺心为阳肝肾为阴假令下利阴病也寸口关上尺中悉不见脉阳气脱也然尺中时一小见脉再举头者肾气也肾气未绝犹可治若再见损脉来至便为难治损脉者迟脉也难经一呼一至曰离经二呼一至曰夺精三呼一至曰死四呼一至曰命绝此损之脉也

　　卷二　脉法下编

　　脉法四十四

　　问曰东方肝脉其形何似师曰肝者木也名厥阴其脉微弦濡弱而长是肝脉也肝病自得濡弱者愈也假令得纯弦脉者死何以知之以其脉如弦直此是肝脏伤故知死也肝者木也居东方其位在左经名厥阴其脉微弦濡弱而长是肝脉也肝病自得濡弱者是有胃气故愈假令得纯弦脉者无胃气也故死何以知之以其脉如弓弦之直此是肝脏之伤不得土气之滋荣故知死也素问平人气象论平肝脉来濡弱招招如揭长竿曰肝平死肝脉来急益劲如新张弓弦曰肝死正此意也

　　卷二　脉法下编

　　脉法四十五

　　南方心脉其形何似师曰心者火也名少阴其脉洪大而长是心脉也心病自得洪大者愈也假令脉来微去大故名反病在里也脉来头小本大故名覆病在表也上微头小者则汗出下微本大者则为关格不通不得尿头无汗者可治有汗者死心者火也居于南方其位在上经名少阴其脉洪大而长是心脉也心病自得洪大者是心火得令故愈火阳也阳位于外而根于内假令脉来微而去大来者主里去者主表是外实而内虚也故名反此病在里也脉来头小而本大本来主里头去主表是内实而外虚也故名覆此病在表也或表或里所不洪大之处则病在焉反复者阴不宜偏胜而阳不宜偏负今阴胜阳负是阴阳之反复犹颠倒也上微而头小者则表阳不固而汗出下微而本大者则阴阳关格而不通不得小便头无汗者阳未至绝也故可治有汗则阳绝故死经所谓绝汗出也

　　卷二　脉法下编

　　脉法四十六

　　西方肺脉其形何似师曰肺者金也名太阴其脉毛浮也肺病自得此脉若得缓迟者皆愈若得数者则剧何以知之数者南方火火克西方金法当壅肿为难治也肺者金也居于西方其位在右经名太阴其脉如毛而气浮也肺病自得毛浮之脉金得令也得缓迟之脉土生金也故皆愈若得数脉者则剧何以知之数者南方火也火克西方之金金被火刑法当壅肿此为难治也

　　卷二　脉法下编

　　脉法四十七

　　师曰立夏得洪大脉是其本位其人病身体苦疼重者须发其汗若明日身不疼不重者不须发汗若汗 自出者明日便解矣何以言之立夏得洪大脉是其时脉故使然也四时仿此火旺于夏立夏得洪大脉是其本位之盛也其人病身体苦疼痛而沉重者风寒郁其皮毛也（立夏湿动湿郁则身重也）须发其汗若至明日身不疼不重者外邪欲解不须发汗也俟之必汗自出若汗 然自出者明日便解矣何以言之立夏得洪大脉是其脉之应时故使然也四时解期仿此类推

　　卷二　脉法下编

　　脉法四十八

　　问曰二月得毛浮脉何以据言至秋当死师曰二月之时脉当濡弱反得毛浮者故知至秋死二月肝用事肝属木故应濡弱反得毛浮者是肺脉也肺属金金来克木故知至秋死他皆仿此二月之时脉当濡弱反得毛浮之脉是木虚而金承（素问木位之下金气承之）故知至秋死也盖二月肝木用事肝属木应当濡弱濡弱者阳气方生木将昌盛之象反得毛浮者是肺脉也肺属金金来克木春时肝木虽虚犹承令气之旺秋则木更衰而金愈盛故知至秋当死他脏死期仿此类推

　　卷二　脉法下编

　　脉法四十九

　　问曰脉有残贼何谓也师曰脉有弦紧浮滑沉涩此六脉名曰残贼能为诸脉作病也残贼者残害而贼克之也脉弦紧浮滑沉涩木旺则脉弦土虚者忌之水旺则脉紧火虚者忌之表盛则脉浮里虚者忌之里盛则脉沉表虚者忌之血盛则脉滑气虚者忌之气盛则脉涩血虚者忌之此六脉名为残贼能为诸脉作病也

　　卷二　脉法下编

　　脉法五十

　　寸口诸微亡阳诸濡亡血诸弱发热诸紧为寒诸乘寒者则为厥郁冒不仁以胃无谷气脾塞不通口急不能言战而栗也诸微亡阳阳虚则脉微也诸濡亡血血脱则脉濡也诸弱发热脉弱则血虚而发热也诸紧为寒脉紧则阴盛而生寒也诸乘寒者则为厥郁冒不仁寒水旺盛而诸脏诸腑乘之因乘而愈盛寒气发作侵侮脾胃则四肢厥逆怫郁昏冒而无知觉以胃无谷气水邪莫畏脾土寒湿气塞不通故一身顽昧而弗用口急不能言语战摇而寒栗也

　　卷二　脉法下编

　　脉法五十一

　　问曰濡弱何以反适十一头师曰五脏六腑相乘故令十一问曰何以知乘腑何以知乘脏师曰诸阳浮数为乘腑诸阴迟涩为乘脏也濡弱者脉之最虚何以反居十一种之先濡弱木象木居五行之先此以五脏六腑因其濡弱而相乘故令脉具十一之形像也如濡弱而见弦是肝脏之乘也见微弦是胆腑之乘也心脉钩脾脉缓肺脉毛肾脉石仿此类推言脉得濡弱则五脏六腑皆来相乘故濡弱之中兼具十一之象而濡弱常在十一之先也何以知乘我者为腑为脏凡诸阳脉浮数者为乘于腑诸阴脉迟涩者为乘于脏也（阴阳以尺寸言）

　　卷二　脉法下编

　　脉法五十二

　　问曰脉有相乘有纵有横有逆有顺何谓也师曰水行乘火金行乘木名曰纵火行乘水木行乘金名曰横水行乘金火行乘木名曰逆金行乘水木行乘火名曰顺也脉有脏腑相乘（上章）而相乘之中有纵有横有逆有顺水行乘火金行乘木是乘其所胜名曰纵火行乘水木行乘金是乘其所不胜名曰横水行乘金火行乘木是子乘其母名曰逆金行乘水木行乘火是母乘其子名曰顺也

　　卷二　脉法下编

　　脉法五十三

　　伤寒腹满谵语寸口脉浮而紧此肝乘脾也名曰纵刺期门伤寒腹满谵语是脾病也寸口脉浮而紧见肝家之弦脉此肝木乘脾土也名曰纵当刺厥阴之期门以泄肝气脉浮而紧者名曰弦也（脉法三十九）肝脉弦故知为肝乘

　　卷二　脉法下编

　　脉法五十四

</div>
    <div class="pagination">
<a href="伤寒悬解_page3.html">上一页</a><a href="伤寒悬解.html">1</a><a href="伤寒悬解_page2.html">2</a><a href="伤寒悬解_page3.html">3</a><span class="current-page">4</span><a href="伤寒悬解_page5.html">5</a><a href="伤寒悬解_page6.html">6</a><a href="伤寒悬解_page7.html">7</a><a href="伤寒悬解_page8.html">8</a><a href="伤寒悬解_page9.html">9</a><span>...</span><a href="伤寒悬解_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
