<!DOCTYPE html>
<html>
<head>
    <meta charset="UTF-8">
    <title>脉症治方 - 第 8 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脉症治方 - 第 8 页/共 33 页</h1>
    <div class="content">　　心腹冷痛。加官桂、吴茱萸、白芍药、玄胡索（各一钱五分）、木香（一钱）。

　　胃寒咳逆。加丁香（一钱）、柿蒂（一钱五分）。

　　妇人血虚寒。加当归、官桂、艾叶、吴茱萸（各一钱五分）、益志（一钱）。

　　男妇下元冷极。久不孕育。加鹿茸、官桂、茱萸（各一钱五分）、蕲艾（一钱）、沉香（一钱）。

　　小儿冷泻。加肉豆蔻（一钱五分）、丁香（七分）。

　　脚膝冷痛。加鹿茸、牛膝、官桂（各等分）、或丸。或煎。

　　腰冷如冰。加鹿茸、杜仲、破故纸、肉苁蓉（各等分）、或丸亦可。

　　精清如水。精冷如冰。加肉苁蓉、韭子、鹿茸（各等分）、海狗肾（一具）。

　　[卷之一　寒门] 温疫（大头病附） 

　　脉脉诀云。瘟病之脉。散而难名。如太阳脉浮。阳明脉长。少阳脉弦。太阴脉细。少阴脉又云。阳脉濡弱。阴脉弦紧。更遇温气。变为瘟疫。阳脉洪数。阴脉实大。更遇温热。变为瘟毒者危。凡瘟病大热脉沉涩细小足冷难治。洪大有力。或浮大者。可治。脉不浮者为传染。若左寸浮大。右寸宜补中带表而治之。

　　症夫瘟疫之症。多由房劳太过。腠理闭泄。少阴不藏。触冒冬时杀疠之气。严寒之毒。

　　即病者。寒毒藏于肌肤。至春变为瘟病。至夏变为热病也。又有时行不秋应凉而反热。冬应寒而反温。此非其时而有其疫也。外症头痛。壮热。

　　治丹溪云。治法有三。有宜补。宜散。宜降。人参、白术、防风、羌活、苍术、并大黄、活石、人中黄之类主之。又吴氏云。凡尺寸脉浮者。发于太阳也。宜汗之。或有自汗身疼者。九味羌活汤主之。尺寸数者。少阳也。宜小柴胡考瘟病。先因伤寒热未除。更感时行之气。而为瘟疫也。治与伤寒不同。盖瘟病因春时温气乃郁热自内而发于外。故宜辛平之剂以发散之。况时令已暖。不可用麻黄。如时令尚寒。少佐之亦可。凡瘟病发于三阳者多。三阴者少。若发于三阴者。必有所因也。或食寒物内伤太阴而得之。或因过欲先伤少阴而得之。治制皆与伤寒各条同。惟发表不同耳。又有大头天行病。乃湿热在高巅之上。并阳明邪热大甚。资实少阳相火而为之。

　　视其肿势在何部。随经治之。用防风、羌活、酒芩、酒蒸、大黄、随病加减治之。不可用降药。

　　方人参败毒散治瘟疫及大头病初感。服此药散之。

　　人参（一钱五分）白术（二钱）白茯苓（一钱）甘草（五分）羌活（一钱五分）防风（一钱五分）柴胡（一钱五分）前胡（一钱）黄芩（一钱）枳壳（八分）苍术（一钱二分）桔梗（七分）上作一服。用生姜三片。枣一枚。水二钟。煎一钟。热服微汗为度。

　　又方三黄石膏汤治疫症燥渴。将欲发狂者。

　　石膏（三钱）黄芩黄连黄柏（各一钱五分）麻黄（一钱五分寒用多暖用共之）山栀（一钱）热甚者加大黄（三钱）上用水二钟。粳米一撮。煎服。连进三五服即愈。

　　又方普济消毒饮子。治瘟疫热毒。清热解毒。大头病。头面肿。亦可服。

　　柴胡（一钱五分）黄连（炒）黄芩（炒）玄参生甘草桔梗连翘鼠粘子白芷马勃川当归（各一钱）僵蚕（七分）升麻（七分）板蓝根（一钱如无以蓝叶代之或真青代亦可）如虚。加人参（一钱五分）、大便秘。加酒蒸大黄（二钱）。

　　又方辟瘟丹凡春夏秋间预服。以免疫气传染。或初感。服此药。得小汗亦愈。

　　防风（去芦一两五钱）川芎当归白芍药白术麻黄石膏滑石黄芩连翘栀子（各一两）桔梗荆芥薄荷（各八分）玄胡粉（一两五钱）大黄（煨二两）鬼箭羽马勃管仲（各一两二钱）上为细末。腊雪水。或冰水为丸。如弹子大。每服一丸。姜葱汤下。得周身微汗即解。此药用五月五日。六月六日。或冬至腊日。焚香礼斗。至诚修合。无不应验。合时忌与妇人鸡犬孝子见之。

　　[卷之一　寒门] 内伤（脾胃附） 

　　脉脉大而无力为内伤。气口脉大于人迎二倍。或三倍。其急大而数。重按无力。为劳后内伤。右关脉弦滑而沉。或弦大而数。或浮滑而疾者。为饮食内伤也。右关弱甚。或隐而不见者。为脾胃虚损也。左关脉缓。右关脉弦者。为肝木乘脾土也。右关脉数。为胃热。弦滑为胃寒。脉结为思伤脾也。

　　症谨按东垣论。人迎脉大于气口为外伤。气口脉大于人迎为内伤。外伤则寒热齐作而无间。内伤则寒热间作而不齐。外伤恶寒。虽近烈火不能除。内伤恶寒。得就温暖则解。外伤恶风。乃不禁一切风寒。内伤恶风。惟恶些小贼风。外伤症显在鼻。故鼻气不利而壅盛有力。

　　内伤症显在口。故口不知味。而腹中不和。外伤则邪气有余。故发言壮厉。且先轻而后重。

　　内伤则元气不足。出言懒怯。且先重而后轻。外伤手背热。手心不热。内伤则手心热。手背不热。东垣辨法。大略如此。有内伤而无外感。有外感而无内伤。以此辨之。则判然矣。又王节斋云。东垣以饮食劳倦伤。为内伤不足之病。谓因伤饥失饱。伤损脾胃所致。盖人之所藉以生者脾胃为本。必赖饮食滋养。若调养失宜。劳后过伤。失其所养。则脾胃气虚。不能升达。降下阴分而为内热。非有饮食停蓄者也。故用补中益气等药。若饮食停积不化。郁发为热。乃是不足之中。继之有余。此为饮食所伤。宜消导之。又或先因饮食而后犯于房劳。或先因劳役而后犯于饮食。此皆不足之中。兼之有余。须于数者之间。审察明白也。

　　治丹溪云世之病此者为多。但有挟痰者。有挟外感者。有热郁于内而发者。有饮食所伤者。皆以补元气为主。看所挟而兼用药。挟痰者。补中益气。加半夏。以姜汁竹沥传送。挟外感者。补中益气。加发散。如防风羌活白芷之类。挟食者。补中益气。加消导。如山楂枳实之类。气虚热甚者。少加附子。以行参之功。又卢氏云。若内伤外感兼病而相合者。则其脉症必并见而难辨。尤宜细密求之。若显内症多者。则是内伤重而外感轻。宜以补养为先。

　　而发散次之。若显外症多者。则外感重而内伤轻。宜以发散为急。而补养次之。此东垣未之及也。因并赘于此。用者详之。

　　方补中益气汤治劳役所伤。时作虚热。四肢无力。怠惰嗜卧。

　　人参（去芦一钱五分）黄（一钱五分蜜炙）甘草（五分）陈皮（八分）当归（一钱二分）白术（一钱二分）升麻（四分）柴胡（五分）上作一服。姜一片。枣一枚。水二钟。煎八分。食远服。

　　气血虚甚者。加熟附子（一钱五分）、以竹参之功（阳旺则生阴也）。

　　挟外感。加防风、羌活（各一钱五分）、干葛、白芷、川芎（各八分）、倍柴胡。

　　挟痰者。加半夏（一钱五分）、茯苓（一钱）、姜汁（半盏）、竹沥（一盏）。

　　兼郁热者。加川芎、山栀、香附（各等分）。

　　腹中痛者。加白芍药（一钱二分）、官桂（六分）。

　　腹中恶寒冷痛者。加桂心（五分）。

　　腹中恶热喜寒而痛者。加白芍药（一钱二分）、黄芩（八分）。

　　夏月腹痛。不恶热。加炒黑干姜（七分）、藿香（一钱）、薄、桂（三分）。

　　天时热腹痛者。加白芍药、山栀（各一钱）、桂（三分）。

　　天时寒腹痛。加半夏（一钱）、益智仁（八分）、干姜（五分）、桂（三分）。

　　头痛。加蔓荆子、川芎（各八分）、细辛（五分）。

　　顶脑痛。加本（七分）、诸头痛。并用此四味足矣。

　　脐下痛甚者。加熟地黄（一钱）、其痛立止。如不止者。乃大寒也。更加桂心（五分）。

　　咽干。加葛根（七分）、麦门冬（一钱）。

　　心下刺痛。加香附（一钱）、当归（倍用）。

　　精神短少。加麦门冬（一钱五分）、五味子（七分）、夏月亦加。救天暑伤庚金。

　　有痰。嗽。加贝母、杏仁、栝蒌仁、款冬花（各一钱），去参。虚者勿去。

　　咳嗽。春。加款冬花、佛耳草（各一钱）、川芎（五分）、夏。加麦门冬（一钱五分）、五味子、（五分或七分）、秋冬。加连节、麻黄（一钱）、久嗽肺中伏火。去人参、黄，加石膏（一钱五分）、黄芩（一钱）、食不下。乃胸中有寒。或气涩滞。加青皮（七分）、木香（五分）、陈皮（一钱）、冬月。更加草豆蔻、益志（各五分）、夏月。更加姜炒芩连（各七分）、秋月。更加槟榔、砂仁（各五分）、春月。更加川芎、藿香（各七分）。

　　心下痞满。加枳实、黄连（各八分）、白芍药（一钱）、桂（二分）。

</div>
    <div class="pagination">
<a href="脉症治方_page7.html">上一页</a><span>...</span><a href="脉症治方_page3.html">3</a><a href="脉症治方_page4.html">4</a><a href="脉症治方_page5.html">5</a><a href="脉症治方_page6.html">6</a><a href="脉症治方_page7.html">7</a><span class="current-page">8</span><a href="脉症治方_page9.html">9</a><a href="脉症治方_page10.html">10</a><a href="脉症治方_page11.html">11</a><a href="脉症治方_page12.html">12</a><a href="脉症治方_page13.html">13</a><span>...</span><a href="脉症治方_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
