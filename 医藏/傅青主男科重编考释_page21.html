<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 21 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 21 页/共 40 页</h1>
    <div class="content">　　燥症

　　此症初起，喉干口渴，干燥不吐，痰干咳嗽不已，面色日红，不畏风吹者是也，方用

　　麦冬元参（各伍钱）桔梗（叁钱）花粉甘草（各壹钱）陈皮（参分）百部（捌分）

　　水煎服。

　　治火丹神方

　　丝瓜子元参（各壹两）柴胡升麻（各壹钱）当归（伍钱）

　　水煎服小儿服之亦效

　　消食病

　　此火盛之症，大渴引饮，呼水自救，朝食即饥，或夜食不止，方用

　　元参（壹两）麦冬（伍钱）生地（叁钱）竹叶（参拾片）菊花白芥子丹皮（各贰钱）陈皮（伍分）

　　水煎服。

　　痿症

　　不能起床，已成废人者，此乃火盛内炽，肾水熬干，治法宜降胃火而补肾水。方用降补汤。

　　熟地元参麦冬（各壹两）甘菊花生地沙参地骨皮（各伍钱）车前子（贰钱）人参（叁钱）

　　水煎服。

　　痿症

　　人有两足无力，不能起立，而口又健饭，少饥则头面皆热，咳嗽不已，此亦痿症，方用起痿至神汤。

　　熟地元参山药菊花（各壹两）当归白芍人参（各伍钱）神曲（贰钱）白芥子（叁钱）

　　水煎服，三十剂而愈.

　　3、郁结门

　　开郁

　　如人头痛身热，伤风咳嗽，或心不爽，而郁气蕴于中怀，或气不舒，而怒气留于胁下，断不可用补药，方用

　　当归（叁钱）白芍（伍钱）半夏（贰钱）枳壳薄荷白朮丹皮甘草（各壹钱）

　　水煎服。

　　头痛加川芎一钱，目痛加蒺藜一钱，菊花一钱，鼻塞加苏叶一钱，喉痛加桔梗二钱，肩背痛加枳壳羌活，两手痛加姜黄或桂枝一钱，腹痛不可按者，加大黄二钱，按之而不痛者，加肉桂（壹钱），余不必加。

　　关格

　　怒气伤肝，而肝气冲于胃口之间，肾气不得上行，肺气不得下行，而成此症，以开郁为主，方用

　　荆芥柴胡川郁金茯苓苏子白芥子花粉（各壹钱）白芍（叁钱）甘草（伍分）

　　水煎服，又方用阴阳水各一碗，加盐一撮，打百余下，起泡，饮之即吐而愈，凡上焦有疾，欲吐而不能吐者，饮之立吐。

　　4、虚劳门

　　痨症虚损辨

　　二症外相似而治法不同，虚损者，阴阳两虚也，劳症者，阴虚阳亢也，故虚损可用温补，若劳症则忌温补而用清补也，两症辨法不必凭脉，但看人着复衣，此着单衣者为劳症，人着单衣，此着复衣者为虚损，劳症骨蒸而热，虚损营卫虚而热也。

　　内伤发热

　　方用

　　当归柴胡陈皮栀子甘草（各壹钱）白芍花粉（各贰钱）

　　水煎服。

　　凡肝木郁者，此方一剂即快，人病发热，有内伤外感，必先散其邪气，邪退而后补正，则正不为邪所伤也，但外感内伤，不可用一方也，外感发热方见前.

　　未成劳而将成劳

　　方用

　　熟地（壹两）地骨皮人参麦冬（各伍钱）白芥子山药（各叁钱）白朮（壹钱）五味子（参分）

　　水煎服。

　　凡人右寸脉大于左寸，即内伤之症，不论左右关尺脉何如，以此方投之效验。

　　阳虚下陷

　　凡人饥饱劳役，内伤正气，以致气乃下行，脾胃不能克化，饮食不能运动，往往变为劳瘵，盖疑饮食不进为脾胃之病，肉黍之积，轻则砂仁、枳壳、山查、麦芽之品，重则芒硝、大黄、牵牛巴豆之类，纷然杂进，必致臌闷而渐成劳矣，若先以升提之药治之，何至于成劳，方用

　　人参柴胡陈皮甘草（各壹钱）升麻（三分）黄耆白朮（各叁钱）

　　水煎服。

　　阴虚下陷

　　凡人阴虚脾泄，岁久不止，或食而不化，或化而溏泄，方用

　　熟地（壹两）山药山萸白朮（各伍钱）茯苓（叁钱）升麻（参分）肉桂五味子车前子（各壹钱）

　　水煎晚服。

</div>
    <div class="pagination">
<a href="傅青主男科重编考释_page20.html">上一页</a><span>...</span><a href="傅青主男科重编考释_page16.html">16</a><a href="傅青主男科重编考释_page17.html">17</a><a href="傅青主男科重编考释_page18.html">18</a><a href="傅青主男科重编考释_page19.html">19</a><a href="傅青主男科重编考释_page20.html">20</a><span class="current-page">21</span><a href="傅青主男科重编考释_page22.html">22</a><a href="傅青主男科重编考释_page23.html">23</a><a href="傅青主男科重编考释_page24.html">24</a><a href="傅青主男科重编考释_page25.html">25</a><a href="傅青主男科重编考释_page26.html">26</a><span>...</span><a href="傅青主男科重编考释_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
