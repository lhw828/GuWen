<!DOCTYPE html>
<html>
<head>
    <meta charset="UTF-8">
    <title>针灸大成 - 第 20 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸大成 - 第 20 页/共 75 页</h1>
    <div class="content">　　治损逆赤眼，痈肿初起，先以大指进前捻入左，后以大指退后捻入右，一左一右，三九二十七数，得气向前，推转内入，以大指弹其针尾，引其阳气，按而提之，其气自行，未应再施，此龙虎交腾法也。

　　杂病单针一穴，即于得气后行之，起针际行之亦可。通而取之。

　　通者通其气也，提插之后用之。如病患左手阳经，以医者右手大指进前九数，却扳倒针头，带补以大指努力，针嘴朝向病处，或上或下，或左或右，执住，直待病患觉热方停。若气又不通，以龙虎龟凤、飞经接气之法，驱而运之。如病患左手阴经，以医者右手大指退后九数，却扳倒针头，带补以大指努力，针嘴朝病，执住，直待病患觉热方停。右手阳经，与左手阴经同法。右手阴经，与左手阳经同法。左足阳经，与右手阳经同法。左足阴经，与右手阴经同法。右足阳经，与左手阳经同法。右足阴经，与左手阴经同法。如退潮，每一次先补六，后泻丸，不拘次数，直待潮退为度。止痛同此法。痒麻虚补，疼痛实泻，此皆先正推衍《内经》通气之法，更有取气、斗气、接气之法。取者，左取右，右取左，手取足，足取头，头取手足三阳，胸腹取手足三阴，以不病者为主，病者为应。如两手蜷挛，则以两足为应；两足蜷挛，则以两手为应。先下主针，后下应针，主针气已行，而后针应针，左边左手，左足同手法，右边亦然。

　　先斗气、接气，而后取气，手补足泻，足补手泻，如搓索然。久患偏枯蜷挛甚者，必用此法于提插之后。徐氏曰：通气、按气之法，已有定息寸数，手足三阳，上九而下十四，过经四寸。手足三阴，上七而下十二，过经五寸。在乎摇动出纳，呼吸同法，上下通接，立时见功。所谓定息寸数者，手三阴经，从胸走手，长三尺五寸；手三阳经，从手走头，长五尺；足三阳经，从头走足，长八尺；足三阴经，从足走腹，长六尺五寸；阴阳两跷，从足走目，长七尺五寸；督脉长四尺五寸；任脉长四尺五寸，人一呼，气行三寸，一吸气行三寸，一呼一吸，谓之一息。针下随其经脉长短，以息计之，取其气到病所为度。

　　一曰青龙摆尾：以两指扳倒针头朝病，如扶舡舵，执之不转，一左一右，慢慢拨动九数或三九二十七数，其气遍体交流。

　　二曰白虎摇头：以两指扶起针尾，以肉内针头轻转，如下水舡中之橹，振摇六数或三六一十八数，如欲气前行，按之在后，欲气后行，按之在前，二法轻病亦可行之，摆动血气。

　　盖龙为气，虎为血，阳日先行龙而后虎，阴日先行虎而后龙。

　　三曰苍龟探穴：以两指扳倒针头，一退三进，向上钻剔一下，向下钻剔一下，向左钻剔一下，向右钻剔一下，先上而下，自左而右，如入土之象。

　　四曰赤凤迎源：以两指扶起针，插入地部，复提至天部，候针自摇，复进至人部，上下左右，四围飞旋，如展翅之状。病在上，吸而退之；病在下，呼而进之。又将大指爪从针尾刮至针腰，此刮法也。能移不忍痛，可散积年风，午后又从针腰刮至针尾。又云：病在上刮向上，病在下刮向下。有挛急者，频宜刮切、循摄二法，须连行三五次，气血各循经络，飞走之妙，全在此处，病邪从此退矣。放针停半时辰久，扶起针头，审看针下十分沉紧，则泻九补六；如不甚紧，则泻六补九，补泻后针活，即摇而出之。摄者，用大指随经络上下切之，其气自得通行。

　　摇而出之，外引其门，以闭其神。

　　摇者退也。以两指拿针尾，向上下左右各摇振五七下，提二七下，能散诸风，出针直待微松，方可出针豆许。如病邪吸针，正气未复，再须补泻停待；如再难，频加刮切，刮后连泻三下；次用搜法，不论数横搜，如龙虎交腾，一左一右，但手更快耳，直搜一上一下，如捻法而不转，泻刮同前；次用盘法，左转九次，右转六次，泻刮同前；次用子午捣臼，子后慢提，午后略快些，缓缓提插，摇出应针，次出主针，补者吸之，急出其针，便以左手大指，按其针穴，及穴外之皮，令针穴门户不开，神气内守，亦不致出血也。泻者呼之，慢出其针，勿令气泄，不用按穴。凡针起速，及针不停久待暮者，其病即复。

　　一：凡针晕者，神气虚也，不可起针，急以别针补之，用袖掩病患口鼻回气，内与热汤饮之，即苏，良久再针。甚者，针手膊上侧，筋骨陷中，即虾蟆肉上惺惺穴，或足三里穴，即苏。若起针，坏人。

　　二：凡针痛者，只是手粗，宜以左手扶住针腰，右手从容补泻。如又痛者，不可起针，令病患吸气一口，随吸将针捻活，伸起一豆即不痛，如伸起又痛，再伸起又痛，须索入针，便住痛。

　　三：凡断针者，再将原针穴边复下一针，补之即出，或用磁石引针出，或用药涂之。

　　嗟夫！神针肇自上古，在昔岐伯已叹失其传矣，况后世乎？尚赖窦，徐二氏，能因遗文，以究其意，俾来学有所悟，而识其梗概，括为四段，聊为初学开关救危之用，尚期四方智者裁之（此补泻一段，其杂病穴法一段，见三卷。十四经穴歌一段，见六、七卷。治病要穴一段，见七卷）！补泻一段，乃庐陵欧阳之后所授，与今时师不同。但考《素问》，不曰针法，而曰针道，言针当顺气血往来之道也。又曰：凡刺者，必别阴阳，再考《难经图注》及徐氏云：左与右不同，胸与背有异，然后知其源流有自。盖左为阳，为升、为呼、为出、为提、为午前、为男子之背；右为阴，为降、为吸、为入、为插、为午后、为男子之腹。所以女人反此者，女属阴，男属阳，女人背阴腹阳，男子背阳腹阴，天地男女阴阳之妙，自然如此。

　　卷四

　　四明高氏补泻

　　《素问》补肾俞注云：用圆利针，临刺时 曰：五帝上真，六甲玄灵，气符至阴，百邪闭理。念三遍，先刺二分，留六呼，次入针至三分，动气至而徐徐出针，以手扪之，令患人咽气三次，又可定神魂。泻脾俞注云：欲下针时 曰：帝扶天形，护命成灵。诵三遍，刺三分，留七呼，动气至而急出针。

　　按： 法非《素问》意，但针工念 则一心在针。

　　《拔萃》云：泻法先以左手揣按得穴，以右手置针于穴上，令病患咳嗽一声，拈针入腠理，令病患吸气一口，针至六分，觉针沉涩，复退至三分，再觉沉涩，更退针一豆许，仰手转针头向病所，以手循经络，扪循至病所，以合手回针，引气直过针所三寸，随呼徐徐出针，勿闭其穴，命之曰泻。

　　补法先以左手揣按得穴，以右手置针于穴上，令病患咳嗽一声，拈针入腠理，令病患呼气一口，纳针至八分，觉针沉紧，复退一分，更觉沉紧，仰手转针头向病所，根据前循扪其病所，气至病已，随吸而走出针，速按其穴，命之曰补。

　　《明堂》注云：寒热补泻，假令补冷，先令病患咳嗽一声，得入腠理，复令吹气一口，随吹下针至六七分，渐进肾肝之部，停针徐徐，良久复退针一豆许，乃捻针问病患觉热否？然后针至三四分，及心肺之部，又令病患吸气先内捻针，使气下行至病所，却外捻针，使气上行，直过所针穴一二寸，乃吸而外捻针出，以手速按其穴，此为补。

　　病热者，治之以寒，何如？须其寒者，先刺入阳之分，候得气推内至阴之分，后令病患地气入而天气出，谨按生成之息数足，其病患自觉清凉矣。

　　病恶寒者，治之以热，何如？须其热者，先刺入阴之分，候得气，徐引针至阳之分，后令病患天气入而地气出，亦谨按生成之息数足，其病患自觉和暖矣。

　　呼吸《素问》注云：按经之旨，先补真气，乃泻其邪也，何以言之？补法呼则内针，静以久留。泻法吸则内针，又静以久留。然呼则次其吸，吸则不兼呼，内针之候既同，久留之理复一，先补之义，昭然可知。《拔萃》云：呼不过三，吸不过五。《明堂》云：当补之时，候气至病所，更用生成之息数，令病患鼻中吸气，口中呼气，内自觉热矣。当泻之时，使气至病所，更用生成之息数，令病患鼻中出气，口中吸气，按所病脏腑之处，内自觉清凉矣。

　　神针八法心无内慕，如待贵宾，心为神也。医者之心，病者之心，与针相随上下，先虑针损，次将针尖含在口内，而令其温，又以左手按摩受疾之穴，如握虎之状，右手拈针，如持无力之刃，是用针之一法也。左拈九而右拈六，此乃住痛之二法也。进针之时，令病患咳嗽而针进，进针之三法也。针沉良久，待内不胀，气不行，照前施之，如气来裹针不下，乃实也，宜左捻而泻其实，如不散，令病患呼气三口，医者用手抓针自散；如针进无滞无胀，乃气虚也，令病患吸气，针宜右捻而补其虚，此补泻之四法也。其泻者有凤凰展翅：用右手大指、食指捻针头，如飞腾之象，一捻一放，此泻之五法也。其补者有饿马摇铃：用右手大指、食指捻针头，如饿马无力之状，缓缓前进则长，后退则短，此补之六法也。如病患晕针，用袖掩之，热汤饮之即醒，补之七法也。如针至深处，而进不能，退不能，其皮上四围起皱纹，其针如生在内，此气实之极也，有苍蝇丛咬之状，四围飞延，用右手食指，向皱纹皮处，离针不远四围前进三下，后退其一，乃泻之八法也。出针时，即扪其穴，此补之要诀。

　　卷四

　　三衢杨氏补泻

　　（十二字分次第手法及歌）

　　一爪切者：凡下针，用左手大指爪甲，重切其针之穴，令气血宣散，然后下针，不伤于荣卫也。

　　取穴先将爪切深，须教毋外慕其心，致令荣卫无伤碍，医者方堪入妙针。

　　二指持者：凡下针，以右手持针，于穴上着力旋插，直至腠理，吸气三口，提于天部，根据前口气，徐徐而用。正谓持针者手如握虎，势若擒龙，心无他慕，若待贵人之说也。

　　持针之士要心雄，势如握虎与擒龙，欲识机关三部奥，须将此理再推穷。

　　三口温者：凡下针，入口中必须温热，方可与刺，使血气调和，冷热不相争斗也。

　　温针一理最为良，口内调和纳穴场，毋令冷热相争搏，荣卫宣通始得祥。

　　四进针者：凡下针，要病患神气定，息数匀，医者亦如之，切不可太忙。又须审穴在何部分，如在阳部，必取筋骨之间陷下为真；如在阴分， 之内，动脉相应，以爪重切经络，少待方可下手。

　　进针理法取关机，失经失穴岂堪施，阳经取陷阴经脉，三思已定再思之。

　　五指循者：凡下针，若气不至，用指于所属部分经络之路，上下左右循之，使气血往来，上下均匀，针下自然气至沉紧，得气即泻之故也。

　　循其部分理何明，只为针头不紧沉，推则行之引则止，调和血气两来临。

　　六爪摄者：凡下针，如针下邪气滞涩不行者，随经络上下，用大指爪甲切之，其气自通摄法应知气滞经，须令爪切勿交轻，上下通行随经络，故教学人要穷精。

　　七针退者：凡退针，必在六阴之数，分明三部之用，斟酌不可不诚心着意，混乱差讹，以泻为补，以补为泻，欲退之际，一部一部以针缓缓而退也。

　　退针手法理谁知，三才诀内总玄机，一部六阴三气吸，须臾疾病愈如飞。

　　八指搓者：凡转针如搓线之状，勿转太紧，随其气而用之。若转太紧，令人肉缠针，则有大痛之患。若气滞涩，即以第六摄法切之，方可施也。

　　搓针泄气最为奇，气至针缠莫急移，浑如搓线攸攸转，急转缠针肉不离。

　　九指捻者：凡下针之际，治上大指向外捻，治下大指向内捻。外捻者，令气向上而治病；内捻者，令气至下而治病。如出至人部，内捻者为之补，转针头向病所，令取真气以至病所。如出至人部，外捻者为之泻，转针头向病所，令侠邪气退至针下出也。此乃针中之秘旨捻针指法不相同，一般在手两般穷，内外转移行上下，邪气逢之疾岂容。

　　十指留者：如出针至于天部之际，须在皮肤之间留一豆许，少时方出针也。

　　留针取气候沉浮，出容一豆入容侔，致令荣卫纵横散，巧妙玄机在指头。

　　十一针摇者：凡出针三部，欲泻之际，每一部摇一次，计六摇而已。以指捻针，如扶人头摇之状，庶使孔穴开大也。

　　摇针三部六摇之，根据次推排指上施，孔穴大开无窒碍，致令邪气出如飞。

　　十二指拔者：凡持针欲出之时，待针下气缓不沉紧，便觉轻滑，用指捻针，如拔虎尾之拔针一法最为良，浮沉涩滑任推详，势犹取虎身中尾，此诀谁知蕴锦囊。

</div>
    <div class="pagination">
<a href="针灸大成_page19.html">上一页</a><span>...</span><a href="针灸大成_page15.html">15</a><a href="针灸大成_page16.html">16</a><a href="针灸大成_page17.html">17</a><a href="针灸大成_page18.html">18</a><a href="针灸大成_page19.html">19</a><span class="current-page">20</span><a href="针灸大成_page21.html">21</a><a href="针灸大成_page22.html">22</a><a href="针灸大成_page23.html">23</a><a href="针灸大成_page24.html">24</a><a href="针灸大成_page25.html">25</a><span>...</span><a href="针灸大成_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
