<!DOCTYPE html>
<html>
<head>
    <meta charset="UTF-8">
    <title>寿世传真 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世传真 - 第 7 页/共 22 页</h1>
    <div class="content">　　调理法勿多食咸味，减咸以养心气。（冬。肾水正旺，咸属水，心属火，恐咸味助水克火，令心受病）

　　不宜多出汗，恐泄阳气。

　　勿多食葱，亦恐发散阳气。

　　不宜沐浴。阳气在内，热水逼而出汗。（汗出而毛孔开，最易感寒。冬伤于寒，春必病瘟）

　　不宜早出犯霜，或略饮酒以冲寒气。

　　不宜犯贼邪之风。（冬月，东南风为贼邪风，宜谨避之）

　　冬至日，用赤小豆煮粥，合宅啜之，可免瘟疫时症。

　　宜积贮雪水，烹茶饮之，能解一切热毒。

　　修养宜饮食调理第六

　　饮食男女，人之大欲存焉，即人之死生系焉。举世之人，皆知男女之事纵欲必致伤生，即饮食之中，亦惟知纵酒过度必至戕命，至于嗜味纵口，疾病丛蓄，甘陷溺于其中而不知警。盖病之生也，其机甚微，由积渐而毒始发，及病之成也，第归咎于外感六气、内伤七情，鲜有悔悟于平日口腹之贪饕者。考之《内经》曰：饮食入胃，游溢精气，上输于脾；脾气散精，上归于肺；通调水道，下输膀胱；水精四布，诸经并行。是为无病之人。此言水谷之益人也。今也饮食不节，恣食浓味，惟恐不及，血沸气腾，济以燥毒，清化为浊，脉道阻涩，不能自行，疾已潜滋矣，犹恬不知畏。虽晓之以物性，陈说利害，无如美食在前，馨气当鼻，馋涎莫遏，其可禁乎。或反托词肠胃坚浓，福气深壮，何妨奉养。纵口固快一时，积久必为灾害。前哲格言，爽口作疾，浓味厝毒，谓之何也。或者疑《内经》曰精不足者补之以味，又曰地食人以五味，则嗜味何伤。不知味有本于天者，有成于人者。谷粟菽麦，自然冲和之味，有益人补阴之功，此《内经》所为本天之味也。若人之所为者，皆烹饪偏浓之味，有致疾伤命之虞，安于冲和之味者，心之敛，火之降也；以偏浓之味为安者，欲之纵，火之胜也。且谷食与肥鲜同进，浓味得谷为助，其积之也久，宁不长阴火而致虐乎。彼安于浓味者，未之思耳。昔人《饮食垂戒箴》曰：山野贫贱，淡薄为常，动作不衰，体健而康，均此同体，我独苦病，悔悟一萌，尘开镜净。可知茹淡者安，啖浓者危。试观古今来寿登百岁以上者，多出于民间，而身都通显家享丰浓者，罕有其人，岂天命定数，独彼寿而此否乎。又或者曰：视养我者均为我贼，食物固可废欤？曰：浓不如薄，多不如少，虑患而谨节之，畏危而坚忍之，举匕箸如儆戈矛，不与肉食者同其陷溺，宁负我生之腹，不负生我之天，是亦卫生之一道也。

　　嗜味纵口，必致伤生，已淳淳戒之矣。即日用菜蔬之属，各有性寒性热之不同，或益或损之宜辨，苟非平时留神审择，亦阴受其患而不知。兹复就家常需用之食物，搜考本草诸书而摘录之，惮知所去取而慎择焉。按本草诸书，坊间旧刻不下数十种，究无一可据，或性味彼此柄凿，或损益自相矛盾，甚或侈陈反忌，竟无一物敢入口者。姑举其一二言之。如食品诸物，载鸡肉同虾、鲤鱼食，成痈：芥菜同鲤鱼食，成心瘕。凡 馔中多以此合食，曾未见有为害者。且又谓鸭肉与鳖同食杀人，尤属妄诞，骇人耳目。至如一物也，言主治则云能化痰能益气，言反忌又云食之生痰动气。将信为化痰益气而食之乎，抑信为生痰动气而禁之乎，令人无所适从，何须费辞饶舌。惟延禧堂《集解》颇能辟之，谓诸家食忌不可尽信。然亦以“猪之临宰，惊气入心，绝气入肝，皆不可食”等语，信为有据，叙入篇中。独不思心之与肝，凡畜同具，屠宰之时，皆不惊不绝乎，何仅一猪为然。且既云心不可食矣，何又云心可入心补心；既云肝不可食矣，何又云肝能入肝明目。荒唐无稽之说，不可殚述。兹则删其繁芜，正其悖谬，就常食习见之物，分类而剖之，确而可信，简而易稽，俾饮之食之者，洞悉其物性，审择其损益，庶有助于养生者之趋避也。

　　修养宜饮食调理第六

　　谷类

　　粳米 性和平，得天地中和之气。

　　又称粘米。（南产米胜于麦，北产麦胜于米，亦地气使然也）

　　〔宜〕 陈米性平，扶助脾土，益精强志，滋培胃气。

　　〔忌〕 新米性稍热，凝痰。

　　早米 （性温，得土气，最能健脾）

　　晚米 （性凉，得金气，尤能解热）

　　红米 （性温，力浓）

　　白米 （性凉，气清）

　　糯米 性温，米之绵软者。

　　〔宜〕 补脾肺虚冷，坚大便，实肠。

　　〔忌〕 多食粘滞难化。（糯米酿酒，和以极克伐之药曲，糟秕仍难融化，即此可知）

　　粟米 性微寒。

　　小米曰粟米。糯者名秫，酿与糯米同。

　　〔宜〕 养肾益气，解胃热，利二便。

　　〔忌〕 湿热下痢者少食。

　　大麦 性温。

　　〔宜〕 助胃补脾，下气除胀。

　　〔忌〕 久食生熟，亦令脚软，因其下气也。

　　麦芽 （性微热，味甘。化一切面食积滞）

　　小麦 性微寒。

　　北产与陈久者良。

　　〔宜〕 养心补气，助五脏，浓肠胃。

　　面（性热）

　　（麦之凉在皮，面去皮即性热。加碱水者多口燥发渴）

　　麸 （性凉。熨腰脚寒湿，散血止痛）

　　荞麦 性寒。

　　〔宜〕 降气宽肠，解酒积。

　　〔忌〕 脾胃虚者勿多食。致头眩。

　　高粱 即稷。

　　〔宜〕 作酒。治腹疾良。

　　芝麻 性平。

　　即胡麻。又名巨胜子。陶弘景曰：八谷中惟此最良。

　　〔宜〕 补脾，益肝肾，润五脏，填精髓，坚筋骨，明耳目，凉血，解毒。黑者入肾；白者入肺；粟色者久蒸久晒，可以耐饥。

　　薏苡仁 性微寒。

　　〔宜〕 健脾补肺，除香港脚湿热，去筋疼拘挛，亦治疝气热淋。祛邪辅正，有益无损，最宜常作粥食。

　　绿豆 性凉。去皮性平。

　　〔宜〕 清热解毒，利小便，消肿痛。

</div>
    <div class="pagination">
<a href="寿世传真_page6.html">上一页</a><span>...</span><a href="寿世传真_page2.html">2</a><a href="寿世传真_page3.html">3</a><a href="寿世传真_page4.html">4</a><a href="寿世传真_page5.html">5</a><a href="寿世传真_page6.html">6</a><span class="current-page">7</span><a href="寿世传真_page8.html">8</a><a href="寿世传真_page9.html">9</a><a href="寿世传真_page10.html">10</a><a href="寿世传真_page11.html">11</a><a href="寿世传真_page12.html">12</a><span>...</span><a href="寿世传真_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
