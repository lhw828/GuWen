<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 142 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 142 页/共 401 页</h1>
    <div class="content">

　　御纂医宗金鉴卷四十五目録
　　钦定四库全书
　　御纂医宗金鉴卷四十五
　　编辑妇科心法要诀
　　崩漏门
　　崩漏总括
　　淋沥不断名为漏忽然大下谓之崩紫黒块痛多属热日乆行多损任冲脾虚不摄中气陷暴怒伤肝血妄行临证审因须细辨虚补瘀消热用清
　　【注】妇人经行之后淋沥不止名曰经漏经血忽然大下不止名为经崩若其色紫黑成块腹脇胀痛者属热瘀若日乆不止及去血过多而无块痛者多系损伤任冲二经所致更有忧思伤脾脾虚有不能摄血者有中气下陷不能固血者有暴怒伤肝肝不藏血而血妄行者临证之时湏详审其因而细细辨之虚者补之瘀者消之热者清之治之得法自无不愈
　　崩漏证治
　　荆芩四物汤
　　崩漏血多物胶艾热多知栢少芩荆漏濇香附桃红破崩初胀痛琥珀攻日乆气血冲任损八珍大补养荣宁思虑伤脾归脾治伤肝逍遥香附青
　　【注】崩血漏血去血过多者宜用胶艾四物汤补之如属热多者宜用知蘗四物汤清之热少者宜用荆芩四物汤和之若漏血濇少此属血滞宜用四物汤加香附桃仁红花破之若崩血初起胀痛此属瘀凝宜用琥珀散攻之崩漏日乆气血已亏冲任伤损者宜用八珍汤十全大补汤人参养荣汤量补其损伤若因思虑伤脾者宜用归脾汤补之恚怒伤肝者宜用逍遥散加炒香附青皮平之
　　胶艾四物汤
　　四物汤
　　琥珀散
　　八珍汤
　　十全大补汤
　　人参养荣汤
　　归脾汤
　　逍遥散【方俱见前调经彚方内】
　　补中益气汤
　　益胃升阳汤
　　气陷补中益气举保元升柴归术陈益胃升阳加芩麯腹痛加芍减参
　　【注】崩漏日乆脾伤食少中气下陷不能载血者宜用补中益气汤益胃升阳汤升举之补中益气汤即人参黄耆甘草保元汤加升麻柴胡当归白术陈皮也益胃升阳汤即补中益气汤加黄芩神麯也若腹痛者宜加白芍药有热者用黄芩无热者用肉桂调之咳者肺热也减人参
　　调经升阳除湿汤
　　夹水水泻不甚弱调经升阳除湿汤耆草升柴归苍术羌独藁本蔓荆防
　　【注】崩漏下血夹水或日水泻一二次形气不甚弱者宜用调经升阳除湿汤其方即黄耆甘草升麻柴胡当归苍术羌活独活藁本蔓荆子防风也以风药先胜其湿若形气虚弱者则当加人参陈皮合补中益气汤补中胜湿可也
　　失笑散
　　地榆苦酒煎
　　杀血心痛失笑散蒲黄五灵脂定疼崩血不已防滑脱地榆苦酒止崩
　　【注】崩血心腹痛甚者名曰杀血心痛乃血滞不散宜用失笑散其方即蒲黄五灵脂也先定其痛痛止然后随证治之若崩血补之仍然不止者当防其滑脱宜用地榆一两醋煎露一宿次早温服立止止后随证治之名地榆苦酒
　　崩漏门彚方
　　补中益气汤
　　黄耆　　　　　人参
　　白术　　　　　甘草【各一钱炙】
　　当归　　　　　陈皮【各七分】
　　升麻　　　　　柴胡【各三分】
　　右剉姜枣水服
　　益胃升阳汤
　　黄耆【二钱】　　　人参【一钱有去之】
　　神麯【一钱五分炒】　白术【三钱】
　　当归　　　　　　　　【酒洗】　　　陈皮
　　甘草【各一钱炙】　　升麻
　　柴胡【各五分】　　生黄芩【二钱秋凉不用】
　　右为麤末每服三钱或五钱如食添再加之如食减只服三钱或更减之不可多服水煎去滓热服
　　升阳除湿汤
　　黄耆　　　　　苍术
　　羌活【各一钱五分】防风
　　藁本　　　　　升麻
　　柴胡　　　　　甘草【各一钱炙】
　　独活【五分】　　　蔓荆子【七分】
　　右防咀水五大盏至一大盏去滓稍热服空心服毕待少时以早膳压之
　　失笑散
　　五灵脂　　　　蒲黄【各等分】
　　右为末先用酽醋调二钱熬膏入水一盏至七分食前热服良验
　　地榆苦酒
　　地榆【一两】
　　醋露一宿次蚤温服立止止后随证调治之【苦酒即醋也】

　　带下门
　　五色带下总括
　　带下劳伤冲与任邪入胞中五色分青肝黄脾白主肺衃血黑肾赤属心随人五臓兼湿化治从补泻燥寒温更审疮脓瘀血化湏别胞膀浊与淫
　　【注】带下者由于劳伤冲任风邪入于胞中血受其邪随人藏气湿热湿寒所化故色青者属肝为风湿色赤属心为热湿色黄属脾为虚湿色白属肺为清湿色黑属肾为寒湿也其从补从泻从燥从濇从寒从温则随证治之更审其带久淋沥之物或臭或腥秽乃败血所化是胞中病也若似疮脓则非瘀血所化是内痈脓也若如米泔兼尿窍不利乃膀胱白浊病也若尿窍通利从精窍出或如胶黏乃胞中白淫病也
　　带下证治
　　邪入胞中吴茱萸赤黏连栀青防栀白主益气黑六味黄淡六君或归脾
　　【注】带下因六淫之邪入于胞中者宜呉茱萸汤若色赤色黄而浊黏者热也色黄者加黄连栀子色青者加防风栀子若色白色黑而清稀者虚寒也色白者用补中益气汤色黑者用六味地黄汤色黄而淡者宜六君子汤或加味归脾汤分证调治可也
　　吴茱萸汤
　　补中益气汤
　　六味地黄汤
　　六君子汤
　　归脾汤【方俱见首卷彚方】
　　加味四物汤
　　胞中冷痛乃寒湿四物附子桂姜宜臭腥兼合知蘗用乆滑升柴龙牡脂
　　【注】带下而胞中热痛乃热湿也今胞中冷痛乃寒湿也宜四物汤加川附子炮姜官桂服之日乆滑脱者加升麻柴胡举之龙骨牡蛎赤石脂濇之
　　四物汤【方见前调经门彚方内】
　　清白散
　　带下湿热清白散四物姜炭草蘗椿赤榆荆芩湿二术滑加龙牡久合君
　　【注】带下五色带下也皆湿热所化宜用清白散其方即四物汤加姜炭甘草黄蘗椿皮也色赤加地榆荆芥黄芩湿加苍术白术滑加龙骨牡蛎乆则合四君子汤也
　　四物汤
　　四君子汤【俱见前调经门彚方内】
　　导水丸
　　万安丸
　　带下有余皆湿化少腹胀疼汚水绵导水牵滑芩军热万安牵椒茴木寒
　　【注】五色带下皆从湿化若少腹胀痛汚水绵绵属湿热者宜用导水丸其方即牵牛滑石黄芩生军治热有余也属湿寒者宜用万安丸其方即牵牛胡椒小茴香木香治寒有余者也
　　威善丸
　　固精丸
　　瘀化疮脓浊淫病虚实寒热酌其宜威喜蜡苓固精菟韭味桑苓龙牡脂
　　【注】带下有因瘀血所化或疮疡脓出及白浊白淫者皆带下类也其虚实寒热当酌其宜药用威喜丸即黄蜡茯苓也固精丸即菟丝子韭菜子五味子桑螵蛸茯苓龙骨牡蛎赤石脂也
　　带下门彚方
　　清白散
　　当归　　　　　　黄蘗【塩水泡】
　　白芍　　　　　　　【炒】　　　　　樗根皮【酒炒】
　　生地　　　　　　川芎
　　贝母【各一钱】　　　炮姜
　　甘草【各五分】
　　右剉生姜三片水煎服
　　导水丸
　　牵牛　　　　　　　　【头末】　　　　滑石【水飞】
</div>
    <div class="pagination">
<a href="御纂医宗金鉴_page141.html">上一页</a><span>...</span><a href="御纂医宗金鉴_page137.html">137</a><a href="御纂医宗金鉴_page138.html">138</a><a href="御纂医宗金鉴_page139.html">139</a><a href="御纂医宗金鉴_page140.html">140</a><a href="御纂医宗金鉴_page141.html">141</a><span class="current-page">142</span><a href="御纂医宗金鉴_page143.html">143</a><a href="御纂医宗金鉴_page144.html">144</a><a href="御纂医宗金鉴_page145.html">145</a><a href="御纂医宗金鉴_page146.html">146</a><a href="御纂医宗金鉴_page147.html">147</a><span>...</span><a href="御纂医宗金鉴_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
