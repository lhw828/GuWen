<!DOCTYPE html>
<html>
<head>
    <meta charset="UTF-8">
    <title>本草简要方 - 第 40 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草简要方 - 第 40 页/共 46 页</h1>
    <div class="content">　　卷之七　虫部

　　蟾蜍

　　主治。消肿。拔毒疗一切疔痈发背乳岩。（取活者一枚。系缚疮上。半日必昏愦。置放水中救其命。再换一枚。重者剥其背皮贴疮上。或破其腹连肚乘热合疮上。有脓即穿。无脓即散。连用三四次即愈。）无名肿毒。恶疮。痒疮。癣疮。湿疮。蓐疮。月蚀。耳疮。口疮。

　　脐疮。（均烧末油调敷）五疳。八痢。温病发斑用笃。（去肠生捣食。或捣烂绞汁饮。或烧研末服。）破伤风疮跌扑损伤（生研如泥。劈竹裹缚住） 蟾蜍旧时取法不易。现皆养蟾蜍坛中。

　　坛口盖玻璃。上置毛虫蟾蜍见虫即喷酥着玻璃上。刮下待用。既不伤生。所得又多。主治疔疮走黄。（和面为丸梧子大。每用一丸置舌上即出。）余功同蟾蜍。 蟾灰散。大干虾蟆一枚。

　　烧存性。五倍子一钱。麝香少许研末。蜜水调涂。治走马牙疳。 五疳保童丸。大干虾蟆一枚。烧存性。皂角（去皮弦烧存性）一钱。蛤粉（水飞）三钱。麝香一钱。研末糊丸粟米大。

　　空腹米饮下三四十丸。日二服。治小儿面黄肌瘦。好食泥土。 蟾酥丸。蟾酥轻粉各一钱。川乌莲花蕊朱砂各一钱五分。乳香没药各二钱。麝香五分。研末米糊丸豌豆大。每服一丸。重者二丸。葱白裹热酒送下。取汗。治疔黄一切恶疮。 飞龙丹。蟾酥（酒化）雄黄各二钱。

　　轻粉铜绿枯矾寒水石（ ）胆矾乳香没药麝香各一钱。朱砂三钱。蜗牛二十一个。先将蜗牛研烂。

　　同蟾酥和匀。再入各药末和丸绿豆大。每服三丸。葱白五寸先嚼烂裹丸入葱泥内。无灰热酒一茶钟送下。盖被取汗。治疔肿初起。及诸恶疮。亦兼外用。化腐消肿。 蟾酥饼。蟾酥（酒化）乳香没药（均去油）明雄黄巴豆霜各二钱。潮脑朱砂各一钱。轻粉五分。麝香三分。研末。

　　即以蟾酥酒和丸绿豆大。每用以口涎调贴。外盖膏药。治疔疮脑疽乳痈附骨疽臀痈一切恶证。

　　或肿痛。或不痛。或麻木。

　　卷之七　虫部

　　蜈蚣

　　主治。祛风。散毒。攻瘀。症癖。蛇瘕。去三虫。小儿惊痫风搐脐风口噤。 蜈蚣散。蜈蚣一对。鳔三钱。研末。防风汤调下。治破伤风。 又方。蜈蚣五十条。（酒煮）雄黄二钱。生牛膝穿山甲（生漆涂炙）槟榔薏仁（炒）各一两。研末。每服二钱。温酒调下。出汗三日愈。治疠风赤肿。 又方。大蜈蚣一条。全蝎七个。雄黄三钱。鸡子清调敷。外以猪胆皮套上。治天蛇毒。 蜈蚣膏。大蜈蚣八条。（长四五寸者。小须二十条。）土木鳖二十四个。麻油一斤。先泡油内三日。文武火熬起清烟。去滓。入黄丹四两。柳枝不住手搅至滴水成珠罐贮。每用少许。布摊贴。治一切已破无名恶毒。及毒蛇疯狗百虫咬伤。 蜈蚣入耳。韭汁香油灌之皆可。入腹急服生鸡子二枚。稍停服生油一盏。即吐出。蜈蚣咬伤。取雄鸡倒挂片时。

　　取鸡口内涎沫涂伤处。甚者饮生鸡血立效。

　　卷之七　虫部

　　蚯蚓

　　主治。泻热。行水。中风。痫疾。伤寒热结。大腹黄胆。（皆化水服）喉痹。利小便。

　　历节风痛。肾脏风疰。小儿急慢惊风。解中蛊下血。（醋渍死服）杀蛔虫。（炒末服） 地龙散。地龙官桂苏木各九分。麻黄七分。黄柏当归梢甘草各一钱五分。桃仁九个。水煎食前服。

　　治腰脊痛。或打扑损伤瘀积太阳经中。致腰脊肿 。臂痛不可忍。 又方。干地龙五钱。虎睛一对。（炙）人参二钱五分。金银箔三十片。天竺黄朱砂代赭石（煨醋淬）铁粉各二钱五分。

　　雄黄一钱五分。轻粉五分。研末。每服五分。紫苏汤调下。治小儿诸痫。 又方。干蚯蚓粪不拘多少。研末。先以葱椒煎汤洗。后用粪敷。治阴卵硬肿成疝。

　　卷之七　鳞部

　　龙骨

　　主治。涩精止汗。益肾。安神。缩小便。破症结。止咳逆。治泄痢脓血。肠风下血。

　　小儿热气惊痫。肠痈。内疸。阴蚀。妇女崩中带下。漏胎。外用生肌敛疮。 龙骨丸。白龙骨。黄连（微炒）黄柏（微炙）木香诃黎勒（煨）各一分。胡粉（炒黄）三钱。枯矾干姜（炮）当归（微炒）各五钱。研末蜜丸绿豆大。每服五丸。米饮下。日三四次。治小儿久痢腹痛。 龙骨散。龙骨一钱。砒霜蟾酥各一字。粉霜五分。定粉一钱五分。龙脑半字。先研砒粉极细。次入龙骨再研。次入定粉等同研。每用少许。敷治疳疮走马疳。 又方。龙骨枯矾胭脂胚各一钱。麝香少许。研末先以绵裹杖子拭去脓。吹药少许。治脓耳。加海螵蛸一钱尤妙。 又方。龙骨诃子各二钱五分。没石子二枚。罂粟壳赤石脂二钱。研末。每服一钱。米饮调下。治肠虚脱肛。 又方。龙骨当归（炒）白豆蔻（面裹煨）木香各一两。浓朴（姜制）二两。研末。每服二钱。食前粥饮调下。治水泻腹痛。不进饮食。 又方。龙骨当归地黄各二两。艾叶（炒）一两。地榆阿胶芍药干姜各一两五钱。蒲黄一两二钱五分。牛角鳃（炙焦）二两五钱。研末。

　　每服二钱。食前米饮调下。治半产下血不止。 又方。生龙骨诃子肉细茶各等分。研末干掺患处。能生肌长肉。 又方。龙骨（ ）轻粉各五分。黄连一钱五分。研末干掺脐上。治脐疮。又方。龙骨轻粉各二钱五分。槟榔一钱。 猪粪（新瓦上焙干。入火烧红。取出存性研末）五钱。研末先以温盐汤洗患处。用麻油调敷。治脚疮及久远恶疮。 又方。龙骨滑石枯矾寒水石乳香没药黄丹（炒）各五厘。轻粉少许。研末。每用少许干掺。外贴膏药。治金刃箭镞伤及诸疮。能生肌长肉。定痛止血敛口。 龙骨汤。龙骨炙草大黄赤石脂石膏桂心寒水石栝蒌根各二两。为散。以酒水各五合煎去滓。量儿大小服治小儿壮热。渴欲引饮。下痢。

　　又方。龙骨五两。（另研）牡蛎（ ）官桂熟地白茯苓人参炙草各二两。为散。每服五钱匕。

　　空腹水煎服。治白淫及遗泄。 龙齿。功用略同龙骨。 龙齿丸。龙齿（另研）茯神各一两。

　　朱砂（水飞）人参当归天麻各七钱五分。槟榔防风生干地黄犀角屑各五钱。远志赤箭各二钱五分。

　　麝香一钱。研末。蜜丸梧子大。每服三十丸。薄荷汤下。治妇人。血气上攻。心神恍惚。惊悸眠卧不安。 又方。龙齿伏神远志人参菖蒲知母黄柏研末。水泛丸梧子大。每服三五十丸。

　　治精浊。 又方。龙齿白僵蚕（炒）白花蛇（酒浸）朱砂铁粉石菖蒲远志木香橘红麻黄天麻天南星（姜制）人参各五钱。紫苏子一两。龙脑五分。全蝎（炒）二钱五分。当门子一钱。研末蜜丸。每一两作十五丸。每服一丸。空腹薄荷汤下。治因惊神志恍惚。久而成痫。时发时止。

　　龙齿清魂散。龙齿（醋 ）远志（甘草汤泡）人参当归身各五钱。茯神麦冬桂心炙草各三钱。

　　延胡索一两。细辛一钱五分。为散。每服四五钱。加姜枣水煎。日二服。治心虚挟血。振悸不宁。产后败血攻心。哭笑如狂。 龙齿散。龙齿人参白茯苓麦冬远志各五钱。丹砂铁粉龙脑牛黄麝香各二钱五分。研末。每服半钱匕。食后沸汤调下。日三次。治肾虚耳鸣。 龙齿补心汤。龙齿（ 研）人参熟地（洗焙）当归（酒浸焙干）桔梗酸枣仁（炒）白茯苓茯神炙绵肉桂麦冬远志（去心姜制）枳壳（麸炒）半夏曲白术各一钱。炙草五分。加生姜三片。粳米一撮。

　　水煎服。治诸虚潮热。心神惊悸。睡卧不安。小便油浊。

　　卷之七　鳞部

　　鲮鲤甲

　　主治。通关窍。走经络。治风痹。强直。疼痛。山峦瘴气。赤眼。妇人乳岩。乳痈。乳汁不通。阴 。小儿惊邪。消痈肿。排脓血。此为走窜主药。 穿山甲丸。鲮鲤甲三片。蝮蛇半条。魁蛤半枚。生水蛭。生蜘蛛斑蝥（去头足翅）虻虫（去足翅）各二个。生蛴螬三个。

　　蜈蚣一条。石膏一两。枯矾滑石芒硝水银龙骨大黄黄连桂心各五钱。附子（炮）二枚。雷丸十枚。

　　巴豆十二粒。川椒二钱五分。研末蜜丸梧子大。每服二丸。空腹临卧各一次。治白癞。 穿山甲散。穿山甲（灰炒燥）鳖甲（醋炙）赤芍大黄（炒）干漆（炒烟尽）桂心各一两。川芎芫花（醋炒）当归各五钱。麝香二钱五分。研末每服一钱。热酒调下。治妇人症痞。及恶血气攻。心腹疼痛。面无颜色。四肢瘦弱者。 通泉散。穿山甲（炮）研末。酒服方寸匕。日二次。

　　治乳汁不通。及乳不下而成乳痈者。

　　卷之七　鳞部

　　守宫

　　（用朱砂盛瓶内养之。至通体红赤。阴干研末服。）主治。中风。瘫痪。手足不举。历节风痛。风疰惊痫。疠风。血积成块。小儿撮口。脐风。 守宫膏。守宫一个。剪去四足。连血捣烂。入珍珠麝香龙脑香各一字。研匀薄荷汤调服。治久年惊痫。先服祛痰之药。后服此药尤效。 守宫丸。守宫三枚。生研。蛴螬三枚。

　　纸包煨研。地龙五条。生研。草乌三枚。生研。木香五钱。乳香二钱五分。麝香一钱。龙脑五分。合研成膏。入酒和丸梧子大。每空腹乳香酒下三十丸。治历节风痛不可忍。 又方。

　　守宫（炙干去足）七枚天南星（酒浸三日晒干）一两。腻粉五分。研末。薄面糊丸绿豆大。

　　每服七丸。酒灌下。少顷汗出。再服一次。再汗即解。治破伤中风。角弓反张。筋急口噤。 又方。干雄蝎虎一枚。（微炙）蜗牛壳兰香根靛花雄黄麝香各一分。龙脑五厘。研末米醋煮糊丸黍米大。芝麻汤下十丸。日二次。治小儿一切疳瘦下痢。及无辜疳毒。如邪病者。 祛风散蝎虎一条。（焙干）蚕砂五升。（水淘炒）研末。小麦面四升拌。作络索晒干研末。每服一二合。

　　柏叶汤下。日三服。治疠风成癞。

　　卷之七　鳞部

　　蛤蚧

　　主治。益肾。补肺。定喘。止嗽。益精血。助阳道。治肺痿。咯血。肺痈。消渴。淋沥。妇人经闭。 蛤蚧丸。蛤蚧一对。（去嘴足。温水浸去膜。刮去血脉。米醋炙）生地阿胶（炒）诃子（煨去核）麦冬细辛炙草各五钱。研末蜜丸枣子大。每服一丸。食后含化。治肺间邪气。胸中积血作痛失音。及虚嗽不止。 又方。蛤蚧一对。（酥炙）紫菀款冬花鳖甲（炙）贝母皂角子（炒）各一两。杏仁（炒）一两五钱。研末蜜丸梧子大。每服三十丸。姜汤下。治妇人咳嗽不止。渐成痨瘵。 蛤蚧汤。蛤蚧（酒浸酥炙）知母贝母（均焙）鹿角胶枇杷叶（均炙）葛根桑白皮人参甘草杏仁（炒）各一两。为散。每服二钱。水煎服。治咳嗽吐脓血。及肺痿羸瘦。

</div>
    <div class="pagination">
<a href="本草简要方_page39.html">上一页</a><span>...</span><a href="本草简要方_page35.html">35</a><a href="本草简要方_page36.html">36</a><a href="本草简要方_page37.html">37</a><a href="本草简要方_page38.html">38</a><a href="本草简要方_page39.html">39</a><span class="current-page">40</span><a href="本草简要方_page41.html">41</a><a href="本草简要方_page42.html">42</a><a href="本草简要方_page43.html">43</a><a href="本草简要方_page44.html">44</a><a href="本草简要方_page45.html">45</a><span>...</span><a href="本草简要方_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
