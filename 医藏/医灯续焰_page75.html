<!DOCTYPE html>
<html>
<head>
    <meta charset="UTF-8">
    <title>医灯续焰 - 第 75 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 75 页/共 76 页</h1>
    <div class="content">　　吴球曰：西乡一人患病，久慕城间名医，舆迎治病。因事绊，不得亲行，遂令伊芳兄前去。患者不乐，服药无效，遂送归。仍请本医。至途遇兄，询其病源。兄曰：某病，某脉，用某药，今在此囊中。遂将药带至病家。病者闻至，遂有喜色。诊脉后，竟将前药煎与服之。病者曰：此药气味与前者大不相同。须臾问曰：何如？答曰：稍可。次日又进，其病瘳矣。吁！药一也，其气味异焉，盖其人疑心故耳。

　　宋景濂赠郑院判序云：有其术而无所于用，值可用之机而人不能任之。欲望其以有成者，百家之所难也，惟医为甚。扁鹊、华佗，天下固不常有也。使有之而值浅易之疾。遇难语之人，上之不足展吾术，次之不能从吾所欲为。法宜针而责我以砭，法宜实而命我以虚。乖迕拘执，卒之与恒医无异。是岂医之罪哉？势使然也。

　　诚有善任人者，惟吾所用而不较，期以成效而不泥于私谋，人人皆可得而勉矣。故疾有死于过爱而生于达理。过爱者，恐其危而不肯任人。达理者，知非己之所能为，则信人而求其成效。其达者，乃所以生之，而爱乃所以杀之也。若福建承宣布政使陈君彦铭，其达理者欤。陈君之妻，偶得寒疾，羸弱已甚，征太医院判官郑某治之。

　　郑请曰：愈否在我，幸无挠我。陈君许诺。郑君乃视脉而疗之。或谓药性与疾戾，以语慑陈君。君不听，任之不变。已而果愈。陈君出金帛谢之。郑君辞曰：子善任吾故尔。使子不我任而自用，虽欲愈，可得耶？孙真人曰：世间凡有病患亲朋、故旧，交游来问疾，其人曾不经事，未读一方，自夸了了，诈作明能，谈说异端。或言是虚，或言是实，或云是风，或云是虫，或云是水，或云是痰。纷纷谬说，种种不同。破坏病患心意，不知孰是，迁延未就。

　　时不待人， 然致祸，各自散走。是病先须好人及好名医，识病深浅，探赜方书，博览古今，事事明解者看病。不尔，大误人事。

　　《见闻搜玉》云：饮食男女，人之大欲存焉。制之若无，斯为圣人。节而不纵，可谓贤人。纵而不节，是为下愚。盖杀生以资口腹，淫欲以丧天真，二者更相助法。

　　因美饮食，则血气盛。血气盛，则淫欲多。淫欲多，则反损血气。血气损，则又赖饮食以资补。是二者更相造罪也。若欲省口腹，先节淫欲。若能节淫欲，即可省口腹，此乃安身延年之道。若纵之，则人生受用之数有限，限尽则早终矣。

　　徐真甫云：愚见患者小愈，胃气才回，咸谓以为能食者不死，率意恣欲，妄投浓味，惟其不嗜胜人为忧。噫！弗思甚也。殊不悟浓味遂邪。古人摄养，每以寡嗜欲，薄滋味为先。况病患伤败之际，而又重伤，其不危殆者寡矣。又见久病之人少愈，而目尚昏，腰尚重痛，谓病久郁抑，精闭不通，率尔入房，以疏郁结。往三行而病遽起，反至不救者多矣。饮食不节，反轻为重，反安为危者，历历有之。此天下之通弊，惟贤者知之。

　　《本草衍义》云：身以安乐为本，安乐以保养为本。本既固，疾病何由而生，夭横何由而至。摄生之道，无逮于此。夫草木无知，犹假灌溉。矧人为万物之灵，岂不资保养。然保养之义，其理万计。约而言之，其术有三。一养神、二惜气、三堤疾。忘情去智，恬 虚无，杂事全真，内外无寄。如是，则神不内耗，境不外惑，真一不杂，神自宁矣。此养神也。抱元一之本根，固归真之精气，三焦定位，六贼忘形，识界既空，大同斯契，则气自定矣。此惜气也。饮食得宜，温凉合度，出处无犯于八邪，寤寐不可以勉强，则身自安矣。此堤疾也。

　　和气汤 专治一切客风怒气、怨气、抑郁不平之气。先用一忍字，后用一忘字。

　　上二味和匀，不语唾送下。服后更饮醇酒五、七杯，使熏然半酣尤佳。

　　快活无忧散 除烦恼，断妄想。

　　上二味等，研为极细末，用清净汤调服。凡合此药，先要洒扫一净室。窗棂虚朗，前列小槛，栽花种竹，贮水养鱼。室中设一几、一榻、一蒲团。每跏趺静坐，瞑目调息，将前药服之。至三炷香久，任意所适，或散步空庭，吟弄风月，或展玩法帖名画，或歌古诗二、三首。倦则啜苦茗一瓯，就枕偃息。久之，觉神清气爽，天君泰然，不知人间有烦恼，不见我心有妄想，斯则效可睹矣。

　　我命在我，不在于天。愚人所自致百病风邪者，皆由恣意极情，不知自惜，故虚损生也。譬如枯朽之木，遇风即折；将崩之岸，值水先颓。今若不能服药，但知爱精节情，亦得一、二百年寿也。

　　《吴山里人日记》云：太上曰：真人在己，莫问邻。老子曰：事天治人莫如啬，是为深根固蒂、长生久视之道。则彼家采战之说，决非真道可知矣。其原始于富贵。

　　人既欲长生，又耽情欲。方术之士因进其说，以逢其欲，而要重糈。据余所见，士大夫误信而误用之，弱者必夭，强者必衰，大都不得终其天年，况长生乎。夫参、，草木也，可以补虚。酒肉、长食也，可以助羸。秋石、河车，人所弃也，制而服之，可以起废。如所云二弦真气，童少津液，岂得无补。但采取之法，既无真传；临境之时，又多危险。所得者少，所失者多，不如一切屏绝可也。

　　《奉亲养老书》云：老人之食，宜其温热熟软，忌粘硬生冷。每日晨朝，宜以醇酒先进平补下元药一服，女人则平补血海药一服，无燥热者良。寻猪、羊肾，煮一杯压之，五味葱薤鹑 等粥皆可。至辰时，服人参平气散一服，然后次第以顺四时温软饮食进之。食后引行一、二百步，令运动消散。临卧时，进化痰利膈人参半夏丸一服。尊年之人，不可顿饱。但频频与食，使脾胃易化，谷气长存。若顿令饱食，肠胃虚薄，不能消纳，故成疾患。为人子者，深宜体悉此养老之大要也。日只可进前药三服，不可多饵。如无疾患，亦不须服药，但只调停饮食，自然无恙矣。

　　《奉亲养老书》云：老人药饵，只是扶持之法。只可用温平顺气，进食补虚、中和之药治之。不可用市肆赎买、他人惠送、不知方味及野狼虎之药。与之服饵，切宜详审。

　　《奉亲养老书》云：天癸数穷，则精血耗竭。神气浮弱，返同小儿，全假将护以助衰晚。若遇水火兵寇，非横惊怖之事，必先扶持老人于安稳处避之，不可喧忙惊动。尊年之人，一遭大惊，便至冒昧，因生余疚。凡丧葬凶祸，不可令吊。疾病危困，不可令问。寝寐饮食，不可令惊。悲哀忧愁，不可令人预报。秽恶臭败，不可令闻。生冷粘硬毒物，不可令食。蔽漏卑湿，不可令居。卒风暴寒，不可令冒。烦恼大热，不可令中。动作行步，不可令劳。暮夜之食，不可令饱。阴雾晦暝，不可令饥。假借鞍马，不可令乘。偏僻药饵，不可令服。废宅欹宇，不可令入。坟园冢墓，不可令游。危险之地，不可令登。渊急之水，不可令渡。暗昧之室，不可令孤。

　　凶祸远报，不可令知。轻薄婢使，不可令亲。家园冗事，不可令管。皆宜忌之，以保长年。

　　《奉亲养老书》云：老人骨肉疏，冷风易中。若窄衣贴身，暖气着体，自然气血流利，四肢和畅。虽遇盛夏，亦不可袒露。其颈后连项，常用紫软夹帛，自颈后巾帻中垂下着肉，入衣领中，至背脾间，以护腠理。中年人肌肉瘦怯，腠理开疏。若风伤腠中，便成大患。深宜慎之。

　　《琐碎录》云：老不医风。非不医风也，只当调气尔。少不医劳，非不医劳也，只当调脾尔。

　　《琐碎录》云：世人奉养，往往倒置。早漱口，不若将困而漱，去齿间所积，牙亦坚固。

　　《千金要方》云：大喜大悲、男女热病未瘥、女子月血新产者，不可合阴阳。热疾新瘥，交者死。

　　《千金要方》云：老子曰：凡人生多疾病者，是风日之子。生而早死者，是晦日之子。在胎而伤者，是朔日之子。生而母子俱死者，是雷霆霹雳日之子。能行步有知而死者，是下旬之子。兵血死者，是月水尽之子，又是月蚀之子。能胎不成者，是弦望之子。命不长者，是大醉之子。不痴必狂者，是大劳之子。生而不成者，是平晓之子。意多恐悸者，是日出之子。好为盗贼贪欲者，是禺中之子。性行不良者，是日中之子。命能不全者，是日映之子。好诈及妄者，是晡时之子。不音耳聋者，是人定之子。天地闭，气不通，其子死。夜半合阴阳，生子上寿贤明。夜半后合会，生子中寿，聪明智能。鸡鸣合会，生子下寿，克父母。此乃天地之常理也。

　　《千金要方》云；患赤目，须忌房事。不然，令人患内障。

　　《千金要方》云：善摄生者，凡觉阳事转盛，必谨而抑之，不可纵心竭意，以自贼也。若一度制得，则一度火灭，一度增油。若不能制，纵情施泻，即是膏火将灭，更去其油，可不深自防。

　　《千金要方》云：夜梦恶，不须说。旦以水面东 之。咒曰：恶梦着草木，好梦成宝玉。即无咎也。

　　巢氏《病源论》云：人卧不寤，皆是魂魄外游，为他邪所枕录，欲还未得，致成魇也。忌火照，则神魂不复入，乃至于死。而人有于灯光前魇者，是本由明出，故不忌火。

　　葛洪《肘后方》云：人忽不寤，勿以灯照之，杀人。但痛啮其踵及足拇指甲际而唾其面，则活。取韭捣汁，吹鼻中。薤汁亦得。冬月用韭根汁灌于口中。

　　《琐碎录》云：浴出不可和衫裙寝熟。恐成外肾疼，腰背拳曲。

　　方匀《泊宅篇》云：眼疾不可浴。浴则病，甚至有失明者。能断沐头，则一生无眼疾。

　　《沐浴身心经》云：沐浴用五种香汤。一者白芷，能去三尸。二者桃皮，能辟邪气。三者柏叶，能降真仙。四者零陵香，能集灵圣。五者青木香，能消秽召真。

　　《本草》云：甑气水浴发，令发长密黑润。

　　《本草》云：干粳米饭，常食令人热中，唇口干。不可和苍耳食，令人卒心痛。

　　急烧仓米炭，和蜜浆服之。不尔，即死。不可与马肉食，发痼疾。陈仓米亦然。

　　张文潜云：张安道每晨起食粥一大碗。空腹胃虚，谷气便作。所补不细，又极柔腻，与脏腑相得。妙齐和尚说：山中僧每将旦一粥，甚系利害。如不食，则终日觉脏腑燥渴。盖能畅胃气，生津液也。东坡云：夜坐饥甚，吴子野劝食白粥，云能推陈致新，利膈养胃。

　　《食治通说》云：食饮以时，饥饱得中，水谷变化，冲气和融，精血以生，荣卫以行，腑脏调平，神志安宁。正气充实于内，元真通会于外。内外邪 莫能干，一切疾患无从作。

　　《琐碎录》云：啖 饵之类过多，觉不快者，惟饮酒至醉。则既醒之后，所苦皆瘥。其效过于服药。陈橘皮汤亦能解。

　　《食治通说》云：当盛暑时，食饮加意调节。缘伏阴在内，腐化稍迟。又果 园蔬，多将生啖。苏水桂浆，唯冷冻饮料生冷相值，克化尤难。微伤即飧泄，重伤即霍乱吐利。是以暑月食物，尤要节减，使脾胃易于磨化。戒忌生冷，免有腹藏之患。

　　《食治通说》云：好食生冷者，将为腹痛、心疼、呕吐、泄痢之疾。好食炙 者，将为口疮咽痛、壅热痈疡之疾。

　　《翰府名谈》云：今人食冷物，必饮汤，将温其脾。已冰其脾，何温之有？不若未食冷物，先饮汤温之，继食冷无患。

　　《千金要方》云：善养性者，先饥而食，先渴而饮。食欲数而少，不欲顿而多，则难消也。

　　常欲令如饱中饥，饥中饱耳。盖饱则伤脾，饥则伤气。故每学淡食。食当熟嚼，使米脂入腹。

　　《食治通说》云：食饮之宜，当候已饥而进食，食不厌熟嚼。仍候焦渴而引饮，饮不厌细呷。

　　无待饥甚而后食，食不可太饱。或觉微渴而省饮，饮不欲太频。食不厌精细，食不厌温热。

　　王叔和洞识摄生之道，常谓人曰：食不欲杂，杂则或有所犯。当时或无灾患，积久为人作疾。寻常饮食，每令得所。多餐令人膨胀短气，或致暴疾。夏至秋分，少食肥腻饼 之属。此物与酒食瓜果相妨。当时不觉病，入秋阳消阴盛，寒气总至，多诸暴卒，良由涉夏取冷太过，饮食不节故也。而不达者，皆至病至之日，谓是受病之始，不知其所由来者渐矣。岂不惑哉？《琐碎录》云：食后以小纸捻打喷嚏数次。气通，则目自明，痰自化。

　　《食疗本草》云：野鸭九月以后即中食，全胜家者。虽寒不动气。人身上小热疮，多年不好者，但多食之即瘥。

　　《本草》云：饮食须逐日熬熟用。经宿即动气。有牙齿并脾疾人，切不可吃。

　　《琐碎录》云：伏热者，不可饮水。冲寒者，不可饮汤。

</div>
    <div class="pagination">
<a href="医灯续焰_page74.html">上一页</a><span>...</span><a href="医灯续焰_page70.html">70</a><a href="医灯续焰_page71.html">71</a><a href="医灯续焰_page72.html">72</a><a href="医灯续焰_page73.html">73</a><a href="医灯续焰_page74.html">74</a><span class="current-page">75</span><a href="医灯续焰_page76.html">76</a><a href="医灯续焰_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
