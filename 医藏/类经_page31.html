<!DOCTYPE html>
<html>
 <head>
  <meta charset="utf-8"/>
  <title>
   类经 - 第 31 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   类经 - 第 31 页/共 96 页
  </h1>
  <div class="content">
   黄帝问曰：天有八风，经有五风，何谓？（经，经脉也。八风，八方之风也，出《九宫八风篇》。五风，五脏之风也，出《风论》。）岐伯对曰：八风发邪，以为经风，触五脏，邪气发病。（八风不得其正，则发为邪气，其中于人，则入为五经之风，特以所伤之异，故名亦异耳。风自外入，则循经而触于五脏，故发病也。）所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也。（春木，夏火，长夏土，秋金，冬水，五时五气，互有克胜。所胜为邪，则不胜者受之。天之运气，人之藏气，无不皆然。此节义与《六节藏象论》同，详运气类二。）东风生于春，病在肝，俞在颈项。（上文言四时之胜者能为病，此下言邪气随时之为病也。东风生于春，木气也，故病在肝。春气发荣于上，故俞应于颈项。）南风生于夏，病在心，俞在胸胁。（火气应于心。心脉循胸出胁，而南方之气主于前，故俞在胸胁。）西风生于秋，病在肺，俞在肩背。（金之气也，故病在肺。肺居上焦，附近肩背，故俞应焉。）北风生于冬，病在肾，俞在腰股。（水之气也，故病在肾。腰为肾之府，与股接近，故俞应焉。）中央为土，病在脾，俞在脊。（脊居体中，故应土也。）

　　故春气者病在头，（阳气上升也。）夏气者病在藏，（在藏言心，心通夏气，为诸藏之主也。）秋气者病在肩背，（肺之应也。）

　　冬气者病在四肢。（上文北方言在腰股，此言在四肢者，盖腰股属阴，四肢气薄，皆易于受寒者也。）故春善病鼽衄，（风邪在头也。鼽音求。衄，女六切。）仲夏善病胸胁，（胸胁近心也。）长夏善病洞泄寒中，（风寒犯脾也。）秋善病风疟，（暑汗不出，风寒袭于肤腠也。）冬善病痹厥。（寒邪在四肢也。）故冬不按跷，春不鼽衄，（按跷，谓按摩肢节以行导引也。

　　三冬元气伏藏在阴，当伏藏之时而扰动筋骨，则精气泄越，以致春夏秋冬各生其病。故冬宜养藏，则春时阳气虽升，阴精自固，何有鼽衄及如下文之患？按跷且不可，则冒寒妄劳益可知矣。跷音乔，又极虐切。）春不病颈项，仲夏不病胸胁，长夏不病洞泄寒中，秋不病风疟，冬不病痹厥飧泄而汗出也。（此节五句亦皆由冬不按跷所致，盖水王则生春木，木王则生夏火，火王则生长夏土，土王则生秋金，金王则生冬水，故可免四时之病。飧音孙。）夫精者身之本也，故藏于精者，春不病温。（人身之精，真阴也，为元气之本。精耗则阴虚，阴虚则阳邪易犯，故善病温。此正谓冬不按跷则精气伏藏，阳不妄升则春无温病，又何虑乎鼽衄颈项等病？）夏暑汗不出者，秋成风疟。此平人脉法也。（夏月伏暑而汗不出，则暑邪内蓄，以至秋凉凄切之时，寒热相争，乃病风疟。故《热论篇》曰：暑当与汗皆出勿止也。以上二节，一言冬宜闭藏，一言夏宜疏泄。冬不藏精则病温，夏不汗泄则病疟。阴阳启闭，时气宜然。此举冬夏言，则春秋在其中矣。凡四时之气，顺之则安，逆之则病，是即平人之脉法。脉法者，言经脉受邪之由然也。）

　　十五卷　疾病类

　　二十八、风证

　　（《素问·风论》全）

　　黄帝问曰：风之伤人也，或为寒热，或为热中，或为寒中，或为疠风，或为偏枯，或为风也，其病各异，其名不同，或内至五脏六腑，不知其解，愿闻其说。（风之伤人，若唯一证；及其为变，则或寒或热，或表或里，或在脏腑，或在经络，无所不至。盖风虽阳邪，气则寒肃，是风之与寒本为同类，但有阴阳之辨耳。《岁露篇》曰：四时八风之中人也，故有寒暑，寒则皮肤急而腠理闭，暑则皮肤缓而腠理开。所以病变若此。后人不究其本，而多立风证名目，失其梗概，致资学人之疑。凡欲辨风者，但当详察此下诸篇之义。疠，癞同，又音利。）岐伯对曰：风气藏于皮肤之间，内不得通，外不得泄。（风寒袭于肤腠，则玄府闭封，故内不得通，外不得泄，此外感之始也。）风者善行而数变，腠理开则洒然寒，闭则热而闷；（风性动，故善行数变。风本阳邪，阳主疏泄，故令腠理开，开则卫气不固，故洒然而寒。若寒胜则腠理闭，闭则阳气内壅，故烦热而闷。数音朔。）其寒也则衰食饮，其热也则消肌肉，故使人 栗而不能食，名曰寒热。（寒邪伤阳，则胃气不化，故衰少食饮。热邪伤阴，则津液枯涸，故消瘦肌肉。寒热交作则振寒，故为 栗不食。此上三节，皆以明风为寒热也。 音秩。）风气与阳明入胃，循脉而上至目内 ，其人肥则风气不得外泄，则为热中而目黄；人瘦则外泄而寒，则为寒中而泣出。（风气客于阳明，则内入于胃，胃居中焦，其脉上行系于目系，人肥则腠理致密，邪不得泄，留为热中，故目黄。人瘦则肌肉疏浅，风寒犯之，阳气易泄，泄则寒中而泣出。此明风气之变，或为热中，或为寒中也。

　　音渍。）风气与太阳俱入，行诸脉俞，散于分肉之间，与卫气相干，其道不利，故使肌肉愤 而有疡，卫气有所凝而不行，故其肉有不仁也。（风由太阳经入者，自背而下，凡五脏六腑之俞皆附焉，故邪必行诸脉俞而散于分肉也。分肉者，卫气之所行也。卫气昼行于阳，自足太阳始，风与卫气相搏，俱行于分肉之间，故气道涩而不利。不利则风邪抟聚，故肌肉肿如愤 而为疮疡。或卫气不行则体有不仁，故凡于痛痒寒热，皆有所弗知也。此节帝无所问而伯言之，所以发其详耳。下节有同然者类此。 ，昌真切。疡音阳。）疠者，有荣气热 ，其气不清，故使鼻柱坏而色败，皮肤疡溃，风寒客于脉而不去，名曰疠风，或名曰寒热。（风寒客于血脉，久留不去，则荣气化热，皮肤 溃，气血不清，败坏为疠。故《脉要精微论》曰，脉风成为疠也。 ，腐同。溃音会。）以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。（春与甲乙皆木也，故伤于肝。夏与丙丁皆火也，故伤于心。季夏与戊己皆土也，故伤于脾。秋与庚辛皆金也，故中于肺。冬与壬癸皆水也，故中于肾。此明风邪内至五脏也。按：本节以四时十干之风分属五脏，非谓春必甲乙而伤肝，夏必丙丁而伤心也。凡一日之中，亦有四时之气，十二时之中，亦有十干之分。故得春之气则入肝，得甲乙之气亦入肝，当以类求，不可拘泥，诸气皆然也。又如本节曰伤曰中，本为互言，初无轻重之别；后世以中风为重，伤风为轻，原非经旨，亦牵强矣。）风中五脏六腑之俞，亦为脏腑之风，各入其门户，所中则为偏风。（风中五脏六腑之俞，即十二经脏腑之风也。随俞左右而偏中之，则为偏风，故有偏病之证。）风气循风府而上，则为脑风。（风府，督脉穴。自风府而上，则入脑户，故为脑风。）风入系头，则为目风眼寒。（风自脑户入系于头，则合于足之太阳。太阳之脉起于目内 ，风邪入之，故为目风，则或痛或痒，或眼寒而畏风羞涩也。）饮酒中风，则为漏风。（酒性温散，善开玄府，酒后中风则汗漏不止，故曰漏风。《病能论》谓之酒风，义见后三十二。）入房汗出中风，则为内风。（内耗其精，外开腠理，风邪乘虚入之，故曰内风。）新沐中风，则为首风。（沐头面中风也。一曰沐浴。）久风入中，则为肠风、飧泄。（久风不散，传变而入于肠胃之中，热则为肠风下血，寒则水谷不化而为飧泄泻痢。）外在腠理，则为泄风。（风在腠理则汗泄不止，故曰泄风。自上文风气循风府而上至此共七种，所以明或为风也，故有其病各异、其名不同之义。）故风者百病之长也，至其变化，乃为他病也，无常方然，致有风气也。（风之始入，自浅而深，至其变化，乃为他病，故风为百病之长。《骨空论》曰：风为百病之始也。无常方然者，言变化之多。

　　而其致之者，则皆因于风气耳。）帝曰：五脏风之形状不同者何？愿闻其诊及其病能。（凡察病之法，皆谓之诊。凡致病之害，皆谓之能。）岐伯曰：肺风之状，多汗恶风，色 然白，时咳短气，昼日则差，暮则甚，诊在眉上，其色白。（多汗者，阳受风气，开泄腠理也。恶风者，伤风恶风也。下文诸脏皆同。 然，浅白貌，金色白也。肺主气，在变动为咳，风邪迫之，故时咳短气也。昼则卫气在表，风亦随之，故觉其瘥。暮则卫气入阴，邪应于内，故为甚也。眉上乃阙庭之间，肺之候也，故肺病则白色见于此。 ，普梗切。差，瘥同。）心风之状，多汗恶风，焦绝，善怒吓，赤色，病甚则言不可快，诊在口，其色赤。（多汗恶风义如前。焦绝者，唇舌焦燥津液干绝也。风化木，心属火，风薄于心，则木火合邪，神志溃乱，故或为善怒，或为惊吓。心主舌，病甚则舌本强，故言不可快。心和则舌能知味，故诊当在口。口者兼唇而言，色当赤也。吓音黑，又虚嫁切。）肝风之状，多汗恶风，善悲色微苍，嗌干善怒，时憎女子，诊在目下，其色青。（气并于肺则悲，肝病而肺气乘之，故善悲。色微苍，肝之色也。足厥阴脉循喉咙之后上入颃颡，故嗌干也。善怒，肝之志也。肝为阴中之阳，其脉环阴器，强则好色，病则妒阴，故时憎女子也。肝气通于目，故诊在目下，色当青也。嗌音益。

　　憎音曾。）脾风之状，多汗恶风，身体怠堕，四肢不欲动，色薄微黄，不嗜食，诊在鼻上，其色黄。（身体怠惰、四肢不用者，脾主肌肉四肢也。色薄微黄，土之色也。不嗜食，脾病不能化也。鼻为面王，主应脾胃，故色诊当见于鼻上。嗜音示。）肾风之状，多汗恶风，面 然浮肿，脊痛不能正立，其色 ，隐曲不利，诊在肌上，其色黑。（ 然，浮惨貌。

　　风邪入肾，则挟水气上升，故面为浮肿。肾脉贯脊属肾，故令脊痛不能正立。 ，烟 也。隐曲，阴道也。肾主水，故色黑如 。肾开窍于二阴，故为隐曲不利。肌肉本主于脾，今其风水合邪，反侮乎土，故诊在肌上，色当黑也。又肾风风水义，见后三十一。 音芒。 音台。）胃风之状，颈多汗恶风，食饮不下，膈塞不通，腹善满，失衣则 胀，食寒则泄，诊形瘦而腹大。（胃脉从大迎前下人迎，循喉咙入缺盆，故胃风之状，颈必多汗恶风。胃主受纳水谷，而风邪居之，故食饮不下，膈塞不通。胃脉循腹里，故善满。失衣则阳明受寒于外，故为 胀。食寒则胃气受伤于内，故为泄泻。胃者肉其应，胃病故形瘦。腹者胃所居，邪实故腹大。此下当详明六腑之病，而止言胃风者，以胃为六腑之长，即如《本输篇》所谓大肠小肠皆属于胃之意，胃病则腑在其中矣。）首风之状，头面多汗恶风，当先风一日则病甚，头痛不可以出内，至其风日则病少愈。（首为诸阳之会，因沐中风，则头面之皮腠疏，故多汗恶风。凡患首风者，止作无时，故凡于风气将发，必先风一日而病甚头痛，以阳邪居于阳分，阳性先而速也。先至必先衰，是以至其风日则病少愈。内，谓房室之内。不可出者，畏风寒也。）漏风之状，或多汗，常不可单衣，食则汗出，甚则身汗喘息恶风，衣常濡，口干善渴，不能劳事。（漏风之病，因于饮酒中风也。风邪挟酒，则阳气散越，故多汗。阳胜则身热恶寒，故不可以单衣。食入于阴，长气于阳，故食则汗出。甚则阳浮于上，故喘息。汗出不止，故衣濡。阳盛阴虚，津亡于内，所以口干善渴，身不能劳也。能，耐同。）泄风之状多汗，汗出泄衣上，口中干，上渍，其风不能劳事，身体尽痛则寒。（泄风者，表不固也。上渍者，身半以上，汗多如渍也。口中干，津液涸也。液涸则血虚，故不能劳而身尽痛。汗多则亡阳，故令人寒也。渍，曾四切。）帝曰：善。

　　十五卷　疾病类

　　二十九、风传五脏

　　（《素问·玉机真藏论》）

　　是故风者百病之长也，（长义如前章。）今风寒客于人，使人毫毛毕直，皮肤闭而为热，当是之时，可汗而发也。（客者，如客之自外而至，居非其常也。毕，尽也。风寒客于皮肤，则腠理闭密，故毫毛尽直。寒束于外，则阳气无所疏泄，故郁而为热。斯时也，寒邪国中在表，故可取汗而愈。）或痹不仁肿痛，当是之时，可汤熨及火灸刺而去之。（邪在皮毛，不亟去之，则入于经络，故或为诸痹，或为不仁，或为肿痛，故当用汤熨灸刺之法，以去经络之病。）弗治，病入舍于肺，名曰肺痹，发咳上气。（风寒自表入脏，必先于肺，盖肺合皮毛，为脏之长也。《宣明五气篇》曰：邪入于阴则痹。故肺受风寒则病为肺痹。而其变动为咳，咳则喘急，故为上气。）弗治，肺即传而行之肝，病名曰肝痹，一名曰厥，胁痛出食，当是之时，可按若刺耳。（在肺弗治，则肺金乘木，故及于肝，是为肝痹。肝气善逆，故一名曰厥。厥在肝经，故胁痛。

　　厥而犯胃，故出食。可按若刺，则厥逆散而肝邪平矣。）弗治，肝传之脾，病名曰脾风发瘅，腹中热烦心，出黄，当此之时，可按可药可浴。（在肝弗治，则肝木乘土，风热入脾，病名脾瘅。其在内则腹中热而烦心，在外则肌体出黄，可按可药可浴，在解其表里之风热耳。）弗治，脾传之肾，病名曰疝瘕，少腹冤热而痛，出白，一名曰蛊，当此之时，可按可药。

　　（在脾弗治，则土邪乘肾，病名疝瘕。邪聚下焦，故小腹冤热而痛，溲出白浊也。热结不散，亏蚀真阴，如虫之吸血，故亦名曰蛊。瘕，加、驾二音。）弗治，肾传之心，病筋脉相引而急，病名曰螈，当此之时，可灸可药。弗治，满十日法当死。（肾邪克火则传于心，心主血脉，心病则血燥，血燥则筋脉相引而急，手足挛掣，病名曰螈。邪气至心，其病已极，此而弗治，故不出十日当死。螈音翅。）肾因传之心，心即复反传而行之肺，发寒热，病当三岁死，（若肾传于心，未至即死而邪未尽者，当复传于肺，而金火交争，金胜则寒，火胜则热，故发寒热。三岁死者，凡风邪传遍五脏，本当即死；其不死者，以元气未败，势犹在缓。故肺复受邪，再一岁则肺病及肝，二岁则肝病及脾，三岁则脾病及肾，三阴俱败，故当死也。）此病之次也。（此即顺传所胜之次第也。）然其卒发者，不必治于传。（病有发于仓卒者，随气为患，不以次而入，亦不必根据次以治其传。此又于逆传顺传之外，而复有不次相乘者矣。卒，猝同。）或其传化有不以次，不以次入者，忧恐悲喜怒，令不得以其次，故令人有大病矣。（五志之发无常，随触而动，故生病亦不以其次。）因而喜大虚则肾气乘矣，（喜则气下，故伤心。心伤而大虚，则肾气乘之，水胜火也。）怒则肝气乘矣，（怒则气逆于肝而乘于脾，木胜土也。）

　　悲则肺气乘矣，（悲则气并于肺而乘于肝，金胜木也。）恐则脾气乘矣，（恐伤肾而肾气虚，则脾气乘之，土胜水也。）忧则心气乘矣，（忧伤肺则心气乘之，火胜金也。）此其道也。（或以有余而乘彼，或以不足而被乘，皆乘所不胜，此不次之道也。）故病有五，五五二十五变，及其传化，传乘之名也。（脏惟五，而五脏之传，又能各兼五脏，则有二十五变。传者以此传彼，乘者以强凌弱，故有曰传曰乘之异名耳。本篇与藏象类二十四章同出一论，所当并考。）

　　十五卷　疾病类

　　三十、风厥劳风

　　（《素问·评热病论》）

　　帝曰：有病身热汗出烦满，烦满不为汗解，此为何病？（不为汗解，谓汗后热烦不散也。）岐伯曰：汗出而身热者风也，汗出而烦满不解者厥也，病名曰风厥。帝曰：愿卒闻之。岐伯曰：巨阳主气，故先受邪，少阴与其为表里也，得热则上从之，从之则厥也。（风为阳邪，故汗虽出而身仍热也。巨阳主气，气言表也。表病则里应，故少阴得热，则阴分之气亦从阳而上逆，逆则厥矣，故名风厥。按：风厥之义不一，如本篇者，言太阳少阴病也。其在《阴阳别论》者，云二阳一阴发病名曰风厥，言胃与肝也。详本类前六。在《五变篇》者，曰人之善病风厥漉汗者，肉不坚，腠理疏也。详本类后七十六。俱当参辨其义。）帝曰：治之奈何？岐伯曰：表里刺之，饮之服汤。（阳邪盛者阴必虚，故当泻太阳之热，补少阴之气，合表里而刺之也。饮之服汤，即《脉度篇》所谓虚者饮药以补之之意。）

　　帝曰：劳风为病何如？岐伯曰：劳风法在肺下，（劳风者，因劳伤风也。肺下者，在内则胸膈之间，在外则四椎五椎之间也。风受于外则病应于内，凡人之因于劳者必气喘，此劳能动肺可知。按：王氏曰：劳，谓肾劳也。肾脉从肾上贯肝膈入肺中，故肾劳风生，上居肺下也。此固一说，第劳之为病，所涉者多，恐不止于肾经耳。）其为病也，使人强上冥视，（邪在肺下，则为喘逆，故令人强上不能 首。风热上壅，则畏风羞明，故令人冥目而视。）唾出若涕，恶风而振寒，此为劳风之病。（风热伤阴，则津液稠浊，故唾出若涕。肺主皮毛，卫气受伤，故恶风振寒。）帝曰：治之奈何？岐伯曰：以救 仰。（风之微甚，证在 仰之间也，故当先救之。然救此者必先温肺，温肺则风散，风散则 仰安矣。若温散不愈，郁久成热，然后可以清解。温清失宜，病必延甚。 ，俯同。）巨阳引精者三日，中年者五日，不精者七日，（风邪之病肺者，必由足太阳膀胱经风门、肺俞等穴，内入于藏。太阳者水之府，三阳之表也，故当引精上行，则风从咳散。若巨阳气盛，引精速者，应在三日。中年精衰者，应在五日。衰年不精者，应在七日。当咳出青黄痰涕而愈如下文者，是即引精之谓。）咳出青黄涕，其状如脓，大如弹丸，从口中若鼻中出，不出则伤肺，伤肺则死也。（咳涕不出者，即今人所谓干咳嗽也，甚至金水亏竭，虚劳之候，故死。王氏曰：平调咳者，从咽而上出于口。暴卒咳者，气冲突于蓄门而出于鼻。夫如是者，皆肾气劳竭，肺气内虚，阳气奔迫之所为，故不出则伤肺而死也。按王氏所谓蓄门者，义出《营气篇》，详经络类二十四。）

　　十五卷　疾病类

　　三十一、肾风风水

　　（《素问·评热病论》《奇病论》 附：中风治法）

　　帝曰：有病肾风者，面 然，壅害于言，可刺不？（《素问·评热病论》）。 ，浮肿也。 然，失色貌。壅，重浊不清也。肾脉循喉咙挟舌本，病风则肾脉不利，故壅害于言语。 音附。 音芒。）岐伯曰：虚不当刺，不当刺而刺，后五日其气必至。（虚者本不当刺，若为肿为实，以针泻之，则真气愈虚，邪必乘虚而至。后五日者，脏气一周而复至其所伤之藏，病气因而甚矣。）帝曰：其至何如？岐伯曰：至必少气时热，时热从胸背上至头，汗出手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水，论在刺法中。（肾主水，风在肾经，即名风水。论在刺法中，即《水热穴论》也，详针刺类三十八。此节诸释，俱如下文：惟热从胸背上至头及手热等义未之及，或脱简也。此病以肾阴不足而复刺之，则重伤真阴，乃成是病。盖肾与膀胱为表里，肾经自足上注胸中，膀胱经自头项下行肩背，阴虚则阳胜，故热从肩背上至头而汗出也。手心主之脉入掌中，肾水不足则心火有余，故又为手热。《平人气象论》曰：面肿曰风。足胫肿曰水。详本类后五十九。）帝曰：愿闻其说。岐伯曰：邪之所凑，其气必虚，（邪必因虚而入，故邪之所凑，其气必虚。经文止此二句，奈何后人有续之者曰：留而不去，其病则实。此言大有不通。

　　夫凑即邪之实也，又何必留而后实耶？留而实者，固然有之，愈留而愈虚者，尤为不少。倘执前言为成训，则未免虚实误用。斯言也，不惟为赘，且为害矣，当察之。）阴虚者阳必凑之，故少气时热而汗出也。（阴虚则无气，故为少气时热。

　　阳主散而凑于阴分，故汗出。）小便黄者，少腹中有热也。（少腹有热，邪在阴也，故小便黄。）不能正偃者，胃中不和也。

　　正偃则咳甚，上迫肺也。（正偃，仰卧也。肾脉贯肝膈入肺中，其支者注胸中，肾邪自下而上，则胃气逆而不和，故正偃则咳甚而上迫于肺。）诸有水气者，微肿先见于目下也。帝曰：何以言？岐伯曰：水者阴也，目下亦阴也，腹者至阴之所居，故水在腹者，必使目下肿也。（目下肿如卧蚕者，其腹必有水气也。）真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。（水邪留滞于脏，故为气逆。气逆则不得正卧，故惊而咳甚。）

　　腹中鸣者，病本于胃也。薄脾则烦不能食，食不能下者，胃脘隔也。身重难以行者，胃脉在足也。（脾胃属土，所以制水，土弱则寒水反侮之，故腹中鸣而食不下。胃主肌肉，其脉行于足，水气居于肉中，故身重不能行。）月事不来者，胞脉闭也，胞脉者属心而络于胞中，今气上迫肺，心气不得下通，故月事不来也。（胞即子宫，相火之所在也。心主血脉，君火之所居也。阳气上下交通，故胞脉属心而络于胞中以通月事。今气上迫肺，则阴邪遏绝阳道，心气不得下行，故胞脉闭而月事断矣。凡如上文者，皆虚不当刺之病，可见误刺之害为不小也。）帝曰：善。

　　帝曰：有病 然如有水状，切其脉大紧，身无痛者，形不瘦，不能食，食少，名为何病？（《素问·奇病论》。）如有水状，谓其 然浮肿，似水而实非水也。脉大者、阴虚也。脉紧者，寒气也。身无痛形不瘦者，邪气在脏不在表也。风挟肾邪，反伤脾胃，故不能食。）岐伯曰：病生在肾，名为肾风。（病生在肾，名为肾风，其非外感之风可知，然则五风有由内生者，皆此义也，所以风有内外之分，不可不辨。愚按：风之为病，最多误治者，在不明其表里耳。盖外风者，八方之所中也；内风者，五脏之本病也。八风自外而入，必先有发热恶寒头疼身痛等证，此因于外者，显然有可察也；五风由内而病，则绝无外证，而忽病如风，其由内伤可知也。然既非外感，而经曰诸暴强直皆属于风，诸风掉眩皆属于肝，何也？盖肝为东方之脏，其藏血，其主风，血病则无以养筋，筋病则掉眩强直之类，诸变百出，此皆肝木之化，故云皆属于风。谓之属者，以五气各有所主，如诸湿肿满皆属于脾之类，其义同也。盖有所中者谓之中，外感也；无所中者谓之属，内伤也。故王安道有真中类中之辨，所当察也。后世不明此义，不惟以类风者认为真风，而且以内夺暴厥等证俱认为风，误亦甚矣。夫外感者，邪袭肌表，故多阳实；内伤者，由于酒色劳倦，七情口腹，致伤脏气，故由阴虚。凡脏气受伤，脾败者病在肢体，或多痰饮；肾病者，或在骨髓，或在二阴；心病者，或在血脉，或在神志；肺病者，或在营卫，或在声音；肝病者，或在筋爪，或在胁肋，此五脏之类风，未有不由阴虚而然者。惟东垣独得其义曰：有中风者，卒然昏愦，不省人事，此非外来风邪，乃本气自病也。人年逾四旬，气衰者，多有此疾。盖人年四十而阴气自半，故多犯之，岂非阴虚之病乎？夫人生于阳而根于阴，根本衰则人必病，根本败则人必危矣。所谓根本者，即真阴也。人知阴虚唯一，而不知阴虚有二。如阴中之水虚，则病在精血；阴中之火虚，则病在神气。盖阳衰则气去，故神志为之昏乱，非火虚乎？阴亏则形坏，故肢体为之废弛，非水虚乎？今以神离形坏之证，乃不求水火之源，而犹以风治，鲜不危矣。试以天道言之，其象亦然。凡旱则多燥，燥则多风，是风木之化从乎燥，燥即阴虚之候也。故凡治类风者，专宜培补真阴，以救根本，使阴气复则风燥自除矣。然外感者非曰绝无虚证，气虚则虚也。内伤者非曰必无实证，有滞则实也。治虚者当察其在阴在阳而直补之，治实者但察其因痰因气而暂开之，此于内伤外感及虚实攻补之间，最当察其有无微甚而酌其治也。甚至有元气素亏，猝然仆倒，上无痰，下失禁，瞑目昏沉，此厥竭之证，尤与风邪无涉，使非大剂参熟或七年之艾破格挽回，又安望其复真气于将绝之顷哉？倘不能察其表里，又不能辨其虚实，但以风之为名，多用风药。不知风药皆燥，燥复伤阴；风药皆散，散复伤气。以内伤作外感，以不足为有余，是促人之死也。

　　班氏云不服药为中医者，正为此辈而发耳。）肾风而不能食，善惊，惊已心气痿者死。（风生于肾，则反克脾土，故不能食。肾邪犯心，则神气失守，故善惊。惊后而心气痿弱不能复者，心肾俱败，水火俱困也，故死。）帝曰：善。

　　十五卷　疾病类

　　三十二、酒风

　　（《素问·病能论》）

　　帝曰：有病身热解惰，汗出如浴，恶风少气，此为何病？岐伯曰：病名曰酒风。（此即前《风论》中所谓漏风也。酒性本热，过饮而病，故令身热。湿热伤于筋，故解惰。湿热蒸于肤腠，故汗出如浴。汗多则卫虚，故恶风。卫虚则气泄，故少气。因酒得风而病，故曰酒风。）帝曰：治之奈何？岐伯曰：以泽泻、术各十分，麋衔五分，合以三指撮，为后饭。

　　（泽泻味甘淡，性微寒，能渗利湿热。白术味甘苦，气温，能补中燥湿止汗。麋衔即薇衔，一名无心草，南人呼为吴风草，味苦平，微寒，主治风湿。十分者，倍之也。五分者，减半也。合以三指撮，用三指撮合以约其数而为煎剂也，饭后药先，故曰后饭。）

　　十五卷　疾病类

　　三十三、贼风鬼神

　　（《灵枢·贼风篇》全）

　　黄帝曰：夫子言贼风邪气之伤人也，令人病焉；今有其不离屏蔽，不出室穴之中，卒然病者，非不离贼风邪气，其故何也？（贼者，伤害之名。凡四时不正之气，皆谓之贼风邪气。详运气类三十六。室穴者，古人多穴居也。非不离贼风邪气，言虽避风邪而亦有病者何也？）岐伯曰：此皆尝有所伤于湿气，藏于血脉之中，分肉之间，久留而不去，若有所堕坠，恶血在内而不去，卒然喜怒不节，饮食不适，寒温不时，腠理闭而不通。（尝有所伤，谓故有所伤也。或伤于湿气，留藏于分肉血脉之间；或有所堕坠，恶血留而不去；或卒然喜怒不节，则气有所逆；或饮食不适其宜，则内有所伤；或寒温不时，致腠理闭而卫气不通。凡此五者，皆如下文之所谓故邪也。）其开而遇风寒，则血气凝结，与故邪相袭，则为寒痹。（其开者，谓冒露于风寒也。故邪在前，风寒继之，二者相值，则血气凝结，故为寒痹。《痹论》曰：寒气胜者为痛痹也。）其有热则汗出，汗出则受风，虽不遇贼风邪气，必有因加而发焉（其或有因热汗出而受风者，虽非贼风邪气，亦为外感。必有因加而发者，谓因于故而加以新也，新故合邪，故病发矣。）黄帝曰：今夫子之所言者，皆病患所自知也；其毋所遇邪气，又毋怵惕之所志、卒然而病者，其故何也？唯有因鬼神之事乎？（鬼神之事，盖自古惑之矣，故帝特以为问，在欲发明其义以示人也。怵，出、恤二音。毋，无同。）岐伯曰：此亦有故邪留而未发，因而志有所恶，及有所慕，血气内乱，雨气相抟。其所从来者微，视之不见，听而不闻，故似鬼神。（故邪者，言其先有病邪，如上文之湿气堕坠喜怒寒温之类，留而未发之谓也。恶者，恶其所憎也。慕者，慕其所好也。故邪未发而新邪复触之，则五志为邪所凭，血气因而内乱，邪正先后，两气相抟，而邪妄之病生矣。但病所从来者，其机甚微，有非闻见可及，故人以鬼神为疑。不知迹似鬼神，而实非鬼神之所为也。）黄帝曰：其祝而已者，其故何也？岐伯曰：先巫者，因知百病之胜，先知其病之所从生者，可祝而已也。（祝者，巫咒之属，即祝由也。胜者，凡百病五行之道，必有所以胜之者；然必先知其病所从生之由，而后以胜法胜之，则可移精变气，祛其邪矣。病有药石所不及，非此不可者，惟先巫知之，故可祝而已也。然则先巫用祝之妙，正不在祝，其机在胜之而已。鬼神祝由详按，在论治类十六，当与此并观。祝，咒同。）

　　十五卷　疾病类

　　三十四、厥逆

　　（《素问·厥论》）

　　黄帝问曰：厥之寒热者何也？（厥者，逆也。气逆则乱，故忽为眩仆脱绝，是名为厥。愚按：厥证之起于足者，厥发之始也。甚至猝倒暴厥，忽不知人，轻则渐苏，重则即死，最为急候。后世不能详察，但以手足寒热为厥，又有以脚气为厥者，谬之甚也。虽仲景有寒厥热厥之分，亦以手足为言，盖彼以辨伤寒之寒热耳，实非若《内经》之所谓厥也。

　　观《大奇论》曰：暴厥者不知与人言。《调经论》曰：血之与气并走于上，则为大厥，厥则暴死，气复反则生，不反则死。

　　《缪刺论》曰：手足少阴太阴足阳明五络俱竭，令人身脉皆重而形无知也，其状若尸，或曰尸厥。若此者，岂止于手足寒热及香港脚之谓耶？今人多不知厥证，而皆指为中风也。夫中风者，病多经络之受伤；厥逆者，直因精气之内夺。表里虚实，病情当辨，名义不正，无怪其以风治厥也，医中之害，莫此为甚。今将风厥二类并列于此，以便观者之究正。诸篇厥义，详会通类疾病二十三。）岐伯对曰：阳气衰于下则为寒厥，阴气衰于下则为热厥。（凡物之生气，必自下而升，故阴阳之气衰于下，则寒厥热厥由之而生也。）帝曰：热厥之为热也，必起于足下者何也？（足下，足心也。热为阳邪而反起于阴分，故问之。）岐伯曰：阳气起于足五趾之表，阴脉者集于足下而聚于足心，故阳气胜则足下热也。（足趾之端曰表，三阳之所起也。足下、足心，三阴之所聚也。若阳气胜则阴气虚，阳乘阴位，故热厥必从足下始。凡人病阴虚者，所以足心多热也。）帝曰：寒厥之为寒也，必从五趾而上于膝者何也？（五趾为阳气之所起，寒为阴邪，反从阳分而上，故问之。）岐伯曰：阴气起于五趾之里，集于膝下而聚于膝上，故阴气胜则从五趾至膝上寒，其寒也不从外，皆从内也。

　　（里言内也，亦足下也。若阴气胜则阳气虚，阳不胜阴，故寒厥必起于五趾而上寒至膝。然其寒也，非从外入，皆由内而生也。故凡病阳虚者，必手足多寒，皆从趾端始。）
  </div>
  <div class="pagination">
   <a href="类经_page30.html">
    上一页
   </a>
   <span>
    ...
   </span>
   <a href="类经_page26.html">
    26
   </a>
   <a href="类经_page27.html">
    27
   </a>
   <a href="类经_page28.html">
    28
   </a>
   <a href="类经_page29.html">
    29
   </a>
   <a href="类经_page30.html">
    30
   </a>
   <span class="current-page">
    31
   </span>
   <a href="类经_page32.html">
    32
   </a>
   <a href="类经_page33.html">
    33
   </a>
   <a href="类经_page34.html">
    34
   </a>
   <a href="类经_page35.html">
    35
   </a>
   <a href="类经_page36.html">
    36
   </a>
   <span>
    ...
   </span>
   <a href="类经_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
