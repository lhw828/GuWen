<!DOCTYPE html>
<html>
<head>
    <meta charset="UTF-8">
    <title>伤寒论集注 - 第 7 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论集注 - 第 7 页/共 37 页</h1>
    <div class="content">　　合下两节言病气之在形脏而不涉六气之传变也。“平脉篇”曰：水行乘火，金行乘木，名曰纵，谓乘所不胜于己者，放纵而自如也。火行乘水，木行乘金，名曰横，谓横行而侮其所胜己也。伤寒腹满，病在脾也；谵语者，脾是动病，上走于心，心气烦乱，故谵语也。“辨脉篇”曰：脉浮而紧者，名曰弦也，以脾土之病证而见肝木之弦脉，此肝乘脾也，名曰纵，当刺肝之期门以泻肝经之热，盖邪留于有形之脏腑者，当以经取之也。愚按伤寒六篇皆病在六气，而不涉于经脉之有形，即太阳之为病，脉浮；少阴之为病，脉微细；乃病气而论通体之脉，非病之在于脉也，故学者当于六气中求之。若本论中凡云刺者。方在有形之脏腑经脉上看。
　　伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。
　　愚按文义“此肝乘肺也，名曰横，刺期门，”十一字当在“其腹必满”之下。伤寒发热，啬啬恶寒者，太阳之气主皮毛，而肺气亦主皮毛，皮毛闭拒，故发热而啬啬恶寒也；大渴欲饮水者，肝主木火之气，肝是动病甚则嗌干而渴也；其腹必满者，此肝乘肺金，气虚而脾无所制也，名曰横，犹云横行而无忌也，亦刺肝之期门以泻肝经之热；夫刺之而自汗出。小便利者，此肝木平而肺气通，水津布而病欲解也。高子曰：按上古《素问》以汤液助正气，用毒药攻邪，病在经脉者，以针取之。此则首论病在三阴三阳之气分，用柴胡汤以助正气，加芒硝、大黄之类以去邪，末结血脉相乘者，以针取之，经气之道乃医学之大纲，学者宜潜心体析者也。
　　太阳病二日，反躁，反熨其背，而大汗出，火热入胃，胃中水竭，躁烦，必发谵语，十余日，振栗、自下利者，此为欲解也。故其汗从腰以下不得汗，欲小便不得，反呕，欲失溲，足下恶风，大便（革更），小便当数而反不数及多，大便已，头卓然而痛；其人足心必热，谷气下流故也。
　　自此以下，凡十一节，皆论火攻之误。盖火为阳，水为阴。太阳为诸阳主气，而上合君火之神，不可妄用火攻者也。高子曰：此节分二段看，太阳病至此为欲解也一段，言阳明得少阴之气而自解；下段言少阴得阳明之气相济而释所以③解之义。太阳病二日者，病在阳明也；反躁者，病在阳而反见少阴之气化也。夫病在于阳，证见于阴，宜交济其阴阳而调和其上下，今反熨其背而使大汗出，津液外泄，火热入胃，则胃中水竭，阴阳上下愈不相济而躁烦矣。火伤神气，必发谵语，至十余日当少阴主气之期，振栗、自下利者，阳明之燥热得少阴阴津以和之，阴阳上下自相交合，为欲解也，此言阳亢于上得少阴之阴气而自解也。夫未解之时，火熨其背而大汗出，故其汗从腰以下不得汗；气不下化，故欲小便不得；反上逆而呕，阴气不升，故欲失溲而足下恶风；胃中水竭，故大便（革更）；夫大便（革更）则小便当数而反不数及多，及多者，不多也；夫小便少，则津液当还入胃中，不久必大便，夫所谓振栗自下利者，乃大便已，头卓然而痛之谓也；盖阳明之气在上，足心乃少阴肾脏之涌泉，其人足心必热，以阳明谷神之气下流而交于阴故也，此言少阴得阳明之气，两相交济而释所以解之意也，上下用二“故”字，义可知矣。金氏曰：此下虽论火攻，其中正邪、虚实表里、上下、阴阳气交，血气流行为治病之张本。
　　太阳病中风，以火劫发汗，邪风被火热，血气流溢，失其常度，两阳相熏灼，其身发黄。阳盛则欲衄，阴虚则小便难，阴阳俱虚竭，身体则枯燥。但头汗出，剂颈而还，腹满微喘，口干咽烂，或不大便，久则谵语，甚者至哕。手足躁扰，捻衣摸床，小便利者，其人可治。
　　太阳病中风反以火劫发汗，邪风被火热，则血气流溢而失其循行之常度矣。风火之阳两相熏灼，则身色如熏黄，阳热盛于上则欲衄，阴液虚于下则小便难。夫阳气盛则熏肤、充身、泽毛，若雾露之溉；阴液充则腠理发泄，润泽皮肤；阴阳俱虚竭，身体则枯澡矣。孤阳上出，故但头汗出，剂颈而还，此因火攻而致阴阳之不和也；腹满微喘，阴气逆于下也；口干咽烂。阳热盛于上也；或不大便，久则谵语，邪气留于中也；甚者至哕，此上中下三焦之气不和，致胃不输转而为逆呃也。夫四肢为诸阳之本，水谷之津液灌溉于四旁，阴阳虚竭则手足躁扰，捻衣摸床；若小便利者，阴阳虽虚竭，而得三焦中胃之调和，故其人可治。愚按通节皆危险之证，重在小便利者，其人可治，所谓阴阳自和者，勿治之，得小便利，必自愈。凌氏曰：此假小便之利，以喻三焦中胃之和，勿专泥于小便可也，仲贤之又每当悟于言外。
　　伤寒脉浮，医以火迫劫之，亡阳，必惊狂，起卧不安者，桂枝去芍药加蜀漆牡蛎龙骨救逆汤主之
　　
　　桂枝去芍药加蜀漆牡蛎龙骨救逆汤方
　　桂枝三两  甘草二两  大枣二十枚  生姜三两  牡蛎熬五两  龙骨四两  蜀漆三两洗去腥
　　上七味，以水一斗二升，先煮蜀漆，减二升，内诸药，取三升，去滓，温服一升。
　　伤寒脉浮，病在太阳之表，以火迫劫则阳气外亡矣，亡阳则神失其养，必惊狂而起卧不安也。用桂枝保助心神；龙骨、牡蛎启水中之生阳；蜀漆乃常山之苗，从阴达阳以清火热；甘草、枣、姜助中焦水谷之精，以生此神；芍药苦泄，故去之。夫太阳合心主之神外浮于肤表，以火迫劫之，此为逆也。用桂枝加蜀漆牡蛎龙骨汤启下焦之生气，助中焦之谷精，以续外亡之阳，故名曰救逆。
　　形作伤寒，其脉不弦紧而弱。弱者必渴，被火者必谵语。弱者发热、句脉浮，句解之当汗出而愈。
　　此形体虚弱而自作寒热，亦不可以火攻也。形作伤寒者，形体自作之寒，非感天之寒邪也，夫正受邪克，其脉则弦，邪正相持，其脉则紧，此非外邪，故脉不弦紧而但弱也；弱为阴虚，故弱者必渴；若被火攻，则火热入胃，神气虚微，必发谵语；夫弱为阴虚，不但于渴而且发热矣，得脉浮而气行于周身之肤表，则解之当自汗出而愈矣。曾氏曰：久病虚弱之人，忽作寒热，发热而渴，即形作伤寒也，医以
　　外感治之，而致败者不可胜数矣。
　　太阳病，以火熏之，不得汗，其人必躁，到经不解，必圊血，名为火邪。
　　太阳病以火熏之，则伤其表阳之气；不得汗，则不得阴液以和之；火伤心主之神，故其人必躁，躁者上伤心主之神，而下动少阴之气也；到经者，成氏谓复到太阳之经，则当汗出而解，若不解则火气内攻，必动其血而下圊矣；此因火致剧，名为火邪。
　　脉浮热甚，反灸之，此为实。实以虚治，因火而动，必咽燥唾血。
　　脉浮热甚，此为邪实于外而反以陷下之法灸之，是实以虚治也。因火而动其血，故必咽燥唾血。高子曰：上文动皮腠之血而下圊，此动下焦之血而上唾，下节动脉中之血而难复，血气流行确有妙义，读者其致思焉。
　　微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。
　　微为虚，数为热，微数之脉则为虚热，故慎不可灸。凡因火为邪则逆于内而必烦，故为烦逆；微数之脉而以火灸之，是徒追其虚而妄逐其实，故充肤热肉之血散于经脉之中而不能外达。盖火气虽微内攻于脉中则有力也，夫既内攻，必致焦骨伤筋而血难复于脉中矣。张氏曰：血脉者，所以利关节，濡筋骨，协火内攻焦伤必致，故云有力。
　　脉浮，宜以汗解，用火灸之，邪无从出，因火而盛，病从腰以下必重而痹，名火逆也。欲自解者，必当先烦，乃有汗而解。何以知之？脉浮，故知汗出解也。
　　成氏曰：脉浮在表，宜以汗解之。医以火灸之，则阴液不施而邪无从出，阳气因火而盛于上，则病从腰以下必重而痹。所以然者，气浮于外而反灸之，则启其身半以下之阳并于上矣，从腰以下阳气虚微，故身重而痹。此因火而致阳气上逆，名火逆也。夫脉浮者，太阳与心主之神气相合而外浮，心主之血液欲化为汗而自解者，必当先烦乃有汗而解。何以治之？以脉浮则知气行于周身之肤表，而血液随之外出，血随气行者也。燕氏曰：此节申明前节脉浮，解之当汗出而愈之义。
　　烧针令其汗，针处被寒，核起而赤者，必发奔豚。气从少腹上冲心者，灸其核上各一壮，与桂枝加桂汤更加桂二两。
　　
　　桂枝加桂汤方
　　桂枝三两  芍药三两  生姜三两  甘草二两  大枣十二枚  牡桂二两合桂枝共五两
　　上六味，以水七升，煮取三升，去滓，温服一升。
　　夫经脉之血气，主于上焦之心神，而本于下焦之肾精者也。烧针令其汗者，取经脉之血液而为汗也；针处被寒核起而赤者，寒薄于外而君火之气应之也；神气外浮，必动其肾气而作奔豚，心肾之气相应也；炙其核上各一壮，以开经脉之闭吸，脉道疏通则神机旋转而邪奔自下矣。与桂枝加桂汤，益心主之神，资中焦之汁，申明加桂者，更加牡桂二两也。
　　火逆，下之，因烧针烦躁者，桂枝甘草龙骨牡蛎汤主之。
　　桂枝甘草龙骨牡蛎汤方
　　桂枝一两甘草二两龙骨二两牡蛎二两熬
　　上四味，以水五升，煮取二升半，去滓，温服八合。
　　火逆者，因火而逆也，逆则阳气上浮。下之则阴气下陷，因加烧针则阴阳水火之气不和。夫太阳不得少阴之气以和之则烦；少阴不得太阳之气以下交则躁。宜桂枝甘草龙骨牡蛎汤，和太阳、少阴心肾相交之血气。
　　太阳伤寒者，加温针，必惊也。
　　太阳伤寒者，寒伤太阳之气也；妄加温针，以取血脉之汗，无故而损，必发惊也，观此则知伤寒病在六气而不涉经脉类。施氏曰：温者，热也，温针者，即燔针（火卒）刺之类也；烧针者，既针而以艾火灼之也，皆为火攻之义。
　　太阳病，当恶寒发热，今自汗出，反不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐之所致也，此为小逆。
　　此下凡四节统论吐之之过，而有邪正虚实之分焉。此节言吐伤中土而脾胃虚寒，一二日乃阳明主气，故吐之则伤胃；三四日乃太阴主气，故吐之则伤脾也。病属太阳当恶寒发热，今自汗出，反不恶寒发热而关上脉细数者，何也？以医吐之过也。夫吐之则津液外亡，中气内虚，是以汗出而关脉细数，关以候中也。夫一二日吐之，则伤阳明胃土之气，故腹中虽饥而口不能食，胃主纳谷故也。三四日吐之，则伤太阴脾土之气。夫胃气虚者，糜粥自养，今不喜糜粥；胃气寒者，饮食宜温，今欲食冷食；夫阳明太阴互相资益，朝食暮吐者，脾不磨而反出，脾主消谷故也，凡此皆以医吐之所致也。本论曰：脉浮大应发汗，医反下之，此为大逆。今但以医吐之，故为小逆。马氏曰：正虚邪陷，胃气孤危，此尚得为小逆乎？此为小逆，诘词也，亦通。金氏曰：本文虽言一二日、三四日。究以二日、四日为主，所谓言不尽意也。
　　太阳病吐之。但太阳病当恶寒。今反不恶寒，不欲近衣，此为吐之内烦也。
　　  此言吐亡津液，而致阳热过盛也。太阳病反不恶寒至不欲近衣，乃阳热盛而阴液消亡；此为吐之内烦者，言吐伤心主之气而烦也。
　　病人脉数，数为热，当消谷引食，而反吐者，此以发汗，令阳气微，膈气虚，脉乃数也。数为客热，不能消谷，以胃中虚冷，故吐也。
　　愚按上两节言医吐之之过，此合下两节言病人自致其吐也。病人脉数为热，热当消谷引食。而反吐者，此以发汗令表阳气微，膈内气虚而脉数，数则为虚矣。故数为客热，非太阳之正气不能消谷也，夫客热内乘，则真阳不足，胃中正气虚冷，故吐也。高子曰：胃中虚冷，得太阳之气而不除中。
　　太阳病，过经十余日，心下温温欲吐，而胸中痛，大便反溏，腹微满，郁郁微烦。先其时，自极吐下者，与调胃承气汤。若不尔者，不可与。但欲呕，胸中痛，微溏者，此非柴胡证，以呕故知极吐下也。
　　此言邪实于胃，宜调胃承气汤；大阳之邪逆于中土，宜柴胡汤；若少阴之气陷于脾土，便溏、腹满，不能合太阳之神机外出者，急当救里，柴胡不中与也。太阳病过经十余日，此太阳之邪又传少阴也，少阴合心主之神机出入，欲出而不能，故温温欲吐也；胸中痛者，合太阳之气欲从胸而出也；气欲外转而大便反溏，腹微满，则少阴之神机逆而不出，故郁郁微烦。夫欲吐而大便溏，亦有胃实之证，审其未至十余日之时，自极欲吐下而为胃实者，与调胃承气汤。不尔者，不可与，慎之也。但此欲呕、胸中痛、微溏三者，乃少阴之邪陷于脾土，此非柴胡证，救里可也。以呕故知极吐下也。言亦非承气证，不过以呕故审知其极欲吐下否也。愚按不尔者，不可与，则承气汤亡矣；又云以呕故知极吐下，言但以呕之故而自极吐下，又亡矣，学者所当意会者也。
　　太阳病六七日，表证仍在，脉微而沉，反不结胸，其人发狂者，以热在下焦，少腹当（革更）满，小便自利者，下血乃愈。所以然者，以太阳随经，瘀热在里故也。抵当汤主之。
　　
　　
　　抵当汤方
　　水蛭熬  虻虫去翅足熬各三十个  大黄三两酒洗  桃仁三十个
　　上四味，以水五升，煮取三升，去滓，温服一升，不下再服。
　　此下凡四节，皆以小便而验血证也。夫大阳之气循经而下通于胞中，太阳经脉起于目内眦，从巅下项，挟脊，抵腰，入循（上旅下月）而内络膀胱，是以病在上则头痛，其次则项背强几几，循俞内入则合阳明，循经下入则结于胞中而为下血证矣。太阳病六七日环运已周，又当来复于太阳，表证仍在者，太阳之气运行于外内，而病气仍在表也；脉微而沉者，太阳之气随经脉而沉以内薄也；夫太阳之气从胸出入，今反不结胸者，循背下入而不从于胸胁也；其人发狂者，阳热之气薄于血室，阴不胜其阳则脉流薄疾，并乃狂非若如狂之在气分也；以热在下焦，小腹当有形之（革更）满，盖血瘀则（革更），气结则满，非若无形之急结也；小便自利者，不在气分而归于血分矣，下血乃愈。所以然者，以太阳随经，瘀热在里故也。抵当汤主之，虻虫、水蛭皆吮血之虫，一飞一潜，潜者下行在里之瘀，飞者上承随经之热，配桃仁以破瘀，大黄以行血。名曰抵当汤者，谓抵当随经之热，而使之下泄也。高子曰：太阳表邪循背下入，则为抵当汤证，而属有形；从胸下入，则为桃仁承气汤证，而属无形。曰抵当，曰承气，则有形、无形，气分、血分从可识矣。
　　太阳病，身黄脉沉结、少腹（革更），小便不利者，为无血也；小便自利，其人如狂者，血证谛也，抵当汤主之。
　　此言太阳之气，从中土而通于胞中也。太阳病，身黄者，病太阳而见中土之色也；脉沉结者，太阳病气随经脉而沉结于内；少腹（革更）者，由地中而下通于泉下也，此气结于中土，循中土而下及于少腹，若小便不利者，此为气结，未涉于血，为无血也。小便自利，其人如狂者，气分之热归于血分，血证谛也，抵当汤主之。谛，审也。加一谛字者，言从中土而结于少腹，是循胸膈之气分，而下不循脊背之经（上旅下月）而下，故如狂而不发狂，必审知其热归血分，方主抵当汤。
　　伤寒有热，少腹满，应小便不利；今反利者，为有血也，当下之，不可余药，宜抵当丸。
　　
　　
　　抵当丸方
　　虻虫去翅足  水蛭熬各二十个  桃仁二十五个  大黄三两
　　上四味，捣分为四丸，以水一升，煮一丸，取七合服之，（日卒）时，当下血；若不下者，更服。
　　伤寒有热，邪在内也；少腹满者，瘀在里也；此热在气分而及于少腹，应小便不利。今反利者，气分之热已归于血分矣；当下之，不可余药，宜抵当丸，谓伤寒之热尽归于胞中，故用丸以清胞中之血；无胞外之余热，故不可余药；丸缓，故至（日卒）时当下。夫热结膀胱，必小便利而后为有血者，何也？盖膀胱者，乃胞之室，胞中有血，膀胱无血，小便不利者，热结膀胱也。小便利，则膀胱气分之邪，散入于胞中之血分，故必下血乃愈，盖膀胱通小便，胞中又通大便矣。
　　太阳病，小便利者，以饮水多，心下必悸。小便少者，必苦里急也。
　　此言小便利、不利之不同于血证也。太阳病，小便利者，有以饮水多，夫饮水多，心下必悸矣。小便不利而少者，有以气不化，气不化必苦里急也，其不同于血证者如此。卢氏曰：以饮水多而小便利，非血证谛而小便利也，故结此以别之。
　　问曰：病有结胸，有脏结，其状何如？答曰：按之痛，寸脉浮，关脉沉，名曰结胸也。
　　自此以下凡十节，论太阳之结胸不同于少阴之脏结痞气，阳气受病而为大陷胸汤之证也。结胸者，病发于太阳而结于胸也；脏结者，病发于少阴而结于脏也。病气结于胸肠之有形，而太阳之正气反格于外而不能入，故按之痛；太阳之气主高表，故寸脉浮；邪结于胸。故关脉沉，名曰结胸也。张氏曰：邪结于胸，太阳正气不能内入，则为结胸；太阳正气内结，病邪拒于胸膈而正气不能外出，亦为结胸。然邪结于胸者，可下；太阳正气结于胸者，不可下，观下结胸证，其脉浮大，结胸证悉具两节而义可知矣。愚按自此以下凡三十九节，统论痞结之证。夫结者，结胸、脏结是也；痞者，痞气是也。然结胸有在气、在经之不同，在气则为大结胸，在经则为小结胸。脏结有在心下，胁下之各异，在心下则为痞，在胁下则为三阴脏结之死证。夫大小结胸，痞气、脏结俱有死有生，今大结胸言死证，而小结胸不言脏结言死证，而痞气不言，其中各宜体会章法。气脉自病有结胸、有脏结始，直至胁下素有痞，此名脏结终，其中在气、在经、在上、在下、阴阳、生死，内外证治，井井有条，学者玩索而有得焉。则终身取之而其义无穷矣。
　　何为脏结？答曰：如结胸状，饮食如故，时时下利，寸脉浮，关脉小细沉紧，名曰脏结。舌上白苔滑者，难治。
　　此言脏结，状如结胸，而有少阴、太阳之别也。如结胸状者，少阴之神机格于外而不能入，亦于太阳结胸之状；然病气不结于胸膈之有形，故饮食如故；时时下利者，病邪陷于阴也；寸脉浮者，神气浮于外也；关脉小细沉紧者，少阴阴气盛，故脉小细，君火之气陷于阴故沉紧也；此病发于阴，故名曰脏结。舌上白苔滑者，神气格于外，而心气虚寒不得阳热之化也，故为难治。
　　脏结无阳证，不往来寒热，其人反静，舌上苔滑者，不可攻也。
　　此承上文脏结而言少阴君火主气有阳热之证，少阴标阴本热而外合太阳，有往来之寒热。今脏结无阳证，不往来寒热，故其人反静，意谓病无君火本热之阳，而反见阴寒宁静之象。舌上苔滑者，心火之气已虚，故不可攻也。潘氏曰：按文义，若脏结有阳证，亦属可攻。
　　病发于阳而反下之，热入，因作结胸；病发于阴而反下之，因作痞也。所以成结胸者，以下之太早故也。结胸者项亦强如柔痉状。下之则和宜大陷胸丸。方见注内
　　上文言病少阴而不得阳热之气，则为脏结；此言病少阴而上承君火之阳，则下之成痞，痞与脏结咸发于阴，而又有阴阳、上下之殊，不但不同于结胸也。病发于阳者，发于太阳也，太阳主表，宜从汗解，而反下之，则胃中空虚，热邪内入而结于胸膈之阳分，因作结胸。病发于阴者，发于少阴也，少阴上火下水而主神机出入，治当助其君火之阳而反下之，则邪入于胸隔之阴分，因作痞也。夫未论痞，先论结胸其所以成结胸者，以下之太早故也。夫脏结状如结胸，而结胸之状何如？结胸者，项亦强如柔痉状，所以然者，太阳之气运行于肤表，气结于胸则通体之气机不转，是以项亦强如柔痉之几几然。故下之则和，宜大陷胸丸。芒硝、大黄上承太阳之邪热以下行，葶苈、杏仁和肺气以解太阳之气结，盖太阳之气主通体之皮毛，肺主气而主皮毛也。甘遂气味苦寒，主破坚积，利水道，太阳气结则水道不利，水道行则气结亦解矣。用丸者，九缓留中，解胸内之邪结，疏太阳之表气，故不第曰下之，而曰下之则和者，缓下也，若用汤则必一鼓而下矣。
　　结胸证，其脉浮大者，不可下，下之则死。
　　合下两节言太阳正气内结，不能外出而非邪结也。夫太阳之气生于下焦，从中膈而外出于肤表。结胸证者，言太阳之气结于中也；其脉浮大者，太阳之气虚于内而浮大于外也；下之则太阳根气益虚，不与表阳相接，外内离脱，故死也。张氏曰：治邪结易，治正结难。今之患结胸而死者，皆正结也。
　　结胸证悉具，烦躁者，亦死。
　　此亦申明太阳之气生于下焦，上合心主之神以外浮。结胸证悉具者，在外之如柔痉状，在内之膈内拒痛，外内之证悉具也；烦躁者，上下之阴阳不相交济也。故上节外内相离者死，此上下不交者亦死。夫太阳正气流行，环转不息，一息不通则生化灭，一丝不续则穹壤判，是以太阳之气结于中，不同邪结胸中之结胸，医者所当简别者也。
　　太阳病，脉浮而动数，浮则为风，数则为热，动则为痛。数则为虚，头痛发热，微盗汗出而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊浓，阳气内陷，心下因（革更），则为结胸，大陷胸汤主之。若不结胸，但头汗出，余处无汗，剂颈而还，小便不利，身必发黄。
　　
　　
　　大陷胸汤方
　　大黄六两  芒硝一升  甘遂一钱匕
　　上三味，以水六升，先煮大黄，取二升，去滓，内芒硝，煮一两沸，内甘遂末，温服一升，得快利，止后服。
　　合下四节皆为大陷胸汤之证，而有风结、寒结、水结、澡结之不同。此节言风中太阳之表气，医反下之而成结胸也。浮则为风，风邪在表也，数则为热，风乃阳邪，与太阳之气合而为热也。经云：气伤痛。风伤太阳之气，故脉动，而动则为痛。夫邪之所凑，其正必虚，风寒太阳而为热，则正气虚微，故数则为虚。头痛发热，病在表也；表气虚，故微盗汗出；夫汗出则毛腠疏通，而反恶寒，此表未解也。医反下之，则邪正之气并陷于内，故动数之脉，变为迟矣；下之则邪逆于内，故膈内拒痛而胃中空虚；客邪乘虚动膈，故短气躁烦。盖膈之上心肺也，膈之下肝肾也，呼出心与肺，吸入肝与肾，邪结于中，则呼吸不利，故短气，上下水火不交，故躁烦也。邪留于中，故心中懊侬，阳气内陷，故心下因（革更），则为结胸，大陷胸汤主之。此邪结于内，故用芒硝、大黄、甘遂以破邪，使结邪一鼓而下，不必破气达表之葶苈、杏仁。夫风乃阳动之邪，即陷于胸而有不结者，若不结胸则下陷于中土。但头汗出者，太阳之气不能从枢胁以出表，惟从中土而上逆也，故余处无汗，剂颈而还，中土滞而水道不行，是以小便不利，小便不利则湿热相（上四下音），身必发黄。治当利其小便也。
　　伤寒六七日，结胸热实，脉沉而紧，心下痛，按之石（革更）者，大陷胸汤主之。
　　此节言寒邪入结于胸膈，不因下而成结胸者，亦大陷胸汤之所主也。伤寒六七日，太阳之气当来复于外，今结胸而热实，乃寒邪之热入结于内，故脉沉而紧，邪气内实，故心下痛而按之石（革更）也，大陷胸汤主之。
　　伤寒十余日，热结在里，复往来寒热者，与大柴胡汤。但结胸无大热者，此为水结在胸胁也，但头微汗出者，大陷胸汤主之。
　　此节言水邪结于胸胁，亦不因下而成结胸者也。伤寒十余日，当少阴主气之期；少阴不能合心主之神气以外出，则热结在里；少阴合太阳之气仍欲外转，故复往来寒热者，与大柴胡汤以清少阴之结，以达太阳之气。如但结胸无大热者，此少阴之气陷于内，而太阳膀胱水气亦不能从胸胁而运行于肤表，此水结在胸胁也。夫既结于胸胁，但头微汗出者，此气机尽逆于内，而湿邪上蒸，无从枢转于外，大陷胸汤主之。水气泄于下，则正气出于上，而旋转不难矣。
　　太阳病，重发汗，而复下之，不大便五六日，舌上澡而渴，日晡所小有潮热，从心下至少腹，（革更）满而痛，不可近者，大陷胸汤主之。重平声
　　此节言津液内竭而为太阳燥结之证也，上文以气结而致水结，此因津液竭而致气结，以徵水随气行，气随水转之义。太阳病，重发汗，而复下之，过亡其津液矣；不大便五六日，燥结在下也；舌上燥而渴，燥结在上也；阳明之上，燥气主之，日晡所小有潮热，微见阳明之气化也；从心下至少腹（革更）满而痛，下之而邪结于内也；（革更）痛而手不可近，乃太阳表气之不和。夫太阳之气主通体之皮毛，非阳明承气之燥结，故主大陷胸汤。以行（革更）满而达太阳之气，则液随气转矣。张氏曰：全在痛不可近四字。以证太阳结胸。
　　小结胸病，正在心下，按之则痛，脉浮滑者，小陷胸汤主之。
　　
　　
　　小陷胸汤方
　　黄连一两  半夏半斤  括蒌实大者一枚
　　上三味，以水六升，先煮括蒌，取三升，去滓，内诸药，煎取二升，去滓，分温三服。
　　自此以下凡十三节，皆论经脉结邪，或涉心主络脉、或干厥阴血分、或病少阴心气，皆为小结胸证与大结胸之在气分而从胸膈出入者稍异也。小结胸者，太阳之气合心主之神结于络脉之中；故正在心下，按之则痛者，按而始痛，经脉结邪也；脉浮滑者，浮乃太阳心主之气，滑乃经气交结之邪，小陷胸汤主之。用黄连以泻心下之热，半夏达阳明之气而解胸结，括蒌实清络脉之邪，从上而下。夫行气分之结，故曰大；行血分之结，故曰小也。
　　太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。
　　合下两节论小结胸之有碍于开合枢也，此节言太阳表邪内陷，不能从开而出者，只可从乎内解也。太阳病二三日，当阳明少阳主气之期；不能卧者，太阳之主开也；但欲起者，少阳之主枢也；心下必结者，阳明之主合也，以太阳之病而干少阳、阳明之气；脉微弱者，此本有太阳之寒分而阳明、少阳之气未盛也。夫病未反本，治当从本，今反下之，病者必利，若利止，则邪不下陷，必结于胸，此亦病发于阳而反下之，因作结胸之意。未止者，四日复下之，四日乃大阴主气之期，脾家实不能合太阳之开而外出，则腐秽当下，此为挟太阳之表邪，而作协热利也。
　　太阳病下之，其脉促，不结胸者，此为欲解也，脉浮者，必结胸；脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。
　　此承上文下之而言或结胸、或不结胸，以脉证而验三阴三阳之开合枢也。太阳病下之者，承上文而言也；其脉促，则太阳阳气在表，不与里阴相接；虽下之而不结胸者，太阳表气无亏，此为欲解也。脉浮者，太阳表阳合心主之神气以外浮，不能从胸膈内入，故必结胸，不但以脉而徵太阳经脉之结胸，并可以脉而徵三阴三阳之开合枢矣。脉紧者，必咽痛，以邪正相持之脉，而见少阴咽痛之证；脉弦者，必两胁拘急，以内减之脉，而见少阳两胁之证，夫少阴少阳主枢，病则不能枢转矣；脉细数者，头痛未止，以里虚风胜之脉，而见厥阴头痛之证；脉沉紧者，必欲呕，以阴阳内抟之脉，而见阳明欲呕之证，夫厥阴阳明主合，病则有碍于合矣；脉沉滑者，协热利，言太阴脾土实而协阳热下利也；脉浮滑者，必下血，言太阳随经瘀热，外邪内陷而下血也，夫太阴太阳主开病，则有愆于开矣。盖胸乃心主之宫城，而三阴三阳之脉皆主于心，小结胸病正在心下，故经脉为病，咸为小结胸证也。
　　病在阳应以汗解之反以冷水（水巽）之，若灌之，其热被却，不得去，弥更益烦，肉上粟起，意欲饮水，反不渴者，服文蛤散。若不差者，与五苓散。寒实结胸，无热证者，与三物小陷胸汤，白散亦可服。
</div>
    <div class="pagination">
<a href="伤寒论集注_page6.html">上一页</a><span>...</span><a href="伤寒论集注_page2.html">2</a><a href="伤寒论集注_page3.html">3</a><a href="伤寒论集注_page4.html">4</a><a href="伤寒论集注_page5.html">5</a><a href="伤寒论集注_page6.html">6</a><span class="current-page">7</span><a href="伤寒论集注_page8.html">8</a><a href="伤寒论集注_page9.html">9</a><a href="伤寒论集注_page10.html">10</a><a href="伤寒论集注_page11.html">11</a><a href="伤寒论集注_page12.html">12</a><span>...</span><a href="伤寒论集注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
