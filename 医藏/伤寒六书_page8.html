<!DOCTYPE html>
<html>
<head>
    <meta charset="UTF-8">
    <title>伤寒六书 - 第 8 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒六书 - 第 8 页/共 31 页</h1>
    <div class="content">　　气逆

　　气逆者，气自腹中时逆上冲也。因太阳病下之，表邪乘虚传里，里不受邪，则气逆上行而邪在表也，当汗之，桂枝汤；不上冲者，勿与之。厥阴客热上冲，此热在里而气上也，大柴胡汤下之。

　　病缓虚羸少气，气逆上冲欲吐者，竹叶石膏汤。有动气，因发汗而气上，李根汤。二者皆正气虚而邪气逆也。

　　伤寒家秘的本卷之二

　　短气

　　短气者，呼吸不相接续也。大抵心腹胀满而短气者，邪在里而为实，宜下之，承气汤。心腹濡满而短气者，邪在表而为虚也，宜解之，桂枝汤。食少饮多，水停心下，短气者，小半夏汤。风湿相搏，汗出短气，小便不利，恶风不欲去衣，邪气在表，甘草附子汤。太阳证，误下之，短气，懊 烦躁，为结胸者，大陷胸汤治也。

　　伤寒家秘的本卷之二

　　口干

　　口干者，邪热聚胃，消耗津液，故少阴证，口燥咽干，急下之。口干漱水不欲咽者，若见表证，鼻衄，为邪热在经。缘阳明血气俱多，经中热甚，迫血妄行，犀角地黄汤。口干，身大热，背恶寒者，人参白虎汤。若无表证，加之胸腹满，如狂者，又为蓄血证，桃仁承气汤。少阳口干，小柴胡和之也。

　　伤寒家秘的本卷之二

　　渴

　　渴者，里有热也，津液为热所耗。伤寒传至厥阴为消渴者，谓饮水多而小便少，乃热能消水也。

　　脉浮而渴，属太阳，小青龙去半夏，加天花粉。有汗而渴，属阳明，人参白虎汤；便实者，宜当下之。脉沉而渴，属少阴，大承气汤。至于厥阴，又热之极矣，俱当下之无疑矣。太阳无汗喜渴，忌白虎，宜小柴胡汤。阳明汗多而渴，戒五苓，宜竹叶石膏汤。先呕后渴，此为欲解，当与水解。先渴后呕，为水停心下，赤茯苓汤。小便不利而渴，五苓散。发黄头汗出，小水不利而渴者，茵陈五苓散。中暑脉虚，身热而渴者，白虎汤为要也。

　　伤寒家秘的本卷之二

　　胸胁满

　　胸满者，膈间气塞满闷也，非心下满。胁满者，胁肋下胀满也，非腹中满。盖表邪传里，必先胸以至心腹入胃，是以胸满多带表证，宜微汗。惟胁满多带半表半里，小柴胡加枳、桔和之。胸中痰实者，涌之。如胸中结实，燥渴，大便秘者，下之，大陷胸汤可也。

　　伤寒家秘的本卷之二

　　结胸

　　结胸者，盖太阳证，自汗，当服桂枝汤而误用承气下之而成结胸。不按自痛，连脐腹边，手不可近者，大结胸，大陷胸汤。按之方痛，心下硬，小结胸，小陷胸汤。懊 烦渴，心下痛者，热结胸，少与大陷胸汤。懊 满闷，身无热者，寒结胸，三物白汤。心下怔怔，头汗出，无大热，为水结胸，小半夏茯苓汤。若未经下者，非结胸也，属半表半里证，宜小柴胡枳、桔以和之。已经下者，为结胸也。结胸，脉浮大者，未可下，犹带表证。若结胸证，烦躁悉具者，必死矣。

　　伤寒家秘的本卷之二

　　痞

　　痞者，因太阳证当服麻黄汤而误用承气下之，而成痞满。此因虚邪留滞，若欲下之，必待表证罢而后可，宜小柴胡加枳桔汤。若恶寒汗出，痞满者，附子泻心汤。服后小便不利者，五苓散。表未解，心下妨闷者，曰支结，柴胡桂枝汤。表未解而数下之，遂协热而利，心下痞硬，为表里俱病，桂枝人参汤为当也。

　　伤寒家秘的本卷之二

　　腹满

　　腹满者，邪入太阴脾土也。当痛，为里实，须下之，承气汤；时减者，为里虚，当温之，理中汤。若表解内不消，非大满，犹生寒热，亦未可下，是邪全未入腑。若大满大实，坚有燥屎，虽日数少，亦当下之，谓邪已入腑也。太阳证，误下，因时腹满而痛，桂枝加芍药汤；痛甚者，桂枝加大黄汤。阳明病，发热腹满，微喘口干，不大便，小柴胡汤；哕而小便难，加茯苓。

　　三阳合病，腹满，身重难转侧，谵语，口中不仁，小柴胡汤。太阴腹满，吐，食不下，枳实理中汤。

　　少阴咽干腹满，不大便，急下之，大承气汤。下利腹满，身痛，先温其里，四逆汤，后解其表，桂枝汤。汗后腹满，当温，浓朴半夏生姜人参汤。吐后腹满，少与调胃承气汤。下后腹满，栀子豉汤。

　　腹满大抵阳热为邪，则腹满而咽干。阴寒为邪，则腹满而吐利，食不下。若曾经吐、汗、下后腹满者，治各不同也。

　　伤寒家秘的本卷之二

　　腹痛

　　腹痛者，缘邪气与正气相搏，则为腹痛。如阳邪传里而痛者，其痛不常，当以辛温之剂和之，小建中汤。阴寒在内而腹痛者，则痛无休时，尝欲作利也，以热剂温之，附子理中汤。有燥屎宿食而痛者，则烦而不大便，腹满而硬痛也，大承气下之。少阴下利清谷，脉欲绝，腹痛者，通脉四逆汤；兼小便不利者，真武汤。实痛而关脉实者，桂枝大黄汤。经云诸痛为实，则痛随利减之法也。

　　伤寒家秘的本卷之二

　　小腹满

　　小腹满者，脐下满也。若胸满，心下满，腹中满，皆为邪气而非物。今小腹满，则为有物而非气。若小便利者，则为蓄血之形。小便不利，此乃溺涩之证。渗利之剂，宜分两途。太阳病不解，热结膀胱，其人如狂，小腹急满结痛者，桃仁承气汤，下尽黑物则愈。太阴身黄，脉沉，小腹满，小水不利者，五苓散利之，小便清白为愈。病患素有痞气，连在脐旁，痛引入阴筋者，名脏结，死也。

　　伤寒家秘的本卷之二

　　呕吐

　　呕者，声物俱有而旋出。吐者，无声有物而顿出。有声无物，为干呕也。较之轻重，则呕甚于吐矣。盖表邪传里，里气上逆，则为呕也。大抵邪在半表半里，则多呕，及里热而呕者，俱用小柴胡汤。故经云：呕多，虽有阳明证，不可攻，攻之为逆。若太阳少阳合病而呕者，黄芩加半夏汤。太阳阳明合病，当自利，若不利而呕者，葛根半夏汤。三阳发热而呕，俱用小柴胡汤。先呕后渴，此为欲解，当与水解。先渴后呕，为水停心下，赤茯苓汤。若阳明证，发热汗出，心烦痞硬，下利呕吐，大柴胡汤。若胃冷，脉沉迟，不食，小便利者，半夏理中汤加姜汁。利而见厥逆者，难治，以其虚寒之甚也。

　　伤寒家秘的本卷之二

　　干呕

　　干呕者，空呕而无物出也。大抵热在胃脘，与谷气并，热气上熏，心下痞结，则有此证。太阳汗出干呕，桂枝汤，主自汗也。少阴下利干呕，姜附汤，主下利也。厥阴吐涎沫干呕，吴茱萸汤，主涎沫也。邪去呕自止。又有水气二证：太阳表不解，心下有水气，身热干呕者，微喘或自利，小青龙汤；不发热只恶寒，胁痛，咳而利，干呕者，亦水气也，十枣汤。膈上有寒饮，干呕者，属少阴，四逆汤也。

　　伤寒家秘的本卷之二

　　哕

　　哕即干呕之甚者，非比干呕，则有声浊恶而长，皆有声而无物也。盖因胃气本虚，因汗下太过，或恣饮冷水，水寒相搏，虚逆而成也。又有热气拥郁，上下不得通而哕者，轻则和解疏利，重则温散。哕而腹满，大便不利，先用半夏生姜汤，次用小承气；小便不利者，猪苓汤。哕不止者，干姜橘皮汤。温病有热，暴饮冷水作哕，茅根干葛汤。哕家，若不尿而哕者，则病笃矣。

　　伤寒家秘的本卷之二

　　咳逆

　　咳逆者，俗谓吃忒是也，才发声于咽喉则遽止，轧然连续数声，然而短促不长，古谓之哕，非也。哕与干呕无异，但其声浊恶而长，比之吃忒，大有径庭矣。若将吃忒紊为哕与咳逆，误人多矣。

　　若便实，脉本有力者，少与承气汤微利之。因当下失下，热气入胸干肺故耳。若便软，脉来无力，泻心汤。因胃气而冲逆故耳。

　　脉微者，难也。

　　伤寒家秘的本卷之二

　　下利

</div>
    <div class="pagination">
<a href="伤寒六书_page7.html">上一页</a><span>...</span><a href="伤寒六书_page3.html">3</a><a href="伤寒六书_page4.html">4</a><a href="伤寒六书_page5.html">5</a><a href="伤寒六书_page6.html">6</a><a href="伤寒六书_page7.html">7</a><span class="current-page">8</span><a href="伤寒六书_page9.html">9</a><a href="伤寒六书_page10.html">10</a><a href="伤寒六书_page11.html">11</a><a href="伤寒六书_page12.html">12</a><a href="伤寒六书_page13.html">13</a><span>...</span><a href="伤寒六书_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
