<!DOCTYPE html>
<html>
<head>
    <meta charset="UTF-8">
    <title>寿世保元 - 第 131 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 131 页/共 201 页</h1>
    <div class="content">　　虎胫骨（酥炙二两） 白茯苓（去皮切片乳汁浸晒干再浸再晒三次三两） 败龟板（酥炙二两）

　　淮山药（四两） 山茱萸（酒蒸去核四两） 牡丹皮（去骨三两） 天门冬（去心皮三两） 泽泻（去毛二两） 当归（酒洗四两） 甘枸杞子（四两） 补骨脂（盐水洗微炒二两）

　　上忌铁器。为细末。用紫河车一具。此乃混沌皮也。又名混元衣。取首男胎者佳。此乃初结之真气也。先用米泔水浸洗。再入长流水浸一刻。以取生气。取回。入碗内。放砂锅内蒸一日。极烂如糊。取出。先倾自然汁在药末内。略和匀。此天元真气汁也。将河车放石臼内杵如泥。却将药末汁。同杵匀为丸。如干。加些炼蜜。杵匀为丸。如梧子大。每服三钱。空心。温酒送下。忌三白。

　　续嗣壮元丹

　　 种子方。

　　嫩鹿茸（酥炙一两） 真沉香（一两） 肉苁蓉（酒洗去甲一两） 天门冬（去心一两） 麦门冬（去心一两） 甘枸杞子（一两） 参（一两） 熟地黄（一两酒蒸） 巴戟（去心一两） 山药（四两） 柏子仁（去壳四两） 白茯苓（去皮一两） 五味（一两） 当归（酒洗一两） 山茱萸（酒蒸去核一两） 川杜仲（酒炒一两） 牛膝（去芦酒洗一两） 小茴香（盐炒一两） 破故纸（炒一两）何首乌（米泔浸一两） 石菖蒲（去毛一两） 朱砂（五钱） 菟丝子（陈酒洗令净炒干捣成饼晒干为末一两） 鳖甲（酥炙一两）

　　上为细末。酒打面为丸。如梧子大。每服四十丸。空心盐姜汤下。临卧再进一服。忌烧酒胡椒干姜煎炒之物。专治虚损。阳事不举。少弱多情痼冷。心肾不交。难成子嗣。遗精白浊。

　　五劳七伤。一切亏损之疾。无不应验。

　　鲁府遇仙传种子药酒方

　　白茯苓（去皮净一斤） 大红枣（煮去皮复选肉半斤） 胡桃肉（去壳泡去粗皮六两） 白蜂蜜（内） 绵黄 （蜜炙） 人参 白术（去芦） 当归 川芎 白芍（炒） 生地黄 熟地黄 小茴覆盆子 陈皮 沉香 木香 甘枸杞子 官桂 砂仁 甘草 乳香 没药 北五味子上为细末。共入蜜坛内和匀。竹箬封口。面外固。入锅内。大柴火煮二炷香。取出。埋于土中三日。去火毒。每日早午晚三时。男女各饮数杯。勿使大醉。安魂定魄。改易容颜。添髓驻精。补虚益气。滋阴降火。保元调经。壮筋骨。润肌肤。目视有光。心力无倦。行步如飞寒暑不侵。能除百病。交媾而后生子也。

　　一治妇人子宫虚冷。带下白淫。面色痿黄。四肢酸痛。倦怠无力。饮食减少。经脉不调面无颜色。肚腹时痛。久无子息。服药更宜戒气恼。更忌生冷。其效如神。

　　艾附暖宫丸

　　香附米（醋浸六两） 艾叶（三两） 当归（酒浸三两） 川芎（二两） 白芍（酒炒二两） 怀生地（酒蒸黑一两） 黄 （蜜炙三两） 吴茱萸（三两） 官桂（五钱） 川续断（一两半）

　　上为细末。醋糊为丸。如梧子大。每服五十丸。空心。淡盐汤下。

　　一论妇人气盛于血。变生诸症。所以无子。寻常头晕膈满怔忡。皆宜服。

　　抑气散

　　香附米（童便浸四两） 白茯神（去皮木一两半） 陈皮（去白二两） 甘草（炙一两） 上为末。每服二钱。空心。滚水送下。

　　卷七

　　妊娠

　　经云。阴搏阳别。谓之有子。是气血调和。阳施阴化也。诊其手少阴脉动甚者。妊子也少阴心脉也。心主血脉。又云。肾名胞门子户。尺中肾脉也。尺中之脉。按之不绝者。妊娠之脉也。三部浮沉正等。按之无断绝者。有娠也。又左手沉实为男。右手浮大为女。左右俱沉实。生二男。左右俱浮大。生二女。又尺脉左偏大为男。右偏大为女。左右俱大产二子。又左右两尺脉皆浮。为产二男。不尔女作男生。俱沉为产二女。不尔男作女生。又左手尺脉浮大者男。右手尺脉沉细者女。又得太阴脉为男。得太阳脉为女。太阴脉沉。太阳脉浮。欲知男女。背面行。夫自后呼之左回首是男。左回首是女。又看上阃时。夫从后急呼之。左回首是男。右回首是女。妇人妊娠左首乳房有核。是男。右首乳房有核。是女。

　　妊娠一月。名曰始形。饮食精熟。酸美受御。宜食大麦。毋食腥辛之物。是谓才贞。足厥阴养之。足厥阴者。肝之脉也。肝主血。一月之时。血流涩如不出。故足厥阴养之。足厥阴穴右足大指歧间白肉际处。

　　妊娠二月。名曰始膏。毋食腥辛之物居必静处。男子勿劳。百节皆痛。是谓始藏也。足少阳养之。足少阳者。胆之脉也。主于精。二月之时。儿精成于胞里。故足少阳养之。足少阳穴在足小指间本节后跗骨上一寸陷中者是。

　　妊娠三月始胎。当此之时。血不流。形像始化。手心主养之。手心主者。脉中精神。内属于心。无悲哀思虑惊动。手心主穴在掌后横纹是。诊其妊娠脉滑疾。重以手按之散者。胎已三月也。

　　妊娠四月之时。始受水精。以成血脉。其实宜稻粳。其羹宜鱼雁。是谓盛荣。以通耳目而行经络。洗浴远避寒暑。是手少阳养之。手少阳者。三焦之脉也。内属于腑。四月之时。儿六腑顺成。故手少阳养之。手少阳穴。在手小指间。本节后二寸是也。诊其妊娠四月。欲知男女。左脉疾为男。右脉疾为女。左右俱疾为生二女。当此之时。慎勿泻之。必致产后之殃何谓也。是手少阳三焦之脉。内属于三焦。静形体。和心志。节饮食。

　　妊娠五月。始受火精。以成其气。卧必晏起。洗浣衣服。深其屋室。浓其衣裳。朝吸天光。

　　以避寒殃。其食宜稻麦。其羹宜牛羊。和以茱萸。调以五味。是谓养气。以定五脏者也。一本云。宜食鱼鳖。足太阴养之。足太阴脾之脉主四季。五月之时。儿四肢皆成。故足太阴养之。足太阴穴在足内踝上三寸也。诊其妊娠脉。重手按之不散。但疾不滑者。五月也。又其脉数者。必血怀。脉紧者必胞阻。脉迟者必腹满喘。脉浮者必水怀为肿。

　　妊娠六月。始受金精。以成其筋。欲微劳。无得静处。出游于野。数观走犬。及视走马。宜食惊鸟猛兽之肉。是谓变腠膂筋。以养其爪。以牢其背膂。足阳明养之。足阳明胃之脉。

　　主其口目。六月之时。儿口目皆成。故足阳明养之。足阳明穴在太冲上二寸者是也。

　　妊娠七月。始受木精以成体。劳躬摇支。无使定止。动作屈伸。居处必燥。饮食避寒。

　　常宜食稻粳。以密腠理。是谓养骨牢齿者也。手太阴养之。手太阴肺脉主皮毛。七月之时。儿皮毛已成。故手太阴养之。手太阴穴。在手大指本节后。白肉际陷中。诊其妊娠七月。脉实大牢强者生。沉细者死。怀躯七月而不可知。时时衄而转筋者。此为躯衄。时嚏而动者非躯也怀躯七月。暴下斗余水。其胎必损而堕。此非时孤浆陨下故也。

　　妊娠八月。始受土精。以成肤革。和心静息。无使气极。是谓密腠理而光泽颜色。手阳明养之。手阳明者大肠脉。大肠主九窍。八月之时。儿九窍皆成。故手阳明养之。手阳明穴。

　　在大指本节后。宛宛中是。诊其妊娠八月。脉实大牢强弦紧者生。沉细者死。

　　妊娠九月。以受石精。以成皮毛。六腑百节。莫不毕备。饮醴食甘。缓带自持而待之。

　　时谓养毛发。多才力。足少阴养之。足少阴者肾之脉。肾主续缕。九月之时。儿脉续缕皆成。故足少阴养之。足少阴穴在足内踝后。微近下前动脉是也。妊娠十月。五脏俱备。六腑齐通。

　　纳天地于丹田。故使关节人神咸备。然可预修滑胎方法也。

　　一论妇人经水不行。已经三月者。尺脉不止。则是胎也。

　　验胎散

　　川芎为末。每服一钱。空心艾叶煎汤调下。觉腹内微动。则有胎也。若服后一日不动。

　　非胎。必是经闭。

　　一治妇人经水过月不来。难明有无胎孕。

　　艾醋汤

　　用好醋炒艾。服半盏后。腹中翻大痛。是有孕。不为痛。是无孕。

　　一论妇人经水不行。身无病似病。脉滑大而六脉俱匀。乃是孕妇之脉也。精神如故。恶闻食气或但嗜一物。或大吐。或时吐清水。此名恶阻。切勿作病寒治之。宜服此药。如觉恶心呕吐。加丁香、生姜煎。

　　保生汤

　　人参（二钱） 白术（五钱） 橘红（五钱） 香附子（五钱） 乌药（五钱） 甘草（一钱）

　　每锉一两。水一盏半。生姜五片。水煎五分。去渣。温服。不拘时候。或为末。姜汤调亦可。

　　一论恶阻。谓妇人有孕。恶心阻其饮食也。宜服

　　养胃汤

　　当归（酒洗） 白芍（酒炒） 白术（去芦炒） 白茯苓（去皮） 陈皮 藿香 砂仁 神曲（炒） 半夏（汤泡透切片用杏仁炒过不伤胎气） 香附（炒各等分） 甘草（减半）

　　上锉生姜三片。枣二枚。

</div>
    <div class="pagination">
<a href="寿世保元_page130.html">上一页</a><span>...</span><a href="寿世保元_page126.html">126</a><a href="寿世保元_page127.html">127</a><a href="寿世保元_page128.html">128</a><a href="寿世保元_page129.html">129</a><a href="寿世保元_page130.html">130</a><span class="current-page">131</span><a href="寿世保元_page132.html">132</a><a href="寿世保元_page133.html">133</a><a href="寿世保元_page134.html">134</a><a href="寿世保元_page135.html">135</a><a href="寿世保元_page136.html">136</a><span>...</span><a href="寿世保元_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
