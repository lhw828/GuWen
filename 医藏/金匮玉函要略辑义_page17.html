<!DOCTYPE html>
<html>
<head>
    <meta charset="UTF-8">
    <title>金匮玉函要略辑义 - 第 17 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮玉函要略辑义 - 第 17 页/共 90 页</h1>
    <div class="content">　　〔鉴〕此复申虚极为劳。以详其证之义也。脉虚沉弦。阴阳俱不足也。无寒热。是阴阳虽不足。而不相乘也。短气面白时瞑兼衄。乃上焦虚。而血不荣也。里急小便不利少腹满。乃下焦虚而气不行也。凡此脉证。

　　皆因劳而病也。故曰。此为劳使之然。

　　〔程〕白为肺色。鼻为肺窍。气既不能下化。则上逆于头。故目为之瞑。迫于血而鼻为之衄也。内经曰。劳则气耗。其类是欤。

　　案本篇。标男子二字者。凡五条。未详其意。诸家亦置而无说。盖妇人有带下诸病。产乳众疾。其证似虚劳而否者。不能与男子无异。故殊以男子二字别之欤。

　　劳之为病。其脉浮大。手足烦。春夏剧。秋冬瘥。阴寒精自出。酸削不能行。（脉经。酸上有足字。行下有少阴虚满四字。酸削。巢源作 。外台作 削。）

　　〔徐〕脉大既为劳矣。而更加浮。其证则手足烦。盖阴既不足。而阳必盛也。

　　〔魏〕邪本阴亏阳亢。内生之焰也。然亦随天时为衰旺。春夏者阳时也。阴虚之病必剧。秋冬者阴时也。阴虚之病稍瘥。火盛于上。则必阳衰于下。邪火炽于上焦。邪寒凝于下焦。阴寒即内迫。阳精自外出。为白浊。为遗精。为鬼交。皆上盛下虚之必致也。精既出夺。必益虚寒。腿脚酸软。肌肉瘦削。遂不可行立。而骨痿不能起于床矣。

　　案阴寒。程云。寒字作虚字看。金鉴直以为传写之讹。误甚矣。阴寒者。阴冷也。乃七伤之一。巢源云。

　　肾主精。髓开窍于阴。今阴虚阳弱。血气不能相荣。故使阴冷也。久不已。则阴痿弱。是也。魏为阴寒之气。

　　亦非。酸削。巢源作 。周礼。 首疾。注云。 。酸削也。疏云。人患头痛。则有酸嘶而痛。千金妇人门。酸 恍惚。不能起居。刘熙释名云。酸。逊也。逊遁在后也。言脚疼力少。行遁在后。以逊遁者也。消。弱也。如见割消。筋力弱也。即酸削。 。酸嘶。酸 。与酸削同。

　　朱氏格致余论云。内经冬不藏精者。春必病温。若于此时。纵嗜欲。至春升之际。必有温热病。今人多春末夏初。患头痛脚软。食少体热。仲景谓春夏剧秋冬瘥。正俗所谓注夏病也。案本条所说。与注夏病不相干。此恐非也。

　　男子。脉浮弱而涩。为无子。精气清冷。（〔原注〕一作泠○浮。脉经巢源。作微。案泠。水名。作泠为是。）

　　〔沈〕此以脉断无子也。男精女血。盛而成胎。然精盛脉亦当盛。若浮弱而涩者。浮乃阴虚。弱为真阳不足。涩为精衰。阴阳精气皆为不足。故为精气清冷。则知不能成胎。谓无子也。盖有生而不育者。亦是精气清冷所致。乏嗣者可不知之而守养精气者乎。

　　〔尤〕精气交亏。而清冷不温。此得之天禀薄弱。故当无子。

　　巢源。虚劳无子候云。丈夫无子者。其精清如水。冷如冰铁。皆为无子之候。

　　夫失精家。少腹弦急。阴头寒。目眩。（〔原注〕一作目眶痛。）发落。脉极虚芤迟。清谷亡血失精。（目眩。脉经。作目眶痛。案此条原本。连下桂枝龙蛎汤。今根据程本。分作二条。）

　　〔魏〕失精家。肾阳大泄。阴寒凝闭。小腹必急。小腹中之筋。必如弦之紧。而不能和缓。阴头必寒。

　　下真寒如是。上假热可征矣。火浮则目眩。血枯则发落。诊其脉必极虚。或浮大。或弱涩。不待言矣。更兼芤迟。芤则中虚。胃阳不治。迟则里寒。肾阳无根。或便清谷。中焦无阳也。或吐衄亡血。上焦浮热也。或梦交遗精。下焦无阳也。此虚劳之所以成而精失血亡。阴阳俱尽也。

　　巢源虚劳失精候云。肾气虚损。不能藏精。故精漏失。

　　其病小腹弦急。阴头寒。目眶痛。发落。令其脉数而散者。失精脉也。凡脉芤动微紧。男子失精也。

　　脉得诸芤动微紧。男子失精。女子梦交。桂枝龙骨牡蛎汤主之。（脉经。桂枝下。有加字。）

　　〔尤〕脉得诸芤动微紧者。阴阳并乖。而伤及其神与精也。故男子失精。女子梦交。沈氏所谓劳伤心气。

　　火浮不敛。则为心肾不交。阳泛于上。精孤于下。火不摄水不交自泄。故病失精。或精虚心相内浮。扰精而出。则成梦交者是也。徐氏曰。桂枝汤。外证得之。能解肌去邪气。内证得之。能补虚调阴阳。加龙骨牡蛎者。以失精梦交。为神情间病。非此不足以收敛其浮越也。

　　桂枝加龙骨牡蛎汤方。

　　（〔原注〕短剧云。虚弱浮热汗出者。除桂加白薇附子各三分。故曰二加龙骨汤。）

　　桂枝 芍药 生姜（各三两） 甘草（二两） 大枣（十二枚） 龙骨 牡蛎（各三两）

　　上七味。以水七升。煮取三升。分温三服。

　　案短剧之文。出于外台虚劳梦泄精门云。短剧龙骨汤。疗梦失精。诸脉浮动心悸少急。隐处寒。目眶疼。头发脱者。常七日许一剂。至良。方同。煮法后云。虚羸浮热汗出云云。

　　又深师桂心汤。疗虚喜梦与女邪交接。精为自出方。一名喜汤。亦与本方同。（本草。白薇。益阴清热。）

　　天雄散方

　　（程氏金鉴。并删此方。）

　　天雄（三两炮） 白术（八两） 桂枝（六两） 龙骨（三两）

　　上四味。杵为散。酒服半钱匕。日三服。不知。稍增之。

　　〔徐〕恐失精家。有中焦阳虚。变上方。而加天雄白术。

　　〔尤〕案此疑亦后人所附。为补阳摄阴之用也。

　　案外台。载范汪疗男子虚失精。三物天雄散。即本方。无龙骨。云。张仲景方。有龙骨。文仲同。知是非宋人所附也。

　　案天雄。本草大明云。助阳道暖水脏。补腰膝益精。

　　男子平人。脉虚弱细微者。喜盗汗也。（喜。赵本。作善。汗下。脉经。有出字。）

　　〔魏〕男子平人。为形若无病者言也。其形虽不病。而其脉之虚而弱。则阳已损也。细而微。则阴已消也。阳损必驯至于失精。阴耗必驯至于亡血也。验其外证。必喜盗汗。阳损斯表不固。阴损而热自发。皆盗汗之由。而即虚劳之由也。

　　巢源。虚劳盗汗候云。盗汗者。因眠睡而身体流汗也。

　　此由阳虚所致。久不已。令人羸瘠枯瘦。心气不足。亡津液故也。诊其脉。男子平人。脉虚弱微细。皆为盗汗脉也。

　　案金鉴云。此节脉证不合。必有脱简。未知其意如何。盖虚劳盗汗。脉多虚数。故有此说乎。

　　人年五六十。其病脉大者。痹挟背行。若肠鸣。马刀侠瘿者。皆为劳得之。（脉下。程有浮字。若。赵作苦。）

　　〔尤〕人年五六十。精气衰矣。而病脉反大者。是其人当有风气也。痹侠背行。痹之侠背者。由阳气不足。

　　而邪气从之也。若肠鸣。马刀侠瘿者。阳气以劳而外张。火热以劳而上逆。阳外张。则寒动于中。而为肠鸣。

　　火上逆。则与痰相搏。而为马刀侠瘿。李氏曰。瘿生乳腋下。曰马刀。又夹生颈之两旁者为侠瘿。侠者挟也。

　　马刀。蛎蛤之属。疮形似之。故名马刀。瘿一作缨。发于结缨之处。二疮一在颈。一在腋下。常相联系。故俗名 串。

　　案金鉴云。若肠鸣三字。与上下文不属。必是错简。侠瘿之瘿字。当是瘰字。每经此证。先劳后瘰。先瘰后劳者有之。从未见劳瘿先后病也。必是传写之讹。此一偏之见。不可凭也。灵经脉篇。少阳所生病云。腋下肿马刀侠瘿。而痈疽篇云。其痈坚而不溃者。为马刀侠缨。潘氏医灯续焰释之云。马刀蛤蛎之属。痈形似之。

　　侠缨者。发于结缨之处。大迎之下颈侧也。二痈一在腋。一在颈。常相联系。故俗名 串。义尤明显。知是瘿当根据痈疽篇而作缨。马刀侠瘿。即灵寒热篇。所谓寒热瘰 。及鼠 寒热之证。张氏注云。结核连续者为瘰 。形长如蚬蛤者为马刀。又张氏六要云。马刀。小蚬也。圆者为瘰 。长者为马刀。皆少阳经郁结所致。久成 劳是也。盖瘰 者。未溃之称。已溃漏而不愈者为鼠 。其所由出于虚劳。瘿者考巢源等。

　　瘤之生于颈下。而皮宽不急。垂捶捶然者。故说文云。瘿。颈瘤也。与瘰 迥别。瘿乃缨之讹无疑矣。又案痹挟背行。若肠鸣。马刀侠瘿。各是一证。非必三证悉见也。故以皆字而断之。

</div>
    <div class="pagination">
<a href="金匮玉函要略辑义_page16.html">上一页</a><span>...</span><a href="金匮玉函要略辑义_page12.html">12</a><a href="金匮玉函要略辑义_page13.html">13</a><a href="金匮玉函要略辑义_page14.html">14</a><a href="金匮玉函要略辑义_page15.html">15</a><a href="金匮玉函要略辑义_page16.html">16</a><span class="current-page">17</span><a href="金匮玉函要略辑义_page18.html">18</a><a href="金匮玉函要略辑义_page19.html">19</a><a href="金匮玉函要略辑义_page20.html">20</a><a href="金匮玉函要略辑义_page21.html">21</a><a href="金匮玉函要略辑义_page22.html">22</a><span>...</span><a href="金匮玉函要略辑义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
