<!DOCTYPE html>
<html>
<head>
    <meta charset="UTF-8">
    <title>素问病机气宜保命集 - 第 18 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问病机气宜保命集 - 第 18 页/共 32 页</h1>
    <div class="content">　　浓朴汤

　　主之。

　　浓朴（姜制五两） 白术（五两） 半夏（二两） 枳实（一两炒） 陈皮（去白二两） 甘草（三两炙）

　　上为粗末。每服三五钱。水一盏半。生姜五片。枣三枚。煎至一盏。去滓温服空心。实秘者物也。虚秘者气也。

　　平胃丸

　　 治病久虚弱。厌厌不能食。而脏腑或秘或溏。此胃气虚弱也。常服和中消痰去湿。及浓肠胃。

　　进饮食。

　　浓朴（一两） 白术（一两二钱） 陈皮（八钱去白） 木香（一钱） 生半夏（汤洗一两） 槟榔（二钱半）

　　枳实（五分） 甘草（三钱炙）

　　上为细末。姜汁浸蒸饼为丸。如桐子大。每服三五十丸。生姜汤或温水送下。

　　卷中

　　心痛论第二十

　　论曰。诸心痛者。皆少阴厥气上冲也。有热厥心痛者。身热足寒。痛甚则烦躁而吐。额自汗出。知为热也。

　　其脉洪大。当灸太溪及昆仑。谓表里俱泻之。是谓热病汗不出。引热下行。表汗通身而出者。愈也。灸毕服金铃子散。痛止服枳术丸。去其余邪也。有大实心中痛者。因食受时气。卒然发痛。大便或秘。久而滞闷。心胸高起。按之愈痛。不能饮食。急以煮黄丸利之。利后以 本汤去其余邪。有寒厥心痛者。手足逆而通身冷汗出。

　　便利溺清。或大便利而不渴。气微力弱。急以术附汤温之。寒厥暴痛。非久病也。朝发暮死。当急救之。是知久痛无寒。而暴痛非热。

　　治热厥心痛。或发或止。久不愈者。当用

　　金铃子散。

　　金铃子 玄胡（各一两）

　　上为细末。每服三钱。酒调下。

　　大实心痛。

　　煮黄丸。

　　雄黄（一两研） 巴豆（五钱去皮生用研细入雄黄末）

　　上再研二味。白面二两同和。再研匀。滴水丸如桐子大。每服时。先煎浆水令沸。下药二十四丸。煮一二十沸。涝入冷浆水沉冷。一时服二丸。一日二十四丸，加至微利为度。用浸药水送下。此治胁下 癖痛如神。

　　治大实心痛。大便已利。宜

　　 本汤

　　。彻其毒也。

　　本（半两） 苍术（一两）

　　上为粗末。每服一两。水二盏。煎至一盏。温服清。

　　治寒厥暴痛。脉微气弱。宜

　　术附汤。

　　附子（一两炮去皮脐细切一两） 白术（四两） 甘草（二两炙）

　　上为粗末。入附子令匀。每服三钱。水一大盏半。入生姜五片。枣一枚劈破。同煎至一盏。去滓温服食前。

　　此药又治风湿相搏。身重疼烦。不能转侧。不呕不渴。大便坚硬。小便自利。及风虚头目眩重者。不知食味。暖肌补中。助阳气。止自汗。

　　治男子妇人心经中热。搐如痫病状。宜服妙香丸。

　　风痫者。煎羌活为引。下妙香丸。血痫当归汤引下。

　　刺心痛诸穴于后。

　　真心痛。手足青至节。痛甚。旦发夕死。夕发旦死。

　　心痛腹胀。啬啬然。大便不利。取足太阴。

　　心痛引腰脊欲呕。取刺足少阴。

　　心痛引小腹满。上下无常处。便溺难。刺足厥阴。

　　心痛短气。刺手太阴。

　　心痛。当九穴刺之立已。不已上下求之。得之则已。

　　按经三法心痛与背相接。善恐。如从后触其心。伛偻者。肾心痛也。先刺京骨昆仑。不已刺合谷。

　　心痛腹胀胸满。心尤痛者。胃心痛也。刺大都太白二穴。

　　心痛如锥刺。乃脾心痛也。刺然谷太溪。

　　心痛苍然如死状。终日不得休息。乃肝心痛。取行间太冲。

　　心痛卧若徒居。心痛间动作益痛甚者。其色不变。此肺心痛也。刺鱼际太渊。宣通气行。无所凝滞。则病愈也。

　　太溪穴足少阴肾经土也。为 。在足内踝后跟骨上脉动陷中。可灸三壮或五七壮。此泻热厥心痛。

　　昆仑足太阳膀胱经火也。在足外踝后跟骨上陷中。可灸三壮。或五七壮。亦可泻热厥心痛。

　　卷下

</div>
    <div class="pagination">
<a href="素问病机气宜保命集_page17.html">上一页</a><span>...</span><a href="素问病机气宜保命集_page13.html">13</a><a href="素问病机气宜保命集_page14.html">14</a><a href="素问病机气宜保命集_page15.html">15</a><a href="素问病机气宜保命集_page16.html">16</a><a href="素问病机气宜保命集_page17.html">17</a><span class="current-page">18</span><a href="素问病机气宜保命集_page19.html">19</a><a href="素问病机气宜保命集_page20.html">20</a><a href="素问病机气宜保命集_page21.html">21</a><a href="素问病机气宜保命集_page22.html">22</a><a href="素问病机气宜保命集_page23.html">23</a><span>...</span><a href="素问病机气宜保命集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
