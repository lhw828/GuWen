<!DOCTYPE html>
<html>
<head>
    <meta charset="UTF-8">
    <title>医学纲目 - 第 284 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 284 页/共 379 页</h1>
    <div class="content">　　桂枝生姜（各一两半）甘草（一两）芍药（三两）大枣（六枚）上咀，每服五钱，水煎温服。

　　桂枝加大黄汤

　　桂枝（一两）芍药（一两半）甘草（炙，半两）大黄（半两，大便实痛者，加一两，虚者减五钱）上咀，大枣三个，生姜四片，水煎温服。

　　太阴病脉弱，其人续自便利，设当用大黄、芍药者，宜减之。以其人胃气弱，易动故也。太阴中风，四肢烦疼，阳微脉涩而长者，为欲愈。太阴病欲解时，从亥至丑。腹满时痛吐利者，为太阴。（论见前太阴条。）霍乱吐利，头痛发热，身痛不渴而腹满者，理中丸加附子主之。（论见吐利霍乱条。）下利腹胀满身痛者，四逆温里，后用桂枝攻表。（论见下利。）哕而腹满，视前后部有不利者，利之则愈。（论见哕。）少阴腹满胀，不大便者，宜大承气汤。（论见不大便。）腹满，小便不利，身黄者，茵陈蒿汤。（论见黄。）若兼胁下痛，脉弦浮大者，宜小柴胡汤。（论见鼻干。）腹满不减，减不足言，当下之，宜大承气汤。腹满时减复如故，此虚寒从下而上也，当以温药和之。

　　太阴病，腹满时痛，脉浮者，宜桂枝汤。（论见前太阴条。）阳明脉弦浮大，胁痛身黄而腹满者，小柴胡汤。（论见鼻干。）伤寒腹满谵语，寸口脉浮而紧，此肝乘脾也，名曰纵，宜刺期门。阳明病，腹满，脉浮紧，口苦咽干而痛，若其人发热恶寒者，下之则腹满，小便难。若其人发热汗出，不恶寒反恶热者，下之则懊，汗之则谵语，加烧针则怵惕不眠。（论见胃家实。注云，当和解之。）阳明病，腹满脉迟，苦头眩，小便难者，不可下；若潮热汗出不恶寒者，大承气主之。（论见胃实。）三阳合病，腹满，身重难转侧，谵语遗尿，自汗者，宜白虎汤。（论见合病。）伤寒发热，脉涩恶寒，大渴欲饮水，其腹必满，自汗出，小便利，其病欲解，此肝乘肺也，名曰横，宜刺期门。腹满汗出，不恶寒而喘，若脉迟潮热者，大承气汤。若脉浮紧，口苦咽燥者，忌发汗，忌烧针，忌下。（论见腹满脉浮迟条。）发汗后腹胀满者，浓朴生姜人参甘草半夏汤主之。

　　浓朴生姜人参甘草半夏汤

　　浓朴生姜（各二两）半夏（六钱）人参（一两）甘草（五钱）上咀，每服五钱，水煎温服。

　　下利清谷，若发汗，必胀满。（论见下利。）伤寒吐后腹胀满者，与调胃承气汤。下后心烦，腹满，卧起不安者，栀子浓朴汤。（论见烦。）极吐下后，温温欲吐，胸痛便溏，腹满而烦者，调胃承气汤。（论见呕。）不大便六七日，少与小承气汤，不转矢气者，不可攻之，攻之则腹满不能食。（论见不大便。）腹满吐利者忌下。

　　（论见太阴。）腹满，脉浮紧，口苦咽干者，忌汗、下、针。（论见自汗。）腹满脉迟者，忌下。（论见前脉迟条。）腹满，脉弱，自利，设用大黄、芍药，宜减之。（论见太阴条中。）

　　卷之三十一伤寒部太阴病

　　腹满续法

　　〔《活》〕若饮食不节，寒中阴经，胸膈不快，腹满闭塞，唇青，手足冷，脉沉细。少情绪，或腹痛，急作理中汤加青皮，每服一二剂，胸即快矣。枳实理中丸、五积散尤妙。腹胀满者，宜桔梗半夏汤。

　　桔梗半夏汤

　　治伤寒心腹痞满，时发疼痛。

　　桔梗（微炒）半夏（姜制）橘红（各一两）上咀，每服四钱，生姜三片，水煎服。

　　〔海〕少阴症，小便遗沥，大便遗失，其人病六七日，静重如山，目不视，体如冰，腹胀满，与物则咽，不与则不求，其脉沉细而微疾，按之有力，宜急下之，与大承气汤。

　　卷之三十一伤寒部太阴病

　　腹痛

　　腹满而痛，吐利者，属太阴，宜四逆汤。（论见腹满太阴条。）若兼头痛发热身痛者，属霍乱。霍乱腹痛不渴者，理中丸加人参。（论见吐利。）病腹中满痛者，此为实也，宜大承气汤下之。病患不大便五六日，绕脐烦疼，发作有时者，有燥粪，故使不大便也。发汗不解，腹满痛者，急下之，宜大承气汤。大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。汗下后不大便而渴，日晡潮热，从心下至小腹硬满而痛者，宜大陷胸汤。（方论见结胸。）少阴病，腹满下利，若小便不利，四肢重痛者，真武汤；便脓血者，桃花汤；若下利清谷，手足厥逆，脉微欲绝者，通脉四逆汤去葱白加芍药。

　　少阴病，腹痛，若四肢逆而不温者，四逆散加附子。（方论见欲寐。）若手足厥冷，脉微欲绝者，通脉四逆加芍药汤。（方论见下利。）伤寒，胸中有热，胃中有邪气，腹中痛欲呕吐者，宜

　　黄连汤

　　甘草（炙）黄连干姜（各三分）大枣（三枚）半夏（半两）人参桂枝（各三分）上咀，水煎服，分二服。

　　往来寒热，胸胁满，心烦喜呕而腹痛者，小柴胡去黄芩加芍药汤。（方见往来寒热条。）伤寒阳脉涩，阴脉弦，当腹中急痛者，先与小建中汤。不瘥者，再与小柴胡汤。

　　小建中汤

　　桂枝（一两半）甘草（炙，一两）芍药（三两）生姜（一两半）大枣（六枚）胶饴（八两）上咀，每服五钱，生姜三片，同煎至八分，去渣，下胶饴两匙许，再煎化服。（东垣云：芍药味酸，于土中泻木为君。饴糖、甘草甘温补脾养胃为臣。水挟木势亦来侮土，故脉弦而腹痛。肉桂大辛热佐芍药以退寒水，姜、枣甘辛温发散阳气行于经络皮毛为使，故建中之名始于此焉。）伤寒四五日，腹中痛，若转矢气及少腹满者，此欲自利也。

　　卷之三十一伤寒部太阴病

　　腹痛续法

　　〔云〕伤寒邪在三阴内不得交通，故为腹痛。手足之经，皆会于腹。如脉弦而腹痛，过在足厥阴肝，手太阴肺，刺太冲、太渊、大陵。如脉沉而腹痛，过在足太阴脾，少阴肾、手厥阴心包，刺太溪、大陵。如脉沉细而痛，过在足太阴脾、手少阴心，刺太白、神门、三阴交，此刺腹痛之法也。

　　〔丹〕干霍乱，此系内有所伤，外为邪气所遏，有用吐药者，则兼发散之义，有用温药解散者，不可用凉药，宜用二陈汤加解散药，如川芎、苍术、防风、白芷之类是也。

　　〔无〕

　　盐汤

　　治干霍乱，蛊毒，宿食不消，积冷，心腹烦满，鬼气。

　　用煎盐汤三升，热饮一升，刺口令吐宿食，使尽，不尽更复，吐讫复饮，三吐乃止。此法大胜诸治，俗人以为田舍浅近之法，鄙而不用，守死而已。凡有此病，即先用之，吐讫后详症脉，以加减理中汤、治中汤款缓调之。

　　〔直〕

　　姜盐汤

　　治欲吐不吐，欲泻不泻。

　　盐（一两）生姜（半两，切）上同炒色变，以水一碗煎，温服。病甚加童便一盏。

　　〔世〕

　　胜灵丹

　　治干霍乱，腹痛甚者。

　　取千年锻石汤泡服。

　　〔成〕病有干霍乱、湿霍乱。干霍乱死者多，湿霍乱死者少。盖吐利则所伤之物得以出泄，虽甚重，胃中水谷泄尽则止矣，所以死者少。及干霍乱死多者，以其上不得吐，下不得利，则所伤之物不得出泄，壅闭正气，隔绝阴阳，烦扰闷躁，喘胀而死者多矣。

　　〔无〕干呕霍乱者，忽然心腹胀满绞痛，蛊毒烦冤，欲吐不吐，欲利不利，状若神灵所附，顷刻之间，便致闷绝。

　　卷之三十一伤寒部太阴病

　　黄

　　（王叔和原入阳明篇）伤寒脉浮而缓，手足自温者，是为系在太阴，当发身黄。小便自利者，不能发黄。至七八日，虽暴烦，下利日十余行，必自止，以脾家实，腑秽当去故也。

　　〔海〕色如烟熏黄，乃湿病也，一身尽痛。色如橘子黄，乃黄病也，一身不痛。

　　〔成〕湿家之黄也，身黄似熏黄，虽黄而色暗不明也。热家之黄也，身黄似橘子色，甚者勃勃出，染着衣，正黄如黄柏，是其正黄色也。色如熏黄，一身尽痛，发热者为湿痹，若脉沉缓，小便不利者，甘草附子汤、五苓散。若脉大头痛鼻塞者，纳药鼻中则愈矣。（论见体痛。）〔许〕一人病身体痛，面黄，喘满，头痛，自能饮食，大小便如常。予诊之脉大而虚，鼻塞而烦。予曰：非湿热宿谷相搏，此乃头中寒湿，非茵陈五苓不可行也。仲景云：湿家病身疼痛发热，面黄而喘，头痛鼻塞而烦，其脉大，自能饮食，腹中初无病，病在头中，寒湿攻鼻故塞，纳药鼻中则愈。仲景无药方，此方见《外台》。

　　《删繁》症云：治天行热病，盖通贯脏腑，寒湿沉于骨髓之间，或为黄胆，宜瓜蒂散，即此方也。（瓜蒂散方见后黄续条。）又有一舟梢，病伤寒发黄，鼻酸痛，身与目如金色，小便赤而数，大便如常。或者欲用茵陈五苓。

　　予曰：非其治也，小便利，大便如常，则知病不在脏。今眼睛鼻痛，是病在清道中。清道者，华盖肺之经也，若下大黄，则必腹胀为逆。亦用瓜蒂散，先含水，次搐之，鼻中黄水尽乃愈。伤寒七八日，身黄如橘子色，小便不利，腹微满者，茵陈汤主之。阳明胃家实，身无汗，但头汗出，小便不利，饮水浆发黄，亦

</div>
    <div class="pagination">
<a href="医学纲目_page283.html">上一页</a><span>...</span><a href="医学纲目_page279.html">279</a><a href="医学纲目_page280.html">280</a><a href="医学纲目_page281.html">281</a><a href="医学纲目_page282.html">282</a><a href="医学纲目_page283.html">283</a><span class="current-page">284</span><a href="医学纲目_page285.html">285</a><a href="医学纲目_page286.html">286</a><a href="医学纲目_page287.html">287</a><a href="医学纲目_page288.html">288</a><a href="医学纲目_page289.html">289</a><span>...</span><a href="医学纲目_page285.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
