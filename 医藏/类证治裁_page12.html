<!DOCTYPE html>
<html>
<head>
    <meta charset="UTF-8">
    <title>类证治裁 - 第 12 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 12 页/共 115 页</h1>
    <div class="content">　　防风（五钱） 香附（一两五钱）

　　〔透邪〕达原饮 黄芩（钱半） 炙草 白芍 浓朴 草果（各一钱） 知母 槟榔（各二钱） 姜（七片）

　　枣（一枚） 达原饮除邪破结，溃散募原之伏疫也。

　　〔失下〕黄龙汤 大承气汤加参 草 归 桔 姜 枣〔生津〕生脉散 见前暑。

　　〔痰滞〕栝贝养荣汤 知母 花粉 贝母 栝蒌 橘红 白芍 当归 苏子 姜〔透斑〕举斑汤 白芍 当归（各一钱） 升麻（五分） 白芷 柴胡（各七分） 甲片（二钱） 姜〔表里〕大柴胡汤 见前温。

　　〔疫痢〕槟榔 芍药 枳实 浓朴 大黄 姜〔溺涩〕导赤散 见前温。

　　〔发黄〕茵陈蒿汤 见前湿。

　　〔血蓄〕桃仁承气汤 大黄 芒硝 桃仁 桂枝 甘草〔和解〕小柴胡汤 见前温症。

　　〔清血〕柴胡养营汤 柴胡 黄芩 陈皮 甘草 当归 白芍 生地 知母 花粉〔大头〕普济消毒饮 芩 连 陈 草 胡 桔 元参 连翘 升麻 薄荷 板兰根 马勃 鼠粘子〔大头〕头瘟汤 川芎（一钱） 荆 防 桔（各钱半） 柴胡（七分） 黄芩 归尾（各二钱）

　　〔风热〕荆防败毒散 败毒散见前伤风，此再加荆芥、防风。

　　〔瓜瓤〕生犀饮 黄土（二钱） 犀角（二钱） 黄连 苍术（各一钱） 金汁（半杯） 茶叶（一撮）

　　〔疙瘩〕人中黄散 辰砂 雄黄（各钱半） 人中黄（一两） 为末。薄荷桔梗汤下二钱。

　　卷之一　疫症论治

　　疫脉案

　　本 疫邪传胃，舌黄，脉洪数，汗渴。白虎汤，一服热退。明午复烦，恐散漫之邪虽去，已成里结也。

　　用苦辛寒方：人中黄、元明粉、黄芩、知母、枳壳、槟榔。三服脉症俱平。用蜜煎导粪下而解。

　　冷 高年染疫，脉右大于左，由邪从口鼻吸受，客于夹脊，溢自募原，见症头痛，胸中怫郁，务彻其邪，使速离募原。仿达原饮，用黄芩、知母、花粉、浓朴、枳壳、赤芍、豆豉，汗出热退，间日前症仍作，恶热，更加谵妄。诊时扬手掷足，揭去衣被，卧不安席，此欲战汗也。顷之，臂胫冷，身振战，逾一炊时，肢温汗透，脉静身凉。

　　白 甲戌春大疫，初病渴烦，五日后液复神苏。毗陵医按伤寒论治，拘定日数，谓邪入阳明之腑。予言疫邪始伏募原，继乃表里分传，不比风寒自表传里，治法必分彻表里之热，方不逆入心包，变现痉厥。今邪有转机，再与透解营热，则不虞内陷矣。乃用鲜生地、石斛、丹皮、知母、麦冬、竹茹、甘蔗、参须。一剂神识清，洪脉退，加青蒿、地骨皮。汗津津而热退。

　　冷 时邪伤肺，逆传膻中，由卫入营，酿毒发疹，密入云片，竟至神昏遗溺，是邪方张，而阴气已亏也。

　　用沙参、麦冬以保肺阴，牛蒡、连翘以泄疹毒，生地、五味以固肾气，丹皮、鲜藕引入血分，菖蒲、郁金开心窍，降热痰。二服疹消，加减症平。

　　张氏 疫症投补，壮热烦冤，齿焦唇血，舌芒刺，昏谵，循衣撮空，颔颤手战，脉小数，此热邪深陷，液涸风生，已显痉象。速用生地（六钱）、鲜斛、天冬（各四钱）、赤芍、元参（各三钱）、连翘、栀子、知母（各一钱）、鲜藕（二两），石菖蒲（汁）冲服。唇舌稍润，躁扰渐平。三服神识清爽，调理得痊。

　　赵氏 疫疠用五积散，烦渴，昏谵不寐，舌缩唇黑。又误进麻黄汤，肢搐鼻衄，脉数无度。窃谓五积散治伤寒恶寒，方中姜、桂、苍、朴皆热燥，疫症本不恶寒，服此营液愈涸，邪焰益炽，是抱薪救焚，再服麻桂，强汗劫津，更伤表气，与内陷热邪风马不及，势必痉厥衄红矣。勉用鲜生地、石斛（各五钱）、天冬、麦冬（各二钱）、山栀、知母、赤芍、连翘（各钱半）、犀角（磨汁七分）、蔗汁（一杯）冲服，即安睡，醒而神苏。

　　王氏 初春感疫，寒热不时，头胀面肿，此鼻吸疠邪，袭入窍络，目闭项痛，失治则结核溃脓，急须解散。

　　仿普济消毒饮，升麻、柴胡、桔梗、薄荷、陈皮、连翘、甘草，加山栀、荆芥、冬桑叶。三服而消。

　　韦妪 病疫兼旬，烦渴脉数，舌黑神迷，症成内闭，用犀角（尖）、元参、牛黄、鲜生地、连翘、麦冬、石菖蒲、银花露。二服热减神清。

　　曹氏 病起头晕欲呕，是秽邪从口鼻吸入，壮热肢冷，昏谵多寐，邪已熏灼心包，神明蒙蔽，急宜开解，勿令窍闭。羚羊角（八分）、人中黄（一钱）、豆豉（二钱）、栀心、连翘心（各钱半）、薄荷（一钱）、竹叶心（五钱）、菖蒲（根汁五匙）。一服神苏，汗出而解。

　　何氏 暑疫汗烦，疹出目瞑，舌焦脉洪长，症已传胃。仿石顽以秽攻秽，人中黄、豆豉、石膏、犀角（汁）、银花露、知母、山栀。症退。

　　贡氏妹 时疫秋发，传染必深，初起寒热，耳后结核，头眩胫冷，疹出便泻，宜从少阳透热泄湿，表里分解。医虑其体素阴虚，早投阿胶、熟地、鸡子黄滋腻，致壅气分之邪，脉来沉数，热势深陷，必难汗解，姑用清里彻热法：黄芩、羚羊角、人中黄、栀皮、连翘、滑石、通草、灯心。日再服，头汗剂颈，热犹蒸湿，思欲清扫弥漫，虽核消疹退，泻止胫温，而舌心已干，邪劫胃液，随用鲜地黄、石斛、麦冬、沙参、花粉、白芦根。舌已强，光燥无津，脉更促数，用透营滋液，犀角尖（磨汁）、鲜地黄、藕汁、天冬、西瓜翠衣、芦根、淡竹叶、栀心、知母。舌犹干黑而缩，目瞑多睡，三焦受邪，幸前药沁透心包，膻中不为热痰蒸蔽，然机窍不灵，仍用昨犀角方，加水甜梨肉二服，即以梨片安舌上，咀其凉润，越宿，舌津黑蜕，汗出热解。

　　张氏（据述） 病经旬余，仍头晕脘闷，热烦汗潮，今夏延境 疫，皆湿土郁蒸致病，节交处暑，炎未除，必是时气晚发，胆火上冒，湿热交搏，灼及心营，神呆液涸，撮空齿噤，热极生风，遂成痉厥。速宜透邪救液，遥拟一方：生地、犀角、羚羊角、元参、赤芍、鲜梨、麦冬、蒌仁、连翘、芦根。三服症平。

　　肖 体微热而虚烦，不渴不寐，是疫症已退，脉虚大按之如无，此禁谷而胃虚也。经云：胃不和则卧不安，得胃阴一复，烦热自除。用潞参、玉竹、白芍、归身、麦冬、茯神、枣仁、石斛、半夏曲、甘草、香稻叶。

　　数服全瘳。

　　眭女 口鼻吸入疠邪，头晕脘痞，烦热面红，适值经行，连小腹亦胀闷，脉右小数，左模糊，乃湿热与气血混并，治宜上下分解。栀皮、嫩桑叶、枳壳、栝蒌霜、郁金、杏仁、薄荷、人参、丹皮、赤芍、桃仁。

　　日二服。头晕腹胀已减，但热烦，中脘微痛，犹是热蒸湿痰阻气，且烦出于肺，防其变现斑疹。用宣通法：枳壳、栝蒌霜、白蔻壳、大贝母、杏仁、丹皮、赤芍、牛蒡子，连翘、灯心。二服汗出未彻，红疹稀疏，邪已外透，渴不多饮，而溺赤便溏，胸仍不宽，脉仍小数，湿热尚炽。法用辛凉透热于表，甘淡渗湿于里。薄荷、豆豉、通草、牛蒡子、杏仁、贝母、栝蒌、枳壳、赤苓、滑石、车前子、灯心。数服诸症渐平，但口燥饥不思食，乃病后胃津未复，法宜凉润调养胃阴。麦冬、石斛、玉竹、白芍、沙参、薏仁、茯神、蔗汁。数服而瘳。

　　眭女 热渴脘闷，舌苔里黄尖赤，头痛未解，手心如烙，湿邪搏热，僭踞上中焦，速速透解，毋俾出入募原，酿成陷里重症。枯芩（酒炒）、豆豉、枳壳、蒌霜、栀皮、薄荷、杏仁、荷叶边，二服汗出热减，去豆豉、荷叶边，加连翘、牛蒡子、丹皮。预防入营发疹，忽咳而衄，此蕴热迫血，直犯清道，为疫毒将解之兆，用黑山栀、鲜生地、杏仁、大贝母、花粉、沙参、芦根、蔗汁。数服愈。

　　族某 疫后感暑，舌光薄而干，渴饮肢厥，脉右缓左微，便溏语谵，仍理三焦在里湿热。元参、麦冬、花粉、石斛、赤苓、车前、薏米、知母。二服肢和舌润，去元参、车前、知母，加沙参、玉竹、大麦仁。数服而安。

　　侄 热渴呕眩而烦，舌苔黄腻，牙垢唇燥，疫邪作热，由募原分布上中焦，阅所服方，未能透邪，势必表里分传，宜急急宣解为要。淡豆豉、人中黄、黄芩、枳壳、栀皮、连翘、半夏、牛蒡子、嫩桑叶。二服烦眩呕渴俱止，舌苔黄腻亦消，脉来虚大，数象较退，邪留气分，不难透解。原方去人中黄、枳壳、连翘、半夏、桑叶，加薄荷、青蒿、麦冬、赤苓、蔗汁。一服微汗，未彻，两寸脉仍大，舌心灰尖绛，火邪劫营。用透热救阴，鲜生地、花粉、石斛、麦冬、知母、元参、丹皮、赤芍、蔗汁。一服汗至胸项而还，邪犹未彻，舌心黑燥边绛干，心胃火燔，清营热以透表。犀角尖（汁）、鲜生地、丹皮、花粉、元参、滑石、麦冬、苏梗、灯心、蔗汁、甘草。一服汗周热解。

　　贡 （据述）时疫脉数，热渴晕闷，误用苍芷劫液，柴葛升阳，遂至躁烦谵妄，舌黑齿焦，循衣撮空，此邪热入营，将变昏痉，为棘手重症。遥拟透营宣窍救液法，用犀角（磨汁五分）、鲜生地（五钱）、干生地（三钱）、山栀、连翘、赤芍（各二钱）、鲜石菖蒲（四钱）、鲜藕、西瓜翠衣（各二两）。二服神清舌润，去犀角、鲜生地、菖蒲、西瓜翠衣，加茯苓（二钱）、灯心（八分）、六一散（六分），冲服。彻热渗湿而平。

　　潘 疫热挟胆火上升，头痛如裂，旬日外出热减，渴烦震眩不解，脉虚面垢，此疫邪兼暑也。用羚羊角、天麻、嫩桑叶、薄荷、香薷、山栀、麦冬、花粉、石斛、灯心。日二服，诸症悉平。惟液涸口燥，不思纳食，宜调肺胃之阴。麦冬、沙参、玉竹、白芍、生地、扁豆。一服而思食米味，得服平，为过二三日可以全愈。

　　卷之二

　　虚损劳瘵论治

　　经言：精气夺则虚。凡营虚卫虚，上损下损，不外精与气而已。精气内夺，则积虚成损，积损成劳，甚而为瘵，乃精与气虚惫之极也。《素问》论五劳，谓久视伤血，久卧伤气，久坐伤肉，久立伤骨，久行伤筋。

　　《金匮》论五劳，谓肺劳损气，心劳损神，脾劳损食，肝劳损血，肾劳损精。越人谓自上损下者，一损肺，劳嗽。二损心，盗汗。三损胃，食减。四损肝，郁怒。五损肾，淋漏。过胃则不治。自下损上者，一损肾，遗浊经闭。二损肝，胁痛。三损脾，胀泻。四损心，惊悸不寐。五损肺，喘咳。过脾则不治。诚以脾胃为精与气生化之源也，故治虚劳，以能食为主。考《难经》治法，损其肺者益其气，保元汤。损其心者调其营卫，八珍汤。损其脾者调其饮食，适其寒温，四君子汤。损其肝者缓其中，牛膝丸。损其肾者益其精，金刚丸、煨肾丸。此固治损之要矣，尤必辨其阳虚阴虚。经曰：阳虚生外寒，阴虚生内热。凡怯寒少气，自汗喘乏，食减无味，呕胀飧泄，皆阳虚症也。此脾肺亏损，由忧思郁结，营卫失和，惟四君、保元、养营、归脾诸汤宜之。若怔忡盗汗，咳血吐衄，淋遗崩漏，经闭骨蒸，皆阴虚症也。此心肝肾亏损，由君相火炎，精髓枯竭，惟补心、三才、六味、大造、固本诸汤宜之。又若肾中真阳虚者，右尺必弱。宜甘温益火之品，补阳以配阴，八味丸。或景岳右归饮，右归丸。所谓益火之源，以消阴翳也。肾中真阴虚者，左尺细数。宜纯甘补水之品，滋阴以配阳，六味丸加杞子、鱼膘。或景岳左归饮，左归丸。所谓壮水之主，以镇阳光也。阳虚不复，久则吸短偏卧，脉弱阳痿；宜参、术、归、 、杞子、山药、胡桃、龙眼、莲、枣、沙苑子、骨脂、人乳、鹿茸、鹿胶、羊肉、羊肾、海参。阴虚不复，久则咽疮音哑，色悴肌羸，宜麦、味、杏、贝、熟地、首乌、苁蓉、燕窝、乌鸡、阿胶、淡菜、秋石、河车、猪羊髓、龟胶、白蜜。而劳瘵成矣。由是火炎于上，为嗽血，宜五汁膏。为潮热；宜清骨散。火动于下，为遗浊，宜龙齿丸。为泄泻，宜三白广生汤。而治疗难矣。

　　夫水为万物之元，孙真人所以云补脾不若补肾；土为万物之母，许学士所以云补肾不若补脾。然喜燥者脾，喜凉者肾；欲补肾，易伤脾；欲补脾，易伤肾。不知土为金母，金为水母。劳瘵至阳虚泄泻，宜温以补脾，然补脾须不碍肺；劳瘵至阴虚嗽热，宜润以滋肾，然滋肾须不妨脾。补脾佐以五味、杞子。滋肾佐以莲实、砂仁。不得偏用辛温以助火，桂附之属。亦不得偏用苦寒以戕胃。知柏之属。且虚劳以受补为可治，不受补为不治。如人参之甘温，则大热可除，乃阳生阴长之理，所谓血脱者益，而葛可久治劳十方，用参术者七也。

　　故曰：土旺而金生，勿拘拘于保肺；水壮而火熄，勿汲汲于清心。

　　夫五劳者，劳伤五脏，乃虚损之源。而六极七伤，又虚损之流极，劳瘵之深根也。如皮毛枯槁，为肺劳；人参黄 散。血脉不荣，为心劳；大五补丸。食少肌瘦，为脾劳；橘皮煎，血虚筋缓，为肝劳；黑丸。腹肿足弱，为肾劳。肾气丸。六极者，数转筋，指甲痛，为筋极；滋补营养丸、酒煮木瓜粥。牙痛踵痛，不耐久立，为骨极；茸珠丸。面色无华，头发坠落，为血极；补营汤。肤如虫行，体肉干黑，为肉极；参苓丸。肌无膏泽，目无精光，羸瘦肌痒，搔则成疮，为精极；巴戟丸。胸胁逆满，吸短难言，为气极。益气丸。七伤者，一阴寒，二阴痿，三里急，四精漏，五精少，六精滑，七窍数。并宜锁阳丹，九龙丹。

　　几虚损症，多起于脾胃。劳瘵症，多起于肾经。虚损潮热，多起于内伤。劳瘵阴虚火动，多起于伤风似疟。

　　虚损蒸蒸发热，按至皮肤间甚热，不能食，不觉瘦，脉豁大，重按无力。劳瘵骨蒸，按之皮肤不热，按之筋骨乃热，能食而瘦，脉弦数。虚损转潮热泄泻，脉短数者，不治。劳瘵转阴虚火动，喉痛脉细数死。虚症颊赤或唇红，阴虚逼阳于上也。音喑，肾气竭也。咳而喘急，肺虚气不归肾也。喉干咽痛，真水涸，虚火炎也。

　　不眠恍惚，血不养心，神不能藏也。时多烦躁，阳中无阴，柔不济刚也。饮食不甘，肌肉渐消，脾元败也。盗汗不止，有火则阴不能摄，无火则阳不能固也。骨痛如折，肾主骨，真阴竭也。筋急酸痛，水亏木燥，肝失养也。足心如烙，虚火烁阴，涌泉涸也。

　　卷之二　虚损劳瘵论治

　　虚损劳瘵脉候

</div>
    <div class="pagination">
<a href="类证治裁_page11.html">上一页</a><span>...</span><a href="类证治裁_page7.html">7</a><a href="类证治裁_page8.html">8</a><a href="类证治裁_page9.html">9</a><a href="类证治裁_page10.html">10</a><a href="类证治裁_page11.html">11</a><span class="current-page">12</span><a href="类证治裁_page13.html">13</a><a href="类证治裁_page14.html">14</a><a href="类证治裁_page15.html">15</a><a href="类证治裁_page16.html">16</a><a href="类证治裁_page17.html">17</a><span>...</span><a href="类证治裁_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
