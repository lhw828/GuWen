<!DOCTYPE html>
<html>
<head>
    <meta charset="UTF-8">
    <title>景岳全书 - 第 170 页/共 321 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景岳全书 - 第 170 页/共 321 页</h1>
    <div class="content">　　海石（二五六）味咸，性微寒，阳中阴也。善降火下气，消食，消热痰，化老痰，除瘿瘤结核，解热渴热淋，止痰嗽喘急，消积块，软坚症，利水湿、疝气，亦消疮肿。

　　花蕊石（二五七）此药色如硫黄，黄石中间有淡白点，故名也。李时珍曰：此药旧无气味，今尝试其气平，其味涩而酸，盖厥阴经血分药也。其功专于止血，能使血化为水，酸以收之也。若治金疮出血，则不必制，但刮末敷之则合，仍不作脓，及治一切损伤失血。又疗妇人恶血血晕，下死胎，落胞衣，去恶血，血去而胎胞自落也。凡入丸散，须用罐固济，火过，研细，水飞用之。

　　代赭石（二五八）味微甘，性凉而降，血分药也。能下气降痰清火，除胸腹邪毒，杀鬼物精气，止反胃吐血衄血，血痹血痢，血中邪热，大人小儿惊痫，狂热入脏，肠风痔漏，脱精遗尿，及妇人赤白带下，难产胞衣不用，月经不止，俱可为散调服。亦冶金疮，生肌长肉。

　　砂（二五九）味咸苦大辛，性大热，有毒。善消恶肉腐肉生肌，敷金疮生肉，去目翳弩肉，除痣魇疣赘，亦善杀虫毒，水调涂之，或研末掺之立愈。《本草》言其消瘀血宿食，破结气，止反胃，肉食饱胀，暖子官，大益阳事。但此物性热大毒，能化五金八石，人之脏腑岂能堪此？故用以治外则可，用以服食则不宜也。若中其毒，惟生绿豆研汁饮一二升，乃可解之。

　　青盐（二百六十）味咸微甘，性凉。能降火消痰明目，除目痛，益肾气，除五脏症结，心腹积聚，吐血尿血，齿牙疼痛出血，杀毒虫，除疥癣诸虫，及斑蝥莞青诸毒。此盐不经火炼而成，其味稍甘，虽性与大盐略同，而滋益之功则胜之。

　　锻石（二六一）味辛，温，有毒。能止水泻血痢，收白带白淫，可倍加茯苓为丸服之。此外如散血定痛，傅痈毒，消结核瘦瘤，恶疮腐肉，白癜斑肉，收脱肛阴挺，杀痔漏诸虫，止金疮血出，生肌长肉，或为末可掺，或用醋调敷俱妙。能解酒酸，亦解酒毒。

　　卷之四十九大集·本草正（下）

　　禽兽部

　　鸡血（二六二）味咸，性平。主疗痿痹中恶腹痛，解丹毒蛊毒虫毒盐卤毒，及小儿惊风便结，亦能下乳，俱宜以热血服之。若马咬人伤，宜以热血浸之。鸡冠血治白癜风，经络风热。涂囟颊，治口不正。卒灌之，治缢死欲绝，及小儿卒惊客忤。和酒服，发痘最佳。涂诸疮癣蜈蚣蜘蛛马啮等毒。若有百虫入耳，宜用热血滴之。

　　鸭血（二六三）味咸微凉，善解诸毒。凡中金银丹石砒霜盐卤毒者，俱宜服此解之。若野葛毒杀人至死，热饮之，入口即解。若溺水死者，灌之即活。蚯蚓咬疮，涂之即愈。

　　虎骨（二六四）味微辛，气平。主百邪恶气，杀鬼精，心腹诸痛，止惊悸，壮筋骨，治肢体毒风拘挛，走注疼痛，辟伤寒温疟，及恶疮鼠痿，犬咬诸毒。头骨作枕，辟恶梦魇魅，置户上，辟鬼祟。寇宗曰：风从虎者，风木也，虎金也，木受金制，安得弗从，故可治风病挛急走注，风毒癫厥惊痫诸病。李时珍曰：虎骨通可用。

　　凡辟邪疗惊痫头风，温疟疮疽，当用头骨；治手足诸风，当用胫骨；治腰背诸风，当用脊骨，亦各从其类也。

　　吴球曰：虎之一身筋节气力皆出前足，故以胫骨为胜。

　　象牙（二六五）味甘，气凉。能清心肾之火，可疗惊悸风狂，骨蒸痰热，鬼精邪气，痈毒诸疮，并宜生屑入药煮服。若诸物鲠刺喉中，宜磨水饮之。竹木刺入肌肉，宜刮牙屑和水敷之即出。

　　鹿角胶（二六六）味甘咸，气温。大补虚羸，益血气，填精髓，壮筋骨，长肌肉，悦颜色，延年益寿。疗吐血下血，尿精尿血，及妇人崩淋，赤白带浊，血虚无子，止痛安胎，亦治折跌损伤，疮疡肿毒。善助阴中之阳，最为补阴要药。

　　雇茸（二六七）味甘咸，气温。破开涂酥炙黄脆入药。益元气，填真阴，扶衰羸瘦弱，善助精血，尤强筋骨，坚齿牙，益神志。治耳聋目暗，头脑眩运。补腰肾虚冷，脚膝无力，夜梦鬼交，遗精滑泄，小便频数，虚痢尿血，及妇人崩中漏血，赤白带下，道家云：惟有斑龙顶上珠，能补玉堂关下血者，即此是也。若得嫩而肥大如紫茄者，较之鹿角胶，其功力为倍倍。

　　犀角（二六八）味苦辛微甘，气寒。气味俱轻，升也，阳也。其性灵通，长于走散，较诸角为甚。药用黑色，功力在尖。专人阳明，清胃火、亦施他脏。凉心定神镇惊，泻肝明目，能解大热，散风毒阳毒，瘟疫热烦。磨汁治吐血衄血下血，及伤寒蓄血，发狂发黄，发斑谵语，痘疮稠密，内热黑陷，或不结痂，亦散疮毒痈疡，脓血肿痛，杀妖狐精魅鬼疰，百毒蛊毒，钩吻、鸩羽、蛇毒，辟溪瘴山岚恶气。其性升而善散，故治伤寒热毒闭表，烦热昏闷而汗不得解者，磨尖搀入药中，取汗速如附应。仲景云：如无犀角，以升麻代之者，正以此两物俱入阳明，功皆升散。今人莫得其解，每致疑词，是但知犀角之解心热，而不知犀角之能升散，尤峻速于升麻也。倘中气虚弱，脉细无神，及痘疮血虚，真阴不足等证，凡畏汗畏寒畏散者，乃所当忌。或必不得已，宜兼补剂用之。

　　羚羊角（二六九）味咸，性寒。羊本火畜，而此则属木，善走少阳、厥阴二经。故能清肝定风，行血行气，辟鬼疰邪毒，安魂魄，定惊狂、祛魇寐，疗伤寒邪热，一切邪毒，中恶毒风，卒死昏不知人，及妇人子痫强痉，小儿惊悸烦闷，痰火不清。俱宜为末，蜜水调服，或烧脆研末，酒调服之。

　　若治肿毒恶疮，磨水涂之亦可。

　　牛黄（二百七十）味苦辛，性凉，气平，有小毒。忌常山。入心肺肝经。能清心退热，化痰凉惊，通关窍，开结滞。

　　治小儿惊痫客忤，热痰口噤，大人癫狂痰壅，中风发痉，辟邪魅中恶，天行疫疾，安魂定魄，清神志不宁，聪耳目壅闭，疗痘疮紫色，痰盛躁狂。亦能堕胎，孕妇少用。

　　阿胶（二七一）味甘微辛，气平，微温。气味颇浓，阳中有阴。制用蛤粉妙珠，入肺肝肾三经。

　　其气温，故能扶劳伤，益中气。其性降，故能化痰清肺，治肺痈肺痿，咳唾脓血，止嗽定喘。其性养血，故能止吐血衄血，便血尿血，肠风下痢，及妇人崩中带浊血淋，经脉不调。其味甘缓，故能安胎固漏，养血滋肾，实腠理，止虚汗，托补痈疽肿毒。用惟松脆气清者为佳，坚硬臭劣者不美。

　　熊胆（二七二）味苦，性寒。能退热清心，疗时气黄胆，平肝明目，去翳障，杀蛔蛲，牙虫风痛，及小儿热疳热痰，惊痫螈，疳热痢，俱宜以竹沥化两豆粒许服之，甚良。亦治鼻疮热疮，痔漏肿痛，以汤化涂之，少加冰片尤效。欲辨其真，惟取一粟许，置水面，如线而下一道不散者是也。且凡是诸胆，皆能水面辟尘，惟此尤速，乃亦可辨。

　　麝香（二七三）味苦辛，性温。能开诸窍，通经络，透肌骨，解酒毒，吐风痰，消积聚瘕，散诸恶浊气，除心腹暴痛胀急，杀鬼物邪气魇寐，脏腑虫积，蛇虫毒、蛊毒、瘴毒、沙虱毒，及妇人难产，尤善堕胎。用热水研服一粒，治小儿惊痫客忤，镇心安神。疗鼻塞不闻香臭，目疾可去翳膜，除一切恶疮，痔漏肿痛，脓水腐肉，面斑疹。凡气滞为病者，俱宜用之。若鼠咬虫咬成疮，但以麝香封之则愈。欲辨真假，但置些须于火炭上，有油滚出而成焦黑炭者，肉类也，此即香之本体。若燃火而化白灰者，木类也，是即假搀。

　　卷之四十九大集·本草正（下）

　　虫鱼部

　　龙骨（二七四）味甘，平，性收涩。其气入肝肾，故能安神志，定魂魄，镇惊悸，涩肠胃，逐邪气，除夜梦鬼交，吐血衄血，遗精梦泄，收虚汗，止泻痢，缩小便，禁肠风下血尿血，虚滑脱肛，女子崩淋带浊，失血漏胎，小儿风热惊痫。亦疗肠痈脏毒，内疽阴蚀，敛脓敛疮，生肌长肉，涩可去脱，即此属也。制须酒煮焙干，或用水飞过，同黑豆蒸熟晒干用之。

　　海螵蛸（二七五）即乌贼鱼骨味咸，性微温，足厥阴、少阴肝肾药也。咸走血，故专治血病，疗妇人经枯血闭，血崩血淋，赤白带浊，血气瘕，吐血下血，脐腹疼痛，阴蚀疮肿，亦治痰疟，消瘿气，及丈夫阴中肿痛，益精固精，令人有子，小儿下痢脓血，亦杀诸虫，俱可研末饮服。尤治眼中热泪，磨翳去障，并宜研末和蜜点之。为末可敷小儿疳疮痘疮，臭烂脓湿，下疳等疮，跌打出血，汤火诸疮。烧灰存性酒服，治妇人阴户嫁痛。同鸡子黄，涂小儿童舌鹅口。同蒲黄末，敷舌肿出血如泉。同槐花末吹鼻，止衄血。同麝香吹耳，治KT耳耳聋。乌贼鱼善补益精气，尤治妇人血枯经闭。

　　牡蛎（二七六）味微咸微涩，气平。用此者，用其涩能固敛，咸能软坚。专入少阴肾脏，随药亦走诸经。能解伤寒温疟寒热往来，消瘀血，化老痰，去烦热，止惊痫心脾气痛，解喉痹咳嗽，疝瘕积块，痢下赤白，涩肠止便，禁鬼交遗沥，止滑精带下，及妇人崩中带漏，小儿风痰虚汗。同熟地，固精气，禁遗尿。同麻黄根，敛阴汗。同杜仲，止盗汗。同白术，燥脾利湿。同大黄，善消痈肿。同柴胡，治胁下硬痛。同天花茶，消上焦瘿瘤瘰结核。

　　穿山甲（二七七）味咸平，性微寒。能通经络，达腠理，除山岚瘴气疟疾，风痹强直疼痛，疗小儿五邪惊啼，妇人鬼魅悲泣，下乳汁，消痈肿，排脓血，除疮疥痔漏，通窍杀虫。佐补药行经，善发痘疮。或炮焦投入煎剂，或烧灰存性，酒服方寸匕。亦可用傅恶疮。

　　青鱼胆（二七八）味苦，性寒。其色青，故入肝胆二经。能消赤目肿痛，点暗目，可吐喉痹痰涎，涂热疮恶疮，亦消鱼骨之鲠。

　　白花蛇（二七九）即蕲蛇也。味甘咸，性温，有毒。诸蛇鼻俱向下，惟此蛇鼻向上，而龙头虎口，黑质白花，胁有方胜纹二十四个，口有四长牙，尾上有一佛指甲者是。用宜去头尾各三寸，以防其毒。春秋酒浸三宿，夏一宿，冬五宿，火炙，去尽皮骨，取肉焙干，密封藏之，久亦不坏。诸蛇之性皆窜，而此蛇尤速，故善于治风，能透骨髓，走脏腑，彻肌肤，无所不到。疗中风湿痹，骨节疼痛，手足拘挛，不能行立，暴风瘙痒，破伤风，大风癞癣，及小儿惊风搐搦，瘰杨梅，风毒恶疮，俱为要药。凡服蛇酒药者，切忌见风。

　　珍珠（二百八十）味微甘微咸。能镇心明目，去翳磨障。涂面可除斑，令人润泽好颜色。亦除小儿惊热，安魂魄。为末可敷痘疔痘毒。

　　龟板（二八一）味微甘微咸，性微寒，阴也。能治痰疟，破症坚，祛湿痹伤寒劳投，骨中寒热，消五痔阴蚀诸疮。

　　下甲能补阴血，清阴火，续筋骨，退劳热，疗腰脚酸痛，去瘀血，止血痢漏下赤白，利产难，消痈毒。

　　烧灰可敷小儿头疮难燥，妇人阴疮，疮，亦治脱肛，龟板膏，功用亦同龟板，而性味浓浓，尤属纯阴。能退孤阳阴虚劳热，阴火上炎。吐血衄血，肺热咳喘，消渴烦扰，热汗惊悸，谵妄狂躁之要药。然性禀阴寒，善消阳气，凡阳虚假热，及脾胃命门虚寒等证，皆切忌之，毋混用也。若误用，久之则必致败脾妨食之患。

　　僵蚕（二八二）味辛咸，性温，有小毒。辛能散，咸能降，毒能攻毒。轻浮而升，阳中有阴。

　　故能散风痰，去头风，消结核瘰，辟痰疟，破症坚，消散风热喉痹危证，尤治小儿风痰急惊客忤，发痘疮，攻痘毒，止夜啼，杀三虫，妇人乳汁不通，崩中带下。为末可敷丹毒疔肿，拔根极效。灭头面斑，及诸疮瘢痕，金疮痔，小儿疳蚀，牙龈溃烂，重舌木舌，及大人风虫牙痛，皮肤风疹瘙痒。

　　蟾蜍（二八三）俗名癞虾蟆。眉间有两囊，遍身有颗磊，其中俱有蟾酥，行极迟缓，不能跳跃，亦不解鸣者是也。此物受土气之精，上应月魄，赋性灵异，穴土食虫，能制蜈蚣。入足阳明胃经。

　　消癖气积聚，破坚症肿胀，治五疳八痢、及小儿劳瘦疳热，杀疳虫，消痈肿鼠，阴疽恶疮。若治破伤风，宜同花椒剁烂，入酒煮熟饮之，通身汗出即愈。亦解犬毒。烧灰油调，敷有虫诸恶顽疮，极效。又治瘟毒发斑危剧者，去肠生捣一二枚，绞汁饮之，无不即瘥，或烧灰汤送亦良。

　　蟾酥味辛麻，性热，有毒。主治发背痈疽疔肿一切恶毒。若治风虫牙痛，及齿缝出血，以纸捻醮少许点齿缝中，按之即止。

　　水蛭（二八四）味咸苦，性微寒，有毒。能逐恶血瘀血、破血症积聚，通经闭，和水道，堕胎。

　　咂赤白游疹，痈疽肿毒，及折伤跌扑瘀血不散。制用之法，当取田间啮人腹中有血者佳。须晒干细锉，以微火炒黄熟方可用，或以冬收猪脂煎令焦黄用之亦可。不尔入腹则活，最能生子害人。若受其害，惟以田泥水或黄土水饮数升，则必尽下，盖此物得土气即随土而走也。或以牛羊热血二一升，同猪脂饮之亦下也。

　　鳖甲（二八五）味咸，气平，此肝脾肾血分药也。能消瘕坚积，疗温疟，除骨节间血虚劳热，妇人血症恶血，漏下五色，经脉不通，治产难，能堕胎，及产后寒热阴脱，小儿惊痫，斑痘烦喘，亦消疮肿肠痈，扑损瘀血，敛溃毒，去阴蚀痔漏恶肉。然须取活鳖大者，去肉，用醋煮干，炙燥用之。若诸煮熟肋骨露出者不堪用。

　　蜈蚣（二八六）一名即蛆，赤足者良。味辛，温，有毒。能啖诸蛇，杀诸蛇虫鱼鬼疰诸毒，去三虫，攻瘰便毒，痔丹毒，亦疗小儿惊风脐风，丹毒秃疮。然此虫性毒，故能攻毒，不宜轻用。

　　若入药饵，须去头足，以火炙熟用之。

　　蝉蜕（二八七）味微甘微咸，性微凉。此物饮风吸露，气极清虚，故能疗风热之证，亦善脱化，故可疗痘疮壅滞，起发不快。凡小儿惊痫，壮热烦渴，天吊口噤，惊哭夜啼，及风热目昏翳障，疔肿疮毒，风疹痒痛，破伤风之类，俱宜以水煎服。或为末，以井花水调服一钱，可治喑哑之病。

　　斑蝥（二八八）味辛，性热，有大毒、能攻鼠瘰疮疽，破血积疝瘕，堕胎元，解疔毒、犬毒、沙虱蛊母、轻粉毒，亦傅恶疮，去死肌败肉。制用之法，须去翅足，同糯米炒熟，然后可用。

　　或同麸炒，或同醋煮皆可。若中其毒，惟黑豆、绿豆汁、靛汁、黄连、浓茶、葱汁可以解之。

</div>
    <div class="pagination">
<a href="景岳全书_page169.html">上一页</a><span>...</span><a href="景岳全书_page165.html">165</a><a href="景岳全书_page166.html">166</a><a href="景岳全书_page167.html">167</a><a href="景岳全书_page168.html">168</a><a href="景岳全书_page169.html">169</a><span class="current-page">170</span><a href="景岳全书_page171.html">171</a><a href="景岳全书_page172.html">172</a><a href="景岳全书_page173.html">173</a><a href="景岳全书_page174.html">174</a><a href="景岳全书_page175.html">175</a><span>...</span><a href="景岳全书_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
