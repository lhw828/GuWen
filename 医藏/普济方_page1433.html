<!DOCTYPE html>
<html>
<head>
    <meta charset="UTF-8">
    <title>普济方 - 第 1433 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 1433 页/共 3614 页</h1>
    <div class="content">　　治气滞腰痛。

　　威灵仙（去土半两）金樱子（去核一两锉碎炒焦）舶上茴香（半两）川乌（炮去皮脐一两）上为细末。酒煮面糊为丸。如梧桐子大。每服二十丸。空心温酒下。食前。二服为效。

　　治血沥腰痛。

　　用续断、牛膝、桃仁、炒煎汤。磨沉麝丸下。

　　白术散

　　（出十便良方）

　　治腰痛阴然。以热物着痛处即少宽。此由久处卑湿。

　　复感风邪。伤于足太阳之经。与血气相搏。诊其脉缓涩。并宜服之。

　　白术（二两）芍药（三两）官桂（一两半）附子（半两）上为细末。每服二钱。

　　空心酒调服。

　　疗腰疼痛。下脓水。

　　石盐（一方作食盐）干姜杏仁（去尖）酱瓣（各等分）上为末。以锦裹。导之六七过。

　　下脓水。腰下疼痛。瘥止。一方无酱瓣。

　　牛膝散疗腰肾病脓水。并治停水腰痛。

　　牛膝（六分）槟榔仁（十枚）防己（六分）牵牛子（八分炒）上为散。空心以酒下三钱。以宣泻即瘥。如利三五行。即少投醋于散内止之。慎生冷油腻蒜等物。后以补肾气汤丸投之可。

　　治腰痛不可忍者。

　　（出海上方）芸苔子橘子仁（各等分）上为细末。每服二钱。酒一盏。煎至七分。空心热服。

　　治腰痛方

　　（出德生堂）官桂玄胡索杜仲（去皮炒丝断各等分）上为细末。每服三钱。空心。热调下。

　　杜仲酒治腰痛。

　　杜仲（去粗皮）丹参（各八两）芎（五两）上细锉。用酒一斗五升。浸五日为满。随性多少温服。

　　当归丸

　　（出仁存方）

　　治腰痛不可转侧。如锥刀所刺。大便黑。小便赤涩。或

　　黑

　　。此血汗滞于腰间。谓之血沥腰痛。诊其脉弦者是也。

　　当归（三两）水蛭（三十个炒去足）桃仁（三十个去皮尖）上为细末。酒糊丸如梧桐子大。每服十五丸。渐加至三十丸。酒下。食前服。

　　速效散

　　（出经验良方）

　　治男女腰痛不可忍者。

　　川楝子（取肉巴豆五粒去壳同炒赤去巴豆）茴香（各一两半盐炒熟）破故纸（炒一两）上为细末。每服一钱。热酒调下。

　　神应散

　　（一名如神汤出家藏经验方）

　　治腰痛神效。亦治闪肭滞。牵引足膝。

　　不能行动。

　　玄胡索（一两）桂心当归（各半两）上为末。酒调三钱。食前服。一方用猪腰子一只。

　　批开。操药在内。湿纸煨熟。五更细嚼。热酒下。名舒筋散。陈氏经验方云。谭人滕珂云。

　　此方得于徽之祁门老医。真是如神。故以名之。

　　葫芦芭散

　　葫芦芭杜仲胡椒（分停）上为细末。每服二钱。光嚼胡桃二个。食前酒调服。

　　治腰疼痛。

　　降真香节檀香节沉香节（共一两重）上用煎汤。空心服。腰便不痛。

　　治腰如神。

　　（出德生堂）杜仲（炒去丝）木香官桂（各一两）上为细末。每服二钱。温酒调下。空心。此药活血化气。第一品药也。

　　治腰痛方。

　　胡桃肉（四两）杜仲（四两）补骨脂（四两）上咀。水煎服。

　　熨法延年疗腰痛。

　　菊花（二升）芫花（二升）羊踯躅（二升）上以醋拌冷湿润。分为两剂。二布囊中蒸之。

　　如炊一斗米许顷。适寒温。隔衣熨之。冷即易。熨痛处定即瘥。

　　（出集验方）

</div>
    <div class="pagination">
<a href="普济方_page1432.html">上一页</a><span>...</span><a href="普济方_page1428.html">1428</a><a href="普济方_page1429.html">1429</a><a href="普济方_page1430.html">1430</a><a href="普济方_page1431.html">1431</a><a href="普济方_page1432.html">1432</a><span class="current-page">1433</span><a href="普济方_page1434.html">1434</a><a href="普济方_page1435.html">1435</a><a href="普济方_page1436.html">1436</a><a href="普济方_page1437.html">1437</a><a href="普济方_page1438.html">1438</a><span>...</span><a href="普济方_page1434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
