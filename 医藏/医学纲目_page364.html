<!DOCTYPE html>
<html>
<head>
    <meta charset="UTF-8">
    <title>医学纲目 - 第 364 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 364 页/共 379 页</h1>
    <div class="content">　　草龙胆定粉（微炒）乌梅肉（焙）黄连（各二分）上为细末，炼蜜丸如麻子大，米饮下一二十丸，无时。

　　〔汤〕

　　三棱散

　　治小儿尿白浊，久则成疳，宜疏脾土，消食化滞。

　　三棱蓬术（炒）益智仁甘草（各一两）神曲（炒）麦芽（炒）橘红（各半两）上为末，白汤调下。

　　〔世〕

　　黄龙丸

　　治停食，化积磨积。

　　三棱蓬术（各三两）青皮陈皮（各一两半）山楂干姜（各七钱半）槟榔（半两）上晒干为末，糊丸黍米大。三岁儿每二十丸，食后姜汤下，食前乌犀丸，相间服。此治小儿疳积等证，无不效者。（乌犀丸方见疳热条。）〔钱〕

　　胆矾丸

　　治疳消癖，进食止泻，和胃追虫。

　　绿矾（真者，二两）胆矾（真者，为粗末，一钱）大枣（四十个，去核）好醋（一升）以上四物，同熬令枣烂，候和后药：使君子（去壳，二两）枳实（炒，三两）黄连诃子（去核，各为粗末。各一两）巴豆（二十七个，去皮，破之）以上五味，同炒黑，约三分干，入后药：夜明砂虾蟆（烧存性，各一两）苦楝根皮（五钱）以上三味，再入炒候干，同前四物杵罗为末，同前膏和入臼中杵千下。如未成，旋入熟枣肉，亦不可多，恐服之难化。太干即入温水亦可，丸如绿豆大。每服二三十丸，米饮温水下，不拘时。

　　〔丹〕

　　肥儿丸

　　治小儿疳积。

　　芦荟（另研）胡黄连（各二钱）神曲（四钱）黄连白术山楂（炒。各半两）芜荑（炒，二钱半）上为末，将芦荟末拌匀，猪胆汁丸如粟米大。每服六十丸，食前白汤下。

　　〔《本》〕

　　芦荟丸

　　治小儿疳积秘方。

　　芦荟荆芥黑丑青皮（各等分）上治炮为末，面糊丸如粟米大。一岁儿以下一丸，或二丸亦不妨，量大小加减。

　　〔钱〕肺疳气喘，口鼻生疮，当补脾肺，益黄散主之。（方见治虚实法。）肾疳极瘦，身有疮疥，当补肾，地黄丸主之。（方见劳瘵，即六味地黄丸。）〔汤〕肾疳，齿爪黑。

　　上肾疳羸瘦疮疥治法，当与虚羸门相参用之。

　　〔钱〕骨疳，喜卧冷地。

　　〔汤〕木香丸治渴，好卧冷地。

　　〔世〕

　　五疳保童丸

　　治小儿乳食不择冷热，好餐肥腻，恣食甘咸，脏腑不和，生疳。

　　青黛苦楝根皮夜明砂五倍子芦荟黄连龙胆草白芜荑干蟾（各一分）麝香（少）蝉蜕（去嘴爪，一分）猪胆（大者五个，拌诸药焙干）上件粟米煮糊，为丸如麻子大。一岁儿三丸，不拘时，米饮下，日三服。忌猪肉。

　　〔《圣》〕治小儿脑疳，鼻痒，毛发作穗，面黄羸瘦，益脑。用鲫鱼胆滴于鼻中，连滴三五日效。

　　〔汤〕小儿脑疳者，是胎热所为，但头皮光急，头发作穗，或有头疮。肿至囟，囟肿则多损眼。此疾因儿在胎中，母临月房事不已而成。项软倒，肥而不瘦。（天柱骨倒也。）附子（生，去皮脐）南星上末，生姜自然汁调摊贴患处，次服防风丸并泻青丸。

　　〔世〕小儿久患疳疾体虚，久不进饮食，患久诸候退，只是天柱骨无力，医者不识，谓之五软。用白僵蚕真者去丝炒为末，每服五分或一钱，薄荷酒调下，日三。更须贴药。

　　贴药

　　生筋散

　　木鳖子（三个）蓖麻子（三十粒）上各取肉同研，用一钱，津调，先烘上令热，贴之。

　　上疳五软盖痿属也。不若用地黄丸及黄柏龟板之类为愈。

　　〔世〕小儿无辜疳者，其候面黄发直，时时壮热，饮食不生肌肤，积经日月，遂致死者，谓之无辜疳也。

　　言天有鸟，名曰无辜，昼伏夜游，洗浣衣褥，露之经宿，或遇此鸟，飞从上过，将衣褥与小儿穿卧，便令儿有此疾。如禽兽生下有噤虫，若不速去，当损其命。又脑后有核，初生软而不觉痛，其中有虫如米粉，得热气渐长大，则筋结定，虫随气血流散，所以停留。子母相生，侵蚀脏腑，肌肉作疮，或大便泄脓血，致使小儿渐渐黄瘦，头大发竖，手足细弱，生十二件无辜疾症：天吊、胡孙噤、鹅口、木舌、悬痈、重、着噤、脐风、撮口、重舌、乳渊、龟胸。

　　鳖甲散

　　鳖甲（醋炙，三分）槟榔（三个）沉香（一分）漏芦甘草（炙）牛蒡子（炒）使君子赤芍药诃子（炮，去核。各半两）上为粗末，每服一钱，水半盏，煎六分，去渣温服。

　　〔《明》〕多疳者：囟会（一壮。）疮蚀龈断，臭秽冲人：劳宫（一壮。）〔钱〕疳皆脾胃病，亡津液之所作也。因大病或吐泻后，医又以药吐下，致脾胃虚弱，亡失津液。

　　且小儿病疳，皆愚医之所坏病。假如潮热，是一脏虚一脏实，而内发虚热也，法当补母而泻本脏则愈。假令日中发潮热，是心虚热也，肝为心母，法宜先补肝母，肝实而后泻心。心得母气，则内平而潮热自愈。医见潮热，妄谓其实，乃以大黄、牙硝辈诸冷药利之，利既多而不能禁，则津液内亡，渐成疳也。又如癖病发作寒热，饮水，胁下有形硬痛，法当用药渐消磨之。医反以巴豆、砂辈快药下之，小儿易虚易实，下之既过，胃中津液耗损，渐成疳瘦。又有病伤寒五六日，间有下证，以冷药下之太过，致脾胃虚而津液少，即便引饮不止而生热也，热气内耗，肌肉外消，他邪相干，证变诸端，亦成疳病。又有吐泻久病，或医妄下之，其虚益甚，津液燥损，亦能成疳也。

　　小儿病癖，由乳食不消，伏在腹中，乍凉乍热，饮水不止，或喘而嗽，与潮热相类。若不早治，必成劳疳。以其有癖症，则令儿不食，致脾胃虚而发热，故引饮也。饮多，即荡涤脾胃，亡失津液，不能传化水谷，其脉沉细，益不能饮食，致脾胃虚衰，四肢不举，诸邪遂生，羸瘦而成疳矣。肥疳即脾疳也，身瘦虚黄干而有疮疥，其候不一，种种异端，今略举言之。目涩或生白膜，唇赤，身干黄或黑，喜卧冷地，或食泥土，身有疮疥，泻青白黄沫水，痢色变易，腹满，身耳鼻皆有疮，发鬓作穗，头大项细，极瘦，饮水，皆其证也。

　　〔世〕心疳者，苦要惊啼，常只吃水，少食辛味，耳边有青脉，舌上有焦点者不治。肝疳者，目带青，左胁下硬，多吐沫，眼、头黑者不治。脾疳者，肚大青筋，唇口无血色，人中平，下痢不止者不治。肺疳者，咳逆气急，泻白水，身上黑斑者不治。肾疳者，要吃咸醋，吃水不住，小便如粉汁，齿黑有疮，骨出耳干脑焦不治。

　　卷之三十八小儿部脾主湿

　　虚羸

　　〔钱〕虚羸，脾胃不和，不能食乳，致肌瘦，亦因大病，或吐泻后，脾胃尚弱，不能传化谷气。有冷者，时时下痢，唇口青白。有热者身壮热，肌肉微黄，此冷热虚羸也。冷者，木香丸主之，夏月不可服，如有证则少服之。热者胡黄连丸。冬月不可服，如有证则少服之。（虚羸与疳门同治也。木香丸、胡黄连丸方并见疳条。）〔汤〕小儿疳积，其状渐黄瘦，拍背如鼓鸣，脊骨如锯，乃积而生热成疳也，宜服芦荟丸、露星膏。

　　芦荟丸

　　龙胆草黄连芜荑（去皮，先炒黄色，次入前二味，一处炒赤色。各一两）上为末，另入芦荟一分，和匀，烂饭丸如黍米大。三岁儿服三十丸，空心，米饮送下。

　　露星膏

　　黄（蜜水炙）胡黄连地骨皮柴胡（各等分）上为末，炼蜜丸如芡实大。隔宿酒浸，露一宿，次日澄去酒，薄荷汤浸服之。

</div>
    <div class="pagination">
<a href="医学纲目_page363.html">上一页</a><span>...</span><a href="医学纲目_page359.html">359</a><a href="医学纲目_page360.html">360</a><a href="医学纲目_page361.html">361</a><a href="医学纲目_page362.html">362</a><a href="医学纲目_page363.html">363</a><span class="current-page">364</span><a href="医学纲目_page365.html">365</a><a href="医学纲目_page366.html">366</a><a href="医学纲目_page367.html">367</a><a href="医学纲目_page368.html">368</a><a href="医学纲目_page369.html">369</a><span>...</span><a href="医学纲目_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
