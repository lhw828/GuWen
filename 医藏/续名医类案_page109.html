<!DOCTYPE html>
<html>
<head>
    <meta charset="UTF-8">
    <title>续名医类案 - 第 109 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 109 页/共 160 页</h1>
    <div class="content">　　卷二十七

　　夹疹

　　一疹后报痘，不易长大，干咳，连声不续，此过于发散也。保元汤加贝、味、甘、桔、橘红而愈。

　　一疹后出痘，失于解散，咽喉肿痛，声哑水呛，饮食不进，倒靥而死。

　　一疹后，痘出三日，痰咳喘急，亦失于解散，甘、桔、蒡、膏、陈、枳壳、蝉蜕、苏子，疏邪解毒清金而愈。

　　一儿身热咳嗽，疹出隐隐，以药发之，而不见不没。此风寒郁而不散，此瘾疹也，非正疹论，芎苏散治愈。

　　一儿痘出数颗而夹疹，遍身圆朗红活，两日尽没。有识者曰：痘没者，必闷乱烦躁，此却安静，且正痘宛在，乃疹没非痘伏也。以剂调之而愈。

　　一痘报点粗肥，有红盘，间有细密隐隐者，此水痘夹疹也。内症安宁，但表邪宜散，葛根汤加荆、防、翘、芷，二剂而愈。

　　一水痘不脓而干枯，身热烦躁，此失解同于倒陷也。治以葛根汤加荆芥、防风、连翘、牛蒡子、木通、蝉蜕，遍身发红点，此余毒散也。又用荆防解毒汤而愈。

　　万密斋治一女，二岁出痘，遍身红点，大小相杂无空处，此夹疹夹斑痘也。以升麻葛根汤加荆、防、元参、翘、蒡、淡竹叶、木通，一服减，再服再减，三服痘显而愈。

　　卷二十七

　　夹丹

　　（附夹疮）

　　徐仲光治一痘，匀朗，容易肥大，淡白少神，烦躁不宁，因头上素患肥疮太甚，耗泄真气故也。先用白芨膏，纸封头疮，后用保元汤而愈。

　　一痘正面匀朗绽突，少神，身肢平塌，色暗，因手足脓疥踵痛，泄气故也。恐浆虽满，不能收功，用保元汤加芎、蒡、 、芍、归、甘、陈、防、桂、术，调理而愈。此症虽补而不保脾，则必致泄泻而不能收功。

　　一痘靥后，平陷瘙痒，遂发血风疮。用苦参、栀、翘、防风、独活、苡仁、黄芩，蜜丸服，并灸风池、三里二穴，各五七壮愈。

　　一痘出脓疥后，见其疤痕黑，大有似痘疔，须审头面痘颗明白。初起疏散凉血，七八日后，根窠红黑不消，亦宜凉血解毒。十一二日，根窠淡红，宜生血补剂愈。

　　一儿痘三日，耳前红肿如桃，用葛根汤加荆芥、防风、桔梗、牛蒡而愈。

　　一痘匀朗红润，左腮肿块青紫，热甚烦躁。此痘先块青，名鬼捏，真恶候也，急与紫金救焚散而愈。若此症治迟，必毒攻于心，发惊窜而死。

　　卷二十七

　　失血

　　徐仲光治一痘，发热，时衄血，宜发之，用升麻葛根汤加荆、蒡而愈。

　　一痘四朝吐血，痘陷淡白，烦躁，谵语妄言，肢冷身凉。此血热毒壅未尽，即服凉药攻伐之故，今血脱毒解而虚矣。宜先益气，保元汤加姜、附、芎、归、蝉、芍、糯米而愈。

　　一痘正起发而便血，怠惰减食，作渴肢冷，此皆脾虚也，四君子汤加升、橘、炮姜而愈。

　　一痘八日，根窠赤肿胀满痛，烦渴饮冷，便下黑血，此热毒内蕴也，犀角地黄汤治愈。

　　一痘收靥身热，咳嗽血痰，声哑鼻衄，此火刑肺金，黄连解毒汤加麦冬、犀角、丹皮、知母、牛蒡而愈。

　　一痘靥后，咳嗽不已，此毒郁于肺，清金开郁解毒而愈。

　　一痘靥后，便下紫血，此毒郁滞下，郁金五钱，牛蒡一钱，每服五分，灯心汤下。

　　一痘后溏泄，粪后下血，此脾弱也，用异功散加升麻、地榆、黄连、小柴胡汤而愈。

　　一痘后血淋，乃热结下焦也，柏、知、通、地、小蓟根、藕节、归、滑、甘草梢、竹叶，服愈。

　　一女六岁，标点，吐紫黑血甚多，然而唇舌滋润，形色俱顺，神宁气旺，竟无恙。因女之父素有血症，乃遗禀，非毒也，故不解毒，不补脾而收功。症虽险，而症与神自顺也，未可以见点吐血紫黑为死也。

　　万密斋曰：里中林霄，年二十余染痘，初发热，小便下血。予闻之曰：不可为矣。或问故。曰：乙未春，祁水桃村坳徐氏，出痘死者十八人，皆小便血也。霄越三月殒。

　　卷二十七

　　伤食

　　万密斋治李氏女痘，脓成将靥，忽腹胀且痛，气喘呻吟。曰：疮既胖壮，脓又饱满，其脉弦滑，此非痘毒，乃伤食也。询之，因食鸡肉、糯米饭。曰：宜急下之。或谓痘疮首尾不可下，恐虚其里，不靥也。曰：病不执方，药贵对症，有是病则有是药，下之无妨。遂以原物作汤，吞丁香脾积丸，得利而安。

　　金氏子，痘成脓时，忽腹胀作痛，气喘烦闷，其痘光壮饱满，非毒也，必曾伤食。果因面食过饱，亦用前方法，得利病稍定。再用钱氏异功散加青皮、山楂，一服愈。

　　费建中治严孝廉子，六岁，丙戌仲夏见痘，干红色涩，顶陷不松，身热如烙，烦躁不宁。按其腹膈愁痛，口嗳腐气。此毒火内伏，中宫停滞也。以大黄二钱，青皮钱许，蝉蜕、荆芥、赤芍、红花、地丁，用山楂一两，煎汤代水，连二剂，下宿物甚多，痘顿起，色 赤。前方加黄连、生地，渐放白成浆。第热未和，前方服至十二朝，始收功。

　　费建中子二岁，孟夏见痘，壮热昏迷，干红稠密，然得分珠，亦不脚塌。至三日，绝无起势，气粗烦闷，转矢气，极臭。因痘前食一苎头圆子重，以枳实、山楂、桔梗、前胡、广皮、麦芽、赤芍、蝉蜕、牛蒡，去结屎甚多，即起发红润，后虽甚密，幸获收功。

　　施氏子痘，始事者，极其升发，四日不起，狂烦叫喊至哑，目时上窜。视其根窠尚在，但稠密矾红，顶陷干滞，身反凉。按其胸膈手足皆起，诊其右手寸关，洪滑而实，此内积重而闭塞也。以枳实五钱，青皮、前胡各三钱，桔梗五分，佐以荆芥、蝉蜕，用山楂二两，煎汤代水，连夜进两头汁，次午又进一剂，下午去宿垢极多，犹有鸡肉未化者。将晚，又行一次，即顿然起发，神安，身大热，色未转，以得通达，火毒发见于外也。

　　改用凉血清解，色渐红活，浆渐肥脓而收功。

　　卷二十七

　　寒战切牙

　　（徐仲光所治痘症甚多，仁端录抄出此下皆其神效者也。载之。）

　　一痘，六日不起胀，寒战切牙，腹胀气急，用奇攻散、补中益气汤而愈。

　　一痘，初发热时，恶寒，身振动，此邪正交争，欲出不出也。用升麻葛根汤加人参、防风、桂枝、山甲，及补中益气汤，调理而愈。

　　一痘未出齐，而手足摇动，以异功散投之而更甚，此假寒实热，木气太过而兼火化也。宜平肝制火，升麻葛根汤加川芎、柴胡、防风而愈。

　　一痘发热时，切牙兼窜视，乃心热甚也，用升麻葛根汤合导赤散，服之而愈。

　　一痘发热时，闷瞀切牙，此肝热症也，羌活汤加葛、芍，服之而愈。

　　万密斋长孙，二岁，染痘发热，三日内，寒战似疟。其父泣曰：死矣。万笑曰：尔为医，救人病如篙工然，忽遇风浪，手足自乱，何以济人？此儿元气充盛，毒瓦斯微少，邪不胜正，作寒战而退，试观其痘必少也。果止五七粒，七日愈。

　　一儿初发热，便切牙戛戛有声，精神昏愦，此逆痘也，乃肾虚症。盖肾主骨，齿者骨之余，肾水不足，则毒火无制，火气煽动，故上下相戛有声，陈氏所谓槁者是也。果卒。

</div>
    <div class="pagination">
<a href="续名医类案_page108.html">上一页</a><span>...</span><a href="续名医类案_page104.html">104</a><a href="续名医类案_page105.html">105</a><a href="续名医类案_page106.html">106</a><a href="续名医类案_page107.html">107</a><a href="续名医类案_page108.html">108</a><span class="current-page">109</span><a href="续名医类案_page110.html">110</a><a href="续名医类案_page111.html">111</a><a href="续名医类案_page112.html">112</a><a href="续名医类案_page113.html">113</a><a href="续名医类案_page114.html">114</a><span>...</span><a href="续名医类案_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
