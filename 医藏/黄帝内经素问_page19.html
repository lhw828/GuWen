<!DOCTYPE html>
<html>
<head>
    <meta charset="UTF-8">
    <title>黄帝内经素问 - 第 19 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经素问 - 第 19 页/共 26 页</h1>
    <div class="content">
　　黄帝内经素问卷六释文
　　钦定四库全书
　　黄帝内经素问卷七　　　唐　王冰　次注
　　宋　林亿等校正
　　经脉别论　　　藏气法时论
　　宣明五气篇　　血气形志篇
　　经脉别论篇第二十一【新校正云按全元起本在第四卷中】
　　黄帝问曰人之居处动静勇怯脉亦为之变乎歧伯对曰凡人之惊恐恚劳动静皆为变也【变谓变易常候】是以夜行则喘出于肾【肾王于夜气合幽冥故夜行则喘息内从肾出也】淫气病肺【夜行肾劳因而喘气淫不次则病肺也】有所堕恐喘出于肝【恐生于肝堕损筋血因而奔喘故出于肝也】淫气害脾【肝木妄淫害脾土也】有所惊恐喘出于肺【则心无所倚神无所归气乱胷中故喘出于肺也】淫气伤心【惊则神越故气淫反伤心矣】度水跌仆喘出于肾与骨【湿气通肾骨肾主之故度水跌仆喘出肾骨矣跌谓足跌仆谓身倒也】当是之时勇者气行则已怯者则着而为病也【气有强弱神有壮懦故殊状也】故曰诊病之道观人勇怯骨肉皮肤能知其情以为诊法也【通逹性懐得其情状乃为深识诊契物冝也】故饮食饱甚汗出于胃【饱甚胃满故汗出于胃也】惊而夺精汗出于心【惊夺心精神气浮越阳内薄之故汗出于心也】持重逺行汗出于肾【骨劳气越肾复过疲故持重逺行汗出于肾也】疾走恐惧汗出于肝【暴役于筋肝气罢极故疾走恐惧汗出于肝也】摇体劳苦汗出于脾【摇体劳苦谓动作施力非疾走逺行也然动作用力则谷精四布脾化水谷故汗出于脾也】故春秋冬夏四时隂阳生病起于过用此为常也【不适其性而强云为过即病生此其常理五藏受气盖有常分用而过耗是以病生故下文曰】食气入胃散精于肝淫气于筋【肝养筋故胃散谷精之气入于肝则浸淫滋养于筋络矣】食气入胃浊气归心淫精于脉【浊气谷气也心居胃上故浊气归心淫溢精微入于脉也何者心主脉故】脉气流经经气归于肺肺朝百脉输精于皮毛【言脉气流运乃为大经经气归宗上朝于肺肺为华盖位复居髙治节由之故受百脉之朝防也平人气象论曰藏眞髙于肺以行荣衞隂阳由此故肺朝百脉然乃布化精气输于皮毛矣】毛脉合精行气于府【府谓气之所聚处也是谓气海在两乳间名曰膻中也】府精神明留于四臓气归于权衡【膻中之布气者分为三隧其下者走于气街上者走于息道宗气留于海积于胷中命曰气海也如是分化乃四臓安定三焦平均中外上下各得其所也】权衡以平气口成寸以决死生【三世脉法皆以三寸为寸闗尺之分故中外髙下气绪均平则气口之脉而成寸也夫气口者脉之大要防也百脉尽朝故以其分决死生也】饮入于胃游溢精气上输于脾【水饮流下至于中焦水化精微上为云雾云雾散变乃注于脾灵枢经曰上焦如雾中焦如沤此之谓也】脾气散精上归于肺通调水道下输膀胱【水土合化上滋肺金金气通肾故调水道转注下焦膀胱禀化乃为溲矣灵枢经曰下焦如渎此之谓也】水精四布五经并行合于四时五臓隂阳揆度以为常也【从是水精布经气行筋骨成血气顺配合四时寒暑证符五藏隂阳揆度盈虚用为常道度量也以用也　新校正云按一本云隂阳动静】太阳藏独至厥喘虚气逆是隂不足阳有余也【隂谓肾阳谓膀胱也故下文曰】表里当俱写取之下俞【阳独至谓阳气盛至也阳独至为阳有余隂不足则阳邪入故表里俱写取足六俞也下俞足俞也新校正云详六当为穴字之误也按府有六俞藏止五俞今藏府俱写不当言六俞六俞则不能兼藏言穴俞则藏府兼举】阳明藏独至是阳气重并也当写阳补隂取之下俞【阳气重并故写阳补隂】少阳藏独至是厥气也蹻前卒大取之下俞【蹻谓阳蹻脉至足外踝下足少阳脉行扺絶骨之端下出外踝之前循足跗然蹻前卒大则少阳之气盛也故取足俞少阳也】少阳独至者一阳之过也【一阳少阳也过谓太过也以其太过故蹻前卒大焉】太隂藏搏者用心省眞【见太隂之脉伏鼓则当用心省察之若是眞藏之脉不当治也】五脉气少胃气不平三隂也【三隂太隂脾之脉也五藏脉少胃气不调是亦太隂之过也】宜治其下俞补阳冩隂【以隂气太过故】一阳独啸少阳厥也【啸谓耳中鸣如啸声也胆及三焦脉皆入耳故气逆上则耳中鸣　新校正云详此上明三阳此言三隂今此再言少阳而不及少隂者疑此一阳乃二隂之误也又按全元起本此为少隂厥隂知此即二隂也】阳并于上四脉争张气归于肾【心脾肝肺四脉争张阳并于上者是肾气不足故气归于肾也】冝治其经络冩阳补隂【隂气足则阳气不复幷于上矣】一隂至厥隂之治也眞虚防心厥气留薄发为白汗调食和药治在下俞【一或作二误也厥隂一隂也上言二隂至则当少隂治下言厥隂治则当一隂至也然三坟之经俗乆沦坠人少披习字多冩误】帝曰太阳藏何象歧伯曰象三阳而浮也帝曰少阳藏何象歧伯曰象一阳也一阳藏者滑而不实也帝曰阳明藏何象歧伯曰象大浮也【新校正云按太素及全元起本云象心之太浮也】太隂藏搏言伏鼓也二隂搏至肾沈不浮也【明前独至之脉状也　新校正云详前脱二隂此无一隂阙文可知】
　　藏气法时论篇第二十二【新校正云按全元起本在第一卷又于第六巻脉要篇末重出】
　　黄帝问曰合人形以法四时五行而治何如而从何如而逆得失之意愿闻其事歧伯对曰五行者金木水火土也更贵更贱以知死生以决成败而定五藏之气间甚之时死生之期也帝曰愿卒闻之歧伯曰肝主春【以应木也】足厥隂少阳主治【厥隂肝脉少阳胆脉肝与胆合故治同】其日甲乙【甲乙为木东方干也】肝苦急急食甘以缓之【甘性和缓　新校正云按全元起云肝苦急是其气有余】心主夏【以应火也】手少隂太阳主治【少隂心脉太阳小肠脉心与小肠合故治同】其日丙丁【丙丁为火南方干也】心苦缓急食酸以收之【酸性收敛新校正云按全元起本云心甚缓是心气虚】脾主长夏【长夏谓六月也夏为土母土长于中以长】
　　【而治故云长夏　新校正云按全元起云脾主四季六月是火王之处盖以脾主中央六月是十二月之中一年之半故脾主六月也】足太隂阳明主治【太隂脾脉阳明胃脉脾与胃合故同治】其日戊巳【戊巳为土中央干也】脾苦湿急食苦以燥之【苦性干燥】肺主秋【以应金也】手太隂阳明主治【太隂肺脉阳明大肠脉肺与大肠合故治同】其日庚辛【庚辛为金西方干也】肺苦气上逆急食苦以泄之【苦性宜泄故肺用之　新校正云按全元起云肺气上逆是其气有余】肾主冬【以应水也】足少隂太阳主治【少隂肾脉太阳膀胱脉肾与膀胱合故治同】其日壬癸【壬癸为水北方干也】肾苦燥急食辛以润之开腠理致津液通气也【辛性津润也然腠理开津液逹则肺气下流肾与肺通故云通气也】病在肝愈于夏【子制其鬼也余愈同】夏不愈甚于秋【子休鬼复王也余甚同】秋不死持于冬【鬼休而母养故气执持于父母之乡也余持同】起于春【自得其位故复起余起同】禁当风【以风气通于肝故禁而勿犯】肝病者愈在丙丁【丙丁应夏】丙丁不愈加于庚辛【庚辛应秋】庚辛不死持于壬癸【壬癸应冬】起于甲乙【应春木也】肝病者平旦慧下晡甚夜半静【木王之时故爽慧也金王之时故加甚也水王之时故静退也余慧甚同其静小异】肝欲散急食辛以散之【以藏气常散故以辛发散也隂阳应象大论曰辛甘发散为阳也平人气象论曰藏眞散于肝言其常发散也】用辛补之酸冩之【辛味散故补酸味收故写新校正云按全元起本云用酸补之辛冩之自为一义】病在心愈在长夏长夏不愈甚于冬冬不死持于春起于夏【如肝例也】禁温食热衣【热则心躁故禁止之】心病者愈在戊巳【戊巳应长夏也】戊巳不愈加于壬癸【壬癸应冬】壬癸不死持于甲乙【甲乙应春】起于丙丁【应夏火也】心病者日中慧夜半甚平旦静【亦休王之义也】心欲耎急食咸以耎之【以藏气好耎故以咸柔耎也平人气象论曰藏真通于心言其常欲柔耎也】用咸补之甘冩之【咸补取其柔耎甘冩取其舒缓】病在脾愈在秋秋不愈甚于春春不死持于夏起于长夏禁温食饱食湿地濡衣【温湿及饱并伤脾气故禁止之】脾病者愈在庚辛【应秋气也】庚辛不愈加于甲乙【应春气也】甲乙不死持于丙丁【应夏气也】起于戊巳【应长夏也】脾病者日昳慧日出甚【新校正云按甲乙经日出作平旦虽日出与平旦时等按前文言木王之时皆云平旦而不云日出盖日出于冬夏之期有早晚不若平旦之为得也】下晡静【土王则爽慧木克则増甚金扶则静退亦休王之义也一本或云日中持者谬也爰五藏之病皆以胜相加至其所生而愈至其所不胜而甚至于所生而持自得其位而起由是故皆有闲甚之时死生之期也】脾欲缓急食甘以缓之【甘性和缓顺其缓也】用苦写之甘补之【苦写取其坚燥甘补取其安缓】病在肺愈在冬冬不愈甚于夏夏不死持于长夏起于秋【例如肝也】禁寒饮食寒衣【肺恶寒气故衣食禁之灵枢经曰形寒寒饮则伤肺饮尚伤肺其食甚焉肺不独恶寒亦畏热也】肺病者愈在壬癸【应冬水也】壬癸不愈加于丙丁【应夏火也】丙丁不死持于戊巳【长夏土也】起于庚辛【应秋金也】肺病者下晡慧日中甚夜半静【金王则慧水王则静火王则甚】肺欲收急食酸以收之【以酸性收敛故也】用酸补之辛写之【酸收敛故补辛发散故写】病在肾愈在春春不愈甚于长夏长夏不死持于秋起于冬【例如肝也】禁犯焠防热食温炙衣【肾性恶燥故此禁之　新校正云按别本焠作焠】肾病者愈在甲乙【应春木也】甲乙不愈甚于戊巳【长夏土也】戊巳不死持于庚辛【应秋金也】起于壬癸【应冬水也】肾病者夜半慧四季甚下晡静【水王则慧土王则甚金王则静】肾欲坚急食苦以坚之【以苦性坚燥也】用苦补之咸写之【苦补取其坚也咸写取其耎也耎湿土制也故用写之】夫邪气之客于身也以胜相加【邪者不正之目风寒暑湿饥饱劳逸皆是邪也非唯鬼毒疫疠也】至其所生而愈【谓至己所生也】至其所不胜而甚【谓至克己之气也】至于所生而持【谓至生己之气也】自得其位而起【居所王处谓自得其位也】必先定五藏之脉乃可言间甚之时死生之期也【五藏之脉者谓肝心钩肺浮肾营脾代知是则可言死生间甚矣三部九候论曰必先知经脉然后知病脉此之谓也】肝病者两脇下痛引少腹令人善怒【肝厥隂脉自足而上环隂器抵少腹又上贯肝鬲布脇肋故两脇下痛引少腹也其气实则善怒灵枢经曰肝气实则怒】虚则目防防无所见耳无所闻善恐如人将捕之【肝厥隂脉自脇肋循喉咙入颃颡连目系胆少阳脉其支者从耳后入耳中出走耳前至目锐眦后故病如是也恐谓恐惧魂不安也】取其经厥隂与少阳【经谓经脉也非其络病故取其经也取厥隂以治肝气取少阳以调气逆也故下文曰】气逆则头痛耳聋不聪颊肿【肝厥隂脉自目系上出额与督脉防于巅故头痛胆少阳脉支别者从耳中出走耳前又支别者加颊车又厥隂之脉支别者从目系下颊里故耳聋不聦颊肿也是以上文兼取少阳也】取血者【脉中血满独异于常乃气逆之诊随其左右有则刺之】心病者胷中痛脇支满脇下痛膺背肩甲间痛两臂内痛【心少隂脉支别者循胷出脇入手心主厥隂之脉起于胷中其支别者亦循胷出脇下掖三寸上抵掖下下循臑内行太隂少隂之间入肘中下循臂行两筋之间又心少隂之脉直行者复从心系却上肺上出掖下下循臑内后亷行太隂心主之后下肘内循臂内后亷抵掌后锐骨之端又小肠太阳之脉自臂臑上绕肩甲交肩上故病如是】虚则胷腹大脇下与腰相引而痛【手心主厥隂之脉从胷中出属心包下鬲歴络三焦其支别者循胷出脇心少隂之脉自心系下鬲络小肠故病如是也】取其经少隂太阳舌下血者【少隂之脉从心系上侠咽喉故取舌本下及经脉血也】其变病刺郄中血者【其或呕变则刺少隂之郄血满者也手少隂之郄在掌后脉中去腕半寸当小指之后】脾病者身重善肌肉痿足不收行善瘈脚下痛【脾象土而主肉故身重肉痿也痿谓萎无力也脾太隂之脉起于足大指之端循指内侧上内踝前亷上腨内肾少隂之脉起于足小指之下斜趣足心上腨内出腘内亷故病则足不收行善瘈脚下痛也故下取少隂　新校正云按甲乙经作善饥肌肉痿千金方云善饥足痿不收气交变大论云肌肉萎足痿不收行善瘈】虚则腹满肠鸣飱泄食不化【脾太隂脉从股内前亷入腹属脾络胃故病如是灵枢经曰中气不足则腹为之善满肠为之善鸣】取其经太隂阳明少隂血者【少隂肾脉也以前病行善瘈脚下痛故取之而出血血满者出之】肺病者喘欬逆气肩背痛【新校正云按千金方作肩息背痛】汗出凥隂股膝【新校正云按甲乙经脉经作膝挛】髀腨胻足皆痛【肺藏气而主喘息在变动为欬故病则喘欬逆气也背为胷中之府肩接近之故肩背痛也肺养皮毛邪盛则心液外泄故汗出也肾少隂之脉从足下上循腨内出腘内亷上股内后亷贯脊属肾络膀胱今肺病则肾脉受邪故凥隂股膝髀腨胻足皆痛故下取少隂也】虚则少气不能报息耳聋嗌干【气虚少故不足以报入息也肺太隂之络防于耳中故聋也肾少隂之脉从肾上贯肝鬲入肺中循喉咙侠舌本今肺虚则肾气不足以上润于嗌故嗌干也是以下文兼取少隂也】取其经太隂足太阳之外厥隂内血者【足太阳之外厥隂内者正谓腨内侧内踝后之直上则少隂脉也视左右足脉少隂部分有血满异于常者即而取之】肾病者腹大胫肿【新校正云按甲乙经云胫肿痛】喘欬身重寝汗出憎风【肾少隂脉起于足而上循腨复从横骨中侠齐循腹里上行而入肺故腹大胫肿而喘欬也肾病则骨不能用故身重也肾邪攻肺心气内微心液为汗故寝汗出也胫既肿矣汗复津泄隂凝府阳烁上焦内热外寒故憎风也憎风谓深恶之也】虚则胷中痛大腹小腹痛清厥意不乐【肾少隂脉从肺出络心注胷中然肾气既虚心无所制心气熏肺故痛聚胷中也足太阳脉从项下行而至足肾虚则太阳之气不能盛行于足故足冷而气逆也清谓气清冷厥谓气逆也以清冷气逆故大腹小腹痛志不足则神躁扰故不乐也　新校正云按甲乙经大腹小腹作大肠小膓】取其经少隂太阳血者【凡刺之道虚则补之实则写之不盛不虚以经取之是谓得道经络有血刺而去之是谓守法犹当揣形定气先去血脉而后乃平有余不足焉三部九候论曰必先度其形之肥瘦以调其气之虚实实则写之虚则补之必先去其血脉而后调之此之谓也】肝色青宜食甘粳米牛肉枣葵皆甘【肝性喜急故食甘物而取其寛缓也　新校正云详肝色青至篇末全元起本在第六巻王氏移于此】心色赤冝食酸小豆【新校正云按甲乙经太素小豆作麻】犬肉李韭皆酸【心性喜缓故食酸物而取其收敛也】肺色白冝食苦麦羊肉杏薤皆苦【肺喜气逆故食苦物而取其宣泄也】脾色黄冝食咸大豆豕肉栗藿皆咸【究斯冝食乃调利闗机之义也肾为胃闗脾与胃合故假咸柔耎以利其闗闗利而胃气乃行胃行而脾气方化故应脾冝味与众不同也　新校正云按上文曰肝苦急急食甘以缓之心苦缓急食酸以牧之脾苦湿急食苦以燥之肺苦气上逆急食苦以泄之肾苦燥急食辛以润之此肝心肺肾食冝皆与前文合独脾食咸宜不用苦故王氏特注其义】肾色黒冝食辛黄黍鸡肉桃葱皆辛【肾性喜燥故食辛物而取其津润也】辛散酸收甘缓苦坚咸耎【皆自然之气也然辛味苦味匪唯坚散而已辛亦能润能散苦亦能燥能泄故上文曰脾苦湿急食苦以燥之肺苦气上逆急食苦以泄之则其谓苦之燥泄也又曰肾苦燥急食辛以润之则其谓辛之濡润也】毒药攻邪【药谓金玉土石草木菜果虫鱼鸟兽之类皆可以祛邪养正者也然辟邪安正惟毒乃能以其能然故通谓之毒药也　新校正云按本草云下药为佐使主治病以应地多毒不可乆服欲除寒热邪气破积聚愈疾者本下经故云毒药攻邪】五谷为养【谓粳米小豆麦大豆黄黍也】五果为助【谓桃李杏栗也】五畜为益【谓牛羊豕犬鸡也】五菜为充【谓葵藿薤葱韭也　新校正云按五常政大论曰大毒治病十去其六常毒治病十去其七小毒治病十去其八无毒治病十去其九谷肉果菜食养尽之无使过之伤其正也】气味合而服之以补精益气【气为阳化味曰隂施气味合和则补益精气矣隂阳应象大论曰阳为气隂为味味归形形归气气归精精归化精食气形食味又曰形不足者温之以气精不足者补之以味由是则补精益气其义可知　新校正云按孙思邈云精以食气气养精以荣色形以食味味养形以生力精顺五气以为灵也若食气相恶则伤精也形受味以成也若食味不调则损形也是以圣人先用食禁以存性后制药以防命气味温补以存精形此之谓气味合而服之以补精益气也】此五者有辛酸甘苦咸各有所利或散或收或缓或急或坚或耎四时五藏病随五味所冝也【用五味而调五藏配肝以甘心以酸脾以咸肺以苦肾以辛者各随其冝欲缓欲收欲耎欲泄欲散欲坚而为用非以相生相养而为义也】
　　宣明五气篇第二十三【新校正云按全元起本在第一卷】
　　五味所入酸入肝【肝合木而味酸也】辛入肺【肺合金而味辛也】苦入心【心合火而味苦也】咸入肾【肾合水而味咸也】甘入脾【脾合土而味甘也新校正云按太素又云淡入胃】是谓五入【新校正云按至眞要大论云夫五味入胃各归所喜故酸先入肝苦先入心甘先入脾辛先入肺咸先入肾】
　　五气所病心为噫【象火炎上烟随焰出心不受秽故噫出之】肺为欬【象金坚劲扣之有声邪击于肺故为欬也】肝为语【象木枝条而形支别语宣委曲故出于肝】脾为吞【象土包容物归于内翕如皆受故为吞也】肾为欠为嚔【象水下流土生云雾气鬰于胃故欠生焉太阳之气和利而满于心出于鼻则生嚔也】胃为气逆为哕为恐【以为水谷之海肾与为闗闗闭不利则气逆而上行也以包容水谷性喜受寒寒谷相薄故为哕也寒盛则哕起热盛则恐生何者胃热则肾气微弱故为恐也下文曰精气并于肾则恐也】大肠小肠为泄下焦溢为水【大肠为传道之府小肠为受盛之府受盛之气既虗传道之司不禁故为泄利也下焦为分注之所气窒不写则溢而为水】膀胱不利为癃不约为遗溺【膀胱为津液之府水注由之然足三焦脉实约下焦而不通则不得小便足三焦脉虚不约下焦则遗溺也灵枢经曰足三焦者太阳之别也并太阳之正入络膀胱约下焦实则闭虚则遗溺】胆为怒【中正决断无私无偏其性刚决故为怒也六节藏象论曰凡十一藏取决于胆也】是谓五病
　　五精所并精气并于心则喜【精气谓火之精气也肺虚而心精并之则为喜灵枢经曰喜乐无极则伤魄魄为肺神明心火并于肺金也】并于肺则悲【肝虚而肺气并之则为悲灵枢经曰悲哀动中则伤魂魂为肝神明肺金并于肝木也】并于肝则忧【脾虚而肝气并之则为忧枢经曰愁忧不觧则伤意意为肝神明肝木并于脾土也】并于脾则畏【一经云饥也肾虗而脾气并之则为畏畏谓畏惧也灵枢经曰恐惧而不觧则伤精精为肾神明脾土并于肾水也】并于肾则恐【心虚而肾气并之则为恐灵枢经曰怵惕思虑则伤神神为心主明肾水并于心火也怵惕惊惧也此皆正气不足而胜气并之乃为是矣故下文曰】是谓五并虚而相并者也五藏所恶心恶热【热则脉溃浊】肺恶寒【寒则气留滞】肝风【风则筋燥急】脾恶湿【湿则肉痿肿】肾恶燥【燥则精竭涸　新校正云按杨上善云若余则云肺恶燥今此肺恶寒肾恶燥者燥在于秋寒之始也寒在于冬燥之终也肺在于秋以肺恶寒之甚故言其终肾在于冬肾恶不甚故言其始也】是谓五恶
　　五藏化液心为汗【泄于皮腠也】肺为涕【润于鼻窍也】肝为泪【注于眼目也】脾为涎【溢于唇口也】肾为唾【生于齿牙也】是谓五液
　　五味所禁辛走气气病无多食辛【病谓力少不自胜也】咸走血血病无多食咸苦走骨骨病无多食苦【新校正云按皇甫士安云咸先走肾此云走血者肾合三焦血脉虽属肝心而为中焦之道故咸入而走血也苦走心此云走骨者水火相济骨气通于心也】甘走肉肉病无多食甘酸走筋筋病无多食酸【是皆为行其气速故不欲多食多食则病甚故病者无多食也】是谓五禁无令多食【新校正云按太素五禁云肝病禁辛心病禁咸脾病禁酸肺病禁苦肾病禁甘名此为五裁杨上善云口嗜而欲食之不可多也必自裁之命曰五裁】
　　五病所发隂病发于骨阳病发于血隂病发于肉【骨肉隂静故阳气从之血脉阳动故隂气乗之】阳病发于冬隂病发于夏【夏阳气盛故隂病发于夏冬隂气盛故阳病发于冬各随其少也】是谓五发
　　五邪所乱邪入于阳则狂邪入于隂则痹【邪居于阳脉之中则四支热盛故为狂邪入于隂脉之内则六经凝泣而不通故为痹】阳则为巅疾【邪内于阳则脉流薄疾故为上巅之疾】隂则为瘖【邪内于隂则脉不流故令瘖不能言　新校正云按难经云重阳者狂重隂者癫巢元方云邪入于隂则为癫脉经云隂附阳则狂阳附隂则癫孙思邈云邪入于阳则为狂邪入于隂则为血痹邪入于阳则为癫痉邪入于隂传则为痛瘖全元起云邪已入隂复于阳邪气盛腑藏受邪使其气不朝荣气不复周身邪与正气相击发动为癫疾邪已入阳阳今复于隂藏府受邪故不能言是胜正也诸家之论不同今具载之】阳入之隂则静隂出之阳则怒【随所之而为疾也之往也　新校正云按全元起云阳入隂则为静出则为恐千金方云阳入于隂病静隂出于阳病怒】是谓五乱
　　五邪所见春得秋脉夏得冬脉长夏得春脉秋得夏脉冬得长夏脉名曰隂出之阳病善怒不治是谓五邪皆同命死不治【新校正云按隂出之阳病善怒已见前条此再言之文义不伦必古文错简也】五藏所藏心藏神【精气之化成也灵枢经曰两精相薄谓之神】肺藏魄【精气之匡佐也灵枢经曰并精而出入者谓之魄】肝藏魂【神气之辅弼也灵枢经曰随神而往来者谓之魂】脾藏意【记而不忘者也灵枢经曰心有所忆谓之意】肾藏志【专意而不移者也灵枢经曰意之所存谓之志肾受五臓六腑之精元气之本生成之根为胃之闗是以志能则命通　新校正云按杨上善云肾有二枚左为肾藏志右为命门藏精也】是谓五藏所藏
　　五藏所主心主脉【壅遏荣气应息而动也】肺主皮【包裹筋肉间拒诸邪也】肝主筋【束络机关随神而运也】脾主肉【覆臓筋骨通行卫气也】肾主骨【张筋化髓干以立身也】是谓五主
　　五劳所伤乆视伤血【劳于心也】乆卧伤气【劳于肺也】乆坐伤肉【劳于脾也】乆立伤骨【劳于肾也】乆行伤筋【劳于肝也】是谓五劳所伤五脉应象肝脉【耎虚而滑端直以长也】心脉钩【如钩之偃来盛去衰也】脾脉代【耎而弱也】肺脉毛【轻浮而虚如毛羽也】肾脉石【沈坚而如石之投也】是谓五藏之脉
　　血气形志篇第二十四【新校正云按全元起本此篇并在前篇王氏分出为别篇】夫人之常数太阳常多血少气少阳常少血多气阳明常多气多血少隂常少血多气厥隂常多血少气太隂常多气少血此天之常数【血气多少此天之常数故用鍼之道常冩其多也　新校正云按甲乙经十二经水篇云阳明多血多气刺深六分留十呼太阳多血多气刺深五分留七呼少阳少血多气刺深四分留五呼太隂多血少气刺深三分留四呼少隂少血多气刺深二分留三呼厥隂多血少气刺深一分留二呼太阳太隂血气多少与素问不同又隂阳二十五人形性血气不同篇与素问同盖皇甫疑而两存之也】足太阳与少隂为表里少阳与厥隂为表里阳明与太隂为表里是为足隂阳也手太阳与少隂为表里少阳与心主为表里阳明与太隂为表里是为手之隂阳也今知手足隂阳所苦凡治病必先去其血乃去其所苦伺之所欲然后写有余补不足【先去其血谓见血脉盛满独异于常者乃去之不谓常刺则先去其血也】欲知背俞先度其两乳间中折之更以他草度去半已即以两隅相拄也乃举以度其背令其一隅居上齐脊大椎两隅在下当其下隅者肺之俞也【度谓度量也言以草量其孔闲四分去一使斜与横等折为三隅以上隅齐大椎则两隅下当肺俞也】复下一度心之俞也【谓以上隅齐脊三椎也】复下一度左角肝之俞也右角脾之俞也复下一度肾之俞也是谓五藏之俞灸刺之度也【灵枢经及中诰咸云肺俞在三椎之傍心俞在五椎之傍肝俞在九椎之傍脾俞在十一椎之傍肾俞在十四椎之傍寻此经草量之法则合度之人其初度两隅之下约当肺俞再度两隅之下约当心俞三度两隅之下约当七椎七椎之傍乃鬲俞之位此经云左角肝之俞右角脾之俞殊与中诰等经不同又四度则两隅之下约当九椎九椎之傍乃肝俞也经云肾俞未究其源】形乐志苦病生于脉治之以灸刺【形谓身形志谓心志阙三字　细而言之则七神殊守通而论之则约形志以为中外尔然形乐谓不甚劳役志苦谓结虑深思不甚劳役则筋骨平调结虑深思则荣衞乖否气血不顺故病生于脉焉夫盛冩虚补是灸刺之道犹当去其血络而后调之故上文曰凡治病必先去其血乃去其所苦伺之所欲然后冩有余补不足则其义也】形乐志乐病生于肉治之以鍼石【志乐谓恱怿忘忧也然筋骨不劳心神恱怿则肉理相比气道满填衞气怫结故病生于肉也夫衞气留满以鍼冩之结聚脓血石而破之石谓石鍼则砭石也今亦以防鍼代之】形苦志乐病生于筋治之以熨引【形苦谓修业就役也然修业以为就役而作一过其用则致劳伤劳用以伤故病生于筋熨谓药熨引谓导引】形苦志苦病生于咽嗌治之以百药【修业就役结虑深思忧则肝气并于脾肝与胆合嗌为之使故病生于嗌也宣明五气篇曰精气并于肝则忧竒病论曰肝者中之将也取决于胆咽为之使也新校正云按甲乙经咽嗌作困竭百药作甘药】形数惊恐经络不通病生于不仁治之以按摩醪药【惊则脉气并恐则神不收脉并神游故经络不通而为不仁之病矣夫按摩者所以开通闭塞导引隂阳醪药者所以养正袪邪调中理气故方之为用冝以此焉醪药谓酒药也不仁谓不应其用则席痹矣】是谓五形志也刺阳明出血气刺太阳出血恶气刺少阳出气恶血刺太隂出气恶血刺少隂出气恶血刺厥隂出血恶气也【明前三阳三隂血气多少之刺约也　新校正云按太素云刺阳明岀血气刺太隂出血气杨上善注云　阳明太隂虽为表里其血气俱盛故并冩血气如是则太隂与阳明等俱为多血多气前文太隂一云多血少气二云多气少血莫可的知详太素血气并冩之防则二说俱未为得自与阳明同尔又此刺阳明一节冝续前冩有余补不足下不当鬲在草度法五形志后】
　　黄帝内经素问卷七
　　黄帝内经素问卷七释文
　　经脉别论跌仆【音赴】罢极【上音疲】如沤【下音瓯】藏气法时论慧【音惠】焠【七内切】防【乌开切】防防【音荒】臑内【上人朱切】宣明五气篇翕【音吸】嚔【音帝】窒【陟栗切】凝泣【澁】瘖【读作音】血气形志篇相拄【知庾切】防【音铍】










　　黄帝内经素问卷七释文
<子部,医家类,黄帝内经素问　　>
　　钦定四库全书
　　黄帝内经素问卷八　　　唐　王冰　次注
　　宋　林亿等校正
　　寳命全形论　　　八正神明论
　　离合真邪论　　　通评虚实论
　　太隂阳明论　　　阳明脉解
　　寳命全论篇第二十五【新校正云按全元起本在第六卷名刺禁】
　　黄帝问曰天覆地载万物悉备莫贵于人人以天地之气生四时之法成【天以徳流地以气化徳气相合而乃生焉易曰天地絪緼万物化醇此之谓也则假以温凉寒暑生长收藏四时运行而方成立】君王众庶尽欲全形【贵贱虽殊然其寳命一矣故好生恶死者贵贱之常情也】之疾病莫知其情留淫日深着于骨髓心私虑之【新校正云按太素虑作患】余欲鍼除其疾病为之奈何【虚邪之中人防先见于色不知于身有形无形故莫知其情状也留而不去淫衍日深邪气袭虗故着于骨髄帝矜不度故请行其鍼　新校正云按别本不度作不庶】歧伯对曰夫塩之味咸者其气令器津泄【咸谓防之味苦浸淫而润物者也夫咸为苦而生咸从水而有水也润下而苦泄故能令噐中水津液润渗泄焉凡虗中而受物者皆谓之噐其于体外则谓阴囊其于身中所同则谓膀胱矣然以病配于五藏则心气伏于肾中而不去乃为是矣何者肾象水而味咸心合火而味苦苦流汗液咸走胞囊火为水持故隂囊之外津润如汗而渗泄不止也凡咸之为气天隂则润在土则浮在人则囊湿而皮肤剥起】絶者其音嘶败【隂囊津泄而絶者诊当言音嘶嗄败易旧声尔何者肝气伤也肝气伤则金本缺金本缺则肺气不全肺主音声故言音嘶嗄】木敷者其叶发【敷布也言木气散布外荣于所部者其病当发于肺叶之中也何者以木气发散故也平人气象论曰藏眞散于肝肝又合木也】病深者其声哕【哕谓声浊恶也肺藏恶血故如是】人有此三者是谓壊府【府谓胷也以肺处胷中故也壊谓损壊其府而取病也抱朴子云仲景开胷以纳赤饼由此则胷可啓之而取病矣三者谓脉絶肺叶发声浊哕】毒药无治短鍼无取此皆絶皮伤肉血气争黒【病内溃于肺中故毒药无治外不在于经络故短鍼无取是以絶皮伤肉乃可攻之以恶血乆与肺气交争故当血见而色黒也　新校正云详歧伯之对与黄帝所问不相当别按太素云夫塩之味咸者其气令噐津泄絶者其音嘶败木陈者其叶落病深者其声哕人有此三者是谓壊府毒药无治短鍼无取此皆絶皮伤肉血气争黒三字与此经不同而注意大异杨上善注云言欲知病敝者须知其候防之在于器中津液泄于外见津而知防之有咸也声嘶知琴瑟之将絶叶落者知陈木之已尽举此三物衰壊之微以比声哕识病深之候人有声哕同三譬者是为府壊之候中府壊者病之深也其病既深故鍼药不能取以其皮肉血气各不相得故也再详上善作此等注义方与黄帝上下问答义相贯穿王氏解防咸器津义虽渊微至于注絶音嘶木敷叶发殊不与帝问相协考之不若杨义之得多也】帝曰余念其痛心为之乱惑反甚其病不可更代百姓闻之以为残贼爲之奈何【残谓残害贼谓损刼言恐渉于不仁致慊于黎庶也】歧伯曰夫人生于地悬命于天天地合气命之曰人【形假物成故生于地命惟天赋故悬于天徳气同归故谓之人也灵枢经曰天之在我者徳地之在我者气徳流气薄而生者也然徳者道之用气者生之母也】人能应四时者天地为之父母【人能应四时和气而养生者天地恒畜养之故为父母四气调神大论曰夫四时隂阳者万物之根本也所以圣人春夏养阳秋冬养隂以从其根故与万物沈浮于生长之门也】知万物者谓之天子【知万物之根本者天地常育养之故谓曰天之子】天有隂阳人有十二节【节谓节气外所以应十二月内所以主十二经脉也】天有寒暑人有虚实【寒暑有盛衰之纪虗实表多少之殊故人以虗实应天寒暑也】能经天地隂阳之化者不失四时知十二节之理者圣智不能欺也【经常也言能常应顺天地隂阳之道而脩养者则合四时生长之宜能知十二节气之所迁至者虽圣智亦不欺侮而奉行之也】能存八动之变五胜更立能逹虗实之数者独出独入呿吟至微秋毫在目【存谓心存逹谓明逹呿谓欠呿吟谓吟叹秋毫在目言细必察也八动谓八节之风变动五胜谓五行之气相胜立谓当其王时变谓气至而变易知是三者则应効明着速犹影响皆神之独出独入亦非鬼灵能召遣也　新校正云按杨上善云呿谓露齿出气】帝曰人生有不离隂阳天地合气别为九野分为四时月有小大日有短长万物并至不可胜量虚实呿吟敢问其方【请説用鍼之意】歧伯曰木得金而伐火得水而灭土得木而逹金得火而缺水得土而絶万物尽然不可胜竭【逹通也言物类虽不可竭尽而数要之皆如五行之气而有胜负之性分尔】故鍼有悬布天下者五黔首共余食莫知之也【言鍼之道有若髙悬示人彰布于天下者五矣而百姓共知余食咸弃蔑之不务于本而崇于末莫知真要深在其中所谓五者次如下句　新校正云按全元起本余食作饱食注云人愚不解隂阳不知鍼之妙饱食终日莫能知其妙益又太素作饮食杨上善注云黔首共服用此道然不能得其意】一曰治神【専精其心不妄动乱也所以云手如握虎神无营于众物葢欲调治精神専其心也　新校正云按杨上善云存生之道知此五者以为摄养可得长生也魂神意魄志以为神主故皆名神欲为鍼者先须治神故人无悲哀动中则魂不伤肝得无病秋无难也无怵惕思虑则神不伤心得无病冬无难也无忧愁不觧则意不伤脾得无病春无难也无喜乐不极则魄不伤肺得无病夏无难也无盛怒者则志不伤肾得无病季夏无难也是以五过不起于心则神清性明五神各安其藏则夀延遐算也】二曰知养身【知养已身之法亦如养人之道矣隂阳应象大论曰用鍼者以我知彼用之不殆此之谓也　新校正云按太素身作形杨上善云饮食男女节之以限风寒暑湿摄之以时有异单豹外凋之害即内养形也实慈恕以爱人和尘劳而不迹有殊张髙门之伤即外养形也内外之养周偹则不求生而乆生无期夀而长夀此则鍼布养形之极也元皇帝曰太上养神其次养详王氏之注専治神养身于用鍼之际具説甚狭不若上善之説为优若必以此五者解为用鍼之际则下文知毒药为真王氏亦不专用鍼为解也】三曰知毒药为真【毒药攻邪顺宜而用正眞之道其在兹乎】四曰制砭石小大【古者以砭石为鍼故不举九鍼但言砭石尔当制其大小者随病所宜而用之　新校正云按全元起云砭石者是古外治之法有三名一鍼石二砭石三镵石其实一也古来未能铸铁故用石为鍼故名之鍼石言工必砥砺锋利制其小大之形与病相当黄帝造九鍼以代镵石上古之治者各随方所宜东方之人多痈肿聚结故砭石生于东方】五曰知府藏血气之诊【诸阳为府诸隂为藏故血气形志篇曰太阳多血少气少阳少血多气阳明多气多血少隂少血多气厥隂多血少气太隂多气少血是以刺阳明出血气刺太阳出血恶气刺少阳出气恶血刺太隂出气恶血刺少隂出气恶血刺厥隂出血恶气也精知多少则补冩万全】五法俱立各有所先【事宜则应者先用】今末世之刺也虗者实之满者泄之此皆众工所共知也若夫法天则地随应而动和之者若响随之者若影道无鬼神独来独徃【随应而动言其効也若影若响言其近也夫如影之随形响之应声岂复有鬼神之召遣耶盖由随应而动之自得尔】帝曰愿闻其道歧伯曰凡刺之眞必先治神【専其精神寂无动乱刺之真要其在斯焉】五藏已定九候已备后乃存鍼【先定五藏之脉偹循九候之诊而有太过不及者然后乃存意于用鍼之法】众脉不见众凶弗闻外内相得无以形先【众脉谓七诊之脉众凶谓五藏相乘外内相得言形气相得也无以形先言不以己形之盛衰寒温料病人之形气使同于己也故下文曰】可玩徃来乃施于人【玩谓玩弄言精熟也标本病传论曰谨熟隂阳无与众谋此其类也　新校正云按此文出隂阳别论此云标本病传论者误也】人有虚实五虚勿近五实勿逺至其当发间不容【人之虗实非其逺近而有之盖由血气一时之盈缩尔然其未发则如云垂而视之可乆至其发也则如电灭而指所不及迟速之殊有如此矣　新校正云按甲乙经作暄全元起本及太素作防】手动若务鍼耀而匀【手动用鍼心如专务于一事也鍼经曰一其形听其动静而知邪正此之谓也鍼耀而匀谓鍼形光净而上下匀平】静意视义观适之变是谓莫知其形【言血气变化之不可见也故静意视息以义斟酌观所调适经脉之变易尔虽且鍼下用意精微而测量之犹不知变易形容谁为其象也　新校正云按八正神明论云观其者言形气荣卫之不形于外而工独知之以日之寒温月之虗盛四时气之浮沉参伍相合而调之工常先见之然而不形于外故曰观于焉】见其乌乌见其稷稷从见其飞不知其谁【乌乌叹其气至稷稷嗟其已应言所鍼得失如从中见飞鸟之徃来岂复知其所使之元主耶是但见经脉盈虗而为信亦不知其谁之所召遣尔】伏如横弩起如发机【血气之未应鍼则伏如横弩之安静其应鍼也则起如机发之迅疾】帝曰何如而虚何如而实【言血气既伏如横弩起如发机然其虗实岂留呼而可为凖定耶虗实之形何如而约之】歧伯曰刺虗者须其实刺实者须其虚【言要以气至有効而为约不必守息数而为定法也】经气已至慎守勿失【无变法而失经气也】深浅在志逺近若一如临深渊手如握虎神无营于众物【言精心専一也所鍼经脉虽深浅不同然其补冩皆如一俞之専意故手如握虎神不外营焉新校正云按鍼觧篇云刺实须其虗者留鍼隂气隆至乃去鍼也刺虗须其实者阳气隆至鍼下热乃去鍼】
　　【也经气已至慎守勿失者勿变更也深浅在志者知病之内外也逺近如一者深浅其等也如临深渊者不敢墯也手如握虎壮者也欲神其无营于众物者静志观右左病视人也无】
　　八正神明论篇第二十六【新校正云按全元起本在第二卷又与太素知官能篇大意同文势小异】
　　黄帝问曰用鍼之服必有法则焉今何法何则【服事也法象也则凖也约也】歧伯对曰法天则地合以天光【谓合日月星辰之行度】帝曰愿卒闻之歧伯曰凡刺之法必日月星辰四时八正之气气定乃刺之【日月者谓日之寒温月之空满也星辰者谓先知二十八宿之分应水漏刻者也畧而言之常以日加之于宿上则知人气在太阳否日行一舍人气在三阳与隂分矣细而言之从房至毕十四宿水下五十刻半日之度也从昴至心亦十四宿水下五十刻终日之度也是故从房至毕者为阳从昴至心者为隂阳主昼隂主夜也凡日行一舍故水下三刻与七分刻之四也灵枢经曰水下一刻人气在太阳水下二刻人气在少阳水下三刻人气在阳眀水下四刻人气在阴分水下不止气行亦尔又曰日行一舍人气行于身一周与十分身之八日行二舍人气行于身三周与十分身之六日行三舍人气行于身五周与十分身之四日行四舍人气行于身七周与十分身之二日行五舍人气行于身九周然日行二十八舍人气亦行于身五十周与十分身之四由是故必日月星辰也四时八正之气者谓四时正气八节之风来朝于太一者也谨其气之所在而刺之气定乃刺之者谓八节之风气静定乃可以刺经脉调虗实也故歴忌云八节前后各五日不可刺灸凶是则谓气未定故不可灸刺也　新校正云按八节风朝太一具天元玉册中】是故天温日明则人血淖液而衞气浮故血易冩气易行天寒日隂则人血凝泣而衞气沈【泣谓如水中居雪也】月始生则血气始精卫气始行月郭满则血气实肌肉坚月郭空则肌肉减经络虚卫气去形独居是以因天时而调血气也是以天寒无刺【血凝泣而卫气沉也】天温无疑【血淖液而气易行也】月生无冩月满无补月郭空无治是谓得时而调之【谓得天时也】因天之序盛虗之时移光定位正立而待之【日迁移定气所在南面正立待气至而调之也】故曰月生而冩是谓藏虚【血气弱也　新校正云按全元起本藏作减藏当作减】月满而补血气溢络有留血命曰重实【络一为经误血气盛也留一为流非也】月郭空而治是谓乱经隂阳相错眞邪不别沈以留止外虚内乱淫邪乃起【气失纪故淫邪起】帝曰星辰八正何歧伯曰星辰者所以制日月之行也【制谓制度定星辰则可知日月行之制度矣畧而言之周天二十八宿三十六分人气行一周天凡一千八分周身十六丈二尺以应二十八宿合漏水百刻都行八百一十丈以分昼夜也故人十息气行六尺日行二分二百七十息气行十六丈二尺一周于身水下二刻日行二十分五百四十息气行再周于身水下四刻日行四十分二千七百息气行十周于身水下二十刻日行五宿二十分一万三千五百息气行五十周于身水下百刻日行二十八宿也细而言之则常以一十周加之一分又十分分之六乃可分尽矣是故星辰所以制日月之行度也　新校正云详周天二十八宿至日行二十八宿也本灵枢文今具甲乙经中】八正者所以八风之虚邪以时至者也【八正谓八节之正气也八风者东方婴儿风南方大弱风西方刚风北方大刚风东北方凶风东南方弱风西南方谋风西北方折风也虗邪谓乘人之虚而为病者也以时至谓天应太一移居以八节之前后风朝中宫而至者也新校正云详太一移居风朝中宫义具天元玉册】四时者所以分春秋冬夏之
　　气所在以时调之也八正之虚邪而避之勿犯也【四时之气所在者谓春气在经脉夏气在孙络秋气在皮肤冬气在骨髄也然触冒虗邪动伤眞气避而勿犯乃不病焉灵枢经曰圣人避邪如避矢石盖以其能伤真气也】以身之虚而逢天之虚两虗相感其气至骨入则伤五藏【以虚感虚同气而相应也】工救之弗能伤也【知而止故弗能伤之救止也】故曰天忌不可不知也【人忌于天故云天忌犯之则病故不可不知也】帝曰善其法星辰者余闻之矣愿闻法徃古者歧伯曰法徃古者先知鍼经也验于来今者先知日之寒温月之虚盛以气之浮沉而调之于身观其立有验也【气不差故立有验】观其者言形气荣衞之不形于外而工独知之【明前篇静意视义观适之变是谓冥莫知其形也虽形气荣衞不形见于外而工以心神明悟独得知其衰盛焉善恶悉可明之　新校正云按前篇乃寳命全形论】以日之寒温月之虗盛四时气之浮沈参伍相合而调之工常先见之然而不形于外故曰观于冥冥焉【工所以常先见者何哉以守法而神通明也】通于无穷者可以于后世也是故工之所以异也【法着故可后世后世不絶则应用通于无穷矣以独见知故工所以异于人也】然而不形见于外故俱不能见也【工异于粗者以粗俱不能见也】视之无形尝之无味故谓若神髣髴【言形气荣衞不形于外以不可见故视无形尝无味伏如横弩起如发机莫知元主谓如神运髣髴焉若如也】虗邪者八正之虚邪气也【八正之虚邪谓八节之虗邪也以从虚之乡来袭虚而入为病故谓之八正虗邪】正邪者身形若用力汗出腠理开逢虚风其中人也微故莫知其情莫见其形【正邪者不从虚之乡来也以中人微故莫知其情意莫见其形状】上工救其萌牙必先见三部九之气尽调不败而救之故曰上工下工救其已成救其已败救其已成者言不知三部九之相失因病而败之也【义偹离合真邪论中】知其所在者知诊三部九之病脉处而治之故曰守其门戸焉莫知其情而见邪形也【三部九为邪之门户也守门户故见邪形以中人微故莫知其情状也】帝曰余闻补冩未得其意歧伯曰冩必用方方者以气方盛也以月方满也以日方温也以身方定也以息方吸而内鍼乃复其方吸而转鍼乃复其方呼而徐引鍼故曰冩必用方其气而行焉【方犹正也冩邪气出则真气流行矣】补必用贠贠者行也行者移也【行谓宣不行之气令必宣行移谓移未复之脉俾其平复】刺必中其荣复以吸排鍼也【鍼入至血谓之中荣】故员与方非鍼也【所言方贠者非谓鍼形正谓行移之义也】故养神者必知形之肥瘦荣卫血气之盛衰血气者人之神不可不谨养【神安则夀延神去则形弊故不可不谨养也】帝曰妙乎哉论也合人形于隂阳四时虚实之应之期其非夫子孰能通之然夫子数言形与神何谓形何谓神愿卒闻之【神谓神智通悟形谓形诊可观】歧伯曰请言形形乎形目冥冥问其所病【新校正云按甲乙经作扪其所痛义亦通】索之于经慧然在前按之不得不知其情故曰形【外隐其无形故目冥冥而不见内藏其有象故以诊而可索于经也慧然在前按之不得言三部九之中卒然逢之不可为之期凖也离合真邪论曰在隂与阳不可为度从而察之三部九卒然逢之早遏其路此其义也】帝曰何谓神歧伯曰请言神神乎神耳不闻目明心开而志先慧然独悟口弗能言俱视独见适若昬昭然独眀若风吹云故曰神【耳不闻言神用之微宻也目明心开而志先者言心之通如昬昧开卷目之见如氛翳辟明神虽内融志已先徃矣慧然谓清爽也悟犹了逹也慧然独悟口弗能言者谓心中清爽而了逹口不能宣吐以冩心也俱视独见适若昬者叹见之异速也言与众俱视我怱独见适犹若昬昧尔既独见了心眼昭然独能明察若云随风卷日丽天明至哉神乎妙用如是不可得而言也】三部九为之原九鍼之论不必存也【以三部九经脉为之本原则可通神悟之妙用若以九鍼之论佥议则其旨惟传其知弥迷矣故曰三部九为之原九鍼之论不必存】
　　离合眞邪论篇第二十七【新校正云按全元起本在第一卷名经合第二卷重出名真邪论】
　　黄帝问曰余闻九鍼九篇夫子乃因而九之九九八十一篇余尽通其意矣经言气之盛衰左右倾移以上调下以左调右有余不足补冩于荣输余知之矣此皆荣卫之倾移虚实之所生非邪气从外入于经也余愿闻邪气之在经也其病人何如取之奈何歧伯对曰夫圣人之起度数必应于天地故天有宿度地有经水人有经脉【宿谓二十八宿度谓天之三百六十五度也经水者谓海水渎水渭水湖水沔水汝水江水淮水漯水河水漳水济水也以其内合经脉故名之经水焉经脉者谓手足三阴三阳之脉所以言者以内外参合人气应通故言之也　新校正云按甲乙经云足阳明外合于海水内属于胃足太阳外合于渎水内属膀胱足少阳外合于渭水内属于胆足太阴外合于湖水内属于脾足厥隂外合于沔水内属于肝足少隂外合于汝水内属于肾手阳明外合于江水内属于大肠手太阳外合于淮水内属于小肠手少阳外合于漯水内属于三焦手太隂外合于河水内属于肺手心主外合于漳水内属于心包手少阴外合于济水内属于心】天地温和则经水安静天寒地冻则经水凝泣天暑地热则经水沸溢卒风暴起则经水波涌而陇起【人经脉亦应之】夫邪之入于脉也寒则血凝泣暑则气淖泽虚邪因而入客亦如经水之得风也经之动脉其至也亦时陇起其行于脉中循循然【循循然顺动貌言随顺经脉之动息因循呼吸之徃来但形状或异耳循循一为輴輴】其至寸口中手也时大时小大则邪至小则平其行无常处【大谓大常平之形诊小者非细小之谓也以其比大则谓之小若无大以比则自是平常之经气尔然邪气者因其隂气则入阴经因其阳气则入阳脉故其行无常处也】在隂与阳不可为度【以随经脉之流运也】从而察之三部九卒然逢之早遏其路【逢谓逢遇遏谓遏絶三部之中九之位卒然逢遇当按而止之即而冩之迳路既絶则大邪之气无能为也所谓冩者如下文云】吸则内鍼无令气忤静以乆留无令邪布吸则转鍼以得气为故呼引鍼呼尽乃去大气皆出故命曰冩【按经之防先补真气乃冩其邪也何以言之下文补法呼尽内鍼静以乆留此段冩法吸则内鍼又静以乆留然呼尽则次其吸吸至则不兼呼内鍼之既同乆留之理复一则先补之义昭然可知鍼经云冩曰迎之迎之意必持而内之放而出之排阳出鍼疾气得泄补曰随之随之意若忘之若行若悔如蚊虻止如留如还则补之必乆留也所以先补者真气不足鍼乃冩之则经脉不满邪气无所排遣故先补真气令足后乃冩出其邪矣引谓引出去谓离穴呼而引至其门呼尽而乃离穴户则经气审以平定邪气无所勾留故大邪之气随鍼而出也呼谓气出吸谓气入转谓转动也大气谓大邪之气错乱隂阳者也】帝曰不足者补之奈何歧伯曰必先扪而循之切而散之推而按之弹而怒之抓而下之通而取之外引其门以闭其神【扪循谓手摸切谓指按也扪而循之欲气舒缓切而散之使经脉宣散推而按之排蹙其皮也弹而怒之使脉气防满也而下之置鍼凖也通而取之以常法也外引其门以闭其神则推而按之者也谓按穴外之皮令当应鍼之处鍼已放去则不破之皮盖其所刺之门门不开则神气内守故云以闭其神也调经论曰外引其皮令当其门户又曰推阖其门令神气存此之谓也　新校正云按王引调经论文令详非本论之文傍见甲乙经鍼道篇又曰已下乃当篇之文也】呼尽内鍼静以乆留以气至为故【呼尽内鍼亦同吸也言必以气至而为去鍼之故不以息之多数而使去鍼也鍼经曰刺之而气不至无问其数刺之气至去之勿复鍼此之谓也无问息数以为迟速之约要当以气至而鍼去不当以鍼下气未至而鍼出乃为也】如待所贵不知日暮【谕人事于气也暮晩也】其气以至适而自防【适调适也防慎守也言气已平调则当慎守勿令改变使疾更生也鍼经曰经气已至慎守勿失此其义也所谓慎守当如下説　新校正云详王引鍼经之言乃素问宝命全形论文兼见于鍼觧篇耳】吸引鍼气不得出各在其处推阖其门令神气存大气留止故命曰补【正言也外门已闭神气复存吸引鍼大气不泄补之为义断可知焉然此大谓大经之气流行荣衞者】帝曰气奈何【谓可取之气也】歧伯曰夫邪去络入于经也舎于血脉之中【缪刺论曰邪之客于形也必先舍于皮毛留而不去入舍于孙脉留而不去入舍于络脉留而不去入舍于经脉故云去络入于经也】其寒温未相得如涌波之起也时来时去故不常在【以周逰于十六丈二尺经脉之分故不常在所之处】故曰方其来也必按而止之止而取之无逢其冲而冩之【冲谓应水刻数之平气也灵枢经曰水下一刻人气在太阳水下二刻人气在少阳水下三刻人气在阳明水下四刻人气在隂分然气在太阳则太阳独盛气在少阳则少阳独盛夫见独盛者便谓邪来以鍼冩之则反伤真气故下文曰】眞气者经气也经气太虚故曰其来不可逢此之谓也【经气应刻乃谓为邪工若冩之则深误也故曰其来不可逢】故曰邪不审大气已过冩之则真气脱脱则不复邪气复至而病益蓄【不悟其邪反诛无罪则真气泄脱邪气复侵经气大虗故病弥蓄积】故曰其往不可追此之谓也【已随经脉之流去不可复追召使还】不可挂以发者待邪之至时而发鍼冩矣【言轻微而有尚且知之况若涌波不知其至也】若先若后者血气已尽其病不可下【言不可取而取失时也　新校正云按全元起本作血气已虚尽字当作虚字此字之误也】故曰知其可取如发机不知其取如扣椎故曰知机道者不可挂以发不知机者扣之不发此之谓也【机者动之防言贵知其防也】帝曰补冩奈何歧伯曰此攻邪也疾出以去盛血而复其真气【视有血者乃取之】此邪新客溶溶未有定处也推之则前引之则止逆而刺之温血也【言邪之新客未有定居推鍼补之则随补而前进若引鍼致之则随引而留止也若不出盛血而反温之则邪气内胜反増其害故下文曰】刺出其血其病立已帝曰善然真邪以合波陇不起之奈何歧伯曰审扪循三部九之盛虗而调之【盛者冩之虚者补之不盛不虚以经取之则其法也】察其左右上下相失及相减者审其病藏以期之【气之在隂则其气之在于阴分而刺之气之在阳则其气之在于阳分而刺之是谓时灵枢经曰水下一刻人气在太阳水下四刻人气在隂分也积刻不已气亦随在周而复始故审其病藏以期其气而刺之】不知三部者隂阳不别天地不分地以地天以天人以人调之中府以定三部故曰刺不知三部九病脉之处虽有大过且至工不能禁也【禁谓禁止也然邪之处尚未能知岂复能禁止其邪气耶】诛罸无过命曰大惑反乱大经真不可复用实为虚以邪为眞用鍼无义反为气贼夺人正气以从为逆荣衞散乱眞气已失邪独内着絶人长命予人天殃不知三部九故不能乆长【识非精辨学未该明且乱大经又为气贼动为残害安可乆乎】因不知合之四时五行因加相胜释邪攻正絶人长命【非惟昧三部九之为弊若不知四时五行之气序亦足以殒絶其生灵也】邪之新客来也未有定处推之则前引之则止逢而冩之其病立已【再言之者其法必然】
　　通评虚实论篇第二十八【新校正云按全元起本在第四卷】
　　黄帝问曰何谓虗实歧伯对曰邪气盛则实精气夺则虚【夺谓精气减少如夺去也】帝曰虚实何如【言五藏虗实之大体也】歧伯曰气虚者肺虚也气逆者足寒也非其时则生当其时则死【非时谓年直之前后也当时谓正直之年也】余藏皆如此【五藏同】帝曰何谓重实歧伯曰所谓重实者言大热病气热脉满是谓重实帝曰经络俱实何如何以治之歧伯曰经络皆实是寸脉急而尺缓也皆当治之故曰滑则从濇则逆也【脉急谓脉口也】夫虚实者皆从其物类始故五藏骨肉滑利可以长乆也【物之生则滑利物之死则枯濇故濇为逆滑为从从谓顺也】帝曰络气不足经气有余何如歧伯曰络气不足经气有余者脉口热而尺寒也秋冬为逆春夏为从治主病者【春夏阳气髙故脉口热尺中寒为顺也十二经十五络各随左右而有太过不足工当寻其至应以施鍼艾故云治主其病者也】帝曰经虚络满何如歧伯曰经虚络满者尺热满脉口寒濇也此春夏死秋冬生也【秋冬阳气下故尺中热脉口寒为顺也】帝曰治此者奈何歧伯曰络满经虚灸阴刺阳经满络虚刺隂灸阳【以隂分主络阳分主经故尔】帝曰何谓重虚【此反问前重实也】歧伯曰脉气上虚尺虚是谓重虚【言尺寸脉俱虚　新校正云按甲乙经作脉虚气虗尺虗是谓重虚此少一虚字多一上字王注言尺寸脉俱虗则不兼气虗也详前热病气热脉满为重实此脉虚气虚尺虚为重虚是脉与气俱实为重实俱虚为重虚不但尺寸俱虚为重虗也】帝曰何以治之歧伯曰所谓气虗者言无常也尺虚者行歩恇然【寸虚则脉动无常尺虗则行歩恇然不足　新校正云按杨上善云气虚者膻中气不定也王谓寸虚则脉动无常非也】脉虚者不象隂也【不象太隂之也何以言之气口者脉之要防手太隂之动也】如此者滑则生濇则死也帝曰寒气暴上脉满而实何如【言气热脉满已谓重实滑则从濇则逆今气寒脉满亦可谓重实乎其于滑濇生死逆从何如】歧伯曰实而滑则生实而逆则死【逆谓濇也　新校正云详王氏以逆为濇大非古文简略辞多互文上言滑而下言逆举滑则从可知言逆则濇可见非谓逆为濇也】帝曰脉实满手足寒头热何如歧伯曰春秋则生冬夏则死【大畧言之夏手足寒非病也是夏行冬令夏得则冬死冬脉实满头热亦非病也是冬行夏令冬得则夏亡反冬夏以言之则皆不死春秋得之是病故生死皆在时之孟月也】脉浮而濇濇而身有热者死【新校正云按甲乙经移续于此旧在后帝曰形度骨度脉度筋度何以知其度也下对问义不相类王氏颇知其错简而不知皇甫士安尝移附此也今去后条移从于此】帝曰其形尽满何如歧伯曰其形尽满者脉急大坚尺濇而不应也【形尽满谓四形藏尽满也　新校正云按甲乙经太素濇作满】如是者故从则生逆则死帝曰何谓从则生逆则死歧伯曰所谓从者手足温也所谓逆者手足寒也帝曰乳子而病热脉悬小者何如【悬谓如悬物之动也】歧伯曰手足温则生寒则死【新校正云按太素无手字杨上善云足温气下故生足寒气不下者逆而致死】帝曰乳子中风热喘鸣肩息者脉何如歧伯曰喘鸣肩息者脉实大也缓则生急则死【缓谓如纵缓急谓如张之急非徃来之缓急也正理伤寒论曰缓则中风故乳子中风脉缓则生急则死】帝曰肠澼便血何如歧伯曰身热则死寒则生【热为血败故死寒为荣气在故生也】帝曰肠澼下白沫何如歧伯曰脉沉则生脉浮则死【隂病而见阳脉与证相反故死】帝曰肠澼下脓血何如歧伯曰脉悬絶则死滑大则生帝曰肠澼之属身不热脉不悬絶何如歧伯曰滑大者曰生悬濇者曰死以藏期之【肝见庚辛死心见壬癸死肺见丙丁死肾见戊巳死脾见甲乙死是谓以藏期之】帝曰癫疾何如歧伯曰脉大滑乆自己脉小坚急死不治【脉小坚急为阴阳病而见阴脉故死不治　新校正云按巢元方云脉沈小急实死不治小牢急亦不可治】帝曰癫疾之脉虚实何如歧伯曰虚则可治实则死【以反证故】帝曰消瘅虗实何如歧伯曰脉实大病乆可治脉悬小坚病乆不可治【乆病血气衰脉不当实大故不可治　新校正云详经言实大病乆可治注意以为不可治按甲乙经太素全元起本并云可治又按巢元方云脉数大者生细小浮者死又云沉小者生实牢大者死】帝曰形度骨度脉度筋度何以知其度也【形度具三偹经筋度脉度骨度并具在灵枢经中此问亦合在彼经篇首错简也一经以此问为逆从论首非也】帝曰春亟治经络夏亟治经俞秋亟治六府冬则闭塞闭塞者用药而少鍼石也【亟犹急也闭塞谓气之门户闭塞也】所谓少鍼石者非痈疽之谓也【冬月虽气门闭塞然痈疽气烈内作大脓不急冩之则烂筋腐骨故虽冬月亦宜鍼石以开除之】痈疽不得顷时囬【所以痈疽之病冬月犹得用鍼石者何此病顷时回转之间过而不冩则内烂筋骨穿通藏府】痈不知所按之不应手乍来乍已刺手太隂傍三痏与缨脉各二【但觉似有痈疽之不的知发在何处故按之不应手也乍来乍已言不定痛于一处也手太隂傍足阳明脉谓胃部气户等六穴之分也缨脉亦足阳明脉也近缨之脉故曰缨脉缨谓冠帯也以有左右故云各二】掖痈大热刺足少阳五刺而热不止刺手心主三刺手太隂经络者大骨之防各三【大骨防肩也谓肩贞穴在肩髃后骨觧间陷者中】暴痈筋緛随分而痛魄汗不尽胞气不足治在经俞【痈若暴发随脉所过筋怒緛急肉分中痛汗液渗泄如不尽兼胞气不足者悉可以本经脉穴俞补冩之新校正云按此二条旧散在篇中今移使相从】腹暴满按之不下取手太阳
　　经络者胃之募也【太阳为手太阳也手太阳太阳经络之所生故取中脘穴即胃之募也中诰曰中脘胃募也居蔽骨与齐中手太阳少阳足阳眀脉所生故云经络者胃募也　新校正云按甲乙经云取太阳经络血者则已无胃之募也等字又杨上善注云足太阳其説各不同未知孰是】少隂俞去脊椎三寸傍五用贠利鍼【谓取足少隂俞外去脊椎三寸両傍穴各五痏也少隂俞谓第十四椎下两傍肾之俞也　新校正云按甲乙经云用贠利鍼刺已如食顷乆立已必视其经之过于阳者数刺之】霍乱刺俞傍五【霍乱者取少隂俞傍志室穴　新校正云按杨上善云刺主霍乱俞傍五取之】足阳明及上傍三【足阳明言胃俞也取胃俞兼取少隂俞外两傍向上第三穴则胃仓穴也】刺癎惊脉五【谓阳陵泉在膝上外陷者中也】鍼手太隂各五刺经太阳五刺手少隂经络傍者一足阳明一上踝五寸刺三鍼【经太阳谓足太阳也手太隂五谓鱼际穴在手大指本莭后内侧散脉经太阳五谓承山穴在足腨肠下分肉间陷者中也手少隂经络傍者谓支正穴在腕后同身寸之五寸骨上亷肉分开手太阳络别走少隂者足阳明一者谓解谿穴在足腕上陷者中也上踝五寸谓足少阳络光明穴按内经明堂中诰图经悉主霍乱各具明文　新校正云按别本注云悉不主霍乱未详所谓又按甲乙经太素刺癎惊脉五至此为刺惊癎王注为刺霍乱者王注非也】凡治消瘅仆击偏枯痿厥气满发逆甘肥贵人则髙梁之疾也隔塞闭絶上下不通则暴忧之病也暴厥而聋偏闭塞不通内气暴薄也不从内外中风之病故瘦留着也蹠跛寒风湿之病也【消谓内消瘅谓伏热厥谓气逆髙膏也梁粱字也蹠谓足也夫肥者令人热中甘者令人中满故热气内薄发为消渇偏枯气满逆也逆者谓违背常与平人异也然愁忧者气闭塞而不行故隔塞否闭气脉断絶而上下不通也气固于内则大小便道偏不得通泄也何者藏府气不化禁固而不宣散故尔也外风中人伏藏不去则阳气内受为热外燔肌肉消烁故留薄肉分消瘦而皮肤着于筋骨也湿胜于足则筋不利寒胜于足则挛急风湿寒胜则衞气结聚衞气结聚则肉痛故足跛而不可履也】黄帝曰黄疸暴痛癫疾厥狂乆逆之所生也五藏不平六府闭塞之所生也头痛耳鸣九窍不利肠胃之所生也【足之三阳从头走足然乆厥逆而不下行则气怫积于上焦故为黄疸暴痛癫狂气逆矣食饮失冝吐利过节故六府闭塞而令五藏之气不和平也肠胃否塞则气不顺序气不顺序则上下中外互相胜负故头痛耳鸣九窍不利也】
　　太隂阳明论篇第二十九【新校正云按全元起本在第四卷】
　　黄帝问曰太隂阳明为表里脾胃脉也生病而异者何也【脾胃藏府皆合于土病生而异故问不同】歧伯对曰隂阳异位更虚更实更逆更从或从内或从外所从不同故病异名也【脾藏为隂胃府为阳阳脉下行隂脉上行阳脉从外隂脉从内故言所从不同病异名也　新校正云按杨上善云春夏阳明为实太隂为虚秋冬太隂为实阳明为虚即更实更虚也春夏太隂为逆阳明为从秋冬阳明为逆太隂为从即更逆更从也】帝曰愿闻其异状也歧伯曰阳者天气也主外隂者地气也主内【是所谓隂阳异位也】故阳道实隂道虚【是所谓更实更虗也】故犯贼风虚邪者阳受之食饮不节起居不时者隂受之【是所谓或从内或从外也】阳受之则入六府隂受之则入五藏入六府则身热不时卧上为喘呼入五藏则防满闭塞下为飱泄乆为肠澼【是所谓所从不同病异名也】故喉主天气咽主地气故阳受风气隂受湿气【同气相求尔】故隂气从足上行至头而下行循臂至指端阳气从手上行至头而下行至足【是所谓更逆更从也灵枢经曰手之三隂从藏走手手之三阳从手走头足之三阳从头走足足之三隂从足走腹所行而异故更逆更从也】故曰阳病者上行极而下隂病者下行极而上【此言其大凡尔然足少隂脉下行则不同诸隂之气也】故伤于风者上先受之伤于湿者下先受之【阳气炎上故受风阴气润下故受湿葢同气相合尔】帝曰脾病而四支不用何也歧伯曰四支皆禀气于胃而不得至经【新校正云按太素至经作径至杨上善云胃以水谷资四支不能径至四支要因于脾得水谷津液营衞于四支】必因于脾乃得禀也【脾气布化水谷精液四支乃得以禀受也】今脾病不能为胃行其津液四支不得禀水谷气气日以衰脉道不利筋骨肌肉皆无气以生故不用焉帝曰脾不主时何也【肝主春心主夏肺主秋肾主冬四藏皆有正应而脾无正主也】歧伯曰脾者土也治中央常以四时长四藏各十八日寄治不得独主于时也脾藏者常着胃土之精也土者生万物而法天地故上下至头足不得主时也【治主也着谓常约着于胃也土气于四时之中各于季终寄王十八日则五行之气各王七十二日以终一歳之日矣外主四季则在人内应于手足也】帝曰脾与胃以膜相连耳【新校正云按太素作以募相逆杨上善云脾隂胃阳脾内胃外其位各异故相逆也】而能为之行其津液何也歧伯曰足太隂者三隂也其脉贯胃属脾络嗌故太隂为之行气于三隂阳明者表也【胃是脾之表也】五藏六府之海也亦为之行气于三阳藏府各因其经而受气于阳明故为胃行其津液四支不得禀水谷气日以益衰隂道不利筋骨肌肉无气以生故不用焉【又复明脾主四支之义也】
　　阳明脉解篇第三十【新校正云按全元起本在第三卷】
　　黄帝问曰足阳明之脉病恶人与火闻木音则惕然而惊钟鼔不为动闻木音而惊何也愿闻其故【前篇言入六府则身热不时卧上为喘呼然阳明者胃脉也今病不如前篇之而反闻木音而惊故问其异也】歧伯对曰阳明者胃脉也胃者土也故闻木音而惊者土恶木也【隂阳书曰木克土故土恶木也】帝曰善其恶火何也歧伯曰阳明主肉其脉【新校正云按甲乙经脉作肌】血气盛邪客之则热热甚则恶火帝曰其恶人何也歧伯曰阳明厥则喘而惋惋则恶人【惋热内故人耳　新校正云按脉解云欲独闭戸牖而处何也隂阳相阳尽隂盛故独闭户牖而处】帝曰或喘而死者或喘而生者何也歧伯曰厥逆连藏则死连经则生【经谓经脉藏谓五神藏所以连藏则死者神去故也】帝曰善病甚则弃衣而走登髙而歌或至不食数日逾垣上屋所上之处皆非其素所能也病反能者何也【素本也逾垣谓蓦墙也怪其稍异于常】歧伯曰四支者诸阳之本也阳盛则四支实实则能登髙也【阳受气于四支故四支为诸阳之本也新校正云按脉解云隂阳争而外并于阳】帝曰其弃衣而走者何也【弃不用也】歧伯曰热盛于身故弃衣欲走也帝曰其妄言骂詈不避亲疎而歌者何也歧伯曰阳盛则使人妄言骂詈不避亲踈而不欲食不欲食故妄走也【足阳明胃脉下膈属胃络脾足太隂脾脉入腹属脾络胃上膈侠咽连舌本散舌下故病如是】












　　黄帝内经素问卷八
　　黄帝内经素问卷八释文
　　宝命全形论嗄【所嫁切】呿吟【上丘伽切】黔【音钳】弃薎【音灭】容【音寅】八正神明论髣髴【上音仿下音弗】离合真邪论輴【徐伦切】蚊虻【武庚切】扪【音门】【侧交切】溶【音容】通评虚实论恇【去王切】痏【荣美切】蹠【之石切】太隂阳明论闭塞【苏则切】阳明脉解篇惋【乌贯切】逾【容朱切】










　　黄帝内经素问卷八释文
　　钦定四库全书
　　黄帝内经素问卷九　　　唐　王冰　次注
　　宋　林亿等校正
　　热论　　　刺热篇
　　评热病论　逆调论
　　热论篇第三十一【新校正云按全元起本在第五卷】
　　黄帝问曰今夫热病者皆伤寒之类也或愈或死其死皆以六七日之间其愈皆以十日以上者何也不知其解愿闻其故【寒者冬气也冬时严寒万类深藏君子固宻不伤于寒触胃之者乃名伤寒其伤于四时之气皆能为病以伤寒为毒者最乘谷厉之气中而即病名曰伤寒不即病者寒毒藏于肌肤至夏至前变为温病夏至后变为热病然其发起皆为伤寒致之故曰热病者皆伤寒之类也　新校正云按伤寒论云至春变为温病至夏变为暑病与王注异王注本素问为説伤寒论本隂阳大论为説故此不同】歧伯对曰巨阳者诸阳之属也【巨大也太阳之气经络气血荣卫于身故诸阳气皆所宗属】其脉连于风府【风府穴名也在项上入髪际同身寸之一寸宛宛中是】故为诸阳主气也【足太隂脉浮气之在头中者凡五行故统主诸阳之气】人之伤于寒也则为病热热虽甚不死【寒毒薄于肌肤阳气不得散发而内怫结故伤寒者反为病热】其两感于寒而病者必不免于死【藏府相应而俱受寒谓之两感】帝曰愿闻其状【谓非两感者之形证】歧伯曰伤寒一日巨阳受之【三阳之气太阳脉浮脉浮者外在于皮毛故伤寒一日太阳先受之】故头项痛腰脊强【上文云其脉连于风府略言也细而言之者足太阳脉从巅入络脑还出别下项循肩髆内佚脊抵中故头项痛腰脊强新校正云按甲乙经及太素作头项与腰脊皆痛】二日阳明受之【以阳感热同气相求故自太阳入阳明也】阳明主肉其脉侠鼻络于目故身热目疼而鼻干不得卧也【身热者以肉受邪胃中热烦故不得卧余随脉络之所生也】三日少阳受之少阳主胆【新校正云按全元起本胆作骨元起注云少阳者肝之表肝筋筋防于骨是少阳之气所荣故言主于骨甲乙经太素等并作骨】其脉循脇络于耳故胷脇痛而耳聋三阳经络皆受其病而未入于藏者故可汗而已【以病在表故可汗也　新校正云按全元起云藏作府元起注云伤寒之病始入于皮肤之腠理渐胜于诸阳而未入府故须汗发其寒热而散之太素亦作府】四日太隂受之【阳极而隂受也】太隂脉布胃中络于嗌故腹满而嗌干五日少隂受之少隂脉贯肾络于肺系舌本故口燥舌干而渇六日厥隂受之厥隂脉循隂器而络于肝故烦满而囊缩三阴三阳五藏六府皆受病荣卫不行五藏不通则死矣【死犹也言精气皆也是故其死皆病六七日间者以此也】其不两感于寒者七日巨阳病衰头痛少愈【邪气渐退经气渐和故少愈】八日阳明病衰身热少愈九日少阳病衰耳聋微闻十日太隂病衰腹减如故则思饮食十一日少隂病衰渇止不满舌干已而嚏十二日厥隂病衰囊纵少腹微下大气皆去病日已矣【大气谓大邪之气也是故其愈皆病十日已上者以此也】帝曰治之奈何歧伯曰治之各通其藏脉病日衰已矣其未满三日者可汗而已其满三日者可泄而已【此言表里之大体也正理伤寒论曰脉大浮数病为在表可发其汗脉细沉数病在里可下之由此则虽日过多但有表证而脉大浮数犹冝发汗日数虽少即有里证而脉沈细数犹宜下之正应随脉证以汗下之】帝曰热病已愈时有所遗者何也【邪气衰去不尽如遗之在人也】歧伯曰诸遗者热甚而强食之故有所遗也若此者皆病已衰而热有所藏因其谷气相薄两热相合故有所遗也帝曰善治遗奈何歧伯曰视其虚实调其逆从可使必已矣【审其虗实而补冩之则必已】帝曰病热当何禁之歧伯曰病热少愈食肉则复多食则遗此其禁也【是所谓戒食劳也热虽少愈犹未尽除脾胃气虚故未能消化肉坚食驻故热复生复谓复旧病也】帝曰其病两感于寒者其脉应与其病形何如歧伯曰两感于寒者病一日则巨阳与少隂俱病则头痛口干而烦满【新校正云按伤寒论云烦满而渇】二日则阳明与太隂俱病则腹满身热不欲食谵言【谵言谓谬而不次也　新校正云按杨上善云多言也】三日则少阳与厥隂俱病则耳聋囊缩而厥水浆不入不知人六日死【巨阳与少隂为表里阳明与太阴为表里少阳与厥隂为表里故两感寒气同受其邪】帝曰五藏已伤六府不通荣衞不行如是之后三日乃死何也歧伯曰阳明者十二经脉之长也其血气盛故不知人三日其气乃尽故死矣【以上承气海故三日气尽乃死】凡病伤寒而成温者先夏至日者为病温后夏至日者为病暑暑当与汗皆出勿止【此以热多少盛衰而为义也阳热未盛为寒所制故为病曰温阳热大盛寒不能制故为病曰暑然暑病者当与汗之令愈勿反止之令其甚也　新校正云按凡病伤寒已下全元起本在竒病论中王氏移于此杨上善云冬伤于寒轻者夏至以前发为温病冬伤于寒甚者夏至以后发为暑病】
　　刺热篇第三十二【新校正云按全元起本在第五卷】
　　肝热病者小便先黄腹痛多卧身热【肝之脉环隂噐抵少腹而上故小便不通先黄腹痛多卧也寒薄生热身故热焉】热争则狂言及惊脇满痛手足躁不得安卧【经络虽已受热而神藏犹未纳邪邪正相薄故云争也余争同之又肝之脉从少腹上侠胃贯鬲布脇肋循喉咙之后络舌本故狂言脇满痛也肝性静而主惊骇故病则惊手足躁扰卧不得安】庚辛甚甲乙大汗气逆则庚辛死【肝主木庚辛为金金克木故甚死于辛也甲乙为木故大汗于甲乙】刺足厥隂少阳【厥隂肝脉少阳胆脉】其逆则头痛贠贠脉引冲头也【肝之脉自舌本循喉咙之后上出额与督脉防于巅故头痛贠贠然脉引冲于头中也贠贠谓似急也】心热病者先不乐数日乃热【夫所以任治于物者谓心病气入于经络则神不安治故先不乐数日乃热也】热争则卒心痛烦闷善呕头痛面赤无汗【心手少阴脉起于心中其支别者从心系上侠咽小肠之脉直行者循咽下鬲抵胃其支别者从缺盆循颈上颊至目外眦故卒心痛烦闷善呕头痛面赤也心在液为汗今病热故无汗以出　新校正云按甲乙经外眦作兊眦王注厥论亦作兊眦外当作兊】壬癸甚丙丁大汗气逆则壬癸死【心主火壬癸为水水灭火故甚死于壬癸也丙丁为火故大汗于丙丁气逆之证经阙其文】刺手少隂太阳【少隂心脉太阳小肠脉】脾热病者先头重颊痛烦心顔青欲呕身热【胃之脉起于鼻交頞中下循鼻外入上齿中还出侠口环唇下交承浆却循頥后下亷出大迎循颊车上耳前过客主人循髪际至额颅故先头重颊痛顔青也脾之脉支别者复从胃别上鬲注心中其直行者上鬲侠咽故烦心欲呕而身热也　新校正云按甲乙经太素云脾热病者先头重顔痛无顔青二字也】热争则腰痛不可用俛仰腹满泄两颔痛【胃之脉支别者起胃下口循腹里下至气街中而合以下髀气街者腰之前故痛也脾之脉入腹属脾络胃又胃之脉自交承浆却循頥后下亷出大迎循颊车故腹满泄而两颔痛】甲乙甚戊己大汗气逆则甲乙死【脾主土甲乙为木木伐土故甚死于甲乙也戊己为土故大汗于戊己气逆之证经所未论】刺足太隂阳明【太隂脾脉阳明胃脉　新校正云按甲乙经热病下篇云病先头重顔痛烦心身热热争则痛不可用俛仰腹满两颔痛其暴泄善饥而不欲食善噫热中足清腹胀食不化善呕泄有脓血苦呕无所出先取三里后取太白章门】肺热病者先淅然厥起毫毛恶风寒舌上黄身热【肺主皮肤外养于毛故热中之则先淅然恶风寒起毫毛也肺之脉起于中焦下络大肠还循胃口今肺热入胃胃热上升故舌上黄而身热】热争则喘欬痛走胷膺背不得太息头痛不堪汗出而寒【肺居鬲上气主胷膺复在变动为欬又藏气而主呼吸背复为胷中之府故喘欬痛走胷膺背不得大息也肺之络脉上防耳中今热气上熏故头痛不堪汗出而寒】丙丁甚庚辛大汗气逆则丙丁死【肺主金丙丁为火大□金故甚死于丙丁也庚辛为金故大汗于庚辛也气逆之证经阙木书】刺手太隂阳明出血如大豆立已【太隂肺脉阳明大肠脉当视其络脉盛者乃刺而出之】肾热病者先腰痛防痠苦渇数饮身热【膀胱之脉从肩髆内侠脊抵腰中又腰为肾之府故先腰痛也又肾之脉自循内踝之后上腨内出腘内亷又直行者从肾上贯肝鬲入肺中循喉咙侠舌本故防痠苦渇数饮身热】热争则项痛而强防寒且痠足下热不欲言【膀胱之脉从脑出别下项又肾之脉起于小指之下斜趋足心出于然骨之下循内踝之后别入跟中以上防内又其直行者从肾上贯肝鬲入肺中循喉咙侠舌本故项痛而强防寒且痠足下热不欲言也　新校正云按甲乙经然骨作然谷】其逆则项痛贠贠澹澹然【肾之筋循脊内侠膂上至项结于枕骨与膀胱之筋合膀胱之脉又并下于项故项痛贠贠然也澹澹为似欲不定也】戊己甚壬癸大汗气逆则戊巳死【肾主水戊己为土土刑水故甚死于戊己也壬癸为水故大汗于壬癸也】刺足少隂太阳【少隂肾脉太阳膀胱脉】诸汗者至其所胜日汗出也【气王日为所胜王则胜邪故各当其王日汗】肝热病者左颊先赤【肝气合木木气应春南面正理之则其左颊也】心热病者顔先赤【心气合火火气炎上指象明故于顔顔额也】脾热病者鼻先赤【脾气合土土王于中鼻处面中故占鼻也】肺热病者右頬先赤【肺气合金金气应秋南面正理之则其右颊也】肾热病者頥先赤【肾气合水水惟润下指象明故于頥也】病虽未发见赤色者刺之名曰刺未病【圣人不治已病治未病不治已乱治未乱此之谓也】热病从部所起者至期而已【期为大汗日也如肝甲乙心丙丁脾戊己肺庚辛肾壬癸是为期日也】其刺之反者三周而已【反谓反取其气也如肝病脾脾病刺肾肾病刺心心病刺肺肺病刺肝者皆是反刺五藏之气也三周谓三周于三隂三阳之脉状也又太阳病而刺冩阳明阳明病而刺冩少阳少阳病而刺冩太阴太隂病而刺冩少隂少隂病而刺冩厥隂如此则为反取三隂三阳之脉气也】重逆则死【先刺已反病气流传又反刺之是为重逆一逆刺之尚至三周乃已况其重逆而得生邪】诸当汗者至其所胜日汗大出也【王则胜邪故各当其王日汗　新校正云按此条文注二十四字与前文重复当从删去甲乙经太素亦不重出】诸治热病以饮之寒水乃刺之必寒衣之居止寒处身寒而止也【寒水在胃阳气外盛故饮寒乃刺热退则凉生故身寒而止鍼】热病先胷脇痛手足躁刺足少阳补足太隂【此则举正取之例然足少阳木病而冩足少阳之木气补足太隂之土气者恐木传于土也胷脇痛丘虚主之丘虗在足外踝下如前陷者中足少阳脉之所过也刺可入同身寸之五分留七呼若灸者可灸三壮热病手足躁经无所主治之防然补足太阴之脉当于井荣取之也　新校正云详足太阴全元起本及太素作手太隂杨上善云手太隂上属肺从肺出腋下故胷脇痛又按灵枢经云热病而胸脇痛手足躁取之筋间以第四鍼索筋于肝不得索之于金金肺也以此决知作手太阴者为是】病甚者为五十九刺【五十九刺者谓头上五行行五者以越诸阳之热逆也大杼膺俞缺盆背俞此八者以冩胷中之热也气街三里巨虗上下亷此八者以冩胃中之热也云门髃骨委中髄空此八者以冩四支之热也五藏俞傍五此十者以冩五藏之热也凡此五十九穴者皆热之左右也故病甚则尔刺之然头上五行者当中行谓上星防前顶百防后顶次两傍谓五处承光通天络却玉枕又刺两傍谓临泣目防正营承灵脑空也上星在颅上直鼻中央入髪　同身寸之一寸陷者中容豆刺可入同身寸之四分　新校正云按甲乙经四分作三分水热穴论注亦作三分详此注下文云刺如上星法又云刺如防法既有二法则当依甲乙经及水热穴论注上星刺入三分防刺入四分防在上星后同身寸之一寸陷者刺如上星法前顶在防后同身寸之一寸五分骨间陷者中刺如防法百防在前顶后同身寸之一寸五分顶中央旋毛中陷容指督脉足太阳脉之交防刺如上星法后顶在百防后同身寸之一寸五分枕骨上刺如防法然是五者皆督脉气所发也上星留六呼若灸者并灸五壮次両傍穴五处在上星两傍同身寸之一寸五分承光在五处后同身寸之一寸通天在承光后同身寸之一寸五分络却在通天后同身寸之一寸五分玉枕在络却后同身寸之七分然是五者并足太阳脉气所发刺可入同身寸之三分五处通天各留七呼络却留五呼玉枕留三呼若灸者可灸三壮　新校正云按甲乙经承光不可灸玉枕刺入二分　又次両傍临泣在头直目上入髪际同身寸之五分足太阳少阳阳维三脉之防目防正营递相去同身寸之一寸承灵脑空逓相去同身寸之一寸五分然是五者并足少阳阳维二脉之防脑空一穴刺可入同身寸之四分余并可刺入同身寸之三分临泣留七呼若灸者可灸五壮太杼在项第一椎下両傍相去各同身寸之一寸半陷者中督脉别络足太阳手太阳三脉气之防刺可入同身寸之三分防七呼若灸者可灸五壮　新校正云按甲乙经作七壮气穴注作七壮刺飞汪热穴注作五壮　膺俞者膺中俞也正名中府在胷中行两傍相去同身寸之六寸云门下一寸乳上三肋间动脉应手陷者中仰而取之手足太隂脉之防刺可入同身寸之三分留五呼若灸者可灸五壮缺盆在肩上横骨陷者中手阳明脉气所发刺可入同身寸之二分留七呼若灸者可灸三壮背俞当是风门热府在第二椎下両傍各同身寸之一寸半督脉足太阳之防刺可入同身寸之五分留七呼若灸者可灸五壮验今明堂中诰图经不言背俞未详果何处也　新校正云按王注水热穴论以风门热府为背俞又注气穴论以大杼为背俞此注云未详三注不同葢疑之也　气街在腹齐下横骨两端鼠鼷上同身寸之一寸动应手足阳明脉气所发刺可入同身寸之三分留七呼若灸者可灸五壮三里在膝下同身寸之三寸防外亷両筋肉分间足阳明脉之所入也刺可入同身寸之一寸留七呼若灸者可灸三壮巨虚上亷足阳明与大肠合在三里下同身寸之三寸足阳明脉气所发刺可入同身寸之八分若灸者可灸三壮巨虗下亷足阳明与小肠合在上亷下同身寸之三寸足阳明脉气所发刺可入同身寸之三分若灸者可灸三壮云门在巨骨下胷中行两傍　新校正云按气穴论注胷中行両傍作侠任脉傍横去任脉文虽异穴之处所则同相去同身寸之六寸动脉应手中府当其下同身寸之一寸云门手太隂脉气所发举臂取之刺可入同身】
　　【寸之七分若灸者可灸五壮验今明堂中诰图经不载髃骨穴寻其穴以冩四支之热恐是肩髃穴穴在肩端两骨间手阳明蹻脉之防刺可入同身寸之六分留六呼若灸者可灸三壮委中在足膝后屈处腘中央约文中动脉　新校正云详委中穴与气穴注骨空注刺疟篇注并此王氏四处注之彼三注无足膝后屈处五字与此注异者非实有异葢注有详略尔　足太阳脉之所入也刺可入同身寸之五分留七呼若灸者可灸三壮髄空者正名腰俞在脊中第二十一椎节下间督脉气所发刺可入同身寸之二分　新校正云按甲乙经作二寸水热穴论注亦作二寸气府论注骨空论注作一分　留七呼若灸者可灸三壮五藏俞傍五者谓魄户神堂防门意舍志室五穴也在侠脊两傍各相去同身寸之三寸并足太阳脉气所发也魄户在第三椎下両傍正坐取之刺可入同身寸之五分若灸者可灸五壮神堂在第五椎下两傍刺可入同身寸之三分若灸者可灸五壮魂门在第九椎下両傍正坐取之刺可入同身寸之五分若灸者可灸三壮意舍在第十一椎下両傍正坐取之刺可入同身寸之五分若灸者可灸三壮志室在第十四椎下两傍正坐取之刺可入同身寸之五分若灸者可灸三壮是所谓此经之五十九刺法也若鍼经所指五十九刺则殊与此经不同虽俱治热病之要穴然合用之理全向背犹当以病形证所应经法即随所证而刺之】热病始手臂痛者刺手阳明太隂而汗出止【手臂痛列缺主之列缺者手太隂之络去腕上同身寸之一寸半别走阳明者也刺可入同身寸之三分留三呼若灸者可灸五壮欲出汗商阳主之商阳者手阳明脉之井在手大指次指内侧去爪甲角如韭叶手阳明脉之所出也刺可入同身寸之一分留一呼若灸者可灸三壮】热病始于头首者刺项太阳而汗出止【天柱主之天柱在侠项后发际大筋外亷陷者中足太阳脉气所发刺可入同身寸之二分留六呼若灸者可灸三壮】热病始于足胫者刺足阳明而汗出止【新校正云按此条素问本无太素亦无今按甲乙经添入】热病先身重骨痛耳聋好暝刺足少隂【据经无正主穴当补冩井荣尔　新校正云按灵枢经云热病而身重骨痛耳聋而好暝阙取之骨以第四鍼索骨于肾不得索之土土脾也】病甚为五十九刺【如古法】热病先冒而热胷脇满刺足少隂少阳【亦井荣也】太阳之脉色荣颧骨热病也【荣餙也谓赤色见于颧骨如荣餙也颧骨谓目下当外眦也太阳合火故见色赤　新校正云按杨上善云赤色荣颧者骨热病也与王氏之注不同】荣未交【新校正云按甲乙经太素作荣未天下文荣未交亦作天】曰今且得汗待时而已【荣一为营字之误也曰者引古经法之端由也言色虽明盛但阴阳之气不交错者故法云今且得汗之而已待时者谓肝病待甲乙心病待丙丁脾病待戊己肺病待庚辛肾病待壬癸是谓待时而已所谓交者次如下句】与厥隂脉争见者死期不过三日【外见太阳之赤色内应厥隂之脉然太阳受病当传入阳明今反厥隂之脉来见者是土败而木贼之也故死然土气已败木复狂行木生数三故期不过三日】其热病内连肾少阳之脉色也【病或为气恐字误也若赤色气内连鼻两傍者是少阳之脉色非厥隂色何者肾部近于鼻也新校正云详或者欲改肾作鼻按甲乙经太素并作肾杨上善云太阳水也厥隂木也水以生木木盛水衰故】
　　【太阳水色见时有木争见者水死以其热病内连于肾肾为热伤故死本旧无少阳之脉色也六字乃王氏所添王注非当从上善之义】少阳之脉色荣颊前热病也【颊前即颧骨下近鼻両傍也　新校正云按甲乙经太素前字作筋杨上善云足少阳部在颊赤色荣之即知筋热病也】荣未交曰今且得汗待时而已与少阴脉争见者死期不过三日【少阳受病当传入于太隂今反少隂脉来见亦土败而木贼之也故死不过三日亦木之数然　新校正云详或者欲改少隂作厥隂按甲乙经太素作少阴杨上善云少阳为木少隂为水少阳色见之时有少隂争见者是母胜子故木死王作此注亦非旧本及甲乙经太素并无期不过三日六字此是王氏成足此文也】热病气穴三椎下间主胷中热四椎下间主鬲中热五椎下间主肝热六椎下间主脾热七椎下间主肾热荣在骶也【脊节之谓椎脊穷之谓骶言肾热之气外通尾骶也寻此又椎间所主神藏之热又不正当其藏俞而云主疗在理未详】项上三椎陷者中也【此举数脊椎大法也言三椎下间主胷中热者何以数之言皆当以陷者中为气发之所】颊下逆颧为大瘕下牙车为腹满颧后为脇痛颊上者鬲上也【此所以面部之色发明腹中之病诊】评热病论篇第三十三【新校正云按全元起本在第五卷】
　　黄帝问曰有病温者汗出輙复热而脉躁疾不为汗衰狂言不能食病名为何歧伯对曰病名隂阳交交者死也【交谓交合阴阳之气不分别也】帝曰愿闻其说歧伯曰人所以汗出者皆生于谷谷生于精【言谷气化为精精气胜乃为汗】今邪气交争于骨肉而得汗者是邪却而精胜也【言初汗也】精胜则当能食而不复热复热者邪气也汗者精气也今汗出而輙复热者是邪胜也不能食者精无俾也【无俾言无可使为汗也谷不化则精不生精不化流故无可使】病而留者其夀可立而倾也【如是者若汗出疾速留着而不去则其人夀命立至倾危也　新校正云详病而留者按王注病当作疾又按甲乙经作而热留者】且夫热论曰汗出而脉尚躁盛者死【热论谓上古热论也凡汗后脉当迟静而反躁急以盛满者是真气竭而邪盛故知必死也】今脉不与汗相应此不胜其病也其死明矣【脉不静而躁盛是不相应】狂言者是失志失志者死【志舍于精今精无可使是志无所居志不留居则失志也】今见三死不见一生虽愈必死也【汗出脉躁盛一死不胜其病二死狂言失志者三死也】帝曰有病身热汗出烦满烦满不为汗觧此为何病歧伯曰汗出而身热者风也汗出而烦满不解者厥也病名曰风厥帝曰愿卒闻之歧伯曰巨阳主气故先受邪少隂与其爲表里也得热则上从之从之则厥也【上从之谓少隂随从于太阳而上也】帝曰治之奈何歧伯曰表里刺之饮之服汤【谓写太阳补少隂也饮之汤者谓止逆上之肾气也】帝曰劳风为病何如歧伯曰劳风法在肺下【从劳风生故曰劳风劳谓肾劳也肾脉者从肾上贯肝鬲入肺中故肾劳风生上居肺下也】其为病也使人强上冥视【新校正云按杨上善云强上好仰也视谓合眼视不明也又千金方视作目】唾出若涕恶风而振寒此为劳风之病【膀胱脉起于目内眦上额交巅上入络脑还出别下项循肩髆内侠脊抵中入循膂络肾今肾精不足外吸膀胱膀胱气不能上营故使人头项强而视不明也肺被风薄劳气上熏故令唾出若涕状肾气不足阳气内攻劳热相合故恶风而振寒】帝曰治之奈何歧伯曰以救俛仰【救犹止也俛仰谓屈伸也言止屈伸于动作不使劳气滋蔓】巨阳引精者三日中年者五日不精者七日【新校正云按甲乙经作三日中若五日千金方作之三日及五日中不精明者是也与此不同】欬出青黄涕其状如脓大如弹丸从口中若鼻中出不出则伤肺伤肺则死也【巨阳者膀胱之脉也膀胱与肾为表里故巨阳引精也巨大也然太阳之脉吸引精气上攻于肺者三日中年者五日素不以精气用事者七日当欬出稠涕其色青黄如脓状平调欬者从咽而上出于口暴卒欬者气冲突于蓄门而出于鼻夫如是者皆肾气劳竭肺气内虗阳气气廹之所为故不出则伤肺也肺伤则荣卫散解魄不内治故死　新校正云按王氏云卒暴欬者气冲突于蓄门而出于鼻按难经七冲门无蓄门之名疑是贲门杨操云贲者鬲也胃气之所出胃出谷气以传于肺肺在鬲上故胃为贲门】帝曰有病肾风者面胕痝然壅害于言可刺不【痝然肿起貌壅谓目下壅如卧蚕形也肾之脉从肾上贯肝鬲入肺中循喉咙侠舌本故妨害于言语】歧伯曰虚不当刺不当刺而刺后五日其气必至【至谓病气来至也然谓藏配一日而五日至肾夫肾已不足风内薄之谓肿为实以针大泄反伤藏气真气不足不可复故刺后五日其气必至也】帝曰其至何如歧伯曰至必少气时热时热从胷背上至头汗出手热口干苦渇小便黄目下肿腹中鸣身重难以行月事不来烦而不能食不能正偃正偃则欬病名曰风水论在刺法中【刺法篇名今经亡】帝曰愿闻其説歧伯曰邪之所凑其气必虚隂虚者阳必凑之故少气时热而汗出也小便黄者少腹中有热也不能正偃者胃中不和也正偃则欬甚上廹肺也诸有水气者微肿先见于目下也帝曰何以言歧伯曰水者隂也目下亦隂也腹者至隂之所居故水在腹者必使目下肿也眞气上逆故口苦舌干卧不得正偃正偃则欬出清水也诸水病者故不得卧卧则惊惊则欬甚也腹中鸣者病本于胃也薄脾则烦不能食食不下者胃脘隔也身重难以行者胃脉在足也月事不来者胞脉闭也胞脉者属心而络于胞中今气上廹肺心气不得下通故月事不来也【考上文所释之义未解热从胷背上至头汗出手热口干苦渇之义应古论简脱而此差谬之尔如是者何肾少隂之脉从肾上贯肝鬲入肺中循喉咙侠舌本又膀胱太阳之脉从日内眦上额交巅上其支者从巅至耳上角其直者从巅入络脑还出别下项循肩髆内侠脊抵腰中入循膂今隂不足而阳有余故热从胷背上至头而汗出口干苦渇也然心者阳藏也其脉行于臂手肾者隂藏也其脉循于胷足肾不足则心气有余故手热矣又以心肾之脉俱是少隂脉也】帝曰善
　　逆调论篇第三十四【新校正云按全元起本在第四卷】
　　黄帝问曰人身非常温也非常热也为之热而烦满者何也【异于常故曰非常　新校正云按甲乙经无为之热三字】歧伯对曰隂气少而阳气胜故热而烦满也帝曰人身非衣寒也中非有寒气也寒从中生者何【言不知谁为元主邪】歧伯曰是人多痹气也阳气少隂气多故身寒如从水中出【言自由形气阴阳之为是非寒而中有寒也】帝曰人有四支热逢风寒如灸如火者何也【新校正云按全元起本无如火二字太素云如灸于火当从太素之文】歧伯曰是人者隂气虚阳气盛四支者阳也两阳相得而隂气虚少少水不能灭盛火而阳独治独治者不能生长也独胜而止耳【水为阴火为阳今阳气有余隂气不足故云少水不能防盛火也治者王也胜者盛也故云独胜而止】逢风而如灸如大者是人当肉烁也【烁言消也言乆乆此人当肉消削也　新校正云详如灸如火当从太素作如炙于火】帝曰人有身寒汤火不能热厚衣不能温然不冻栗是为何病歧伯曰是人者素肾气胜以水为事太阳气衰肾脂枯不长一水不能胜两火肾者水也而生于骨肾不生则髓不能满故寒甚至骨也【以水为事言盛欲也】所以不能冻栗者肝一阳也心二阳也肾孤藏也一水不能胜二火故不能冻栗病名曰骨痹是人当挛节也【肾不生则髓不满髄不满则筋干缩故节挛拘】帝曰人之肉苛者虽近衣絮犹尚苛也是谓何疾【苛谓防重】歧伯曰荣气虚卫气实也荣气虚则不仁卫气虚则不用荣衞俱虚则不仁且不用肉如故也人身与志不相有曰死【身用志不应志为身不亲两者似不相有也　新校正云按甲乙经曰死作三十日死也】帝曰人有逆气不得卧而息有音者有不得卧而息无音者有起居如故而息有音者有得卧行而喘者有不得卧不能行而喘者有不得卧卧而喘者皆何藏使然愿闻其故歧伯曰不得卧而息有音者是阳眀之逆也足三阳者下行今逆而上行故息有音也阳明者胃脉也胃者六府之海【水谷海也】其气亦下行阳眀逆不得从其道故不得卧也下经曰胃不和则卧不安此之谓也【下经上古经也】夫起居如故而息有音者此肺之络脉逆也络脉不得随经上下故留经而不行络脉之病人也微故起居如故而息有音也夫不得卧卧则喘者是水气之客也夫水者循津液而流也肾者水藏主津液主卧与喘也帝曰善【寻经所解之旨不得卧而息无音有得卧行而喘冇不得卧不能行而喘此三义悉阙而未论亦古之脱简也】
</div>
    <div class="pagination">
<a href="黄帝内经素问_page18.html">上一页</a><span>...</span><a href="黄帝内经素问_page14.html">14</a><a href="黄帝内经素问_page15.html">15</a><a href="黄帝内经素问_page16.html">16</a><a href="黄帝内经素问_page17.html">17</a><a href="黄帝内经素问_page18.html">18</a><span class="current-page">19</span><a href="黄帝内经素问_page20.html">20</a><a href="黄帝内经素问_page21.html">21</a><a href="黄帝内经素问_page22.html">22</a><a href="黄帝内经素问_page23.html">23</a><a href="黄帝内经素问_page24.html">24</a><span>...</span><a href="黄帝内经素问_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
