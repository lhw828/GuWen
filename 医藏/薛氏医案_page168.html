<!DOCTYPE html>
<html>
<head>
    <meta charset="UTF-8">
    <title>薛氏医案 - 第 168 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 168 页/共 200 页</h1>
    <div class="content">　　加味小柴胡汤【方见毒疮】
　　圣愈汤【方见出血不止】
　　加味清胃散
　　四君子汤【二方见腹痈】
　　地黄丸【方见作渇不止】
　　足指冻疮【附耳冻疮】
　　足指冻疮因受禀虚怯故寒邪易乘气血凝滞久而不愈则溃烂成疮治法须壮脾胃温气血则死肉自溃良肉自生若骨脱筋连者宜急剪去否则毒延脚面而死葢肢末之处气血难到又为外邪遏絶则气血不能运行若用汤荡火烘其肉即死而不仁至春必溃腐脱落元气无亏虽患无害如外傅寒药内服消毒之剂则元气受伤必成败症凡初冻时手频熨之为妙北方冻耳若误以手触之其耳即落大寒能裂肤堕指信矣一女子数歳值严寒北上因失所恃而足受冷侍婢用汤泡之至春月房中秽气其父觉之脱袜方见十指俱烂但未堕耳予用托里之剂助其阳气溃脱以保其生
　　一小儿仲冬严寒两耳受冻不知痛痒令人以手徐徐频熨内用温补脾气之剂及敷白蔹散而愈
　　一小儿七歳冬间足指冻痛用汤浸洗至春溃脱疮口不敛足跌肿痛余谓此元气虚弱须补胃气以生肌肉不信乃用寒凉消毒之剂肿消黑色自以为愈余曰此脾胃虚极元气不能运及患处也后两腿羸细而殁一小儿扑伤足趺少许速成冻疮作痛不止用火烘之肉死至春足脱脓水淋漓不能収敛而殁此症若能调养脾胃使元气不伤则肌肉自生岂至于死哉
　　白蔹散
　　白蔹【一两】黄柏【炒黑五钱】
　　右为末干搽患处
　　汤火疮
　　汤火之症若发作渇小便赤澁者内也用四物加山栀连翘甘草若肉未死而作痛者毒也用四君加芎归山栀连翘若肉已死而不溃者气血虚也用四君加当归黄茋外傅当归膏或柏叶末蜡油调搽至白色其肉自生若因烟薫将死者以生萝卜汁灌之即苏若饮食后被汤火所伤发腹胀恶食发搐变症者当叅食积惊搐门治之
　　一小儿火伤两臂焮痛大便不利小便赤澁此火毒蓄于下焦也用生地黄当归芍药木通山栀赤茯苓生甘草一剂二便调和而痛止更以四物加山栀参茋白芷甘草而壊肉腐又数剂而新肉生
　　一小儿火伤足胫专用败毒之剂脓水淋漓日晡肿胀此脾虚下陷也用补中益气汤及八珍汤而愈
　　一女子沸汤伤胸两月不敛脉洪大而虚发作渇此隂虚火毒所乘用四物加柴胡丹皮渇顿止用加味逍遥散腐肉去而新肉生
　　一女子被烟薫痰气上壅不省人事用萝卜汁灌之而苏但体倦欲睡仍令噙萝卜汁乃服六君子汤加桔梗山栀而安伤轻者以萝卜捣汁饮之亦可
　　一小儿火伤臀间误用生肌散隂嚢溃脱久而不愈此助其药毒而然也余用当归膏及四君子加芎归旬余肉生而痊
　　一小儿火伤其足用冷水浸之肿痛益甚服败毒药死肉不溃此脾胃气伤而血滞也用六君子加芎归而愈后因劳役寒以八珍散加升麻柴胡白芷而痊一小儿火伤腿用寒凉之药久不愈腿细筋挛食少晡此因生肌药助其邪寒凉损其胃也用益气汤当归膏不月而愈
　　一小儿汤伤足久不愈脓水清稀口干足患处肿黯晡盗汗肢体骨立此禀肾气虚弱寒药伤脾而然用益气汤地黄丸三月余佐以托里散如圣饼而愈一小儿沸汤伤腿搽药结痂难于屈伸痛不可忍用四物加白术茯苓及当归膏而愈
　　一小儿沸汤所伤胸腹皆溃久而不愈喜脉弱按之而有力葢脾主肌肉当调补脾胃为主外敷之药当缓不信恪用敷贴之而殁
　　一小儿汤伤胫溃而色赤如赭日晡甚右闗脉浮而数按之则此肝木乘脾土血虚而然耳乃外傅内服皆于攻毒后果殁
　　神效当归膏治汤火等疮不问已溃未溃肉虽伤而未壊者用之自愈肉已死者用之自溃新肉易生搽至肉色渐白其毒始尽生肌最速葢当归生地黄麻油二蜡皆主生肌止痛补血续筋与新肉相宜此方余已刋行治者多验
　　当归　生地黄【各一两】麻油【四两】黄蜡【一两如白者止用半两】
　　右先将当归地黄入油煎枯去查将蜡熔化冷搅匀即成膏矣用涂患处将细葢之发背痈疽杖疮溃烂用之尤效凡死肉溃烂将脱止有些须相连者宜用利刀剪去盖死肉有毒去迟则伤新肉矣死肉去尽尤宜速贴盖新肉最畏风寒不可忽也
　　乳香定痛散治伤损及一切疮溃烂疼痛
　　乳香　没药【各五钱】滑石【一两】氷片【一钱】
　　右为细末搽患处痛即止甚效
　　猪蹄汤治一切痈疽杖疮溃烂消肿毒去恶肉润疮口白芷　黄芩　当归　羌活　赤芍药　蜂房【多蜂儿者为佳】生甘草【各半两】
　　右用猪蹄一只水四五碗煮熟去油查取清汤入前药煎数沸去查温洗随用膏药贴之
　　四物汤【方见脇痈】
　　六君子汤【方见肠痈】
　　如圣饼【方见流注】
　　翻花疮
　　翻花疮者由疮溃后肝火血燥生风所致或疮口胬肉出如菌大小不同或出如蛇头长短不一治法当滋肝补气外涂蔾芦膏胬肉自入须元气渐复脓毒将尽涂之有效不然虽入而复溃若误用刀针蚀药灸灼其势益甚或出血不止必致寒呕吐等症须大补脾胃为善
　　治验
　　一女子臂痈溃后疮口肉如菌用毒药蚀之肉益甚面青寒经不调此肝经血燥而生风脾气虚而不能生肌耳先用加味逍遥散五味异功散两月余却用地黄丸托里散而愈
　　一小儿患前症用药腐去疮口不敛朝恶寒暮发余谓因气血俱虚而然也法当调补脾胃则气血自生疮口自敛不悟仍攻其疮而殁
　　一女子十五歳患前症腐去而复生面色青而或赤余谓此肝胆二经风火妄动葢肝血为隂为水肝气为阳为火宜生肾水滋肝血使火自息而风自灭不信乃用袪风之剂致血燥妄行疮口出血不止而死
　　藜芦膏治疮口胬凸起或出二三寸肉者
　　藜芦【不拘多少】
　　右为末以生猪脂擂和搽凸胬肉上
　　八珍汤
　　加味逍遥散【二方见发热不止】
　　补中益气汤【方见肌肉不生】
　　托里散【方见热毒疮疡】
　　十全大补汤【方见便痈】
　　五味异功散【方见败毒之药】
　　地黄丸【方见作渇不止】
　　豆防饼
　　葱熨法【二方见流注】
　　多骨疽
　　多骨疽由疮疡久溃脾胃亏损气血不能营于患处邪气陷袭久则筋烂骨腐故骨脱出非禀胎所有也当补脾胃壮元气内用大补汤地黄九外以附子饼葱熨法袪散寒邪补接元气则骨自脱疮自敛若用尅伐之剂复伤真气鲜有不危婴儿患之当调补乳母外用葱熨以歳月除之尤不可用追蚀之药
　　一小儿足内患之日流清脓恶寒发热大便去而不了皆元气虚而下陷也先用补中益气汤加干姜肉桂诸症渐复乃用十全大补汤及如圣饼出碎骨而愈一小儿臂患之时出清脓恶寒发热此元气虚也朝用补中益气汤夕用四君归茋半载常出细骨一块又用六味丸而愈
　　一小儿患之目睛白多饮食难化手足并冷此禀命门火衰而脾胃虚寒也先用八味丸异功散如圣饼出碎骨乃用六味丸大补汤而愈若攻疮邪不固元气必不活矣
　　一小儿十四歳闪足腕间服败毒之剂肿硬色黑余谓此元气虚而外寒凝滞也用囘阳膏六君肉桂十余剂肿黯渐消又用冲和膏托里散余肿渐软又佐以大补汤针之出清脓甚多即恶寒发热此阳随隂散而气虚也用六君加肉桂参茋各二钱寒热顿止却用八珍汤托里散豆豉饼而愈
　　一小儿足跗肿硬肉色不变形气倦怠外傅内服皆败毒耗气之药余谓经云形伤痛气伤肿乃禀赋足三隂虚羸之症也当滋补元气若行攻伐虚虚之祸不免矣彼以为迂仍用前药足跗变黯肿至脚腕余用大补汤异功散各五十剂以调补脾胃及葱熨患处袪散寒邪补接阳气漫肿渐消疮变赤色旬日而溃此元气渐复之善症也然固元气充实瘀肉可腐新肉可生又惑于速效之説傅追蚀生肌之药患处复黯七恶并臻而殁十全大补汤【方见腹痈】
　　补中益气汤【方见肌肉不生】
　　八珍汤【方见发热不止】
　　托里散【方见热毒疮疡】
　　如圣饼
　　葱熨法
　　豆豉饼【三方见流注】
　　冲和膏【一名隂阳散方见寒凉之药】
　　八味丸【即六味地黄丸加肉桂附子各一两方见作渇不止】
　　漏疮
　　漏疮之症因禀气血不足或久病血气虚弱或儿肝脾食积内热不能生肌或乳母七情不和脾气不能収敛当审其所因调补元气佐以如圣饼葱熨之类为善若用流气破血追蚀等药反为败症矣余当叅各门主之一小儿患在臂间肿硬不消面色痿黄脓水清稀此元气亏损之症用八珍汤为主六君子汤为佐渐愈因饮食失节恶寒发热用六君子加升麻柴胡而安用益气汤异功散而敛
　　一小儿腿内侧患之寒热发渇此肝脾二经气血虚症也葢胃为五臓之本先用五味异功散加升麻柴胡月余胃气始复乃用地黄丸补肾水以生肝血而愈一小儿臂间漫肿按之至骨方痛肉色不变形体消痩面目多白余谓此禀肾经虚症当补脾肺以滋化源反用寒凉尅伐之药脾气大虚患处肉死又用追蚀之药死肉虽去疮口不敛而殁
　　一小儿四歳尚解颅余用地黄丸而颅阖至十六颐间肿硬发热唾痰余谓属肾经气不足水泛而为痰气伤而为肿不信反用火针败毒破而出水余曰肾主骨骨而为痈元气亏败余何能为后果殁惜哉
　　一小儿患在臂外侧疮口开张肿硬色黯发热恶寒手足时冷此少阳经阳气虚寒不能生肌収敛也当助胃气不信仍行攻疮而殁
　　一小儿十五歳足跟患之二年不愈日出清脓数滴余谓禀肾气虚弱也不信毕姻后肿硬寒仍用攻伐之药而殁
　　如圣饼
　　葱熨法【二方见流注】
　　八珍汤【方见发不止】
　　六君子汤【方见肠痈】
　　补中益气汤【方见肌肉不生】
　　六味地黄丸【方见作渇不止】
　　五瘤
　　经云肝主筋心主血脾主肉肺主气肾主骨故云肝为筋瘤心为血瘤脾为肉瘤肺为气瘤肾为骨瘤小儿患之多因禀赋不足乳母七情起居饮食失调致儿五臓不和内火沸腾血凝气滞也夫瘤者留也随气凝滞臓腑受伤气血不和所致五瘤之外更有脂瘤粉瘤虱瘤虫瘤髪瘤之若行气破血或傅寒凉追蚀之药或用蛛丝芫花线等法以治其外则误矣
　　一小儿因乳母郁怒臂前膁肿硬皮色如常日出脓水乃脾经之虚症也用加味归脾汤如圣饼三月余肿渐消后因母怒发儿患处复肿用加味逍遥散母服二十余剂儿日服杯许赤肿渐退仍以前药久服而愈一小儿头后患之久不敛目睛多白此禀肾虚之症母子并服六味丸补中汤外以六味丸料加鹿茸作饼熨患处毎日一次而敛
　　一女子腿外膁一瘤寸许色赤破而血逆漂甚多发作渇先用当归补血汤渇渐愈又用加味逍遥散疮口寻愈
　　一小儿落草大腿外股如指尖一块肉色如常按之不痛至数月误触破出如粉浆内股焮痛寒如疟手足抽搐如急惊状此脓水出多气血虚而内生风也先用异功散加钩藤钩二剂又用八珍汤加钩藤钩而安用托里散而痊
　　一小儿二歳项间自分娩有一核余谓但调治乳母其儿自愈彼欲速效外涂牡蛎硝黄之类内服海藻蓬术之类脾胃复伤而殁
　　一小儿九歳项间患之余谓禀肾肝血燥所致当滋水生木不信另用药破之脓水淋漓仍服散坚之药而殁一女子腿前肿一小瘤作痒搔破出虫如蚊而飞去寒如疟乃肝经之症即虱瘤之用加味逍遥散而愈又有一种髪瘤破开有髪属肾经之症也
　　加味归脾汤【方见腹痈】
　　地黄丸【方见作渇不止】
　　加味逍遥散
　　八珍汤【二方见发不止】
　　托里散【方见毒疮疡】
　　补中益气汤【方见肌肉不生】
　　五味异功散【方见败毒之药】
　　如圣饼【方见流注】







</div>
    <div class="pagination">
<a href="薛氏医案_page167.html">上一页</a><span>...</span><a href="薛氏医案_page163.html">163</a><a href="薛氏医案_page164.html">164</a><a href="薛氏医案_page165.html">165</a><a href="薛氏医案_page166.html">166</a><a href="薛氏医案_page167.html">167</a><span class="current-page">168</span><a href="薛氏医案_page169.html">169</a><a href="薛氏医案_page170.html">170</a><a href="薛氏医案_page171.html">171</a><a href="薛氏医案_page172.html">172</a><a href="薛氏医案_page173.html">173</a><span>...</span><a href="薛氏医案_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
