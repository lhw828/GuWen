<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 3 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 3 页/共 44 页</h1>
    <div class="content">　　五味子 〔甘酸，核中苦辛咸。性温，入肺、肾二经。嗽药生用，补药微焙。〕滋肾经不足之水，强阴涩精，除热解渴；〔精盛则阴强收摄，除热者壮水镇阳也，解渴者酸能生津也。〕收肺家耗散之气，疗咳定喘，敛汗固肠，〔久咳则肺气耗散，酸能收敛，故止咳定喘。肺主皮毛，与大肠为表里，故敛汗固肠。〕敛肺保肾之药也。同扁豆、干葛，能解毒。

　　风邪在表，痧疹初发，一切停饮，及肺家有实热者皆禁。

　　沙菀蒺藜 〔甘温入肾经，炒用。状如肾子，带绿色，咬之有生豆气者真，不入汤药。〕沙菀者，强阴固精；〔功专补肾。〕有刺者，〔炒去刺研。〕明目治风。〔兼入肝矣，以肝开窍于目。又肝主风也。同首乌、胡麻、地黄、天冬，能治遍身风痒。〕沙苑蒺藜，阳道数举，媾精难出者勿服。

　　沙苑蒺藜：可入汤剂。本品与刺蒺藜名同物异，功用有别。前者温补肝肾，治疗遗精早泄带下等证；而后者则平肝散风，行血明目。故不可混同。〔见《中药学》南京中医学院、江苏新医研究所编〕覆盆子 〔甘平，入肾、肺二经，去蒂酒蒸。〕起阴痿而令坚长，益肾脏而缩小便。〔故有覆盆之名。〕固涩之品，精滑者宜之。

　　小便不利者禁用。

　　菟丝子 〔辛甘平，入肾、肝二经。酒煮烂，焙干。不入汤药。〕添精髓而强阴茎，疗精寒自出、溺有余沥；〔 而能补肾中阳气故也。〕坚筋骨而益气力，治口舌燥渴，肝伤目昏。〔补肾肝则筋骨强而气力增。水虚则内热津干，故口苦燥渴。肾恶燥，急入辛以润之，此与香燥之辛不同。

　　明目者肝得血而能视也。〕肾家多火，强阳〔不痿〕者勿用。

　　巴戟天 〔辛甘微温，入肾经，酒浸焙。〕强筋骨，起阴痿。〔助火之功。〕内热者忌之。

　　肉苁蓉 〔甘咸微温，入肾经。大至斤许，不腐者佳，酒洗去甲。〕益精壮阳事，补血润大肠。〔若骤用之，反动便滑，故独用二三两，顿饮，治血枯便燥有神。〕滋肾峻补精血之要药。锁阳功用相仿，可代苁蓉。

　　苁蓉性滑，泄泻禁用，阳易举而精不固者勿服。锁阳禁忌亦同。

　　补骨脂 〔辛大温，入肾经。盐水浸三日，胡桃油炒。〕兴阳事，〔补助相火之功也。〕固精气，〔取其辛大温之气，以壮真阳，使之涵乎阴精而不走。〕止肾泄，〔命门火衰，不能熏蒸脾胃，腐熟水谷。以致五更溏泄，丹田得暖，而泄自除。〕治腰疼。〔肾气虚弱，或风冷乘之，或寒湿浸之，或因气滞不散，或因跌扑瘀凝，皆取其辛散温行，而又有 补水脏之功。〕 补水脏，壮水益土之要药。

　　大温而燥，凡阴虚内热之人及大便闭结者，戒用。

　　大茴香 〔辛大温，入胃、肾二经。小如粟者力薄。〕补命门真火，治小肠疝气。

　　黄  〔甘微温，入肺、脾二经。恶防风，得防风其功愈大。补气药中，蜜水炙，疮疡药中，盐水炒。〕补肺气而实皮毛，敛汗如神；益胃气而去肌热，止泻有效。〔劳倦则发热，甘温能除大热也。止泻者，补中气之功也。〕肠风崩带俱用，〔益气补虚，则得统摄而血止矣。〕止渴除喘亦宜。〔气主煦之，故益气则津生，虚气则喘，故补肺则喘除。〕能托疮而生肌肉，〔未溃能同败毒药而托出走表，已溃能同补脾药以生肌长肉。〕治风疠而理痘疮。〔治风疠者，以邪之所凑其气必虚。气充于外，邪无所容矣。痘疮因阳分表虚气不足者宜之，血热者则大忌也。〕功能实表，有表邪者勿用，能助气，气实者勿用，能补阳，阴虚者勿用；多怒则肝气不和，亦禁用之。

　　白术 〔甘苦温，入脾、胃二经。于潜者佳。泔浸土蒸，蜜水拌炒。〕健脾强胃，消谷嗜食，〔土恶湿，湿去则脾健而消谷，胃强而嗜食。〕化痰逐水，消肿止泻。〔湿客中焦则生痰生水，湿胜则为泻为肿，除湿则诸症自安。〕君枳实以消痞，〔强脾胃之力。〕佐黄芩而安胎，〔化湿热之功。〕益气和中除湿之圣药也。人但知白术补脾，而不知脾恶湿，湿去则脾健，故曰补也。

　　若脾虚而无湿邪者用之，反燥竭津液，是损脾阴矣，此最误人，特表出之。凡阴虚内热，便秘滞下，肝、肾有动气者勿服。

　　苍术 〔辛苦温入脾经。茅山者佳。泔浸蒸晒。〕燥湿消痰，〔湿去则痰饮不生。〕发汗解郁，〔辛主散，香快气也〕除山岚瘴气，弥灾 恶疾。〔芳气能辟邪也。〕芳烈燥湿之品，为湿家要药。

　　无湿症者大忌。

　　香附 〔辛苦微温，入肺、肝二经。童便浸晒焙。惧燥，蜜水炒；惧散，醋炒。〕开郁快气，〔辛能散之，苦能降之，温能通之畅之。〕发表散邪。〔亦辛温之力。〕消痰化食，治心腹之疼；〔皆快气之功。〕调经止带，理胎产之疾，〔血随气行，香附为血中之气药，气调则血亦从之而和畅，故能调月经而治胎产之疾也。诸气白带，因肝气郁而脾受伤，此能升降诸气，而治一切气疾故也。〕为三焦肝经气分之主药，而兼通十二经气分也。生则上行胸膈，外达皮肤，熟则下走肝肾，外彻腰足。得参、术则补气，得归、地则补血，得木香则流滞和中，得沉香则升降诸气，得茯神则交济心肾，得紫苏则解散邪气，得三棱、莪术则消磨积块，得苍术、抚芎则总解诸郁，得黄连、山栀则能降火，统领诸药，随用得宜，乃气分之总司，女科之主帅也。

　　辛香温燥之品，若月经先期者，法当凉血，不可误用。

　　木香 〔辛温，入脾、肺、肝三经，生用理气，煨熟止泻。〕调诸气而开郁，能消食而止泻，疗心腹冷气之作疼。佐连、黄、白芍以治痢，三焦气分之药，能升降诸气。诸气愤郁，皆属于金，故上焦气滞者宜之，金郁则泄之也，中气不运，皆属于脾，故中焦气滞者宜之，脾胃喜芳香也。大肠气滞则后重，膀胱气不化则淋癃，肝气郁则为痛，故下焦气滞者宜之，塞者通之也。治下焦气滞药中，如后重须槟榔，淋癃须沉香降下之品以佐之。

　　香燥而偏于阳，肺虚有热，血枯而燥者，慎勿犯之。

　　砂仁 〔辛温，入肺、脾、胃、大肠、肝、肾六经。炒去衣研。〕下气而治呕吐、奔豚，〔可升可降。降多于升，故能下气，下气开胃，则呕吐止。奔豚属肾火虚衰，阴凝结气上攻。此能下气，温肾散结。〕化食而理心疼、腹痛。〔醒脾气则食化，散结气则痛止。〕霍乱与泻痢均资，〔霍乱因正气壅塞，泻由食仃，痢由积滞，故咸主之。〕安胎〔胎喜疏利〕与中满肿胀并效。〔脾虚中满，佐补药以和中气。肿胀或因食积，或因痰、因气、因水，皆用之以理气。〕兼治上气咳嗽。〔指寒邪郁肺，气不得舒之症。咳因肺热者不宜用之。〕开脾胃之要药，和中气之正品。若肾虚气不归元，非此向导不济。

　　性温而燥，凡因热火升腹痛作呕，伤暑作泻，胎动由于血热，肿胀由于燥热，咳逆由于火冲，难以概投。孕妇食之太多，耗气必致难产。

　　白豆蔻 〔辛大温，入脾、胃二经。去衣焙研。〕温中除吐逆，开胃消饮食。〔脾胃喜香喜温喜通，故也。〕疟症宜投，〔能消能磨，流行三焦，荣卫一转，寒热自平。〕腹痛须简。〔取其辛温散寒，而又能散滞气也。〕凡腹痛、呕吐因火热者忌之。

　　藿香 〔辛微温，入肺、脾二经。忌见火〕。能开胃进食，〔取其芳香也。〕止吐泻霍乱。

　　〔开胃理脾，正气通畅之功也。〕阴虚火旺，胃热作呕者，勿用。

　　前胡 〔辛苦微寒，入肺、脾、胃、大肠四经。〕散风邪，〔辛也。〕清肺热，〔辛先入肺，苦能泄热而性又微寒也。〕下气消痰，止咳定喘。〔长于下气，与柴胡上升之性不同，气降则痰亦降，而咳喘俱止。〕能祛气实风痰，与贝母之治燥痰，半夏之治湿痰者各别。

　　凡阴虚火动之痰，及不因外感而有痰者勿服。

　　防风 〔辛甘温，入膀胱、小肠、肝、胆、脾、胃六经，色白而润者佳。〕通治诸风，〔三十六般风皆用。〕兼能去湿。〔能去经络中留湿，以风能胜湿也，故疮科多用之。〕疗周身骨节之疼，〔邪散痛自止。〕去头目四肢之疾。〔如头痛头眩，头面湿风，目赤多泪，四肢挛急，亦邪散而诸症安。〕能防御外风，故名防风，乃风药中润剂也。卑贱之卒，随所引而至。

　　虚劳骨节疼痛，血虚火炎头痛，阳虚自汗，阴虚盗汗，诸症皆忌。

　　荆芥 〔辛温，入肝经。反驴肉、无鳞鱼、河豚、蟹黄、 鱼。〕祛风邪，除寒热，〔散邪解肌，寒热除矣。〕头痛目眩可安。〔亦散邪之功。〕便血崩中皆治。〔能入血分之风药，性升而上行也。〕童便调末，〔炒研细末。〕而理胎产血晕；〔其功能散瘀血，以其入血分，而有辛散温行之力，童便引之，功更捷矣。〕生地君之，而治遍身疥疮，〔血热有湿则疮，凉血除湿而自愈。〕风药主升主散，表虚有汗，非关外邪寒热、头痛目眩者忌之。

　　独活 〔辛甘苦微温，入膀胱、小肠、肝、肾四经。〕善祛风寒，能除湿热。〔羌独皆祛风、散寒、除湿，透关利节之品。〕产中国者名独活，气细而治足少阴伏风头痛，〔为肾家引经之药也。〕两足湿痹，不能行动。〔肾为水脏，湿易流入。〕出西羌者曰羌活，〔乃一类二种。〕气雄而治足太阳感邪头痛，〔风寒湿三气皆邪也。为膀胱引经之药。〕四肢百节，一身尽痛。

　　若血虚头痛，及遍身肢节痛，误用增剧。

　　麻黄 〔辛苦热，入心、肺、膀胱三经。去根节煮去沫。〕主冬令之伤寒，〔惟冬令太阳正伤寒症无汗者，方可用之。〕开毛孔而出汗。〔轻扬入肺而善散也。〕头痛发热恶寒顿蠲，身疼腰痛脊强皆安。〔皆太阳经伤寒之症，发散则邪去而安。〕咳嗽能止，痰喘可除。〔皮毛外闭、则邪热内攻，入肺经而散火郁，则咳喘自除。〕其性轻扬，疗伤寒为发汗第一药。根节甘平，止汗如神。其性能行周身肌表，故引诸药，外至卫分，而固腠理也。又取为末，同牡蛎粉扑之甚良。加糯米粉尤效。

　　非冬月伤寒，及腠理不密之人皆禁用。汗多亡阳，能损人寿，戒之戒之。

　　葛根 〔辛甘平，入胃经。〕主阳明之风寒，〔邪在太阳，未入阳明，误服之是引贼入室矣。

　　〕善解肌而出汗，〔轻扬开腠，为阳明解肌之要药，以胃主肌肉故也。〕头痛壮热随停，目痛鼻干可疗。〔额颅痛属阳明，胃主肌肉，故大热目痛鼻干，皆阳明经症，汗出则邪自散而安。〕止泻痢，〔以其能鼓舞胃气上行也。〕散郁火，〔火郁则发之也。〕解酒毒，〔蒸热用葛花更佳。〕发斑疹。〔开腠解肌之功，已见者则勿用。〕上盛下虚之人，虽有脾胃病亦不宜用。

　　白芷 〔辛温，入肺、胃、大肠三经。微焙。〕治头风目泪，止齿痛眉疼。〔头风，偏正头风也。眉疼，眉棱骨疼也。〕肌肤瘙痒能除，〔祛风则上症自除。〕肠风下血可止。〔入阳明气分，兼入血分，气香而性升故也。〕治白带，〔亦借其升之力。又风能胜湿也。〕解蛇伤，〔敷服皆效。〕消痈散肿，止痛排脓。〔辛香散结，而又活血消肿止痛，又能蚀脓故也。〕疗风之品，其气芳烈，能通九窍，阳明经额颅痛者，须用之。

　　燥能耗血，散能损气，阴虚血热之人大忌，痈疽已溃，宜渐减去。

　　柴胡 〔苦微寒，入肝、胆二经。见火无效。〕治少阳伤寒，〔寒热往来为少阳半表之邪，不可施汗吐下三法。法当和解，须用柴胡，〕疗时疾发热。〔风温、温热时气之邪，属肝、胆、三焦、心包络受病，柴胡正为四家引经之药。性升散而气微寒，故解表除热。〕或诸疟，或杂症，往来寒热悉能除；或早晨，或日晡，身体潮热咸商用。〔东垣云：诸疟皆以柴胡为君，随所发时，见何经症，佐以引经之药。又云：能引清气而行阳道，伤寒外诸有热者则加之，无热则不加，然亦须审察病源，合宜而用则可。〕头痛头眩，目赤目昏皆效；耳鸣耳聋。〔皆风热上壅之故。〕胁满胁痛咸安。〔邪解则上症自除。〕治热入血室。〔经水适来适断，热邪乘虚陷入血室，其血必结。和解热邪，宣畅气血，症自愈矣。东垣云：其能散诸经血结气聚，功同连翘，十二经疮家皆可用之。〕升阳气下陷。〔东垣云：其能引胃气上行，升腾而行春令。时珍又言：柴胡能引少阳清气上行，升麻能引阳明清气上行。〕凡病患虚而气升，及阴虚火炽炎上者均忌。银州柴胡，俗治劳热骨蒸，按仲淳言其功用，不过优于升散，恐非除虚热之药，须酌用之。

　　升麻 〔辛甘苦温，入肺、脾、大肠、胃四经、青色者佳。忌火。〕祛风邪，〔言其祛皮肤风邪者，入肺发散也。〕解肌热，〔言其解肌肉间风热者，入胃发散也。〕散邪气于至高之上，〔故头痛喉疼，口疮齿痛，皆赖其散邪之功。〕升阳气于至阴之下。〔故补中益气汤佐参， 以升下陷阳气。〕泻痢崩带俱征用，脱肛遗浊共寻求。〔皆赖提升之力也。〕属阳性升。凡吐衄痰嗽，气逆吐呕，切勿误投。

　　细辛 〔辛温。入心、肺、肝、肾四经。反藜芦。〕治少阴头痛，〔故仲景治少阴症，有麻黄附子细辛汤，亦止诸阳头痛，诸风通用。〕疗风寒鼻塞。〔辛香开窍也。〕大辛纯阳，凡血虚内热头痛，阴虚火升鼻塞戒之。即入风药，不过五分而止，以其性最燥烈。

　　川芎 〔一名川穷，辛温，入肝经。〕主头痛面风，止泪出涕多。〔辛散上升，故多有功于头面，以其能治一切风也。〕去瘀生新，〔又能治一切血疾，血活则去旧生新。〕长肉排脓。〔以其为血中气药也。〕小者名抚芎，诸郁能开，〔辛散之功。〕泻痢可止，〔左传言：同小麦曲御湿，治河鱼腹疾。时珍用治湿泻，每加二味如神。血痢已通，而痛不止者，乃阴亏气郁，加芎为佐。气行血调而愈。

　　〕血虚头痛之圣药。诸头痛必用川芎，如不愈，各加引经药。

　　凡虚火上炎，呕吐咳逆者忌之。单用久服，令人暴亡。

　　为其辛散走泄真气故也。辛散之祸如此，司命者当知之。

　　天麻 〔辛平，入肝经。酒浸煨熟焙干。〕治风痰，定眩晕。〔诸风掉眩，皆属于肝。东垣言：目黑头旋，风痰内作，非此不能除。为治风神药，头风头痛亦用之也。〕疗四肢湿痹麻木，〔风药能胜湿也。〕医小儿风痫惊风。〔小儿发痫，或因风邪，或因惊骇入肝，定风消痰则安矣。〕虽不甚燥，毕竟风剂助火，若火炎头晕，血虚头痛等症咸忌。

　　甘菊花 〔甘苦微寒，入肺、肝、肾三经。〕治头目风热，眩痛泪出。〔能益金水二脏，益金所以平木，木平则风自熄；补水能祛风，除热即所以制火，火降则热自除。故治头眩头痛，目痛泪出诸病。

　　〕祛身上游风，皮肤死肌。〔治风先治血，血行风自灭。皮肤不营，则为不仁。祛风而能补阴血，则游风愈，而死肌得和矣。〕除胸中烦热，〔血虚则烦，阴虚则热收于内。补阴益血，则烦热并除。〕救垂死疔疮。〔疔乃风火之毒，捣汁饮之即活。根叶俱良。〕独禀金精，专制风木，为祛风除热益血之要药。

</div>
    <div class="pagination">
<a href="顾松园医镜_page2.html">上一页</a><a href="顾松园医镜.html">1</a><a href="顾松园医镜_page2.html">2</a><span class="current-page">3</span><a href="顾松园医镜_page4.html">4</a><a href="顾松园医镜_page5.html">5</a><a href="顾松园医镜_page6.html">6</a><a href="顾松园医镜_page7.html">7</a><a href="顾松园医镜_page8.html">8</a><span>...</span><a href="顾松园医镜_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
