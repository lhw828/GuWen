<!DOCTYPE html>
<html>
<head>
    <meta charset="UTF-8">
    <title>医学纲目 - 第 309 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 309 页/共 379 页</h1>
    <div class="content">　　黄芩（半钱）陈皮白术（各一钱）苏梗（三分）木通枳壳（炒。各五分）麻黄（三分）甘草（炙，二分）桔梗苍术（各半钱）水煎服，无时。

　　〔云〕妇人有孕伤寒，脉浮头重，腹中切痛，宜

　　桂枝芍药当归汤

　　桂枝芍药当归（各一两）上锉细末，服一两，水煎。

　　妇人妊娠伤寒，自利腹中痛，食饮不下，脉沉者，太阴病也。宜

　　芍药汤

　　芍药白术甘草茯苓（各一两）上如前修服。

　　〔《活》〕治妊娠伤寒，安胎。宜

　　阿胶散

　　人参白茯苓阿胶（炒）桑寄生白术（各等分）上捣罗为细末，糯米饮调下二钱，日二服。

　　治妊娠伤寒，安胎。宜

　　白术散

　　白术黄芩（各等分。新瓦上炒香）上为末，每服三钱，水一钟，生姜三片，大枣一枚，劈破，同煎至七分，去渣温服。但觉头疼发热，便可服，二三服即瘥。惟四肢厥冷，阴症见者，未可服。

　　治妊娠伤寒，憎寒发热，当发其汗，宜

　　葱白汤

　　葱白（十茎）生姜（二两，切）上锉，水二盏，煎至一盏，连服取汗。

　　〔海〕

　　葱白一物汤

　　用葱白二把，以水一升，煮熟取汁，令食尽。亦主安胎。若胎死，须臾即出。

　　治妇人伤寒妊娠服药例若发热恶寒，不离桂枝、芍药。若往来寒热，不离柴胡、前胡。若大渴者，不离知母、石膏、五味子、麦门冬。若大便泄者，不离桂、附、干姜、白术。若大便燥结者，不离大黄、黄芩。若月经适来适断者，不离小柴胡。若胎不安者，不离人参、阿胶、白术、黄芩。若发汗者，不离葱、豉、生姜、麻黄、旋复。若头痛者，不离石膏、山栀、前胡。若伤暑头痛者，不离柴胡、甘草、石膏。若满闷者，不离枳实、陈皮。若胎气不安者，不离黄芩、麦门冬、人参。若斑发黑者，不离黄芩、栀子、升麻。

　　〔《大》〕治妊娠时气，身大热，令子不落，

　　护胎方

　　伏龙肝，研令极细末，调涂脐下三寸，干即易，瘥即止。

　　又方井中泥，涂，干即易之。（二方出《本事》，有效。）又方浮萍朴硝蛤粉蓝根大黄（微炒）上为末，水调敷脐上，安胎解热，极妙。

　　治妊娠霍乱二方（附少阴吐利门。）治妊娠发斑，变为黑色，宜

　　栀子大青汤

　　黄芩升麻栀子仁（各二两）大青杏仁（各半两）上咀，每服五钱，水一盏半，细切葱白三寸，煎至一盏，去渣温服。

　　卷之三十三伤寒部妇人伤寒

　　产后伤寒

　　产后中风，数十日不解。头微痛，恶寒，时时有热，心下闷，干呕，汗出虽多，阳旦证耳。可与阳旦汤。（即桂枝汤方。见太阳病。）产后中风，发热面赤，喘而头痛，

　　竹叶汤

　　主之。

　　竹叶（一把）葛根（三两）防风桔梗桂枝人参甘草（各一两）附子（一枚，炮）上咀，每服五钱，枣一枚，姜五片，水一盏半，煎一盏，去渣服。温覆使汗出。若头项强，用大附子半钱，煎药，扬去沫。呕者，加半夏一钱。

　　卷之三十三伤寒部妇人伤寒

　　产后伤寒续法

　　〔丹〕产后发热恶寒，皆属血气虚。左手脉不足，补血；右手脉不足，补气。恶寒发热，又腹痛，当去恶血。恶寒发热，乳汁不通及膨者，无子当消。用麦芽二两，炒，研细，清汤作四服调下；有子当下，用木通、通草、猪蹄汁，调煎服。

　　产后才见身热，不可发表，并一切苦寒药。必用干姜治之，大发其热。轻则用茯苓淡渗其热。

　　〔《大》〕凡产后发热，头痛身疼，不可便作感冒治之。此等多是血虚，或败血作梗，宜以平和之剂与服，必效。如玉露散，或四物加北柴胡等分，煎服。若便以小柴胡汤及竹叶石膏之类，竟不救者多矣。

　　玉露散

　　治产后乳脉不行，身体壮热疼痛，头目昏痛，大便涩滞，悉治之。凉膈压热下乳。

　　人参茯苓甘草（各半两）苦梗（炒）川芎白芷（各一两）当归（一分）芍药（三分）上咀，每服五钱，水一盏，煎至七分，温服。如烦热甚，大便秘者，加大黄二钱半。

　　卷之三十三伤寒部

　　续增小儿伤寒

　　〔洁〕伤寒表里攻发有表证恶风恶寒者，当发表。（海藏云：恶风者，白术散，恶寒者，神术汤。）如气盛能食，不大便，无表证者，可攻里。春主生，属木。身温，当发汗。（海藏云：神术汤。）夏主长，属火。身热而烦躁，合大发散。（海藏云：神术加黄汤。）长夏主化，属土，及居四季同，当调其饮食。（海藏云：四君子汤。）秋主收，属金。身凉内温，合微下。（海藏云：通膈丸、金花丸。）冬主藏，属水。身热而恶寒，是热在外而寒在内，身寒而恶热，是热在内而寒在外。（海藏云：热在内者调胃承气汤，寒在内者调中汤丸。）〔洁〕凡伤寒，宜根据四时，阴阳升降，逆顺刚柔而施治法。气升浮则顺发之，气收藏则下之。有汗，发热恶风，脉浮缓者，风伤卫，桂枝汤。无汗，发热恶寒，不当风而自憎寒，脉浮紧者，寒伤荣，麻黄汤。有汗发热恶风，脉浮紧，无汗发热恶寒，脉浮缓，谓之荣卫俱伤，青龙桂枝麻黄各半汤。无汗，发热不恶风寒，脉沉洪者，可下之。更详认其厥与不厥，量寒热浅深而治之。有汗，四肢厥，脉沉微者，名阴厥，四逆汤。无汗四肢厥，脉沉微者，名阳厥，大承气汤加腻粉。如四肢不厥，身热，内外皆阳，不动三焦，宜凉药三五服下之。

　　黄芩甘草汤、黄芩白术汤、黄芩苍术汤、黄芩栀子汤、连翘饮子、小柴胡汤、八正散、凉膈散、白虎汤、五黄散。此上中下三焦药，宜选用之。中暑脉虚，皆恶寒自汗而渴者，白虎汤。身凉脉紧，热在内者，急下之，口燥咽干，不大便是也。无汗，身大热者，可发汗，升麻汤、大青膏、天麻膏。有汗，身大热者，桂枝汤、惺惺散、解肌汤、小柴胡汤、白术防风汤可选用之。发汗者，量四时暄暑燥湿风寒，各宜春凉夏寒秋温冬热而发之。

　　〔钱〕伤风贪睡，口中气热，呵欠烦闷，当发散，与大青膏。表证也。（洁古补遗云：小儿外感于风寒，拘急呵欠，烦闷，皮毛涩，口中气热者，当发散。秋冬用温热药，春夏用凉寒药。）

　　大青膏

　　天麻（一钱）白附子（生，一钱半）蝎尾（去毒，生，半钱）朱砂（研，一字匕）青黛（一钱，研）天竺黄（一字匕研）麝香（一字匕）乌梢蛇肉（酒浸，焙干取末，半两）上同研细，生蜜和成膏，每服半皂子，或一皂子大。月中儿，粳米大，同牛黄膏、薄荷水化一处服之。五岁以上，同甘露散服。

　　雄黄膏

　　治伤风温壮热引饮。

</div>
    <div class="pagination">
<a href="医学纲目_page308.html">上一页</a><span>...</span><a href="医学纲目_page304.html">304</a><a href="医学纲目_page305.html">305</a><a href="医学纲目_page306.html">306</a><a href="医学纲目_page307.html">307</a><a href="医学纲目_page308.html">308</a><span class="current-page">309</span><a href="医学纲目_page310.html">310</a><a href="医学纲目_page311.html">311</a><a href="医学纲目_page312.html">312</a><a href="医学纲目_page313.html">313</a><a href="医学纲目_page314.html">314</a><span>...</span><a href="医学纲目_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
