<!DOCTYPE html>
<html>
 <head>
  <meta charset="utf-8"/>
  <title>
   证类本草 - 第 72 页/共 244 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证类本草 - 第 72 页/共 244 页
  </h1>
  <div class="content">
   《月令》所谓菊有黄花者也。又邓州白菊，单叶者亦入药，余皆医经不用。专治头目风热，今多收之作枕。

　　卷第六

　　人参

　　人参　味甘，微寒、微温，无毒。主补五脏，安精神，定魂魄，止惊悸，除邪气，明目，开心，益智，疗肠胃中冷，心腹鼓痛，胸胁逆满，霍乱吐逆，调中，止消渴，通血脉，破坚积，令人不忘。久服轻身延年。一名人衔，一名鬼盖，一名神草，一名人微，一名土精，一名血参。如人形者有神。生上党山谷及辽东。二月、四月、八月上旬采根，竹刀刮，曝干，无令见风。（茯苓为之使，恶溲疏，反藜芦。）

　　陶隐居云：上党郡在冀州西南。今魏国所献即是，形长而黄，状如防风，多润实而甘。

　　俗用不入服乃重百济者，形细而坚白，气味薄于上党。次用高丽，高丽即是辽东。形大而虚软，不及百济。百济今臣属高丽，高丽所献，兼有两种，只应择取之尔。实用并不及上党者，其为药切要，亦与甘草同功而易蛀 （音注仲）。唯纳器中密封头，可经年不坏。人参生一茎直上，四、五叶相对生，花紫色。高丽人作人参赞曰：三桠五叶，背阳向阴。欲来求我，椴（单贾）树相寻。椴树叶似桐甚大，阴广则多生阴地，采作甚有法。今近山亦有，但作之不好。唐本注云：陶说人参，苗乃是荠 、桔梗，不悟高丽赞也。今潞州、平州、泽州、易州、檀州、箕州、幽州、妫州并出。盖以其山连亘相接，故皆有之也。今注人参，见用多高丽、百济者。潞州太行山所出，谓之紫团参，亦用焉。陶云俗用不入服，非也。臣禹锡等谨按药性论云：人参，恶卤咸。生上党郡，人形者上，次出海东新罗国，又出渤海。主五脏气不足，五劳七伤虚损痿弱，吐逆不下食，止霍乱烦闷、呕哕，补五脏六腑，保中守神。又云马蔺为之使，消胸中痰，主肺萎吐脓及痫疾，冷气逆上，伤寒不下食，患人虚而多梦纷纭，加而用之。萧炳云：人参和细辛密封，经年不坏。日华子云：杀金石药毒，调中治气，消食开胃，食之无忌。

　　图经曰：人参，生上党山谷及辽东，今河东诸州及泰山皆有之。又有河北榷场及闽中来者，名新罗人参，然俱不及上党者佳。其根形状如防风而润实，春生苗，多于深山中背阴近椴（音贾）漆下湿润处，初生小者三、四寸许，一桠五叶；四、五年后生两桠五叶，末有花茎；至十年后生三桠；年深者生四桠各五叶，中心生一茎，俗名百尺杆。三月、四月有花，细小如粟，蕊如丝，紫白色，秋后结子，或七、八枚，如大豆，生青熟红，自落。根如人形者神。二月、四月、八月上旬采根，竹刮去土曝干，无令见风。泰山出者，叶秆青，根白，殊别。江淮出一种土人参，叶如匙而小，与桔梗相似，苗长一、二尺，叶相对生，生五、七节，根亦如桔梗而柔，味极甘美，秋生紫花，又带青色，春秋采根，不入药，本处人或用之。相传欲试上党人参者，当使二人同走，一与人参含之，一不与，度走三、五里许，其不含人参者必大喘，含者气息自如者，其人参乃真也。李绛《兵部手集方》：疗反胃呕吐无常，粥饮入口即吐，困弱无力垂死者，以上党人参二大两拍破，水一大升，煮取四合，热顿服，日再。兼以人参汁煮粥与啖。李直方：司勋徐郎中于汉南患反胃两月余，诸方不瘥，遂与此方，当时便定。瘥后十余日发入京，绛每与名医持论此药，难可为俦也。又杂他药而其效最着者，张仲景治胸痹，心中痞坚，留气结胸，胸满胁下，逆气抢心，治中汤主之：人参、术、干姜、甘草各三两，四味以水八升，煮取三升，每服一升，日三。如脐上筑者，为肾气动，去术加桂四两；吐多者，去术加生姜三两；下多者，复其术；悸者，加茯苓二两；渴者，加术至四两半；腹痛者，加人参至四两半；寒者，加干姜至四两半；满者，去术加附子一枚。服药后，如食顷，饮热粥一升许，微自温，勿发揭衣被。此方晋宋以后至唐，名医治心腹病者，无不用之，或作汤，或蜜丸，或加减，皆奇效。胡洽治霍乱，谓之温中汤。陶隐居《百一方》云：霍乱余药乃可难求，而治中丸、四顺、浓朴诸汤，不可暂缺，常须预合，每至秋月常。自随唐·石泉公王方庆云：治中丸以下四方，不唯霍乱可医，至于诸病皆疗，并须预排比也。其三方者：治中汤、四顺汤、浓朴汤也。四顺汤，用人参、附子、炮干姜、甘草各二两，切。以水六升，煎取二升半，分四服。若下不止，加龙骨二两；若痛，加当归二两。浓朴汤见浓朴条。

　　海药云：出新罗国所贡。又有手脚状如人形，长尺余，以杉木夹定，红线缠饰之。味甘，微温。主腹腰，消食，补养脏腑，益气安神，止呕逆，平脉，下痰，止烦躁，变酸水。又有沙州参，短小不堪，采根用时，去其芦头，不去者吐人，慎之。雷公云：凡使，要肥大，块如鸡腿，并似人形者，采得阴干，去四边芦头并黑者，锉入药中。夏中少使，发心 之患也。外台秘要：治蜂、蝎螫人方：人参嚼以封之。千金方：开心，肥健人。人参一分，猪肪十分，酒拌和，服一百日。百日满，体髓溢，日诵千言，肌肤润泽，去热风痰。肘后方：治卒上气，喘急鸣息便欲绝。人参末服方寸匕，日五、六服。经验后方：治大人、小儿不进乳食，和气去痰。

　　人参四两，半夏一两，生姜汁熬一宿，曝干为末，面糊丸，如绿豆大。每服十丸，食后生姜汤吞下。又方：治狗咬破伤风。以人参不计多少，桑柴火上烧令烟绝，用盏子合研为末，掺在疮上，立效。胜金方：治吐血。以人参一味为末，鸡子清投新汲水调下一钱服之。灵苑方：治咳嗽上气，喘急，嗽血吐血。人参好者捣为末，每服三钱匕，鸡子清调之。五更初服便睡，去枕仰卧，只一服愈，年深者再服。忌腥、咸、 、酱、面等，并勿过醉饱，将息佳。

　　衍义曰：人参，今之用者，河光榷场博易到，尽是高丽所出，率虚软味薄，不若潞州上党者味浓体实，用之有据。土人得一窠，则置于版上。以色茸缠系，根颇纤长，不与榷场者相类。

　　根下垂有及一尺余者，或十歧者。其价与银等，稍为难得。

　　卷第六

　　天门冬

　　天冬门　味苦、甘，平、大寒，无毒。主诸曝风湿偏痹，强骨髓，杀三虫，去伏尸，保定肺气，去寒热，养肌肤，益气力，利小便，冷而能补，久服轻身，益气延年，不饥。一名颠勒。生奉高山谷。二月、三月、七月、八月采根，曝干。（垣衣、地黄为之使，畏曾青。）

　　陶隐居云：奉高，泰山下县名也。今处处有，以高地大根味甘者为好。张华《博物志》云：天门冬，逆捋有逆刺。若叶滑者，名 休，一名颠棘。可以浣缣，素白如绒（音越 类）。

　　金城人名为浣草。擘其根，温汤中挪之，以浣衣胜灰。此非门冬，相似尔。按：如此说，今人所采皆是有刺者，本名颠勒，亦粗相似，以浣垢衣则净。《桐君药录》又云：叶有刺，蔓生，五月花白，十月实黑，根连数十枚。如此殊相乱，而不复更有门冬，恐门冬自一种，不即是浣草耶？又有百部，根亦相类，但苗异尔。门冬蒸，剥去皮，食之甚甘美，止饥。虽曝干，犹脂润难捣，必须薄切，曝于日中，或火烘之也。俗人呼苗为棘刺，煮作饮乃宜人，而终非真棘刺尔。服天门冬，禁食鲤鱼。唐本注云：此有二种，苗有刺而涩者，无刺而滑者，俱是门冬。俗云颠刺、浣草者，形 （音瞑）之。虽作数名，终是一物。二根浣垢俱净，门冬、浣草，互名之也。今按陈藏器本草云：天门冬，陶云百部根亦相类，苗异尔。按天门冬根有十余茎，百部多者五、六十茎，根长尖，内虚，味苦。天门冬根圆短实润，味甘不同，苗蔓亦别。如陶所说，乃是同类。今人或以门冬当百部者，说不明也。臣禹锡等谨按尔雅云：蔷蘼，门冬。注云：门冬，一名满冬。 （音门）。抱朴子云：或名地门冬，或名 门冬，或名巅棘，或名淫羊食，或名管松。其生高地，根短味甜气香者上。其上水侧下地者，叶细似蕴而黄，根长而味多苦气臭者下。亦可服食，然善令人下气，为益又迟也。服之百日，皆丁壮兼倍，快于术及黄精也。入山便可蒸，若煮啖之，取足以断谷；若有力，可饵之。亦作散并捣绞其汁作液以服，散尤益。药性论云：天门冬，君。主肺气咳逆，喘息促急，除热，通肾气。疗肺，生痈吐脓，治湿疥，止消渴，去热中风，宜久服。煮食之，令人肌体滑泽，除身中一切恶气，不洁之疾，令人白净。蜀人使浣衣如玉，和地黄为使，服之耐老，头不白，能冷补，患人体虚而热，加而用之。杨损之云：服天门冬，误食鲤鱼中毒，浮萍解之。日华子云：贝母为使。镇心，润五脏，益皮肤，悦颜色，补五劳七伤，治肺气并嗽，消痰，风痹，热毒游风，烦闷吐血，去心用。

　　图经曰：天门冬，生奉高山谷，今处处有之。春生藤蔓，大如钗股，高至丈余，叶如茴香，尖细而疏滑，有逆刺，亦有涩而无刺者。其叶如丝杉而细散，皆名天门冬。夏生白花，亦有黄色者。秋结黑子，在其根枝旁。入伏后无花，暗结子。其根白或黄紫色，大如手指，长二、三寸，大者为胜，颇与百部根相类，然圆实而长，一、二十枚同撮。二月、三月、七月、八月采根，四破之，去心，先蒸半炊间，曝干，停留久仍湿润。入药时，重炕焙令燥。洛中出者，叶大干粗，殊不相类。岭南者无花，余无它异。谨按天门冬别名，《尔雅》谓之蘼（亡彼切），一名 （极闸同）冬。《山海经》云：条谷之山，其草多芍药， 冬是也。《抱朴子》及《神仙服食方》云：天门冬，一名颠棘。在东岳名淫羊食；在中岳名天门冬；在西岳名管松；在北岳名无不愈；在南岳名百部；在京陆山阜名颠棘。虽处处皆有，其名各异，其实一也，在北岳地阴者尤佳。欲服之，细切，阴干，捣下筛，酒调三钱匕，日五、六进之，二百日知，可以强筋髓，驻颜色，与炼成松脂同蜜丸益善。服者不可食鲤鱼，此方以颠棘为别名，而张茂先以为异类。《博物志》云：天门冬茎间有刺，而叶滑者曰 休，一名颠枣，根以浣缣素令白。越人名为浣草，似天门冬而非也。凡服此，先试浣衣如法者，便非天门冬。若如所说，则有刺而叶滑，便不中服。然今所有，往往是此类，用者须详之。

　　雷公云：采得了，去上皮一重，便劈破，去心，用柳木甑，烧柳木柴，蒸一伏时，洒酒令遍，更添火蒸，出曝，去地二尺以来，作小架，上铺天门叶，将蒸了天门冬，摊令干用。食疗补虚劳，治肺痨，止渴，去热风。可去皮、心，入蜜煮之，食后服之。若曝干，入蜜丸尤佳。

　　亦用洗面，甚佳。外台秘要：治风癫引胁牵痛，发作则吐，耳如蝉鸣。天门冬去心、皮，曝干捣筛，酒服方寸匕。若人久服，亦能长生。经验后方：服天门冬法：不计多少，去心、皮为末，每服方寸匕，日三、四服不绝，甚益人，以酒饮之。又，治症瘕积聚，去三尸，轻身益气，延年耐老，百病不侵。孙真人枕中记：天门冬，末，服方寸匕，日三。无问山中、人间，恒勿废，久服益。若酿酒服之，去症瘕积聚，风痰癫狂，三虫伏尸，除瘟痹，轻身益气，令人不饥，百日还年耐老。修真秘旨神仙：服天门冬三十斤，细切，阴干，捣末。每服三钱，酒调下，日五、六服。二百日后怡泰，拘急者缓，羸劣者强；三百日身轻；三年走及奔马。道马八帝圣化经：欲不畏寒，取天门冬、茯苓等分为末。服方寸匕，日再服。大寒时，单衣汗出。

　　抱朴子云：杜紫微服天门冬，御八十外家，有男一百四十人，日行三百里。列仙传：赤顶子食天门冬，齿落更生，细发复出。神仙传：甘始者，太原人，服天门冬，在人间三百余年。

　　衍义曰：天门冬，麦门冬之类。虽曰去心，但以水渍漉使，周润，渗入肌，俟软，缓缓擘取，不可浸出脂液。其不知者，乃以汤浸一、二时，柔即柔矣，然气味都尽。用之不效，乃曰药不神，其可得乎？治肺热之功为多。其味苦，但专泄而不专收，寒多人禁服。余如二经。

　　卷第六

　　甘草（国老）

　　甘草（国老）　味甘，平，无毒。主五脏六腑寒热邪气，坚筋骨，长肌肉，倍力，金疮 （时勇切）解毒，温中下气，烦闷短气，伤脏咳嗽，止渴，通经脉，利血气，解百药毒。为九土之精，安和七十二种石，一千二百种草。久服轻身延年。一名蜜甘，一名美草，一名蜜草，一名 草。生河西川谷积沙山及上郡。二月、八月除日采根，曝干十日成。（术、干漆、苦参为之使，恶远志、反大戟、芫花、甘遂、海藻四物。）

　　陶隐居云：河西、上郡不复通市，今出蜀汉中，悉从汶山诸夷中来。赤皮断理，看之坚实者，是抱罕草，最佳。抱罕，羌地名。亦有火炙干者，理多虚疏。又有如鲤鱼肠者，被刀破，不复好。青州间亦有，不如。又有紫甘草，细而实，乏时可用。此草最为众药之主，经方少不用者，犹如香中有沉香也。国老，即帝师之称，虽非君，为君所宗，是以能安和草石而解诸毒也。臣禹锡等谨按尔雅云： ，大苦。注：今甘草也，蔓延生。叶似荷，青黄，茎赤有节，节有枝相当。疏引《诗·唐风》云：采苓采苓，首阳之巅是也。药性论云：甘草，君，忌猪肉，诸药众中为君。治七十二种乳石毒，解一千二百般草木毒，调和使诸药有功，故号国老之名矣。主腹中冷痛，治惊痫，除腹胀满，补益五脏，制诸药毒，养肾气内伤，令人阴痿。主妇人血沥，腰痛，虚而多热，加而用之。日华子云：安魂定魄，补五劳七伤，一切虚损，惊悸，烦闷，健忘，通九窍，利百脉，益精养气，壮筋骨，解冷热，入药炙用。

　　图经曰：甘草，生河西川谷积沙山及上郡，今陕西河东州郡皆有之。春生青苗，高一、二尺叶如槐叶，七月开紫花似柰，冬结实作角子如毕豆。根长者三、四尺，粗细不定，皮赤，上有横梁，梁下皆细根也。二月、八月除日采根，曝干十日成，去芦头及赤皮，今云阴干用。

　　今甘草有数种，以坚实断理者为佳，其轻虚纵理及细韧者不堪，唯货汤家用之。谨按《尔雅》云： ，大苦。释曰： ，一名大苦。郭璞云：甘草也，蔓延生，叶似荷，青黄，茎赤有节，节有枝相当。或云： 似地黄。《诗·唐风》云：采苓采苓，首阳之巅是也。 与苓通用。首阳之山，在河东蒲 县，乃今甘草所生处相近，而先儒所说苗、叶与今全别，岂种类有不同者乎？张仲景《伤寒论》有一物甘草汤、甘草附子、甘草干姜、甘草泻心等汤，诸方用之最多，又能解百毒，为众药之要。孙思邈论云：有人中乌头、巴豆毒，甘草入腹即定。

　　方称大豆解百药毒，尝试之不效，乃加甘草为甘豆汤，其验更速。又《备急方》云：席辩刺史尝言：岭南俚人解毒药，并是尝用物，畏人得其法，乃言三百头牛药，或言三百两银药。辩久住彼，与之亲狎，乃得其实。凡欲食，先取甘草一寸炙熟，嚼咽汁，若中毒，随即吐出。乃用都 藤、黄藤二物，酒煎令温常服，毒随大小溲出。都 藤者，出岭南，高三尺余，甚细长。所谓三百两银药也。又常带甘草十数寸随身，以备缓急。若经含甘草而食物不吐者，非毒也。崔元亮《海上方》：治发背秘法，李北海云此方神授，极奇秘。以甘草三大两，生捣，别筛末，大麦面九两，于一大盘中相和搅令匀。取上好酥少许，别捻入药，令匀，百沸水搜如饼剂，方圆大于疮一分，热敷肿上，以油片及故纸隔令通风，冷则换之。已成脓水自出，未成肿便内消。当患肿着药时，常须吃黄 粥，甚妙。又一法：甘草一大两微炙，捣碎，水一大升浸之，器上横一小刀子，置露中经宿，平明以物搅令沫出，吹沫服之。但是疮肿发背，皆可服，甚效。

　　雷公云：凡使，须去头尾尖处，其头尾吐人。每用切长三寸，锉劈破作六、七片，使瓷器中盛，用酒浸蒸，从巳至午，出曝干细锉。使一斤，用酥七两涂上，炙酥尽为度。又，先炮令内外赤黄用，良。外台秘要：救急瘦疾。甘草三两炙，每旦以小便煮三、四沸，顿服之，良。

　　百一方：小儿初生，未可与朱、蜜，取甘草一指节长炙碎，以水二合，煮取一合，以缠绵点儿口中，可得一蚬壳止，儿当快吐胸中恶汁，此后待儿饥渴，更与之。若两服并不吐，尽一合止，得吐恶汁，儿智惠无病。又方：中蛊者，煮甘草服之，当痰出，若平生预服防蛊者，宜熟炙甘草煮服之。凡中蛊毒即内消，不令吐痰，神验。又方：食牛、羊肉中毒者，煮甘草汁服之一、二升，当愈。经验方：崔宣州衍传赤白痢方：甘草一尺，炙擘破，以淡浆水蘸三、二度，又以慢火炙之，后用生姜去皮半两，二味以浆水一升半，煎取八合，服之立效。梅师方：治初得痢，冷热赤白芨霍乱。甘草一两炙，豆蔻七个锉，以水三升，煎取一升分服。孙真人食忌：主一切伤寒。甘草如中指长，炙，细锉，取童子小便一升和煎取七合，空心服，日再服之。广利方：治肺痿久咳嗽，涕唾多，骨节烦闷，寒热。甘草十二分炙，捣为末，每日取小便三合，甘草末一钱匕，搅令散服。御药院治二、三日咽痛。可与甘草汤去滓，日三服。古今录验：治阴下湿痒。甘草一尺并切，以水五升，煮取三升，渍洗之，日三、五度，瘥。金匮玉函：菜中有水莨菪，叶圆而光，有毒，误食之令人狂乱，状若中风，或吐。甘草煮汁，服之即解。又方：治误饮馔中毒者。未审中何毒，卒急无药可解。只煎甘草、荠 汤服之，入口便活。又方：治小儿撮口及发噤方：用生甘草一分细锉，以水一盏，煎至六分去滓，温与儿服，令吐痰涎后，以乳汁点儿口中瘥。又方：治小儿中蛊欲死。甘草半两锉，以水一盏，煎五分去滓。作二服，当吐蛊出。又方：治小儿羸瘦 方：甘草二两，炙焦，杵为末，蜜丸如绿豆大。每温水下五丸，日二服。伤寒类要：治伤寒三、二日咽痛者。与甘草二两炙，水三升，煮取一升半，服五合，日三。又方：伤寒，脉结代者，心悸动方：甘草二两，水三升，煮取一半，服七合，日二。

　　姚和众：治小儿尿血。甘草五分，以水六合，煎取二合去滓，一岁儿一日服令尽。淮南子：甘草主生肌肉。

　　衍义曰：甘草，枝叶悉如槐，高五、六尺，但叶端微尖而糙涩，似有白毛。实作角生，如相思角，作一本生，子如小扁豆，齿啮不破。今出河东西界，入药须微炙；不尔，亦微凉。生则味不佳。

　　卷第六

　　干地黄

　　干地黄　味甘、苦，寒，无毒。主折跌绝筋，伤中，逐血痹，填骨髓，长肌肉。作汤除寒热，积聚，除痹。主男子五劳七伤，女子伤中，胞漏，下血，破恶血，溺血，利大小肠，去胃中宿食，饱力断绝，补五脏内伤不足，通血脉，益气力，利耳目。生者尤良。

　　生地黄 大寒。主妇人崩中血不止及产后血上薄心闷绝，伤身胎动下血，胎不落，堕坠折，瘀血，留血，衄鼻，吐血，皆捣饮之。久服轻身不老。一名地髓，一名 ，一名芑。生咸阳川泽黄土地者佳。二月、八月采根，阴干。（得麦门冬、清酒良，恶贝母，畏芜荑。）

　　陶隐居云：咸阳，即长安也。生渭城者乃有子实，实如小麦，淮南七精散用之。中间以彭城干地黄最好，次历阳，今用江宁板桥者为胜。作干者有法，捣汁和蒸，殊用工意。而此直云阴干，色味乃不相似，更恐以蒸为失乎？大贵时乃取牛膝、萎蕤作之，人不能别。《仙经》亦服食，要用其华；又善生根，亦主耳暴聋、重听。干者粘湿，作丸散用，须烈日曝之，既燥则斤两大减，一斤才得十两散尔，用之宜加量也。今按陈藏器本草云：干地黄，《本经》不言生干及蒸干。方家所用二物别，蒸干即温补，生干则平宣，当根据此以用之。臣禹锡等谨按尔雅云： ，地黄。注云：一名地髓，江东呼 （音怙）。药性论云：干地黄，君。能补虚损，温中下气，通血脉。久服变白延年。治产后腹痛，主吐血不止。又云：生地黄，忌三白，味甘，平，无毒。解诸热，破血，通利月水闭绝。不利水道，捣敷心腹，能消瘀血。病患虚而多热，加而用之。萧炳云：干、生二种，皆黑须发良药。日华子云：干地黄，助心胆气，安魂定魄，治惊悸劳劣，心肺损，吐血鼻衄，妇人崩中血晕，肋筋骨，长志。日干者平，火干者温，功用同前。又云：生者水浸验，浮者名天黄，半浮半沉者名人黄，沉者名地黄，沉有力佳，半沉者次，浮者劣。煎忌铁器。

　　图经曰：地黄，生咸阳川泽黄土地者佳，今处处有之，以同州为上，二月生叶，布地便出似车前，药上有皱纹而不光。高者及尺余，低者三、四寸。其花似油麻花而红紫色，亦有黄花者。其实作房如连翘，子甚细而沙褐色。根如人手指，通黄色，粗细长短不常。二月、八月采根，蒸三、二日，令烂，曝干，谓之熟地黄。阴干者是生地黄。种之甚易，根入土即生。

　　一说：古称种地黄宜黄土，今不然，大宜肥壤虚地，则根大而多汁。其法：以苇席圆编如车轮，径丈余，以壤土实苇席中为坛。坛上又以苇席实土为一级，比下坛径减一尺。如此数级如浮屠也。乃以地黄根节多者寸断之，莳坛上，层层令满，逐日以水灌之，令茂盛。至春秋分时，自上层取之，根皆长大而不断折，不被 伤故也。得根曝干之。熟干地黄最上出同州，光润而甘美。南方不复识，但以生地黄草烟熏使干黑，洗之煤尽仍白也。今干之法，取肥地黄三、二十斤净洗，更以拣去细根及根节瘦短者，亦得二、三十斤，捣绞取汁，投银、铜器中，下肥地黄浸漉令浃，饭上蒸三、四过，时时浸漉转蒸讫，又曝使汁尽。其地黄当光黑如漆，味甘如饴糖，须瓷器内收之，以其脂柔喜曝润也。又医家欲辨精粗，初采得以水浸，有浮者名天黄，不堪用；半沉者名人黄，为次；其沉者名地黄，最佳也。神仙方：服食地黄，采取根净洗，捣绞取汁，煎令小稠，纳白蜜更煎，令可丸。晨朝酒送三十丸如梧子，日三。亦入青州枣肉同丸。又煎膏入干根末丸服。又四月采其实，阴干筛末，水服钱匕，其效皆等。其花名地髓花。延年方有单服二法。又，治伤折金疮，为最要之药。《肘后方：》疗折，四肢骨破碎及筋伤蹉跌，烂捣生地黄熬之，裹所伤处，以竹简编夹之遍，急缚勿令转动，一日一夕，可以十易，则瘥。崔元亮《海上方》：治一切心痛，无问新久，以生地黄一味，随人所食多少，捣绞取汁，搜面作 ，或冷淘食。良久当利，出虫长一尺许，头似壁宫，后不复患矣。昔有人患此病，三年不瘥，深以为恨，临终戒其家人，吾死后，当剖去病本，果得虫。置于竹节中，每所食皆饲之，因食地黄 ，亦与之，随即坏烂，由此得方，刘禹锡《传信方》亦纪其事云：正元十年，通事舍人崔抗女患心痛垂气绝，遂作地黄冷淘食之，便吐一物，可方一寸以来，如蛤蟆状，无目、足等，微似有口，盖为此物所食，自此遂愈，食冷淘不用着盐。

　　雷公云：采生地黄去白皮，瓷锅上柳木甑蒸之，摊令气歇，拌酒再蒸，又出令干。勿令犯铜铁器，令人肾消并白髭发，男损荣，女损卫也。食疗地黄，微寒。以少蜜煎，或浸食之，或煎汤，或入酒饮，并妙。生则寒，主齿痛，唾血，折伤。叶可以羹。外台秘要：张文仲治骨蒸方：生地黄一升，捣取汁，三度捣绞汁尽，分再服。若利即减之，以身体凉为度。千金方：治牙齿根欲动脱。生地黄细锉，绵裹着齿上咂之，渍齿根，日三、四，并咽之。十日，大佳。

　　肘后方：治耳中常鸣。生地黄截塞耳，数易之，以瘥为度。一云以纸裹微灰火中煨之用，良。

　　百一方：妊娠漏胎。生地黄汁一升，渍酒四合，煮三、五沸服之，不止又服。又方：治 犬咬人，捣地黄汁饮之并涂疮口，百度止。梅师方：治堕损筋骨，蹉跌骨碎破。捣生地黄熨热，裹三日夜，数易。若血聚，以针决之。又方：治吐血神效方：生地黄汁一升二合，白胶香二两，以瓷器盛入甑蒸，令胶消服。又方：治乳痈。捣生地黄汁敷之，热即易之，无不见效也。食医心镜：主劳瘦骨蒸，日晚寒热，咳嗽唾血。生地黄汁二合煮白粥，临熟入地黄汁搅令匀，空心食之。博济方治一切痈肿未破，疼痛，令内消。以生地黄杵如泥，随肿大小，摊于布上，掺木香末于中，又再摊地黄一重，贴于肿上，不过三、五度。孙兆方：治鼻衄及膈上盛热。干地黄、龙脑、薄荷等分为末，冷水调下。子母秘录小儿患蛊毒痢。生地黄汁一升二合，分三、四服，立效。产宝：妊娠下血如月信，通恐胎漏方：干地黄、干姜等分为末，用酒调方寸匕。抱朴子：楚文子服地黄八年，夜视有光，手上车弩。淮南子云：地黄主属骨。

　　衍义曰：地黄，叶如甘露子，花如脂麻花，但有细斑点，北人谓之牛奶子。花、茎有微细短白毛。《经》只言干、生二种，不言熟者。如血虚劳热，产后虚热，老人中虚燥热，须地黄者，生与生干，常虑太寒，如此之类，故后世改用熟者。蒸曝之法：以细碎者洗出，研取汁，将粗地黄蒸出曝干，投汁中，浸三、二时，又曝，再蒸，如此再过为胜，亦不必多。此等与干、生二种，功治殊别。陶但云捣汁和蒸，殊用工意，不显其法，不注治疗，故须悉言耳

　　卷第六

　　术

　　术　味苦、甘，温，无毒。主风寒湿痹，死肌痉（巨井切）疸，止汗除热，消食。主大风在身面，风眩头痛，目泪出，消痰水，逐皮间风水结肿，除心下急满及霍乱吐下不止，利腰脐间血，益津液，暖胃，消谷，嗜食。作煎饵，久服轻身、延年、不饥。一名山蓟，一名山姜，一名山连。生郑山山谷、汉中、南郑。二月、三月、八月、九月采根，曝干。（防风、地榆为之使。）

　　陶隐居云：郑山即南郑也，今处处有，以蒋山、白山、茅山者为胜。十一月、十二月、正月、二月采好，多脂膏而甘。《仙经》云：亦能除恶气，弭灾疹。丸散煎饵并有法。其苗又可作饮，甚香美，去水。术乃有两种：白术，叶大有毛而作桠，根甜而少膏，可作丸散用。赤术，叶细无桠，根小苦而多膏，可作煎用。昔刘涓子挪取其精而丸之，名守中金丸，可以长生。

　　东境术大而无气烈，不任用。今市人卖者，皆以米粉涂令白，非自然，用时宜刮去之。臣禹锡等谨按吴氏本草云：术，一名山芥，一名天苏。尔雅云：术，山蓟。注：今术似蓟而生山中。疏云：生平地者即名蓟，生山中者名术。抱朴子云：术，一名山精，故神农药经曰：必欲长生，常服山精。药性论云：白术，君，忌桃、李、雀肉、菘菜、青鱼。味甘、辛，无毒。能主大风 痹，多年气痢，心腹胀痛，破消宿食，开胃，去痰涎，除寒热，止下泄，主面光悦，驻颜去 ，治水肿胀满，止呕逆，腹内冷痛，吐泻不住及胃气虚，冷痢。日华子云：术，治一切风疾，五劳七冷，冷气腹胀，补腰膝，消痰，治水气，利小便，止反胃呕逆及筋骨弱软， 癖气块，妇人冷，症瘕，温疾，山岚瘴气，除烦，长肌。用米泔浸一宿，入药如常用，又名吃力伽。苍者去皮。

　　图经曰：术，生郑山山谷、汉中、南郑，今处处有之，以嵩山、茅山者为佳。春生苗，青色无桠。一名山蓟，以其叶似蓟也。茎作蒿干状，青赤色，长三、二尺以来。夏开花，紫碧色，亦似刺蓟花，或有黄白花者。入伏后结子，至秋而苗枯。根似姜而旁有细根，皮黑，心黄白色，中有膏液紫色。二月、三月、八月、九月采，曝干。干湿并通用，今八月采之。服食家多单饵之，或合白茯苓，或合石菖蒲，并捣末，旦日水调服，晚再进。久久弥佳又 取生术，去土，水浸再三，煎如饴糖，酒调饮之更善，今茅山所制术煎，是此法也。陶隐居云：昔者刘涓子挪取其精而丸之，名守中金丸。今传其法乃是膏煎，恐非真尔。谨按：术有二种，《尔雅》云：术，山蓟、杨抱（音孚）蓟。释曰：此辨蓟生山中及平地者名也，生平地者名蓟，生山中名术。陶注本草云：白术叶大而有毛，甜而少膏，赤术细苦而多膏是也。其生平地而肥大于众者，名杨抱蓟，今呼之马蓟，然则杨抱即白术也。今白术生杭、越、舒、宣州高山岗上，叶叶相对，上有毛，方茎，茎端生花，淡紫碧红数色，根作桠生。二月、三月、八月、九月采根，曝干。以大块紫花者为胜，又名乞力伽。凡古方云术者，乃白术也。非谓今之术矣。

　　唐本云：利小便，及用苦酒渍之。用拭面 ，极效。圣惠方：治雀目，不计时月。和苍术二两，捣罗为散，每服一钱，不计时候。以好羊子肝一个，用竹刀子批破，掺药在内，麻绳缠定。以粟米泔一大盏，煮熟为度，患人先熏眼药，气绝即吃之。《简要济众》亦治小儿雀目。
  </div>
  <div class="pagination">
   <a href="证类本草_page71.html">
    上一页
   </a>
   <span>
    ...
   </span>
   <a href="证类本草_page67.html">
    67
   </a>
   <a href="证类本草_page68.html">
    68
   </a>
   <a href="证类本草_page69.html">
    69
   </a>
   <a href="证类本草_page70.html">
    70
   </a>
   <a href="证类本草_page71.html">
    71
   </a>
   <span class="current-page">
    72
   </span>
   <a href="证类本草_page73.html">
    73
   </a>
   <a href="证类本草_page74.html">
    74
   </a>
   <a href="证类本草_page75.html">
    75
   </a>
   <a href="证类本草_page76.html">
    76
   </a>
   <a href="证类本草_page77.html">
    77
   </a>
   <span>
    ...
   </span>
   <a href="证类本草_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
