<!DOCTYPE html>
<html>
<head>
    <meta charset="UTF-8">
    <title>医学心悟 - 第 5 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学心悟 - 第 5 页/共 63 页</h1>
    <div class="content">　　卷一　入门辨证诀

　　唇口

　　唇者，肌肉之本，脾之华也。故视其唇之色泽，可以知病之深浅，干而焦者，为邪在肌肉。焦而红者吉，焦而黑者凶。唇口俱赤肿者，肌肉热甚也。唇口俱青黑者，冷极也。口苦者，胆热也。口甜者，脾热也。口燥咽干者，肾热也。口噤难言者，或为痉，为痰厥，为中寒，不相等也。又狐惑症，上唇有疮，为狐，虫食其脏；下唇有疮，为惑，虫食其肛也。

　　若病中见唇舌卷，唇吻反青，环口黧黑，口张气直，或如鱼口，或气出不返，或口唇颤摇不止。皆难治也。

　　卷一　入门辨证诀

　　耳

　　耳者，肾之窍。察耳之枯润，知肾之强弱。故耳叶红润者生，枯槁者难治。薄而白，薄而黑，薄而青，或焦如炭色者，皆为肾败。若耳聋及耳中痛，皆属少阳，此邪在半表半里，当和解之。若耳聋、舌卷、唇青，此属厥阴，为最重也。

　　卷一　入门辨证诀

　　目

　　目者，五脏精华之所注，能照物者，肾水之精也。热则昏暗，水足则明察秋毫。如常而了然者，邪未传里也。若赤、若黄，邪已入里矣。若昏暗不明，乃邪热在内，消灼肾水，肾水枯竭，故目不能朗照，急用大承气汤下之。盖寒则目清，未有寒甚而目不见者也。凡开目欲见人者，阳证也。闭目不欲见人者，阴症也。目瞑者，将衄血也。目睛黄者，将发黄也。

　　至于目反上视，横目斜视，瞪目直视，及眼胞忽然陷下者，为五脏已绝之证也。凡杂病，忽然双目不明者，此气脱也。经云：气脱者目不明。此气虚也，丹溪用人参膏主之。经又云：脱阴者目瞀。此血脱也。邪热则下之，血虚则补之，以救肾水也，然此证已为危险之候。

　　卷一　入门辨证诀

　　舌

　　舌者，心之窍。凡伤寒症，津液如常，此邪在表而未传里也。见白胎而滑，邪在少阳，半表半里之间也。见黄胎而干燥，邪已入里，胃腑热甚也，宜下之。见黑胎芒刺，破裂干枯邪热盛极，肾水枯涸，至重之候也，宜急下之。若舌黑津润，不破裂干燥，此直中寒证也宜急温之。夫寒证舌黑，本色也。而热症反赤为黄，反黄为黑者，何也？盖热极反兼水化若燔柴然，火变成炭，至危之候也。凡舌肿胀，或重舌、木舌、舌生芒刺，舌苔黄燥，皆热甚也。凡舌硬、舌强、舌短缩、舌卷、神气昏乱、语言不清者，皆危症也。又阴阳易病，吐舌数寸者，危恶已甚也。

　　卷一　入门辨证诀

　　身

　　大抵病患身轻，自能转侧者，为轻。若身体沉重，不能转侧者，为重。然中湿、风湿、感寒，皆主身重疼痛，须以兼症辨之。若阴证身重，必厥冷而蜷卧，无热恶寒，闭目不欲向明，懒见人也。又阴毒身痛如被杖，身重如山而不能转侧也。大抵热则流通，身轻无痛寒则凝塞，故身重而痛也。若手足抽搐，角弓反张者，痉也。若头重视身，此天柱骨倒而元气败也。若头摇而不止，发直如妆，头上撺，皆绝证也。凡病中循衣摸床，两手撮空，此神去而魂乱也。凡病患皮肤润泽者生，枯槁者危。若大肉尽脱，九候虽调，犹难治也。

　　卷一　入门辨证诀

　　胸

　　凡看伤寒，欲知邪之传与不传，先看目舌，次问病患胸前痛胀否。若不痛满，知邪气在表。若胀满未经下者，即半表半里证也。已下过而痛甚者，恐成结胸也。故胸者，可以知邪之传与不传也。

　　卷一　入门辨证诀

　　腹

　　腹者，至阴也。乃里证之中，可以辨邪之实与不实也。既问胸前明白，次则以手按其腹若未痛胀者，知邪未曾入里，入里必胀痛。若邪在表及半表半里，腹焉得痛胀乎？若腹胀不减及里痛不止，此里证之实，方可攻之。若腹胀时减，痛则绵绵，此里证犹未实也。但可清之。故腹者，可以知邪之实与不实也。若直中腹痛，则不由阳经传来，此为冷气在内，脉必沉迟，急当温之。

　　卷一　入门辨证诀

　　小腹

　　小腹者，阴中之阴，里证之里，可以知邪之必结实也。既问胸腹，后以手按其小腹，盖小腹藏糟粕之处，邪至此，必结实。若小腹未硬痛者，知非里实也。若邪已入里，小腹必硬痛。硬痛而小便自利，大便黑色，蓄血证也，宜桃仁承气攻之。若小腹绕脐硬痛，小便数而短者，燥粪证也，当以大承气攻之。若小腹胀满，大便如常，恐属溺涩而不通，宜利其小便凡看病，先观形色。次及耳、目、口、鼻、唇、舌、身体，次问胸腹及小腹，则病证病情

　　卷二

　　伤寒类伤寒辨

　　伤寒者，冬令感寒之正病也。类伤寒者，与伤寒相似而实不同也。世人一见发热，辄曰伤寒，率尔发表，表之不去，则以和解、清凉诸法继之，其间有对证而即愈者，有不对证而不愈者，有幸愈而垂危复生者，皆由施治之初，辨证未明也。夫有一病，即有一证，初时错治，则轻者转重，重者转危，即幸安全，性命已如悬缕，大可惧耳。予因着六气相杂须辨论，提醒斯世。兹更反复叮咛，条列于下，俾入门诊视，先取而明辨之。初剂不瘥，胜于救逆良多矣。学人其致思焉。

　　一、霜降以后，天令严寒，感之而即病者，正伤寒也。其症发热恶寒，头项痛，腰脊强身体痛。但脉浮紧、无汗为伤寒；脉浮缓、有汗为伤风。寒用麻黄汤，风用桂枝汤。予以加味香苏散代之，随手而愈。

　　一、冬时感寒不即发，伏藏于肌肤，至春因温气感触而发者，曰温病。春犹不发，至夏因热气感触而后发者，曰热病。其症头痛发热，与正伤寒同，但不恶寒而口渴，与正伤寒异尔，柴葛解肌汤主之。

　　一、四时之中，有不头痛发热，卒然恶寒厥冷，口鼻气冷，呕吐痛泻，面青脉迟者，中寒也，姜附汤主之。

　　一、冬时当寒不寒，乃更温暖，因而衣被单薄，以致感寒而病者，冬温也。冬温之症，表寒内热，香苏散加清药主之。

　　一、夏秋之间，天时暴寒，人感之而即病者，时行寒疫也，亦有时非寒疫，而其人乘风取冷，遂至头痛发热者，名曰感冒。其见症与正伤寒略同，但较轻尔，香苏散主之。

　　一、夏月有病头痛身热，自汗烦渴者，伤暑也，加减香薷饮主之。暑证与热病相似，但热病初起无汗，暑病初起自汗，热病脉盛，暑病脉虚，此为异尔。然有伤暑、中暑、闭暑之别，治法详本门。

　　一、夏月有病头痛发热，身重腹满，谵语自汗，两胫逆冷者，湿温也。其人常伤于湿，因而中暑，暑湿相搏，名曰湿温，切忌发汗。

　　汗之名重 ，为难治，苍术白虎汤主之。按：伤寒发厥，胫冷臂亦冷；湿温发厥，胫冷臂不冷，以此为别。

　　一、头痛身热与伤寒同，而其人身重，默默但欲眠，鼻息鼾，语言难出，四肢不收者，风温也，不可发汗，加减葳蕤汤主之。

　　一、发热恶寒似伤寒，而脉细身重，不能自转侧，或头汗出者，风湿也。不呕不渴，桂枝加附子汤主之。

　　一、病患呕吐而利，或头痛腹痛，恶寒发热者，霍乱也，藿香正气散主之。

　　一、病患身热面赤，目脉赤，项强，独头摇，卒然口噤，背反僵者，痉也。无汗为刚痉；有汗为柔痉，加减续命汤主之。痉病有外感、内伤之异；有三阳、三阴之别，详见本门。

　　一、发热似伤寒，但身不痛，右手气口脉紧，中脘痞闷，嗳腐吞酸者，此伤食也，保和一、病患烦热似伤寒，而脉来虚软无力，头痛时止时作，肢体倦怠，语言懒怯者，虚烦也，补中益气汤主之。

　　一、病痰喘似伤寒，但胸满气急，脉弦滑者，痰也，二陈汤主之。痰亦有挟风寒而发者宜加散剂。

　　一、恶寒发热，与伤寒相似，而病起自脚，两胫肿满者，香港脚也。香港脚不离乎湿，槟榔散主之。然亦有两足忽然枯细者，俗名干香港脚，此为风燥之症，四物加牛膝、木瓜主之。

　　一、病患脉浮数，发热恶寒，而痛偏着一处，饮食如常者，蓄积有脓也，外痈、内痈皆见此候。何谓内痈？大抵口内咳，胸中隐隐而痛，吐唾腥臭者，肺痈也。腹皮膨急，按之则痛，便数如淋，转侧作水声者，肠痈也。胃脘隐隐而痛，手不可近，时吐脓者，胃脘痈也。

　　书云：呕家有脓不须治呕，脓尽自愈。不可误也。

　　一、发热似伤寒，而其人或从高坠下，跌扑损伤，或盛怒叫呼，七情过度，或过于作劳以致胸、腹、胁间有痛处，着而不移，手不可按者，蓄血也，泽兰汤主之，此与痈肿有别以上诸证，有与伤寒相类而治法不同者，有与伤寒相似而实不同类者，亦有伤寒与杂证相兼而互至者，务在临病之初，辨明投剂，庶一匕回春，实实虚虚之祸可免矣。

　　卷二

　　伤寒六经见证法

　　六经者，太阳、阳明、少阳、太阴、少阴、厥阴也。三阳有经、有腑，三阴有传、有中有太阳之经，即有太阳之腑，膀胱是也。有阳明之经，即有阳明之腑，胃是也。有少阳之经，即有少阳之腑，胆是也，然胆为清净之腑，无出入之路，故治法如经也。三阴有传经者由三阳而传入三阴，此热邪也。有直中者，初起不由阳经传入，而直中三阴，此寒邪也。

</div>
    <div class="pagination">
<a href="医学心悟_page4.html">上一页</a><a href="医学心悟.html">1</a><a href="医学心悟_page2.html">2</a><a href="医学心悟_page3.html">3</a><a href="医学心悟_page4.html">4</a><span class="current-page">5</span><a href="医学心悟_page6.html">6</a><a href="医学心悟_page7.html">7</a><a href="医学心悟_page8.html">8</a><a href="医学心悟_page9.html">9</a><a href="医学心悟_page10.html">10</a><span>...</span><a href="医学心悟_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
