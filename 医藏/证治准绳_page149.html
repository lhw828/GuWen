<!DOCTYPE html>
<html>
 <head>
  <meta charset="utf-8"/>
  <title>
   证治准绳 - 第 149 页/共 348 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳 - 第 149 页/共 348 页
  </h1>
  <div class="content">
   成寸微为亡阳尺紧为阴胜阳微阴胜故云虚损又加之多汗则愈损阳气是阴常在而絶不见阳也
　　寸口诸微亡阳诸濡亡血诸弱发热诸紧为寒诸乘寒者则为厥郁冒不仁以胃无谷气脾濇不通口急不能言战而栗也
　　成衞阳也微为衞气微故云亡阳荣血也濡为荣气弱故云亡血弱为阴虚虚则发热紧为阴胜故为寒诸乘寒者则阴阳俱虚而为寒邪乘之也寒乘气虚抑伏阳气不得宣发遂成厥也郁冒为昏冒不知人也不仁为强直而无觉也为尸厥焉以胃无谷气致脾濇不通于上下故使口急不能言战者寒在表也栗者寒在里也







　　证治准绳卷五十二
&lt;子部,医家类,证治准绳&gt;
　　钦定四库全书
　　证治准绳卷五十三
　　明　王肯堂　撰
　　伤寒
　　脉
　　脉法下
　　问曰濡脉何以反适十一头师曰五藏六腑相乘故合十一
　　成弱者气血也往反有十一头头者五藏六腑共有十一也
　　问曰何以知乘府何以知乘藏师曰诸阳浮数为乘府诸阴迟濇为乘藏也
　　成府阳也阳脉见者为乘府也藏阴也阴脉见者为乘藏也　阳濡而弱则乘于府阴濡而弱则乘于藏药性【伤寒方药虽成氏注释颇为明了而未能尽药性之奥故特以仲景一百一十三方中所用九十种药性采诸家之説以发明之学者诚能熟玩而详究焉则长沙用药制方之遗意庶几不昧而亦可以引而伸之触类而长之矣】
　　风升生【味之薄者阴中之阳味薄则通酸苦咸平是也】
　　麻黄　气温　味苦辛　气味俱薄阳也升也无毒手太阴之剂入足太阳经　走手少阴经阳明经药发太阴少阴经汗　垣轻可去实麻黄葛根之属
　　是也六淫有余之邪客于阳分皮毛之间腠理闭拒营衞气血不行故谓之实二药轻清成象故可去之麻黄味苦其形中空阴中之阳入足太阳寒水之经其经循背下行本寒而又受外寒故宜发汗去皮毛气分寒邪以泄表实若过发则汗多亡阳或饮食劳倦及杂病自汗表虚之证用之则脱人元气不可不禁　海麻黄治衞实之药桂枝治衞虚之药二物虽为太阳证药其实荣衞药也心主荣为血肺主衞为气故麻黄为手太阴肺之剂桂枝为手少隂心之剂伤寒伤风而咳嗽用麻黄桂枝即汤液之源也　珍仲景治伤寒无汗用麻黄有汗用桂枝歴代名医解释皆随文傅防未有究其精微者时珍常绎思之似有一得与昔人所解不同云津液为汗汗即血也在荣则为血在衞则为汗夫寒伤荣荣血内濇不能外通于衞衞气闭固津液不行故无汗发热而增寒夫风伤衞衞气外泄不能内防于荣荣气虚弱津液不固故有汗发热而恶风然风寒之邪皆由皮毛而入皮毛者肺之合也肺主衞气包罗一身天之象也是证虽属乎太阳而肺实受邪气其证时兼面赤怫郁咳嗽有痰喘而胸满诸症者非肺病乎盖皮毛外闭则邪热内攻而肺气膹郁故用麻黄甘草同桂枝引出荣分之邪达之肌表佐以杏仁泄肺而利气汗后无大热而喘者加以石膏朱肱活人书夏至后加石膏知母皆是泄肺火之药是则麻黄汤虽太阳发汗重剂实为发散肺经火郁之药也腠理不宻则津液外泄而肺气自虚虚则补其母故用桂枝同甘草外散风邪以救表内伐肝木以防脾佐以芍药泄木而固脾泄东所以补西也使以姜枣行脾之津液而和荣衞也下后微喘者加厚朴杏仁以利脾气也汗后脉沈迟者加人参以益肺气也朱肱加黄芩为阳旦汤以泻肺热也皆是脾肺之药是则桂枝虽太阳解肌轻剂实为理脾救肺之药也　修治去芦及根节剉细以流水煑二三沸掠去上沬不尔使人心烦服麻黄自汗不止者以冷水浸头髪仍以根节煎汤止之　凡服麻黄药须避风不尔病复作也
　　细辛　气温　味大辛　气厚于味阳也无毒　少阴经药　手少阴引经之药垣治少阴头痛如神当少用之独活为使温阴经散水寒以去内寒　治邪在里之表故仲景少阴证用麻黄附子细辛汤也　易老治少阴头痛太阳则羌活少阴则细辛阳明则白芷厥阴则川芎吴茱茰少阳则柴胡用者随经不可差细辛香味俱细而缓故入少阴与独活相类　修治拣去双叶者以水浸一宿晒干铡细用
　　柴胡　气平　味微苦　气味俱轻阳也升也无毒少阳经厥阴经引经之药　除虚劳烦热　解肌热去往来寒热早晨潮热　妇人产前产后必用之
　　药　善除本经头痛非他药能止　治心下痞胸膈痛　海在经主气在藏主血前行则恶热却退则恶寒唯气之微寒味之薄者故能行经　能去藏府内外俱之旣能引清气上行而顺阳道盖以少阴之气初出地之皮为嫩阳故以少阳当之　修治去芦铡细竹筛齐之用
　　葛根　气平　味甘　无毒阳明经引经药　足阳明经行经的药治脾胃虚而渴除胃热解酒毒　陶生葛捣汁饮解温病发热　颂仲景治伤寒有葛根汤以其主大热解肌发腠理故也　洁升阳生津脾虚作渴者非此不除勿多用恐伤胃气张仲景治太阳阳明合病桂枝汤内加麻黄葛根又有葛根黄芩黄连解肌汤是用此以防太阳入阳明之路非即太阳药也头颅痛如破乃阳明中风可用葛根葱白汤为阳明仙药若太阳初病未入阳明而头痛者不可便服升麻葛根发之是反引邪气入阳明为引贼破家也　珍本草十剂云轻可去实麻黄葛根之属盖麻黄乃太阳经药兼入肺经肺主皮毛葛根乃阳明经药兼入脾经脾主肌肉所以二味药皆轻扬发散而所入逈然不同也　修治铡细竹筛齐之用
　　升麻　气平　味苦甘　味薄气厚阳中之阴也无毒阳明经本经药　垣能解肌肉间热此手足阳明经伤风之的药也若补脾胃此非为引用不能补若得葱白白芷之类亦能走手足阳明太阴　发散本经风邪元气不足者用此于阴中升阳气上行　升麻入足阳明若初病太阳证便服升麻葛根发出阳明经汗或失之过阳明经燥太阳经不可解必传阳明矣投汤不当非徒无益而又害之也　朱氏云瘀血入里若衂血吐血者用犀角地黄汤乃阳明经圣药也如无犀角以升麻代之升麻犀角性味相逺不同何以代之盖以升麻止是引地黄及余药同入阳明耳　仲景云太阳病若发汗若利小便重亡津液胃中干燥因转属阳明其害不可胜言又云太阳几几无汗者葛根汤发之若几几自汗者表虚也不宜用此朱氏用升麻者以表实无汗也　修治刮去黑皮去腐烂里白者佳剉细竹筛齐之用
　　葱白　气平　味辛　无毒　气厚味薄升也阳也入手太阴足阳明经専主发散以通上下阳气故活人书治伤寒头痛如破用连须葱白汤主之张仲景治少阴病下利清谷里寒外热厥逆脉微者白通汤主之内用葱白若面色赤者四逆汤加葱白腹中痛者去葱白成无已解之曰肾恶燥急食辛以润之葱白辛温以通阳气也　珍葱乃释家五荤之一生辛散熟甘温外实中空肺之菜也肺病宜食之肺主气外应皮毛其合阳明故所治之证多属太阴阳明皆取其通气发散之功通气故能解毒及理血病气者血之帅也气通则血活矣故金疮等用之皆有殊効
　　蒂【甜蒂也】　气寒　味苦　有毒　病如桂枝证头不痛项不强寸脉微浮胸中痞鞕气上冲咽喉不得息者此为胸中有寒也当吐之太阳中暍身热疼重而脉微弱此夏月伤冷水水行皮中也宜吐之少阳病头痛发寒热脉紧不大是膈上有痰也宜吐之病胸上诸实郁郁而痛不能食欲人按之而反有浊唾下利日十余行寸口脉微者当吐之懊憹烦躁不得眠未经汗下者谓之实烦当吐之宿食在上脘者当吐之并宜以蒂散主之惟诸亡血虚家不可与蒂散也　成高者越之在上者涌之故越以蒂香豉之苦涌以赤小豆之酸酸苦涌泄为阴也　垣难经云上部有脉下部无脉其人当吐不吐者死此饮食内伤填塞胸中食伤太阴风木生发之气伏于下宜蒂散吐之素问所谓木郁则达之也吐去上焦有形之物则木得舒畅天地交而万物通矣若尺脉絶者不宜用此恐损真元令人胃气不复也　珍蒂乃阳明经除湿热之药故能引去胸脘痰涎头目湿气皮肤水气黄疸湿热诸证　甜蒂以团而短者良若长如瓠子者此名菜不可用也气足时其蒂自然落在蔓上采得系屋东有风处吹干用
　　桔梗　气微温　味苦辛甘　有小毒　味厚气轻阳中之阴升也入手太阴肺经气分及足少阴经　治咽喉痛利肺气　洁桔梗清肺气利咽喉其色白故为肺部引经与甘草同行为舟楫之剂如大黄苦泄峻下之药欲引至胸中至高之分成功须用辛甘之剂升之譬如鐡石入江非舟檝不载所以诸药有此一味不能下沈也　珍朱肱活人书治胸中痞满不痛用桔梗枳殻取其通肺利膈下气也张仲景伤寒论治寒实结胸用桔梗贝母巴豆取其温中消谷破积又治肺痈唾脓用桔梗甘草取其苦辛清肺甘温泻火又能排脓血补内漏也其治少阴证二三日咽痛亦用桔梗甘草取其苦辛散寒甘平除热合而用之能调寒热也后人易名甘桔汤通治咽喉口舌诸病宋仁宗加荆芥防风连翘遂名如圣汤　去芦米泔浸一宿焙干剉片竹筛齐用
　　热浮长【气之厚者阳中之阳气厚则发热辛甘温热是也】
　　桂枝　气热　味甘辛　有小毒　阳中之阳浮也仲景伤寒论发汗用桂枝桂枝者乃桂条也非身干也取其轻薄而能发散今又有一种柳桂乃嫩小桂条也尤宜入治上焦药用　洁气之薄者桂枝也气之厚者桂肉也气薄则发泄桂枝上行而发表气厚则发热桂肉下行而补肾此天地亲上亲下之道也海桂枝入足太阳经桂心入手少阴经血分桂肉
　　入足少阴太阴经血分细薄者为枝为嫰厚脂者为肉为老去其皮与里当其中者为桂心　寇素问云辛甘发散为阳故仲景桂枝汤治伤寒表虚皆须此药正合辛甘发散之意本草三种之桂不用牡桂菌桂者此二种性止于温不可以治风寒之病也然本经止言桂仲景又言桂枝者取枝上皮也　海或问本草言桂能止烦出汗而张仲景治伤寒有当发汗凡数处皆用桂枝汤又云无汗不得服桂枝汗家不得重发汗若用桂枝是重发其汗汗多者用桂枝甘草汤此又用桂枝闭汗也一药二用与本草之义相通否乎曰本草言桂辛甘大热能宣导百药通血脉止烦出汗是调其血而汗自出也仲景云太阳中风阴弱者汗自出衞实荣虚故发热汗出又云太阳病发热汗出者此为荣弱衞强阴虚阳必凑之故皆用桂枝发其汗此乃调其荣气则衞气自和风邪无所容遂自汗而解非桂枝能开腠理发出其汗也汗多用桂枝者以其调和荣衞则邪从汗出而汗自止非桂枝能闭汗孔也昧者不知出汗闭汗之意遇伤寒无汗者亦用桂枝误之甚矣桂枝汤下发汗字当认作出字汗自然发出非若麻黄能开腠理发出其汗也其治虚汗亦当逆察其意可也　成桂枝本为解肌若太阳中风腠理致宻荣卫邪实津液禁固其脉浮紧发热汗不出者不可与此必也皮肤疎泄自汗脉浮缓风邪干于衞气者乃可投之发散以辛甘为主桂枝辛热故以为君而以芍药为臣甘草为佐者风淫所胜平以辛苦以甘缓之以酸收之也以姜枣为使者辛甘能发散而又用其行脾胃之津液而和荣衞不専于发散也故麻黄汤不用姜枣専于发汗不待行其津液也　心桂枝气味俱轻故能上行发散于表内寒则肉桂补阳则柳桂桂辛热散经寒引导阳气若正气虚者以辛润之散寒邪治奔豚　按经云桂枝入咽阳盛则毙春夏发者为禁药也桂能动血血热者为禁药也木得桂而死肝不足者为禁药也　修治桂之毒在皮故方中皆去皮用
　　附子　气热　味辛　有大毒　洁大辛大热气厚味薄可升可降阳中之阴浮中沉无所不至为诸经引用之药　海入手少阴三焦命门之剂其性走而不守非若干姜止而不行　赵熟附配麻黄发中有补仲景麻黄附子细辛汤麻黄附子甘草汤是也生附配干姜补中有发仲景干姜附子汤通脉四逆汤是也　珍凡用乌附药并宜冷服者热因寒用也盖阴寒在下虚阳上浮治之以寒则阴气益甚而病增治之以热则拒格而不纳热药冷饮下嗌之后冷体旣消热性便发而病气随愈不违其情而致大益此反治之妙也若张仲景治寒疝内结用宻煎乌头近效方治喉痹用蜜炙附子含之咽汁朱丹溪治疝气用乌头栀子并热因寒用也东垣治冯翰林侄阴盛格阳伤寒面赤目赤烦渴引饮脉来七八至但按之则散用姜附汤加人参投半斤服之得汗而愈此则神圣之妙也　吴附子乃阴证要药凡伤寒传变三阴及中寒夹阴虽身大热而脉沉者必用之或厥冷腹痛脉沉细甚则唇青囊缩者急须用之有退阴回阳之力起死回生之功近世阴证伤寒往往疑似不敢用附子直待阴极阳竭而用之已迟矣且夹阴伤寒内外皆阴阳气顿衰必须急用人参健脉以益其元佐以附子温经散寒舍此不用将何以救之　虞博附子禀雄壮之质有斩闗夺将之气能引补气药行十二经以追复散失之元阳引补血药入血分以滋养不足之真阴引发散药开腠理以驱逐在表之风寒引温缓药以达下焦以祛除在里之冷湿　按八味丸用桂附乃取其大辛以润肾燥丹溪谓行地黄之滞海藏云补命门相火皆非也　童子小便中浸透湿纸包裹灰火内煨热如芋香为度去皮脐切片子用
　　干姜　气温　味辛　无毒　洁气薄味厚半浮半沉可升可降阳中之阴也　大辛大热阳中之阳其用有四通心助阳一也去藏府沉寒痼冷二也发诸经之寒气三也治感寒腹痛四也肾中无阳脉气欲絶黑附子为引水煎服之名姜附汤亦治中焦寒邪寒淫所胜以辛散之也又能补下焦故四逆汤用之干姜本辛炮之稍苦故止而不移所以能治里寒非若附子行而不止也理中汤用之者以其回阳也　垣干姜生辛炮苦阳也生则逐寒邪而发散炮则除胃冷而守中多用则耗散元气辛以散之是壮火食气故也须以生甘草缓之辛热以散里寒同五味子用以温肺同人参用以温胃也　海干姜心脾二经气分药也故补心气不足或言干姜辛热而言补脾今理中汤用之言泄不言补何也盖辛热燥湿泄脾中寒湿邪气非泄正气也　白净结实者良宜炮用
　　生姜　气微温　味辛　气味俱厚浮而升阳也　无毒　成姜枣味辛甘専行脾之津液而和荣衞药中用之不独専于发散也　垣生姜之用有四制半夏厚朴之毒一也发散风寒二也与枣同用辛温益脾胃元气温中去湿三也与芍药同用温经散寒四也孙真人云姜为呕家胜药盖辛以散之呕乃气逆不散此药行阳而散气也或问生姜辛温入肺何以云入胃口曰俗以心下为胃口者非也咽门之下受有形之物及胃之系便是胃口与肺系同行故能入肺而开胃口也曰人云夜间勿食生姜令人闭气何也曰生姜辛温主开发夜则气本收敛反开发之违天道矣若有病人则不然也生姜屑比之干姜则不热比之生姜则不湿以干生姜代干姜者以其不僣故也俗言上牀萝卜下牀姜姜能开胃萝卜能消食也要热去皮用要冷留皮用
　　吴茱萸　气温　味辛　有小毒　海辛苦热气味俱厚阳中阴也半浮半沈入足太阴经血分少阴厥阴经气分　洁其用有三去胸中逆气满塞止心腹感寒防痛消宿酒为白豆防之使也　垣治寒在咽嗌噎塞胸中经言噎膈不通食不下食则呕令人口开目瞪寒邪所结气不得上下此病不已令人寒中腹满膨胀下利宜以吴茱萸之苦热泄其逆气用之如神诸药不可代也　海冲脉为病逆气里急宜此主之震坤合见其色緑故仲景吴茱萸汤当归四逆汤方治厥阴病及温脾胃皆用此也　汤洗去苦味晒干捣用
　　蜀椒　气温　味辛　有毒　主邪气温中除寒痹坚齿髪明目利五藏　戴凡人呕吐服药不纳者必有蚘在膈间蚘闻药则动动则药出而蚘不出但于呕吐药中加炒川椒十粒良盖蚘见椒则头伏也观此则仲景治蚘厥乌梅丸中用蜀椒亦此义也许学士云大凡肾气上逆须以川椒引之归经则安　去目及闭口者炒去汗手搓细用
　　巴豆　气温　味辛　有大毒　洁气薄味厚体重而沈降阴也　垣性热味辛有大毒浮者阳中阳也洁乃斩闗夺门之将不可轻用　海若急治为水谷道路之剂去皮心膜油生用若缓治为消坚磨积之剂炒去烟令紫黑用可以通肠可以止泻世所不知也张仲景治百病客忤备急丸用之
　　厚朴　气温　味苦辛　无毒　气味俱厚体重浊而微降阴中阳也　垣可升可降　能除腹胀若虚弱人虽腹胀宜斟酌用之寒胀是也大热药中兼用结者散之神药也误服脱人元气切禁之　海本草言厚朴治中风伤寒头痛温中益气消痰下气厚肠胃去腹满果泄气乎果益气乎盖与枳实大黄同用则能泄实满所谓消痰下气是也若与橘皮苍术同用则能除湿满所谓温中益气是也与解利药同用则治伤寒头痛与泻利药同用则厚肠胃大扺其性味苦温用苦则泄用温则补也故成氏云厚朴之苦以泄腹满　苦能下气故泄实满温能益气故散湿满去皮铡碎姜汁浸透微炒竹筛齐用
　　湿化成
　　【戊湿其本气平　其兼气温凉寒热在人以胃应之巳土其本味咸　其兼味辛甘咸苦在人以脾应之】
　　人参　气温　味甘微苦　气味俱薄浮而升阳也阳中微阴　无毒　垣人参甘温能补肺中元气肺气旺则四藏之气皆旺精自生而形自盛肺主诸气故也张仲景云病人汗后身热亡血脉沈迟者下利身凉脉微血虚者并加人参古人血脱者益气盖血不自生须得生阳气之药乃生阳生则阴长血乃旺也若单用补血药血无由而生矣素问言无阳则阴无以生无阴则阳无以化故补气须用人参血虚者亦须用之本草十剂云补可去弱人参羊肉之属是也盖人参补气羊肉补形形与气者有无之象也李人参生用气寒熟用气温味甘补阳微苦补阴气主生物本乎天味主成物本乎地气味生成阴阳之造化也凉者高秋清肃之气天之阴也其性降温者阳春生发之气天之阳也其性升甘者湿土化成之味地之阳也其性浮微苦者火土相生之味地之阴也其性沈人参气味俱薄气之薄者生降熟升味之薄者生升熟降如土虚火旺之病则宜生参凉薄之气以泻火而补土是纯用其气也脾虚肺怯之病则宜熟参甘温之味以补土而生金是纯用其味也东垣以相火乘脾身热而烦气高而喘头痛而渴脉洪而大者用黄蘗佐人参孙真人治夏月热伤元气大汗大泄欲成痿厥用生脉散以防热火而救金水君以人参之甘寒防火而补元气臣以麦门冬之苦甘寒清金而滋水源佐以五味子之酸温生肾津而收耗气此皆补天元之真气非补热火也　余每治伤寒温热等证为庸医妄汗误下已成坏病死在旦夕者以人参一二两用童子小便煎之水浸氷冷饮之立起　去芦铡细用
　　术　气温　味甘　阴中阳也可升可降入足太阴阳明手太阴阳明太阳之经　垣本经止言术未分苍白而苍术别有上行雄壮之气能除湿下安太阴使邪气不传入脾也以其经泔浸火炒故能出汗与白术止汗特异用者不可以此代彼盖有止发之异其余主治则同　洁苍术与白术主治同但比白术气重而体沈若除上湿发汗功最大若补中焦除脾胃湿力少不如白术腹中窄狭者须用之　白术能除湿益燥和中益气利腰脐间血除胃中热　洁其用有九温中一也去脾胃中湿二也除胃中热三也强脾胃进饮食四也和胃生津液五也止肌热六也四肢困倦嗜卧目不能开不思饮食七也止渴八也安胎九也凡中焦不受湿不能下利必须白术以逐水益脾非白术不能去湿非枳实不能消痞故枳术丸以之为君　捣细纱罗子罗过用
　　当归　气温　味甘辛　气味俱轻阳也　阳中微阴无毒　手少阴经　足太阴经厥阴经　和血补血【尾破血身和血】　洁其用有三一心经本药二和血三治诸病夜甚凡血受病必须用之血壅而不流则痛当归之甘温能和血辛温能散内寒苦温能助心散寒使气血各有所归　海入手少阴以其心生血也入足太阴以其脾裹血也入足厥阴以其肝藏血也头能破血身能养血尾能行血全用同人参黄茋则补气而生血同牵牛大黄则行气而补血从桂附茱萸则热从大黄芒硝则寒佐使分定用者当知酒蒸治头痛诸痛皆属木故以血药主之　修治酒制焙晒干去芦铡细用
　　生地黄　气寒　味甘微苦　味厚气薄阴中之阳无毒　入手太阳经少阴经之剂　垣凉血补血补肾水真阴不足　钱仲旸防丙火与木通同用以导赤也　诸经血热与他药相随亦能治之溺血便血亦治之入四散例　病人虚而多热宜加用之　戴阴微阳盛相火炽强来乘阴位日渐煎熬为虚火之证者宜地黄之属以滋阴退阳　本经所谓干地黄者或阴干或日干或火干皆谓之干地黄今药肆所谓生地黄是也故本草又云生者尤良若取凉血退热之功非新掘鲜者捣汁用之不得竒效　掐碎用忌鐡器莱菔
　　甘草　气平　味甘　气薄味厚升而浮阳也入足太阴厥阴经　垣阳不足者补之以甘甘温能除大热故生用则气平补脾胃不足而大防心火炙之则气温补三焦元气而散表寒除邪热去咽痛缓正气养阴血凡心火乘脾腹中急痛腹皮急缩者宜倍用之其性能缓急而又恊和诸药使之不争故热药得之缓其热寒药得之缓其寒寒热相杂者用之得其平海五味之用苦泄辛散酸收咸软甘上行而发而
　　本草言甘草下气何也盖甘味主中有升降浮沈可上可下可外可内有和有缓有补有泄居中之道尽矣张仲景附子理中汤用甘草恐其僣上也调胃承气汤用甘草恐其速下也皆缓之之意小柴胡汤有柴胡黄芩之寒人参半夏之温而用甘草者则有调和之意建中汤用甘草以补中而缓脾急也鳯髓丹用甘草以缓肾急而生元气也乃甘补之意又曰甘者令人中满中满者勿食甘甘缓而壅气非中满所宜也凡不满而用炙甘草为之补若中满而用生甘草为之泻能引诸药直至满所甘味入脾归其所喜此升降浮沈之理也经云以甘补之以甘防之以甘缓之是矣　补中宜炙用泻火宜生用
　　萎防　气平　味甘　无毒　能升能降阳中阴也主中风暴热不能动揺跌筋结肉诸不足心腹结气虚热湿毒腰痛时疾寒热去虚劳客热头痛不安加而用之良　垣润肺除热　珍萎防性平味甘柔润可食故朱肱活人书治风温自汗身重语言难出用萎防汤以之为君药予每用治虚劳寒热痁疟及一切不足之证用代参茋不寒不燥大有殊功不止于去风热湿毒而已此昔人所未阐者也　与黄精钩吻二物相似萎防节上有须毛茎斑叶尖处有小黄防为不同采得以竹刀刮去节皮洗净以蜜水浸一宿蒸焙干用
　　大枣　气平　味甘　无毒　气味俱厚阳也温以补不足甘以缓阴血　成邪在荣衞者辛甘以解之故用姜枣以和荣衞生发脾胃升腾之气张仲景治奔豚用大枣滋脾土以平肾气也治水饮脇痛有十枣汤益土而胜水也　珍素问言枣为脾之果脾病宜食之谓治病和药枣为脾经血分药也若无故频食则生虫损齿为害多矣按王好古云中满者勿食甘甘令人满故仲景建中汤心下痞者减饧枣与甘草同例此得用枣之方矣　陶道家方药以枣为佳饵其皮利肉补虚所以合汤皆擘之也
　　粳米　气平　味甘苦　无毒　有早中晚三收以晚白米为第一新熟者动气经年者亦发病惟江南人多收火稻贮仓至春舂米食之即不发病宜人温中益气补下元也　海本草诸家其言益脾胃如何白虎汤用之入肺以其阳明为胃之经色为西方之白故入肺也然治阳明之经即在胃也色白味甘寒入手太阴又少阴证桃花汤用此甘以补正气竹叶石膏汤用此甘以益不足
　　食蜜　气平　味甘　无毒　珍蜂采无毒之花酿以大便而成蜜所谓臭腐生神竒也其入药之功有五清热补中解毒润燥止痛也生则性凉故能清热熟则性温故能补中甘而和平故能解毒柔而濡泽故能润燥缓可以去急故能止心腹肌肉疮疡之痛和可以致中故能调和百药而与甘草同功仲景治阳明结燥大便不通蜜煎导法诚千古神方也
　　胶饴　气温　味甘　无毒　入太隂经　成脾欲缓急食甘以缓之胶饴之甘以缓中也　海饴乃脾经气分药也甘能补脾之不足　冦宗奭云多食动脾气亦助胃火
　　阿胶　气平　味甘　无毒　气味俱薄浮而升阳也入手少阴足少阴厥阴经　得火良　臧器曰诸胶皆主风止泄而驴皮主风为最　冦驴皮煎胶取其发散皮肤之外也用乌者取乌色属水以制热则生风之义如乌蛇乌鵶乌鸡之类皆然　珍阿胶大要只是补血与液故能清肺益阴而治诸症按陈自明云补虚用牛皮胶去风用驴皮胶成氏云阴不足者补之以味阿胶之甘以补阴血杨氏云凡治喘嗽不论肺虚肺实可下可温须用阿胶以安肺润肺其性和平为肺经要药　剉如豆大或以蛤粉或以防或以草灰皆炒成珠研末用或以汤酒镕化各从本方
　　半夏　气平　味辛　有毒　生微寒　熟温　生令人吐　熟令人下　气味俱薄沈而降阴中阳也辛厚苦轻阳中阴也入手阳明太阴少阴三经　治寒痰及形寒饮冷伤肺而欬大和胃气除胃寒进食治太阴痰厥头痛非此不能除　成辛者散也润也半夏之辛以散逆气结气除烦呕发音声行水气而润肾燥　海经云肾主五液化为五湿自入为唾入肝为泣入心为汗入脾为痰入肺为涕有痰曰嗽无痰曰欬痰者因欬而动脾之湿也半夏能泄痰之标不能泄痰之本泄本者泄肾也欬无形痰有形无形则润有形则燥所以为流湿润燥也俗以半夏为肺药非也止呕吐为足阳明除痰为足太阴柴胡为之使故小柴胡汤中用之虽为止呕亦助柴胡黄芩主往来寒热是又为足少阳阳明也　汤洗尽滑铡细用诸血证及口渴者禁用为其燥津液也孕妇忌之用生姜则无害
　　杏仁　气温　味甘苦冷利　有小毒　洁气薄味厚浊而沈坠降也阴也入手太阴经其用有三润肺也消食积也散滞气也　垣杏仁散结润燥除肺中风热欬嗽杏仁下喘治气也桃仁疗狂治血也俱治大便秘当分气血昼则便难行阳气也夜则便难行阴血也故虚人便秘不可过泄脉浮者属气用杏仁陈皮脉沈者属血用桃仁陈皮手阳明与手太阴为表里贲门主往来魄门主收闭为气之通道故并用陈皮佐之　海仲景麻黄汤及王朝奉治伤寒气上喘逆并用杏仁者为其利气泻肺解肌也　修治以汤浸去皮尖防炒杵细用
　　桃仁　气平　味苦甘辛　无毒　垣桃仁苦重于甘气薄味厚沈而降阴中之阳手足厥阴经血分药也苦以泄滞血甘以生新血故破凝血者用之其功有四治热入血室一也泄腹中滞血二也除皮肤血热燥痒三也行皮肤凝聚之血四也　成肝者血之源血聚则肝气燥肝苦急食甘以缓之桃仁之甘以缓肝散血故张仲景扺当汤用之以治伤寒八九日内有畜血发热如狂小腹满痛小便自利者又有当汗失汗热毒深入吐血及血结胸烦燥谵语者亦以此汤主之与蝱虫水蛭大黄同用　修治行血连皮尖润燥活血去皮尖防炒俱捣细用
　　麻子仁　气平　味甘　无毒　手阳明足太阴药也阳明病汗多胃热便难三者皆燥也故用之以通润也　冦宗奭云麻仁极难去殻取帛包置沸汤中浸至冷出之垂井中一夜勿令着水次日日中晒干新瓦上挼去殻簸扬取仁粒粒皆完　先藏地中者食之杀人
　　鸡子黄　气温　味甘　无毒　本草云阴不足补之以血若咽有疮鸡子一枚去黄苦酒倾殻中以半夏入苦酒中取殻置刀环上熬微沸去滓旋旋呷之又除热火疮癎痉　卵白为肌肉皮毛卵黄为藏府卵白象天卵黄象地故有阴阳表里气血之分焉
　　甘烂水　气平　味甘　无毒　伤寒汗后脐下悸欲作奔豚茯苓桂枝甘草大枣汤主之煎以甘烂水扬之无力取不助肾气也虞搏曰甘烂水甘温性柔故烹伤寒阴证等药用之
　　潦水　即霖雨后行潦之水亦取其发纵之极流而不滞不助湿也
　　防水　气微温　味甘酸　无毒　即酸泔水也或云煮粟米饮酿成　主调中引气宣和强力通闗开胃解烦去睡　丹防水性凉善走故解烦渴而化滞物按防水能止渴以其酸也能化滞以其米味之变
　　酸也亦犹神麯麦芽之消食非性凉善走之谓
　　燥降收【气之薄者阳中之阴气薄则发泄辛甘淡平寒凉是也】
　　茯苓　气平　味甘　无毒　洁性温味甘而淡气味俱薄浮而升阳也　垣止渴利小便除湿益燥和中益气利腰脐间血为主治小便不通溺黄或赤而不利如小便利或数服之则大损人目如汗多人服之损真气夭人寿医云赤泻白补上古无此説焉淡能利窍甘以助阳除湿之圣药也味甘平补阳益脾逐水湿淫所胜小便不利淡味渗泄阳也治水缓脾生津导气　海入足少阴手足太阳色白者入辛壬癸赤者入丙丁戊肾邪小便多能止之小便澁能利之与车前子相似虽小便利而不走气酒浸与光明朱砂同用能秘真味甘平如何是利小便　去皮捣细纱罗过用
　　泽泻　气平　味甘　无毒　洁沈而降阴也　垣甘咸寒降阴也　海隂中微阳入足太阳少阴经　除湿之圣药也治小便淋沥　去阴间汗无此疾服之令人目盲　防泽泻之功长于行水张仲景治水蓄渴烦小便不利或吐或泻五苓散主之方用泽泻故知其长于行水本草引扁鹊云多服病人眼诚为行去其水也凡服泽泻散人未有不小便多者小便旣多肾气焉得复实今人止泄精多不敢用之仲景八味丸用之者亦不过接引桂附等归就肾经别无他意海本经云久服明目扁鹊云多服昏目何也易老
　　云去脾中宿垢以其味咸能泻伏水故也防伏水去留垢故明目小便利肾气虚故昏目【阙】
　　王防宗奭之説王好古韪之窃谓八味丸以地黄为君余药佐之非止补血兼补气也所谓阳旺则能生阴血也地黄山茱茰茯苓牡丹皮皆肾经之药附子官桂乃又肾命门之药皆不待泽泻之接引而后至也则八味丸之用此盖取其泻肾邪养五藏益气力起阴气补虚损五劳之功而已虽能泻肾从于诸补药羣众之中则亦不能泻矣　珍泽泻气平味甘而淡淡能渗泄气味俱薄所以利水而泄下脾胃有湿热则头重而目昏耳鸣泽泻渗去其湿则热亦随去而土气得令清气上行天气明爽故泽泻有养五藏益气力治头旋聪明耳目之功若久服则降令太过清气不升真阴潜耗安得不目昏邪仲景与地黄用茯苓泽泻者乃取其泻膀胱之邪气非引接也古人用补药必兼泻邪邪去则补药得力一辟一阖此乃妙后世不知此理専一于补所以久服必致偏胜之害　捣碎纱罗过用
　　猪苓　气平　味甘微苦　无毒　洁气味俱薄升而微降与茯苓同　垣淡甘平降也阳中阴也　海甘重于苦阳也入足太阳足少阴经　燥除湿比诸淡渗药大燥亡津液无湿证勿服　颂仲景治消渴脉浮小便不利微热者猪苓散发其汗病欲饮水而复吐名为水逆冬时寒嗽如疟状者亦与猪苓此即五苓散也猪苓茯苓术各三两泽泻五分桂二分细捣筛水服方寸匕日三多饮暖水汗出即愈利水道诸汤剂无如此驶今人皆用之　垣苦以泄滞甘以助阳淡以利窍故能除湿　利小便去黑皮里白者佳捣罗过用
　　通草　气平　味辛甘而淡　无毒　气平味薄降也阳中阴也　治阴窍不利行小水除水肿闭治五淋生用　洁泻肺利小便甘平以缓阴血　垣本草十剂通可去滞通草防己之属是也夫防己大苦寒能泻血中湿热之滞又通大便通草甘淡能助西方秋气下降利小便専泻气滞也肺受热邪津液气化之源絶则寒水防流膀胱受湿热癃闭约缩小便不通宜此治之其证胸中烦热口燥舌干咽干大渴引饮小便淋沥或闭塞不通胫痠脚热并宜通草主之凡气味与之同者茯苓泽泻灯草猪苓皂角麦车前子之类皆可以渗湿利小便泄其滞气也又曰木通下利泄小肠火利小便与琥珀同功无他药可比去粗皮剉细竹筛齐用之
　　滑石　气寒　味甘　无毒　洁性沈重能泄上气令下行故曰滑则利窍治前阴窍澁不利利窍不比与渗淡诸药同　海入足太阳经滑能利窍以通水道为至燥之剂猪苓汤用滑石阿胶同为滑剂以利水道葱豉生姜同煎去滓澄清以解利淡味渗泄为阳故解表利小便也若小便自利者不宜用　珍滑石利窍不独小便也上能利毛腠之窍下能利精溺之窍盖甘淡之味先入于胃渗走经络游溢津气上输于肺下通膀胱肺主皮毛为水之上源膀胱司津液气化则能出故滑石上能发表下利水道为荡热燥湿之剂发表是荡上中之热利水道是荡中下之热发表是燥上中之湿利水道是燥中下之湿热散则三焦寜而表里和湿去则阑门通而阴阳利刘河间之用益元散通治表里上下诸症盖是此意但未发出耳　白者佳捣水飞用
　　芍药　气微寒味酸而苦　气薄味厚阴也降也　阴中之阳有小毒　入手足太阴经　垣补中焦之药得炙甘草为佐治腹中痛夏月腹痛少加黄芩如恶寒腹痛加肉桂一钱白芍药三钱炙甘草一钱半此仲景神方也如冬月大寒腹痛加桂二钱半水二盏煎一半去皮用　脾经之药收阴气能除腹痛酸以收之扶阳而收阴气泄阳气扶阴与生姜同用温经散湿通塞利腹中痛胃气不通肺燥气热酸收甘缓下利必用之药　白补赤散泻肝补脾胃酒浸行经止中部腹痛　东垣云但澁者为上或问古今方论中多以澁为收今本经有利小便一句者何也曰芍药能停诸湿而益津液使小便自行本非通行之药所当知之又问有缓中一句何谓缓中曰损其肝者缓其中又问当用何药次治之曰当用四物汤以其内有芍药故也赤者利小便下气白者止痛散气血入手足太阴经大抵酸澁者为上为收敛停湿之剂故主手足太阴经收降之体故又能至血海而入于九地之下后至厥阴经也后人用赤泻白补者以其色在西方故补色在南方故泄也　难经云损其肝者缓其中即调血也　本草云能利小便非能利之也以其肾主大小二便既用此以益阴滋湿故小便得通也　腹中虚痛脾经也非芍药不除补津液停湿之剂　修治剉片内热者生用中寒者酒炒用
　　五味子　气温　味酸　无毒　味厚气轻阴中微阳入手太阴经血分足少阴经气分　垣收肺气补
　　气不足升也酸以收逆气肺寒气逆则宜此与干姜同治之又五味子收肺气乃火热必用之药故治嗽以之为君但有外邪者不可骤用恐闭其邪气必先发散而后用之乃良有痰者以半夏为佐喘者以阿胶为佐但分两少不同耳　海五味皮甘肉酸核中辛苦都有咸味故名五味子仲景八味丸用此为肾气丸述类象形也　孙真人云五月常服五味子以补五藏气遇溽暑之时困乏无力无气以动与人参黄茋麦门冬少加黄蘗煎汤服使人精神顿加两足筋力涌出　又云六月常服五味子以益肺金之气在上则滋源在下则补肾故入手太阴足少阴也生敲碎用
　　麦门冬　气寒　味甘微苦　阳中微阴降也无毒入手太阴经气分　垣治肺中伏火脉气欲絶加五味子人参三味为生脉之剂补肺中元气不足　按凉而能补补而不泥无逾于麦门冬者伤寒劳复与夫温热病及杂病阴不济阳而烦热燥渴者用之以生津液濡枯而退热最有竒功又与地黄阿胶麻仁同为润经益血复脉通心之剂与五味子枸杞子同为生脉之剂　去心不宜用汤浸
　　天门冬　气寒　味微苦　气薄味厚阴也　阳中之阴无毒　入手太阴足少阴经气分之药　垣保肺气治血热侵肺上喘气促加人参黄茋为主用之神効　苦以泄滞血甘以助元气及治血妄行此天门冬之功也　荣衞枯涸湿剂所以润之二门冬人参北五味子枸杞子同为生脉之剂此上焦独取寸口之意　去心铡细用
　　枳实　气微寒　味苦辛　无毒　洁气厚味薄浮而升微降阴中阳也　垣沈也阴也　除寒热破结实消痰癖治心下痞逆气脇痛　海枳殻主高枳实主下高者主气下者主血故殻主胸鬲皮毛之病实主心腹脾胃之病大同小异朱肱活人书言治痞宜先用桔梗枳殻汤非用此治心下痞也果知误下气将陷而成痞故先用此使不致于痞也若已成痞而用此则失之晚矣不惟不能消痞反损胸中之气先之一字有谓也　珍枳实枳殻气味功用俱同上世亦无分别魏晋以来始分实殻之用洁古东垣又分治高治下之説大抵其功皆能利气气下则痰喘止气行则痞胀消气痛则刺痛止气利则后重除故以枳实利胸膈枳殻利肠胃然仲景治胸痹痞满以枳实为要药诸方治下血痔利大便闭塞里急后重又以枳殻为通用则枳实不独治下而枳殻不独治高也盖自飞门至魄门皆肺主之三焦相通一气而已则二物分之可也不分亦无伤　防炒去瓤捣罗过用
　　旋覆花　气温　味咸甘　有小毒　主结气脇下满除水去五藏寒热间消胸上痰结唾如胶漆消坚软痞治噫气通血脉　张仲景治伤寒汗下后心下痞坚噫气不除有七物旋覆代赭汤杂治妇人有三物旋覆汤胡洽居士治痰饮在两脇胀满有旋覆花丸用之尤多　成鞕则气坚旋覆之咸以软痞坚也
　　贝母　气平　味苦辛　无毒　主伤寒烦热淋沥邪气风痉疗腹中结实心下满洒淅恶风寒目项直咳嗽上气止烦渴安五藏利骨髓　海贝母乃肺经气分药也仲景治寒实结胸外无热证者三物小陷胸汤主之白散亦可以其内有贝母也成无已云辛散而苦泄桔梗贝母之苦辛用以下气　内口鼻中有米许大者心一颗宜去之捣细用
　　乌梅　气温平　味酸濇　无毒　海乌梅脾肺二经血分药也能收肺气治燥嗽肺欲收急食酸以收之珍乌梅白梅所主诸病皆取其酸收之义惟仲景
　　治蚘厥乌梅丸及虫防中用者取虫得酸即止之义稍有不同耳　梅花开于冬而实熟于夏得木之全气故其味最酸所谓曲直作酸也肝为乙木胆为甲木人之舌下有四窍两窍通胆液故食梅则津生者类相感应也故素问云味过于酸肝气以津又云酸走筋筋病无多食酸不然物之味酸者多矣何独梅能生津耶　修治去核微炒用　忌猪肉
　　赤小豆　气平　味甘酸辛　阴中之阳　无毒　陶小豆逐津液利小便久服令人肌肤枯燥　海治水者惟知治水而不知补胃则失之壅滞赤小豆消水通气而健脾胃乃其药也　珍赤小豆小而色赤心之谷也其性下行通乎小肠能入阴分治有形之病故行津液利小便消胀除肿止吐而治下利肠澼解酒病除寒热痈肿排脓散血而通乳汁下胞衣产难皆病之有形者久服则降令太过津血渗泄所以令人质瘦身重也
　　苦酒【醋】　气温　味酸　无毒　张仲景治黄汗有黄茋芍药桂枝苦酒汤治黄疸有麻黄醇酒汤用苦酒清酒方见金匮要略盖取其酸收之义而又有散瘀解毒之功
　　寒沈藏【味之厚者阴中之阴味厚则泄酸苦咸气寒是也】
　　黄连　气寒　味苦　无毒　气味俱厚可升可降阴中阳也入手少阴经其用有六泻心藏火一也去中焦湿热二也诸疮必用三也去风湿四也赤眼暴发五也止中部见血六也张仲景治九种心下痞五等泻心汤皆用之　海入手少阴苦燥故入心火就燥也然泻心其实泻脾也为子能令母实实则泻其子治血防风为上使黄连为中使地榆为下使　去须铡细用
　　黄芩　气寒　味苦　无毒　可升可降阴也　阴中微阳入手太阴血分　洁气凉味苦甘气厚味薄浮而升阳中阴也入手少阳阳明经酒炒则上行　垣黄芩之中枯而飘者泻肺火利气消痰除风热消肌表之热细实而坚者泻大肠火养阴退阳补膀胱寒水滋其化源高下之分与枳实枳殻同例　洁黄芩之用有九泻肺热一也上焦皮肤风热风湿二也去诸热三也利胸中气四也消痰膈五也除脾经诸湿六也夏月须用七也妇人产后养阴退阳八也安胎九也酒炒上行主上部积血非此不能除下利脓血腹痛后重身热久不能止者与芍药甘草同用之凡诸疮痛不可忍者宜芩连苦寒之药详上下分身稍及引经药用之　颂张仲景治伤寒心下痞满泻心汤凡四方皆用黄芩以其主诸热利小肠故也又太阳病下之利不止喘而汗出者有葛根黄芩黄连汤乃主妊娠安胎散亦多用之　珍洁古老人言黄芩泻肺火治脾湿东垣言片芩治肺火条芩治大肠火丹溪言黄芩治上中二焦火而仲景治少阳证小柴胡汤太阳少阳合病下利黄芩汤少阳证下后心下满而不痛泻心汤并用之成无已言黄芩苦而入心泄痞热是黄芩能入手少阴阳明手足太阴少阳六经矣盖黄芩气寒味苦色黄带绿苦入心寒胜热泻心火治脾之湿热一则金不受刑一则胃火不流入肺即所以救肺也肺虚不宜者苦寒伤脾胃损其母也少阳之证寒热胸脇痞满黙黙不欲饮食心烦呕或渴或否或小便不利虽曰病在半表半里而胸脇痞满实兼心肺上焦之邪心烦喜呕黙黙不欲饮食又兼脾胃中焦之证故用黄芩以治手足少阳相火黄芩亦少阳本经药也成无已注伤寒论但云柴胡黄芩之苦以发传邪之热芍药黄芩之苦以坚敛肠胃之气殊昧其治火之妙杨士瀛直指方云柴胡退热不及黄芩盖亦不知柴胡之退热乃苦以发之散火之标也黄芩之退热乃寒能胜热折火之本也仲景又云少阳病腹中痛者去黄芩加芍药心下悸小便不利者去黄芩加茯苓似与别录治少腹绞痛利小肠之文不合成氏言黄芩寒中苦能坚肾故去之盖亦不然至此当以意逆之辨以脉证可也若因饮寒受寒腹中痛及饮水心下悸小便不利而脉不数者是里无热证则黄芩不可用也若热厥腹痛肺热而小便不利者黄芩其可不用乎故善观书者先求其理毋徒泥其文　去皮并黑腐铡细竹筛齐用
　　黄蘗　气寒　味苦　无毒　气味俱厚沈而降阴也苦厚微辛阴中之阳入足少阴经为足太阳引经
　　药　垣治肾水膀胱不足诸痿厥脚膝无力于黄芪汤中少加用之使两膝中气力涌出痿即去矣蜜炒此一味为细末治口疮如神瘫痪必用之药　泻膀胱之热利下窍　泻膀胱经火补本经及肾不足苦寒安蚘疗下焦虚坚肾经曰苦以坚之　足少阴剂肾苦燥故肾停湿也栀子黄芩入肺黄连入心黄蘗入肾燥湿所归各从其类也活人书解毒汤上下内外通治之　去皮铡碎生用则降实火熟用酒制则治上盐制则治下蜜制则治中而不伤胃
　　栀子　气寒　味苦　无毒　洁气薄味厚轻清上行气浮而味降阳中阴也　垣沈也阴也入手太阴肺经血分　海本草不言栀子能吐仲景用为吐药栀子本非吐药为邪气在上拒而不纳食令上吐则邪因以出所谓其高者因而越之也或用为利小便药实非利小便乃清肺也肺清则化行而膀胱津液之府得此气化而出也本草言治大小肠热乃辛与庚合又与丙合又能泄戊先入中州故也仲景治烦燥用栀子防汤烦者气也燥者血也气主肺燥主血故用栀子以治肺烦香豉以治肾躁　仲景以栀子色赤味苦入心而治烦香豉色黑味咸入肾而治躁防仲景治伤寒发汗吐下后虚烦不得眠若剧者必反覆颠倒心中懊憹栀子豉汤治之因其虚故不用大黄有寒毒故也栀子虽寒而无毒治胃中热气既亡血亡津液府藏无润养内生虚热非此物不可去也又治心经留热小便赤澁用去皮栀子火煨大黄连翘炙甘草等分末之水煎三钱服无不利也　凡使须要如雀脑并须长有九路赤色者为上去心胸中热用仁去肌表热用皮治上焦中焦连殻用下焦去殻治血病炒黑用
　　石膏　气寒　味甘辛　无毒　入手太阴经少阳经足阳明经　洁石膏性寒味辛而淡气味俱薄体重而沈降也阴也乃阳明经大寒之药善治本经头痛牙痛止消渴中暑潮热然能寒胃令人不食非腹有极热者不宜轻用又阳明经中热发热恶寒燥热日晡潮热肌肉壮热小便浊赤大渴引饮自汗苦头痛之药仲景用白虎汤是也若无以上诸证勿服之多有血虚发热象白虎证及脾胃虚劳形体病证初得之时与此证同医者不识而误用之不可胜救也垣石膏足阳明药也故仲景治伤寒阳明证身热目痛鼻干不得卧身以前胃之经也胸前肺之室也邪在阳明肺受火制故用辛寒以清肺气所以有白虎之名又治三焦皮肤大热入手少阳也凡病脉数不退者宜用之胃弱者不可用　按温热病烦热而渴脉洪大而数且长者非用石膏不能取效冬月有此脉证亦宜用之仲景制白虎汤为正伤寒设也东垣处暑以后勿用之説不可拘泥　此即市所谓寒水石者也亦谓之鞕石膏细理白泽者良碎之如粟米大先煮数十沸及入余药以其气味难出故也
　　知母　气寒　味苦　气味俱厚沈而降阴也　阴中微阳肾经本药入足阳明手太阴经气分　垣其用有四泻无根之肾火疗有汗之骨蒸止虚劳之热滋化原之阴仲景用此入白虎汤治不得眠者烦躁也烦出于肺躁出于肾君以石膏佐之知母之苦寒以清肾之源缓以甘草粳米使不速下也又凡病小便闭塞而渴者热在上焦气分肺中伏热不能生水膀胱絶其化源宜用气薄味薄淡渗之药以泻肺火清肺金而滋水之化源若热在下焦血分而不渴者乃真水不足膀胱干涸乃无阴则阳无以化法当用黄蘗知母大苦寒之药以补肾与膀胱使阴气行而阳自化小便自通　凡用拣肥润里白者去毛切引经上行则用酒浸焙干下行则用盐水润焙　忌鐡
　　秦皮　气寒　味苦　无毒　沈也降也　海主热利下重下焦虚经云以苦坚之故用白头翁黄蘗秦皮苦之剂也治风寒湿痹目中青翳白膜男子少精妇人带下小儿惊癎宜作汤洗目俗呼为白桪木取皮渍水浸出青蓝色与紫草同用以增光晕尤佳大防为之使恶吴茱萸　珍梣皮色青气寒味苦性濇乃是厥阴肝少肠胆经药也故治目病惊癎取其平木也治下利崩带取其収濇也又能治男子少精益精有子皆取其濇而补也故老子云天道贵濇此药乃服食及惊癎崩利所宜而人止知其治目一节几于废弃良为可惋
　　白头翁　气寒　味苦辛　无毒　气厚味薄可升可降阴中阳也主温疟狂易寒热症瘕积聚逐血止痛张仲景治热利下重用白头翁汤主之盖肾欲坚
　　急食苦以坚之利则下焦虚故以纯苦之剂坚之男子阴疝偏坠小儿头秃羶腥鼻衂无此不效毒痢有此获功　吴热毒下利紫血鲜血者宜之
　　大黄　气寒　味苦　无毒　气味俱厚沈而降阴也用之须酒浸煨熟者寒因热用酒浸入太阳经酒洗入阳明经余经不用酒　垣大黄苦峻下走用之于下必生用若邪气在上非酒不至必用酒浸引上至高之分驱热而下如物在高巅必射以取之也若用生者则遗至高之邪热是以愈后或目赤或喉痹或头肿或膈上热疾生也　冦仲景治心气不足吐血衂血泻心汤用大黄黄芩黄连或曰心气旣不足而不用补心汤更用泻心何也答曰若心气独不足则当不吐防也此乃邪热因不足而客之故令吐防以苦泄其热以苦补其心盖一举而两得之有是证者用之无不効惟在量其虚实而已　丹大黄苦寒善泄仲景用之泻心汤者正因少阴经不足本经之阳亢甚无辅以致阴血妄行飞越故用大黄泻去亢甚之火使之和平则血归经而自安夫心之阴气不足已非一日矣肺与肝俱各受火而病作故黄芩救肺黄连救肝肺者阴之主肝者心之母血之舍也肝肺之火旣退则阴血复其旧矣防氏不明説而云邪热客之何以开悟后人也　珍大黄乃足太阴手足阳明手足厥阴五经血分之药凡病在五经血分者宜用之若在气分用是谓诛伐无过矣泻心汤治心气不足吐血衂血者乃真心之气不足而手厥阴心包络足厥阴肝用太阴脾足阳明胃之邪火有余也虽曰泻心实防四经血中之伏火也又仲景治心下痞满按之软者用大黄黄连泻心汤主之此亦泻脾胃之湿热非泻心也病发于阴而反下之则作痞满乃寒伤荣血邪气乗虚结于上焦胃之上脘在于心故曰泻心实泻脾也素问云太阴所至为痞满又云浊气在上则生防胀是矣病发于阳而反下之则成结胸乃热邪陷入血分亦在上脘分野仲景大陷胸汤凡皆用大黄亦泻脾胃血分之邪而降其浊气也若结胸在气分则只用小陷胸汤痞满在气分则用半夏泻心汤矣成氏注伤寒论亦不知分别此义　颂本草称大黄推陈致新其效最神故古方下积滞多用之张仲景治伤寒用处尤多古人用毒药攻病必随人之虚实寒热而处治非一切轻用也梁武帝因发热欲服大黄姚僧坦曰大黄乃是快药至尊年高不可轻用帝弗从几至委顿梁元帝常有心腹疾诸医咸谓宜用平药可渐宣通僧坦曰脉洪而实此有宿妨非用大黄无瘥理帝从之遂愈以此言之今医用一毒药而攻众病其偶中便谓此方神竒其差误则不言用药之失可不戒哉　去皮铡碎竹筛齐用
　　芒硝　气大寒　味咸苦辛　有小毒　成内经云咸味下泄为阴又云咸以耎之热淫于内治以咸寒气坚者以咸耎之热盛者以寒消之故张仲景大陷胸汤大承气汤调胃承气汤皆用芒硝以耎坚去实热结不至坚者不可用也　海本草云朴硝味辛是辛以润肾燥也今人不用辛字只用咸字咸能耎坚也其义皆是本草言芒硝利小便而堕胎然伤寒妊娠可下者用此兼大黄引之直入大腹润燥耎坚泻热而母子俱安经云有故无殒亦无殒也此之谓欤以在下言之则便溺俱阴以前后言之则前气后血以肾言之总主大小便难溺濇秘结俱为水少火盛经云热淫于内治以咸寒佐之以苦故用芒硝大黄相须为使也　洁芒硝气薄味厚沈而降阴也其用有三去实热一也涤肠中宿垢二也破坚积热块三也珍朴硝是初得一煎而成者故力紧急而不和止
　　可施于麤犷之人乃傅涂之剂而已芒硝是朴硝淋过炼成故其性和缓仲景治伤寒多用之以此故也硝禀太阴之精水之子也气寒味咸走血而润下荡涤三焦肠胃实热阳强之病乃折治火邪药也　生用
  </div>
  <div class="pagination">
   <a href="证治准绳_page148.html">
    上一页
   </a>
   <span>
    ...
   </span>
   <a href="证治准绳_page144.html">
    144
   </a>
   <a href="证治准绳_page145.html">
    145
   </a>
   <a href="证治准绳_page146.html">
    146
   </a>
   <a href="证治准绳_page147.html">
    147
   </a>
   <a href="证治准绳_page148.html">
    148
   </a>
   <span class="current-page">
    149
   </span>
   <a href="证治准绳_page150.html">
    150
   </a>
   <a href="证治准绳_page151.html">
    151
   </a>
   <a href="证治准绳_page152.html">
    152
   </a>
   <a href="证治准绳_page153.html">
    153
   </a>
   <a href="证治准绳_page154.html">
    154
   </a>
   <span>
    ...
   </span>
   <a href="证治准绳_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
