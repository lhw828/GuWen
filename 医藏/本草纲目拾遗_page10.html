<!DOCTYPE html>
<html>
<head>
    <meta charset="UTF-8">
    <title>本草纲目拾遗 - 第 10 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目拾遗 - 第 10 页/共 93 页</h1>
    <div class="content">　　治膈症：补命门火衰，余功同倭黄。

　　按：西儒高一志空际格致云：硫黄有人造者，有天生者。天生者外如灰色，内如黄泥而淡，其体浓肥，其味苦咸，其气臭毒，其性造热，故近火则易为养也。

　　卷二　石部

　　倭硫黄

　　出东洋琉球日本吕宋等国，以日本者佳。其色白似蜜，气不臭烈，光润而嫩，高濂四时修合方云：舶上硫黄，倭夷海船上作灰涂缝者佳。人不多见，俱以市硫有油者用，舶硫色如蜜者，黄中有金红处。如七月石榴皮，打开俨若水晶有光，全非松脆性如石硬者真。按：硫出内地者，取土与油煎熬而成。气腥触鼻，作老黄色，倭产者嫩白，濒湖集解但引庚辛玉册所载石土二种，于倭硫却无考据，仅云倭舶者佳。不知倭硫黄与内地迥别也。其附方内所载本事方之阴证伤寒，博济方之阴阳二毒，瑞竹堂方之酒 赤鼻，宣明方之鼻面紫风，皆用舶上硫黄者，断不可以内地台黄代用，故补着其功于左。 百草镜：白硫黄出琉球国，名倭硫黄。

　　洋舶带来，质坚如石，不臭，光润滑泽，形如滴乳者真。 物理小识：舶硫如蜜，黄中有金红处，击开如水晶有光，今青硫不佳也。盖阳气入地，遇水则死为硫，升云则爆为雷，乃生养万物之源。故以金红者为第一种，但须善制耳，遇硫毒，研釜底煤泡汤饮，以煤为火之宅。硫本阳火，见而服也。 岳鹾使秀峰先生曾语予曰：在京师见倭黄，如梅花式，成饼，色亦不甚白，握手中置耳畔，听之索索作声，如虫鸣云。此种系倭舶来者，特笔于此以候考。

　　性大热，味微酸，有小毒，补下元，助阳道，益命门火衰，于老人尤宜。灭斑杀虫，治疮通暖肚封脐膏：周氏家宝云：夏天贴之，秋后不生痢疾。用韭菜子、蛇床子、大附子各一两，肉桂一两、川椒三两、倭硫黄一两、麝香三分、独蒜一枚、麻油三斤，入粗药浸半月，熬至枯色，去渣，熬至滴水成珠，再加黄丹十二两，再熬俟冷，加细药听用。孕妇忌贴。

　　登仙膏：万氏家抄云：此药存精不漏，固体壮阳，强形健力，凡交不泄，可采十女之精，兼治腰疼。下元虚损，五劳七伤，半身不遂，膀胱疝气，下焦冷气，小肠偏坠，又治二三十年脚腿疼麻，阳事不举，妇人白带血淋，阴痛血崩，皆宜贴之。麻油一斤四两，入甘草二两，熬至六分，下诸药。第一下芝麻四两。第二下甘草二钱。第三下天门冬酒浸去心，麦冬、远志、俱酒浸去心、生地酒洗、熟地酒蒸、牛膝去芦酒浸、蛇床子酒洗、虎骨酥炙、菟丝子酒浸、鹿茸酥炙、肉苁蓉酒洗去甲膜、川续断、紫稍花、木鳖子去壳、杏仁去皮尖、谷精草、官桂去皮，各三钱。文武火熬至枯黑色，去渣，下飞过黄丹半斤。第四下松香八两、槐柳枝不住手搅、滴水不散。第五下倭硫黄、雄黄、龙骨、赤石脂、各为末二钱，再上火熬半时。

　　第六下乳香、没药、木香、母丁香各末五钱，再熬，离火放温。第七下蟾酥、麝香、阳起石各二钱，滴水不散。第八下黄占一两，用瓷罐盛之，以蜡封口。入井中浸三日，去火毒，用红绢摊贴脐上，如行房欲泄，以妇人唾津润去膏药即泄。便有孕。（应昌按：御女之说，适足以找生也，种子之说：亦足以导淫也，贻误多而成功少，观者慎诸。）宝珠膏：行箧检秘：此药能助筋骨，补血长肌固元。未贴此膏之前，先用擦久易丹擦腰眼，三日后再贴此膏。赤石脂、天冬、麦冬、生地、熟地、紫稍花、蛇床子、鹿茸、谷精草、防风、元参、浓朴、虎骨、菟丝子、木香、各一两。母丁香、肉桂、川断、赤芍、黄 、肉苁蓉、白龙骨、杜仲、各一钱五分。附子一个，生用，蓖麻子一百粒、去油，穿山甲一钱五分，地龙去土二钱，木鳖去壳不去油切片，倭硫黄，没药，各一钱，血竭一钱，乳香二钱，松香黄蜡各四钱，麝香少许，用麻油二斤，将药入油浸，三日后入锅内熬至黑色，去渣，用槐柳枝搅，次下黄蜡松香，再下细药油，滴水成珠不散为度。瓷器收之，绢缎布摊贴腰眼，其效如神。

　　擦久易丹：肉苁蓉、良姜、蛇床子、丁香、马兰花、韶脑各一两。木鳖蟾酥少许，为末。

　　炼蜜为丸，如弹子大，每用一丸。擦腰眼千百遍，软绢绸护之，一日不解，三日后，贴前宝珠膏。

　　七宝丹：高濂修合方：治久患泻痢，疗不瘥者，服之即效，老人及脾泄滑，宜服。用附子童便和黄泥炮五钱、当归一两、干姜五钱、吴茱萸、浓朴、姜制花椒各三钱，舶硫黄八钱，七味为末，米醋合成两团，白面和外衣，裹药在内，如烧饼包糖一般，文武火 面熟，去面捣为末，蜜丸桐子大。诸痢，米汤下二十丸，空心日午服，宿食气痛不消，姜盐汤下。

　　神效干丹：演揲儿集：此药坚阳益肾，强筋力，和血脉，种子如神。天雄三钱去皮尖、雄精三钱、鸦片三钱、蟾酥三钱、母丁香大者四粒、人参三钱、樟脑瓦上升净霜三钱、乳香没药去油各五分、倭硫黄三钱，共研细末，用绢罗裹，外麝香二钱，研极细，另包，将白芨不拘多少，以敷用为度，放碗内，用滚水泡开。将白芨装入绢袋内，拧汁去渣，再用苏合油三钱，同白芨汁和药调匀，将麝香末洒上，做成锭放瓷盒内阴干，或将口封固略晒，俟干研擦。

　　翦根丸：经验广集：治胃气，一服除根，冷痛尤效。元胡索、胡椒、五灵脂、白豆蔻各五钱，倭黄，如无用石硫黄，水浸，早晚换水，取出，用瓷器熔数沸，于土地上候冷，再用水泡过洗净，一两，木香切片晒干二钱五分，研细末，拌匀收贮。体壮者服一分，弱者八厘，老人幼童五厘，取温烧酒半小钟调服，入密室，一切食物不可吃，待次日吃稀米汤，至五日后方可吃干饭，永不再发，孕妇忌服。

　　卷二　石部

　　石脑油

　　出陕西延安榆州等处，乃石中流液，土人取之。格物须知云：石脑油真者透金银，惟真琉璃可贮，入水涓滴，烈焰遽发，余力入水，鱼鳖皆死。扑之以灰则灭，常中丞宦游笔记：西陲赤金卫东南一百五十里，有石油泉，油生水面如肥脂，色黑，气臭，土人多取以燃灯，极明。可抵松膏，或云可治疮癣。 笔谈： 延脂，延安石油也。生于水际沙石，与泉水相杂，惘惘而出，土人以雉尾 之入缶中，颇似漆，燃之极明。元和志：石油泉在玉门县东一百八十里，泉中有苔如肥肉，燃之可代烛，此油能于水中发火，如燃此油沃以水，其光愈炽，以灰扑之则灭。按：此即古之石漆也。汉书注：延寿县南有山石，山泉漾漾，如不凝脂，燃之极明，不可食。县人谓之石漆。张华言延寿县南山有沟脂，始黄后黑，谓之石漆。方镇编年录：谓之地脂。时珍以为石脑油。一曰硫黄油。今云南缅甸广之南雄皆有之。 闻见杂志：蜀富顺县火井，先以木火下引而上，用大竹破半去节，火由内行，可引入灶下煎盐，其火色青绿不红，井中油用纸布捻燃，入水沉底不灭，搽疮疖立愈。此亦石脑油之类。 北史：屈茨川在龟兹国西北大山中，水如膏，流出成川，行数里入地，状如 糊，甚臭，服之齿发再生，疠人服之亦愈。此亦石脑地溲之类。 通志略龟溺亦名石脑油，与此别。

　　治白秃堆灰：俗名狗屎，蜡梨疮剃头，以此油涂上，立瘥。又治顽癣风癞恶疥。

　　无名肿毒：救生苦海：缅甸出石油，即石脑油，在石缝流，气臭恶不可闻，色黑，用涂恶毒东西洋考：三佛齐在东南海中，本南蛮别种，后为爪哇所破，更名旧港，产猛火油，树津也。一名泥油，大类樟脑，第能腐人肌肉，燃置水中，光焰愈炽，蛮夷以制火器，其烽更烈，鱼鳖过者，无不 烁。敏按：此即石油，观其一名泥油，可知非树脂也。洋考误以为树津，故取附石脑油下。

　　卷二　石部

　　神火

　　救生苦海：有取神火法；用劈砂一斤，带水研细，以滚水冲之，面上有浮起细沫一层，用荆川纸拖水面，其沫即粘着纸上，将纸晒干扫下，即神火也。其砂澄清去水，再研再冲，见有浮起沫，依前法拖晒，如此六七次，直至无浮沫方止，每砂一斤，约可取神火八九分，用乌金纸包收贮。

　　性能拔毒收口，凡痈疽毒疮难收口者，以神火少许，鹅翎蘸扫膏药上贴，毒水易干，疮口易敛，为外科圣药。

　　卷二　石部

　　天龙骨

　　乃千年塔顶锻石也。濒湖锻石条下，附古墓中锻石，名地龙骨， 舡油锻石，名水龙骨，而独遗此，特补之。盛再华云：塔上锻石，受天阳风露之气，变悍烈之性而成温和，故能定痛生肌，止血去湿，为金刃要药，内服亦良。

　　外治止血生肌，涂恶疮肿毒，寒湿 疮。内治心腹痛，乌痧胀。妇人血崩漏带。男子久痢便血。及一切打扑损伤，恶血凝聚，腹痛欲死者，俱可服。

　　白虎丸：治一切青筋腹痛。万氏家抄：天龙骨不拘多少，去泥土，水飞过，凡似桐子大，每服五十丸，看轻重加减，烧酒下。初觉头痛恶心腹胀，即进一服，当时血散，若过三五日，青筋已老者，多服取效。

　　卷二　石部

　　玉田沙

　　本经逢原云：夏月发麻疹用之良。亦河沙中之一种也（纲目失载）。

　　卷二　石部

　　瑶池沙

　　朱排山柑园杂识：喇吗尝进瑶池水，水香如莲，色白而重，以玻璃器贮之，数百年不涸不变，人饮之能疗百病，康熙五十三年遣理藩院员外盛柱取之，自京出西宁口，望西北行。凡七千里，至星宿海，即世所称火敦脑儿也。更西北行三千里，达昆仑山，山形如桃，皆积雪，人不能上，测影高三百余丈，山前名孔雀门，后名马门，左名狮门，右名象门，山四隅各有一山，皆低于昆仑，孔雀门内有池，名麻蓬达 。华言天河也，四山之水，合流于天河，河水伏流至星宿海，复流出入中国。去昆仑西北四五里即瑶池。池匝百八十里，岸傍皆雪，水中有五色细砂，滑腻可食，取水一瓶，并图山川风土而归，往返凡二年零六月。

　　稀痘取沙，与小儿常食之，即永不出痘。

　　卷二　石部

　　木心石

　　樟岩附

　　生古木中，圆如雀卵，中色正白，着木处灿如黄金，书影丛说有孝子某，母尝患心痛，日久不瘳，孝子日祷于神求治，一夕梦神曰：尔母疾必得木心石乃愈。醒而遍访名医，皆不知此药，一日入山，忽有二匠解木，下锯有声，孝子乃悟，急止告以故，视锯下有石，持归磨酒与母服，痼疾顿除。

　　治心痛。

　　按造化之用，无风不能生物，无火不能结物，故万物之动者皆生于风。万物之静者皆凝于火。观于火死而质不朽可知，木性疏达，得风以生之，是以自萌而芽而苞，苞圻而花而实，皆得风以散之。故春荣秋落，如有知也。其实与脂质之静者，均属于火。火为木子，所以树老则自焚。火郁必泄也，木心有石，乃风不能散，火郁于内，又不得泄，致其脂液凝聚，至精者久则变为石。余者皆朽，如松脂成琥珀，柏脂成玛瑙，所谓物物有一太极也。心为人身之太极，主中宫而至灵，以至变之物治之，则协议而化，故能愈此疾，论事虽变，而论理则常也。

　　卷二　石部

　　樟岩

　　沈氏秘检：樟树内有石，名樟岩。

　　治心痛。能通五经。 研煎酒服。

　　卷二　石部

　　仙人骨

　　与地志：云南镇南州山中出碎石，如朴硝。土人掘取作粉货之。相传仙人曾化于此，因名焉。南诏备考：镇南州城东二十里山中，世传仙人张明亨遗蜕瘗此。

　　治一切疮神效。取粉敷。

　　杜昌丁藏行纪程：楚雄府七十里至吕合，有吕祖庙，去村数里山脚，出仙人骨，如水晶，能疗疮疖。相传仙人为吕祖所度，又三五十里为镇南州。

</div>
    <div class="pagination">
<a href="本草纲目拾遗_page9.html">上一页</a><span>...</span><a href="本草纲目拾遗_page5.html">5</a><a href="本草纲目拾遗_page6.html">6</a><a href="本草纲目拾遗_page7.html">7</a><a href="本草纲目拾遗_page8.html">8</a><a href="本草纲目拾遗_page9.html">9</a><span class="current-page">10</span><a href="本草纲目拾遗_page11.html">11</a><a href="本草纲目拾遗_page12.html">12</a><a href="本草纲目拾遗_page13.html">13</a><a href="本草纲目拾遗_page14.html">14</a><a href="本草纲目拾遗_page15.html">15</a><span>...</span><a href="本草纲目拾遗_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
