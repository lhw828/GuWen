<!DOCTYPE html>
<html>
<head>
    <meta charset="UTF-8">
    <title>小儿卫生总微论方 - 第 9 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿卫生总微论方 - 第 9 页/共 126 页</h1>
    <div class="content">　　卷二

　　慎护论

　　凡乳母慎护养儿。乳哺欲其有节。襁褓欲其有宜。达其饥饱。察其强弱。适其 薄。循其寒燠。盖自有道。不可不知也。

　　凡儿自初生至盈月。宜常常时取猪乳汁滴儿口中。令咽。最为佳妙。又以珍珠末一大豆许。用蜜一蚬壳和之。分三次或四次。每十日内外与一次。涂儿口中。安心神。镇魂魄。

　　凡儿生肌肉未成。不可与暖浓新绵之衣。当与故絮帛薄衣。若与新绵浓暖，则蒸燠生热。筋骨缓弱。故圣济经云。

　　襁褓者衣欲旧帛。绵欲故絮。非乃恶于新燠。亦资父母之余气。以致养焉。

　　凡乳母。若遇天和无风之时。当抱儿在日中嬉戏。使数见风日。则血凝气刚。肌肉硬密。堪耐风寒。若藏帏帐之内。

　　重衣温暖。譬如阴地草木。不见风日。则脆软不任。易为伤损。故圣济经言。重衣温浓。帏帐周密。宜与减损。甚则伤皮肤。害血脉。是生多疾也。

　　凡儿常令薄衣，虽冬月。但令着两夹衣。及衲衣之类，若极寒。即渐加旧絮衣。人家多务爱惜。乃以新绵浓衣。温养过宜。适以为害。薄衣之法。当从秋习之，若至来春稍暖。须渐减其衣。不可便行卒减，恐令儿伤中风寒。

　　凡儿于冬月。须着帽项之衣。夏月须着背褡。及于当脊。更衬缀一重。以防风寒所干。谓诸脏之俞。皆在于背故也。

　　又常令乳母。每日三时。摸儿项后筋两辕之间。名曰风池。若热。即须熨之。令微汗则愈。谚云。戒养小儿。慎护风池者是也。

　　凡儿于春时。不可覆头裹足。致阳气不得出泄。则发热矣。

　　凡儿常当看觑消息。无令身体有汗。若汗出则致腠理虚。而以受风寒。昼夜寤寐。皆当慎之。须审天气冷暖。衣服浓薄。

　　凡儿于暑月。时常令在凉处。勿禁水浆。但少少与之。唯是不宜多与。

　　凡儿不可抱于檐下洗浴。又不可当风解脱。恐为寒干。又啼哭未断。不可与乳。冒冷冲寒。不可哺饲。恐为食伤。

　　又不可近神佛之前。驴马之畔。又不可令儿见怪异之物。及各门异户不相识之人。恐为客忤。

　　凡儿生三日之外。当与少哺。姚和众云。以粟米煮粥。饮研如乳汁。每日与半蚬壳许。以助谷神。导达肠胃。孙真人云。以粳米饮。七日外与三大豆许。慎不可杂与药吃。巢氏云。儿生满三十日后。当哺少物。如二枣核许。至五十日。

　　如樱桃许。至百日。如大枣许。若乳少。当以意增之。不可多与。恐不能胜。别生病矣。若乳多。不消哺食者。亦须少少与之。以壮肠胃。儿大。稍稍增之。当有常剂。圣济经亦云。儿生三日用饮。过三日用哺。哺之以赖壳气也。哺之多少。量日为则。如是则五脏得养。而胃气壮矣。今之养小儿者。多务爱惜过当。往往至二三岁。尚未与食。致脾胃虚弱。

　　体力怯软。平生多病。若在半年之后。宜煮陈米稀粥与之。十月以后。渐与稠粥烂饭。以助中气。则自然易养少病。惟忌生冷油腻荤茹甜物。

　　凡小儿乳哺。既有常剂。若忽尔却乳哺少者。此是腹中少有不和也。盒饭与微微下之。若都不肯食。但饮少乳者。

　　此伤重。要下之。不可不下也。若不与下。则生寒热。或为吐痢。及为癖积。脉大者发痫。皆不早治之由也。孙真人亦曰。小儿寒热。亦当下之。乃瘥。又小儿乳哺。不能无痰癖也。常当节适之。若稍不进乳食。便以微药克化。紫圆最妙。

　　（方在后）不得行 药转痢。又不得为无事而迁延。致病大即难治尔。小儿微患。便与微下。则损不甚而易愈矣。若于春夏之时有疾。（千金云。立夏后）切不可妄行吐下。及微疾亦不可乱行针灸。盖针灸伤经络。吐下损腑脏故也。若误行转泻。则使下焦虚而上焦热。变成大病也。故巢氏有言。小儿春夏。自非甚病。决定不可吐下者是也。

　　卷二

　　食忌论

　　凡小儿有不可食之物。不可不知。今具于后。

　　小儿不可多食栗子。令儿气弱行迟。热食则气壅。

　　小儿不可食蕨菜。令儿立则无力。久不能行。小儿不可食芡。令儿不能行。

　　小儿不可食黍米鸡肉胡瓜。令儿腹中生虫。经验方云。小儿未断乳。食鸡肉。令小儿腹中生蛔虫。

　　小儿不可食越瓜。令儿发痼疾。

　　小儿不可食麦。令儿发落。（麦是荞麦也）

　　小儿不可食凫茨。令儿脐下痛。

　　小儿不可食鲟鱼。令儿生症癖。

　　小儿不可食炒豆猪肉。令生气壅致死。

　　卷二

　　大小论

　　经言六岁以上者为小儿。十八以上者为少年。据此之言。则十八以下者。皆为小儿也。此乃古之所论尔。以今时校之。则时世相异。理或未当。且礼云。男子三十曰壮有室。又曰。男子三十而娶。是古之男子。皆三十以上方娶。故十八以下。得为小儿之称。今之时则不然。男不过十五而娶。至十八已有生一二子者。岂得为小儿也。以今时言之。当以十四以下为小儿治。其十五以上者。天癸已行。婚冠既就。则为大人治耳。

　　卷二

　　诸般色泽纹证论

　　经云。小儿六岁已还者。经所不载。有病难治。无承据之事也。详之。此谓婴儿未能言者。有病则无由问其所苦。故无承据也。若能言者。必能问之。小儿岂有六岁尚不能言者哉。其不能言者。唯一二岁儿也。故先贤言婴儿未能言者。最为幼小。有病则肌肤未全。寸关不辨。变蒸交互。气血细微。若凭诊切。实难明晓。惟在观其形色。参其证候。乃知病之所在者矣。其观视之法。须要安神定志。勿令情意惑乱。不得于儿哭断之时。睡起之际。则色不正矣。须于辰时之后。巳时之前。夏即未热。冬即未温。外色不杂。内气闲雅。乃可向明而观察之也。圣济经曰。通识之士。必察刚柔勇怯。视其盛衰虚实。适以寒温。平以阴阳。病之轻重缓急。随证以治之。不必蔽于难治也。诸所论繁紊。难以执据。今采其当者。

　　叙而次之。

　　卷二　诸般色泽纹证论

　　诸色泽候

　　面上五脏部分色

　　 左颊主肝。右颊主肺。额上主心。鼻上主脾。（一云唇口）颐上主肾。色青为风。色赤为热。色黄为食。色白为气。色黑为寒也。

　　面上五脏四时色

　　 经言五脏之色。皆外荣于面。故死生疾病系焉。肝主春。其色青。心主夏。其色赤。脾主长夏。其色黄。肺主秋。其色白。肾主冬。其色黑。是谓五脏之色。随四时各荣于面也。其色不深不浅。应常光润者。为平和也。若色重深者。其脏实。浅淡者。其脏虚。

　　面上五脏生死色

　　 经曰。滋荣者。其色生。青如翠羽。赤如鸡冠。黄如蟹腹。白如豕膏。黑如乌羽。枯夭者。其色死。青如草兹。赤如 血。黄如枳实。白如枯骨。黑如炱煤。

　　面上五脏部分相乘色

　　 肝色青者本色也。赤者心乘肝也。黄者脾乘肝也。白者肺乘肝也。黑者肾乘肝也。

</div>
    <div class="pagination">
<a href="小儿卫生总微论方_page8.html">上一页</a><span>...</span><a href="小儿卫生总微论方_page4.html">4</a><a href="小儿卫生总微论方_page5.html">5</a><a href="小儿卫生总微论方_page6.html">6</a><a href="小儿卫生总微论方_page7.html">7</a><a href="小儿卫生总微论方_page8.html">8</a><span class="current-page">9</span><a href="小儿卫生总微论方_page10.html">10</a><a href="小儿卫生总微论方_page11.html">11</a><a href="小儿卫生总微论方_page12.html">12</a><a href="小儿卫生总微论方_page13.html">13</a><a href="小儿卫生总微论方_page14.html">14</a><span>...</span><a href="小儿卫生总微论方_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
