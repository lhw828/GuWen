<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 37 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 37 页/共 54 页</h1>
    <div class="content">　　【注】咽中如有炙脔，谓咽中有痰涎，如同炙肉，咯之不出，咽之不下者，即今之梅核气病也。此病得于七情郁气，凝涎而生。故用半夏、浓朴、生姜，辛以散结，苦以降逆，茯苓佐半夏，以利饮行涎，紫苏芳香，以宣通郁气，俾气舒涎去，病自愈矣。此证男子亦有，不独妇人也。

　　【集注】尤怡曰：凝痰结气，阻塞咽嗌之间，《千金》所谓咽中帖帖如有炙肉，吞之不下，吐之不出者是也。

　　半夏浓朴汤方

　　半夏（一升） 浓朴（三两） 茯苓（四两） 生姜（五两） 干苏叶（二两）

　　上五味，以水七升，煮取四升，分温四服，日三夜一服。

　　妇人脏躁，喜悲伤欲哭，象如神灵所作，数欠伸，甘麦大枣汤主之。

　　【按】甘草小麦大枣汤，方义未详，必是讹错。

　　【注】脏，心脏也，心静则神藏。若为七情所伤，则心不得静，而神躁扰不宁也。故喜悲伤欲哭，是神不能主情也。象如神灵所凭，是心不能神明也，即今之失志癫狂病也。

　　数欠伸，喝欠也，喝欠顿闷，肝之病也，母能令子实，故证及也。

　　甘草小麦大枣汤方

　　甘草（三两） 小麦（一升） 大枣（十枚）

　　上三味，以水六升，煮取三升，温分三服，亦补脾气。

　　妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。

　　【注】吐涎沫，形寒饮冷也，不温散而反下之，则寒饮虚结成痞硬也。当先治其吐涎沫，以小青龙汤治外寒内饮，俟涎沫止，以半夏泻心汤，乃治痞也。

　　【集注】尤怡曰：吐涎沫，上焦有寒饮也，不与温散而反下之，则寒内入而成痞。然虽痞而犹吐涎沫，是寒饮未已，不可治痞，当先治饮，而后治痞，亦如伤寒例，表解乃可攻痞也。

　　小青龙汤方

　　（见肺痈中）

　　泻心汤方

　　（见惊悸中）

　　问曰：妇人年五十，所病下利，数十日不止，暮即发热，少腹里急，腹满，手掌烦热，唇口干燥，何也？师曰：此病属带下。何以故？曾经半产，瘀血在少腹不去。何以知之？其证唇口干燥，故知之。当以温经汤主之。

　　【按】所病下利之“利”字，当是“血”字，文义相属，必是传写之讹。

　　【注】妇人年已五十，冲任皆虚，天癸当竭，地道不通矣。今下血数十日不止，宿瘀下也。五心烦热，阴血虚也；唇口干燥，任冲血伤，不上荣也；少腹急满，胞中有寒，瘀不行也。此皆曾经半产崩中，新血难生，瘀血未尽，风寒客于胞中，为带下，为崩中，为经水愆期，为胞寒不孕。均用温经汤主之者，以此方生新去瘀，暖子宫补冲任也。

　　【集注】李 曰：妇人年五十，则已过七七之期，任脉虚，太冲脉衰，天癸竭，地道不通时也。所病下利，据本文带下观之，当是崩淋下血之病。盖血属阴，阴虚故发热，暮亦属阴也。任主胞胎，冲为血海，二脉皆起于胞宫，而出于会阴，正当少腹部分，冲脉侠脐上行，故冲任脉虚，则少腹里急，有干血亦令腹满。《内经》云：任脉为病，女子带下瘕聚是也。手背为阳，掌心为阴，乃手三阴过脉之处，阴虚，故掌中烦热也。阳明脉侠口环唇，与冲脉会于气街，皆属于带脉。《难经》云：血主濡之。以冲脉血阻不行，则阳明津液衰少，不能濡润，故唇口干燥。断以病属带下，以曾经半产，少腹瘀血不去，则津液不布，新血不生，此则唇口干燥之所由生也。

　　温经汤方

　　吴茱萸（三两） 当归 芎 芍药（各二两） 人参 桂枝 牡丹皮 阿胶 生姜（各二两）

　　甘草（二两） 半夏（半升） 麦门冬（去心，一升）

　　上十二味，以水一斗，煮取三升，分温三服。亦主妇人少腹寒，久不受胎，兼取崩中去血，或月水来过多，及至期不来。

　　【集解】李 曰：《内经》云：血气虚者，喜温而恶寒，寒则凝涩不流，温则消而去之。

　　此汤名温经，以瘀血得温即行也。方内皆补养气血之药，未尝以逐瘀为事，而瘀血自去者，此养正邪自消之法也。故妇人崩淋不孕，月事不调者，并主之。

　　带下经水不利，少腹满痛，经一月再见者，土瓜根散主之。

　　【按】“再”字当是“不”字，若是“再”字，一月两来，与上文不利不合，是传写之讹。

　　【注】此亦前条在下未多，经候不匀之证。带下，胞中病也。胞中有宿瘀，从气分或寒化，则为白带；从血分或热化，则为赤带；从气血寒热错杂之化，则为杂色之带也。若兼经水不利，少腹满痛，乃有瘀血故也。其经至期不见，主以土瓜根散者，土瓜能逐瘀血，虫能开血闭，桂枝合芍药舒阳益阴，通和营气，则瘀去血和，经调带止矣。

　　土瓜根散方

　　土瓜根 芍药 桂枝 虫（各三分）

　　上四味，杵为散，酒服方寸匕，日三服。

　　寸口脉弦而大，弦则为减，大则为芤；减则为寒，芤则为虚；寒虚相搏，此名曰革。妇人则半产漏下，旋复花汤主之。

　　【按】此条详在《伤寒论·辨脉法篇》，错简在此。“旋复花汤主之”一句，亦必是错简。

　　半产漏下，则气已下陷，焉有再用旋覆下气之理。

　　旋复花汤方

　　旋复花（三两） 葱（十四茎） 新绛（少许）

　　上三味，以水三各升，煮取一升，顿服之。

　　妇人陷经漏下，黑不解，胶姜汤主之。

　　【注】陷经者，谓经血下陷，即今之漏下崩中病也。黑不解不成文，胶姜汤方亦缺。

　　【集注】李 曰：陷经漏下，谓经脉下陷，而血漏下不止，乃气不摄血也。黑不解者，瘀血不去，则新血不生，荣气腐败也。然气血喜温恶寒，用胶姜汤温养气血，则气盛血充，推陈致新，而经自调矣。

　　【按】此条文义，必有缺误，姑采此注，以见大意。

　　妇人少腹满如敦状，小便微难而不渴，生后者，此为水与血俱结在血室也，大黄甘遂汤主之。

　　【注】敦，大也。少腹，胞之室也。胞为血海，有满大之状，是血蓄也。若小便微难而不渴者，水亦蓄也。此病若在生育之后，则为水与血俱结在血室也。主之大黄甘遂汤，是水血并攻之法也。

　　大黄甘遂汤方

　　大黄（四两） 甘遂（二两） 阿胶（二两）

　　上三味，以水三升，煮取一升，顿服之，其血当下。

</div>
    <div class="pagination">
<a href="订正仲景全书金匮要略注_page36.html">上一页</a><span>...</span><a href="订正仲景全书金匮要略注_page32.html">32</a><a href="订正仲景全书金匮要略注_page33.html">33</a><a href="订正仲景全书金匮要略注_page34.html">34</a><a href="订正仲景全书金匮要略注_page35.html">35</a><a href="订正仲景全书金匮要略注_page36.html">36</a><span class="current-page">37</span><a href="订正仲景全书金匮要略注_page38.html">38</a><a href="订正仲景全书金匮要略注_page39.html">39</a><a href="订正仲景全书金匮要略注_page40.html">40</a><a href="订正仲景全书金匮要略注_page41.html">41</a><a href="订正仲景全书金匮要略注_page42.html">42</a><span>...</span><a href="订正仲景全书金匮要略注_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
