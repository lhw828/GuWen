<!DOCTYPE html>
<html>
<head>
    <meta charset="UTF-8">
    <title>麻科活人全书 - 第 42 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麻科活人全书 - 第 42 页/共 42 页</h1>
    <div class="content">　　经云。痘禀于阴。而成于阳。麻禀于阳。而成于阴。此阴阳互根之妙也。麻乃先天真阳中之胎毒。然必得阴与之交感。而后能生其化。故曰成于阴也。方其初热三日。必周身　微似有汗。而苗乃见。汗者阴之液。发热而　者。阴阳交感。施化之验也。苟非有　之汗。营卫干涩。腠理闭固。其苗何由而得出耶。若已齐苗。务令颗粒红活鲜明。是乃营血附随其气。毓成佳硕。而精华发见于外也。其后以渐回塌。塌后之暴悍余气。亦必由交感而化。阴得之而为　迹。　迹者。阴血之所为也。不欲其速收。恐其余毒复返入内。必有后患。是功成于此。岂非成于阴乎。所谓麻禀阳而成于阴如此。然必内外无邪。方能成功。邪则伤正。有害于麻。法当分经辨证。依法定方。

　　使邪去而正无害。则营卫和顺。阴阳交会。无所往而无不得之矣。凡痘症重在养浆。麻症只要齐苗。苗齐功居八九。其后不过调理而已。形色喜鲜明而嫌暗滞。不妨其多。总要出得透。透则内无留邪。其症常兼咳嗽及咽喉痛。咽痛治法。以甘草、桔梗为主。相症加减。若红肿恶热口渴尿赤。宜加黄芩、生地、牛蒡子。外用蕲艾、蛇床子研末。新烟铜盛燃。吸烟。取出痰涎。咽痛渐愈。若不恶热。舌胎白滑。宜加半夏、南星。外用蕲艾、半夏、南星研末。吸烟取涎。若声音重浊。更加阿胶、玉竹、鸡子白之类。若不红肿。舌胎滑而冷。不渴。恶寒喜热。宜用半夏、南星、附子、肉桂之类。外用油蘸大纸捻照其后颈。或用生附子研末吹之自愈。凡此不过但引其端。而未详其法。非略也。用法不外六经。验证重在本气。毋庸复赘。

　　附案

　　曾医老庚者。年二十有七。夏月出疹。头身微热。苗色淡红。咽喉痛甚。时医误用柴、葛、牛子、甘、桔等药。转加作泄。大泄数次。疹顿沉没。咽喉转闭。口不能言。人事恍忽。晕眩欲绝。时天有在坐。予谓天有曰。此证全是一团阴寒在里。若用疹家通套药。必不可生。天有曰。何以言之。

　　予曰。若内实有火。苗当紫赤。何得淡红。且咽喉虽痛。而不赤肿。又无烦渴恶热等证。明明肾脏虚寒。阴火上攻也。且阳和布令。百体顺昌。麻疹属阳。必纯阳始得出透。见点之时。如萌芽初吐。

　　遇阴惨肃杀之气。摧残所生。靡有孑遗。今值此阴邪横发。埋没真阳。而疹不沉没者。几希矣。于是陡进附子、干姜、半夏、甘草、白朮、茯苓、肉桂、黄　。温补兼行。以驱阴回阳。俾驳劣悉返冲和。乃得功收再造。危乎微乎。

　　从侄经千。年三十出疹。初热时。心中烦躁。腹内疼热。甚为剥床。彼因问三豆汤可服乎。余曰。可急煎服。于是心腹烦热乃解。苗不出现。人事晕眩。咳逆喘促。鼻靥扇动。详察其证。知其为热毒壅塞于肺。肺壅则津液不行。肌窍不开。苗故不见。因用黄芩以清里热。阿胶、麦冬以润肺燥。桔梗开提肺气。紫、葛、蒡、薄清解外热。甘草缓中。杏仁定喘。服二剂。苗虽出透。而色皆紫黑。人事更觉沉重。饮食一点不能下。余悄谓其家曰。麻书有云。淡红者生。紫黑者死。其家骇怖无似。余复安之曰。岂真死症耶。但其症极险耳。此为内热甚而血结也。其证舌干口臭。恶热喜冷。声音响亮。仍用黄芩、麦冬、阿胶。以清内热。而润肺燥。加以丹皮泻血中之热。合红花之活血者。以散血结。蝉蜕、牛蒡解其外毒。黄连、甘草解其内毒。连进三剂。人事渐安。饮食渐可。紫黑渐退。而麻疹起矣。然有阴邪内盛者。苗赤紫黑。法宜驱阴回阳。其证舌润不渴。声低息短。恶寒喜热。与此不同。

　　朱曰　证之阴阳。务宜细辨。阳证喜寒凉。若阴邪内盛。寒凉即死。

　　前月其弟字志千者。年二十一岁。疹出甚艰。信任内戚所荐之医。不知解托。概用寒凉。遏郁苗气。而不能出透。至九日而死。经千谓其弟不自谨慎。起居失节。饮食失调。以致此耳。伤哉。其弟为庸医所杀。不归罪于医。而反躬自责。足征心地　良。皇天岂无默庇。所以自出麻疹。其证虽险。而终无害也。窃谓赏善自应罚恶。杀命之医。宁不速诛之耶。抑何日得蒙上天并显诛其荐医之人。方快吾心焉耳。谚云。贤不荐医。医为贤人所不荐。独愚人可得而荐乎。于是余又痛恨夫荐医杀人者。

　　曾医天瑞之子。大热大渴。舌干口苦。咽喉肿痹。气喘腹痛。下痢红白。小便赤热。苗色紫而暗滞。此为火邪充斥。三焦俱为热壅。伤津而渴。触肺而喘。上攻而为喉痹。下迫而便红白。精津血脉。受其煎熬。致苗色不红活。口苦者。少阳之里热也。方用柴胡、黄芩。消解少阳。大黄通泻三焦实热。栀仁引三焦之火。屈曲下行。生地、紫草以解血分之热。杏仁定喘。桔梗开提。甘草和中。

　　服一剂。诸证略杀。但腹痛未减。小便如故。是夜用神砂六一散二钱。桔梗煎汤化服。使桔梗通天气于地道。则气不滞而壅自疏。六一散开支河以泻小肠之热。一服而小便通。腹痛即愈。次日苗转红活。诸证俱已。于是方中减去柴胡、黄芩、大黄、栀仁。更加当归、茯苓。数剂而全愈矣。

　　曾医国先之孙。苗色淡红。烦躁口渴。唇烂面肿。清涎成流。饮食不思。小便短。大便秘。予细察之。此证内真寒而外假热。其人恶寒。身倦欲寐。乃少阴证也。内有真寒。舌胎滑而冷。口虽渴而喜热饮。且不能多饮。小便短大便秘者。以清涎上涌。津液逆而不降也。诸证皆非真热。乃假象也。方用附子、白朮、茯苓、半夏、吴萸。服一剂。苗色略转。人事饮食。亦渐就康。再投一剂。口唇全愈。清涎亦不吐矣。大便初硬后溏。旋即又行转红白痢。吾知其里邪从下行矣。亦胃气有权。秽腐当去之征也。但小便仍短。方中重用肉桂末。药内化服。三四剂。诸证皆愈而成功矣。

　　论

　　（胥山王琦先生医林指月内　论一篇附证一则）

　　。犹错也。皮肤甲错之谓也。俗名曰　。实系疹也。红点隐隐。调之隐疹。疹之根源。乃毫毛之内。皮腠之间。因于寒。致血凝涩。其凝涩之血。散发于皮肤之外。则发而为疹。盖人身通体毫毛之气。肺所主也。毫毛之内。腠理之外。则秉胞中之血。热肉充肤。淡渗皮毛。肝所主也。皮肤寒、而血凝涩。始得凝涩。继欲流通。则发热咳嗽。散而为疹。疹之发也。有稀少。有稠密。极稀少者。不过数点。以及数十点。极稠密者。则周身头面。无有空隙。医者不知其故。见有数点。即行攻发。若皮肤肌腠之间。果有凝涩。则发热咳嗽。自当涌出。其不能即出者。非肌表不和。即气虚不振。治之之法。当以红花、归、芎、荆、柴、羌、丹之剂。和其肌表。或以桂枝、　、朮、归、芍、苓、甘之剂。助其气虚。若概以苏、麻、前、杏、芩、连、石膏之剂投之。其气虚不出者。此为虚其原本。本自稀少者。此为无故受贼。非惟疹不能出。其经脉表里受亏。致身大热。而喘急生。愈热愈表。愈喘愈发。轻者重。重者死矣。盖痘之发也。见有一二点。其势必出。疹之发也。见有一二点。可出可不出。若肌表果有凝涩之疹。则身热咳嗽。其势自出。若无疹则止此数点。不能再增。善治者明乎此理。不行攻发。但调其经络。和其荣卫。虚者补之。寒者温之。则热退身安而愈。无奈蒙昧不明。当疹毒盛行之时。见有数点。即行攻发。转攻转剧。愈发愈危。必致真藏虚败而死。真可痛耳。夫痘毒起于肾。不从经脉而出。为肾经痘。虽有良医不能挽回。若疹则其根源在于肌腠皮肤。

　　肤腠之血。根于胞中血海。肤腠寒而胞血稽迟。则有疹毒之证。得其源而活法以治。或听其自然而不加妄治。百无一死也。

　　附证

　　己巳春。长男甫六岁。次男甫三岁。于元旦次日。俱发热见疹。余初不知疹之根源。以为婴儿生下时。口含恶血。开声咽下。其后发为疹毒。治疹自当攻发。即用清凉透发之剂服之。次朝略增十余点。究不畅达。心甚惶惑。长男七月而生。先天怯薄。问其胸膈宽否何如。答曰、饥甚。又问口味燥苦何如。答曰、淡甚。因知其虚。即投　、朮、苓、甘、桂枝、红花、一二剂。次朝疹发遍身。热稍退。而神情犹烦躁。夜发热、频咳嗽。至一月方安。盖因见点之初。过服表剂。虚其经脉故也。次男尚幼。未省人事。不能致词。上冬患肺风痰喘证。诸药不效。服麻杏桂枝石膏汤一剂而痊。谓其禀质略强。不与长男同。其疹不透。必寒凝毒甚。因与苏、麻、前、杏、黄芩、石膏药。红点不增。又与紫苏、葱、姜、芫荽等熏之熨之。疹总不出。乃与同道诸公商之。俱云舍透发并无别法。至五日而口吐蛔虫。儿医曰、此热极虫生。余有牛黄散可以服之。牛黄散。即大黄末也。一服。痰喘止而神气稍平。自是此儿遂无言矣。计无可施。复针百会穴。开其　门。服西黄分许。及诸单方。观其形证。实不能生。友人张卫生来望。因曰、此大虚大寒证也。今既无言。又不能食。恐无济矣。然心犹不忍。勉投参附。含药而亡。因自叹曰、此庸医现身食报。天理当然。自身行医。何尤乎人。

　　因悔昔日所见之皆非。益信治病求本之不谬。次日。有同居甥汪姓者。伊芳子出　。已经三日。见余际悲伤。不邀诊视。自用前、杏、麻黄、石膏药一二剂。疹出二十余点。不能再增。心胸烦闷。不得已而告余。乞余诊视。余曰、若再攻发。即如吾子矣。急与　、朮、芎、归、桂、苓、红花等。服一剂而热退身安。余自此始悟疹之根源。凡治疹。但调其气血。和其经络。寒凉攻发。概置之不用。所以屡治而屡效也。（朱曰　寒凉攻发而外。又有调气血和经络一法。金针度人。须当切记。）次年春。

　　友人吴题仙之子甫二岁。出　。延儿医马圣则兄延医之。攻发不透。神情恍惚。喘急不宁。又延余诊视。余往吴宅。圣兄先至。余视之。知其虚也。因告主人曰、若但发　。　断不出。必至身命不保。主人曰、为之奈何。余曰、惟有温补药一剂。益其脏腑。安其肠胃。助其气血。方可。圣兄曰、吾治四朝。不能透发。悉听尊裁。余即与　、朮、姜、桂、归、芍、苓、甘、银花、红花诸味。一剂而安。次日仍用原方。加人参一钱。此后并不服药。连服独参汤数日。霍然矣。又有夏姓耀如之子出　。其颜色紫黯。神气不宁。余曰、此证大凶。治须得法。连看二次。皆用温散药。次早。其家人来告曰、口吐蛔虫。另有药否。余曰、昨药二剂。俱服否耶。曰、尚存一剂。因与附子八分。令入药内煎服。

　　自此遂无音耗。越三载。至其家。见其子长大。余因问曰、昔年出　吐蛔。何由得愈。其家答曰、服先生之药后。因无力相延。仗天复庇。得以渐愈。余默叹曰、因死吾子。得生他人。治疹之法。可无憾矣。余因附载斯册。虽不能见信于儿医。而正道阐明。实有裨于儿科治疹之根源。而为有子出者所当致慎也夫。

　　麻症补论

　　麻科一症。内经未尝谈及。近行世诸书。皆云麻禀阳毒。药宜凉解。其说是矣。但麻之将出。

　　热亦三日。体亦微汗。须慎风寒。戒荤腥。苗以红活为贵。若饮食有味。二便如常。自可勿药有喜。

　　惟小儿平日气体壮实。饮食易化。出麻时恶热喜冷。大便结而燥。小便赤而短。口鼻出气如火。得一二凉剂。而火退矣。倘多服凉剂。变症百出。或神目昏暗。或手足螈　。或寒热乍发。或吐泻交作。舌虽黑而有液。唇虽焦而带凉。此乃实热化为虚寒。若概用寒冷克削。势必驱之于不活而后已。窃谓当此吃紧之时。急用峻补二三剂。继用平补二三荆。峻补宜近效汤。平补宜理中汤。二汤重加分两。有鬼神不测之机。有造化可回之力。仲景所谓补天手段者。此其候也。愿以质诸世之知医者。

　　近效汤

　　（时方）

　　大川附（熟附不用）　漂白朮（焦术不用）　炙甘草　生姜（三片）　红枣（四枚）引。

　　理中汤

　　（经方）

　　漂白朮　老干姜　潞党参　炙甘草　不用引。

　　上补论一首。并附二方。盖庐陵王耕心茂才。尝出方经验。而创此论也。顷重刻麻科活人全书工甫竣。获见之。其意旨全书中亦尝论及。阅者或致忽略。因附刻于后。以为神而明之者一助。

　　
</div>
    <div class="pagination">
<a href="麻科活人全书_page41.html">上一页</a><span>...</span><a href="麻科活人全书_page37.html">37</a><a href="麻科活人全书_page38.html">38</a><a href="麻科活人全书_page39.html">39</a><a href="麻科活人全书_page40.html">40</a><a href="麻科活人全书_page41.html">41</a><span class="current-page">42</span>
    </div>
    <div class="pagination"><a href="index.html">返回目录</a></div>
</body>
</html>
