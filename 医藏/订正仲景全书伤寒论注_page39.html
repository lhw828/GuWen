<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 39 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 39 页/共 63 页</h1>
    <div class="content">　　下利清谷，里寒外热，汗出而厥者，通脉四逆汤主之。

　　【注】此承上条互详其义，以出其治也。下利清谷，里寒也；身有微热，外热也。上条有无汗怫郁面赤之表，尚可期其冒汗而解；此条汗出而厥，则已露亡阳之变矣。故主以通脉四逆汤，救阳以胜阴也。

　　【集注】方有执曰：下利故曰里寒，阴不守也；外热故汗出，阳不固也。通脉四逆救表里、通血气而复阴阳者也。

　　喻昌曰：上条辨证，此条用药，互相发明。然不但此也，少阴病下利清谷，面色赤者，已用此法矣。

　　吴人驹曰：有协热下利者，亦完谷不化，乃邪热不杀谷，其别在脉之阴阳、虚实之不同。

　　大汗出，热不去，内拘急，四肢疼，又下利厥逆而恶寒者，四逆汤主之。

　　【注】通身大汗出，热当去矣。热仍不去，而无他证，则为邪未尽而不解也。今大汗出，热不去，而更见拘急肢疼，且下利厥逆而恶寒，是阳亡于表，寒盛于里也，故主四逆汤，温经以胜寒，回阳而敛汗也。

　　【集注】方有执曰：大汗出，阳虚而表不固也；热不去，言邪不除也；内拘急四肢疼者，亡津液而骨气不利也；下利厥逆，恶寒亡阳，而阴寒内甚也。

　　程知曰：言大汗后下利厥逆，急宜回阳也。大汗出而热不去，正恐真阳飞越，若内拘急，四肢痛，更加下利，厥逆，恶寒，则在里，纯是阴寒矣。

　　程应旄曰：此证大汗出热不去，何为不在亡阳死证之列？不知亡阳由于汗不止而阳亡，此证内拘急，四肢疼，是汗已止，阳未亡而恶寒，故可行温法也。

　　大汗，若大下利而厥冷者，四逆汤主之。

　　【注】大汗出汗不收者，桂枝加附子汤证也。大下利，利不止者，理中加附子汤证也。今大汗出，又大下利不止，而更见厥冷，乃阳亡于外，寒盛于中，非桂枝理中之所能治矣，当与四逆汤急回其阳，以胜其阴，使汗利止而厥冷还，则犹可生也。以上三条，皆厥阴少阴同病，因少阴寒甚，故俱从少阴主治也。

　　【集注】喻昌曰：此证无外热相错，其为阴寒易明，然既云大汗大下，则阴津亦亡，但此际不得不以救阳为急，阳回方可徐救其阴也。

　　下利，手足厥冷，无脉者，灸之不温，若脉不还，反微喘者，死。下利后脉绝，手足厥冷， 时脉还，手足温者，生；脉不还者死。

　　【注】下利手足厥冷无脉者，有阴无阳也。虽用附子四逆辈，恐阳不能急回，宜急灸厥阴以通其阳。若脉还、手足温者生；脉不还、手足不温反微喘者，乃无气以续之喘，是阳气上脱也，故主死。

　　【集注】方有执曰：其喘必息短而声不续，乃阳气衰绝也。

　　程知曰：少阴下利，厥逆无脉，服白通汤，脉暴出者死，微续者生。厥阴下利，厥逆脉绝，用灸法， 时脉还者生，不还者死。可见求阳气者，非泛然求之于无何有之乡也。必两肾之中有几微可续，然后可借温灸为鸾胶耳！伤寒发热，下利厥逆，躁不得卧者，死。伤寒发热，下利至甚，厥不止者，死。

　　【注】伤寒发热下利而厥，反烦躁不得卧者，乃寒盛于中，孤阳扰乱也。或发热下利至甚，厥逆不止，即不烦躁，亦为表阳外散，里阳内脱，故均死也。

　　【集注】成无己曰：伤寒发热，邪在表也；下利厥逆，阳气虚也；躁不卧，病胜脏也，故死。《金匮要略》云：六腑气绝于外者，手足寒；五脏气绝于内者，下利不禁。伤寒发热，为邪独甚，下利至甚，厥不止，为腑脏气绝，故死。

　　程知曰：厥阴病，但发热即不死，以发热则邪出于表，而里证自除。若外发热而内厥逆，下利不止，且至烦躁不解，则发热又为阳气外散之候，而主死矣。

　　张璐曰：躁不得卧，肾中阳气越绝之象也。大抵下利而手足厥冷者，皆为危候，以四肢为诸阳之本故也。

　　加以发热躁不得卧，不但虚阳发露，而真阴亦已消尽无余矣，安得不死乎？呕而脉弱，小便复利，身有微热，见厥者，难治，四逆汤主之。

　　【注】厥阴呕而脉弱，大便多利，今小便复利，虽身有微热，而又见厥冷，是邪既上逆，而下焦虚寒不固，为阴进阳退之象，故为难治。以四逆汤主之者，急壮其阳也，阳回则可望生矣。

　　【集注】方有执曰：脉弱虽似邪衰，而小便复利，则是里属虚寒也。故曰：见厥者难治。以身之有微热，故虽厥犹可以四逆汤救其阳，使之复也。

　　程知曰：言呕而厥者，宜温其下也。呕者，邪气上逆也。脉弱小便利，虚寒见于下也。身有微热，当为阳邪在表，然见厥逆，则为阴盛于里，而微阳有不能自存之忧也。

　　汪琥曰：按诸条厥利证，皆大便利。此条以呕为主病，独小便利而见厥，前后不能关锁，用四逆汤以附子散寒，下逆气，助命门之火，上以除呕，下以止小便，外以回厥逆也。

　　干呕吐涎沫，头痛者，吴茱萸汤主之。

　　【注】太阴有吐食而无呕也；少阴有欲吐不吐，咳而呕也；厥阴之厥而呕，呕而吐蛔也。今干呕者，有声无物之谓也；吐涎沫者，清涎冷沫随呕而出也，此由厥阴之寒，上干于胃也。三阳有头痛，必兼身热，至于太阴、少阴二经，皆无头痛。惟厥阴与督脉会于巅，故有头痛而无身热也。此少阳不解，传入厥阴，阴邪上逆，故呕而头痛也。以吴茱萸汤主之，从厥阴本治也。

　　【集注】程知曰：此言呕而头痛者，宜温中而降逆也。

　　张锡驹曰：呕者，有声有物者也；吐者，吐出其物也。故有干呕，而无干吐。今干呕吐涎沫者，涎沫随呕而吐出也。

　　呕家有痈脓者，不可治呕，脓尽自愈。

　　【注】心烦而呕者，内热之呕也；渴而饮水呕者，停水之呕也。今呕而有脓者，此必内有痈脓，故曰不可治，但俟呕脓尽自愈也。盖痈脓腐秽欲去而呕，故不当治。若治其呕，反逆其机，热邪内壅，阻其出路，使无所泄，必致他变，故不可治呕，脓尽则热随脓去，而呕自止矣。

　　【集注】汪琥曰：肺胃成痈，由风寒蕴于经络，邪郁于肺，或入胃腑，变而为热，热甚则气瘀血积而为痈。痈者，壅也，言热毒壅聚而成脓也。

　　郑重光曰：邪热上逆，结为内痈，肺胃之痈是也。

　　厥阴中风，脉微浮，为欲愈，不浮为未愈。

　　【注】厥阴中风，该伤寒而言也。脉微，厥阴脉也。浮，表阳脉也。厥阴之病，既得阳浮之脉，是其邪已还于表，故为欲愈也。不浮则沉。沉，里阴脉也。是其邪仍在于里，故为未愈也。

　　【集注】成无己曰：脉浮，为邪气还表作汗之兆，故云：欲愈。不浮则邪气深入，正多变证，故云：未愈。

　　方有执曰：风脉当浮，以厥阴本微缓不浮，故微浮则邪见还表，为欲愈也。

　　厥阴病欲解时，从丑至卯上。

　　【注】丑、寅、卯三时，厥阴风木乘旺之时也。正气得其旺，则邪自退，故病解。

　　【集注】方有执曰：厥阴之解，自寅卯而终；少阳之解，自寅卯而始。盖寅为阳初动，阴尚强，卯为天地辟，阴阳分，所以二经同旺，其病之解，由此而终始也。

　　卷九

　　辨合病并病脉证并治篇

　　伤寒有六经之证，有六经之脉，证脉井然不杂，则可直指为某经之病。若两经、三经，阴阳混淆，不可以一经名者；或一经未罢又传一经，二经、三经同病，不归并一经者，则名曰合病。或二经、三经同病，其后归并一经自病者，则名曰并病。论中所着合病、并病，虽单举阳经，未及阴经，然阳经既有合病、并病，则阴经亦必有之可知矣。如太阳病脉反沉，少阴病反发热，是少阴、太阳合病也；阳明病脉迟，太阴病大实痛，是太阳、阳明合病也；少阳病脉细而厥，厥阴病呕而发热，是厥阴、少阳合病也；少阳病脉细而厥，厥阴病呕而发热，是厥阴、少阳合病也。是虽无合病之名，而确有合病之实。且三阳皆有发热证，三阴皆有下利证，如发热而下利，是阴阳合病也。阴阳合病，若阳盛者属阳经，则下利为实热，即论中所谓太阳阳明、阳明少阳、太阳少阳合病者是也。阴盛者属阴经，则下利为虚寒，即论中所谓少阴下利反发热不死，少阴下利清谷，里寒外热，不恶寒而面赤者是也。盖阳与阳合，不合于阴，为三阳合病，则不下利而自汗出，乃白虎汤证也；阴与阴合，不合于阳，为三阴合病，则不发热而吐利厥逆，乃四逆汤证也。诚以人之脏腑互根，阴阳相合，三阳既有合并之病，则三阴亦有合并之病，不待言矣。

　　太阳与阳明合病者，必自下利，葛根汤主之。太阳与阳明合病，不下利，但呕者，葛根加半夏汤主之。

　　【注】一经未罢，又传一经，二经、三经同病，而不归并一经者，谓之合病。太阳与阳明合病者，谓太阳之发热，恶寒无汗与阳明之烦热不得眠等证，同时均病，表里之气，升降失常，故不下利，则上呕也。治法只须先解太阳之表，表解而阳明之里自和矣。若利，则宜葛根汤表而升之，利自可止；呕则加半夏，表而降之，呕自可除也。

　　【集注】成无己曰：邪气外盛，阳不主里，则里气不和。里气下而不上者，但利而不呕；里气上逆而不下者，但呕而不利，故以葛根汤以散表邪，加半夏以下逆气也。

　　葛根汤方

　　葛根（四两） 麻黄（去节，三两） 桂枝（二两） 芍药（二两） 甘草（炙，二两） 生姜（切，三两） 大枣（擘，十二枚）

　　上七味， 咀，以水一斗，先煮麻黄、葛根，减二升，去沫，纳诸药，煮取三升，温服一升，覆取微似汗，不须啜粥，余如桂枝法将息及禁忌。

</div>
    <div class="pagination">
<a href="订正仲景全书伤寒论注_page38.html">上一页</a><span>...</span><a href="订正仲景全书伤寒论注_page34.html">34</a><a href="订正仲景全书伤寒论注_page35.html">35</a><a href="订正仲景全书伤寒论注_page36.html">36</a><a href="订正仲景全书伤寒论注_page37.html">37</a><a href="订正仲景全书伤寒论注_page38.html">38</a><span class="current-page">39</span><a href="订正仲景全书伤寒论注_page40.html">40</a><a href="订正仲景全书伤寒论注_page41.html">41</a><a href="订正仲景全书伤寒论注_page42.html">42</a><a href="订正仲景全书伤寒论注_page43.html">43</a><a href="订正仲景全书伤寒论注_page44.html">44</a><span>...</span><a href="订正仲景全书伤寒论注_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
