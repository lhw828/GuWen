<!DOCTYPE html>
<html>
<head>
    <meta charset="UTF-8">
    <title>儒门事亲 - 第 30 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>儒门事亲 - 第 30 页/共 68 页</h1>
    <div class="content">　　火类门

　　凡妇人月事沉滞，数月不行，肌肉渐减，《内经》曰：小肠热已满，移热于大肠，则伏瘕为沉。沉者，月事沉滞不行，故云“伏瘕”。急宜桃仁承气汤加当归，大作剂料煎服，不过三服立愈。后用四物汤补之，更宜服宣明中槟榔丸。

　　凡妇人血崩，或年及四十以上，或悲哀太甚故然。《内经》曰：悲哀太甚，则心系急，心系急，则肺举而上焦不通，热气在中。故《经》云：血崩下，心系者，血山也。如久不愈，则面黄、肌热、瘦弱，慎不可以热治之。盖血得热而散，故禁之。宜以当归散等药治之。

　　凡妇人年五十以上，经脉暴下。妇人经血，终于七七之数。数外暴下者，此乃《内经》所谓火主暴速，亦因暴喜暴怒，忧愁惊恐致然。慎勿作冷病治之。如下峻热药治之必死。止宜黄连解毒汤以清上，更用莲壳、棕毛灰以渗其下，然后用四物汤、玄胡索散，凉血和经之药也。

　　凡妇人月事不来，室女亦同，《内经》曰：谓月事不来，皆是胞脉闭也。胞脉者，属心而络于胞中。

　　令气上通于肺，心下不通，故月事不来也。可用茶调散吐之；次用玉烛散、芎 汤、三和汤、桂苓白术散之类，降心火，益肾水，开胃进食，分阴阳，利水道之药皆是也。慎勿服峻热有毒之药。若服之，变成肺痿，骨蒸潮热，咳嗽咯脓，呕血喘满，小便不利，寝汗不止，渐至形瘦脉大，虽遇良医，亦成不救。呜呼！人之死者，岂命使之然也。

　　凡怀孕妇人病疟，可煎白虎汤、小柴胡、柴胡饮子等药。如大便结硬，可用大柴胡汤下。微利过，不可大吐泻，恐伤其孕也。《经》曰：夏伤于暑，秋必 疟。

　　凡双身妇人，伤寒、时气、温疫，头痛身热，可用升麻散一两，水半碗，大作剂料，去滓，分作二服，先一服吐了，后一服勿吐；次以长流水加生姜、枣，煎五苓散，热服之，汗尽其痛立止。

　　凡妇人双身，大、小便不利，可用八正散，大作剂料，去滑石，加葵菜子煎服。《经》曰：膀胱不利为癃。癃者，小便闭而不通也。如八正散加木香取效更捷。《经》曰：膀胱气化则能出焉。然后服五苓散，三、五服则愈矣。

　　凡妇人身重，九月而喑哑不言者，是胞之络脉不相续也，故不能言。《经》曰：无治也。然有是言，不若煎玉烛散二两，水半碗，同煎至七分，去滓，入蜜，放温，时时呷之，令火下降，肺金自清，故声复出也。肺主声音也。

　　凡妇人难产者，皆因燥涩紧敛，故产户不得开通。宜先于降诞之月，自月之日，用长流水调益元散，日三服，产必易。产后亦无一切虚热气血不和之疾。如未入月，则不宜服之，以滑石滑胎故也。

　　凡妇人大产后，或脐腹腰痛，乃败血恶物之致然也。医者便作虚冷，以燥热药治之，误已久矣！《难经》曰：诸痛为实。实者，热也。可用导水丸、禹功散，泻三、五行；然后以玉烛血通经、降火益水之药治之。独不可便服黑神散燥热之药，当同半产治之。

　　凡妇人产后心风者，不可便作风治之。宜调胃承气汤二两，加当归半两，细锉，用水三、四盏，同煎去滓，分作二服，大下三、五行则愈矣。如未愈，以三圣散吐之。盖风狂便属阳。

　　凡妇人产后一、二日，渐热口干，可用新汲水调玉烛散，或水调甘露散亦妙。勿作虚寒治之。

　　卷十一

　　湿门

　　凡妇人赤白带下，或出白物如脂，可服导水丸、禹功散，或单用无忧散，量虚实加减；泄讫，服桂苓散、五苓散、葶苈木香散，同治湿法。或用独圣散上涌亦是。室女白带茶调散吐之；吐讫，可服导水丸、禹功散泻之；次服葶苈木香散、四物汤、白术散之类则愈矣。治白带者，同泻湿法则是也。妇人有浊污水不止，亦同此法也。

　　卷十一

　　寒门

　　凡妇人年二、三十，无病而无子，经血如常，或经血不调者，乃阴不升而阳不降，此上下不得交通，有所滞碍，不能为用故也。可用独圣散，涌讫寒痰二、三升；后用导水丸、禹功散，泄三、五行或十余行；单用无忧散，泄十余行，见寒热虚实用之；次服葱白粥三、五日。胃气宣通，肠中得实，可服玉烛散，更助白术散、茯苓之类。降火益水，既济之道，当不数月而有孕。《内经》曰：妇人有癃、痔、遗溺、嗌干诸症，虽服妙药针灸，亦不能孕。盖冲脉、督脉、任脉有此病不能孕故也。

　　卷十一

　　半产

　　凡妇人半产，俗呼曰“小产”。或三、四月，或五、六个月，皆为半产，以男女成形故也。或因忧恐暴怒、悲哀太甚，或因劳力扑打损伤，及触冒暑热。慎勿用黑神散，以其犯热药，恐转生他疾。止宜用玉烛散、和经汤之类。凡妇人天生无乳者，不治。或因啼泣、暴怒、郁结，气血闭塞，以致乳脉不通，用精猪肉清汤，调和美味，于食后调益元散五七钱，连服三、五服；更用木梳梳乳房周回，则乳汁自下也。

　　又一法：猪蹄调下益元散，连服之。

　　又一法：针肩井二穴，良验。

　　卷十一

　　小儿风门

　　凡小儿三、五岁，或七、八岁，至十余岁，发惊涎潮，抽搦如拽锯，不省人事，目瞪喘急，将欲死者，《内经》曰：此者得之在母胎。胞之所受悸惕、惊骇、恐惧之气，故令小儿轻者为惊风天吊，重者为痫病风搐。胎中积热者为脐风。以上诸风症，可用吐涎散吐之；吐讫，宜珠、犀、龙、麝，清凉坠痰之药。其食乳子母，皆宜服之。

　　安魂定魄之药，定志丸之类是也。故妇人怀孕之月，大忌悲忧惊怖，纵得子，必有前疾。小儿风热涎嗽者，可以通圣加半夏，同煎温服。

　　凡小儿疳涩眼，数日不开，皆风热所致。可服凉膈散，泻肝经风热郁甚，郁结散而自开也。

　　凡小儿通身浮肿，是风水肿也。小便不通者，宜利小便则愈。《内经》曰：三焦闭寒，水道不利。水满皮肤，身体痞肿，是乘之故。可用长流水加灯心，煎五苓散，时时呷之；更于不透风处浴之，汗出则肿消。一汗减半，再汗减七、八分，三汗消尽。内外俱行也。

　　卷十一

　　二火类

　　凡小儿疮 瘾疹，麸疮丹 等疾，如遇火胜时，荧惑乱行之者，不可便用升麻散解之。升麻汤味辛性温，《内经》曰：积温而成热，是谓重火。止可以辛凉之剂解之。如遇平时，可以辛温。盖平时无事，便同水化。然而更宜审察病机，甚者亦不可以辛温。但发散之后，便以凉膈散加当归，及白虎汤、玉露散煎服之。更甚者，解毒汤、调胃散下之。古人云：斑疹疮 ，首尾俱不可下。皆误矣。岂不闻扬汤止沸，不如抽薪。《内经》曰：五寅五申之岁，多发此病者，盖明相火之所为也。又曰：少阳客气胜，丹疹外发。又曰：诸痛痒疮疡，皆属心火。王太仆又谓：百端之起，皆自心生。岂可便用辛温发散乎？致热势增剧，渐成脏毒下血，切牙发搐，大热明矣。如白虎加人参，凉膈散加当归、桔梗，勿问秋冬，但见疮疹，用之神良。

　　凡小儿疮 瘾疹，麸疮丹 斑毒之后，脏毒下血，《内经》曰：少阳客气胜，则丹 疮疹发于外也。盖余热不解，故脏毒下血。治以黄连解毒汤、白虎汤、凉膈散，临证选而用之。所谓白虎，旧说秋冬勿用，皆误也。但有此症便用之。盖其证属相火故也。大人亦同。

　　凡小儿丹瘤浮肿，毒赤走引遍身者，乃邪热之毒也。可用磁盘拨出紫血，其病立愈。如不愈者，后用凉膈散加大黄、芒硝，利三、五行为妙；次用拔毒散，扫三、五度必愈矣。《经》曰：丹赤瘤，火之色也，相火主之。

　　凡小儿有赤瘤暴肿，可先用牛黄通膈丸泻之；后用阳起石散敷之，则肿毒自消。如不消，可用针砭刺，血出而愈矣。

　　凡小儿甜疮久不愈者，俗呼为香疮是也。多在面部两耳前。一法：令母口中嚼白米成膏，子卧涂之，不过三上则愈矣。小儿并母，皆忌鸡、猪、鱼、兔、酒、醋动风发热之物。

　　如治甜指，亦同此法。

　　凡小儿面上疮；谓眉炼疮，耳上谓之辙耳；足上疮谓之靴癣。此三者一究其本，皆谬名也。《经》曰：诸痛疮疡，皆属心火。乃血热剧而致然也。或谓《内经》曰：大概不可使热，以为皆然。此不明造化之道也，慎勿妄信。可用 针刺之出血。一刺不愈，当复刺之；再刺不愈，则三刺必愈矣。《内经》曰：血实者决之。眉炼不可用药敷之，以其疮多痒，痒则爬矣，药入眼则目必损矣。

　　凡小儿牙疳齿龋者，是龈腐烂也。下牙属手阳明大肠之经，燥金为主；上牙属足阳明胃经湿土，上下是肠胃二经也。或积热于内，或因服银粉、巴豆大毒之药，入于肠胃，乳食不能胜其毒，毒瓦斯循经而至于齿龈、牙缝嫩薄之分，反为害也。可以麝香、玉线子治之。乳母临卧，常服黄连解毒汤一服，牙疳病则愈矣。

　　凡小儿身热，吐泻腹满，不进饮食，可急与牛黄通膈丸，下过四、五行，则自愈矣。盖乳食便属水，甚则成湿，以治湿法治之，用燥热之药非也。

　　凡小儿水泄不止，可用五苓散与益元散各停，用新汲水调下三、二钱，频服，不拘时候。若暴速注下，甚者属火，凉膈通圣等散治之。用者勿轻，非深于造化者，未易此语。

　　凡小儿、大人，小便不通，《内经》谓三焦约。约者，不行也。可用长流水煎八正散，时时灌之，大、小便利则止。若不因热药所攻而致此者，易治。或因多服热药而燥剧至此者，非惟难治，不幸夭耳。亦可用蜜水调益元散，送通膈丸。

　　凡小儿久泻不止，至八、九月间，变为秋深冷痢者，泄泻清白，时时撮痛，乳癖不化。可用养脾丸，如黍米大，每服二、三十丸，米饮送下，日进三服则愈。益黄散亦可用之。

　　凡治小儿之法，不可用极寒极热之药及峻补峻泻之剂，或误用巴豆、杏仁、硫黄、腻粉之药。若用此药，反生他病。小儿易虚易实，肠胃嫩弱，不胜其毒。若治之，用分阴阳，利水道，最为急，用桂苓甘露散之类。

　　卷十二　吐剂

　　三圣散

　　防风（三两，去芦） 瓜蒂（三两，剥尽，碾破，以纸卷定，连纸锉细，去纸，用粗箩子箩过，另放，末将渣炒微黄，次入末，一处同炒黄用） 藜芦（去苗及心，加减用之，或一两，或半两，或一分）

　　上各为粗末。每服约半两，以齑汁三茶盏，先用二盏，煎三、五沸，去齑汁，次入一盏，煎至三沸，却将原二盏，同一处熬二沸，去滓，澄清，放温，徐徐服之。不必尽剂，以吐为度。

</div>
    <div class="pagination">
<a href="儒门事亲_page29.html">上一页</a><span>...</span><a href="儒门事亲_page25.html">25</a><a href="儒门事亲_page26.html">26</a><a href="儒门事亲_page27.html">27</a><a href="儒门事亲_page28.html">28</a><a href="儒门事亲_page29.html">29</a><span class="current-page">30</span><a href="儒门事亲_page31.html">31</a><a href="儒门事亲_page32.html">32</a><a href="儒门事亲_page33.html">33</a><a href="儒门事亲_page34.html">34</a><a href="儒门事亲_page35.html">35</a><span>...</span><a href="儒门事亲_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
