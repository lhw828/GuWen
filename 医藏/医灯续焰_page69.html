<!DOCTYPE html>
<html>
<head>
    <meta charset="UTF-8">
    <title>医灯续焰 - 第 69 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 69 页/共 76 页</h1>
    <div class="content">　　人之大体为形，形之所充者气。形胜气者夭，（肥白气不充。）气胜形者寿。（修长黑色有神。）

　　气实形实，气虚形虚。

　　形盛脉细，少气不足以息者死。形瘦脉大，胸中多气者死。

　　形气相得者生，参伍不调者死。

　　肥人多中风，以形浓气虚，难以周流，而多郁滞生痰。

　　痰壅气塞成火，而多暴厥也。

　　瘦人阴虚，血液衰少，相火易亢，故多劳嗽。

　　病患形脱而气盛者死。（正虚则形脱，邪实则气盛。）形体充大而皮肤宽缓者寿。形体充大而皮肤紧急者夭。

　　形气相失，谓之难治。

　　形盛气虚，气盛形虚，形涩而脉滑，形大脉小，形小脉大，形长脉短，形短脉长，形滑脉涩，肥人脉细小轻虚如丝，羸人脉躁，俱凶。

　　血实气虚则肥，气实血虚则瘦。肥者，能寒不能热。（能读耐。）瘦者，能热不能寒。

　　美髯而长至胸，阳明血气盈。髯少血气弱。不足，则无髯。美髯者，太阳多血。

　　坐而下一脚者，腰痛也。

　　行迟者，痹也。或表强，或腰脚痛，或麻木风疾，里实护腹，如怀卵物者，心痛也。

　　持脉，病患欠者，无病也。（经云：阳引而上，阴引而下则欠。阴阳相引，故云无病，病亦即愈。）

　　息摇肩者，心中坚。息引胸中上气者，咳。息张口短气者，肺痿吐沫。

　　形肉已脱，九候虽调者死。

　　掌中寒者，腹中寒。掌中热者，阴不足，虚火盛。

　　诊时，病患叉手扪心，闭目不言，必心虚怔忡。

　　仓廪不藏者，门户不要也。水泉不止者，膀胱不藏也。

　　头者，精明之府。头倾视深，精神将夺。

　　背者，胸中之府。背曲肩随，府将坏矣。

　　腰者，肾之府。转摇不能，肾将惫矣。

　　膝者，筋之府。屈伸不能，行则偻俯，筋将惫矣。

　　骨者，髓之府。不能久立，行则振掉，骨将惫矣。

　　眼胞肿，十指头微肿者，必久咳。

　　卷十九（补遗）　望诊

　　死证

　　尸臭，舌卷，囊缩（肝绝）。口不合（脾绝）。肌肉不滑，唇反（胃绝。）发直，齿枯，及遗尿（肾绝）。毛焦，面黑，直视，目瞑不见（阴气绝）。目眶陷，目系倾，汗出如珠（阳系绝）。病后喘泻（脾脉将绝）。目正圆，手撒，戴眼（太阳绝）。

　　吐沫。声如鼾睡。面赤。面青黑，唇青。人中满，唇反。发与眉冲起。爪甲下肉黑。手掌无纹，脐凸，足跗肿。面青，但欲伏眠，目视不见，汗出如油，肝绝，八日死。眉倾者胆死。手足爪甲青，或脱落，呼骂不休，筋绝，八日死。肩息，直视，心绝，立死。发直如麻，不得屈伸，自汗不止，小肠绝，六日死。口冷，足肿，腹热，胪胀，泄利无时不觉，脾绝，五日死。脊痛肿，身重不可反复，胃绝，五日死。耳干，舌背肿，溺血，大便赤泄，肉绝，九日死。口张气出不返，肺绝，三日死。泄利无度，大肠绝。齿枯，面黑，目黄，腰欲折，自汗，肾绝，四日死。齿黄枯落，骨绝。

　　卷十九（补遗）　望诊

　　五脏绝证

　　五脏已夺，神明不守，声嘶。

　　循衣摸床，谵语，阳明绝；妄语错乱，及不语失音，热病犹可生。

　　脉浮而洪，身汗如油，喘而不休，肺绝。（汗腻不流，脉洪而喘不休，真气外散。）

　　阳反独留，形体如烟熏，直视摇头，心绝。（心为火脏，故阳热独存。烟熏，火极焦灼之象。）

　　唇吻反青，四肢 汗出，肝绝。（唇吻属脾，而青色属木。木乘土，故曰反。）

　　环口黧黑，柔汗，发黄，脾绝。（水色凌土。冷汗、身黄，脾真散越。）

　　溲便遗失，狂言，目反，直视，肾绝。（溲、便，二阴肾脏所司。遗失则门户不闭，水精败绝，目背瞳人。）

　　阳气先绝，阴气后竭者，死时身面必青。（阳先脱，阴绝于后，故青色存也。）

　　阴气先绝，阳气后竭者，死时身面、手足必赤，腋下温，心下热。（阴先脱，阳绝于后，故赤色见。余阳未即尽，故腋温、心热。）

　　水浆不下，形体不仁，乍静乍乱，胃绝。（胃纳水谷，合肌肉故。）

　　六腑气绝，足冷脚缩。五脏气绝，便利不禁，手足不仁。手太阴气绝则皮毛焦。

　　太阴者，肺也，行气温于皮毛者也。故气不荣，则皮毛焦而津液去。津液去则皮节伤。（皮上之纹。）皮节伤，则皮枯毛折。（津液去而皮节平，毛无润养而折。）毛折者，则毛先死。丙日笃，丁日死。（火克金。余仿此。）手少阴气绝则脉不通，脉不通则血不流，血不流则色泽去，故面色黑如黧。此血先死。壬日笃，癸日死。

　　足太阴气绝，则脉不荣其口唇。口唇者，肌肉之本也。

　　脉不荣，则肌肉不滑泽。肌肉不滑泽，则肉满。肉满则唇反，唇反则肉先死。甲日笃，乙日死。

　　足少阴气绝，则骨枯。少阴者，冬脉也。伏行而温于骨髓。故骨髓不温，则肉不着骨。骨肉不相亲，则肉濡而却。肉濡而却。故齿长而垢，（齿龈肉退却，而齿则长垢也。）

　　发无润泽。无润泽者，则骨先死。戊日笃，己日死。

　　足厥阴气绝，则筋缩引卵与舌。厥阴者，肝也。肝者，筋之合也。筋者，聚于阴器而络于舌本。故脉不荣，则筋缩急。筋缩急，则引卵与舌，故舌卷囊缩。此筋先死。庚日笃，辛日死。

　　三阴气俱绝，则目眩转，目 。目 者，为失志。失志则志先死，死即目 也。

</div>
    <div class="pagination">
<a href="医灯续焰_page68.html">上一页</a><span>...</span><a href="医灯续焰_page64.html">64</a><a href="医灯续焰_page65.html">65</a><a href="医灯续焰_page66.html">66</a><a href="医灯续焰_page67.html">67</a><a href="医灯续焰_page68.html">68</a><span class="current-page">69</span><a href="医灯续焰_page70.html">70</a><a href="医灯续焰_page71.html">71</a><a href="医灯续焰_page72.html">72</a><a href="医灯续焰_page73.html">73</a><a href="医灯续焰_page74.html">74</a><span>...</span><a href="医灯续焰_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
