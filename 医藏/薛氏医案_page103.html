<!DOCTYPE html>
<html>
<head>
    <meta charset="UTF-8">
    <title>薛氏医案 - 第 103 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 103 页/共 200 页</h1>
    <div class="content">　　一产妇形体甚倦时发谵语用柏子仁散稍愈又用加味归脾汤而愈又因怒仍狂言脇痛小便下血用加味逍遥散以清肝火养肝血顿瘥又佐以加味归脾汤而安
　　治败血上冲发热狂走脉虚大者
　　干荷叶　生地黄　牡丹皮【等分】
　　右浓煎汤调生蒲黄二钱服之即止
　　妙香散　治产后语言错乱用生地当归煎汤调服立効【方见六卷第八论】
　　附方
　　小柴胡汤【方见二十四卷第二论】
　　栢子仁散【方见十九卷首论】
　　加味归脾汤【方见二十四卷第四论】
　　产后不语方论第八
　　产后不语因心气虚而不能通于舌则舌强不能言语者宜服七珍散余当推其所因而治之可也
　　愚按经云大肠之脉散舌下又云脾之脉是动则病舌本强不能言又云肾之别脉上入于心系舌本虚则不能言窃谓前症若心肾气虚用七珍散肾虚风热地黄饮大肠风热加味逍遥散加防风白芷脾经风热秦芁升麻汤肝经风热柴胡清肝散加防风白芷脾气郁结加味归脾汤加升麻肝木太过小柴胡加钓藤钩脾受土侮六君加升麻白芷钓藤钩肝脾血虚用佛手散脾气虚用四君子气血俱虚八珍汤如不应用独参汤更不应急加附子补其气而生其血若竟用血药则误矣
　　附治验
　　一产妇不语用七珍散而愈后复不语内热晡热肢体倦怠饮食不进用加味归脾汤为主佐以七珍散而愈后因怒不语口禁腰背反张手足发搐或小便见血面色或青或黄或时兼赤余曰面青肝之本色也黄者脾气虚也赤者心血虚也用八珍汤加钩藤钩茯苓逺志渐愈又用加味归脾汤而痊
　　七珍防
　　人参　石菖蒲　生地黄　川芎【各一两】细辛【一钱】防风　辰砂【别研各半两】
　　右为末每服一钱薄荷汤调
　　胡氏孤凤散　治产后闭目不语用生白矾末每服一钱热水调下
　　治产后不语
　　人参　石莲肉【不去心】石菖蒲【等分】
　　右每服五钱水煎
　　附方
　　地黄饮【方见三卷第四论】
　　加味逍遥散
　　加味归脾汤
　　八珍汤【三方见二十四卷第四论】
　　秦芁升麻汤【方见三卷第一论】
　　清肝散【方见二十四卷第三论】
　　小柴胡汤【方见二十四卷第二论】
　　六君子汤
　　四君子汤【二方见二十四卷第六论】
　　佛手散【方见十二卷第七论】
　　独参汤【方见三卷第十三论】




　　薛氏医案卷四十二
　　钦定四库全书
　　薛氏医案卷四十三
　　明　薛己　订
　　妇人良方
　　产后乍见鬼神方论第一
　　产后如见鬼神或言语谵妄皆由血气亏损阴虚发热或瘀血停滞以致心神烦躁而然也宜以调经散治之愚按前症若败血停滞用调经散若血虚发热用八珍加炮姜若心血虚损用柏子仁散大抵此证皆心脾血少所致但调补胃气则痰清而神自安矣若果系鬼祟所附即灸鬼哭穴可愈其或不起者多因豁痰降火攻伐之过也【仍叅第三卷产后谵语乍见鬼神方论】
　　附治验
　　一产妇患前症或用调经散愈而复作仍服前散益甚痰涎上涌朝寒暮热余朝用八珍散夕用加味归脾汤各五十余剂而愈
　　调经散　治血虚经闭心神烦躁浑身疼痛或时见怪没药　琥珀【并细研】桂心【各一钱】芍药【炒】当归【各一钱】细辛【五分】麝香【少许】
　　右为末每服五分姜汁温酒各少许调服下即愈
　　柏子仁散　治产后元气虚弱瘀血停滞狂言乱语柏子仁　逺志　人参　桑寄生　防风　琥珀【另研】当归【炒】生地黄【焙】甘草【炒等分】
　　右用白羊心一个水三盏煮清汁七分入药五钱煎服
　　附方
　　八珍汤
　　加味归脾汤【二方见二十四卷第四论】
　　鬼哭穴【方见六卷第八论】
　　产后心神惊悸方论第二
　　产后心神惊悸恐惧或目睛不转口不能言乃心气虚而六淫内侵诊其脉动而弱者惊悸也动则为惊弱则为悸矣
　　愚按人之所主者心心之所主者血心血一虚神气不守此惊悸所由作也当补血气为主【仍叅三卷第十论】
　　附治验
　　一产妇患前症二度服琥珀地黄丸局方妙香散随効再患服之其症益甚而脉浮大按之如无发热恶寒此血气俱虚余用十全大补加味归脾二汤各百余剂而愈后遇惊恐劳怒复作仍服前药而安
　　琥珀地黄丸　治产后恶露未尽胸腹作痛或小便不利
　　琥珀【另研】延胡索【糯米同炒赤去米】当归【各一两】蒲黄【四两炒香】生地黄【研取汁留滓】生姜【各二斤研取汁留滓生姜汁用银石器内炒地黄滓以地黄汁炒生姜滓各干为末】
　　右为末炼蜜丸如弹子大每服一丸当归煎汤化下
　　治血虚惊悸少寐及产后败血停留少腹作痛等症
　　辰砂【另硏】琥珀　没药【并研细】当归【为末等分】
　　右为末每服二钱空心日午临卧用白汤调下
　　产后惊悸乱语精神不定用好硃砂为细末酒调服钱许
　　附方
　　局方妙香散【方见三卷第十三论】
　　茯苓补心汤【方见三卷第十论】
　　十全大补汤
　　加味归脾汤【二方见二十四卷第四论】
　　产后中风心惊方论第三
　　产后眼张口噤肢体强直腰背反偃言语错乱如癎者此气虚风邪所伤而成痉也
　　愚按仲景先生云有汗为柔痉用桂枝汤无汗为刚痉用麻黄汤然产后得此血气俱虚之败症也不可与伤寒例看丹溪先生云产后当大补气血为主可用十全大补汤以补元气如不应急加附子更不应是药力弗逮也仍用参附汤多服余常治大虚之症参茋数觔附子数枚方应
　　附治验
　　一产妇患此不省人事言语妄甚恶风寒喜热饮形气倦怠脉虚浮无力余谓血气虚寒用十全大补汤二十余剂不应又二十余剂稍缓乃渐加附子至一钱服数剂诸症减一二又二十余剂十退三四乃去附子五分数剂诸症顿退而安后又发仍服前药加附子三五分而愈
　　茯苓散　治产后心虚忪悸言语错乱健忘少睡或自汗盗汗
　　人参　甘草【炒】芍药【炒黄】当归　生姜【各八分】逺志【去心】茯苓【各一钱】桂心【六分】麦门冬【去心五分】大枣【二枚】
　　右水煎服
　　抱胆丸　治产后遇惊发狂或遇经行发狂
　　水银【二两】黑铅【一两五钱】硃砂【一两细研】乳香【一两叧研】
　　右将黑铅入铫内火镕下水银结成砂子下硃砂乳香末乘热用栁木槌研匀丸鸡头子大每服一丸空心薄荷汤下得睡勿惊觉来即安妙香散亦善
　　附方
　　妙香散【方见三卷第十三论】
　　十全大补汤【方见二十四卷第四论】
　　参附汤【方见后第六论】
　　产后中风恍惚方论第四
　　产后恍惚因元气俱虚心经血少或外邪所侵以致心神恍惚怔忡不宁
　　愚按前症当大补血气为主而佐以后方为善盖风乃虚极之假象也固其本源诸病自退若专治风则速其危矣
　　附治验
　　一产妇患前症盗汗自汗发热晡热面色黄白四肢畏冷此气血俱虚用八珍汤不应更用十全大补加味归脾二汤始应后因劳怒发厥昏愦左目牵两唇抽动小便自遗余谓肝火炽盛用十全大补加钩藤山栀而安再用十全大补汤辰砂逺志丸而愈
　　辰砂逺志丸　治产后中风惊狂起卧不安或痰涎上涌
　　石菖蒲　逺志【去骨芦甘草煮】人参　茯神【去木】辰砂【各三钱】川芎　山药　铁粉　麦门冬【去心】细辛　半夏【汤泡】天麻　南星　白附子【各一两】
　　右为末姜汁糊丸菉豆大别以硃砂为衣每服三十丸临卧姜汤下
　　附方
　　八珍汤
　　十全大补汤
　　加味归脾汤【三方见二十四卷第四论】
　　产后虚极生风方论第五
　　产后生风因去血过多气无所主以致唇青肉冷汗出目神昏急服济危上丹若投以风药则悮甚矣愚按前症若心脾血气俱虚用十全大补汤如不应加附子钓藤钩若肝经血虚用逍遥散加钓藤经云脾之荣在唇心之液为汗若心脾二脏虚极急用参附汤救之
</div>
    <div class="pagination">
<a href="薛氏医案_page102.html">上一页</a><span>...</span><a href="薛氏医案_page98.html">98</a><a href="薛氏医案_page99.html">99</a><a href="薛氏医案_page100.html">100</a><a href="薛氏医案_page101.html">101</a><a href="薛氏医案_page102.html">102</a><span class="current-page">103</span><a href="薛氏医案_page104.html">104</a><a href="薛氏医案_page105.html">105</a><a href="薛氏医案_page106.html">106</a><a href="薛氏医案_page107.html">107</a><a href="薛氏医案_page108.html">108</a><span>...</span><a href="薛氏医案_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
