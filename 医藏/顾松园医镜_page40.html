<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 40 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 40 页/共 44 页</h1>
    <div class="content">　　遗尿若见诸绝症，不治。

　　卷十五·数集　小便不禁

　　举例

　　一 一人忧愤经旬，忽小便不禁。医皆用补肾固脬之剂投之，一月而转甚。士材云：六脉举之则软，按之则坚，此肾肝之阴有伏热也。用猪胆炒黄连〔一钱。〕丹皮〔二钱。〕清肺经之伏热，盐炒苦参〔八分。〕清肾经之伏热，白茯苓〔二钱。〕甘草梢〔六分。〕调鸡肠末，与服六剂而安。一医云：既愈，当大补之。数日后仍复不禁。士材云：肝家素有郁热，得温补而弥炽，遂以龙胆泻肝汤加减，调鸡肠末服之，四剂即止。更以四君子加黄连、山栀，一月而痊。

　　二 一妇患饮食不进，小便不禁。士材曰：六脉沉迟。水泉不藏，是无火也。用八味丸料，兼用异功散，加益智、肉桂二剂，数日而安。

　　卷十五·数集

　　淋

　　淋者，欲尿而不能出，胀急痛甚，不欲尿而点滴淋沥。仲淳云：此属肾虚，兼有湿热。丹溪则有五淋之分。气滞不通，脐下闷痛者，为气淋，溺血而痛者，为血淋，溺出如面糊而痛者，为膏淋；溺出如砂石而痛者，为砂淋；此以火灼膀胱，溺阴凝结，煮海为盐之象也。遇劳即小便淋涩而痛者，为劳淋。但宜辨其因心劳、脾劳、肾劳之不同。凡治五淋，总宜壮水滋阴渗湿，分利小便为主；然虚各实异，宜补宜泻临症之顷，所当详审。

　　五淋汤〔自制。〕淋症主此加减。

　　生地〔壮水滋阴。血淋多用。〕二冬〔清肺气，化及州都，小便自然顺利。〕知母〔泄膀胱肾家之火，又能利水。〕黄柏〔利水窍涩痛。〕甘草梢〔止茎中作痛。〕牛膝〔独用两许煎饮，治小便不利，茎中痛甚者立效，血淋更宜。〕车前〔开窍通淋。〕茯苓〔渗湿利水。〕气淋加沉香、郁金；血淋，加茅根、藕汁；膏淋加川萆 、川石斛；砂淋，加滑石末调服。〔滑可去着，为下石淋要药，〕因房劳伤肾者，加枸杞、苁蓉；〔取其滑润。〕因思劳心者，加柏仁 丹参；因劳倦伤脾者，加人参。

　　此方通治五淋，须随症活法加减用之。按方书有冷淋一症，言是肾虚丹田有寒所致。余考《内经》云：胞移热于膀胱，则癃溺血。又《金匮》云：热在下焦则尿血，亦令淋，秘不通。丹溪言淋虽有五，皆主于热，此其常耳。

　　海藏泻肾丸〔见火。〕治或因惧泄强忍，或因思欲不遂，致败精流溢阏塞窍道，涩痛异常者。〔外用吮法，或令御女一番，使败精尽行送出。〕宜加牛膝、车前，火盛加知柏。

　　此方下所列之症，即所谓精淋也，故宜滋阴通利为主。

　　淋症之脉，实大可疗，涩小难医。〔精血败坏之征。〕

　　卷十五·数集

　　举例

　　一 一老人患淋，医以五淋等剂投之，遂腹中痛如刀割，大便如注，小便仍点滴不通，六脉肺部独大。余云：此肺移热于大肠之症。用桑皮、紫菀、杏仁、苏子、黄芩、橘红、茯苓、甘桔，一剂腹痛减，大便稀，但小水仍不通利。用生地、枸杞、牛膝，补阴药中加桑皮、紫菀、茯苓、车前，二剂痊愈。

　　二 一放出宫人，年逾三十，两胯作痛，肉色不变，大小便中作痛如淋，登厕尤甚。立斋曰：此瘀血渍入隧道为患，乃男女失合之症也，难治。后溃不敛，又患瘰 而没。此妇出宫，为商人外家，可见在宫久怀忧郁，既嫁又不能如愿，是以致生此疾，愈见流注，瘰 ，乃七情气血皆已损伤，不可用攻伐皎然矣。按《精血篇》云：精未通而御女以通其精，则五体有不满之处，异日有难状之疾；阴已痿而思色，以降其精，精不出而内败，小便道涩而为淋，精已耗而复竭之，则大小便道牵痛，愈痛则愈欲大小便，愈便愈痛，女人天癸既至，逾十年无男子合，则不调，不调则旧血不出，新血误行，或渍而入骨，或变而为肿，或虽合而难孕。合男子多则沥枯虚人，产多则血枯杀人，观其精血，思过半矣。

　　卷十五·数集

　　浊

　　浊症，有便浊、精浊之不同。便浊是便溺混浊而不痛。赤者，湿热在血分；白者在气分。经所谓水液混浊，皆属于热者是也。譬之天气，热则水混浊，寒则澄清。又如清水煎汤，则自然白浊耳。吴氏云：便浊乃胃中湿热渗入膀胱所致。治宜理脾胃，清湿热，兼补肾水。亦有因色欲伤肾，思虑伤心，劳役伤脾所致者。精浊则牵丝粘腻，虽不便溺，亦时有之。此是肾水不足，淫火易动，精离其位，故渐渍而出。若多出不禁者，乃因房劳过度，关窍失合，不戒色欲，必死。总宜壮水滋阴为主，佐以酸收固涩之剂。其因思虑伤心者，天王补心、归脾之属，因劳倦伤脾者，补中益气之类，可加敛涩之品以治之，仍宜兼补其肾，此治浊之大略也。

　　便浊效方〔自制。〕治赤白浊。

　　川石斛〔清胃中湿热。〕茯苓〔祛膀胱湿热。〕米仁〔除湿健脾益胃。〕川萆 〔除湿、祛浊厘清。〕生地〔肾为胃关，水脏得职，湿热自去，赤者多用。〕天冬〔金为水源，肺气清肃，小便自清。〕知母、黄柏〔泻阴火，除湿热。〕便浊不禁加莲须、莲肉，赤者再加白芍，可加水陆二仙膏。〔艾实生于水，金樱子生于陆也。〕此理脾胃，清湿热兼补肾水之剂。浊症主此加减治之。

　　六味丸 左归丸饮〔俱见虚劳。〕本方〔宜去渗泄助火诸品。〕加莲须、莲肉之属。〔清心则淫火不动，固肾则精气无遗。〕精流不禁，加五味〔酸以收敛。〕鳔胶〔粘以止滑。〕龙骨、牡蛎〔涩以固脱。〕此二方皆壮水滋阴，加清心安神，佐以敛涩之剂。精浊者，随宜加减采用。

　　天王补心丹 归脾汤〔俱见虚劳。〕此因思虑伤心而致便浊精浊者，随宜加减采用。

　　补中益气汤〔见泄泻。〕此因劳倦伤脾而致便浊精浊，随宜加减用之。

　　卷十五·数集

　　遗滑

　　梦遗者，因梦交而精始出，精滑者，不因梦而精自泻，症状不同。有小便后出多不禁者，有不小便而自出者，茎中痒痛，常欲如小便者，皆由肾水虚哀，相火妄动所致。然亦有数者之不同。有因用心过度，不摄肾而致失精者：有因房劳太过，精窍虚滑而致失精者，有中气虚损下陷，使精不宁而失者；有脾胃湿热下流，使精扰动而失者；亦有命门火衰，不能涵乎阴精而失者，各宜分别施治。有鳏居独宿，精满而出者，此非为病，不须服药。沈氏云：遗病多端，治法大要总不越乎补肾水，敛元精，安心神，清相火为主。

　　六味汤丸 左归丸饮〔俱见虚劳。〕原方〔补肾壮水。〕加莲须、五味、龙骨、牡蛎、鳔胶〔敛精填髓，〕远志、莲肉〔安心神。〕黄柏。〔清相火。〕此方因肾虚火旺失精者用之。虚滑甚者，以金樱子煎膏，代蜜为丸。

　　天王补心丹 归脾汤〔俱见虚劳。〕此二方，前方补心兼肾，后方心脾俱补。用心过度，心肾不交者，神志不宁，怔忡惊悸，宜朝服六味之属，晚间择前方服之。

　　补中益气汤〔见泄泻。〕此方因中气下陷，失精者宜之。其人必现四肢倦怠，食少便泄。余谓仍宜朝服六味诸方，按士材云：因肾病而遗者，独治其肾，由他脏而致者，则他脏与肾两治之，以肾为藏精之脏故也。

　　清热渗湿汤〔见湿。〕此方因脾湿下流失精者可宗，加减用之，祛其湿热，则肾安而精自固，治病必求其本也。

　　八味丸〔见不能食。〕此方因阳不帅阴而失精者宜之。必见畏寒厥冷，小便清长，大便溏泻，食难消化，脉沉小迟者，投之不误，否则以火济火矣。

　　卷十五·数集　遗滑

　　举例

　　一 一人患遗精，闻妇人声即泄，瘠甚欲死。医告术窍。仲淳之门人，以远志为君，莲须、石莲子为臣，龙齿，茯神、沙苑蒺藜、牡蛎为佐使，丸服稍止，然终不断。仲淳于前方加鱼鳔一味，不终剂而愈矣。

　　二 一人因肆业劳心太过，患梦遗症，已三、四、年矣。不数日一发，发过则虚火上炎，头面烘热，手足逆冷，终夜不寐。补心肾及涩精药投之罔效。仲淳疏一丸方，以黄柏清相火为君，佐以地黄、枸杞、萸肉、天冬补肾，麦冬清心，莲须、五味涩精，鱼鳔胶填精，车前利湿热之水，使相火安宁，不终剂而愈，病者初时，恐黄柏大寒，不欲用之。仲淳谓：尊病之所以久而不愈者，正未用此药耳。经曰：肾欲坚，急食苦以坚之，黄柏是也。肾得坚则心经虽有火，而精自固，何梦遗之有哉。向徒用收涩补益，而未及此，故难收效。

　　卷十五·数集

　　大便秘结

　　大便秘结，因热者多，宜分虚实。然有因气滞，因风燥，致秘之不同。治亦有异。又间有冷秘一症，亦当审察。至若老人津液干枯，产后亡血，及发汗，利小便过多，病后气血木复，皆能使大便秘结。当滋阴养血，生津润澡，则便自通。误用硝、黄利药，多遗后患。按东垣云：肾主二便，主五液，津液盛则大便如常，若饥饱劳役，损伤胃气。及过食辛热浓味，则火邪伏于血中，耗散真阴，津液不足，故大便燥结，赵氏云：余尝法东垣之论，而不用其通幽、润肠等，惟用大剂六味，加生津二冬润燥〔人乳、白蜜。〕之品，煎服自效。如热秘而又兼气虚者于前方再加参、 三、五钱立应。此因气虚不能推送，阴虚不能濡润故也，亲试甚验，故表出之。

　　六一散顺气汤〔见伤寒。〕此方治一切实热秘结。随症采用。

　　麻仁丸 治脾约〔脾土燥热，将胃中三、五日之谷省约为一、二弹丸而出。〕大便艰难。〔肠中津液干燥之故、必胃强者，方可暂用。〕麻仁〔三两。〕杏仁〔润燥。〕白芍〔养阴。〕大黄〔泄热。制，各二两五钱。〕枳实 浓朴〔散结，各一两。〕〔炼蜜丸服。〕此泻热散结，润下之剂。

　　象胆丸〔以味苦象胆也。〕真芦荟〔苦寒清热，湿润滋燥。同以朱砂清镇下坠之剂，自然热结开通。研细，一两四钱。〕朱砂〔研细。一两。滴好酒少许，和丸小豆大，天晴时修合。每服一钱二分或三钱。白汤送下。朝服暮通，暮服朝通。〕此清热下通之缓剂。此方亦实热秘结者宜之。只行一、二次，甚为稳当。但味极苦，最难服，胃弱者恐不能胜。

　　养阴清热润燥汤〔见燥。〕治一切虚热秘结，随症加减。

　　如内热甚，可加蔗浆或梨汁。

　　生地蜜油饮 治老人津液干枯，及产后大便秘结。

　　生地〔四两作小块。〕芝麻油〔四两，入生地同煎，以浮起油面为度，去地，将油倾入大碗。〕加生白蜜〔两许。〕调滚汤〔一碗。〕同油顿饮。或独用生地〔三、四两。〕煎汤顿饮亦效，再加松子仁〔一两。〕更佳。

　　此二方一切虚，热秘结可采用。

　　橘杏汤 治气滞不通，大便秘结〔三焦相通，不过一气。气闭则大便亦闭。〕橘红〔利气。二、三钱。〕杏仁〔利气而兼润燥。五钱至一两。〕宜加枳壳〔一、三钱。〕苏子〔炒研三、五钱。〕磨真沉香汁数匙冲服。麦冬、蔗浆、梨汁皆可用。

</div>
    <div class="pagination">
<a href="顾松园医镜_page39.html">上一页</a><span>...</span><a href="顾松园医镜_page35.html">35</a><a href="顾松园医镜_page36.html">36</a><a href="顾松园医镜_page37.html">37</a><a href="顾松园医镜_page38.html">38</a><a href="顾松园医镜_page39.html">39</a><span class="current-page">40</span><a href="顾松园医镜_page41.html">41</a><a href="顾松园医镜_page42.html">42</a><a href="顾松园医镜_page43.html">43</a><a href="顾松园医镜_page44.html">44</a><a href="顾松园医镜_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
