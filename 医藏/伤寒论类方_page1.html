<!DOCTYPE html>
<html>
<head>
    <meta charset="UTF-8">
    <title>伤寒论类方 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论类方 - 第 1 页/共 17 页</h1>
    <div class="content">

　　伤寒论类方 清 徐灵胎

　　卷一　桂枝汤类·一

　　桂枝汤（一）

　　甘草、大枣补脾精以滋肝血；芍药清营中之热；桂枝达营气之郁也。

　　桂枝（三两，去皮） 芍药（三两） 甘草（二两，炙） 生姜（三两） 大枣（十二枚，擘）

　　上五味， 咀，以水七升，微火煮，取三升，去渣。适寒温，服一升。服已，须臾， 热稀粥一升余，以助药力。桂枝本不能发汗，故须助以热粥。《内经》云：“谷入于胃，以传于肺”。肺至皮毛，汗所从出，粥充胃气以达于肺也。观此可知伤寒不禁食矣。温覆，令一时许，遍身 微似有汗者益佳，不可令如水流漓，病必不除此解肌之法也。若如水流漓，则动营气，卫邪仍在。若一服汗出病瘥，停后服，不必尽剂。若不汗，更服，根据前法。又不汗，后服小促其间，半日许令三服尽。若病重者，一日一夜服，周时观之。服一剂尽，病证犹在者，更作服。若汗不出，乃服至二、三剂。桂枝汤全料，谓之一剂；三分之一，谓之一服；古一两，今二钱零，则一剂之药，除姜枣，仅一两六钱零，一服不过五钱零矣。治伤寒大症，分两不过如此。一服即汗，不再服；无汗，服至二、三剂，总以中病为主。后世见服药得效者，反令多服，无效者，即疑药误，又复易方，无往不误矣！禁生冷粘滑、肉、面、五辛、酒酪及臭恶等物。

　　太阳中风，阳浮而阴弱。风在外，故阳脉浮；卫气有邪，则不能护营，故阴脉弱。阳浮者，热自发。风为阳邪，故发热，桂枝之辛以散之。阴弱者，汗自出。芍药之酸以收之，甘草之甘以缓之。啬啬恶寒，淅淅恶风。恶风未有不恶寒者，但恶寒甚轻，非若中寒及阴经之甚也。

　　翕翕发热，其热亦不如阳明之甚。鼻鸣干呕者，鼻鸣似属阳明；干呕似属少阳，盖三阳相近，故略有兼病，但不甚耳。桂枝汤主之。

　　太阳病，头痛发热，汗出恶风者，桂枝汤主之。此桂枝汤总症。

　　以营性发扬，卫性敛闭。风伤卫气，泄其皮毛，故汗出也。

　　太阳病，下之后，其气上冲者，可与桂枝汤方，用前法。误治。若不上冲者，不可与之。此误下之症。

　　误下而仍上冲，则邪气犹在阳分，故仍用桂枝发表，若不上冲，则其邪已下陷，变病不一，当随宜施治。论中误治诸法，详观自明。

　　太阳病，初服桂枝汤，反烦不解者，先刺风池、风府，却与桂枝汤则愈。此非误治，因风邪凝结于太阳之要路，则药力不能流通，故刺以解其结。盖邪风太甚，不仅在卫，而在经。刺之以泄经气。风府一穴，在项上入发际一寸，大筋内，宛宛中，督脉阳维之会，刺入四分，留三呼。风池二穴，在颞 后，发际陷者中，穴在耳后，按之引于耳中，足少阳阳维之会，针入三分，留三呼。

　　太阳病，外证未解，脉浮弱者，当以汗解，宜桂枝汤。病虽过期，脉症属太阳，仍不离桂枝法。

　　太阳病，外证未解者，不可下也。此禁下总诀。下之为逆，欲解外者，宜服桂枝汤言虽有当下之症，而外症未除，亦不可下，仍宜解外，而后下也。

　　太阳病，先发汗不解，而复下之，脉浮者不愈，浮为在外，而反下之，故令不愈。今脉浮，故知在外，当须解外则愈，宜桂枝汤。脉浮而下，此为误下，下后仍浮，则邪不因误下而陷入，仍在太阳。不得因已汗下，而不复用桂枝也。

　　病常自汗出者，此为荣气和，荣气和者，外不谐，以卫气不共荣气和谐故尔。荣气和者，言荣气不病，非调和之和，故又申言之，以营行脉中，卫行脉外，复发其汗，营卫和则愈。宜桂枝汤。自汗与发汗迥别。自汗乃营卫相离，发汗使营卫相合。自汗伤正，发汗驱邪。复发者，因其自汗而更发之，则荣卫和而自汗反止矣。

　　病患脏无他病，时发热，自汗出，而不愈者，此卫气不和也，先其时未热之时发汗则愈。宜桂枝汤主之。无他病，太阳诸症不必备，而惟发热自汗，故亦用桂枝汤。

　　伤寒不大便，六七日，宜下之候。头痛有热者，未可与承气汤。太阳症仍在，不得以日久不便而下也。

　　按“未可”二字，从《金匮》增入，《伤寒论》失此二字。其小便清者，知不在里，仍在表也，便赤为里有热。当须发汗，若头痛者，必衄。汗出而头痛未解，则蕴热在经而血动矣。宜桂枝汤。

　　伤寒发汗已解，半日许复烦，脉浮数者，可更发汗。发汗未透，故烦。乃服药不及之故。宜桂枝汤。

　　伤寒医下之，续得下利清谷不止，里症。身疼痛者，表症。急当救里。此误下之症，邪在外而引之入阴，故便清谷，阳气下脱可危，虽表症未除，而救里为急。

　　《伤寒论·不可下编》云：误下寒多者，便清谷，热多者。便脓血。后身疼痛，清便自调者，急当救表。

　　清谷已止，疼痛未除，仍从表治，盖凡病皆当先表后里，惟下利清谷，则以扶阳为急，而表症为缓也。表里分治而序不乱，后人欲以一方治数症，必至两误。救里宜四逆汤，救表宜桂枝汤。

　　太阳病，发热汗出者，此为荣弱卫强，故使汗出，欲救邪风者，宜桂枝汤。提出邪风二字，见桂枝为驱风圣药。

　　阳明病，脉迟汗出多，微恶寒者，表未解也，可发汗，宜桂枝汤。阳明本自多汗，但不恶寒而恶热。

　　今多汗而犹恶寒，则仍在太阳矣，虽阳明病，而治从太阳。

　　太阴病，脉浮者，可发汗。宜桂枝汤。太阴本无汗法，因其脉独浮，则邪仍在表，故亦用桂枝，从脉不从症也。

　　病患烦热，汗出则解，又如疟状。有时复热。日晡所发热者，属阳明也。日晡发热，则为阳明之潮热而非疟矣。脉实者，宜下之。脉虚浮者，宜发汗。一症而治法迥别，全以脉为凭。此亦从脉而不从症之法。

　　下之与大承气汤，发汗宜桂枝汤。

　　下利腹胀满，里症。身疼痛者，表症。先温其里，乃攻其表，温里宜四逆汤，攻表宜桂枝汤。此节属厥阴症，未必由误治而得，然既见表症，亦宜兼治。

　　吐利止而身痛不休者，当消息和解其外，宜桂枝汤小和之。里症除而表症犹在，仍宜用桂枝法，轻其剂而加减之可也。

　　伤寒大下后，复发汗，再误。心下痞，邪入中焦。

　　恶寒者，表未解也，不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。苦寒开降之法，详见后。

　　卷一　桂枝汤类·一

　　桂枝加附子汤（二）

　　桂枝汤原方加附子一枚（炮去皮破八片）。上六味，以水七升，煮取三升，去渣，温服一升。

　　太阳病，发汗，遂漏不止。此发汗太过，如水流漓，或药不对症之故，其人恶风，中风本恶风，汗后当愈。今仍恶风，则表邪未尽也。小便难，津液少。四肢微急，难以屈伸者。四肢为诸阳之本，急难屈伸乃津脱阳虚之象，但不至亡阳耳。若更甚而厥冷恶寒，则有阳脱之虑，当用四逆汤矣。桂枝加附子汤主之。桂枝同附子服，则能止汗回阳。

　　卷一　桂枝汤类·一

　　桂枝加桂汤（三）

　　桂枝原方加桂二两，即另立汤名，治症迥别，古圣立方之严如此。

　　桂枝汤原方加桂二两。上五味，以水七升，煮取三升，去渣，温服一升。

　　烧针令其汗，针处被寒，复感新寒。核起而赤者，必发奔豚。气从少腹上冲心者，灸其核上各一壮，不止一针，故云各一壮。与桂枝加桂汤。重加桂枝，不特御寒，且制肾气。又药味重，则能达下。凡奔豚症，此方可增减用之。

　　卷一　桂枝汤类·一

　　桂枝去芍药汤（四）

　　桂枝汤原方去芍药。上四味，以水七升，煮取三升，温服一升。

　　卷一　桂枝汤类·一

　　桂枝去芍药加附子汤（五）

　　即前方加附子一枚（炮去皮破八片），余根据前法。

</div>
    <div class="pagination">
<span class="current-page">1</span><a href="伤寒论类方_page2.html">2</a><a href="伤寒论类方_page3.html">3</a><a href="伤寒论类方_page4.html">4</a><a href="伤寒论类方_page5.html">5</a><a href="伤寒论类方_page6.html">6</a><span>...</span><a href="伤寒论类方_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
