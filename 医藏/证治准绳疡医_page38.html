<!DOCTYPE html>
<html>
<head>
    <meta charset="UTF-8">
    <title>证治准绳疡医 - 第 38 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳疡医 - 第 38 页/共 122 页</h1>
    <div class="content">　　拔疔法以黑牯牛，牵于石塔上必撒粪，候粪上生菌，取焙干，与 签草叶等分，为细末。先用竹筒两头去节，一头解十字路，将不解头套在疔上，以线紧缚，竹筒陷入肉内为度，以前药末一匙，滴水和之，放于筒内少时，药滚起则疔自拔起。若一次未效，渐加度数，其疔必拔也。

　　拔疔方 治疔疮不出者，用此药以拔出之。

　　巴豆（半粒去壳） 磁石上为末，用葱涎同蜜为膏，以敷疮上，疔疮自出。

　　神授疗疔肿方以紧磁石为末。用酸醋调封于患处少时，力拔出疔神妙。

　　〔世〕 治疔疮 用麻内蛀虫一条，研敷疮上。却用膏药贴之，一饭时去膏药，其疔自出。

　　麻虫膏 治疔疮。

　　上将麻虫一条捣烂，入好江茶，和作饼子如钱眼大。以羊角骨针挑疮头，按药在上，醋糊纸贴之，膏药亦可，其毒出为效。

　　蜣螂膏 治疔毒。

　　蜣螂（三个，肚白者，佳） 黄麻虫（十个）

　　上二味捣匀，拨破患处贴之。如患在手足间，有红丝上臂，丝尽处将针挑断出血，仍用前药。

　　愚按：此方常用有效，如无麻虫亦效。毒盛者，更服败毒药。蜣螂即屎蚵螂也。

　　圣济方 治疔疮。

　　蜣螂（心腹下肉，稍白者）

　　上捕取不以多少，贴疮上半日许，未可，再上之。血尽根出神效。

　　治疔疮最有功效。用蝉蜕、僵蚕为末，酸醋调涂，四围留疮口，俟根出稍长，然后拔去。再用药涂疮。海藏方，单用僵蚕为末，津调涂，亦佳。

　　又方 治疔疮。

　　螵蛸为末，敷头上，四边针刺碎红肿上，用铁锈水、紫花地丁草末，围四边肿上。即紫花鹿蹄草。红肿外好肉上，用生姜自然汁，调船灰末，敷好肉上。

　　又方 治疔肿。

　　先以针拨破四畔中间，用海螵蛸末，水丸豆大敷于疮头上，再用箭头草末，敷四畔红肉上。外又用旧船灰烧末，为生姜自然汁调敷后，再用湿丝绵贴，中间用手揭去疔盖，再将螵蛸末，水调敷之。

　　又方 治疔疮。

　　大黄一大块及东壁土，汲新井水入于砂碗内，磨浓浓涂肿上。中心留一窍如钱眼大，出热气，经宿立愈，如干再用水润之。

　　又方 治疔疮。

　　雄黄一钱，就瓦上 焦黄为末。以病患尿调敷疔上一时拔出。如发热欲死者，将大黄、菊花研汁，灌上。若冬间取根捣汁亦可。

　　玉山韩光方 治疔肿。

　　上以艾蒿一担，烧作灰。于竹筒中淋取汁，以一二合和锻石如面浆。以针刺疮中至痛，即点之。点三次其根自拔，亦大神效。正观中，用治三十余人得瘥。

　　〔衍〕 苦苣捣汁，敷疔疮殊验。青苗阴干，以备冬月，为末，水调敷。（《本草》云：取苦苣垄中白汁，敷疔肿出根。又取汁滴痈上，立溃。）

　　疔疮，用白蔹为末，水调敷之。（《圣惠方》）

　　〔圣〕 治疔疮。甚者用附子末，醋和涂之，干再涂。（《千金方》同。）

　　〔丹〕 琥珀膏（方见痈疽下杂方条。）

　　水沉膏 治疔疮。

　　白果根（新鲜生者佳）

　　上以米醋磨浓澄脚，以油纸摊贴及用酒磨服。

　　敷疔膏 治疔疮及无名肿毒、瘴气等证。

　　生蓝叶（不拘多少，洗净）

　　上叶以捣烂敷贴患处，以梗煎酒服。

　　又方毛屎梯叶上生采新鲜者擂米泔水暖刷，及以根磨米泔水，暖服。

　　又方 治一切恶疮、毒肉不出。

　　用乌梅一味，烧灰为末敷上，恶肉立尽矣。

　　灸疔疮法取掌后横纹后五指，男左女右，七壮即瘥，屡效。

　　灸 法初虞世云：疔疮于所属经络，各泻之。疔疮者必发于手足之间，生黄 ，其中或紫黑色。有一条如红线直上，食卒之际，急宜以针于红线所至处，刺出毒血。然后以蟾酥乳香膏等药，于正疮上涂之。针时以病者知痛出血为好，否则红线入腹攻心，必致危困矣。

　　百一治疔肿 以针刺四畔，用石榴皮末，着疮上，调面围四畔，灸痛为度。调末敷上，急裹，经宿连根自出。

　　松针法取向北松枝上叶极硬者，顿齐作一束，扎令极紧。缓缓以意消详，毒瓦斯所经，行虚软处针之，须令出血。时先用酒润，下针处必小痛，令病患稍忍，仍用雄黄末入麝香少许，以温酒调下，一二服与之。服后方下松针针之。

　　卷之二　疔疮

　　入腹

　　治疔疮毒瓦斯入腹，多呕吐欲死者，即服内托香粉散。

　　滴乳半两，另研真绿豆粉一两，为细末，煎生甘草汤，调三钱，时时饮之，常令灌润胸膈。 （一方，用雄黄、绿豆粉、乳香等分，为末。水调服。）

　　百二散（又名护心散） 治发疔疮烦躁，手足不住发狂者，急宜服之。

　　甘草节 绿豆粉 朱砂（各等分）

　　上为细末。每服三钱，熟水调下。

　　疔疮入腹呕者，煎道人头浓汁饮之。

</div>
    <div class="pagination">
<a href="证治准绳疡医_page37.html">上一页</a><span>...</span><a href="证治准绳疡医_page33.html">33</a><a href="证治准绳疡医_page34.html">34</a><a href="证治准绳疡医_page35.html">35</a><a href="证治准绳疡医_page36.html">36</a><a href="证治准绳疡医_page37.html">37</a><span class="current-page">38</span><a href="证治准绳疡医_page39.html">39</a><a href="证治准绳疡医_page40.html">40</a><a href="证治准绳疡医_page41.html">41</a><a href="证治准绳疡医_page42.html">42</a><a href="证治准绳疡医_page43.html">43</a><span>...</span><a href="证治准绳疡医_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
