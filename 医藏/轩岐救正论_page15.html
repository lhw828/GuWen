<!DOCTYPE html>
<html>
<head>
    <meta charset="UTF-8">
    <title>轩岐救正论 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>轩岐救正论 - 第 15 页/共 17 页</h1>
    <div class="content">　　前汤小柴龙胆。乃清肝火之剂肝为心之母未有母安而子不静之理况龙胆善治实热诸淋敷功极速若人参知母麦冬黄芩皆益水上源清金润燥之要药也木通虽曰通淋。引药入心。不止散小肠结热耳佐二陈则使健脾。而速于营运药力也。

　　[卷之五：治验医案下] 心肝肾三经劳郁吐血

　　甲申孟春连友蜚天素体孱弱。喜亲芸案。便赤梦遗。灯宵竞逐。触事忤意。遂患前症。

　　嗽痰甚多。初疗降气清火之剂不瘥。至二十一日延余诊视。脉两寸洪大虚阔关尺浮缓无力。余曰血症本非难治。但元气虚脱上浮。肝肾皆得克脉。幸喜不数然须久服参纯王之剂方得平复若用苦寒错治。必至成瘵。议以加减八珍汤。彼疑参难疗血。仍延前医。及二十四日增剧。

　　复再延余。投以前议药四剂。唾血遂止。经旬潮热亦减。惟脉未复。每多言痰嗽不止。少劳梦遗频作。余曰心肾不交阴阳虚极必经年勿辍良剂。自可奏效。始信余言恪守禁忌。计复过丸剂七斤。汤剂八十余帖而愈。至酉春乃兄延余蜚天亦以脉求胗。察其六脉相生。和缓有神两尺沉实。当主有喜。蜚天曰已得孕两月矣。至秋果举一子。

　　又同时有西关外陈子珍庠生亦患前症。因疗数月不瘥。至四月十一日延余察其病源脉症。皆与连蜚天相同。余议投参术熟地主治。彼谓血无补法。熟地性温。参术助火。误服宁不丧生。反生议诮。仍照前医治恪服苦寒清金之剂。经年渐笃。至次夏呕血不止。又用止塞之剂。致肠结胀痛。逾旬滨死。别请疡医。令其刀刺肛门。溃脓数盂而殁。

　　[卷之五：治验医案下] 脾肺肾积劳便血

　　癸酉夏家大人署临邛。因较生童。邀学博彭予白先生衙斋阅卷。余得与促膝谭欢五晨夕。先生尝以病脱血为苦。叹屡治不瘥。察原委盖为素下帷诵着。无间寒暄积劳所致余以为劳伤脾肺即肾家伎巧亦为之竭矣问曰得无遇事过极。时而火热升燎首面乎。先生曰政苦有此兼症。

　　叠投芩连清火之剂。漫不应。法几穷矣。脉之六部沉缓。投以六味加五味肉桂人参一丸方。

　　先生复云血症可投温剂乎余谓其脉沉缓属虚寒。非温剂不能愈血症也。仍陈以薛立斋医案。

　　始信服。初只每日服钱许越数期渐效乃增至数钱。经三月五载沉顿瘳嗣登甲戌第司理漳郡。家大人以丙子岁归田。先生邀抵官衙。余亦往从。款洽逾昔。询前症不作。犹服六味方无间云。

　　[卷之五：治验医案下] 产后吐血崩血

　　癸酉仲冬时在益郡署中。先室分娩受寒。胎衣不下血溃盈盆。越七日因怒呕血少止。复暴崩如涌。两眼瞑合。四肢冷厥。不省人事。脉六部沉代。势属危急。余即以人参二两为君。黄归身附子炙草各二钱为佐。入山漆三钱。武火促煎。仍请蜀藩良医胡君商治。胡至胗视曰。脾为统血之原。今肝木凌土。固中敛血。须加白术。余如言治之。药半晌。目转气舒。脉复渐苏。至十三日肢体忽肿。又治以十全大补汤。去芎芍。加炮姜。七剂始退。再延胡君议修补养之剂。胡曰前症真阴暴绝。已入死法。今倘勤加调摄。勿辍良剂。亦可少延数年。自是冬而历甲申季夏一十二载。经水断绝。盛暑犹着绵衣。暂离参数日。便病晕眩喘胀。计服过人参十五斤有奇丸剂五十余斤。汤药千五百帖。而终不免于一死。只因数载以来。俯仰乏资。参难裕置。至甲申仲夏。余缘洪江之行。复触事火升作渴。误嚼荸荠数枚。遂患格症。

　　食入即吐。胃气遽绝。日只饮水碗许。绝谷四十九日而殁。殁时肌体丰润如生。可知参功累积造命非小。每恨需参难继。枉死。致令结发参商。哀肠寸断。余几无以为生矣。

　　[卷之五：治验医案下] 产后蓄血兼症

　　癸未仲冬方天柱冢妇。系余妻妹。素劳郁。将产坐草寒。初数医所投。非辛发即平缓之剂。渐增剧。越五日。延余治之。察其脉症寒热自汗。喘呕拒食。燥谵不寐。心腹胀痛。大便里急后重。脉见结代。三至一歇。危笃濒死。投以参归术桂附。加五味升麻炙草等味。彼疑未用。复转质于内兄陈青云云亦知医。以为非此温补之剂。不能挽回。始信服不终剂而热退汗敛。静睡半日。醒知索粥。胀消痛减。脉渐复。再剂恶露始行。血块亦下。三剂脉仍结。

　　余曰。夜来莫非减参乎。渠云果只用五分。至四剂令加二钱。而诸症如失。夫前症寒热自汗乃阴虚阳脱也呕喘拒食乃肺逆胃寒也燥谵不寐乃阴寒已极而阳暴越于上也心腹胀痛乃冲任受寒瘀血停蓄也里急后重乃脾气下陷前医误以为痢则谬也脉见结代乃胃气暴虚不能接续也若谬妄错治。能免虚虚之祸乎。故丹溪有云产后须大补气血为主。纵有他症。以末治之。如恶寒发热者。乃血气虚弱之极也。须用大补汤治之。余每遵此法以温补疗产后。叠投叠中。先哲法言。岂欺我哉。

　　[卷之五：治验医案下] 肝胃郁热咯血

　　甲申季夏姜子社续弦少妇病潮热喘嗽。经水涩少。每郁即见膈胀拒。食遇啖辛热。咯血口干。

　　脉弦滑微数。姜以为瘵。余曰。甫笄阴血未充。五火易动。因循不治。亦能成瘵。投以六味地黄加炙草黄芩麦冬知母阿胶为丸。服月余诸症俱失。且复举孕。

　　[卷之五：治验医案下] 肝肾郁热赤带

　　甲申春里中一寡妇甫三旬。时或增寒发热。通宵不寐。时或经昼昏眠。呢喃独语。遇劳肢体厥冷。每自用姜葱解表。遂致停热脾胃。乘虚下注而患赤带。脉沉伏若绝。重按洪实搏指余以为相火蕴隆内真热而外假寒用四物汤。加黄连龙胆炒栀知母茯苓木通投八剂。诸症悉平褚澄以僧尼寡妇异其治诚然。

　　[卷之五：治验医案下] 脾胃积寒赤带

　　癸未秋衷表龚门一外家。年逾三旬。娩未百日。恣啖生冷。呕吐脐疼。病白带。月余行经冲任。冒寒发热。烦渴。赤带频下。脉沉迟无力此内真寒而外假热之症用四物二陈。加炮姜肉桂木香。少佐升麻丸。服阅月而愈。

　　[卷之五：治验医案下] 经水先期而至有虚实之异

　　余侄女年甫笄。素体瘦实。喜啖姜蒜。每经行先期而至脉沉数此脾胃蕴热迫血下行令其淡饮食用清凉之物。逾后如期而至。

　　又乙酉秋连都阃嫡母年将五旬。素未举孕。怀抱郁结。亦患经水先期而至。频漏不绝。晕眩发热。脉见浮革无力余断以郁火凌脾气虚不能摄血作虚热论用八珍汤。去川芎加黄续断阿胶少佐升麻逾旬而瘥。

　　[卷之五：治验医案下] 肝经暴郁吐血

　　癸未夏里人马思才之内年逾五旬。偶因外事忤意。怒火激血上越。日吐数盆。脉洪缓。

　　余投以逍遥散。去白术加黄连炒栀丹皮四剂即愈。愚按血症多端。尚有九窍血溢者。有肌肤血溢者。有舌血龈血汗血有颠顶出血者。有从腋胯而渗者无非火伤经络亦当察元气之虚实施治不可偏执苦寒之剂也昔明医吕沧洲治一人偶拨中疥。出血如泉。不止。公视时已困极。无气可言。脉惟尺部如丝。他部皆无。乃以四逆汤。加荆芥防风。其脉渐出更服十全大补汤。一剂遂瘥。又治一贵客患三阳合病。脉长弦。因涉海为风涛所惊。遂吐血升许。且胁痛烦渴谵语。适是年岁运当左尺不应。诸医咸以为肾绝。公曰此天和脉当无忧也遂投小柴胡汤。减参加生地。俟其胃实以承气下之得利而愈。若公者法无偏执。药随人投人知寒药之治血而不知其热剂之回生非全识也再录立斋方论于后。立斋曰愚按刘宗浓先生云。荣者水谷之精也。和调于五脏。洒陈于六腑。乃能入于脉也源源而来生化于脾总统于心脏受于肝宣布于肺施泄于肾灌溉一身是以出入升降濡润宣通者由此使然也故经云气主嘘之血主濡之又云肺朝百脉之气。脾统诸经之血。气血为人身之橐也。观此多因饮食起居。六淫七情失宜。亏损元气。以致诸经失职。不能司摄法当调补脾肝之气使血各归其原诸症自愈矣若潮热咳嗽而脉数者。元气虚弱。假热之脉也。尤当用甘温调补脾胃为善。立斋又云古人治血症诸方。多用寒剂。惟上古之人。形病俱实者宜用之。今之患者多属形病俱虚。治者当求其属而主之。若前症郁热伤肺而衄血者。用黄益气汤。肺气虚热。不能摄血而衄者。用四君子加芎归五味。郁结伤脾而嗽吐血者。用归脾汤。胃经有热而嗽吐血者。用犀角地黄汤。胃气弱而嗽吐血者。用四君子加芎归升麻。肾经虚热。阴火内动。而咯吐血者。用六味丸补中益气汤。怒动肝火而见血者。用加味逍遥散。肾涸肝火动而见血者。用六味丸。虽曰血得热而错经妄行。亦有卫气虚。不能统摄荣血。而为妄行者。不可不察。以上诸症皆属足三阴亏损虚火内动所作非外因所致者宜六味丸补中益气汤滋其化源是治本也其因甚多。不能枚举。治者当临症而制宜。庶无误矣。立斋又云劳嗽见血等症。有劳伤元气。内火妄动而伤肺者。亦有劳伤肾水。阴火上炎而伤肺者有因过服生地天门寒药。损伤脾胃。不能生肺金而不愈者有因误用黄柏知母之类。损伤阳气。不能生阴精而不愈者凡此皆脾肺亏损而肾水不足以致虚火上炎真藏为患也治须补中益气汤补脾土以生肺金用六味地黄丸滋肾水而生阴精否则不救。

　　乙丑岁余寓楚时。适有仆妇年逾二旬。每患便血。医投以藏连丸随服随愈。先是同社一刘友貌英伟善属文。亦病便血。服香连丸。经岁不瘥。饮食如常。抵冬娶亲。辍前药却愈。次夏患痢。且能健啖。起居不倦。医者投香连丸之剂。仅四服。至夜发厥而死。惜哉。大都积服寒剂。脾气由渐而伤。及娶亲后。精血日耗。元气不支。故遇蹶即仆理也。譬如家国之亡。任用匪类。非阳丧于刚愎之小人。则必阴败于柔逊之奸儒。祸非旦夕。有由来矣。再按妇人崩漏诸症虽云血热妄行。治以四物汤加芩连之属。此古今通用常法也。多有先由劳伤中气。或脾气素虚。不能统血。继因邪热迫致妄行者。初起用前汤数服不止。则当用东垣当归芍药汤补之。若因循日久。清气下陷。则服补中益气汤以升举之。经云阳密乃固。先哲云血脱益气。此良法也盖血虚须兼补气夫血犹水也气犹堤也堤坚则水不横决气固则血不妄行自然之理此方用术为主。所以神验。世医不达此理。拘执方书。率用凉药伤脾。脾气既弱。安能固血因误于刘守真谓诸血无寒岂知诸血无实乎无实则虚虚则不得以无寒论也故特表而正之。

　　[卷之五：治验医案下] 目病最忌点洗

　　目注精于肾。血于肝。瞳一点水也。裹以薄膜。精莹远彻。生身所恃。其为病也。肾水虚则昏。肝火盛则赤涩。遇风寒则患痛眵泪使肝肾得实纵冒外邪不能为害唯肝肾一亏不值外邪亦自生灾。今见世人每患目疾。只勤点洗。甘心受害。反以内养内治为迂缓无功。良可哀悯。夫点药乃用炉甘石为君也。一经炼。性燥便妨睡精矣。麝香片。质主辛香。性善走窜经络。冲辟道路。则反引风入窍矣。琥珀珍珠石燕铜青。皆金石剽悍酸烈之物。愈竭津液矣。熊胆黄连。性苦寒而凝壅风邪不得发越矣。其有壮年元气健实者。患此惟清静调养。

　　少待经尽气复。不治自愈。纵疗以点洗。非药之功也。即衰老羸弱者。不治亦只病气留连。

　　犹无大害。而一敷以前药燥烈之属。削其薄膜。走窜之物。散其真气。瞳精外脱。迫而为泪泪干明灭不至于盲不已也岂目之自盲乎吾以为一切眼病皆当于脾肝肾处寻源施治。未有不瘳者。东坡曰目病则逸之。齿病则劳之。治目如治民。当如曹参之治齐。治齿如治兵。当如商鞅之治秦。旨哉是言。可不熟思哉。因举其经验以为龟鉴。

　　甲申秋姜子社祖母年近七旬。患风邪。两目赤痛。延一眼科。用点法。越数日竟眇左眼。又投以清火耗气之剂。转增晕眩自汗。右眼亦昏。症剧。延余投以补中益气汤。加熟地五味枸杞决明数剂。汗始。敛右目复明。又子社张门姻母亦患此症。彼年方五旬。元气尚实。余令其密室避风。遇痛谨勿揉按。有泪听其自流。宽心恬养。兼淡饮食。只宁耐七日。投以清肝滋肾之药。数剂。彼能守禁。至期得复明如初。又余洪门表姊甲申夏患眼生翳。延刘润初治之。刘曰须内外兼治则可愈。于是润初专疗其外。余以健脾养血之剂。滋补脾肝肾三经。旬日翳消而体健逾昔。

　　戊寅春余因有东胶之行。至夏先室病脾泄不瘥。一医用辛燥之剂。服数旬。泄得愈。岂知前药涸血。竟眇一眼。右眼亦几坏。余归急投以滋阴益肾之剂。三十服方得复明。至左眼肾精不能上注目系。绝则莫疗矣。

　　犹子允敷每患赤眼。六脉沉迟。余令其服八味丸。及恣饮鸡酒随愈。夫赤眼亦有寒者。

　　岂应概投凉剂乎。详言数症以告患者。

　　卷之六 医鉴病鉴

　　[卷之六] 医鉴

　　僭评诸医学识才品淑慝贞邪悬此明鉴愿医为上医愿人择好医耳

　　[卷之六：医鉴] 明医

　　粤自三皇肇端。九臣翼赞。创垂医药。救民拯物泽及当时恩垂万世猗且休矣嗣有怀才抱德之士。继是业者仰观天象俯观地法中观人事察五运六气之亢承明五脏五行之生克辨阴阳水火之升降躬涉遗编。神游圣域诵而能解。解而能明。明而能彰。彰而能变化不穷治于未病察所由生别异比类。诊合十全。顾何羡揲瓜搦髓。易形擅奇。隐橘市壶。习幻云秘哉。明良之工。世不常出。直超儒仙千仞而上之矣斯为明医。

　　[卷之六：医鉴] 儒医

　　尝稽秦汉以后。有通经博史。修身慎行。闻人硕儒。兼通乎医者。精究玄机。洞明至道。

　　每见立言垂教。后学凛为法程。若通显之儒。汉张仲景晋王太仆殷仲堪南宋徐熙唐许叔微明李濒湖诸君是也。若隐逸自高之儒。西晋皇甫谧唐孙思邈王无功宋纪齐卿李东垣明张景岳诸君是也。若有道因而得位之儒。若唐许胤宗徐秋夫明薛立斋诸君是也故非儒则医之术不明非医则儒之道不该医固以儒重者也儒诚重矣。而独奈有之狂儒。背经文而独创幻谈。又有之腐儒。守方书而昧通灵变。又有乡愿之贼儒。存两端而莫剖是非。更其尤者高阳生之脉诀。大乖至道。马宗素之铃法。殊戾宗传。伪褚之遗书。倒装五脏。斯则冒窃儒名。实皆蠹医者也。故李黄暗斋先生云。非明理之儒。医书不可乱读。信然矣。是所贵于儒医者。须具有大学问。大见识。大胆力。特明真假关头。不失经权妙用。方无忝此司命之责矣得进而医国羹调元鼎寿君泽民跻世熙和斯又为间出之真儒已。

　　[卷之六：医鉴] 隐医

　　汉贾长沙有云古之至人。不居朝廷。必隐于医卜。司马公亦曰达则为良相。不达则为良医于是丹溪先生。反笈华山。弃举子业。而即慨然自命曰。士苟精一艺以推及物之仁虽不仕于时犹仕也。若人也苟全性命于乱世。不求闻达于诸侯。弁髦轩冕。调元草野蕴德潜修斯云隐矣亦岂必遁迹幽岩忘怀胞与。陶弘景虽挂冠神武。而留方肘后。江明远固不受宋室之官。

　　每辄副明主之请是则皆隐而通不失其济物之仁者也。

</div>
    <div class="pagination">
<a href="轩岐救正论_page14.html">上一页</a><span>...</span><a href="轩岐救正论_page10.html">10</a><a href="轩岐救正论_page11.html">11</a><a href="轩岐救正论_page12.html">12</a><a href="轩岐救正论_page13.html">13</a><a href="轩岐救正论_page14.html">14</a><span class="current-page">15</span><a href="轩岐救正论_page16.html">16</a><a href="轩岐救正论_page17.html">17</a><a href="轩岐救正论_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
