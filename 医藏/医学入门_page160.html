<!DOCTYPE html>
<html>
<head>
    <meta charset="UTF-8">
    <title>医学入门 - 第 160 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 160 页/共 202 页</h1>
    <div class="content">　　膈消门冬味甜。

　　门冬饮子 麦门冬、人参、知母各一钱，生地八分，茯神七分，五味子、栝蒌仁、葛根各五分，甘草三分，竹叶七片，水煎服。治心移热于肺，膈消胸满，心烦津燥引饮。

　　兰香以除陈郁，鹿茸菟丝兼 草；兰香饮子 石膏三钱，知母、生甘草、防风各一钱，炙甘草、人参、兰香叶、白豆蔻、连翘、桔梗、升麻各五分，半夏二分，为末，蒸饼糊调成饼，晒干为末，每二钱，淡姜汤下。治渴饮水，极善食而瘦，自汗，二便结数。

　　鹿菟丸 鹿茸一两，菟丝子、山药各二两，为末蜜丸梧子大。每三十丸，米饮或人参煎汤，盐酒任下。治饮酒积热，熏蒸五脏，津血枯燥，小便并多，肌肉消烁，专嗜冷物寒浆。

　　黄 六一汤 黄 六钱，甘草一钱，枣煎服，治诸虚不足，胸中烦悸消渴，或先渴而欲发疮，或病痈疽而后渴者宜。

　　铁粉以制肝侵，猪肚茧丝忌食盐。

　　铁粉丸 铁粉水飞、鸡 炙焦、黄连各三两，牡蛎二两，为末，蜜调成剂，以酥涂杵熟，丸如梧子大。每三十丸，加至四十丸，粟米饮下。治脏腑枯燥，口干引饮，小便如脂。

　　黄连猪肚丸 黄连、粱米、栝蒌根、茯神各四两，麦门冬、知母各二两，为末，入雄猪肚内缚口置甑中蒸烂，加蜜杵丸梧子大。每百丸米饮下。治消渴强中，亦能清心补养。

　　单茧丝汤 即煮茧绵丝汤任意饮之，如非时以丝或绵煎汤代之，治肾消白浊及上中二消，饥渴不生肌肉，神效，忌食咸物。

　　渴有虫者，苦楝入麝少许；单苦楝汤 取根皮焙干，入麝少许，水煎空心服。虽困顿不防，目侵下虫状如蛔虫，其色真红，而渴顿止。

　　渴有痞者，辣桂牵牛旋添。

　　消渴痞丸 黄连、青黛、干葛各一两，黄芩、大黄、黄柏、山栀、薄荷、藿香、浓朴、茴香各五钱，木香、辣桂各二钱半，牵牛二两，自利者去大黄、牵牛，为末，水丸小豆大，小儿麻仁大。每十丸，温水下，忌发热物，治中消或挟诸血肠风，心胁胀满，呕吐痿弱，湿热积毒等证。

　　燥结麻仁润肠，当归龙荟槟榔同义；小麻仁丸 麻仁、当归、桃仁、生地、枳壳各一两为末，蜜丸梧子大。每五十丸，空心白汤下。治血燥大便秘。

　　参仁丸 麻仁、大黄各三两，人参七钱半，当归一两，为末，蜜丸梧子大。每三十丸，热水下。治气壅风盛便秘，后重疼痛烦闷。

　　润肠丸 归尾一钱，防风三钱，大黄、羌活各一两，桃仁二两，麻仁二两半，皂角烧存性一两三钱，其性得湿则滑，滑则燥结自开；风湿加秦艽倍皂角，脉涩气短加郁李仁；为末，蜜丸梧子大。每五十丸，白汤下。

　　治久病腹中实热，胃中伏火，大便闭涩。不思饮食，及风结血秘。

　　当归龙荟丸 当归、龙胆草、山栀、黄连黄柏、黄芩各一两，大黄、芦荟、青黛各五钱，木香一钱，麝香五分，为末，蜜丸小豆大。每二三十丸，姜汤下。治肝蕴风热，时发惊悸，筋惕肉 、螈 搐搦，头目昏眩，神志不宁，狂越骂詈，胸膈咽嗌不利；又治湿热胁痛及食积因大饱、劳力、行房胁痛，肠胃燥涩，一切火热等证。

　　槟榔丸 槟榔、黄芩、大黄、白芷、枳壳、羌活、牵牛、麻仁、杏仁各一两，人参五钱，为末，蜜丸梧子大。每四十丸，空心热水下。治大肠湿热不通，心腹胀满，大便秘结，有虫积者加雷丸，锡灰醋炒，为末，空心砂糖调下，先将烧肉一片口中嚼之，叶去肉汁，然后服药。

　　单槟榔散 一味为末。每二钱，蜜汤点服。治肠胃有湿，大便秘涩。

　　虚秘升麻导滞，滑柏苁沉半硫随拈。

　　导滞通幽汤 升麻、当归、桃仁各一钱，生地、熟地各五分，甘草、红花各一分，水煎，入槟榔末五分，或麻仁泥调服。治大便噎塞不通，气不得下。一方加大黄，名当归润燥汤。

　　导气除燥汤 茯苓一钱半，滑石、知母、泽泻各一钱，黄柏一钱二分，空心水煎服，治小便闭。

　　古苁沉丸 肉苁蓉二两，沉香一两，为末，用麻仁汁打糊为丸梧子大。每七十丸，空心米饮下。治发汗过多，耗散津液，大肠秘结。

　　古半硫丸 硫黄、半夏各等分为末，麻仁汁或姜汁打糊丸梧子大。每七十丸，湿酒米饮下。治年高冷秘。

　　掩脐法 用蜗牛三枚，或田螺连壳捣烂，入麝少许贴脐中，以手揉按，立通大小二便。

　　麻油导法 令人口含香油，以小竹管一个套入肛门，将油吹入肛门，过半时许，其油入肠，渐渐上行，片时即通，兼治痘疮余毒转热，结滞肠间，大便闭塞，肛门连大肠不胜其痛，诸药不效。

　　呜呼！燥胜则元气劳而运纳失常，享年不永；静胜则元气和而饥渴无患，治心必严。

　　万病皆由心生，而精溺跌扑，莫非心之狂丧；心病皆因火动，而胁肋痔漏，莫非火之攻冲。实火防风当归，或单芩连苦栀石萸，比之三黄金花力更专；防风当归饮 滑石六两，治三焦蕴热，令火从小便出，大黄泻阳湿热从大便出，黄芩凉膈，柴胡解肌，防风清头目，人参、甘草补气，当归、芍药补血，各一两，每三钱姜煎服。此方泻心肝之阳，补脾肾之阴，而无辛香燥热之药，真治风热、燥热、湿热挟虚之良剂。其功大于防风通圣散，又因以见益元散降火之甚也。

　　单黄芩丸 用半枯芩炒黑为末，用天门冬煎膏和丸服，治肺火降痰。或加川芎能调心血，心平则血不妄行，而火自降。

　　单泻心汤 又名单黄连汤。用黄连为末，水调二三分，量病患大小与之，或煎服。治心实热，癫狂谵语，二腑涩黄者。

　　单黄连丸 用姜汁炒或酒炒，为末，粥丸汤下。治心火，一切血热、伏热、酒热、暑毒及肝火呕逆等证。

　　单苦参丸 炒为末，水丸温汤下。治肺风及痰火，兼治狂邪，大叫杀人，不避水火及遍身生疮。满头面风粟痒肿，血痢。

　　单山栀丸 炒黑为末，蜜丸服。治肺与大肠为最，解五脏结气，补少阴经血。或加故纸，善滋阴降火。

　　单石膏丸 用火 ，去火毒，为末，醋糊丸绿豆大。服之专泻胃火、食积痰火。

　　古萸连丸 黄连六两，吴萸一两，为末，水丸或蒸饼丸，绿豆大，白汤下。治肝火气从左边起。如治痢疾，用萸、连等分，同酒浸透，各自取出焙或晒，为末糊丸梧子大。赤痢用黄连丸三十，甘草煎汤下；白痢用茱萸丸三十，干姜煎汤下；赤白相兼，用萸、黄连各十五丸，甘草、干姜煎汤下。

　　戊己丸 即古萸连丸加芍药各等分为丸服，治湿热痰火痞结，腹痛吞酸，泄痢米谷不化等证。

　　三黄丸、汤 黄连、黄芩、大黄等分，蜜丸热水下，治男妇三焦积热，咽喉肿闭，心膈烦躁，二便涩秘；或水煎服，治脏腑热滞，大便闭结。

　　三补丸 即三黄丸去大黄换黄柏，等分为末，蒸饼为丸服。去三焦积热，泻五脏火。

　　大金花丸 即三补丸加大黄等分，自利去大黄换山栀，水丸小豆大。每服二三十丸，新汲水下。治内外诸热，寝汗切牙，妄语惊悸，溺血淋闭，咳衄血，瘦弱头痛，并骨蒸肺痿喘嗽。

　　虚火黄柏知母，或加生地肉桂山药，较之四物坎离补且攻。

　　单黄柏丸 炒褐为末，水丸。气虚补气药下，血虚补血药下。去肾经火，燥下焦湿，治筋骨软及阴火气从脐下起者。

　　滋肾丸 黄柏一两，知母二两，肉桂一钱半，为末，蜜丸梧子大。每七十丸，沸汤下。治膏粱过积，损伤北方真阴，以致阳气不化，肾热小便不通，渐成中满腹大，坚硬如石，壅塞之极，腿脚坚胀，裂出黄水，双睛突出，昼夜烦躁不眠，虽不作渴饮，食不下，痛苦难当。服诸淡渗之药，反致膀胱干涸，久则火反逆止而为呕哕，非膈上所生，乃关病也，宜治下焦可愈。

　　是以用知、柏苦寒滋阴泻火，肉桂与火邪同体为引，服后前阴火热溺出肿消。凡病居上焦气分则渴，居下焦血分则不渴，血中有湿，故不渴也。

　　正气汤 黄柏、知母各一钱半，甘草五分，水煎服，降阴火，止盗汗。

　　先坎离丸 黄柏、知母等分，用童便九蒸、九晒、九露，为末，地黄煎膏为丸，脾弱者山药糊丸服。治阴火遗精盗汗，潮热咳嗽。

　　后坎离丸 即四物汤加知母各四两，黄柏八两，用盐水、人乳、蜜、水酒浸各二两，晒干炒赤，知母制同，和一处，日晒夜露三昼夜，为末，蜜丸梧子大。每八九十丸，空心盐汤，冬温酒下。此药取天一生水，地二生火之意也。药轻而功大，久服生精益血，升水降火。

　　四物坎离丸 生地一两半，熟地三两，同酒浸抗捣膏；当归二两，芍药一两半，同酒；知母一两，黄柏二两，同酒浸炒；侧柏叶，槐子各一两，同炒；连翘六钱，为末，蜜丸梧子大。用瓷盘盛之，以绵纸糊口，凉地下放七八日去火毒，晒干收之。每三四十丸至五六十丸，白汤或酒下。善乌须发，善治肠风。

　　左胁属肝火而痛甚，丸炒热以和血利下；痛甚者先以琥珀膏贴痛处，却以当归龙荟丸炒热，生姜汁下。

　　古枳芎散 枳实、川芎各五钱，甘草二钱半，为末。每二钱，姜枣煎汤下。治左胁刺痛。此方和血利气，又名小和血散。

　　右胁兼肺气而痛微，盐煎熟而推气调中。

</div>
    <div class="pagination">
<a href="医学入门_page159.html">上一页</a><span>...</span><a href="医学入门_page155.html">155</a><a href="医学入门_page156.html">156</a><a href="医学入门_page157.html">157</a><a href="医学入门_page158.html">158</a><a href="医学入门_page159.html">159</a><span class="current-page">160</span><a href="医学入门_page161.html">161</a><a href="医学入门_page162.html">162</a><a href="医学入门_page163.html">163</a><a href="医学入门_page164.html">164</a><a href="医学入门_page165.html">165</a><span>...</span><a href="医学入门_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
