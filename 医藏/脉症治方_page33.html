<!DOCTYPE html>
<html>
<head>
    <meta charset="UTF-8">
    <title>脉症治方 - 第 33 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脉症治方 - 第 33 页/共 33 页</h1>
    <div class="content">　　一天长县钟水村人。年三十余岁。形肥质浓、素不嗜酒色、偶因劳役、继以外虑、忽患中风、左手足不遂痰涎壅盛、口能言而头痛如斧劈、大小便利、诊之六脉洪滑。有力不数。此痰火类中风也遂先用至宝丹丸为引导。次用煎药南星半夏各二钱。陈皮、白术、白茯苓、白芍药各八分、黄芩石膏各一钱、当归一钱五分、甘草五分、天麻川芎羌活防风各八分、僵蚕全蜗红花各五分、作大剂、用姜汁竹沥传送、一服而减半。外用滚痰丸下午服。后以此方随症加减。

　　数剂全安。

　　一少妇禀弱、素多病、二月初产、甚艰、后患左胯大痛、如鸡嘴咬之状、小腹急痛、见食气即吐、饮食俱不能进或作血虚治、或作郁火治、皆不效、一医作虚治、用八物汤、用参止五七分、多即喘促气闷、皆谓郁症不宜用参、止以四物二陈加香附等药、与八物相间服、至三月形体羸惫、其痛愈甚、请予视之、六脉洪大。重按全无。乃极虚之。候也。遂以参三钱、一钱五分、白术一钱、陈皮七分、当归一钱、甘草三分、白茯苓一钱、熟附五分、彼力云不宜用参多。余解之曰。大虚大补。小虚小补。今大虚而反用小补。故邪气不伏反作喘闷。众皆唯唯。遂煎前药一剂。作三次服。其痛遂十减其七。是夜亦安寝。仍以此方服二十剂。加参至五钱。力得全愈。

　　一男子年二十八。患疸症、遍身面目如金色、口渴日潮羸瘦、诊其六脉、轻取浮弦。重按短涩。前医家按古法以苍术为君，加入茵陈五苓散、内佐以木通山栀、数服不效、又一医以珀琥丸、愈剧、余诊其脉、细询其状乃知素以酒色并行。金水二脏受伤久矣、从治其标不治其本、病奚能安乃以四物加便制黄柏知母并枸杞麦门冬甘菊花、大剂一百余剂。始全愈。但两日昏朦。不能见物后用人参固本丸。加黄柏知母间以六味地黄。加甘菊花、各一料。相间服。后目亦复明。身体如旧。

　　一男子年四十余。伤酒感寒、胃脘痛如刀割、呕吐昏闷、七日饮勺不入、诸药服下即吐出、顷刻不能留、余诊之、六脉沉微无力。知其饮。伤于上寒伤于下寒热相博。为关格之症也。

　　故诸药物不纳。乃先以理中汤加藿香、半下、陈皮、煎一服、吞下四积保生锭二丸。令以小杯缓服。一二时不吐。即索粥。脉即起。后以六君子汤十剂全愈。

　　一女年七岁、患小腹痛、捻上心、连两胁后背俱痛、诸药不效、余诊视、见其面上白点。知其虫痛无疑身极瘦弱。不能胜追虫之剂。乃先以理中汤加乌梅川椒、连进四服。次用槟榔散、使君肉、煎汤调下。乃得全愈。仍用参苓白术散调理。

　　一富室少妇。因郁久伤血、血虚气滞、虚火时动、经事两三月一行、每欲行、必大痛数日、色淡而少、下午唇颊赤、不发热中脘痞闷、恶食、强食即吐、诊之六脉弦涩。两寸浮滑。以六君子汤。加浓朴砂仁香附倍之。数帖稍安。每经前后则用四物汤加木香玄胡索红花牡丹皮。经后用八物汤倍加香附。空心服八珍丸。加香附沉香、益母草膏为丸、服半年全愈。

　　次年生一子。

　　一妇人年近四十。八月间生产、子死腹中、历八日方产出、产后小腹内如梭大一块、直抢上心口、痛不可忍、至夜尤甚、凡医皆用行血破血破气香燥之剂、愈服愈剧、至十一月初、予为诊视、六脉弦涩而数。两关尤甚。知其肝木乘脾中气下陷。乃用理中汤。加熟附人参。附用一钱一剂。继用加味益母丸。一服遂愈。后用参术归芍为君。陈皮香附桂枝沉香为引。十余剂全愈。

　　一男子年三十六七。素质强健、嗜酒、因事忤意、醉后复大怒、遂胸膈窒塞、喉中一块如梅核状、咯不出、咽不下、诊其六脉、弦紧而滑、两尺尤大、知其伏火郁痰。冲碍清道遂用二陈加山栀白豆蔻芦根、煎服数帖、稍宽。再用梨汁、韭汁、萝卜汁、姜汁、萃汁、芦根汁、生葛根汁、白蜜、各一碗。八味熬膏。外用白术半斤、人参四两、白茯苓四两为末、和匀入灌内、盐泥封固、放锅内、煮三炷香、取出去火毒、每日清晨上午下午滚水调服、晚用滚痰丸一钱茶下、如此调治半年全安。此法治中年膈食皆妙。

　　一族叔因事奔走劳役、谋虑太过、损伤心脾、素又有汗经肥气之疾、春初因怒感寒、大吐、药食不入、诊其脉、沉迟弦涩不定、初医用香砂养胃汤、次半夏竹茹汤，加丁香、后用治中汤、皆不应、请余治、予曰烦躁闷乱。面青颊赤。唇目俱黄。脉反沉迟。乃阳症得阴脉也法难调治。遂先用理中汤。参附各用五分探之。服下稍安。半日后复吐。予坚议欲用附子以回阳抑阴。其眷属彷徨不决。赖亲友力替。遂以参附各三钱。加入真武汤。内外灸气海十余壮。且灸且服。药后得汗。周身狂燥遂息。吐亦寻止。但昏沉六日。不省人事。惟啜饮汤而已。至七日方醒。此由阴盛于内阳消于外。得附子而阳气初回。不定故昏沉耳。后以参术归为君佐以枸杞子麦门冬酸枣仁圆眼肉之类。上下午服。晨用鹿角胶二三钱调理。百日全安。

　　跋 

　　先高祖春严公。幼孤而贫。生而有大志。性嗜书。力不能就塾。私蓄鸡积卵以易书。读或劝之习星卜以为游。尽发其秘。活人指不胜屈暇。则着书有活人心鉴、虚车录、养生类要、脉症治方等书。惟养生类要。昔已梓行。余悉存笥中。游于北都。遭太医之嫉。卒年未四十。先曾祖居易公暨。先君咸世传其学。先君素欲以公所遗诸书。梓以问世。自少力肩家政勤劳于外。有志未逮及耄。而始得经风休息于家。先以脉症治方一书付剖劂氏。余将次第以成益。脉症治方者。按脉审症。因症辨治。而后定方。其理至浅。而至深。其言至简，而至备。俾初学人见之。了如指掌。即三折肱者。究不能出其范围。洵乎为下学上达之功也。故梓之尤急也。无何书垂成。而先君忽见背时。不肖持偕仲弟斌匍匐归里。痛摧心脾。是书未遑。寓目赖从兄天士详加校阅。纤悉无讹。其未成者。仍十之二三。属持急续成之持愿。自兹糊口。四方得菽水。以供母氏。余悉梓成诸书。以成先君之志。奈年来烽烟。未靖谋生无策。又未易言此。因思先高祖甫。离襁褓而遂失怙家。无升斗之储。未当一日就训熟师而能成不朽之业。垂不朽之书。持等受先人之庇。承父泽之遗。而有志莫酬。其贤不肖为何如耶？然使天假。先君数年则诸书皆已告成。而天胡夺之速。岂以诸书过于浅天之秘。

　　故天不欲使见于世耶抑。吾父欲与世公之而天反欲秘之耶然。而吾父之志。固未尝一日去诸怀也。是不肖持之责也夫。

　　元孙志持百拜敬跋。

　　
</div>
    <div class="pagination">
<a href="脉症治方_page32.html">上一页</a><span>...</span><a href="脉症治方_page28.html">28</a><a href="脉症治方_page29.html">29</a><a href="脉症治方_page30.html">30</a><a href="脉症治方_page31.html">31</a><a href="脉症治方_page32.html">32</a><span class="current-page">33</span>
    </div>
    <div class="pagination"><a href="index.html">返回目录</a></div>
</body>
</html>
