<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 118 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 118 页/共 215 页</h1>
    <div class="content">　　卷之六·心脏部四　痘疮（下）

　　臭痘

　　〔袁〕先哲云：臭痘不死，以其得化泄阳明之毒瓦斯故耳，若臭而黑烂成窝者，元气亏损，亦死之证也。患此者，须服定金汤。

　　定金汤方绵黄 人参 炒术 当归 白芍药 生地黄 白茯苓 甘草 白芷 防风 荆芥 升麻入芫荽一握，白银一块，灯心二十茎，同煎服。

　　予每诊臭痘脓血流溢者生，臭不枭痒者生，臭不延人者生，臭不抓脱者生，臭不黑烂者生，犯此，须以芫荽、艾叶烧，辟其秽气，随用升麻、紫苏汤揩挹其臭处，净洁其衣服床被，即服前方，无不获全，若顶胁胸颈气窝处凹烂黑臭，洞见筋骨者，必死之痘也。四明俞氏用寒水丹掺之，亦可。

　　寒水丹鸡骨灰（带血肉，烧过） 银朱（各一钱） 冰片 赤石脂（各五分） 棕衣灰（二分）

　　上研细末。洗净，徐徐掺之。

　　卷之六·心脏部四　痘疮（下）

　　蛆痘

　　〔袁〕天地间，有形化者，有气化者，形化者由于胎卵，气化者忽焉成形，痘之有蛆，形化、气化、兼之也。近有华峰道人，隐吴山治痘，有一小儿患痘，时届十一月，感发之候，痘经正顺，囊廓鼎竦，忽头项上恶痒难忍，手搔难禁，遂于溃破处将银簪挑之，则见其虫如丝，细而长有寸，遂以香油取尽，花椒汤洗之，痒即止。愚按：寒冬蛰令，岂有虫乎，兹乃气化然也。又有一患痘者，时值炎热之际，头项上如前作痒，予视之，见其虫如米粒，囊中或二三盘据焉，此乃蝇蚋聚啮脓血，形化然也。先哲云蛆痘不死，以其枭毒尽发于外也。

　　治痘疮生蛆方经霜桑叶 野薄荷煎汤洗之，其蛆自去，或先用艾条熏之，后增紫苏、甘草、煎汤洗之。禁雄黄、矾石、等药。

　　【验头面】论曰：轻者头面少。又，胡荽酒法不欲喷头面。以诸阳之会在于头，心之华在于面，痘为阳毒，而心主之，故痘疮头面稠密者重。头面预肿者凶。头面疮破烂腥臭者凶。欲占疮之轻重吉凶，莫如头面也。

　　人之一身，内则心为君主，外则头为元首，病有真心痛，真头痛，以见不可轻犯也。经曰：头者精明之府，头倾视深，精神弃矣，故占人之生死者亦莫如头，凡疮初出，从他处先见，渐登于头，起发收靥皆然，他皆有疮，而头独稀，此佳兆也。若于头额之间先出，先戴浆，先干收，先破损，其疮稠密无缝，肉下浮肿，皮上溅起粗肤者皆凶。惟疮遍身俱收，而头上不收，或熟自破，或脓出结如堆者，不须怪。

　　盖天地之化，孤阳不生，孤阴不长，阳变阴合，彼此相成，头者诸阳之会，无阴相济，所以难收也。又病闭目摇头者死，此阳脉不治，谓之心绝也。

　　经曰：十二经脉，三百六十五络，其气皆上走于面，而走空窍。又，肝开窍于目，肺开窍于鼻，脾开窍于口，心、肾开窍于耳。又，修真家云：面有七窍，内应乎心。又，相术但观人之面，以知祸福，可见面不可败也。凡疮稠密，七窍闭塞，败面者凶，以脏腑经络之气皆病也。又，诸阳皆聚于面，痘为阳毒，初出之时，必先于面，然面有部位，其候不同，额属心，离火之位，火性急烈，不可轻犯，凡疮出现、泡浆、干收，先从额上起者凶。左颊属肝，震木之位，右颊属肺，兑金之位，二处不论先后，但疮欲磊落坚浓，若模糊成块，浮嫩易破，溃烂灌肿者凶，盖肝藏魂、肺藏魄，肝肺俱败，魂魄以离，故凡病两腮冷或木硬者死。颏属肾，坎水之位，此处先出、先壮、先靥者吉，盖疮疹出于肾则吉，入于肾则凶也。鼻属脾，坤土之位，亦不论先后，但不欲模糊，早干收也，若未成浆，鼻头先干黄色凶，此脾土将败，真脏色见也。

　　〔薛〕闻人氏云：痘疹属火证，其面色赤者为顺，甚者为热。若肝木克制脾土，致面色青者，是为逆也，急用四君、升麻、柴胡，调补脾胃，色正才治。窃谓前证若伤食而呕吐搐搦，脾气受伤而泻利搐搦或厥逆，皆慢脾风之渐也，用人参理中汤（泄利）加柴胡、钓藤钩治之，或有少误，多致不起。若有痘毒内外郁蒸，发出遇风寒相搏，凝滞于肌肉，遍身皮肤青色者，用透肌散。胃伤则生风呕吐，脾伤则生风厥逆，用五味异功散加天麻。若疮密热盛便秘，饮冷面赤者，用犀角解毒散。灌浆之后，发热烦躁，作渴面赤者，用当归补血汤。足热腰痛，目睛赤者地黄丸。皆要法也。一小儿出痘饮冷过多，腹痛面青，手足并冷。此寒邪伤脾而虚寒也，用附子理中汤一剂而痛止，用人参一两、姜一钱二剂而脓灌，又用人参煎汤代茶与饮，月余而靥。

　　一小儿出痘面色青，手足冷。此寒水侮土也，非十二味异功散不能救。不信，乃服疏通之药，殁而遍身皆青。

　　人中为阴阳之分，故赵子昂以泰卦象之，人中而上，分为三部，人中而下，亦分为三部，发际之上，阳之上也，两眉之间，阳之中也，山根以下，阳之下也。自口至两乳间，阴之上也，自心蔽骨至阴毛际，阴之中也，自阴而下，阴之下也。凡疮之出现、起发、收靥，自人中而分，上下循序，阴阳和畅，虽多且密，亦可言吉，若或舛差，虽是稀少，亦可言凶，此有伏也。

　　发热之时，面色明莹者吉，面赤若涂抹者重，此邪气拂郁于阳明胃与大肠也，阳明经上循于面，故赤也，宜以清凉解毒之药少通利之。面垢惨黯者凶，疮疹之火，发自少阳，面垢者，少阳候见也，《针经》云：少阳病甚则面微壅，宜表里双解，盖少阳从中治也。

　　【验耳目鼻】经曰：肾通窍于耳。耳者，肾之外候也，肾之为脏，水脏也，天一生水，受气之初，先生两肾，而一阴藏焉，又有相火存乎命门之中，疮疹发热耳独凉者，疮疹为火，肾不受邪，存水之主以制阳光也。

　　如耳反热，则水不胜火，将有归肾之变。痘疮之候，先观耳后有红缕者，盖手少阳三焦之脉，从膻中上出缺盆，系耳后，直上出耳角。红者火色也，此疮疹之火，发自少阳，自见于其经也。凡疮自耳先出，未及成浆，耳轮先靥者，渐萌归肾之势矣。

　　目别见经曰：肺通窍于鼻，疮疹发热之初喷嚏者，火邪上干于肺，外应于鼻，而痒则嚏。鼻干黑燥者，火刑于金，金体本燥，得火反甚，急宜清金泻火，以解其毒。鼻衄者，血得热而妄行，故衄出于鼻，急与凉血泻火，以解其毒。

　　鼻流清涕者疹也，疹发于心，心肺相连，以火炼金，热极而反化为水也。疮出之后，鼻塞不通者热也，火主 胀。疮已成浆收靥之时，鼻塞不得息者，此鼻内有疮，脓涕粘结，可用金银小簪子以通之。如疮未成浆，鼻端先干者凶，经曰：脏真高于肺，以行荣卫阴阳也，邪火刑肺，肺败不能输精于皮毛，故皮毛焦枯，先见于鼻，荣卫不行，阴阳不续，以渐遍身皆干枯而死矣。凡疮变坏，鼻中血出者，涕自流出者，鼻孔开张喘急者，肺绝之候，皆死证也。

　　【验唇口牙齿】脾之窍，通于口，其华在唇四白。《脉诀》曰：应唇通口气。疮疹发热之初，口中和，唇色红润者吉。如口燥唇裂，其毒必甚，急解之。疮出稠密，唇口疮子相粘，诸疮未发，此疮先已戴浆，诸疮未收，此疮先已焦黑者凶。面疮肿灌，唇上疮裂，成块干溅者重。如疮出太密，口中臭气者，脏腑败坏，故臭出于口也。疮欲变坏，唇上缩者，脾绝也。唇下自呷者，鱼口也。口中涎如胶粘者，脾津竭也。皆不可治。疹家唇口生疮声哑者，狐惑证也。不急治之，杀人。

　　上片牙隶于坤土，乃足阳明胃脉之贯络也，下片牙隶于干金，乃手阳明大肠脉之贯络也。疮疹发热之初，口开，前板齿燥者里热也，宜以清凉之剂微解之。切牙者，牙乃骨之余，肾主骨，寒战切牙，毒归于肾，必死。

　　如发热切牙者，有欠则为肝热，有上窜，则为心热，此欲作搐也。疮已收靥，牙龈溃烂者，此肉疮未得平复也，勿作走马疳疮治之，疹后牙龈溃烂，血出肉黑气臭者，此方是走马疳也。

　　【验喉舌】咽喉别见舌者，心之候。《脉诀》曰：外应舌，将荥。又，脾之脉，络于舌，舌之在人，延纳饮食，主持声音，其用亦大矣，疮疹发热，其舌红润者吉。舌燥如芒刺者，里热甚也，急解之。《针经》曰：热病口干舌黑者死。

　　吐舌者，脾有热也，脾脏微热，则舌络微紧，时时舒舌，勿用冷药及下之，或饮水者，医疑为热而下之，误也，饮水者，脾胃虚，津液少故耳。疮出之后，舌上稠密，出如堆粟，破如蜂窠者危，更加饮水则呛，食物则哕，声哑不出者，必死之证。疮出太甚，弄舌者凶。

　　【验颈项】经曰：东风生于春，病在肝，俞在颈项。颈项者，生气之本也。又曰：天气通于肺，地气通于嗌。天食人以五气，喉者气之所由也，故喉主天气，地食人以五味，咽者味之所由也，故咽主地气。颈项者，咽喉之管束也。又，三阳之脉自颈而上，三阴之脉自颈而还，颈项者阴阳之道路也。痘疮之候，颈项欲疏，若缠项而出，稠密太甚者，谓之锁项，废其管束，阻其道路，上不得降，下不得升，内者不出，外者不入，经曰：出入废则神机化灭，升降息则气立孤危。此死之征也。凡病深项软者死，骨败也。

　　【验胸腹】经曰：凡刺胸腹者，必避五脏。胸腹者，脏腑之郭也。又曰：鬲肓之上，中有父母。盖言心肺也，故痘疮轻者胸前无，胸腹出太甚者必重也。其中于脏，各有期日，凡病深喘急，胸骨扇动者，肺焦胀也，左乳下动脉突出者，宗脉绝也，皆不可治。疮疹腹痛者，毒未尽也，更宜详审。

　　【验手足】四肢者，诸阳之本，疮出欲疏，其发欲透，其靥欲齐。如应出不出，应发不发，应收不收，此脾胃气虚不能旁达四肢也。发热，手寻衣领、乱捻物者，肝热也。手掐眉目鼻口者，肺热也。手足搐搦者，心肝风火相搏也。各随其脏而泻之。足凉者，此常候也，疮疹肾不受邪，肾主足，故足宜凉。手足冷者，脾脏怯也，四肢皆禀气于胃而不得至经，必因于脾，乃得禀也，脾怯，不能为胃行其津液，故冷耳，宜温之。疮已出现，手足多水泡者，此肝胜脾衰，为鬼贼，宜急治之，不久便生痒塌也。如遍身皆发，手足不透，是空壳者，此脾胃虚弱，津液耗竭，荣卫凝涩，故其毒亦郁而不发也，不能食者死，能食者必发痈疽。疮势太甚，手足冷者不治。疮未成浆，手足皮脱者必死。疮已正靥，惟足不收者，足为纯阴，无阳相济，所以收迟，《玉函经》曰：孤阳寡阴即不中，譬取鳏夫及寡妇。如疮始成浆，他处未收，手足心先靥者，其后必生怪疾也。疮靥之后，手足关节肿痛者，必发痈也。疮痒，手足搔乱者凶。

　　【验寝卧】夫卫气者，昼则行阳，夜则行阴，行阳则寤，行阴则寐，人之常也。疮疹发热便昏睡者，心主热，脾主困，心受气于脾，故发热昏睡，此常候也。起卧不时者，内有热也，必多陷伏之变。合面卧者，里热也。

　　大抵疮疹始终安寝者吉，盖气血强盛，荣卫流行，邪出于表而不在里则神安，神安则志定，是以得安寝也。

　　若气血衰弱，荣卫滞涩，邪在于里而热，心恶热，则神不安，神不安则志不宁，是以烦躁、闷乱、谵妄、而不得眠也。亦有毒伏于中，神丧气脱，僵卧如尸，呼之不应，饮食不知者，不可以嗜卧论，乃死证也。

　　【验饮食】经曰；人以水谷为本。故人绝水谷则死，仲景曰：水入于经，其血乃成，谷入于胃，脉道乃行，可见水谷之悍气为卫，精气为荣，水去则荣散，谷消则卫亡矣。凡痘疮能食者，虽重亦吉，不能食者，虽轻亦危也，然有不能食而生，能食而死者何也？盖不能饮食者，脏腑内实，大便不行，有平日之谷气以为之主，疮成之后，自消谷气、而思食矣。其能饮食者，邪热杀谷，即叔和所谓口干饶饮水，多食亦肌虚者也，将不久而变生焉。惟疹家多不能食，以口中不和，不思食也。余详不能食门。

　　卷之六·心脏部四　痘疮（下）

　　痘后余毒证治

　　〔万〕凡痘疮轻者其本疏，其毒微，其证顺，自然易靥，无余毒也。重者其本密，其毒盛，其证险，自难出难靥，有余毒也。逆者或伏，或倒陷，或倒靥，幸脾胃素强，调治又早，不至大困，亦作余毒。钱氏云：其病有三，一者疥，二者痈，三者目赤。以证求之，尚不止此，亦有出已尽，发已透，靥已齐者，复作余毒，此由温补之过，饮食之失而得之。故治痘后余毒，或补，或发散，或解利，要在分表里，论虚实，不可一概妄投汤剂也。

　　〔海〕 疮余毒，或肝虚入眼目。或肺虚为癣疥。或为痈疖，发在骨节，肾之虚也。发在肌肉、脾之虚也。

　　或在筋，或在头，或在面，或牙齿疳蚀，或咽喉肿痛，各随经而见，皆毒不散，蕴积而成。或病患始不早治，或医者失治，遗于经络，其所由来，盖有自矣。宜服解毒等剂。

　　〔世〕痘毒攻脾则泄泻身浮，攻肝则眼生翳膜，攻心则烦躁啼哭，攻肾则耳疼脓聚，攻肺则咳嗽痰涎。

　　〔洁〕若已发后，有余毒未散，复有身热疮肿之类，当茶粉下解毒丸。

　　〔丹〕治小儿痘疮，余毒未散，食谷太早，补住毒瓦斯。

　　鼠粘子（六钱） 甘草（五分） 犀角 白术（各三钱） 荆芥 防风 枳壳（各一钱）

　　水煎，温服。

　　活血解毒汤 治余毒。

　　防风 荆芥 生地黄 赤芍药 当归 连翘 牛蒡子 黄连 紫草 甘草 苍术 薄荷 川芎 木通各等分，水煎服。

　　【痈疖】此由毒瓦斯留藏经络，故于肌肉虚处，或关节动摇处，红肿而成痈。又或既平之后，失于解利，余毒大盛，外不得泄于皮肤，内不得入于脏腑，聚而不去，遂为之痈。如毒瓦斯浅者，止生结核、肿毒、疮疖而已，甚者至头项胸胁手足肢节，尽 肿作痛，但发一二处，或根浅者可治。若流注起伏，根深蔓引者，小则溃筋脱骨，必为残废之疾，甚则绵延日久而死。〔丹〕痘痈多是实毒血热成痈，分上下用药，一日不可缓，成脓必用清热凉血为主，赤芍药、甘草节、连翘、桔梗之类，上引用升麻、葛根，下引用槟榔、牛膝，更助以贝母、忍冬草、白芷、栝蒌，大便燥用大黄，寒热用芩、柏，此法累效。〔薛〕前证初起未成脓者，用活命饮、隔蒜灸、治而消之。欲成脓者，用活命饮解而溃之。气血虚者，八珍汤（虚羸）实而溃之。虚而不能敛者，托里散补而敛之。大凡发热肿痛，大便不结，用仙方活命饮及隔蒜灸法。大便秘结，用仙方活命饮加大黄。大便已通，肿痛未退，再用活命饮一服，用托里散补其元气。若发热倦怠，大便调和，用补中益气汤（虚热）未应，亦用隔蒜灸。若溃而发热口干，肢体倦怠，用东垣圣愈汤。脓水淋漓，不时发热，用四君、参、 。若因乳母肝经血虚发热，用加味小柴胡汤（发热）。肝脾郁怒发热，用加味归脾汤（惊悸）。膏粱浓味积热，用加味清胃散（齿）。如专与凉血，用败毒等药，复伤元气，必致成者不能溃，溃者不能敛矣。〔万〕凡治痘痈，先看在何经络，分气血多少，用引经药，如太阳经羌活、防风，阳明经升麻、白芷，少阳经柴胡，少阴经独活，太阴经防风，厥阴柴胡。若初红肿硬痛者，以针刺之，口吮去恶血，以拔毒膏敷贴。气实能食，大便坚者，用排毒散疏利之。气虚食少者，用十宣散或流气饮。毒浅而小者，只内服小柴胡加生地黄汤，外用拔毒膏贴之。此治肿疡之法也。若已成脓而未溃者，以铍针决去其脓，勿使内溃。已溃者用十全大补汤（汗）主之。此治溃疡之法也。

　　仙方活命饮 治痘疔痘毒，及一切疮毒，未成即消，已成即溃，此消毒、败脓、止痛、之圣药。

　　金银花 陈皮（各三钱） 皂角刺（炒） 穿山甲（用蛤粉炒） 乳香 没药 白芷 防风 当归（各一钱） 贝母 天花粉 甘草节（各七分）

</div>
    <div class="pagination">
<a href="证治准绳幼科_page117.html">上一页</a><span>...</span><a href="证治准绳幼科_page113.html">113</a><a href="证治准绳幼科_page114.html">114</a><a href="证治准绳幼科_page115.html">115</a><a href="证治准绳幼科_page116.html">116</a><a href="证治准绳幼科_page117.html">117</a><span class="current-page">118</span><a href="证治准绳幼科_page119.html">119</a><a href="证治准绳幼科_page120.html">120</a><a href="证治准绳幼科_page121.html">121</a><a href="证治准绳幼科_page122.html">122</a><a href="证治准绳幼科_page123.html">123</a><span>...</span><a href="证治准绳幼科_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
