<!DOCTYPE html>
<html>
<head>
    <meta charset="UTF-8">
    <title>医闾先生集 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医闾先生集 - 第 10 页/共 15 页</h1>
    <div class="content">　　闻右屯卒有戍沙河者军败虏将脱取其甲冑衣服而杀之其人自分必死奋然取所佩铜铳击虏碎其首而死虏恨乱斫死之

　　戊午九月二十七日射西门外会高姓舍人自云贴边十许日归贴边亦虚应故事耳遣去贴边者多有疾生疮者无疮疾者类多软懦不能弓矢间有勇捷能射者不多也自言渠贴某台台军五名三为南人二人取米贼来攻贴边军二名各持一牌自卫反命南人射南人辞不能而持牌者竟亦不射守台贴台者俱不精如此可乎

　　九月西门外习射会二舍人自贴边始回云前日某千户率某等十人往贴边见某不任辛苦一宿命某归余曰汝贴何台曰清水台军俱被虏去却遣人贴之台军少可以贴台无人矣贴者能独居乎名曰贴耳实不往也可居处居之耳

　　九月二十八日营城台虏贼数十人攻之守台刘百户者率台军御之射死二贼一马贼曰我三宿内多来报雠刘患之预徙他台越二日贼众果来约三百余攻围其台见无人也上台毁其屋破其瓮而去当时若伏一二百勇健者台旁屯兵马十许 【 脱里字】 里外应之取胜必矣

　　为将者当用勇敢智谋忠义之士为腹心头目手足之任勇敢者不退缩智谋者能料敌忠义者能为国而不为家为君而不为身所益多矣若或所用失人懦弱者先退遁以为民望无谋者率迷惑以失事机不忠不义者惟利是贪而已岂知忠君报国亲上死长之道哉将之用人诚不可不慎也

　　一队官军二十五人多者不过十四五少者仅得五七人而已余皆入私门矣军政如此望其克敌不亦难哉

　　经年不操兵何由精兵士贵操演训练使有勇知方可也

　　赏罚不明则军士孰肯用命

　　当杀贼时则退缩不进人得贼首则从而妄争焉其无勇无耻亦甚矣哉

　　一人斩贼数十百人聚而争夺之压斩者气不得出几至于死既解斩贼首者虽负痛以获功故弗言为将者明知之而不究亦何以惩后耶谓当治争夺者之罪使有所戒庶后有贼人各奋勇杀之不至丛于一反伤吾人而失脱当斩之贼也

　　斩贼争夺由狩猎争夺而然能禁狩猎之争夺则斩贼之争夺自息矣

　　边城濠之外当筑土墙围之屯榨周密日常省视以防越城之盗濠当注水环之不宜空也

　　河口之功逆天者至杀汉人以图功主者不实时验首级二三日犹俟兵主以故逆天者得肆其奸虐南城上上城无目者方氏夜为人斫其首去数日弃出之验不过恐为人所识故耳有贾姓者为人斫其首身尸支解盛以布袋弃之东北城僻处宋三者为人斫其首后弃其尸城东南惟此贼被获伏罪旗纛庙杀死一男子无首东门外内官园井中一死人无首狱中二人不得死罪者病死日久时亦割其首后数日弃一首于分司南李氏院中奉国井中汲水得一死女子尸无首可十许岁城西河沙洲上水激出一死尸亦无首亦可十余岁河北岸有一男子尸无首初见者再往止有血盘无尸相拖入水中矣方验功时有持男子首发短而尽白乃汉人首再验无之有众见网巾痕者有小儿首发未经剃者有剜去其炙盘者有烟火熏其网痕致令漆黑者石家堡孙某者年前死以棺盛置堡外待吉日下葬厥子闻时变不善日往守之一日早往见棺毁其堵头尸半出无首矣不敢声冤贼因是焚之印氏有瘖者又与一小厮为广宁人马挟至曹家堡甸中初以绳扎其口不令得叫后杀其小厮瘖者得归言不能明惟以手作势数日与言犹流泪后卫衙中一小厮为人割其首云是民吏之弟三堂亲验功于义州时有数人买汉人首者呼不至恐事发故耳后于广宁竟成之此决非虏首无疑者当时得功后有此逆天悖理之徒作乱如此而在位略不加意究竟恐坏其功余曰功自功罪自罪两不相妨小人无知乘机造祸非上人使然然无听信者余曰譬之一定银十两杂以二三两铜是假银矣若能提出其铜虽止七两一定是真银矣听者不之信漫记之于此俟后日天道报复云右所闻见查究实者如此其数传闻未经究实尤多怀柔伯在任当久雨时遣人呼王马陈鲁许等五六千百户语之曰连日雨我日日心在边上几回汝等可各往某处治其水口慎哉

　　朝廷疆界施某地方累及尔等往治数日毕功归乃设酒延之曰朝廷疆土施某地方累及汝等饮毕遣之后来将官虑及边事既少而礼接下僚者尤不多见也或举此告之则拒而不信或信之反轻其为失威严也

　　纪信陕西鄠县军余晓畅军法白尚书用兵陕西时尝信任之

　　翁泰李锦威宁学生治周易有学识持身不苟李尝寓京师有王千户者闻其贤欲以为赘婿不从右三人闻之工科高文着

　　支禧苏州昆山学生制行不苟有不乐科举意闻之同年徐文亮云陈先生江西章树人隐居著述不求人知徒步百余里为人疗疾不受其报六七十时犹如此着韵书解周易其易图次第与康节有小异云

　　韩先生幼伦通州卫千户兄尝业举子以有司待士之薄遂绝意不为闭户读书以著述自乐右二人闻之萧文明先生云

　　御史张璹云南人尝按福建有一县丞一驿丞素贪暴善逢迎贿结上司以故历数年巡按按察官为所诱不能去张始至首究治之夺其官由是福建之贪酷不职者率多望风逃去一日在科中与丘掌科论及风宪官丘诵张之风力如此且曰吾今四十余所见御史惟此一人因又叹人才之难也

　　章德懋云论语齐景公有马千驷章最能警发人又曰当以西铭为心腹又尝言人如何得为御史给事中既得之若不言却是蹉过了也

　　谢元吉言人看圣贤之书当如看相书然乃有益人观相书如言鼻高隆则吉低折则凶必以镜照鼻自考曰我之鼻高隆耶低折耶高隆则喜不然则忧矣如言面正满则吉偏狭则凶以镜照面自考曰我面正满耶偏狭耶正满则喜不然则忧矣读圣贤书如言仁义言礼智与夫不仁非义违礼弗智一一自省于身我果有是善我果无是恶耶以是而为忧喜以致思齐自省之力则庶几其有益不然虽诵之甚习记之甚富亦何益于进修哉

　　戊午八月下旬自二十日起至今九月　日西边大安绥远等处台空虏贼无日不来窥窃或十许人或二三十五七十或百人昼夜围绕攻击或踰时或半日夜不胜乃退辘轴山台戍守百户张钦初与虏答话虏雹头射之中右手背张惊曰虏作歹矣呼其卒取甲披之未及披左肩又被一矢张以矢御之一贼从旁石崖伺张不见欲射之张一矢中之坠崖死攻之愈力张卒有欲射者张止之曰汝射不力为所轻侮长贼气且丧矢其人从之张发百余矢中虏死伤之者数人矢竭矣吾人被伤者三四人贼犹未退张曰贼若再攻不已吾无矢以敌之不免死矣丈夫不死贼手吾当自刎汝曹自力也俄而贼退次日贼复增骑来张以其台不可守且力薄率其卒趋邻台以避之贼见其台无人乃攻围邻台御敌经时不退官军将至虏望见乃解退

　　所管之人教训须常以忠君孝亲报本道理及进止击刺之法启发警告之不厌烦可也

　　年年有敕烧荒去却境外荒草使虏远遁如何有烧里荒之理我曾而见都司王备御大人他说不曾烧贤壻可自斟酌他日城中无烧柴牛马无谷草要荒草用修边人马用柴草何以得之又射箭一事贤壻莫道我已能射要必步下马上日日习之军士当以敌忾为心于武艺固当致精而凡一语一默一动一静皆专专以武为念可也讲求阵法攻战击剌奋忠立节除患安边一切着实事务虽戏剧亦以武事如李广好射席间亦以射为戏且凡饮酒扮戏又皆取忠勇者词曲谈话亦然久之成俗人人皆忠勇向义于安边何难哉

　　往年巫总戎军令凡一应官军舍余人等出城者必操弓矢无者不放出驾使牛车者每车必两人持弓矢方得出至今人称其善

　　○劝乡人习射

　　种世衡初至青涧城逼近虏境守备单弱刍粮俱乏世衡以官钱贷商旅使致之不问所出入未几仓廪皆实又教民吏习射虽僧道妇人亦习之以银为射的中者辄与之既而中者益多其银重轻如故而的渐厚且小矣或争徭役优重者使之射射中者优处或有过失亦使之射中者则释之由是人人皆能射比数年青涧城遂成富强于延州诸寨中犹不求益兵运刍粮右自警编政事类所载者

　　世衡诱射法行之青涧比数年人皆劲兵虏不能入或者曰世衡宋名将青涧城种所莅虽曰以银的诱之射然以威令行于所莅谁敢不从其成功之易固当也今子以给事养疴林下教止可行于馆下生徒而已余人孰从焉余曰不然吾州旧名宜后以尚义者多改今名然在昔多尚义者今独不然耶是事也世衡行之辅以威令成功固易今以不相统摄之闲人行之诚亦难矣然不曰州之人尚义者多乎尚义者多则虽无威令人自知其为义而勇为之其成功岂不亦易耶况吾人虽病居亦时得见分守备御千总百总管军诸公谈论及此必曰此吾守土在位者之事病居儒官乃为之吾可不助成之乎必下令城巿乡村凡在官不在官一切之人俱赴某处习射中者某以银的弓弦为赏不赴者有罚又何患不如彼之有威令耶三数年来人人皆精于射虏不敢入边得以固人得以安共享太平不亦休哉敢告吾乡尚义诸君子共力成之后之人必将论之曰是举也病夫某倡之时某官某某贤士夫某某助之是用三数年克成此美事也使非病夫之信古不顾时俗非笑奋力倡之数百年美事固莫能继非诸尚义贤官僚士夫助之虽或倡之亦莫克有成也如此则无愧于我义州之人而义人之尚义信有征矣不其伟欤

　　又

　　世衡诱射法最善病夫悯人之生长边方年力强壮者不习弓矢卒然遇虏奔窜不暇然亦莫克免难也用是妄意举世衡此法以劝诱人射以为在古既有明効今人行之亦岂不然然人之所见不一或者曰世衡将也有事权者也将有军令有事权则有所统莅青涧城种所有之土也有土斯有财有财则不患于银的之不继矣行军令于所统而银的又无穷焉此所以不数年能成功也吾子病辞给事归非若种之为将有威令也居闲林下与民庶无关非若种之有事权也子有土田不过数百亩所收入常不足以赡家口时贷于人以取足非若种之有土有财而银的无穷也坐此三不如亦欲如彼之成功吾见其难也余应之曰子之言不为无所见也然知其一而不知二也知其势之所驱不得不然而不知其理之所至自不能不然也是举也至于人人能射则人皆劲兵虏安敢入可以保边疆尽报国之忠可以卫父母尽人子之孝可以保身家而为知可以庇乡党邻里而为仁且吾州自古多尚义士是举义举也自昔天子诸侯大夫士皆有射礼率以此为重以吾尚义之士一闻病夫兴此义举以劝之其心孰不欲为忠孝仁智者其勇于是不啻水就下也奚其难且人心天理人皆有之患无有启发感动之者耳今此谆谆反复谕之曰射之为义古圣所重自今观之上可以忠君孝亲下可以保身及物启发感动之如此其从之易固也矧吾州多尚义士耶人皆知此为义举则为之勇为之勇故劝之至劝之至则感发兴起者益多将无所不徧矣又何专恃乎势之所驱利之所诱耶尚义者何取于利利之所诱特村夫小子耳何患乎无威令无事权无银的以继之也昔吾夫子答仲弓为政之问曰举贤才及仲弓虑其不知乃曰举尔所知尔所不知人其舍诸今吾人诚知此举为义所以劝之诱之尽吾所当为竭吾所已有矣安知吾州之有威令有事权有土有财如世衡者不有以驱之诱之耶其尚义者不有以继病夫之所为耶是又何患世衡之不如也或者又曰子居闲不治汝儒业与及兵事不为统兵者嫌乎曰吾人自念进不为朝廷用退不为乡里益吾耻之故虽老病亦勉为此盖求小补以免虚生浪死之责也非与争名也非与鬬胜也恶乎嫌或者又曰统兵者之不嫌子言是矣乡之人不曰子欲举行义事当自力也何累我以财耶余曰前尝言之矣蘧伯玉耻独为君子事有非独力能成者是用有请于诸尚义士夫也或者唯唯而退因次其语以重谂夫乡之尚义者

　　○成化戊戌告祭四代祝文

　　粤稽古礼支子不祭宗子主祀支子相之虽不躬献心得以安惟我先祖世为鄮人洪武之末先考来辽家于义州生我不孝蒙赖先德读书登科列职谏垣谒疾家食四时祭祀止于考妣私心不安日以滋甚且自我祖上及曾高坟墓在鄮未能展省伯考有孙衰弱弗振依于族人仅免寒馁祭礼不举推此可知窃念本源战悚无地古人制礼盖以义起虽无列鼎亦窃朝阶忍泥古仪弃先祖祀用作神主恭奉祠堂禴祠蒸尝无敢或怠尊灵不昧来凭来依享我孝诚永锡遐福敢以清酌用伸虔告尚享

　　○祭胡士宣文

　　维年月日居忧病夫贺钦遣子士谘谨以清酌之奠致祭于胡秀才士宣之灵曰维子之德兮刚介诚淳服父师之训诲兮正道克遵凡世俗之趋好兮百不一慕阒斋居而幽独兮潜心内务维进道之有基兮诚余心之所喜游吾门之朋侪兮鲜与为比方进修之汲汲兮远器是期胡造物者之爽其报兮夭折随之嗟我于汝家兮世世亲姻况汝父子兮来游吾门汝讣忽至兮我泪沾襟力疾哭汝兮摧伤我心从今永诀兮悠悠终古遣汝友以奠汝兮辞以叙予情之哀苦汝生于予言兮靡所不从我今告汝兮汝其予听呜呼哀哉尚享

　　○祭古墓文

　　维年月日户科给事中贺钦遣园丁朱纪以只鸡杯酒之奠昭告于前朝古墓主人之灵今岁之夏园丁作庐掘土筑墙石棺以见奈何愚夫蔽而不告埋骨别所取棺入城货人为槽用饲畜产自恨无德化及家众乃致园丁为此不仁知之后时改过迟暮谨以遗骨复归故器深埋坚筑志以封土期以久远更无他虞世俗衰薄残忍成风石棺饲畜比比皆尔曾念古人骨弃何所我亦人耳忍复用兹安得仁人在位行政各使遗骸得归故藏德薄力微痛恻而已谨遣园丁酌酒谢过不亡者存鉴此诚意尚享

　　○策问

　　问马营之设本以屯兵御虏良法也以辽东各城言之营堡具在而废举不同或一城六营俱有骑卒每三营统以一都阃者或一城数营废举相半营置一指挥者可指实而评其得失欤以义州言之曰清河曰义宁曰镇虏曰青榆林曰大安曰绥远其营亦六何以但存其名而空无一人一骑欤岂他城宜举而此独宜废欤抑别有难举之故欤或者谓正统间北虏大众寇广宁时以众寡不敌收营兵集城中虏退宜如旧遂因循以至此其果然否欤又有谓六营之土田俱饶沃营设步骑二三百且耕且守不惟边患以祛而军士得养一举两得莫便于此其论果可行欤举者是则废者非废者得则举者失二者必居一于此矣请为我言之以告于受边寄者

　　问见可而进知难而止用兵之常道也而孙子亦曰避其锐气不若则能避之又曰小敌之坚大敌之擒是善用兵者固在能勇能怯不可一于进而不知止奈何后世有逗遛之法焉此法一行则可进者进不可进者亦不敢不进矣不可进而不敢不进其于所谓避其锐气与不若则能避之者亦有所戾否耶汉光武起自兵间为帝而除行军逗遛法其果知兵而然耶朱子作通鉴纲目大书于册其以为善而美之否耶除之诚是也则今之任将征伐而复以不能兵者监制而督促之岂不有哥舒之败耶愿明言之

　　问古者兵农不分三时务农一时讲武亦足以保邦御侮成善治也后世岐而二之以农供兵兵则四时在行伍肄戎事可谓专矣何为祸乱相仍反古者兵农不分之不若耶岂专者顾不若分者能保邦御侮耶抑别有其说耶入我朝来兵农之分固不可复合然洪武永乐间辽东之兵八分农种二分守城边圉亦固外侮不生至于今日农种守城之数则反之矣战守者不为不多而时或犹苦诸虏之侵盗何耶岂虽多而不精耶抑别有其故耶农以养兵以八养二可矣乃今反之所以银籴中盐多方措置犹不足也今纵不能合兵农而一之得反二八农守之数使兵之战守者虽少而精且不待求给于农种之外边防无虞大费亦省必有其道幸为我言之俟当道者有问愿以告焉

　　医闾先生集卷七

　　●医闾先生集卷八

　　奏稿

　　应天以实疏

　　自劾疏

　　辞职陈言疏

　　成化戊子六月二十六日纪时事

　　○应天以实疏

　　户科给事中臣贺钦谨题为应天以实事臣切见连年以来灾异之作略无虚岁而今年为尤甚自春抵夏或风霾屡日或黄雾障天或狂风恕 【 恕：怒】 吼或日月无光始则恒阴而少晴明既则久旱而无雷雨阴阳失序气候舛差天之降灾莫甚于此得非人事不修之所致欤昔董仲舒对汉武帝言国家将有失道之败天乃先出灾害以谴告之者此之谓也于此见天心眷佑我国家仁爱我皇上欲其恐惧修省以享治安于亿万年也顷者礼部尚书姚夔等具陈灾变之状乞修内外之政纶音奖其忠爱且曰内事朕自处置外事便斟酌行此陛下一念应天之实心也是以命下之日阴曀顿然而晴明既而以久旱为惧躬率羣臣斋戒三日以答天谴此又陛下一念应天之实心也是以命下次日微雨应期而即降天人感应一何速耶然而自是以来风霾既息而复作旱势日甚而可忧所以然者岂陛下应天之实心谨于前而怠于后耶抑羣臣无应天之实心以助陛下之格天耶不然何前日感应之易而今日感应之难也诗云敬天之怒无敢戏豫敬天之渝无敢驰驱言人君不可不致谨于天变也以今日言之天之怒而变也甚矣而陛下方且游乐是从吶喊动地鼓炮震天其为戏豫驰驱何以加之而所谓应天之实心果安在也诗又云天之方难无然宪宪天之方蹶无然泄泄言人臣不可不致谨于天变也以今日观之天之难而蹶也甚矣而在廷大臣以及羣僚方且怡然自得恬不知忧惟务承顺惧忤圣情陛下以为可行彼亦曰可行陛下以为不可彼亦曰不可习成诺诺之风全无谔谔之节其宪宪泄泄何以加之而所谓应天之实心以助君而格天者又何在也若然则今日感应之难非天道之难感因 【 因：固】 感之之心有未实故耳伏望陛下念天变之可畏忧民命之将绝痛惩前日既往之失涣颁省躬求言之诏笃格天之实心修格天之实德行格天之实政游晏之乐非所以克谨天戒也必实绝之而不敢为无名之赏乃所以暴殄天物也必实止之而不妄费内事之处置所以正天伦繁本支也必实谨其分而溥恩泽之施经筵之讲学所以明天理穷道义也必实究其旨而求贯通之妙君臣上下之情不通则天地之否也必曰 【 曰：日】 日御便殿延接羣臣反复治道而实以通之君子或在野则天民之隐而当进也小人或在位则天事之蠹而当去也必参之于众验之于独实以进之实以去之以至一政令云为之际一出入起居之微无不实循乎天则之自然而无或违焉如是而复下诏以切责乎文武羣臣斥其怠事废职之罪开其悔过自新之途使各痛以自省而陈其既往之失勇以自改而勉乎将来之善务尽其实不事虚文其或过而不改善焉不勉鳏官旷职妨贤病国者罢而黜之以励其余如是则君臣上下同一应天之实心矣以是实心而斋戒以致祷则必如成汤之祷于桑林而大雨数千里必如周宣之靡神不举而转灾以为祥天心有不豫天道有不顺天灾有不息天泽有不降者臣之未信也臣猥以庸愚备员言责不能进尽忠言以裨朝政论列邪佞以除国蠹致兹灾咎罪不胜诛夙夜忧惶无所容措若于此而复缄默不言则将来灾祸必不止此虽万死不足以赎尸旷之罪矣因敢不避忌讳昧死冒陈伏惟圣明察纳而躬行之则天下万世不胜大幸缘系陈言弭灾事理未敢擅便谨题请旨

　　○自劾疏

</div>
    <div class="pagination">
<a href="医闾先生集_page9.html">上一页</a><span>...</span><a href="医闾先生集_page5.html">5</a><a href="医闾先生集_page6.html">6</a><a href="医闾先生集_page7.html">7</a><a href="医闾先生集_page8.html">8</a><a href="医闾先生集_page9.html">9</a><span class="current-page">10</span><a href="医闾先生集_page11.html">11</a><a href="医闾先生集_page12.html">12</a><a href="医闾先生集_page13.html">13</a><a href="医闾先生集_page14.html">14</a><a href="医闾先生集_page15.html">15</a><a href="医闾先生集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
