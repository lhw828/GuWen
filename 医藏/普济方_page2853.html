<!DOCTYPE html>
<html>
<head>
    <meta charset="UTF-8">
    <title>普济方 - 第 2853 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 2853 页/共 3614 页</h1>
    <div class="content">　　治发背、发乳、痈疽等。一切毒疮。

　　穿山甲（一两用土炒成弹子块）白丁香（淘去沙净取半两）上为细末。每服二钱。

　　用麝香酒调下。

　　治发背

　　汤寿资云。光州有人患肾痈。大小便皆闭。甚以为苦。本州胡判官。令以明净牛皮胶炭火上烧成黑灰。研极细。每服五钱。以米饮调下。服至二两许方通。所下皆秽恶物。痈肿遂消。不复出脓。胡云。凡疮肿皆可服。不拘多少。以脏腑通利为度。

　　阎资钦、录寿州霍丘医疮人元立。治疮甚有声。元符己卯。予侍先子将漕江东。舟次寿州。予因累日食鸡卵数十枚。暴得咽喉肿塞。及颈赤肿硬。下连心胸如铁石。日久号叫。喉中水米不通。壅塞将死。召医者视之云。此喉痈也。泛泛药恐无益。因言可招元立治之必愈。

　　先子夜遣介。两日往还数百里。召立至。用药数服得效。报之颇浓。立感激予自传治发背方四首。皆累用有奇功。今录于下。

　　一醉膏治发背痈疽。一切恶疮。当先用托里药。使毒瓦斯皆出。凡初觉发背痈疽等

　　。即多服。用大黄、甘草等药。极疏转以行结毒。次用此药。

　　大甘草（半两为粗末）没药（一分研）栝蒌（一个大者去皮）上用无灰酒三升。

　　熬至一升。放温顿服之。如一服不尽。分三两服。连服尽。

　　收晕白玉膏切忌用冷药外贴。必逼毒瓦斯入内杀人。

　　杏仁（二十粒去皮尖）川椒（四十九粒去目为末）清脂麻油（一两）酒腊（半两白者）上同熬至紫黑。新绵滤过。用无灰薄纸。看疮大小剪作梳样。摊药在上。于疮晕尽处两边围绕贴之。候晕渐收近里。即别剪差小者。再摊药为围贴。晕又收。即又再移近里贴。仍频换。

　　候晕已收见疮根脚。或疮口。即用次方。凡贴大恶疮。毒瓦斯方盛。不可以药当上贴。恐赶散毒瓦斯。疮益大。

　　晕收见疮。次用槟榔散。

　　鸡心槟榔（半两）川黄连（去须半两）穿山甲（大者十片烧灰存性）上同为细末。

　　先用好腊茶清扫过疮。用药浓敷疮上。日三五次。以脓出为知。如见疮口后。用此药数次了。可更用乳香膏。

　　脓已出。用生肌药。

　　黄狗脑盖骨（二两烧灰存性）腻粉（一钱）桑白皮末（一两）上同为细末。用油调涂疮上。以上四方。是一宗元立自云。少年时初得此方。救十余人。后忽自病背疮。自信其药。

　　乃以此四药自治得愈。袒背示予。瘢痕犹盈尺也。予在汝州时。梁县吏人侯昱孝母病背疮。

　　予用此治之愈。

　　扬州杨吉老医名甚着。某郡一士人。状若有疾。厌厌无聊。莫能名其何等病苦。往谒之。

　　杨曰。君热证已极。气血消铄且尽。自此三年。当以背疽死。不可为也。士人不乐而退。闻茅山观中一道士。医术通神。但不肯以技自名。未必为人致力。士人心计较。窃衣童仆之服。

　　诣山拜之。愿执薪水之役于席下。道士喜。留置弟子中。诲以经书。昼夜只事左右。颐指越两月。觉其与常隶别。呼叩所从来。始再拜谢过。以实白之。道士笑曰。世间那有医不得的病。汝试以脉示我。才诊脉。又笑曰。汝便可下山。吾亦无药与汝。但日买好梨吃一颗。如生梨已尽。则以干者泡汤饮之。仍食其滓。此疾自当平。士人归。谨如其戒。经一岁往扬州。吉老见之。惊其颜貌腴泽。脉息和平。谓之曰。君必遇异人。不然岂有痊安之理。士人以告。吉老立具衣冠。焚香望茅山设拜。岂自咎其学之未至耶。又北梦琐言载医者赵鄂云。

　　一朝士疾危。或谓只有一法。请剩吃消梨。不限多少。如咀嚼不及。捩汁而饮。或希万一。

　　用其言遂愈。此意正同。

　　大凡有背疽之人。难于隐几。但用绿豆十数斗。作一大袋隐伏。则自然心凉。身体安稳。

　　得以尽心服药将息也。

　　治发背及痈疽恶疮、肿核。如初觉皮肉间有异。知是必作疮者。皆炙之。

　　切大蒜如铜钱浓片。安肿头上。炷艾灸之。不计炷数。其人被若初觉痛者。以痛定为准。

　　初不觉痛者。灸至极痛而止。若蒜焦即易。前后用此法救人。无不应者。若是疣赘之类。亦如此灸之。便成痂自脱。其效如神。乃知方书之载无空言。但患人不能以意详之。故不得尽应耳。

　　抵圣散治发背痈疽。及一切疮疖肿毒。

　　栝蒌（四两去皮）何首乌（四两）大山慈菇（二两）甘草节（二两）地榆（二两）没药（一两）乳香（半两）麝香（一钱别研）上为细末。每服三钱。温酒调下。连进二服便住痛。

　　一日三服。

　　治发背头未成疮。及诸热毒。

　　以湿纸拓上。先干处是热气冲上。欲作疮子。便灸之。如先疼痛。灸即不痛。如不知痛。

　　即以痛为度。

　　治痈肿发背

　　以千金藤煎服。

　　卷二百八十九　痈疽门

　　发背溃后

　　（附论）夫发背病者。由寒气客于经络。折于气血。血涩不通。乃结成发背。脓出之后。眼白晴青黑而眼小、一逆也。服药而呕、二逆也。伤痛渴甚、三逆也。膊项中不便、四逆也。音嘶色脱、五逆也。皆不可治。其余或热渴利呕。非仓卒之急也。可得渐治。凡发背则热气流入腑脏。脓溃之后。血气则虚。腑脏积热。渴而引饮。饮冷入于肠胃。则变下利。胃虚气逆。

　　则变呕也。呕逆若遇冷折之。气不通则哕也。其疮若脓汁不尽。而疮口早合。虽瘥更发。恶汁连出。则变成也。

　　方

　　玄参散治发背溃后。脓血不止。渐渐疮大。疼痛。身体壮热。

　　玄参（二两）黄（二两锉）露蜂房（一两微炒）地榆（二两锉）白蔹（一两）赤芍药（二两）黄芩（二两）川升麻（一两）漏芦（一两）栀子仁（一两）桑根白皮（二两锉）川大黄（三两锉碎微炒）川芒硝（三两）上为散。每服四钱。水一中盏。煎至六分。去滓。

　　不计时候温服。

　　连翘散治发背溃后。排脓解毒消肿。退热止痛。

　　连翘前胡（去芦头）人参（去芦头）赤芍药荠桔梗（去芦头）玄参黄芩甘草（生锉）防风（去芦头）赤茯苓（各一两）桑根白皮（一两半）黄（二两锉）上为散。

　　每服四钱。水一中盏。煎至六分。去滓。不计时候温服。

</div>
    <div class="pagination">
<a href="普济方_page2852.html">上一页</a><span>...</span><a href="普济方_page2848.html">2848</a><a href="普济方_page2849.html">2849</a><a href="普济方_page2850.html">2850</a><a href="普济方_page2851.html">2851</a><a href="普济方_page2852.html">2852</a><span class="current-page">2853</span><a href="普济方_page2854.html">2854</a><a href="普济方_page2855.html">2855</a><a href="普济方_page2856.html">2856</a><a href="普济方_page2857.html">2857</a><a href="普济方_page2858.html">2858</a><span>...</span><a href="普济方_page2854.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
