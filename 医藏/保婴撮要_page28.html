<!DOCTYPE html>
<html>
<head>
    <meta charset="UTF-8">
    <title>保婴撮要 - 第 28 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 28 页/共 92 页</h1>
    <div class="content">　　玉露散
　　
　　补中益气汤
　　
　　大安丸
　　
　　保和丸
　　（四方见虚羸）
　　六君子汤
　　
　　四君子汤
　　（二方见天钓）
　　泻黄散
　　
　　人参安胃散
　　（二方见脾脏）
　　理中丸
　　（方见冷泻）
　　人参养胃汤
　　（方见疟症）
　　卷七
　　寒吐哕逆
　　钱仲阳曰：寒吐者，由乳母当风取凉，或风寒客于乳房，其症面目胀，额汗出，脉沉迟微，寒气停于胃，故胃不纳而吐出也。哕逆者，由胃气虚甚，过服克伐，使清气不升，浊气不降，以致气不宣通而作也。风寒在胃者，用理中丸，次服酿乳法。若呕吐清涎夹乳，小便清利，用大安丸。若因乳母食浓味，用东垣清胃散。若乳母饮醇酒，用葛花解醒汤；饮烧酒，服冷米醋三五杯。乳母食生冷而致者，用五味异功散。乳母停食者，母服大安丸，子服异功散。乳母劳役者，子母俱服补中益气汤。乳母怒动肝火者，用加味逍遥散。乳母郁怒伤脾者，用归脾汤，仍参热吐霍乱治之。
　　治验一小儿因停食腹痛，服疏导之药而愈。后复停食，又用前药，寒热不食，腹胀后重，大便频而少，此脾气复伤而下陷也，先用异功散加升麻数剂，后重渐愈，再用当归痊愈。后因乳母恚怒，致见寒热发搐作呕，用六君、柴胡、山栀，以治其母，兼灌其儿并愈。
　　一小儿因乳母感冒风寒发热，儿患呕吐，身发赤晕，用东垣人参安胃散而愈；又切牙发搐，呕吐酸腐，待其吐止自安。
　　一小儿时吐乳食，诊其母有郁怒之症，用加味归脾汤、加味逍遥散治之而愈。
　　一小儿七岁，身羸兼吐，少食发热面黄，余谓脾脏受伤，用六君、煨姜二剂，而饮食进，去姜，又数剂而愈。
　　一小儿吐乳，大便臭秽，目睛缓视，因乳母交感后饮乳所致，用六君、木香、藿香，治之而安。
　　一小儿吐乳不食，手足搐搦，痰涎上涌，手足指冷，额黑唇青，此肾水胜心火也，用五味异功散加木香、炮姜，顿愈；去姜，又数服而愈。
　　一小儿不时干呕，不乳腹膨，此脾胃虚而将成疳也，用四味肥儿丸以治疳，四君子汤以健中而痊。后伤食，吐泻完谷，行气困惫，四肢微搐，余曰且勿药，次日吐止，但搐而泻青黄，此脾土虚而肝木胜也，用六君、钩藤钩而痊。
　　
　　酿乳法
　　治婴儿有胎热症，令乳母服之，不可遽用冷药，恐损脾胃。若加呕吐，必成大患。
　　泽泻（二两五钱） 猪苓（去黑皮） 赤茯苓 天花粉（各一两半） 生地黄（二两） 山茵陈（去梗） 甘草（各一两）上每服五钱，水煎，食后捏去旧乳服。
　　
　　茯苓半夏汤
　　治呕秽，心下坚痞，膈间有水，痰眩惊悸。
　　半夏（五钱） 白茯苓（二两）上每服三钱，姜水煎服。
　　
　　二陈汤
　　治痰饮，呕吐恶心，或头眩心悸，或中脘不快，或因食冷物，胃气不和。
　　半夏 橘红（各五钱） 白茯苓（三钱） 甘草（炙，一钱五分）上每服二三钱，乌梅一个，姜枣水煎服。
　　
　　四味肥儿丸
　　治呕吐不食，腹胀成疳，或作泻不止，或食积脾疳，目生云翳，口舌生疮，牙龈腐烂，发热瘦怯，遍身生疮。又治小便澄白，腹大青筋，一切疳症。
　　黄连 芜荑 神曲 麦芽（炒。各等分）上为末，水糊丸，桐子大。每服一二十丸，空心白滚汤送下。
　　
　　东垣人参安胃散
　　治服峻剂，脾胃虚损，或成慢惊，泄泻呕吐，肠胃有热，以致前症。（方见脾脏）
　　东垣清胃散
　　（方见内钓）
　　理中丸
　　（方见咳嗽）
　　葛花解醒汤
　　（方见热吐）
　　大安丸
　　（即保和丸加白术）
　　保和丸
　　
　　补中益气汤
　　（三方见虚羸）
　　加味逍遥散
　　
　　加味归脾丸
　　
　　清胃散
　　
　　六君子汤
　　
　　异功散
　　
　　四君子汤
　　（六方见内钓）
　　八珍汤
　　（方见寒热）
　　人参养胃汤
　　（方见疟症）
　　卷七
　　霍乱吐下
　　钱仲阳云：吐泻壮热不食，或乳不消，是伤乳也。宜白饼子下之，后用益黄散和胃。若吐泻身温不乳，大便青白，此上实下虚也，用益黄散加减治之。大凡吐泻身温，乍凉乍热，气粗，大便黄白，吐乳不消，此伤风热也，先服大青膏发散，后服益黄散和胃。若吐泻身热多睡，能乳吐痰，大便黄水，胃虚也，先用白术散生津止渴，后用大青膏、钩藤饮发散风邪。若夏至后，吐泻身热，或吐乳泻黄，此伤热乳也，用玉露散之类。凡泻乳腹痛，按之而哭者，食积痛也，用白饼子下之；按之不哭者，脾胃气虚也，用五味异功散补之；手足指冷者，脾气虚寒也，用异功散加木香；伤风吐泻者，风木克土脾也，亦用前药。若饮热乳而泻黄者，湿热壅滞也，用四苓散；如不愈，或反甚者，元气复伤也，用白术散。泻而腹中重坠者，脾气下陷也，用补中益气汤。若服克滞之药，而腹中窄狭者，脾气虚痞也，用六君子汤。若面黄泻青，脾虚而肝乘之也，用六君、柴胡、升麻、木香。若多噫泻黄，心脾气虚也，用六君、炮姜、升麻。生下半月、旬日内吐者，止宜调治其母，恐婴儿脏腑脆弱，不胜药饵故也。
　　治验一小儿盛暑吐泻，米谷不化。或用黄连香薷饮之类，腹胀作痛，手足指冷，此脾气虚而伏阴在内也；用五味异功散加木香治之而愈。先君尝云：凡暑令吐泻，手足指热，作渴饮冷者，属阳症，宜清凉之剂；手足指冷，作渴饮热者，属阴症，宜温补之剂。故凡病属阴症，误用寒凉之药，死后手足青黯，甚则遍身皆然，于此可验。
　　一小儿吐泻乳食，色白不化，露睛气喘，此脾肺不足，形病俱虚也，先用异功散加柴胡、桔梗顿愈，再用补中益气汤而安。
　　一小儿吐泻惊悸，困倦腹胀，此心火虚而脾土怯也，用六君、茯神、酸枣仁而愈，又用秘旨保脾汤乃瘥。
　　一小儿吐泻，惊搐项强，乃脾伤而肝侮，形气虚而病气实也，用异功散加钩藤钩补脾平肝而愈。
　　一小儿吐泻，呵欠顿闷，不语畏明，属脾肺不能生肝肾也，用异功散补脾肺，地黄丸补肝肾遂痊。
　　一小儿吐泻，腹胀不乳，此脾胃伤也，先用香砂助胃膏而饮食进；后用六君子汤，而脾胃健。
　　一小儿寒热作呕，饮食不入，按其腹则哭，此饮食停滞也，先用大安丸遂安。但唇目抽动，大便稀黄，此病邪去而脾气虚弱也，用六君子汤以补脾土，钩藤钩以平肝木悉愈。
　　一小儿白睛多，唇色白，停食吐泻，困睡惊悸，久治不愈。余曰：惊悸为心血虚怯；困睡为脾气虚弱；皆禀脾肾不足所致也。用补中益气汤及六味丸加鹿茸而愈。
　　一小儿未周岁，气短喘急，乳食少进，时或吐乳，乃脾伤而食积也，先用六君、山楂、枳实渐愈；后吐泻作渴，用胃苓膏以治吐泻，白术散以生胃气而安。
　　一小儿四岁，每饮食失节，或外惊所忤，即吐泻发搐。服镇惊化痰等药后，患益甚，饮食不入，药食到口即呕，余用白术一味和土炒黄，用米泔水浓煎，不时灌半匙，尚呕；次日微呕；又一日不呕，渐加至半杯，月余而愈。
　　一小儿停食吐泻，身热作渴，泻下红白，或青黄色，服香连丸而愈。甚兼手足指冷，余谓始为实终为虚也，用补中益气汤加木香、肉果而愈。
　　一小儿伤食吐泻，大便溏泄，或青绿色，睡而露睛，手足指冷，额黑唇青，此中气虚弱，寒水侮土也，用五味异功散加升麻、柴胡、木香、附子，一剂而愈。后患吐泻不已，先用胃苓散，后用异功散而安。
　　一小儿寒热呕吐，或泻青色，余谓脾虚肝木所乘也，用六君、柴胡、升麻治之而愈。后因惊寒热，寅卯时益甚，小便频数，久而不愈，此肝火血虚，先以小柴胡汤加白术、茯苓、当归二剂，顿止，又用地黄丸而愈。
　　
　　车前子散
　　治暑月霍乱，吐泻烦闷，引饮不止，小便不利。
　　白茯苓 猪苓 香薷 车前子（炒） 人参（各等分）上为末，灯心汤调下。
　　
　　不换金正气散
　　治脾胃不和，寒热往来，脏腑虚热，霍乱吐泻。
</div>
    <div class="pagination">
<a href="保婴撮要_page27.html">上一页</a><span>...</span><a href="保婴撮要_page23.html">23</a><a href="保婴撮要_page24.html">24</a><a href="保婴撮要_page25.html">25</a><a href="保婴撮要_page26.html">26</a><a href="保婴撮要_page27.html">27</a><span class="current-page">28</span><a href="保婴撮要_page29.html">29</a><a href="保婴撮要_page30.html">30</a><a href="保婴撮要_page31.html">31</a><a href="保婴撮要_page32.html">32</a><a href="保婴撮要_page33.html">33</a><span>...</span><a href="保婴撮要_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
