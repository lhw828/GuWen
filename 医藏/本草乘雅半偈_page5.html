<!DOCTYPE html>
<html>
<head>
    <meta charset="UTF-8">
    <title>本草乘雅半偈 - 第 5 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草乘雅半偈 - 第 5 页/共 64 页</h1>
    <div class="content">　　【核】曰：赤箭，一名神草、赤芝、鬼督邮、定风草、独摇草、合离草。根名天麻，一名离母。生陈仓川谷、雍州、太山少室诸处。春生苗，初出如芍药，独抽一茎，挺然直上，高三四尺，茎中空，色正赤，贴茎杪之半，微有尖小红叶，四月梢头成穗，作花灰白，宛如箭干，且有羽者，有风不动，无风自摇。结实如楝子，核有六棱，中仁如面，至秋不落，却透空入茎中，还筒而下，潜生土内。根如芋，去根三五寸，有游子十二枚，环列如卫，皆有细根如白发，虽相须，实不相连，但以气相属耳。大者重半斤，或五六两；皮色黄白，名曰龙皮，肉即天麻也。本经名概根苗，后人分苗曰赤箭，根曰天麻，功力稍有同异故耳。与六芝同类，力倍人参，故为仙家服食，药之上品上生者也。但不易得，世人所用，皆御风草根，非赤箭也。御风茎叶，与赤箭相似，独茎色青斑，叶背黄白，兼有青点，随风动摇，子不还筒，治疗稍合，补益大乖异矣。修治，宜锉置瓶中，每十两，用蒺藜子一镒，缓火炒焦，盖于其上，绵纸三重，封系瓶口，从巳至未，取出蒺藜，再炒再盖，凡七遍。俟冷，净布拭去汗气，竹片剖开，焙干捣用。

　　曰：赤阳箭刚，阳刚中正者也。力能独运，不为物移，故有风不动，无风自摇，见刚之体能立，用能行也。其苗从根而干，虚中直达，符合少阳自下而上，从内而外，故增益气力。其实从茎纳筒，环列象岁，符合太阴从外而内，自上而下，故长阴肥健。既类灵芝，亦故能杀鬼精除恶毒。乃若因风动摇，惊痫挛癖，尽属阴邪之证，唯刚能胜之。独恨土人以御风相混，致真者遁世，悲哉。吾未见刚者。

　　第一帙

　　薯蓣

　　（本经上品）肥遁则无不利。

　　【气味】甘平，无毒。

　　【主治】主伤中，补虚羸，除寒热邪气，补中，益气力，长肌肉，强阴。久服耳目聪明，不饥延年。

　　【核】曰：薯蓣，古名也。避唐代宗讳，改作薯药；又避宋英宗讳，改作山药。后世惟名山药，不知薯蓣名矣。生嵩山山谷，及临朐、钟山、南康、蜀道、北都、四明、山东、江南、怀庆诸处。入药野生者为胜。供馔，家种者为良。春生苗，蔓延篱落。紫茎绿叶。叶有三尖，似白牵牛叶，更浓而光泽。五六月开花成穗，淡红色。结荚成簇，三棱合成，坚而无仁。其子别结叶旁，状似雷丸，大小不一，皮色土黄，内肉清白，煮食甘滑。春冬采根，生时掷地如粉，干则内实不虚，其色洁白如玉。青黑者不堪入药，种植甚易。截作薄片者亦生，随所杵之窍而像之也。南中一种，生山中，根细如指，极紧实，刮磨入汤煮之，作块不散，味更甘美，食之尤益于人，胜于家种者。江中闽中一种，根如姜、芋，皮紫，极大者重数斤。

　　煮食虽美，但气寒于北地者。修治勿用平田生二三纪者，须要山中生经十纪者。其皮赤，四面有须者良。采得以铜刀刮去赤皮，洗去涎，蒸过，。曝干用。六芝为之使。恶甘遂。

　　曰：效所杵之窍以赋形，如预备署所，故称薯蓣。假微薄之种，充气沦结，建立中央，故治伤中。以致虚羸，而为寒热邪气者，乃若益气力，长肌肉，即治伤中虚羸之验也。

　　而伤中之因，皆因阴气萎蘼。薯蓣入土便生，阴森肥遁，宁不强阴，且其赋形效窍，则有窍处，宁不周到，虽假故物为胎，亦属气化所钟，是与六芝交相为使。

　　第一帙

　　干地黄

　　（本经上品）【气味】甘寒，无毒。

　　【主治】主伤中，逐血痹，填骨髓，长肌肉，作汤除寒热积聚，除痹，疗折跌绝筋。久服轻【核】曰：地黄，一名 ，名芑，名地髓。罗愿曰： 以沉下者为珍，故字从下。先人云：天玄而地黄，天上而地下，阳戊而阴巳，阳浮而阴沉，则地黄、地髓、 、芑之义，与情性为用之方，可以想见。古取咸阳川泽，及渭城彭城，同州诸处，今唯怀庆者为上。诸处随时兴废不同耳。江浙壤地者，受南方阳气，质虽光润而力微，不及怀庆山产者，禀北方纯阴，皮有磊 而力大也。古人种子，今唯种根。二月生苗，初生塌地，高者不及尺许，叶如山白菜而毛涩，又似小芥叶而颇浓，中心皱纹如撮，茎上有细毛，梢头开花，如小筒子而色红紫。亦有黄色白色者，结实作房如连翘，中子甚细而色沙褐。根如人指，长短粗细不尝，甚有一枝重数两者。汁液最多，虽暴焙极燥，顷则转润。二月八月采者，未穷物性，八月残叶犹在茎中，精气未尽归根。二月新苗已生，根中精气已滋于叶。不如正月九月，采者气全也。种植甚易，入土即生，大宜肥壤，根肥多汁，法以土壤作坛，如浮屠数级，寸段莳灌，根长滋盛也。但种植之后，其土便苦，次年止可种牛膝。再二年，可种山药。足十年，土味转甜，始可复种地黄。否则味苦形瘦，不堪入药也。作干地黄法，去皮，入柳木甑内，置瓷锅上蒸之；蒸透取出，摊令气歇，拌酒再蒸。又出令干，勿犯铜铁器，恐令人肾消发白，男损营，女损卫也。作熟地黄法，取肥大者三十斤，洗净晒干，更以三十斤捣汁相拌蒸之。又曝又蒸，汁尽为度，则光黑如漆，味甘如饴者始佳。若入丸散，止可入砂盆内，隔汤荡燥，勿用火焙，以伤药力。

　　先人博议云：地黄别名地髓，又名 ，名芑。苗不能高，生意在根，味甘色黄，沉重多汁，当入脾，为脾之肾药，以名髓多汁而气寒也。熟之则色黑，能入肾填髓，反为肾之脾药，以名 名芑，味甘色黄，而填为土入之象，然土为水之用神，似土堤所以防水也。形如血脉，本经用逐血痹。盖血者，取中焦水谷之汁，变化赤色以行经隧，如中，如汁，如经隧，皆象其形。痹者，闭而不通，随其血之不通而为病。如在目则赤，在齿则痛，在肉理则痈肿，在心则昏烦，在肺则咳血。壅遏而为身热，枯耗而为燥涩痿软，泛滥而为吐衄崩漏。血痹颇广，各以类推。逐者，俾其流通之义也。观其入土易生可知矣。须发为血脉之余，血痹则黄赤易见，可使之黑者。痹去而血华也，性惟润下，功力到时，二便通利，以为外征。千金方黑膏，用治热积所成之斑。肘后方拌鸡蒸汁，用治寒积所成之疝，咸从血痹之所生耳，血中有痹，则骨髓不满，肌肉不长，筋脉断绝，均谓伤中。若填满，若生长，若接续，皆克成血液之流通者也。所云寒热积聚，惟从痹字中生，第加一转语耳。因彼不通，所以积聚，若作五积六聚，用地黄以除之，未有不反益其积聚者。如寒中虚人，在所必忌。否则腻膈滑肠，中满减食矣。（如此看血痹，可称遍周根身四大矣。即以此法，类推五痹，及六极、五劳之形病。更合八风、五运、六气、四时之气病，与不内、不外因之似形似气者，视根身若见垣，亦若掌中观 摩罗果。）曰：苗叶布地，高不及尺，随地逶迤，生机偏向根 者也。根截入土，横穿直竖，绝不以坚碍妨活泼，真得色空者耳。其汁深黄，染手不落；其味甘美，着舌不散。吮拔地髓，性颇贪野狼，故种植之地，土便憔苦，十年后方得转甜，功德力量，可望而知矣。先人判干者为脾之肾药，熟者为肾之脾药，明显的确。及释《本经》、《别录》，精详深邃，读之可比类旁通

　　第一帙

　　枸杞

　　（本经上品）【气味】苦寒，无毒。

　　【主治】主五内邪气，热中消渴，周痹风湿。久服坚筋骨，轻身不老，能耐寒暑。

　　【核】曰：古取尝山者为上，后世唯取陕西甘州者称绝品。生平泽，丘陵阪岸间，春放苗，作榴叶状，软薄堪食，茎干丛生，高三五尺，陕之兰灵，及九原以西者，并是大树。七月作花紫色，随结红实，形长如枣核，凌冬不落。二月叶发，五月再发，其实乃谢。七月叶又发，花即随之，极易延蔓。根深者，一发三四尺，枝茎寸截，或分劈镂刻，横埋土中，旬日便发，易生如此。冬采根，春采叶，夏采实，秋采茎，功用并同。本经名概叶实根茎，后世始岐而二之，以根皮有清热滋补之异，而略言茎叶，更以根去骨存皮，则又不可解矣。别有一种枸棘相类其实，但实圆，枝节间有刺不堪用。修治，取实鲜明红润者，洗净，醇酒浸一宿，捣烂用茎叶，唯阴干，根如物状者为上。东流水浸一宿，刷去土，甘草汤又浸一宿，焙干用。苗伏砒砂，根伏硫黄。

　　（凡木之易生者，榕柳之与桑杞、榕柳虽易生，不若桑杞通体精专。叶实根茎，功用并着，杞则更胜于桑，凌冬不落为迥别也。嘉安朱孺子，居大箬岩见溪侧有二花犬相戏，逐至杞丛下，获杞根二枚，形状与戏犬无异，煮食之，俄顷飞升仙去。）曰：枸从苟，诚也，省作句。观断绝寸茎，根须俱髡，以入土中，旬日即发，枝干分劈镂刻，亦不之死，仁机扇动，一诚之致也。命名之义，或取诸此。其味苦，得夏大之令，其气寒，得寒水之化，故主夏气病藏之邪，致热中消渴也。唯以怒生为用，故痹为之起，湿为之收。又苦寒能坚，故枝韧比筋，根皮裹骨斯筋骨受之，地仙却老，有繇然矣。且二五七月俱发，宜耐寒暑也。

　　（尔雅曰：杞一名机，即枸杞也。按诗有六杞将仲子弓篇，无拆我树杞；四牡篇，集子苞

　　第一帙

　　菊花

　　（本经上品）【气味】甘平，无毒。

　　【主治】主风头头眩肿痛，目欲脱，泪出，皮肤死肌，恶风湿痹。久服利血气，轻身耐老延年。茎叶根实并同。

　　【核】曰：出川泽田野间，雍州南阳山谷者最胜。宿根再发，亦可子种。茎叶花实，种种不同。即菊谱所载：龙脑、新罗、都胜、御爱、玉球、玉铃、金万铃、银台、棣棠、蜂铃、鹅红、桃花顺圣、浅紫红二色、邓州黄、邓州白等，亦不能尽收也。茎有株蔓紫赤青绿之殊；叶有大小浓薄尖秃之异；花有千叶单瓣，有心无心，有子无子，黄白红紫，浅色间色，大小之别。味有甘苦酸辛之辨。又有夏菊秋菊之分。唯以单叶味甘者入药，即菊谱中名邓州黄、邓州白者是矣。其花细碎，品不甚高，蕊若蜂窠，中有细子。正月采根，三月采叶，五月采茎，九月采花，十一月采实。修治唯阴干。术、枸杞、桑根白皮为之使。无子者，谓之牡菊，烧灰撒地中，能死龟黾，说出周礼。风俗通云：郦县有菊潭，饮其水者，皆得上寿。又吴末朱孺子，入玉笥山，餐菊英，乘云上升。康生亦服甘菊而仙。终南五老洞碑，载汉永寿出墨菊，其色如墨，用其汁以书。背萌国有紫菊，谓之日精，一茎一蔓，延及数亩，味甘，食者永不饥渴。一种名薏者，茎青肥大，形似蒿艾，味綦苦涩，误服则泄人气，又不可不辨。

　　曰：饱霜不陨，草中松柏也。苗春花秋，色黄气烈，秉秋金之制，以制为用，故字从 ，言在掌握间也。风头头眩、目欲脱、泪出，此肝木变眚，摧拉陨坠，能节制之，则无三者之病矣。皮肤死肌、恶风湿痹，二者风木失制，亢害所胜，菊得木体之柔，顺受金制，自然木平风息也。芳香疏畅，故利气。柔润阴成，故利血。凡力之能持者则物轻，性之不媚者则耐久。更生延年，名实相副，夫奚疑。

　　（承乃制，则不亢。亢则害，无承制矣。从来以热极似水者，引亢则害承乃制作证，自不知其背谬耳。能持物轻，不媚耐久，真堪警世。）

　　第一帙

　　麦门冬

　　（本经上品）【气味】甘平，无毒。

　　【主治】主心腹结气，伤中、伤饱，胃络脉绝，羸瘦短气。久服轻身，不老不饥。

　　【核】曰：出函谷川谷，及堤坡肥土石间者，多野生。出江宁、新安及仁和笕桥者多种莳。古人唯用野生者。细皱香美，宛如麦粒，功力殊胜也。四季不凋，秋冬根叶转茂、丛生如韭，青似莎草，长尺余，多纵理，四月开花如蓼，结实翠碧如珠，根须冗 ，贯须连结，俨便易燥，且不损药力。或以竹刀，连心切作薄片，醇酒浸一宿，连酒磨细，入布囊内，揉出白浆，点生姜汁、杏仁末各少许，频搅数百下，久之澄清去酒，晒干收用。入汤膏，亦连心用，方合上德全体。今人去心，不知何所本也。地黄、车前为之使。恶款冬、苦瓠。畏苦参、青、木耳。伏石钟乳。

　　绍隆王先生云：麦门冬，具稼穑甘，禀春和令当入足阳明，为阳明之体用药，故本经所陈诸证，皆属阳明之上为病。若痿蹶，又属阳明之下为病。经云：阳明为阖，阖折，则气无所止息而痿疾起矣。是以治痿独取诸阳明。阳明为五脏六腑之本，五脏六腑，皆受气于阳明故尔。

　　先人博议曰：心腹脉络，皆心所主。胃络肌肉，皆心所生。美颜吐衄，唯心所现，结者能使之不结，绝者能使之不绝。唯从容润泽，潜滋暗长，沦结成形者也。

　　又云：麦门冬，叶色尝青，根须内劲外柔，连缀贯根上，凌冬不死，随地即生。以白色可入肺，甘平可入脾，多脉理可人心，凌冬可入肾，长生可入肝，虽入五脏，以心为主，心之肾药也。其气象生成，及命名之义，能转春为夏，使肾通心，但力量不阔大，如有守有养，贞静宁谥，和润舒徐之君子也。仓皇之际，虽自愦愦，然躁进表露者，不及其久而不变也。

　　其根俨似脉络，故本经以之治心腹结气，伤中伤饱，胃络脉绝。盖心腹中央，皆心之部分，脉络亦心之所主，悉属象形对待法耳。若脉络之绝，伤中之绝，伤饱之绝，羸瘦肉理之绝，气结使然者，咸可使之复生。《别录》所云：皆结气伤中伤饱之所生，盖强阴益精，消谷保神，安藏美色，皆复脉通心，润经益血之力也。盖心主血脉，脉溃血溢，脉伤则咳；经水已枯，乳汁不下，脉气欲绝者，皆克成效。如水入干经，而血乃成，不入于经，以致浮肿者，潜滋之妙，赖有此耳。惟阴形缓性人，及脾慢中寒有湿者，不相宜也。

　　曰：金水主时，则根苗茂盛，有继绝续乏之义。三冬闭藏，而阴阳互根之妙。麦则独贞其窍，故处秋冬之时，能行春夏之令，以降入为升出者也，故名麦门冬。四季长生，中央坚劲，气味甘平，具土德性，当判入脾，脾之脾药也。色白属金，脾之肺药也。似脉属火，脾之心药也。不凋属水，脾之肾药也。长生属木，脾之肝药也。所谓一脏之内，具五脏焉。故五脏六腑位于内，十二经脉见于外，莫不资始于脾，资生于胃，互为枢纽者也。盖心腹结气，中央所司，伤中伤饱，胃络脉绝，羸瘦短气，象形对治，故继绝续乏之义，悉从中字起见耳。广推研释，隽永可思，盖土主中宫，长养后天，必须德全之品，相为匹配，其唯麦冬乎。至若保心之神，定肺之气，安肝之魂，补肾之精，因脾转属者，无所不宜。若脉伤则咳，经络断绝，致血液妄行，经水枯竭，变生烦热焦渴者，求其因而借用之亦可。大抵象形对治，更相宜也。先人有议，辄加推展如此。

　　第一帙

　　太一余粮

　　（本经上品）禹及太一，咸钟水土精气，即楞严四大法也。

　　【气味】甘平，无毒。

　　【主治】主咳逆上气，症瘕，血闭，漏下，除邪气，肢节不利。久服耐寒暑，不饥，轻身飞行千里，神仙。

　　【核】曰：太一余粮，与禹余粮同一种类，咸钟水土精气，融结成形，但胜劣有异。生太山山谷者，曰太一余粮，是水势劣土，偏钟土气之专精者也。生东海池泽者，曰禹余粮，是土劣水势，偏得水气之专精者也。今世知有禹余粮，不复识太一余粮矣。太山久不见采，唯会稽王屋泽潞，所在诸山时有之。外裹若甲，甲中有白，白中有黄，似鸡子黄，而重重如叶子雌黄，轻敲便碎如粉。所在有之，霏雪先消者是也。设中无黄，但有黄浊水者，为石黄水。有凝结如石者，为石中黄，非太一余粮也。修治，用黑豆、黄精各五合，水二斗，煮五升，置瓷锅中，下余粮四两煮之，旋添汁尽为度，药气香如新米矣。捣之，又研万杵乃已。

　　杜仲为之使。畏贝母、菖蒲、铁落。

　　先人云：太一以气言，气似神化，大似六芝，远离本色。

　　曰：太一即太乙，气之始也。块然独存而无所不存，故能镇定中黄，敦艮之止，对待肺金，不能收敛下降，以致咳逆上气，若症瘕血闭者，气不 运也。漏下淋漓者，气不收摄也。气如橐龠，血如波澜，决之东则东，决之西则西，气一息不运，则血一息不行，太一能令元气屈曲而出，使凝闭漏下者，不得不随之 运抑扬，所谓欲治其血，先调其气，设元真萎顿，则邪气外薄，太一能畅真气，则邪气自不兼容矣。肢体不利者，气壅之也。太一黄中通理，宜气四达。气拒而固，不受寒暑，气充而实，不苦饥虚，气清以升，轻身飞行。

　　第一帙

</div>
    <div class="pagination">
<a href="本草乘雅半偈_page4.html">上一页</a><a href="本草乘雅半偈.html">1</a><a href="本草乘雅半偈_page2.html">2</a><a href="本草乘雅半偈_page3.html">3</a><a href="本草乘雅半偈_page4.html">4</a><span class="current-page">5</span><a href="本草乘雅半偈_page6.html">6</a><a href="本草乘雅半偈_page7.html">7</a><a href="本草乘雅半偈_page8.html">8</a><a href="本草乘雅半偈_page9.html">9</a><a href="本草乘雅半偈_page10.html">10</a><span>...</span><a href="本草乘雅半偈_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
