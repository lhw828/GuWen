<!DOCTYPE html>
<html>
<head>
    <meta charset="UTF-8">
    <title>医方考 - 第 50 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医方考 - 第 50 页/共 81 页</h1>
    <div class="content">　　熨脐法

　　用炒盐热熨脐腹，冷复易之。

　　咸可以软坚，热可以行滞，此炒盐之意也。然必熨其脐者，脐为吾身之枢，有生之系也，故能进气以化滞。

　　卷四　小便不通门第三十八

　　探吐法

　　烧盐（二两），温水（二升）

　　服之探吐。

　　经云：升降出入，无器不有。故不升则不降，而道器灭矣。是以观于注水之瓶，上窍通，则下窍自利。此用吐之意也！

　　卷四　小便不通门第三十八

　　大螺着少腹法

　　宋季饶医熊彦诚，年五十五岁，病前后便溺不通五日，腹胀如鼓；同辈环视，皆不能措力。与西湖妙果僧慧月相善，遣信邀至诀别。月惊驰而往，于钓桥逢一异客楫之曰：方外高人，何孑孑走趋若是？月曰：一善友久患秘结病危，急欲往问。客曰：易事耳，待奉施一药。

　　即脱靴入水探一大螺而出曰：事济矣！抵家以盐半匙，和壳生捣，置病者脐下一寸三分，用宽帛紧系之，仍办溺器以须其通。月未以为然，姑巽谢之。至熊家，彦诚昏不知人，妻子聚泣。诸医知无他策，慢使试之，曾未安席而暴下，诸医愧叹而散。月归访异人，无所见矣。

　　熊后十六年乃终。昆谓便溺不通者，热秘之也。大螺性寒而善厘清，故浊水之中，一着大螺，便能澄澈。剂之以盐，取其善润而已。

　　卷四

　　小便不禁门第三十九

　　叙曰：溲溺惟宜，形气治也。溲溺不禁，形气病也。轻者脬中有痹气，重者大气虚而且绝尔。辩此者以他证合之。姑考四方以志大法。

　　卷四　小便不禁门第三十九

　　缩泉丸

　　乌药 益智仁（等分）

　　共为末，山药糊为丸梧子大。每服七十丸，空心盐汤下。

　　脬气虚寒，小便频数，遗尿不止者，此方主之。

　　脬气者，太阳膀胱之气也。膀胱之气，贵于冲和，邪气热之则便涩，邪气实之则不出。

　　正气寒之则遗尿，正气虚之则不禁。是方也，乌药辛温而质重，重者坠下，故能疗肾间之冷气。益智仁辛热而色白，白者入气，故能壮下焦之脬气。脬气复其天，则禁固复其常矣。

　　卷四　小便不禁门第三十九

　　八味丸

　　熟地黄（八两） 山茱萸（去核） 山药（各四两） 牡丹皮 白茯苓（去皮） 泽泻（各三两）

　　肉桂（炒） 附子（炮，去皮脐，各一两）

　　肾间水火俱虚，小便不调者，此方主之。

　　肾具水火，主二便，而司开阖。肾间之水竭，则火独治，能阖而不能开，令人病小便不出。肾间之火熄，则水独治，能开而不能阖，令人小便不禁。是方也，以附子、肉桂之温热益其火。以熟地、山萸之濡润壮其水。火欲实，则丹皮、泽泻之酸咸者可以收而泻之。水欲实，则茯苓、山药之甘淡者可以制而渗之。水火既济，则开阖治矣。正考见虚损劳瘵门、渴门。

　　卷四　小便不禁门第三十九

　　四君子汤

　　人参 白术 茯苓 甘草（各三钱）

　　诸急病，遗尿不禁者，此方主之。

　　诸急病，谓卒然暴仆诸疾也。遗尿不禁者，形气将脱，无形之气不足以固有形之溺也。

　　甘温为阳，可使益气，故人参、白术、茯苓、甘草，皆甘温也，可以用之。或问茯苓淡渗，当遗尿不禁之时，可以去否？余曰：苓有二品，枯而不泽者宜去，若坚洁而润者，则亦不嫌其为苓也，用之引人参以就下，直补膀胱，谁曰不可？正考见气门。

　　卷四　小便不禁门第三十九

　　韭子一物丸

　　大人遗浊，小儿遗尿，以韭子一物作丸，服之神良。

　　经曰：淫气遗溺，痹聚在肾。痹聚者，湿气聚而为痹也。韭子润而辛热，辛热则能散湿，润则能就下，故孙真人每用之，令其就下而疗痹气尔！

　　卷四

　　淋涩门第四十

　　叙曰：淋一也，五疾判焉。必剖析其病情，治疗如法，始可奏功。若冒厥禁忌，纵若情欲，则日药之不足矣。考方八首，而治法之大者庶几哉！

　　卷四　淋涩门第四十

　　三生益元散

　　生柏叶 生藕节 生车前（各汁一杯） 益元散（三钱，调服）

　　此主血淋之方也。

　　丹溪云：淋虽有五，皆主于热。此知要之言也。是方也，三物之生，皆能疗热。析而论之，则柏叶凉心、藕节消血、车前导利。益元散者，滑石、甘草也。滑石能清六腑之热。而甘草者，和中泻火，能协木石之性者也。

　　卷四　淋涩门第四十

　　木香汤

　　木香 木通 槟榔 茴香（小者，略炒） 赤芍药（炒） 当归 青皮（炒） 泽泻 橘皮（去白）甘草（各五分）

</div>
    <div class="pagination">
<a href="医方考_page49.html">上一页</a><span>...</span><a href="医方考_page45.html">45</a><a href="医方考_page46.html">46</a><a href="医方考_page47.html">47</a><a href="医方考_page48.html">48</a><a href="医方考_page49.html">49</a><span class="current-page">50</span><a href="医方考_page51.html">51</a><a href="医方考_page52.html">52</a><a href="医方考_page53.html">53</a><a href="医方考_page54.html">54</a><a href="医方考_page55.html">55</a><span>...</span><a href="医方考_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
