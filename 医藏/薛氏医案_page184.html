<!DOCTYPE html>
<html>
<head>
    <meta charset="UTF-8">
    <title>薛氏医案 - 第 184 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 184 页/共 200 页</h1>
    <div class="content">　　一小儿痘后作泻腹中疼痛手足并冷此脾气虚也用五味异功散加干姜一剂乃去姜又数剂而痛止又用六君子汤加柴胡而泻止
　　益黄散治疮疹因烦渴饮水过多而伤脾胃吐泻丁香　诃子【煨】青皮　陈皮　木香【各等分】
　　右为末每服一钱水煎
　　橘皮汤治呕吐不止饮食不入
　　陈皮　生姜【各一钱】人参【五分】
　　右水煎作三四次服之
　　生气散治脾胃气虚吐泻肚腹膨胀饮食不化或腹痛不止
　　丁香　甘草【各五分】白术　青皮　木香　人参【各七分】
　　右水煎徐徐服
　　五苓散【方见小便不利】
　　五味异功散【方见寒战咬牙】
　　对金饮治伤食吐泻【方见不靥闷乱】
　　豆防丸【方见泄泻咬牙】
　　十一味木香散
　　十二味异功散【二方见发热属阴阳】
　　参茋四圣散【方见腹胀气促】
　　六君子汤【方见不靥闷乱】
　　自汗
　　痘疹方云初起时自汗不妨盖湿热薫蒸而然也窃谓前症因邪在经络自能发散使邪气外泄若见此症不当用茋桂之属以实腠理且自汗则痘热已轻升麻葛根之类在所当禁恐发泄太甚则津液内耗隂随阳散难以收靥靥后最宜审治若血虚者用当归补血汤气虚者用四君子加黄茋气血不足者十全大补汤若饮食自汗者异功散杨氏云痘疮一见红防升麻葛根便不可用此语甚是但此为表虚及无表症者而论若或邪在表痘赤绽焮者又当用麻黄甘草汤汗之肿焮作痛者用活命饮加麻黄散之盖自汗盗汗为病不同自汗者汗无时而自出也属阳虚盗汗者睡则汗出寤则汗收也属隂虚汗者血之所化隂气不能闭藏所以睡则汗出也痘家当以补血为主若当归补血汤六味地黄丸八珎汤人参养荣汤之类皆可因证施治又有胃虚者宜用四君及浮麦散食积内热者宜用四君麯蘖未靥之际恐致气血虚而不能结痂既靥之后尤防血脱隂虚阳无所附矣
　　一小儿痘将出自汗作渴发搐此心肝二经热甚用柴胡麦门冬散而热症退用紫草快癍汤痘悉见又用四圣散而结靥
　　一小儿痘出自汗发搐流涎此木火侮土先用五味异功散加钓藤钩诸症顿减次以五味异功散加柴胡而安
　　一女子出痘色赤自汗发搐作呕此肝火侮土先用五味异功散加柴胡钓藤钩热搐悉愈又用托里散浆贯而愈
　　一小儿痘出自汗面赤作渴手足并热大便亁黄此肠胃皆热用泻黄散末一服诸症顿退又用五味异功散加山栀麦门冬而痊
　　人参飬荣汤治气血俱虚发热恶寒肢軆痩倦食少作泻或乆病虚损口亁欬而下痢惊热自汗盗汗人参　陈皮　黄茋【炒】桂心　当归　白术【炒】甘草【炙各一钱】白芍药【炒　钱半】逺志【五分】熟地黄【自制】五味子【杵炒各七分】
　　右每服二三钱姜枣水煎
　　麻黄甘草汤
　　麻黄　甘草【等分】
　　右每服一钱水煎
　　浮麦汤
　　浮麦不拘多少【炒香】
　　右每服三五钱水煎
　　当归六黄汤治血气不足虚火内动烦躁自汗盗汗不止【方见烦躁】
　　痒塌
　　陈文宿先生云痘疮痒塌若臓腑调和血气充实外常温暖内无冷气必无此症设服宣利之药所致宜用异功散治之丹溪云痘疹痒塌者于形色脉上分之实则脉有力气壮虚则脉无力气怯虚痒则实之更加凉血药实痒则大便秘结以凉药下之窃谓前症若色赤而兼痒者属血虚有热用四物牡丹皮色白而兼痒者属气虚有热用四君加芎归若发热大便秘结者用犀角消毒散发热大便调和者用麦门冬饮寒战渴泻喘嗽声哑气急先用十一味木香散如未应用十二味异功散外用败草散敷之若寒战咬牙烦热喘渴足冷灰白内陷腹胀渴泻者皆不治
　　一小儿出痘六日痒塌寒战钱密庵谓血气虚寒用十一味木香散二剂而浆贯用参茋托里散而靥脱后痕作痒用大补汤而痊
　　一小儿第七日痒塌少食手足俱冷发热恶寒先君谓阳气虚寒用十二味异功散一剂而痒止又用托里散加肉桂四剂而浆贯用十全大补汤而结靥后痕赤作痒此血气虚热用八珍汤二十余剂而愈
　　一妇人出痘热数日而发见用紫草快癍汤虽红活而痒塌询其素勤劳元气颇不充实用八珍汤烦热渐止又用托里散而靥
　　一小儿十六嵗第九日痘塌口干发痒手冷腹痛先君谓脾胃气血虚弱用五味异功散加归茋姜桂四剂痒渐止又用十全大补汤六剂浆贯用八珍汤数剂而靥后遍身不时作痒或痘痕色赤用补中益气汤而痊一小儿痘浆不满面赤作痒余谓血气虚而有热欲与温补不信服清热之药至十三日疮痕色赤烦渴腹胀不食手足逆冷而殁
　　五味异功散治痘疮脾胃气虚痒塌【方见寒战咬牙】
　　紫草快癍汤【方见顶陷心烦】
　　四物汤【方见痘疮出迟】
　　四君子汤【即六君子汤出陈皮半夏方见不靥闷乱】
　　托里散
　　犀角消毒散【二方见痘痈】
　　十全大补汤【方见腹胀】
　　八珍汤
　　十一味木香散
　　十二味异功散【三方见顶陷灰白】
　　倒靥
　　丹溪先生云痘疹倒防因真气虚而毒气不能尽出者用黄茋人参紫草酒制治之若将成就之际却淡色者属血虚用当归川芎之类或加红花紫草属热毒者用升麻芩连梗翘之类甚者用犀角屑大解痘毒窃谓前症若热毒方出忽被风寒闭塞肌窍血脉不行身体作痛或四肢防厥癍防不长或变青紫黒色者此为倒靥若胃气虚弱不能补接荣卫出而复没者谓之陷伏误用解毒之药必致陷塌若喜热饮食手足并冷者乃脾胃亏损阳气虚寒之症宜用辛热之剂补之喜冷饮食手足并热乃阳气实热之症宜用苦寒之剂泻之外感风寒者温散之毒入腹者分利之阳气虚者温补之外寒觞犯者薫解之陈宿州先生用十二味异功散以预保脾土于未败之先实发前人之未发开万世之蒙瞆也
　　一小儿痘将愈忽黒陷余谓气血虚用紫草散加人参当归又用参茋托里散而愈
　　一小儿将愈而倒靥咬牙寒战手足并冷饮沸汤而不知热用十二味异功散一剂诸症顿退却用五味异功散倍用参术数剂而愈
　　一小儿痘饮食多而作吐服枳术丸色黒将陷用五味异功散加干姜二剂贯浆而靥
　　一男子发热昏愦数日发红防用快癍汤托里散贯浆将靥忽发热恶寒疮黒倒靥手足并冷口渴饮汤此阳气虚寒也用独参汤四剂诸症渐愈而靥
　　一小儿兼呕手足并冷余谓脾气虚寒欲用十二味异功散不信另用杂药而殁
　　成都方士禹太和治痘疮黒陷垂死者用壁间喜蛛如黄豆大者一枚擂烂一嵗儿用雄黄一分二嵗二分十嵗者用一钱入蛛蜘内研匀用好焼酒调服愚意此即木香散异功散之类也若因阳气虚寒不能荣运周身以致四肢逆冷腹胀唇青黒陷者宜用焼酒若因元气虚弱色白隠于肌肤而不能起发者宜用陈酒亦不可拘泥于焼酒也若小儿未及周嵗或儿大者宜酌量与之不可拘于杯许也又有一等症气血俱虚者或色淡红不光泽不起发或惊悸咬牙者加紫草红花以用之七味白术散【方见发热属隂阳】
　　十一味木香散
　　十二味异功散【二方见痘灰白色】
　　癍烂
　　闻人氏云痘癍烂之症因当发散而不发散则毒气闭塞以致喘促闷乱不当发散而误发散则毒随阳气暴出于外遍身皮肤溃烂治宜调脾胃进饮食大便调和荣卫健旺毒气自解而无目赤咽痛口疮吐防等症窃谓前症若发表过甚大便自利急用理中丸豆防丸以救其里亦有痘疹如蚊所囓而色黒乃危症也若大小便秘结烦躁用山栀子汤獖獖尾血调脑子治之自利不食者不可用盖毒发于表而妄汗之则腠理开泄荣卫益虚转増疮烂由是风邪乗虚变症者有之若毒根于里而妄下之则内气愈虚毒不能出而返入焉由是土不胜水变黒归肾身体振寒两耳尻冷眼合肚胀其疮黒陷十无一生治者审之
　　一小儿患此发热作渴手足并冷此脾经热毒先用泻黄散五分又用七味白术散而愈
　　一小儿患此但恶寒发热体倦头痛人迎脉大于寸口二三倍此风邪外伤用补中益气汤加川芎蔓荆子愈而自靥
　　一小儿患此口舌生疮手足并冷余谓此中气虚而内热耳用五味异功散议论不一犹豫未服翌日腹痛口噤余用前药更加干姜一剂诸症稍缓再剂而愈一小儿患此或痒或痛发热口渴先用白术散次用补中汤而愈后因作课劳心发热头痛痘痕焮赤用补中汤加蔓荆子及八珎汤而愈
　　一小儿患此作痛喜饮热汤发热恶寒手足并冷余谓此中气虚而外假热也用补中汤加参茋各三钱四剂而愈
　　一小儿患之多在两脇时发寒热此肝经之症用加味逍遥散而寒热退又二剂而脇痛止及立效散而痊一小儿患之作渴发热额间为甚此心经有热先用导赤散母服渐愈又用柴胡栀子散傅三黄散而痊一小儿患之发热作渴面目多白尺脉数而无力此禀足三隂虚也用地黄丸补中汤寻愈毕姻后患瘵症服黄栢知母等药防危余仍用前药而痊
　　一小儿患此体倦恶寒此脾胃气虚也用补中益气汤数剂而愈后因饮食停滞发热而痘痕复赤先用参术陈皮神麯山查消食仍用补中益气汤调补脾胃而愈若误用败毒之剂决不起矣
　　一小儿痘愈后因劳痘痕作痒搔破脓水淋漓面色皎白脉浮大按之如无余用补中益气汤渐愈或云先攻其邪其后补之乃用消风散变痓汗出口噤而死惜哉山栀子汤治痘疹及癍毒状如蚊蚤囓毒盛黒色者栀子仁【一两】白藓皮　赤芍药　升麻【各一两】寒水石甘草【炙各五钱】
　　右为末每服一钱水八分入紫草
　　三黄散治疳热生疮脓水浸淫脓流处便湿烂
　　松香　五倍子　黄连　海螵蛸　黄丹【各一钱】轻粉　雄黄
　　右为末用莹肌散煎洗渗之干者香油傅
　　豆防丸【方见泄泻咬牙】
　　五味异功散
　　补中益气汤【二方见寒战咬牙】
　　柴胡栀子散【即柴胡清肝散】
　　加味逍遥散【方见欲靥不靥】
　　地黄丸【即六味地黄丸】
　　七味白术散【二方见发热属隂阳】
　　泻黄散【方见靥后发咽痛】
　　导赤散
　　立功散【二方见风邪搏于肌肤】
　　痘癎搐
　　钱氏云痘疹癎搐由内相胜也惟心癍脾疹能作搐盖疹为脾所主脾虚而不胜土风热相抟而动于心神心喜热神气不安因搐成癎癍为心所生心主热热生风风属于肝二藏相抟风火相争故发搐当泻心肝若凉惊用凉惊丸温惊用粉红丸海藏云诸痛痒疮疡皆属心火无论虚实皆从心火土説脾虚则肝气乗之与心火相合耳若脾土实心火旺而逆乗以致癎者此实邪也便结者泻青丸便软者泻心汤洁古云未出而发搐者是外感风邪之寒内发心火之热所作也当用解毒丸犀角地黄丸主之世传云疮疹欲出身热烦躁忽发惊搐宜用驱风膏小如圣饮小便不通八正散痰涎壅盛利惊丸抱龙丸丹溪云欲发疮疹先身热惊跳搐搦此非惊风宜用发散之药窃谓前症痘疹未见而先发搐者乃毒气自心经出也若病势轻缓或形气虚弱者不宜用峻厉之剂恐元气内损则毒气内陷而疮不能起发也或外感风寒之邪内因疮疹之热而相搏或肝血虚火动而内生风当补元气为主佐以见症之剂然前方多峻厉之剂审有是症方可用湏察其色赤白而以脾胃为主虚则用温补实则用解毒若先发搐而后发疮多有生意疮已瘥而发搐或吐泻者难治
　　一小儿痘痂脱尽因其秽气用葱椒煎汤浴之发搐痰喘用八珍加白僵蚕蝉蜕一剂痰喘顿止又用四君芎归钓藤钩而搐止
　　一小儿痘疮色赤四肢发搐眉唇牵动此心肝二经热甚乗脾所致也用四君防风钓藤钩而痊
　　一小儿痘后四肢发搐眉棱尤动小便频数脸目青赤此肝经风热用四物柴胡山栀少愈但四肢倦怠饮食少思大便不实此脾气受伤而未复也用四君升麻当归而痊
　　一小儿痘后寅卯申酉时热甚或兼搐余谓寅卯时发热此肝火本症申酉时发搐乃肝木侮金先以四物白术茯苓钓藤钩煎送柴胡二连丸而愈夕用地黄丸朝用四君山栀柴胡及四君子加当归而痊
　　一小儿痘疮色赤发搐痰盛服抱龙丸而顿愈又因母大怒儿仍搐母服柴胡栀子散加味逍遥散母子并愈一小儿痘愈后发搐左额青赤唇口牵动余谓肝心二经风热所致先用柴胡栀子散加钓藤钩后用加味逍遥散而搐止再用五味异功散而痘愈
　　一小儿痘将愈发搐痰涌头目不清脾气虚弱肝木侮之先用五味异功散加柴胡钓藤钩搐愈而靥
　　柴胡二连丸治肝经实火
　　柴胡　宣黄连　胡黄连
　　各末糊丸桐子大每服二三十丸白汤下
　　补中益气汤【方见寒战咬牙】
　　六君子汤【方见不靥闷乱】
　　四神丸【方见泄防咬牙】
　　十一味木香散【方见顶陷灰白】
　　痘风
　　丹溪先生曰痘风分气血虚实虚则黄茋生血之剂主之佐以风药实则白芍黄芩为君连翘白芷断续之类为佐窃谓前症更当分痘疮已出未出已靥未靥外邪所伤内虚火动若未出而搐搦热毒内蕴也紫草快癍汤加钓藤钩已出红绽而搐搦热毒作痛也东垣逍毒散加钓藤钩贯脓而搐搦血气虚也参茋四圣散加钓藤钩若靥后而搐搦血气尤虚也八珍汤加钓藤钩或目瞤或直视者风火相抟也柴胡栀子散或六味地黄丸加柴胡山栀或口角流涎者木乗土也五味异功散加升麻柴胡钓藤钩或目赤眵泪者肝血虚而生风也四物汤加柴胡钓藤钩或角弓反张者水不生木也六味地黄丸加柴胡当归随用补中益气汤加天麻钓藤钩不可直用治风之药盖风药能燥血散气必騐其手足冷热温和三症而用补泻调理之法庶无误矣如婴儿当审乳母而治之
　　一小儿痘疮将愈发搐服牛黄清心丸更口噤流涎此脾胃复伤肝木所侮而涎不能归经耳先用五味异功散加钓藤钩诸症顿减次以五味异功散加柴胡而安一妇人出痘因怒发搐痘痕赤色发躁作渴面目皆赤此汗多亡阳血脱而然也先用当归补血汤二剂躁渴顿止又用八珎柴胡牡丹皮钓藤钩热搐悉愈又用八珎汤而痊
　　一妇人痘疮将愈因怒发搐口噤头痛如裂痘痕皎白用补中益气汤加蔓荆子钓藤钩顿愈又因怒发搐头运不食先用补中益气汤加天麻又六君柴胡而安当归补血汤治痘疮血气亏损发搐热渴喜饮脉洪大而虚重按如无者【方见寒战咬牙】
</div>
    <div class="pagination">
<a href="薛氏医案_page183.html">上一页</a><span>...</span><a href="薛氏医案_page179.html">179</a><a href="薛氏医案_page180.html">180</a><a href="薛氏医案_page181.html">181</a><a href="薛氏医案_page182.html">182</a><a href="薛氏医案_page183.html">183</a><span class="current-page">184</span><a href="薛氏医案_page185.html">185</a><a href="薛氏医案_page186.html">186</a><a href="薛氏医案_page187.html">187</a><a href="薛氏医案_page188.html">188</a><a href="薛氏医案_page189.html">189</a><span>...</span><a href="薛氏医案_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
