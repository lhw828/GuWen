<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 35 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 35 页/共 44 页</h1>
    <div class="content">　　驱邪散〔自制。〕治卒中邪恶，头面青黑，口噤眼闭，昏不知人，手足厥冷，肌肤粟起，或错言妄语。或直视握拳，或遍身骨节疼痛非常。

　　犀角 羚羊角 龙齿 虎头骨〔俱为末。〕木香 沉香 檀香 降香〔各净一钱。〕 麝香〔邪气着人，则关窍闭塞。麝之辛香走窜，引芳香正气辟邪诸品，自内达外，则毫发骨节俱开，邪亦从此而出。二分。〕雄黄〔二钱。〕牛黄〔亦最辟邪之物。二分。〕朱砂〔同茯神、枣仁、远志镇心神。二钱。〕羊肉〔二、三两。胃弱者不用，〕茯神 枣仁 远志〔各五钱。〕煎汤调药末，〔三钱。〕日服二次。

　　此仿嘉言驱祟之法加减，以治中恶症，大效。

　　卷十三·书集　厥

　　举例

　　一 一妇方食时，触暴怒，忽仆地，气遂绝。用皂荚灰吹鼻不嚏，汤药灌之不受。延至半夜，皆谓不治。庄一生视之，六脉尚全，而独气口脉沉伏，细寻之滑甚。曰：此因暴怒，怒则气逆，冲入胃中，胃素有痰，夹食壅闭胃口，气不得行而暴厥也。但历时久，汤药不入矣，急宜吐之可活。令以鹅翎蘸桐油，探入喉中，吐出痰与食才一口，气遂通。再探吐至二三口，便觉油臭，以手推翎，但不能言。一生曰：无妨矣。知其体怯，不宜多吐，急煎枳、橘推 之剂灌之，尽剂而苏。后以平肝和胃药调理，数剂而安。

　　二 一闺女病多年，食减肌削。诊脉时，手间筋掣肉颤，身倦气怯。嘉言用茯神、枣仁等补药，数剂不应。因疑处女素无家，惟其神情浑似丧败之余，此何故也？问其面色，曰：时赤时黄，每晚睡去，口流白沫，战栗而绝，以姜汤灌之，良久方苏。嘉言曰：此症确有邪祟附入脏腑，吾有神药驱之，一剂可愈。乃用犀角、羚羊角、龙齿骨、虎威骨、牡蛎粉、鹿角霜、人参、黄 等药为末，以羊肉半斤，煎浓汁三盏，尽调其末，一次服之，果得安寝，竟不再发。

　　卷十三·书集

　　疝（疝字从山，取根深重着之义。）

　　疝病初起，未有不因寒受湿者。其邪或结少腹，或结阴丸，或结阴丸之上下左右，而筋急绞痛，以寒主收引故也。经言诸寒收引，皆属于肾。又肾主阴也，故仲淳以疝病责之肾虚，寒湿之邪乘虚客之所致。又按：经言，足厥阴之脉，入毛中，过阴器，抵少腹。又言足厥阴病，丈夫 疝，妇人少腹肿。 疝者，以其顽肿不仁也。疝为前阴少腹之病，男女皆有之。故妇人少腹肿，即疝病也。又言肝所生病为狐疝，以其如狐之出入无常也。又言足厥阴气逆，则睾〔阴丸。〕肿卒疝，实则挺长，虚则暴痒。故昔人论疝病，所以皆属之肝经。要之，疝病虽经言五脏、膀胱、小肠皆有，然无有不关于肝肾二经。嵇之丹溪，以为疝病皆由肝经有湿热之邪，又得寒气外束，不得疏散，是以痛甚，宜祛逐肝经之湿热，消导下焦之瘀血，而以寒因热用之法，立方处治，诚发前人之所未备。景岳谓方书疝病繁多，议论纷纭，难以悉举，余求其要，大抵此症寒则多痛，热则多纵，湿则多肿坠，虚者亦然。在血分者不移，在气分者多动，能察其因寒、因热、因湿，又当分三气孰多、孰少，为虚、为实，在气、在血，分别治之，自无不效。又考子和大辟巢氏七疝之谬，亦自立寒、水、筋、血、气、狐、 七疝之名。谓囊冷坚硬，阴茎不举，或连睾丸而痛，曰寒疝。治宜温散，囊肿光亮，阴汗时出，或按少腹作水声，曰水疝。治宜除湿。阴茎肿胀，或溃而为脓，里急筋缩，或茎中作痛，痛极则痒，或挺纵不收，或白物如精随溺而下，曰筋疝。治宜清火。少腹两旁状如黄瓜，血渗脬囊，留而不去，结成痈肿，脓少血多，曰血疝。治宜行血。上连肩，下极囊，或因怒哭则气胀，怒哭罢则气散，曰气疝。治宜开郁快气。卧则入少腹，立则归囊中，出入上下，与狐相似，曰狐疝。宜用疏气之剂，囊大如斗如升，不痛不痒，曰疝。亦宜除湿之剂，后人讥其刺谬，与巢氏无异。然自丹溪以来，皆宗其说，亦未可尽非之，当合参以治可也。

　　茴香乌药汤〔自制。〕治疝病初感寒邪，或寒湿兼感，未郁为热者，主此加减。

　　茴香〔炒研，钱许。〕乌药〔二钱。〕吴茱萸〔汤泡，三、五、七分。〕破故纸〔均治寒虚疝气之药。炒研，钱许。〕川萆 〔除下部湿邪。五钱。〕木瓜〔治筋病缓急。二钱。〕木香 砂仁〔止冷气腹痛。各钱许。〕荔枝核〔甘温散滞，善止疝痛。炒研，五钱。〕或加猪胞〔用为引导。炙研，钱许。〕痛引腰脊加牛膝、杜仲，寒甚可加肉桂，〔五分至一钱。〕虚甚可加人参，亦可浸酒服。

　　此辛温散寒祛温之剂，如郁久成热者，不宜服之。按《金匮》有大乌头煎，治寒疝绕脐绞痛，拘急不得转侧，发则白津出，〔自汗冷涎皆是。〕手足厥冷，使人阴筋缩，其脉沉紧者，用乌头一味，专驱寒邪，加白蜜以润其燥烈之性，功效最捷。如因湿热者，切勿误投。

　　广笔记方〔重订。〕治疝痛。

　　七味丸去萸肉，加枸杞〔四两。〕巴戟 牛膝〔各二两。〕茴香 沉香〔各一两。将糯米一升拌药，如常造白酒法，俟浆足，用烧酒五十斤入糟中，封置大缸内，一月开用，空心饥时饮一、二杯神验。〕此方肾虚人感寒湿成疝作痛者宜之。

　　金铃黄柏散〔自制。〕治诸疝病属湿热者，主此加减。

　　金铃子〔导小肠膀胱，湿热疝气，要药。去核。〕黄柏〔苦寒除湿热。〕车前 茯苓〔各二钱。〕泽泻〔利水渗湿热。钱许。〕川萆 〔同热药祛寒湿。同凉药祛湿热。五钱。〕玄胡 山楂〔行瘀血，各二钱。〕青皮〔疏滞气，钱许。〕橘核〔苦平下气，最止疝痛。炒研，五钱。〕 如湿热内蕴，寒气外束者，加茴香、吴茱萸。〔以散外寒。钱许。外煎浓紫苏汤，熏洗。〕如坠逆气，槟榔、代储石。散瘀血，蒲黄、五灵脂。清肝火，龙胆、黑山栀。舒筋，羚羊角。燥湿，苍术。随宜采用。

　　此苦寒清热祛湿之剂，合丹溪治疝法也。

　　海藏泻肾汤〔见火。〕治疝痛。

　　原方宜加知母黄柏牛膝车前橘核之属。

　　此方肾虚人，属湿热疝痛者宜之。

　　龙胆泻肝汤〔见胁痛。〕治肝经湿热火旺，茎中作痛，里急筋缩，或作痒、或作挺纵不收，白物如精，随溺而下，名曰筋疝，主此加减。

　　此方但责之肝经湿热之火旺，肾不虚者宜之。

　　卷十三·书集　疝（疝字从山，取根深重着之义。）

　　举例

　　一 一人嗜火酒，能饮五升。五月间，入闽中，溪水骤涨，涉水至七里，觉腹痛之甚。半年后，右丸肿大，渐如斗形。医者皆与肝经之剂，及湿热之品，半载无功。士材曰：嗜火酒则湿热满中，涉大水则湿寒外束，今病在右，正是脾肺之湿，下注睾丸。以胃苓汤加黄柏、栀子、枳壳、茴香。

　　十剂而略减。即以为丸，服至十八斤而安。不再发矣。

　　二 赵氏云：余于舟中，误坐湿布风帆，因感寒湿。忽一日，患阴丸一枚肿痛发热。用泻肾汤，加柴胡、吴茱萸，散肝经之寒湿，独活、桂枝散肾经之寒湿，一服热退，再服肿消，后每治偏坠颇效。

　　三 一妇冬月生产，寒入子户，腹下痛不可忍，医作瘀血下之。寇宗 非之曰：此寒疝也。仲景羊肉汤，治寒疝腹中痛，及胁痛里急，无不验者。孙思邈言羊肉止虚痛，利产妇。遂以羊肉为君，温补荣卫。臣以生姜宣散寒邪，佐以当归温中活血，二剂，果愈。

　　卷十三·书集

　　痫（病因痫发，故字从痫。）

　　癫者，语言不分次序，处境不辨秽洁，时如醉人，常作叹息、或歌或笑，或悲或哭，或不语，或不食。此因志愿不遂，或因惊恐所致，积年难愈。虽有痰有火，乃心家不足之症。治宜清心、安神、豁痰为主。因郁者开之，因惊者平之。狂者，狂妄不禁之谓，妄言骂詈，不避亲疏，甚则弃衣而走，登高而歌，逾垣上屋。此属阳明痰热内实之症，宜吐尽胸中之热痰。下尽肠胃中之积垢自愈。痫病乃间时而发，发久气虚，则日近日密。经言：二阴〔心肾。〕急为痫厥。故《难经》谓其脉阴阳俱盛也。此属龙雷之火，上乘于心。盖龙兴则水附，雷发则雨随，故痰涎上涌，堵塞心窍，忽然神昏仆倒，摇头窜目，嚼舌吐沫，手足搐搦，身体伛偻，或背反张，或作畜声，直至龙雷之火归原，人事方苏。如此一番，正气必虚，渐成痼疾。故斯症当清心、安神、豁痰以治病之标，滋肾、壮水，导火归原，以治病之本，〔六味加牛膝、车前子。〕庶可得愈。有因惊而发者，亦宜清心、安神、豁痰为主，兼平肝镇坠之剂。〔羚羊角、代赭石。〕有因随风热上涌而发者，治宜祛风除热〔天麻、钩藤、甘菊、薄荷。〕豁痰。〔栝蒌、花粉、梨汁、竹沥。〕昔人论痫病，专治于痰，因痰涎涌盛，火热冲动而作，以消痰降火为治。〔二陈、芩、连、栝蒌、枳壳。〕如人强壮实者，可吐〔参芦汤。〕可下。〔礞石丸。〕余谓以上诸法，合宜则用，毋得拘执。

　　清心安神豁痰饮〔自制。〕犀角〔一方治癫病，单用一两，加淡竹叶四两，煎饮四剂即愈。〕麦冬 钩藤〔清心。〕远志 丹参〔安神。〕贝母 竹沥〔豁痰。〕痰多加牛黄，〔调服分许。〕 因郁加郁金，因惊加珍珠、〔分许。〕琥珀、辰砂、〔各钱许。调服。〕金银器、羚羊角之属，火盛可加黄连。

　　此方癫病、痫病，通可治之。仲淳云：癫、痫属心虚，气虚有热，总宜清心、安神、豁痰为主。

　　遂心丸 治痰迷心窍，发狂如神，甘遂〔苦寒有毒，逐痰甚捷。焙研末，二钱。〕〔猪心血为丸，白汤送下，分作四日服，或吐或下而愈。如狂甚不能服药者，用猪心血拌末二钱晒干，量人之强弱增减，置饮食中，任彼自吃。食后吐泻兼作，轻者即愈，重者再服。〕此祛痰泄水之峻厉药也。用以治狂，不嫌其峻厉者，以病势太甚，所谓有病病当之也。然当中病即止，不可过剂，经所云：大毒治病，十去其六是也。

　　六一顺气汤〔见伤寒。〕宜加生铁锈。〔即炉治间捣落之铁屑。三、五钱。〕或铁锈、或针砂皆可。

　　此方狂病亦可用之。按经论狂病善怒，故曰怒狂。因肝气暴升，用生铁落煎饮，取其体重而降金气以制之；宜节夺其食，不使胃火复助阳邪则愈。愈后只与米饮，若早与饮食饱之，病必再作也。

　　广笔记治痫症效方茯神〔四两。〕远志〔安神定志。二两。〕天冬麦冬〔滋阴降火。〕白芍〔收阴敛逆。酒炒，各三两。〕皂荚〔性极尖利，无闭不开，洗涤痰涎垢腻。则去皮及弦，与子酥炙。〕半夏〔同姜汁、明矾少许浸炒。〕旋复花〔消痰祛饮。〕天竺黄〔豁痰利窍。〕真苏子〔炒，各二钱。〕香附〔三两，醋浸童便炒。〕真沉香〔利气、除痰，一、二钱。〕〔共为细末，怀山药粉作糊丸、如绿豆大，朱砂一两为衣，每服三钱，竹沥汤下。〕此方大意亦以治痰为主，痫症颇效。

　　卷十四·数集

　　头痛

　　头为天象，六腑清阳之气，五脏精华之血，皆会于此。故外感六淫之邪，与脏腑上逆之气，或蔽复其清明，或瘀塞其经络，咸能作痛。昔人云：头者身之元首，一有痛楚，无论标本，宜先治焉。但致痛之因不一，宜各推类求之。如因外感六淫之邪而头痛者，当辩明何邪、何经，而从本门以施治；有阴虚头痛者，必挟肾虚内热之症，六味汤加减，有血虚头痛者，痛在日晚，四物汤加减，有气虚头痛者，痛在清晨，补中益气加减；有挟邪热头痛者，宜辛寒解散；有挟痰头痛者，宜豁痰降气；饮食自倍，胃气不行壅逆头痛者，宜消食下气，怒气伤肝，肝气暴逆上冲头痛者，宜平肝降气；眉棱骨痛，多属阴虚血亏，治宜补血益阴，然亦有挟外邪者，亦当审察。须知浅而暴者，但名头痛；深而远者，即为头风，作止不常，愈后复发，昔人分偏左痛者为血虚，偏右痛为气热。仲淳则俱责之血虚肝家有热：以养血清热为主。若治之不急，必致损目。经谓东风生于春，病在肝。目者肝之窍，肝风动，则邪害空窍矣。察内外之因，分虚实之症，胸中洞然，则手到病除矣。

　　疏邪利金汤〔见伤寒。〕羌防香苏散葛根汤小柴胡汤柴胡丹皮汤柴胡骨皮汤竹叶石膏汤〔俱见伤寒。〕羌活胜湿汤活人败毒散〔俱见湿。〕此九方，外感六淫之邪而头痛者，须审察明系何邪、犯何经，而分别治之。

　　清上散〔自制。〕治风热、火热头痛，亦治偏头风痛，有实火者。

　　石膏〔辛能散邪，寒能清热。〕薄荷〔辛能发散，凉能清利。〕甘菊〔养血清热。〕忍冬 黑豆〔祛风除热。〕枯黄芩〔酒炒。〕陈松萝〔降火清上。〕可用土茯苓〔祛风、祛浊、厘清。二、三、四两。〕煎汤煎药。热极目昏便燥者，可加大黄。〔酒蒸。〕此散邪清热降火之剂，功胜清宁膏。

　　二陈汤〔见中风。〕治肥人湿痰满中，气壅逆上，头痛眩晕。

　　宜加天麻〔痰厥头痛，非半夏不疗；风虚眩晕，非天麻不除。〕枳壳 木香 砂仁〔利气。以气滞则不能运痰。〕黄芩〔泻火。以气积则有余为火。〕此方果系肥人内有湿痰，以致头痛眩晕者，用之自效。若阴虚内热有痰者，此方不可与也。

　　保和丸〔见泄泻。〕治饮食自倍，胃气不行，壅逆头痛，主此加减。

　　宜加香附 紫苏 淡豉。〔理气消食，倘兼感风寒，又能散邪。〕因伤酒，加葛根、甘菊、松萝。〔以解酒毒。〕此方总以消食为主，绝不用风药者，所谓治病必求其本也。

　　沉香降气散〔见喘。〕治怒气伤肝，肝气暴逆上冲头痛，主此加减。

　　宜加甘菊 钩藤 羚羊角〔平肝除热。羚角则兼下逆气。〕绿豆〔下气压热。〕松萝〔下气降火。〕此方总以降气为主，盖大怒则气血俱逆，切忌辛散升提之品。

</div>
    <div class="pagination">
<a href="顾松园医镜_page34.html">上一页</a><span>...</span><a href="顾松园医镜_page30.html">30</a><a href="顾松园医镜_page31.html">31</a><a href="顾松园医镜_page32.html">32</a><a href="顾松园医镜_page33.html">33</a><a href="顾松园医镜_page34.html">34</a><span class="current-page">35</span><a href="顾松园医镜_page36.html">36</a><a href="顾松园医镜_page37.html">37</a><a href="顾松园医镜_page38.html">38</a><a href="顾松园医镜_page39.html">39</a><a href="顾松园医镜_page40.html">40</a><span>...</span><a href="顾松园医镜_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
