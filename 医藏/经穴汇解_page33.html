<!DOCTYPE html>
<html>
<head>
    <meta charset="UTF-8">
    <title>经穴汇解 - 第 33 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经穴汇解 - 第 33 页/共 35 页</h1>
    <div class="content">　　按外台。引肘后云卒心腹烦满。灸两手大拇指内边。爪后第一纹头。各一壮。又千金曰。脾三壮。左灸右。右灸左。资生曰。小儿雀目。夜不见物。灸手大指甲后一寸。内廉横纹头白肉际。各一壮。医学纲目引摘玄曰。喉痹颔肿如升。水粒不下。手大指背头节。三棱针刺之。出血。以上所说。大抵似同处。盖取奇穴者。无定论。临机应变。其巧拙各分。盖古人之治理。不必拘拘。

　　大拇指头 五尸。灸两手大拇指头。各七壮。（千金）

　　按千金又曰。水通身肿。灸两手大指缝头。七壮。

　　八邪八穴（大成）一名八关（医纲）在手五指岐骨间。左右各四穴。（大成）

　　大都二穴 在手大指次指。虎口赤肉际。握拳取之。（大成）

　　按良方曰。治头风牙疼。类经曰。治虚劳一法。取手掌中。大指根稍前肉鱼间。近内侧。大纹。半指许。外与手阳明合谷。相对处。按之。极酸者。是穴。此穴同长强。各灸七壮。甚妙。更按此穴与大指节理。宜合考。

　　上都二穴 在手食指中指。本节岐骨间。握拳取之。（大成）

　　中都二穴 一名液门在手中指无名指。本节岐骨间。（大成）

　　按少阳经液门。同名下都一名中渚。亦少阳经之穴名。

　　下都二穴 在手无名指。小指本节后。岐骨间。一名中渚也。中渚之穴。在液门下五分。两手八穴。故名八邪。（大成○良方曰。以上三穴。治手臂红肿。）

　　按医学纲目引洁古曰。眼痛睛欲出者。须八关。大刺十指出血。即十指缝。今移入八邪之一名。五云抄。又载八关。即八邪。刺疟篇云。诸疟而（千金。作血。）脉不见。刺十指间出（千翼作见。）血。血去必已。千金。引此文。且曰先视身之赤如小豆者。尽取之。八邪八关之名。古典不载。大成。所说主治。同良方。

　　三门 一名少骨。手次指本节后。内侧陷中。治蜂窝疽。（外科大成）

　　鬼眼四穴 手大拇指。去爪甲角。如韭叶。两指并起。用帛缚之。当两指岐缝中。是穴。又二穴。在足大趾取穴。亦如在手者。治五疳等症。当正发时。灸之。大效。（良方）

　　按医灯续焰曰。足大拇指。离爪甲。一韭叶许。名鬼眼穴。金鉴曰。鬼眼在足两大指内。去鬼哭 治鬼魅。狐惑恍惚。振禁。以患人两手大指。相并缚定。用艾炷于两甲角。及甲后肉四处。骑缝着火。灸之。则患者哀告我自去。为效。（入门）

　　按千金曰。治卒中邪魅恍惚。振禁。灸鼻下人中。及两手足大指爪后甲本。令艾丸半在爪上。急缚大指。灸合间。二七壮。当狐鸣而愈。外台。引备急方。曰。卒死而口噤不开者缚两手大拇指。灸两白肉中。二十壮。盖皆同处。资生。引秦承祖。而共无鬼哭之名。

　　手五册 手髓孔足五册 足髓孔灸手五册。次灸手髓孔。次灸手少阳。次灸足五册。次灸足髓孔。（千金偏风篇）灸猥退风。半身不随。法。先灸天窗云云。次手髓孔。腕后尖骨头。宛宛中。次手阳明大指奇后。次脚五册。屈两脚。膝腕纹。次脚髓孔。足外踝后一寸。（千翼）癫狂二三十年者灸天窗云云。次按五册髓孔。其法不详。未见他籍载之。

　　手太阳 手小指端。灸随年壮。治黄疽。（千金）苦心下急。热痹。小肠内热。小便赤黄。刺手太阳。治阳。在手第二指本节后一寸。动脉。（千翼）鼻中拥塞。针手太阳入三分。在小指外侧后一寸。白肉际。宛宛中。（同上）

　　按第二指者。食指也。凡手十指各有灸刺穴。拳尖。中魁。大小骨空。既举之。纲目曰。

　　主治困睡多。无名指第二节尖。灸一壮。屈指取之。千金曰。一切病食疰。灸手小指头。随年壮。男左女右。又曰。男 。灸手季指端。七壮。病在右可灸左。左者灸右之类不可枚举。凡无名称者。详载于主治部中。足趾亦同。但如大拇指头。十指头。虽非穴名。举其一二。使后学知每指有刺灸之穴而已。

　　夺命（聚英）一名惺惺。（入门）一名虾蟆。（医纲）手膊上侧筋骨陷中。（聚英）曲泽上一尺。（医纲） 禁灸（医纲）

　　按聚英引刘宗浓曰。晕。针夺命穴。救之。男左女右。取之不回。却再取右。女亦然。

　　此穴正在手膊上侧。筋骨陷中。虾蟆儿上。自肩至肘。正在当中。注曰。刘氏止言夺命穴。而不言何经何络。今按此穴分。是肺大肠脉分。而古亦无夺命穴。医学纲目曰。在曲泽上一尺。针入三分。主治气昏晕。东医宝鉴。作目昏晕。入门曰。针晕者。神气虚也。不可。起针。以针补之急用袖掩病患口鼻。回气内与热汤饮之。即苏。良久再针。甚者针手膊上侧筋骨陷中。即。灸之 络脉。俗呼为虾蟆穴也。主治紫白癜风。按夺命。惺惺。虾蟆。三名。共是同穴。今并名为一顷。或传小儿丹毒治法。其法以口吮 膊上。久而满口皆血。甚良。盖是夺命穴也。

　　顶 膝盖骨尖上。灸七壮。主治。两足瘫痪。两腿无力。（医纲）

　　脚后跟 白肉后际。针灸随便。治马黄。黄疽。寒。暑。诸毒等病。（千金）

　　按外台引救急方曰。霍乱转筋。灸足跟后黑白肉交际。当中央。千金曰。腰痛灸脚跟上横纹中。白肉际。十壮。良。

　　漏阴 女人。漏下赤白。四肢酸削。灸漏阴。三十壮。穴。在内踝下五分。微动脚脉上。（千金）

　　按千金翼。无脚字。

　　膝眼四穴（千金）一名膝目。（外台）一名鬼眼。（金鉴）膝头骨下。两旁陷者。宛宛中是。

　　（千金）膝盖下两边。（外台）膝前。（大全）禁灸。（资生）

　　按大全。作膝根误。金鉴曰。膝盖骨下。 骨上陷中。千金。八种灸法。有膝眼穴。曰香港脚初得脚弱。使速灸之。

　　关仪 女人阴中痛。引心下及小腹。咬痛。腹中五寒。灸关仪百壮。穴在膝外边上一寸。宛宛中。是（千金）

　　按五寒。恐有讹谬。盖五脏寒之言欤。

　　营池四穴 一名阴阳。女人。漏下赤白。灸营池四穴。三十壮。穴在内踝前后两边池中按千金翼。作池上脉。

　　阴阳 女人漏下赤白泄注。灸阴阳。随年壮。三报。穴在足拇趾下。屈里表头白肉际是。（千金）横纹两旁。乃阴阳二穴。就横纹上以两大指中分。望两旁。抹为分阴阳。治肚腹膨胀泄泻。二便不通脏腑虚。并治。（秘旨）

　　按千金翼。同。秘旨。不言足大指者。盖遗脱也。

　　环谷（灵枢）

　　按出于四时气篇。说见下。

　　风市 两髀外。可平倚垂手直掩髀上。当中指头。大筋上捻之。自觉好。（肘后）可令病人起正身平立。垂两臂。直下舒十指。掩着两髀。便点当手中央指头。髀大筋上。是。灸之百壮。多亦任人。轻者。不可减百壮。重者乃至一处五六百壮。勿令顿灸。三报之。（千金）平立垂手。当中指头。髀两筋间。是。（外台）膝上七寸。外侧两筋间。（类经）从环跳。下行膝上外廉。（金鉴）

　　按四时气篇曰。徒 。先取环谷下三寸。以铍针。针之。马莳曰按各经。无环谷穴。止足少处肉间陷中。并非。千金曰尿床。垂两手两髀上。尽指头上有陷处。灸七壮。是指风市。

　　膝下 妊娠三月灸膝下一寸。七壮。（千金）转筋。胫骨痛不可忍。灸膝下廉。横筋上。

　　按千金翼。作屈膝下廉。

　　膝外 灸 疡法。五月五日午时。灸膝外屈脚当纹头。随年壮。两处灸。一时下火。

　　女膝 一名丈母。一名女须。一名女 。（癸辛杂识）足跟后。（同上）

　　按周密癸辛杂识曰。刘汉卿即中。患牙槽风。久之颔穿。脓血淋漓。医皆不效。在维阳。

　　有丘经历。益都人。妙针法。与汉卿。针委中及。女膝穴。是夕脓血。即止。旬日后。用此法。

　　颔骨蜕去。别生新者。其后又张师道。亦患此证。复用此法针之而愈。殊不可晓。丘尝治消渴者。以酒酵作汤。饮之而愈。皆出于意料之外。委中穴在腿 中。女膝穴在足后跟。俗言丈母。腹痛。灸女 。脚后跟。乃舛而至。此亦女膝是也。然灸经。无此穴。又云女须穴。

　　巨阳 腰痛。灸足巨阳。七壮。巨阳。在外踝下。（千金）

　　足太阳 一名鬼路。胞衣不出。刺足太阳。入四分在外踝后一寸。宛宛中。（千金）身重肿。坐不欲起。风劳脚疼。灸尺太阳。五十壮。针入三分。补之。（千翼）

　　按巨阳。太阳。共是同义。然不可。合以为一。并存以备后考。千金曰。狂癫鬼语。灸足太阳。四十壮。千金翼曰。足太阳。名鬼路。千金。十三鬼穴。鬼路注曰。申脉。足太阳。盖申脉欤千金翼。尺字。恐足之误。

　　肾系 消渴小便数。阴市二处在膝上当伏兔。上行三寸。临膝取之。或三二列灸。相去一寸。名曰肾系者。注曰。黄帝经云。伏兔下二寸。（千金）

</div>
    <div class="pagination">
<a href="经穴汇解_page32.html">上一页</a><span>...</span><a href="经穴汇解_page28.html">28</a><a href="经穴汇解_page29.html">29</a><a href="经穴汇解_page30.html">30</a><a href="经穴汇解_page31.html">31</a><a href="经穴汇解_page32.html">32</a><span class="current-page">33</span><a href="经穴汇解_page34.html">34</a><a href="经穴汇解_page35.html">35</a><a href="经穴汇解_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
