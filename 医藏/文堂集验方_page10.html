<!DOCTYPE html>
<html>
<head>
    <meta charset="UTF-8">
    <title>文堂集验方 - 第 10 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文堂集验方 - 第 10 页/共 35 页</h1>
    <div class="content">　　〔九窍出血〕 黄荆叶捣汁。和酒服之。墙上青苔揉匀塞之。 生大蓟一握。捣汁和酒服。（如无生者。以干者为末。冷水调下三钱。）或以冷水浸足。或以冷水喷面。皆可救止。

　　然此症名曰上厥下竭。百中救一耳。

　　卷二

　　劳损诸症

　　（附怔忡 不寐盗汗）

　　〔骨蒸劳热〕 地骨皮。（一两）小青草。（三钱）六月雪。（五钱）胡黄连。（一钱）米仁。（三钱）柴胡。（二钱）用嫩鸡一双。（约一斤许。取乌骨者佳。用铜刀宰。白酒洗。）将药塞鸡内。线缝。酒水少许盛碗内。蒸熟食之。鸡骨同药炒燥为末。炼蜜丸如桐子大。每巳申时服三钱。白汤下。数次即效。 青蒿子。（连叶去梗约一斗）水三升。童便五升。煎取一升半去渣。（慢火熬成膏。甘草末收之。）空心白汤调服五茶匙最效。

　　〔五劳七伤咳嗽吐血〕 白蒺藜。（二斤炒去刺研末）枸杞子。（一斤慢火炒）黑芝麻。

　　（二斤炒极熟研）牛骨髓。（二斤化开去渣）白蜜。（二斤炼去渣）上将三味药末同髓蜜和匀。

　　盛瓷盆内。锅中蒸熟。丸如弹子大。随意食之。白汤送下甚效。

　　〔气虚血弱饮食减少〕 莲子肉。（不拘多少。去皮酒浸一宿。）入猪肚中煮捣烂成饼。

　　炙燥为末。酒糊丸桐子大。每服百丸白汤下。

　　〔补中益气汤〕 治劳役负重。内伤元气。或中气不足。体倦食少。人参。黄 。（炙）

　　白术。（土炒）炙甘草。（各一钱半）当归（一钱）广皮。（五分）升麻。柴胡。（各三分）加姜枣水煎空心服。

　　〔六味丸〕 治肾气虚损。新久憔悴。盗汗发热。瘦弱烦热。吐血下血等症。人秉阴虚者十之八九。中年以后。宜常服之。熟地。（八两）山萸肉。山药。（各四两）茯苓。丹皮。

　　泽泻。（各三两）为末蜜丸。每服三钱白汤下。

　　〔棉花子丸〕 久服乌须黑发。暖腰肾。起痿弱。种子。阳虚者宜之。棉花子。（十数斤。滚水泡过。盛蒲包内。闷一炷香取出晒裂。取仁去衣净三斤。压去油。酒浸一夜。再蒸三炷香晒干。）破故纸。（一斤。盐水泡一夜炒。）枸杞子。（一斤酒浸蒸晒干。）杜仲。（一斤姜汁炒去丝）菟丝子。（一斤酒煮炒燥）俱为末。蜜丸。（桐子大。每服三钱白汤下。）

　　〔胡麻丸〕 黑芝麻一斗酒拌。九蒸九晒。以汤脱去皮。炒香杵为末。炼蜜丸。弹子大。

　　每日空心服一二丸。能补虚羸。润肺腑。益精神。疗一切疾病。去风。服至三年。白发还黑。

　　黑取其入肾。蒸去其寒滑之性耳。

　　〔冬瓜仁丸〕 治男子五痨七伤。补肝明目。老冬瓜仁二升。以绢袋盛投三沸汤中。须臾取起晒干。如此三次。又以苦酒渍之二宿。晒干为末。水法为丸。每服三钱白汤下。久服悦颜色。延年不老。（按本草极赞性味平和。功效之妙。）

　　〔痨症〕 不拘男女。用鲜剥出小胎羊。砂锅内焙干为末。淡酒调服。 腌鳗鱼细嚼其骨。能追痨虫。 元参一斤。甘松六两为末。加炼蜜一斤和匀。入瓶中封闭。埋地下十日。

　　加炭末六两。再埋五日。取出烧之。常令闻香疾自愈。亦可熏衣被。 栗子煮粥食。或羊肾煮粥食。大能补肾益腰脚。 芡实煮粥食。能固精气。明耳目。

　　〔乌须种子丸〕 治男子精虚无子。肾水不足。小黑豆。（二升砂锅内酒煮熟晒干）破故纸。（十两盐水炒）菟丝子。（一斤酒煮晒燥）枸杞子。（一斤酒炒）川椒。（八两去闭口并椒目。

　　先扫净土地一块。炭火烧红水泼湿。将椒放在地上。用布衬之。以瓦盆盖之。一宿取用。）

　　鱼鳔。（一斤蛤粉炒成珠极焦不可生）俱为末。酒糊丸桐子大。每服三钱。空心白汤下。

　　〔传尸痨〕 血气未甚虚损者。不必多方。早服此味。则虫不能为患。无有不愈。此方传自神授。济世之功。不可尽述。川椒。（二斤照前法制研末）酒煮米粉糊为丸。每服三十丸。渐〔返本丸〕 补诸虚百损。黄牛肉。（去筋膜切片。水浸一宿。洗二三遍。用无灰酒入瓦罐内。盐泥封固。文武火煮一昼夜。取出如黄沙样为佳。焦黑无用。焙干为末。每用八两。）

　　山药。（盐水炒）白茯苓。小茴香。莲肉。（盐水炒各四两）为细末和匀。用酒煮红枣。（去皮核）同捣为丸。每服三钱。淡酒下。

　　〔怔忡〕 其症心中如有人欲捕状。人参。茯苓。（各三钱）制半夏。（二钱）水煎服。

　　久服不发。

　　〔天王补心丸〕 人参。玄参。丹参。（酒洗各一两）生地。归身。（酒洗各二两）天冬。

　　（去心）麦冬。（去心）远志。（去骨甘草水泡）柏子仁。（去油）桔梗。枣仁。（去壳炒黑）

　　杜仲。（姜汁炒）生甘草。（各一两）白茯神。（二两）五味子。百部。石菖蒲。（各五钱）俱为末。蜜丸。（不忘。

　　〔不寐〕 灯草煎汤。代茶饮即得睡。（每日向晚以后。勿饮茶。勿多言静养。） 或用人参。当归。远志肉。（各一钱）白茯神。（一钱半）枣仁。（炒黑）炙鳖甲。（各三钱）水煎服。 以〔盗汗〕 睡着有汗。故曰盗。阴虚也。莲子。（七粒）黑枣。（七枚）浮麦。马料豆。

　　（各一合）水煎服三次愈。 五倍子研细末。以津吐调涂脐中。用绢帕包住。一宿即止。 病后体虚者。用黄 。（六两）甘草。（一两）各用蜜炙数次。出火气。每用一两。水煎服。

　　〔自汗〕 病后身体虚而出汗。阳虚也。麻黄根。黄 。等分为末。飞罗面打糊丸。桐子大。每用百丸。浮麦汤下。 经霜桑叶煎汤服即止。 多食鲜山药自止。 黑豆腐浆取衣一张。同豆浆一碗。每日清晨食之即止。 炙黄 。小黑豆。等分。煎服。半月全愈。诸汗皆治。凡虚损症由劳力过度而成者。得安养药食之功。尚在易治。若由偏性七情六欲而成也。

　　药力之功居其三。惟静养之功。方可回天。随分忘其家业。住于安闲之所。清心寡欲。去其酒色财气之私心。清晨醒即起。（醒而再睡。易于神驰而昏乱）物我相忘。安神静坐。若有妄念。即徐步自审。此念因何而起。如何而止。与身心无益之念去之。静则再坐。动则再步。

　　（此即道经之回光也。）如此行一炷香。少顷再行。必得心息相根据。呼吸自然。坐时以口生精液此人身之大关键也。（此指坐时神注两眼齐平。处如平时心神内守。两目不动。）试细思之。

　　一日不静坐。此光流转。何所底止。若一刻能静坐。万劫千生。从此了彻。万法归于静真不可思议。此妙谛也。然工夫下手。由浅入深。由粗入细。总以不间断为妙。工夫始终则一。

　　（根据此法参之。可以超凡入道。岂特却病而已哉。）即行住坐卧。皆要安神内守。行之半月。

　　即有奇功。加之善愿助之。可以希仙矣。若从服奇药。或逆气闭息。非徒无益而有害。

　　卷二

　　胀满诸症

　　〔总论〕 胀与满不同。胀者胀于皮肤之间。非脏腑肠胃之内。满者满在肠胃之内。如饱满一般。胀多属虚。而满有虚实之别。实者属热。中气郁滞不行也。若大便结。小便赤。

　　口干。体壮者宜下。如虚则吐食。或食不下。大小便清利。以指按之陷者为虚。或朝宽而暮急。或朝急而晚宽。皆属气虚。宜温补。 妇女满胀兼积血者多。治宜行血。又若男妇四肢节痛而兼肿。则属风湿。又有周身四肢皆肿。乃表病也。有先胀满而后肿者可治。若先肿而后胀满者难治。男从脚下肿而上。女从头面肿而下。为顺可治。反此则难治也。 四肢安而腹独胀者为鼓胀。其治之法。须审其气鼓、水鼓、湿鼓、食鼓之不同。大抵气与水者居多。

　　将手指按病患腹上。有窝者可治。脉壮者易治。若脉细脐肿突出者。阴囊无缝者。肚上青筋见。泻后腹肿者。皆不治。

　　〔满胀〕 气滞属实者。鸡内金。（一个焙）真沉香。砂仁。（各三钱）陈香圆。（去核五钱）共为末。每服五分。姜汤下。 土鳖。（即接骨虫）瓦上焙燥。每用一二个。以沉香一钱磨水调服甚效。

　　〔气虚中满〕 或因病后。或劳役过度。胸腹痞满者。宜补中益气汤。（方见劳损门。）

　　多服取效。

　　〔气鼓〕 陈年大麦须水煎汤服。泄气即消。（再以清补药服之不再发。）

　　〔一切鼓胀〕 雄猪肚一具洗净。入大蒜四两淡煮烂。去蒜连汁食之。连吃五七次全愈。

</div>
    <div class="pagination">
<a href="文堂集验方_page9.html">上一页</a><span>...</span><a href="文堂集验方_page5.html">5</a><a href="文堂集验方_page6.html">6</a><a href="文堂集验方_page7.html">7</a><a href="文堂集验方_page8.html">8</a><a href="文堂集验方_page9.html">9</a><span class="current-page">10</span><a href="文堂集验方_page11.html">11</a><a href="文堂集验方_page12.html">12</a><a href="文堂集验方_page13.html">13</a><a href="文堂集验方_page14.html">14</a><a href="文堂集验方_page15.html">15</a><span>...</span><a href="文堂集验方_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
