<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 11 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 11 页/共 41 页</h1>
    <div class="content">　　人言可下，退阳养阴，张眼吐舌，恐伤元气，止在冲和。闭塞不通，肠宜通畅，是以肠鸣，肠既不通，遂成噎病。或曰忧恚气结，亦可下乎。予曰忧恚盘礴，便同火郁，太仓公见此皆下，法废以来，千年不复。今代刘河间治膈气噎食用承气三乙汤，独超近代。今予不恤，姑示后人。用药之时，更详轻重。假如秘久，慎勿顿攻。

　　总得攻开，必虑后患。宜先润养，小着汤丸，累累加之，关扃自透。其或咽噎，上阻痰涎，轻用苦酸，微微涌出。因而治下，药势易行，设或不行，蜜盐下导，始终勾引，两药相通，结散阳消，饮食自下。莫将巴豆，耗却天真，液燥津枯，留毒不去。人言此病，曾下夺之，从下夺来，转虚转痞。此为巴豆，非大黄、牵牛之过也。

　　箕城一酒官，病呕吐，逾年不愈，皆以胃寒治之，丁香、半夏、青、陈、姜、附，种种燥热，烧锥燎艾，莫知其数，或少愈，或复剧，且十年大便涩燥，小便赤黄，予视之曰，诸痿喘呕，皆属于上。王太仆云：上谓上焦也。火气炎上之气，谓皆热甚而为呕。以四生丸下三十行，燥粪肠垢何啻如斗，其人昏困一二日，频以冰水呷之，渐投凉乳酪、芝麻饮，时时咽之。数日后大啜饮食，精神气血如昔，继生三子，至五十岁。

　　【诊】寸口脉微而数，微则无气，无气则荣虚，荣虚则血不足，血不足则胸中冷。趺阳脉浮而涩，浮则为虚，涩则伤脾，脾伤则不磨，朝食暮吐，暮食朝吐，完谷不化，名曰胃反。脉紧而涩，其病难治。脉弦者虚也，胃气无余，朝食暮吐，变为胃反，寒在于上，医反下之，令脉反弦，故名曰虚。胃脉 而散者，当病食痹。

　　（至真要论云：食痹而吐。）肾脉微缓为洞，洞者食不化，下嗌还出。沉缓而无力，或大而弱，为气虚。数而无力，或涩小，为血虚。数而有力为热。寸关沉，或伏、或大而滑数，是痰。寸关脉沉而涩，是气。反胃之脉，沉细散乱，不成条道，沉浮则有，中按则无，必死不治。更参面色，不欲黄白，亦不欲纯白，皆恶候也。年高病久，元气败坏，手足寒冷，粪如羊矢，沫大出者，皆不治。

　　第三册　诸呕逆门

　　噎

　　噎谓饮食入咽而阻碍不通，梗涩难下，有下者，有不得下者，有吐者，有不吐者，故别立门。血槁者，地黄、麦门冬、当归煎膏，入韭汁、乳汁、童便、芦根汁、桃仁泥，和匀，细细呷之。大便秘涩，加桃仁泥、玄明粉，或用人参散。有实积者，可暂用浓朴丸，亦可用昆布丸。食物下咽，屈曲自膈而下，梗涩作微痛，多是瘀血，用前膏子药润补之后，以代抵当丸行之。有生姜汁煎方，用生姜汁、白蜜、牛酥各五两，人参去芦末，百合末各二两，内铜锅中，慢火煎如膏，不拘时候含一匙，如半枣大，津咽；或煎人参汤，调下一茶匙亦得，此虚而燥者宜之。手巾布裹舂杵头糠，时时拭齿，治卒噎。刮舂米杵头细糠吞之，或煎汤呷，或炼蜜丸，含咽津亦得。

　　杵头糠、人参末、石莲绞肉、柿霜、玄明粉等分，舐吃。枇杷叶拭去毛炙，陈皮去白各一两，生姜半两，水煎分温三服。噎病，喉中如有肉块，食不下，用昆布二两，洗去咸水，小麦二合，水三大盏煎，候小麦烂熟去滓，每服不拘时，吃一小盏，仍拣取昆布，不住含三两片咽津极效。噎病声不出，竹皮饮。东垣曰：堵塞咽喉，阳气不得出者，曰塞。阴气不得下降者，曰噎。夫噎塞迎逆于咽喉胸膈之间，令诸经不行，则口开目瞪气欲绝，当先用辛甘气味俱阳之药，引胃气以治其本，加堵塞之药，以泻其标也。寒月阴气大助阴邪于外，于正药内加吴茱萸，大热大辛苦之味，以泻阴寒之气。暑月阳盛，则于正药中加青皮、陈皮、益智、黄柏，散寒气泄阴火之上逆、或以消痞丸合滋肾丸。滋肾丸者，黄柏、知母、微加肉桂，三味是也。或更加黄连别作丸。二药七八十丸，空心约宿食消尽服之，待少时以美食压之，不令胃中停留也。以上诸法，悉于补中益气汤加减之。

　　膈咽不通，并四时换气用药法《黄帝针经》云：胃病者，腹 胀，胃脘当心而痛，上肢两胁，膈咽不通，饮食不下，取三里。夫咽者，咽物之门户也。膈者，上焦心肺之分野。不通者，升降之气上不得下交通。又云：清气在下，则生餐泄，泄黄如糜，米谷不化者是也。浊气在上则生 胀，腹中胀满，不得大便，或大便难，先结后溏皆是也。浊气在上，当降而不降者，乃肾肝吸入之阴气不得下，而反在上也。胃气逆上，或为呕，或为吐，或为哕者，是阴火之邪上冲，而吸入之气不得，入故食不下也。此皆气冲之火，逆胃之脉反上而作者也。清气在下则生餐泄者，胃气未病之日，当上行心肺而经营也，因饮食失节，劳役形体，心火乘于土位，胃气弱而下陷入阴中，故米谷入而不得升，反降而为餐泄也。膈咽之间，交通之气，不得表里者，皆冲脉上行逆气所作也。盖胃病者，上肢两胁，膈咽不通，饮食不下，取三里者是也。《针经》云：清浊相干，乱于胸中，是为大 ， 者惑也。气不交通，最为急证，不急去之，诸变生矣。圣人治此有要法，阳气不足，阴气有余，先补其阳，后泻其阴，是先令阳气升发在阳分，而后泻阴也。春夏之月，阳气在经，当益其经脉，去其血络。秋冬阳气降伏，当先治其脏腑。若有噎有塞，塞者，五脏之所生，阴也，血也。噎者，六腑之所生，阳也，气也。二者皆由阴中伏阳而作也。今立四时用药并治法于后。冬三月，阴气在外，阳气五内，当外助阳气，不得发汗，内消阴火，勿令泄泻，此闭脏周密之大要也。盛冬乃水旺之时，水旺则金旺，子能令母实，肺者肾之母，皮毛之阳，元本虚弱，更以冬月助其令，故病者善嚏，鼻流清涕，寒甚则出浊涕，嚏不止，比常人尤大恶风寒，小便数而欠，或上饮下便，色清而多，大便不调，夜恶无寐，甚则为痰咳，为呕，为哕，为吐，为唾白沫，以至口开目瞪，气不交通欲绝者，吴茱萸丸主之。夏三月大暑，阳气在外，阴气在内，以此病而值此时，是天助正气而锉其邪气，不治而自愈矣。然亦有当愈不愈者，盖阴气极盛，正气不能伸故耳。且如膈咽不通，咽中如梗，甚者前证俱作，治法当从时，用利膈丸泻肺火，以黄 补中汤送下。如两足痿厥，行步 怯，欹侧欲倒，臂 如折，及作痛而无力，或气短气促而喘，或不足以息，以黄 、人参、甘草、白术、苍术、泽泻、猪苓、茯苓、橘皮等作汤，送下滋肾丸一百五十丸。六七月之间，湿热之令大行，气短不能言者，加五味子、麦门冬。如心下痞，膨闷食不下，以上件白术、苍术等汤，送下消痞丸五七十丸，更当审而用之。

　　【诊】寸口脉浮大，医反下之，此为大逆，浮即无血，大即为寒，寒气相搏，即为肠鸣，医不知而反与饮水，令汗大出，水得寒气，冷必相搏，其人即噎。寸口脉紧而芤，紧则为寒，芤则为虚，虚寒相搏，脉为阴结而迟，其人则噎。

　　第三册　诸呕逆门

　　吐利

　　成无己云：若止呕吐而利，经谓之吐利是也。上吐下利，躁扰烦乱，乃谓之霍乱。其与但称吐利者有异也。盖暴于旦夕者为霍乱，可数日久者为吐利。《纲目》以霍乱与伤寒吐利合为一门，今仍分为二，而以徐而日久者入此门。《脉经》云：心乘肝必吐利。《内经》云：厥阴所至，为呕泄。又云：木太过曰发生，发生之纪，上征则气逆，其病吐利，是风木之为吐利者也。又云：水太过曰流衍，流衍之纪，其动漂泄沃涌，是寒水之为吐利者也。（漂泄谓泻利，沃涌为吐沫也。）《金匮》云：干呕而利者，黄芩加半夏、生姜汤主之。黄芩汤亦主之。海藏云：上吐下泻不止，当渴而反不渴，脉微细而弱者，理中汤主之。丹溪云：泄泻或呕吐，生姜汁汤调六一散服。洁古云：有痰而泄利不止，甚则呕而欲吐，利下而不能食，由风痰羁绊脾胃之间，水煮金花丸主之。

　　第三册　诸呕逆门

　　霍乱

　　陈无择曰：霍乱者，心腹卒痛，呕吐下利，憎寒壮热，头痛眩晕，先心痛则先吐，先腹痛则先利，心腹俱痛，吐利并作，甚则转筋入腹则毙。盖阴阳反戾，清浊相干，阳气暴升，阴气顿坠，阴阳痞膈，上下奔迫，宜详别三因以调之。外因，伤风则恶风有汗，伤寒则恶寒无汗，冒湿则重着，伤暑则烦热。内因，九气所致，郁聚痰涎，痞膈不通，遂致满闷，随其胜复，必作吐利。或饱食脍炙，恣餐乳酪、冰脯、寒浆、旨酒，胃既 胀，脾脏停凝，必因郁发，遂成吐利，当从不内外因也。

　　或问霍乱病，亦复有他论者乎，曰尝考之《内经》，有太阴所至，为中满霍乱吐下。

　　有土郁之发，民病呕吐霍乱注下。（上湿土霍乱，即仲景五苓散、理中丸之类。）有岁土不及，风乃大行，民病霍乱餐泄。（上土虚风胜霍乱，即罗谦甫桂苓白术散之类。）有热至则身热霍乱吐下。（上热霍乱，即《活人书》香薷散之类。）《灵枢》有足太阴之别，名曰公孙，去本节后一寸，别走阳明；其别者，入络肠胃。厥气上逆则霍乱，实则肠中切痛，虚则蛊胀，取之所别。有清气在阴，浊气在阳，营气顺脉，卫气逆行，清浊相干，乱于肠胃，则为霍乱。取之足太阴、阳明，不下，取之三里。巢氏因此一条，乃云霍乱者，由阴阳清浊二气相干，乱于肠胃间，因遇饮食而变，发则心腹绞痛。挟风而实者，身发热，头痛体疼。虚者但心腹痛而已。亦有因饮酒食肉腥脍，生冷过度，居处不节，或露卧湿地，或当风取凉，风冷之气归于三焦，传于脾胃，水谷不化，皆成霍乱。自巢氏之说行，后世守之以为法，无复知《内经》诸条者矣。至刘河间乃云吐下霍乱，三焦为水谷传化之道路，热气甚则传化失常，而吐泻霍乱，火性躁动故也。世俗止谓是停食者误也。转筋者，亦是脾胃土衰，肝木自甚，热气燥烁于筋，则筋挛而痛，亦非寒也。

　　张戴人则以风湿 三气合而为邪。盖脾湿土为风木所克，郁则热乃发，发则心火炎上故呕吐，呕吐者 也。脾湿下注故注泄，注泄者湿也。风急甚故筋转，转筋者风也。可谓善推病情者乎。王海藏亦谓风湿热外至，生冷物内加，内外合病者，此条殆似之矣。凡治病当从《内经》随宜施治，安可执一端而已哉。然则此病当以何为要，曰脾胃之湿为本，诸邪感动者为病之由。然其间脾胃有虚有实，邪有阴阳相干之孰甚，皆宜消息处治。至若《明理论》谓伤寒吐利者，由邪气所伤。霍乱吐利者，由饮食所伤。其有兼伤寒之邪，内外不和者，加之头痛发热而吐利者，是霍乱伤寒也。原仲景之意，岂必在饮食始为是病，彼于寒邪传入中焦，胃气因之不和，阴阳痞膈者，安得不有以致之乎。不然，何以用理中、四逆等汤治之。此疾多生夏秋之交，纵寒月有之，亦多由伏暑而然，病之将作，必先腹中 痛，吐泻之后，甚则转筋，此兼风也。手足厥冷，气少唇青，此兼寒也。身热烦渴，气粗口燥，此兼暑也。

　　四肢重着，骨节烦疼，此兼湿也。伤风、伤寒，当于伤寒吐利门中求之。若风暑合病，宜石膏理中汤。暑湿相搏，宜二香散。夏月中暑霍乱，上吐下利，心腹撮痛，大渴烦躁，四肢逆冷，汗自出，两脚转筋，宜香薷饮，井底沉极冷，顿服之。桂苓白术汤亦妙。罗谦甫治蒙古人，因食酒肉、饮潼乳，得吐泻霍乱症，脉沉数按之无力，所伤之物已出矣。即以新汲水半碗调桂苓白术散，徐徐服之，稍得安静，又于墙阴掘地约二尺许，入新汲水搅之澄清，名曰地浆，用清一杯再调服之，渐渐气和，吐泻遂止。翼日微烦渴，却以钱氏白术散，时时服之良愈。或问用地浆者何也？曰坤为地，地属阴土，平曰静顺，感至阴之气，又于墙阴贮新汲水，取重阴之气也。

　　阴中之阴能泄阳中之阳，霍乱症由暑热内伤而得之，故痹论云：阴气者，静则神脏，躁则消亡。又加暑热，七神迷乱，非至阴之气何由息乎。又治提学侍其公七十九岁，中暑霍乱吐泻，昏冒不知人，脉七八至洪大无力，头热如火，足寒如冰，半身不遂，牙关紧急，此年高气弱，不任暑气，阳不维阴则泻，阴不维阳则吐，阴阳不相维则既吐且泻矣。前人见寒多以理中汤，热多以五苓散，作定法冶之。今暑气极盛，阳明得时之际，况因动而得之，中暑明矣。非甘辛大寒之剂不能泄其暑热，坠浮焰之火而安神明也。遂以甘露散甘辛大寒泻热补气加茯苓以分阴阳，冰水调灌之，渐省人事，诸症悉去后，慎言语，节饮食三日，以参术调中汤以意增减服之，理其正气，逾旬方平复。戴氏云：人于夏月多食瓜果及饮冷乘风，以致食留不化，因食成痞，隔绝上下，遂成霍乱。六和汤倍藿香煎熟，调苏合香丸。湿霍乱，除湿汤、诃子散。七情郁结，五脏六腑互相刑克，阴阳不和，吐利交作，七气汤。霍乱转筋，吐泻不止，头目昏眩，须臾不救者，吴茱萸汤。霍乱吐利转筋，四肢逆冷，须臾不救，急以茱萸食盐汤。霍乱多寒，肉冷脉绝，宜通脉四逆汤。有宜吐者，虽已自吐利，还用吐以提其气，用二陈汤探吐，或樟木煎汤亦可吐，或白矾汤亦可吐。《三因》吐法，用极咸盐汤三升，热饮一升，刺口令吐，宿食便尽，不吐更服，吐讫仍饮，三吐乃止，此法胜他法远矣。俗人鄙而不用，坐观其毙，哀哉。吐后随证调理，亦有可下者。《保命集》云：夫伤寒霍乱者，其本在于阳明胃经也。胃者水谷之海，主禀四时，皆以胃气为本，与脾脏为表里，皆主中焦之气，腐熟水谷。脾胃相通，湿热相合，中焦气滞，或因寒饮，或因饮水，或伤水毒，或感湿气，冷热不调，水火相干，阴阳相搏，上下相离，荣卫不能相维，故转筋挛痛，经络乱行，暴热吐泻。

　　中焦、胃气所主也。有从标而得之者，有从本而得之者，有从标本而得之者。六经之变，治各不同，察其色脉，知犯何经，随经标本各施其冶，此治霍乱之法也。如头痛发热，邪自风寒而来，中焦为热相半之分，邪稍高者居阳分，则为热，热多饮水者，五苓散以散之。如邪稍下者居阴分，则为寒，寒多不饮水者，理中丸以温之。

　　如吐利后，有表者解之，汗出厥者温之。如既吐且利，小便利，大汗出，内外热者，亦温之。如吐下后汗出，厥逆不解，脉欲绝者，四逆等汤治之。伤寒吐泻转筋，身热脉长，阳明本病也。宜和中平胃散、建中汤，或四君子汤。脉浮自汗者，四君子加桂五钱主之。脉浮无汗者，四君子加麻黄五钱主之。伤寒吐泻转筋、胁下痛，脉弦者，木克土也，故痛甚。平胃散加木瓜五钱，亦可治宜建中加柴胡、木瓜汤。伤寒吐泻后，大小便不通，胃中实痛者，四君子加大黄一两主之。伤寒吐泻转筋，腹中痛，体重，脉沉而细者，宜四君子加芍药高良姜汤。伤寒吐泻，四肢拘急，脉沉而迟，此少阴霍乱也。宜四君子加姜附浓朴汤。厥阴霍乱，必四肢逆冷，脉微缓，宜建中加附子当归汤。戴复庵云：霍乱之病，挥霍变乱，起于仓卒，与中恶相似，但有吐利为异耳。其证胸痞腹 ，气不升降，甚则手足厥逆，冷汗自出，或吐而不泻，或泻而不吐，或吐泻兼作，或吐泻不透，宜苏合香丸以通其痞塞，继进藿香正气散加木香半钱，仍以苏合香丸调吞来复丹。若果泻已甚，则不可用来复丹，泻而不吐，胸膈痞满，先以阴阳汤，或浓盐汤顿服，以导其吐。已吐未吐，并藿香正气散，间进苏合香丸。吐而不泻，心腹 痛，频欲登圊，苦于不通，藿香正气散加枳壳一钱，多下来复丹。欲捷则用生枳壳。若更不能作效，逼迫已甚，其势不容不用神保丸，但神保虽能通利，亦入大肠而后有功。若隔于上而不能下，转服转秘，须用来复丹研末汤调，吞下养正丹百粒，庶可引前药到下。吐泻兼作，心腹缠扰未安者，藿香正气散加官桂、木香各半钱，不愈则投四顺汤。吐利不止，元气耗散，病势危笃，或水粒不入，或口渴喜冷，或恶寒战掉，手足逆冷，或发热烦躁欲去衣被，此盖内虚阴盛，却不可以其喜冷欲去衣被为热，宜理中汤，甚则附子理中汤，不效则四逆汤，并宜放十分冷服。霍乱已透，而余吐余泻未止，腹有余痛，宜一味报秋豆叶煎服，干者尤佳。霍乱并诸吐泻后，胸膈高起，痞塞欲绝，理中汤加枳实半钱，茯苓半钱，名枳实理中汤。吐泻已愈，而力怯精神未复者，十补散。

　　【转筋】陈氏云：转筋者，以阳明养宗筋，属胃与大肠。今暴吐下津液顿亡，外感四气，内伤七情，饮食甜腻，攻闭诸脉，枯削于筋，宗筋失养，必致挛缩。甚则舌卷囊缩者，难治也。

　　刘宗浓云：冷热不调，阴阳相搏，故转筋挛痛，甚者遍体转筋，此实阴阳之气反戾，风寒乘之，筋失血气所荣，而为挛缩急痛也。又河间论转筋皆属火。丹溪谓属血热。

　　二公之论转筋，非因于霍乱者也。其不因霍乱而转筋者，诚如二公之言。亦有血虚筋失所养，则转而急痛不能舒也。若夫霍乱而转筋，则陈氏、刘氏备矣。亦有荣血中素有火热，卒然霍乱而风寒外束，荣中之热内郁，而其势猖狂，则筋亦为之转动也。

　　大抵霍乱见此症，甚者多不可救，宜急治之，木瓜煮汁饮之。香薷煮汁饮之。烧栀子二十枚，研末熟水调下。（热者宜之。）理中汤去术，加生附子一枚。或理中汤加冻胶锉炒一钱，或以造曲蓼汁暖热浸，或用浓盐汤浸，仍令其絷缚腿胫，若筋入腹及通身转筋者，不可治。（寒者宜之。）《直指》木瓜汤。皂角末一小豆许，入鼻中取嚏。蓼花一把，去两头，以水二升半，煮一升半，顿服之。灸承山二十七壮，神效。

　　【烦渴】陈氏云：阴阳反戾，清浊相干，水与谷并，小便闭涩，既走津液，肾必枯燥，引饮自救，烦渴必矣。止渴汤主之。霍乱烦渴，以增损缩脾饮主之，能解伏热，消暑毒，止吐利。霍乱之后，服热药太多，烦躁作渴，尤宜服之。霍乱吐泻后，烦渴饮水，宜茯苓泽泻汤。霍乱已愈，烦热多渴，小便不利，宜小麦门冬汤。霍乱后，恶心懒食，口干多渴，宜白术散。霍乱后，利不止，冷汗出，腹胁胀，宜乌梅散。霍乱后，下利无度，腹中 痛，宜黄连丸。霍乱后，下利见血，宜止血汤，赤石脂汤。洁古老人云：霍乱转筋，吐泻不止，病在中焦，阴阳交而不和，发为疼痛。此病最急，不可与分毫粥饮，谷气入胃则必死矣。《保命集》云：凡霍乱慎勿与粟米粥汤，入胃即死。如吐泻已多，欲住之后，宜以稀粥渐渐补养，以迟为妙。

　　【诊】霍乱，遍身转筋，肚痛，四肢厥冷欲绝者，其脉洪大易治。脉微囊缩舌卷不治。霍乱之后，阳气已脱，或遗尿而不知，或气少而不语，或膏汗如珠，或大躁欲入水，或四肢不收，皆不可治也。

　　【干霍乱】忽然心腹胀满搅痛，欲吐不吐，欲泻不泻，燥乱愦愦无奈，俗名搅肠沙者是也。

　　此由脾土郁极而不得发，以致火热内扰，阴阳不交，或表气发为自汗，或里气不通而作腹痛。然膈上为近阳也，膈下为近阴也。若欲阴阳之气行，必先自近从上开之，阳气得通，则先下之阳也。若欲阴阳之气行，必死于其火也。曰方论皆谓脾胃有宿食，与冷气相搏，子何言为火耶？曰神志昏冒，烦躁闷乱，非诸躁狂越之为属火者乎。不急治即死，非暴病暴死之属火者乎。但处治不可过于攻，攻之过则脾愈虚，亦不可过于热，热之过则内火愈炽，不可过于寒，寒之过则火必与捍格，须反佐以治。然后郁可升，食可出，而火可散矣。古方有用盐熬，调以童便，非独用其降阴之不通，阴既不通，其血亦不行，兼用行血药也。此诚良法，足可为处方者比类矣。

　　丹溪云：吐提其气，最是良法，吐中兼有发散之义。有用解散者，不用凉药，但二陈汤加川芎、苍术、防风、白芷。戴复庵法：先以浓盐汤顿服，次调苏合香丸，吞下来复丹，仍进藿香正气散加木香、枳壳各半钱。浓朴汤、活命散、冬葵子汤。刺委中穴，并十指头出血亦好。

　　【妊娠霍乱】若先吐或腹痛吐利，是因于热也。若头痛体疼发热，是挟风邪也。

　　若风折皮肤，则气不宣通，而风热上冲为头痛。若风入肠胃，则泄利呕吐，甚则手足逆冷，此阳气暴竭，谓之四逆。妊娠患多致损胎也。薛氏曰：若因内伤饮食，外感风寒，用藿香正气散。若因饮食停滞，用平胃散。果脾胃顿伤，阳气虚寒，手足厥冷，须用温补之剂，治当详审，毋使动胎也。人参散、人参白术散、缩脾饮、木瓜煎、竹茹汤、四君子汤、理中丸、香薷饮。

　　【产后霍乱】陈氏云：因脏腑虚损，饮食不消，触冒风冷所致。若热而饮水者，五苓散。寒而不饮水者，理中丸。虚冷者加附子，来复丹尤妙。予谓宜参之于《保命集》治法。

　　第三册　诸呕逆门

　　关格

　　关者不得小便，格者吐逆，上下俱病者也。格则吐逆。九窍、五脏、阴极自地而升，是行阳道，乃东方之气，金石之变，上壅是也。极则阳道不行，反闭于上，故令人吐逆，是地之气不能上行也。逆而下降，反行阴道，故气填塞而不入，则气口之脉大四倍于人迎，此清气反行浊道也，故曰格。关则不便。下窍、六腑、阳极自天而降，是行阴道，乃西方之气，膏粱之物，下泄是也。极则阴道不行，反闭于下，故不得小便，是天之气不得下通也。逆而上行，反行阳道，故血脉凝滞而不通，则人迎之脉大四倍干气口，此浊气反行清道也，故曰关。或问关格之病因何如？曰《内经》以脏腑阴阳之病，诊见于外者，则在人迎气口，谓人迎一盛病在少阳，二盛病在太阳，三盛病在阳明，四盛以上为格阳。寸口一盛病在厥阴，二盛病在少阴，三盛病在太阴，四盛以上为关阴。人迎与寸口俱盛，四倍以上为关格。关格之脉赢，不能极于天地之精气则死矣。注谓格者阳盛之极，故格拒而食不得入也。关者阴盛之极，故关闭而溲不通也。《灵枢》亦尝三言之，其二者，皆如《内经》之论人迎气口之盛分经脉也。但更谓盛者是足经，盛而躁者是手经。至人迎四盛，且大且数，名曰溢阳，溢阳为外格。手太阴脉口四盛，且大且数，名曰溢阴，溢阴为内关。内关不通，死不治。人迎与太阴脉口俱盛四倍以上，命曰关格，关格者与之短期。而人迎与脉口俱盛三倍以上，命曰阴阳俱溢，如是不开，则血脉闭塞，气无所行，流淫于中，五脏内伤矣。凡刺之道，从所分人迎一盛、三盛、五盛泻其阳，补其所合之阴，二泻一补；寸口亦然，分泻其阴，补其所合之阳，二补一泻，皆以上气和乃止。其一言邪在腑则阳脉不和，阳脉不和则气留之，气留之则阳气盛矣。阳气太盛则阴不利，阴脉不利则血留之，血留之则阴气盛矣。阴气太盛则阳气不能荣也，故曰关。阳气太盛则阴气不能荣也，故曰格。阴阳俱盛不得相荣也，故曰关格。关格者，不得尽期而死也。由此而观，前之论人迎寸口者，为人迎主外，气口主内，故分三阴三阳，气之多寡，定一盛二盛三盛而言也。若此之不言人迎寸口者，殆亦有谓焉。何则？此因论脉度及之，而以手足十二经周行上下者，是大经隧，然一阴一阳经相为脏腑之表里者，即有支横之路，通其内外，脏腑阴阳之气与之相荣，故在两手寸关尺六部以为诊法。浮则为腑，沉则为脏者，于阴阳之盛，岂尽从其部而见耶，故不复言人迎气口耳，及张仲景之言关格者，则可见矣。如谓寸口脉浮而大，浮为虚，大为实，在尺为关，在寸为格，关则不得小便，格则吐逆。又谓心脉洪大而长，是心之本脉也。上微头小者，则汗出，下微本大者，则为关格不通，不得尿。头无汗者可治，有汗者死。又云：趺阳脉伏而涩，伏则吐逆，水谷不化，涩则食不得入，名曰关格。盖胃者水谷之海，营之居也。营者营卫之根源，营之机不动，则卫气不布，卫气不布则脉伏，伏则谷不化而吐逆，荣气不行则脉涩，涩则食不入，如是皆为外格，未见内关之病，亦通言为关格矣。注乃又以涩脉为脾病，且脾者阴脏也。脾病则阴盛，阴盛当为内关，岂以外格其饮食不入耶。盖关格之名义，格者拒捍其外，入者不得内。关者闭塞其内，出者不得泄。岂不明且尽乎。后世妄以小便不通为格，大便不通为关，泛指在下阴阳二窍者为言，及乎阴阳之大法者，不复穷已，抑非独此也。复有以阴阳格绝之证，通为关格之病者，是非错乱，有可叹焉。

　　夫隔绝之证，具于《内经》者，有曰隔则闭绝，上下不通者，暴忧之病也。注云：忧愁则气闭塞不行，血脉断绝，故大小便不得通。有曰病久则传化之行上下不并，良医勿为。又有三阳结谓之隔。注云：小肠膀胱热结也，小肠热结则血脉燥，膀胱热结则津液涸，故隔塞而不便。又谓三阳积则九窍皆塞。又谓阳蓄积病死而阳气当隔，隔者当泻，不亟正治，粗乃败之。原此数条，其与关格果何如耶。丹溪书云：必用吐，提其气之横格，不必在出痰也。又云：有痰二陈汤吐之，吐中便有降。

　　中气不运者，补气药中升降，此盖窃其治小便之法填于条下，蹈世俗之弊而不悟，悲夫。又考之王氏《脉经》，从八十一难谓：有太过，有不及，有阴阳相乘，有覆有溢，有关有格。然关之前者，阳之动也，脉当见九分而浮，过者、法曰太过，减者、法曰不及。遂上鱼为溢，为外关内格，此阴乘之脉也。关以后者，阴之动也，脉当见一寸而沉，过者、法曰太过，减者、法曰不及。遂入尺为覆，为内关外格，此阳乘之脉也。故覆溢是其真脏之脉，人不病自死。大抵亦人迎气口之互见者也。云岐子云：阴阳易位，病名关格。胸膈上阳气常在，则热为主病。身半以下，阴气常在，则寒为主病。寒反在胸中，舌上白胎，而水浆不下，故曰格，格则吐逆。热在丹田，小便不通，故曰关，关则不得小便。胸中有寒，以热药治之。丹田有热，以寒药治之。若胸中寒热兼有，以主客之法治之，治主当缓，治客当急。柏子仁汤、人参散、既济丸、槟榔益气汤、木通二陈汤、导气清利汤、加味麻仁丸、皂角散。孙尚药治奉职赵令仪女，忽吐逆，大小便不通，烦乱，四肢渐冷，无脉，凡一日半，与大承气汤一剂，至夜半，渐得大便通，脉渐和，翼日乃安。

　　第三册　诸呕逆门

　　呃逆

　　呃逆，即《内经》所谓哕也。或曰成无己、许学士固以秽为呃逆，然东垣、海藏又以哕为干呕，陈无择又以哕名咳逆，诸论不同，今子独取成、许二家之说，何也？曰哕义具在《内经》，顾诸家不察耳。按《灵枢》杂病篇末云：哕以草刺鼻，嚏，嚏而已；无息而疾迎引之立已；大惊之亦可已。详此经文三法，正乃治呃逆之法。

　　按呃逆用纸捻刺鼻便嚏，嚏则呃逆立止；或闭口鼻气使之无息，亦立已；或作冤盗贼大惊骇之，亦已。此予所以取成、许二家之论哕为呃逆，为得经旨也。若以哕为干呕，设使干呕之人，或使之嚏，或使之无息，或使之大惊，其干呕能立已乎，哕非干呕也明矣。若以哕名咳逆，按《内经》生气通天论曰：秋伤于湿，上逆而咳。阴阳应象论曰：秋伤于湿，冬生咳嗽。以此论之，则咳逆为咳嗽无疑，以春夏冬三时比例自见。孙真人《千金》曰：咳逆者嗽也，本自明白，后人不知何以将咳逆误作呃逆，失之远矣。赵以德曰：成无己云哕者俗谓之咳逆，呃呃然有声，然引咳逆是哕非也。《内经》以哕与咳逆为两证，哕是胃病，咳逆是肺病，谓胃气逆为哕。注云：胃为水谷之海，肾与为关，关闭不利，则气逆而上，胃以包容水谷，性喜受寒寒谷相搏，故为哕也。又谓阳明之复，咳哕。太阳之复，呕出清水及为哕噫。少阴之复，哕噫。《灵枢》亦谓谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，复出于胃故为哕，补手太阴泻足少阴。张仲景言哕者，皆在阳明证中，谓湿家下之太早则哕，而阳明病不能食，攻其热必哕，皆因下后胃气虚而哕者也。至有风热内壅，气不能通，有潮热，时时哕者，与小柴胡汤和解之。哕而腹满，视前后知何部不利，利之者，此皆可治之证。至若病极谵语，甚者至哕，又不尿腹满加哕者，皆不治。丹溪先生亦尝谓呃逆、气逆也，气自脐下直冲，上出于口，而作声之名也。《内经》谓诸逆冲上，皆属于火。东垣谓是阴火上冲，而吸之气不得入，胃脉反逆，由阴中伏阳而作也，从四时用药法治。古方悉以胃弱言之，而不及火，且以丁香、柿蒂、竹茹、陈皮等剂治之，未审孰为降火，孰为补虚。人之阴气，根据胃为养，胃土伤损则木气侮之，此土败木贼也。阴为火所乘，不得内守，木挟相火乘之，故直冲清道而上，言胃弱者、阴弱也，虚之甚也。

　　病患见此，似为危证。然亦有实者，不可不知。嗟乎！圣人之言胃气逆为哕者，非由一因而逆，缘王太仆用《灵枢》之意，竟作肾寒逆上之病注之，由是后代方论，或用热剂治寒，或用辛温散气。安知脾与胃，一阴一阳也，二者不和亦逆。肾肝在下，相凌亦逆，且肾之逆，未可便谓之寒也。左肾主水，性本润下，乌能自逆，必右肾相火炎上，挟其冲逆，须观所挟多寡，分正治反治以疗之。肝木之风，从少阳相火冲克者，亦必治火，皆当如先生所言者以治。若别有其故而哕者，又必如仲景法，随其攸利而治之。刘宗浓曰：呃逆一证，有虚有实，有火有痰，有水气，不可专作寒论。盖伤寒发汗吐下之后，与泻利日久，及大病后、妇人产后有此者，皆脾胃气血大虚之故也。若平人食入太速而气噎，或饮水喜笑错喉而气抢，或因痰水停隔心中，或因暴怒气逆痰厥，或伤寒热病失下而有此者，则皆属实也。夫水性润下，火性炎上，今其气自下冲上，非火而何。大抵治法，虚则补之，虚中须分寒热，如因汗吐下后，误服寒凉过多，当以温补之。如脾胃阴虚，火逆上冲，当以平补之。

　　挟热者，凉而补之。若夫实者，如伤寒失下，地道不通，因而呃逆，当以寒下之。

　　如痰饮停蓄，或暴怒气逆痰厥，此等必形气俱实，别无恶候，皆随其邪之所在，涌之泄之，清之利之也。胃伤阴虚，木挟相火直冲清道而上者，宜参术汤下大补阴丸。

　　吐利后胃虚寒者，理中汤加附子、丁香、柿蒂。吐利后胃虚热者，橘皮竹茹汤。《三因方》云：凡吐利后多作哕，此由胃中虚、膈上热故哕，或至八九声相连于气不回，至于惊人者，若伤寒久病得此甚恶，《内》所谓坏病者是也。丹溪治赵立道年近五十，质弱多怒，暑月因饥后大怒，得滞下病，口渴，自以冷水调生蜜饮之，痢渐缓，五七日后，诊脉稍大不数，遂令止蜜水，渴时且以参术汤调益元散与之，痢亦渐收。

　　七八日后觉倦甚发呃，知其因下久而阴虚也。令守前药，然利尚未止，又以炼蜜与之，众皆尤药之未当，欲用姜附，曰补药无速效，附子非补阴者，服之必死。众曰冷水饮多，得无寒乎。曰炎暑如此，饮凉非寒，勿多疑，待以日数，药力到当自止，又四日而呃止，滞下亦安。又治陈择仁年近七十，素浓味，有久嗽病，新秋患滞下，食大减，至五七日后呃作，脉皆大豁，众以为难。丹溪曰：形瘦者尚可为，以参术汤下大补丸，七日而安。娄全善治其兄九月得滞下，每夜五十余行，呕逆食不下，五六日后加呃逆，与丁香一粒噙之立止，但少时又至，遂用黄连泻心汤加竹茹饮之，呃虽少止，滞下未安。若此者十余日，遂空心用御米壳些少涩其滑，日间用参、术、陈皮之类补其虚。自服御米壳之后，呃声渐轻，滞下亦收而安。（以上吐利后补虚例。）仲景云：哕而腹满，视其前后，知何部不利，利之即愈。大肠结燥，脉沉数者，调胃承气汤。大便不通，哕数谵语，小承气汤。丹溪治超越陈氏二十余岁，因饱后奔走数里患哕，但食物则连哕百余声，半日不止，饮酒与汤则不作，至晚发热，脉涩数，以血入气中治之，用桃仁承气汤加红花煎服，下污血数次，即减，再用木香和中丸加丁香服之，十日而愈。（右下例，有实积者宜之。）又治一女子，年逾笄，性躁味浓，炎月因大怒而呃作，作则举身跳动，脉不可诊，神昏不知人，问之乃知暴病。视其形气俱实，遂以人参芦二两煎汤，饮一碗，大吐顽痰数碗，大汗昏睡一日而安。人参入手太阴，补阴中之阳者也。芦则反是，大泻太阴之阳。女子暴怒气上，肝主怒，肺主气，经曰怒则气逆，因怒逆肝木，乘火侮肺，故呃大作而神昏。参芦善吐，痰尽则气降而火衰，金气复位，胃气得和而解。（上宣例，痰郁者宜乏。）《三因》云：哕而心下坚痞眩悸者，膈间有痰水所为，虚不禁吐者，宜二陈汤、导痰汤加姜汁、竹沥。亦有污血而哕者，丹溪治超越陈氏用桃仁承气汤是也。虚不禁下者，于蓄血门求轻剂用之。仲景云：哕逆者，陈皮竹茹汤主之。又云：干呕哕，若手足厥者，陈皮汤主之。

</div>
    <div class="pagination">
<a href="证治准绳杂病_page10.html">上一页</a><span>...</span><a href="证治准绳杂病_page6.html">6</a><a href="证治准绳杂病_page7.html">7</a><a href="证治准绳杂病_page8.html">8</a><a href="证治准绳杂病_page9.html">9</a><a href="证治准绳杂病_page10.html">10</a><span class="current-page">11</span><a href="证治准绳杂病_page12.html">12</a><a href="证治准绳杂病_page13.html">13</a><a href="证治准绳杂病_page14.html">14</a><a href="证治准绳杂病_page15.html">15</a><a href="证治准绳杂病_page16.html">16</a><span>...</span><a href="证治准绳杂病_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
