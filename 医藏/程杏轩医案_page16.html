<!DOCTYPE html>
<html>
<head>
    <meta charset="UTF-8">
    <title>程杏轩医案 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>程杏轩医案 - 第 16 页/共 16 页</h1>
    <div class="content">　　日来热发不退，时时怯寒，舌白，喜饮热汤，头痛形倦，脉急无力，合参脉证，明是气血两虚，即有外邪，投鼠忌器。丹溪云：产后当以大补气血为主，他证从末治之。仿甘温除大热之旨。下午复诊，脉象仿佛，早间服药，安眠片时，顷复寒热交作，此属阴阳两虚，正气不胜，非疟证也。原方更进一渣，明日再议。两进甘温，昨午寒后热甚，扶掖下床，小溲遗出，直至半夜，热始渐缓。切恐今午寒热复来，撑持不住，揣其寒热之故，非阴阳两亏，即正虚邪陷，当此危迫，不问有邪无邪，一意扶元固本。盖辅正即所以祛邪也。本草谓人参能回元气于无何有之乡，古人治气随血脱之候，悉仗参力斡旋，昨药分两固虽加重，惜乏参力，故难奏效耳。昨午寒热仍来，神形益倦，二更后热势渐平，然起床劳顿，即作昏晕，顷进诊间，晕又复发，连服温补大剂，尚未见功，即云寒热由于外因，睹此野狼狈情形，焉可再从标治。

　　仍守原制，佐以河车，亟挽真元。医当医人，不当医病。昨夕昏晕频作，顷诊右脉虚要，左犹带数，体倦无力，气怯懒言，虚象无疑。病缘质亏半产，加之寒热纠缠，波涛汹涌。现下热退神清，固见小效，奈病来势暴，大厦摇摇，前议补元归脾，更从养营进步。两日未诊，脉象依然，在前发热之际，脉由热搏而数，今外热既退，理当和缓，何至数犹未平。口不干渴，并无火象。无非产时血去过多，营阴受亏，脉乃血派，是以急数不平耳，但诸药皆是草木根 ，人身真元耗伤，仓卒焉能挽转。参力既艰，他策又无可画，前方减去辛温，稍佐柔和之品。产后崩晕，血气大亏，阴阳枢纽不固，见出种种疲惫之候，赖诸温补药饵，竭力挽回。寒热已除，胃安谷纳，无如事多磨折，臀生疡毒。痛楚不安，疡甫溃脓，痛势稍定，又加时感湿邪，腹痛便泻，节外生枝。暂与香砂六君，俟其痛泻愈后，仍须峻补真元，冀图恢复。

　　安波按：先生方必中肯，剂不虚投。但此妇真元已败，冥游已近，不过聊尽人事矣。

　　辑录

　　王氏妇妊娠二便闭塞

　　孕妇脉来滑数，证见便溺不通，二阴牵胀，足膝浮肿，医药滋阴，疏利升举，屡施不验。按肺与大肠相表里，又与膀胱通气化，是二便之通闭，肺有所关系焉。金燥水无以生，清肃之令不能下降，是以二肠交阻。喻氏谓人身之气，全关于肺，肺清则气行，肺浊则气壅。清肺之热，救肺之燥，治其源也。气行则壅自通，源澄斯流清矣。凡禽畜之类，有肺者有溲，无肺者无溲，故诸水道不利而成肿满者，以治肺为急。前商清燥救肺，小溲虽通，大便未畅，足肿未消，二阴仍然牵胀，夜卧不适，口苦舌黄，原方加枯芩梨汁。

　　安波按：议论神妙，使读者满舌生津。

　　辑录

　　李某鼻渊孔溃

　　经云：肺气通于鼻。又云：胆移热于脑，则辛 鼻渊。可知鼻渊一证，病端虽责于肺，实由胆热移脑之所使然。证经数载，腥涕流多，肺肾为子母之脏，金被火刑，阴液受伤，加之鼻窍右侧，旧夏曾已穿溃，甫经收口，左侧又溃一孔，至今红肿未消。经谓热胜则肿。虽由胆移之热，酝酿为患，但治病须分新久，诊脉数大无力，是属恙久，阴虚阳浮，非新病实热可比，苦寒伤胃，洵非所宜。计惟壮水保金，冀其水升火降，庶几红肿可消，溃口可敛也。

　　安波按：拟清燥救肺法，辅金刹木，即所以治胆清肺，澄源，即所以治肾。

　　辑录

　　王某背疡溃后余毒未净

　　痈从六腑生，疽从五脏生。营气不循，逆于肉理，乃生痈肿。此先圣论痈疽之大端，疡科之纲领也。证起月余，毒发于背，始初平塌不痛，药服温补内托，得以由阴转阳，掀肿溃脓腐化，新生疮口渐敛。无如一波未平，一波又起，日前龈微肿痛，渐次肿甚流血，病中饮食本少，兹因龈肿，米汁难啜，人以胃气为本，疡溃之后，胃气空虚，全藉饮食精华，资其生气。既不安谷，仓廪必倾，何恃不恐。且疡后与产后同，理应培养气血，现下龈肿咽干，下利粪色如酱，利下龈肿稍松，利止肿痛复剧。详审病机，似乎余毒未清，奈病久困顿如斯，固正则火势不平，清火则正气不守。如何借箸，姑仿少阴不足阳明有余之例，宗玉女煎方法。

　　盖肾主骨，齿者骨之余，上龈属手阳明，下龈属足阳明。据理推详，冀图侥幸。

　　安波按：拟于玉女煎外，再参入清胃散意方，有升麻使清升浊降，丹皮以疏其下滞，则斯候之上下处病，厥义无遗漏矣。

　　辑录

　　王锡章肺肾虚喘畏补致脱

　　经云：呼出心与肺，吸入肾与肝。是肺主出气，肾主纳气。肺为气之主，肾乃气之根。

　　母藏子宫，子隐母胎，金水相生之义也。前商保金生水，纳气归根，正本澄源，治不为谬。据述服药脘中微觉痞闷，心疑药补，即不敢尝。此由胃虚不能传送药力之故，与补无干。如果补之为害，何喘不见增，病不见甚耶?经曰：能合脉色，可以万全。岂色悴神疲，喝喝不继者如是，而能以耗散收功者乎。先哲有云：喘生毋耗气，气本弱而复耗之，元本亏而复竭之，抱薪救火，入井下石，离线甚速。勿怪言之不祥。

　　安波按：读至斯案，不觉浩叹。虽有回生妙术，奈不见信何。近来见夭枉者甚多，大抵彼寿固止于此，而吾之道终于不行，岂非命耶?

　　辑录

　　吴媪肺痹

　　恙经三月，脉大而急，证见呛咳气筑，胸满背胀，夜不安卧，卧则气冲，呼吸不利，目烂舌赤，口干心烦。审诸脉证。是属肺感燥邪。加之抑郁，痰气胶结，肺窍阻闭，清肃失司，酿成肺痹危险。盖肺为气之主，肺气逆则诸气皆因之而逆矣。平素质亏受补，兹则补剂不投，虽虚虚而病则实，不去其病，徒补无益。经云：诸气 郁，皆属于肺。秋伤于燥，冬生咳嗽，计惟清燥宣痹，幸得胸展痹开，方许机关衄转，仿苇茎汤遵《金匮》法。服药四剂，喉口燥象稍减，舌根焦苔亦退，脉象依然，痹犹时发，甚则胸膈 胀，喘喝不已，欲人捶摩，咯出浊痰，略觉宽展，病由燥邪蕴伏上焦，治节不行，痰壅无形之火，火灼有形之痰，交相为患。夫痹者闭也，内闭则外脱，至危至急，无如上焦不开，未能填补其下，是以每投补剂，其闭更剧。按肺窍蕴结之痰，如屋之游，树之萝，石之苔，胶粘滋蔓，岂寻常消痰之品所能芟刈。原方加蒌皮海石，轻清宣痹，病象未减，下虚不能纳补，上实通之无功。消补两难，颇为棘手。据述每痹甚时，惟饮菔水则痰气稍平，即此推求，定有顽痰胶粘肺管，阻塞气机，苇茎频投不应，惟有进步葶苈一法，非不虑及老人质亏难任，当此危迫，畏首畏尾，身其余几，奈何。苇茎葶苈，乃金匮治肺痹两大法门，前因年高恙久，不敢骤用葶苈峻攻，惟取苇茎轻清宣痹，冀其病去，元气不伤，服药虽见小效，痹终未宣。前论燥热酝酿为痰，肺窍气机阻塞，清肃失司，因而逆满，却非谬语。夫顽痰滋蔓，譬诸顽民，不服王化，不忍猛而宽，则萑莩盗风，何由而息。所加葶苈，虽系无可如何，亦理之所当然，非徒行险侥幸也。现下痹势稍松，足见有故无殒，从来峻剂，原属可暂而不可常。然证经数月之久，痰热弥漫已极，甫得稍开，若旋行易辙，病根尚在，虑其复萌。今早鼻仍流血，可知肺火未清，方加石膏、山栀、竹沥彻其痰热余波，今夜得以痹再减轻，明日可为转手。老人病逾百日，痰凝气壅，肺痹不舒，上实下虚，原难想法，数番诊视，因其痰火势盛，不能受补，无已初投苇茎轻清宣肺，继进葶苈涤饮除痰，佐以膏栀竹沥，以彻痰热余波，此皆古人成法，非杜撰也。今痹象稍减，虚状渐露，高年恙久，恐其元气不支，商佐保金辅正。

　　安波按：先生用方用法，丝丝入蔻，不比近来庸流溷乱笼统者也。

　　辑录

　　施妇感证

　　证逾三候，始而寒热溷淆，继则不寒单热，日晡热甚，黎明渐退。阅方初投逍遥，次用桃仁承气，愈医愈剧。食少便泻，足肿腹胀，热甚胀亦甚，热缓胀亦缓。若云肝气，未必发热，亦不必胀随热至。若云血痹，当在下焦，不应胀在中脘。求诸病因，非关气滞血凝，乃伏邪留着故也。《己任编》云：秋时晚发，感证似疟，本是伏暑之病，暑必挟湿，盘踞膜原，膜原即中焦部位，邪伏既久，乘时而发。自里达表，是以外热内胀。至于便泻足肿，更属湿病无疑。欲消其胀，须祛其邪。邪一日不去，胀一日不除。所谓伤寒究六经，温暑辨三焦。上焦不解，势必蔓延，中下淡渗，佐以微辛。盖无形之邪，未可作有形攻击耳。前议服药汗出，热退胀减，伏邪外达之机。盖暑湿伏邪，与风寒外邪不同，新邪当先彻表，伏邪当先清里，里清表自解也。日来兼见咳嗽，泻仍未止，按外感以嗽为轻，腑病以通为补，嗽泻均系伏邪之出路，不可止遏。

　　安波按：拟薄荷、山栀辛苦以清里热，茯苓皮、大豆卷、滑石、通草之甘淡以渗外湿，杏仁、橘红以开肺，半夏、佩兰以醒脾。

　　辑录

　　江妇崩证

　　女子二七而天癸至，任脉通，太冲脉盛，月事以时下，故曰月经。经者常也，反常则为病矣。是以妇人首重调经，经调则百病不生，失调则诸证蜂起。夫血生于心，藏于肝，统于脾。

　　而冲为血海，血犹水也。若江河之流行，设有枯涸崩决，其为患也大矣。求其致病之因，有谓血枯者，盖女子以肝为先天，索性多郁，木郁生火，火灼阴伤，以致经血日耗，地道不通。经言二阳之病发心脾，有不得隐曲，女子不月者，此也。有谓崩决者，崩如山冢 崩，决如波涛横决，盖血属阴，静则循经营内，动则错经妄行。经言。阴虚阳搏谓之崩，阳气内动，发为心下崩者，此也。病经日久，形瘦阴亏，木火郁勃，旧春经阻崩晕，现又愆期两月，勿愁血之不行，切恐崩患复发。议养肾阴以济心阳，兼培冲任，冀其生生有自，血气调匀，无错妄之虞，复经常之度，不徒病去人安，更可勿药有喜。

　　安波按：拟自制补炼丸养肾阴以济心阳，培冲任以赞其职。

　　辑录

　　江氏子足痹误治成废

　　经云：风寒湿三气杂至，合而成痹。风气胜者为行痹。据述证由右足膝盖，痛引腿胛，渐移于左，状类行痹。行痹属风，治以驱逐，理不为谬。但邪之所凑，其气必虚，况童质禀薄，肾元未充，驱逐过猛，血气受亏。肝主筋，筋无血养则挛急，脾主肉，肉无气煦则枯瘦，以致腓日干，髀日肿，足不任地，酿成废疾矣。古云：治风先治血，血行风自灭。闻所服诸方，非全无治血之品也。无如桂麻羌独，药性太狠，难以监制，故只见其害，不见其益。在病初血气未衰，犹可辅驱并行，今则疲惫如斯，尚有何风可逐，何络可通?倘再求速功，见病医病，非但病不能医。而命亦难保矣。要知疾即成废，欲图转泽回枯，诚非易事，惟有培补肝肾一法。膝为筋府，肝肾之脉，丽于足，足得血而能步。复有调养脾胃一法。四肢皆禀气于胃，脾病不能为胃行其津液，脉道不利，筋骨肌肉皆无气以生，故不用焉。脾强胃健，四肢得禀谷气，脉道流行，自能充肤。热肉二法，虽不言治病，然治病之旨，在其中矣。

　　安波按：此症虽经治痊如语，而童质先禀薄弱，已见一斑，大约不寿之征矣。

　　辑录

　　叶翰周世侄感证反复状类内伤

　　曩议和中通腑，大便解后，痞闷渐舒，谷食稍进，时候寒暄不常，质虚最宜加感，以致寒热愈而复作。日来寒象虽除，热犹未净，脉虚近急，是属节外生枝，尚非本证变幻，特元亏未复，腠理空疏，起居最宜谨慎。若谓此番寒热不关外感，全属内伤，则是阴阳两虚，奇经为病，不应急骤至此。且内伤之寒热，当在日晡，日日如是，不能偶然。其状洒淅，亦不若此之重。据理推详，似当不类，现下大便又复旬余未解，腹中虽无所苦，总觉欠舒，呆补惟恐不受。所以然者，病由湿凝气滞而起，医药庞杂，胃腑欠和，输化失职故耳。淡养胃气，甘益脾阴，参以润肠，不至蹭蹬再生，自可渐跻蔗境。复诊便虽半月半圊，腹无所苦，下不嫌迟，毋庸亟亟。日前感复，寒热作后，至今申刻仍有微潮。热时口渴，交戌汗出始退，固属余波未清，但热久津液必伤，商进养阴，阴血下润则便通，非徒退热已也。感证反复，热盛阴伤，肠枯便结，叠进养阴濡液，热退餐加，脉急已平，神采渐转。据述昨午便圊燥粪依然，努挣艰难，足见病魔经久，元气受亏，津液未充。便通犹防复闭，按救阳气当用建中，救阴液须投复脉，宗《千金》方法，佐以人乳团鱼燕窝，血肉有情，且俟液复虚回，胃强脾健，再议善后之图。

　　安波按：便闭一证，病患每有一通为愈之意。盖粪呆物也，必藉中气之迭送，故便时努力则易下。屡见病后有一二月之久，体已撤消，始得畅然下注，可见便闭一途，非徒补血润肠为能事，而益气顺气之助，岂可漠然不道乎？是以经文中气不足，溲便乃变。

　　
</div>
    <div class="pagination">
<a href="程杏轩医案_page15.html">上一页</a><span>...</span><a href="程杏轩医案_page11.html">11</a><a href="程杏轩医案_page12.html">12</a><a href="程杏轩医案_page13.html">13</a><a href="程杏轩医案_page14.html">14</a><a href="程杏轩医案_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
