<!DOCTYPE html>
<html>
<head>
    <meta charset="UTF-8">
    <title>普济方 - 第 1186 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 1186 页/共 3614 页</h1>
    <div class="content">　　茯神散

　　（出同前）

　　治伤寒后虚烦。心腹不快。

　　茯神（去木）柴胡（去苗）陈橘皮（去白焙）甘草（炙各一两）上粗捣筛。每服五钱。

　　水一盏半。煎取八分。去滓。温服。不拘时候。

　　黄连一物汤治伤寒不解。恐服药大多。大小便不利。虚烦不安。

　　黄连（一两锉碎生姜数片入酒少许微炒）上作一服。水一碗。煎七分。去滓。徐饮。

　　冷热皆不可服。一物黄连泻心汤。易老。随证加减。列于后。

　　烦者加栀子。躁者加香豉。呕者加半夏。满者去甘草。腹痛加芍药。脉迟者加附子。大便硬。加酒浸大黄。

　　用干姜、附子。先煎。令热不僭也。后另煎黄连。与黄连姜附同用。少阴渴逆者。失下也。阴消将尽。阳逆上行。使阴不纳也。或舌弯。言语不正。反昏冒。与咽喉痛者。少阴也。

　　速下之。宜大承气汤。若阳极脉微将尽者。不宜下。宜泻心汤。凉膈。去硝。清肺亦可。饮水多。心下痞。渴逆。无别恶候者。五苓散主之。

　　地仙散治大病后。烦热不安。及一切虚劳病烦热。宜服之。

　　地骨皮（去木二两）防风（去叉一两）甘草（炙半两）上咀。每服四钱。水一盏。姜五片。煎八分。不拘时。温服。

　　枳实柴胡汤

　　（出济生方）

　　治虚烦昏闷。呕逆恶心。往来寒热。胸膈闷肢节痛。

　　日晚所发潮热枳实（半两麸炒令紫色去瓤）柴胡（去苗二两）黄芩（一两半）人参（半两）甘草（炙一两半）上杵为粗末。每服四钱。水一盏半。生姜三片。枣一枚。同煎至七分。去滓。温服。日三。不拘时候。

　　大橘皮汤

　　（出活人书）

　　治动气在下。不可发汗。汗发则无津。心中大烦。骨节

　　疼痛。目运恶甘草（炙半两）人参（一分）竹茹（半升）橘皮（一两半去白）上锉麻豆大。

　　每服五钱。生姜四片。枣子一枚。水二盏。煎取一盏。去滓。分二服。

　　卷一百三十三　伤寒门

　　伤寒谵语（附论）

　　夫伤寒不应发汗而汗之。遂致亡阳。津液内竭。胃中燥实。令谵语。此病或由津液不和。

　　内有燥屎。或三阳合病。或瘀热蓄血在里。或妇人热入血实。皆使谵语。凡身当有热。脉属胃。胃者。足阳明经也。阳明为病。主身热。故谵语妄言。盖身当有热。脉当洪大。而洪大亦阳脉也。故其病为顺。若谵语而手足四厥。脉而反沉细而微者。为逆也。然又有郑声者。

　　取其郑重之意。与谵语相类。盖古人以此分虚实。医者当以脉证参合别之。不可不慎。故谓虚则郑声。实则谵语。伤寒四五日。脉沉。喘满。沉为在里。而反发汗。其津液越出。大便为难。表虚里实。久久则成谵语。发汗后。重发其汗。亡阳亦为谵语。其脉反和者。不死。

　　阳明病。下血而谵语者。此为热入血室。但头汗出。当刺期门。随其实者而泻之。然汗出者。则愈。病若谵言妄语。人身热。脉当洪大者生。沉细而微。手足四逆者死也。伤寒谵语。

　　何夫心藏神而主火。病则热气归焉。伤寒谓中热盛。上乘于心。心为热冒。则神昏乱。而语言多出。热昏不知所以然。遂言失次。而成谵妄之语。轻者睡中呢喃。重者不睡。亦语言差谬。有谵语者。有独语者。有狂语者。有语言不休者。有言乱者。此数者。见其热之轻重也。

　　谵语与独语。虽间有妄错之语。若与人言有次。是热未至于极者也。经曰。独语如见鬼。若剧者。发则不识人。是病独语未为剧者。狂语者。热甚者也。由神昏而无所见觉。甚则至于喊叫而言语也。言语不休者。又其甚也。至于言乱者。谓妄言骂詈善恶。不避亲疏。为神明已乱也。经曰。诸逆发汗微者难瘥。剧者言乱。是难可复制也。谵语之由。又自不同。皆当明辨之。有被火劫谵语者。有汗出谵语者。有下利谵语者。有下热谵语者。有燥屎在胃谵语者。有三阳合病谵语者。有过经谵语者。有亡阳谵语者。经曰。大热入胃。水竭躁烦。必发谵语。又腹满微喘。口干咽烂。或大便艰涩。久则谵语。是因被火劫谵语者。汗出谵语。此为风也。须下之。过经可下之。下之若早。语言必乱。以表虚里实故也。是汗出谵语者也。

　　下利谵语者。有燥屎也。小承气汤主之。是下利谵语者也。下血谵语者。此为热入血室。当刺期门。随其虚实而泻之。是下血谵语者也。谵语者。潮热不能食者。胃中必有燥屎五六枚也。是谓燥屎在胃谵语者也。腹满身重。难以转侧。口不仁。面垢。谵语。遗屎。是三阳合病谵语者也。过经谵语者。热也。当下之。是过经谵语者也。发汗多亡阳谵语者。不可与柴胡桂枝汤。和其荣卫。是以有通津液后。自愈。是亡阳谵语也。诸如此。脉短则死。脉自和则愈。又身微热。脉浮大者生。逆冷。脉沉细。不过一日死。实则谵语。气收敛在内。而实者。本病也。或气上逆而喘满。或气下夺而自利者。为逆也。经曰。直视谵语。喘满者死。

　　下利者亦死。谓其正气脱绝也。能知虚实之诊。能识逆从之要。治病疗疾则不失矣。病患有谵语。有郑声二证。郑声为虚。当用温药。白通汤主之。谵语为实。当须调胃承气汤主之。

　　服调胃承气汤。而谵语止。或更衣者。停后服。不尔。再与之。仲景云。实则谵语。虚则郑声。郑声。重语也。多不别。然谵语郑声亦相似难辨。须更用外证与脉别之。若大小便利。

　　手足冷。脉微细者。必郑声也。大便秘。小便赤。手足温。脉洪数者。必谵语也。以相参。

　　然后用药万全矣。大抵伤寒不应发汗。发汗即谵语。谵语属胃。胃和则愈。不知。烦而躁。

　　宜服调胃承气汤。然亦有三阳合病谵语者。有胃实谵语者。或发汗多。亡阳谵语者。

　　下利谵语。为有燥屎。脉不微细。即须下之。用小承气汤。谵语而利不止。则不治。又汗出谵语者。风也。须候其过经乃下之。瘀血谵语者。狂言漱水。大便黑。小便多。遍身黄。

　　小腹满。缘当汗。蓄热在里。热化为血故尔。轻者。犀角地黄汤。重者。桃仁承气汤。抵当丸。有下后谵语者。有妇人热入血室谵语者。

　　发少阳汗。则谵语。经云。汗之则谵语甚。谓少阳也。下之则额上汗。手足逆冷。谓下之早也。发汗多。亡阳谵语。不可下。柴胡桂枝汤主之。火劫谵语。口干烦躁。喘满。小柴胡加黑豆主之。大便秘。谵语。不恶寒。反恶热。宜用白虎汤。又问仲景云。无犯胃气。何也。答曰。热因经水适来。乘虚入实。故血室有热。遂令谵语。当以小柴胡解之。即与胃实谵语不同。胃实有燥粪。故宜调胃承气汤下之。若血实有热谵语。非胃家实。仲景恐人作胃实攻之。故曰。无犯胃气也。大抵谵语是热。属阳。反见阴证者逆。

　　方

　　枳实汤治伤寒脉沉在里而反发汗。津液越出。大便难甚。表虚里实。遂发谵语。

　　其人如狂。

　　枳实（去瓤麸炒）木香（各一分）朴硝（三分）大黄（锉微炒一两）甘草（炙半两）上粗捣筛。每服五钱。水一盏半。煎至七分。去滓。温服。

　　犀角汤治伤寒邪热在胃。谵言妄语。身体壮热。

　　犀角（镑）大青人参（各三分）远志（去心一分）升麻（一两半）柴胡（去苗）甘草（炙锉半两）黄芩（去黑心各一两）上粗捣筛。每服五钱。水一盏半。入生姜半分。拍碎。

　　芦

　　芎汤治伤寒里实。谵语狂妄。

　　芎（三分）大黄（炒锉一两）甘草（炙锉半两）上粗捣筛。每服五钱。水一盏半。煎七分。去滓。温服。

　　柴胡汤治伤寒热实。烦躁谵语。

　　柴胡（去苗）人参黄芩（去黑心各一两）犀角（镑）朴硝茯神（去木各三分）甘草（炙锉半两）上粗捣筛。每服五钱。水一盏半。煎七分。去滓。温服。

</div>
    <div class="pagination">
<a href="普济方_page1185.html">上一页</a><span>...</span><a href="普济方_page1181.html">1181</a><a href="普济方_page1182.html">1182</a><a href="普济方_page1183.html">1183</a><a href="普济方_page1184.html">1184</a><a href="普济方_page1185.html">1185</a><span class="current-page">1186</span><a href="普济方_page1187.html">1187</a><a href="普济方_page1188.html">1188</a><a href="普济方_page1189.html">1189</a><a href="普济方_page1190.html">1190</a><a href="普济方_page1191.html">1191</a><span>...</span><a href="普济方_page1187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
