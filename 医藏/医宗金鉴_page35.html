<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 35 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 35 页/共 424 页</h1>
    <div class="content">　　方有执曰：眩风旋而目运也，风故不恶寒能食。咳，逆气也。咽门，胃之系也。胃热而气逆攻咽，则咳而咽伤也。

　　程知曰：阴邪下行，故无汗而小便利；阳邪上行，故不恶寒而头眩。寒则呕不能食风则能食；寒则头痛，风则咽痛，是风寒入胃之辨也。

　　程应旄曰：阳明以下行为顺，逆则上行，故中寒则有头痛证，中风则有头眩证。以不恶寒而能食，知其郁热在里也。寒上攻能令咳，其咳兼呕，故不能食而手足厥；热上攻亦令咳，其咳不呕，故能食而咽痛，以胃气上通于肺，而咽为胃府之门也。夫咽痛惟少阴有之，今以咳伤致痛，若不咳则咽不痛，况更有头眩不恶寒之证，益可辨其为阳明之郁热也。

　　病人有寒，复发汗，胃中冷，必吐蛔。

　　【注】

　　病人有寒，谓胃中寒也。复发汗，谓汗而复汗也。胃寒复汗，阳气愈微，胃中冷甚蛔不能安，故必吐蛔也，宜理中汤送乌梅丸可也。

　　【集注】

　　程应旄曰：汗生于谷精，胃中阳气所酿也。有寒复发汗，知胃阳不复存于内矣，蛔何能安？发汗后，水药不得入口为逆，若更发汗，必吐下不止。

　　【按】

　　必吐下不止之「下」字，当是衍文。

　　【注】

　　此承上条误而又误，必变而成逆也。胃中虚冷，本因误汗，水药不得入口，入口即吐而为逆也。若更发其汗，则胃逆益甚，不能司纳，不特水药入口方吐，且必无时而不吐逆也。

　　【集注】

　　成无己曰：汗后水药不得入口，为之吐逆。发汗亡阳，胃中虚冷也；若更发汗，则愈损阳气，胃气大虚，故吐不止。

　　程应旄曰：发汗后见此者，由未汗之先，其人已是中虚而寒，故一误不堪再误也。

　　脉浮而迟，表热里寒，下利清谷者，四逆汤主之。

　　【注】

　　阳明病，脉浮而迟，浮主表热，迟主里寒。今其证下利清谷，则为里寒太甚，法当温之，宜四逆汤主之。

　　【集注】

　　汪琥曰：阳明经病，脉当从长，今脉但浮，此在表之热凝也。腑病脉当从数，今脉过迟，此在里之寒甚也，故见下利清谷。其所利之谷食，色不变气不臭，即完谷不化也此里寒已极，故与四逆汤也。

　　阳明病，欲解时，从申至戌上。

　　【注】

　　凡阳明病，无论在经在府，必乘其旺时而解，申、酉、戌，阳明旺时也。经气旺，则邪气自退，故解也。

　　【集注】

　　张志聪曰：经云：日西而阳气衰，阳明之所主也。从申至戌上，乃阳明主气之时，表里之邪欲出，必随旺时而解。

　　音切奄音厌趺音夫抟音团屎音豕摸音莫捻音聂蘸庄陷切挺庭上声绕音扰愦占对切怵□律切疸音旦瘕匣牙切漱音瘦轺时饶切蘖音伯潦郎到切沸音芾尿同溺转株恋切□音噎蛔音回

　　卷二

　　辨少阳病脉证并治全篇

　　少阳主春，其气半出地外，半在地中，人身之气亦如之，故主半表半里也。半表者谓在外之太阳也；半里者，谓在内之太阴也。邪入其间，阴阳相移，寒热交作，邪正相持，进退互拒，此际汗、吐、下三法俱在所禁，故立小柴胡汤和解法，加减施治。

　　然小柴胡加减法中，又有：口不渴身有微热者，加桂枝以取汗，及下后胸□满微结小便不利，渴而不呕，头汗出往来寒热者，用柴胡桂枝干姜汤汗之。又有柴胡证具而反下之，心下满而□痛者，此为结胸也，大陷胸汤主之；及柴胡证仍在者，先与小柴胡汤；呕不止心下急，郁郁微烦者，为未解也，与大柴胡汤下之。更有本柴胡证医以丸药，下之微利，胸□满而呕，日晡潮热者，小柴胡加芒硝汤下之等法。是仲景亦有汗、下之法，惟在临证详察，因病施治，不可执一也。

　　少阳之为病，口苦，咽干，目眩也。

　　【注】

　　少阳者，胆经也。其脉起于目锐眦，从耳后入耳中，挟咽出颐颔中。邪伤其经，故口苦、咽干、目眩也。口苦者，热蒸胆气上溢也；咽干者，热耗其津液也；目眩者，热薰眼发黑也。此揭中风、伤寒邪传少阳之总纲，凡篇中称少阳中风、伤寒者，即具此证之谓也。

　　【集注】

　　林澜曰：论中言少阳病，胸□痛耳聋，往来寒热，心烦喜呕，胸□痞□，半表半里之证详矣。此何以曰：口苦咽干目眩也？大抵病于经络者，此篇诸条已悉之矣，若胆热府自病，则又必有此证也。

　　沈明宗曰：此虽少阳总证，然偏里矣。少阳主胆，其脉循□络于耳，故胸□痛而耳聋仲景另出手眼，以补口苦、咽干、目眩之里证，乃括少阳风伤卫、寒伤荣，风寒两伤而言也。

　　吴人驹曰：少阳者，一阳也。少阳之上，相火主之。若从火化，火盛则干，故口苦咽干也。少阳属木，木主肝，肝主目，故病则目眩也。

　　魏荔彤曰：胆府与少阳经为表里，而非半表半里之谓。半表者，对太阳之全表言；半里者，对太阴之全里言，故少阳在半表半里之间，总以经络之界为言。又曰：经中所谓不必悉具者，指或中余证，而少阳经胆府之主病，未有不悉具而遽可指为少阳病成者。

　　少阳中风，两耳无所闻，目赤，胸中满而烦者，不可吐下，吐下则悸而惊。

　　【注】

　　少阳，即首条口苦、咽干、目眩之谓也。中风，谓此少阳病，是从中风之邪传来也。

　　少阳之脉，起目锐眦，从耳后入耳中；其支者、会缺盆，下胸中，循□。表邪传其经故目赤耳聋，胸中满而烦也。然此乃少阳半表半里之胸满而烦，非太阳证具之邪陷胸满而烦者比，故不可吐、下，若吐、下则虚其中，神志虚怯，则悸而惊也。此揭中风邪传少阳之大纲也。

　　【集注】

　　程知曰：少阳惟宜和解，若吐之则虚其阳而悸，下之则虚其阴而惊。

　　汪琥曰：少阳有吐下之禁，只因烦满，故误行吐下之法。成注谓：吐则伤气，气虚者悸；下则亡血，血虚者惊、。不知惊悸，皆主于心，误吐且下，则津液衰耗，神志虚怯，故悸而惊也。

　　沈明宗曰：胸中烦满似乎可吐，但在少阳，其邪已下胸循□，吐之徒伤胸中之气，使邪内并逼迫神明，则悸而惊也。

　　魏荔彤曰：此条论仲景不出方。小柴胡条中有心烦心下悸之证，想可无事他求也。汗、吐、下三法既不可行，则当和解之。小柴胡为少阳对证之药，斯用之宜决耳！伤寒，脉弦细，头痛发热者，属少阳，少阳不可发汗，发汗则□语，此属胃，胃和则愈，胃不和，则烦而悸。

　　【注】

　　不曰少阳伤寒，而曰伤寒，略言之也。谓此少阳病是从伤寒之邪传来也。脉弦细，少阳之脉也。上条不言脉，此言脉者，补言之也。头痛发热无汗，伤寒之证也，又兼见口苦、咽干、目眩少阳之证，故曰属少阳也。盖少阳之病已属半里，故不可发汗，若发汗，则益伤其津，而助其热，必发□语，既发□语，则是转属胃矣。若其人津液素充，胃能自和，则或可愈。否则津干热结，胃不能和，不但□语，且更烦而悸矣。此揭伤寒邪传少阳之大纲也。

　　【集注】

</div>
    <div class="pagination">
<a href="医宗金鉴_page34.html">上一页</a><span>...</span><a href="医宗金鉴_page30.html">30</a><a href="医宗金鉴_page31.html">31</a><a href="医宗金鉴_page32.html">32</a><a href="医宗金鉴_page33.html">33</a><a href="医宗金鉴_page34.html">34</a><span class="current-page">35</span><a href="医宗金鉴_page36.html">36</a><a href="医宗金鉴_page37.html">37</a><a href="医宗金鉴_page38.html">38</a><a href="医宗金鉴_page39.html">39</a><a href="医宗金鉴_page40.html">40</a><span>...</span><a href="医宗金鉴_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
