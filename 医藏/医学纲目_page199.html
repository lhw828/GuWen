<!DOCTYPE html>
<html>
<head>
    <meta charset="UTF-8">
    <title>医学纲目 - 第 199 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 199 页/共 379 页</h1>
    <div class="content">　　〔华〕病患卧，遗屎不觉者死。

　　卷之二十三脾胃部

　　滞下

　　〔丹〕痢初得时，一二日间，以利为法，有热先退热。后重者，当利气，木香、槟榔。腹痛，用温散药，姜、桂之属。下血当凉血、和血，当归、桃仁之属。下痛，发热恶寒，身首俱痛，此为表证，宜微汗和解，用苍术、川芎、陈皮、芍药、甘草，生姜三片煎。下痢身发热者，有外感，用小柴胡去参。下痢发热，久不止者，属阴虚，用寒凉药，必兼升散药，并热药用。下痢初发热，必用大承气，下后看症用药。发热不恶寒，脉洪者，宜大承气。若恶寒者，忌下。下痢腹痛后重，小水短，下积，此为里症，宜和中疏气，用陈皮、芍药、滑石、枳壳、浓朴之类。

　　〔洁〕

　　芍药汤

　　治下血调气。《经》曰溲而便脓血，知气行而血止也。行血则便自安，调气则后重自除。

　　芍药（一两）当归黄连（各半两）槟榔木香（各二钱）甘草（炙，一钱）大黄（三钱）黄芩（五钱）桂（二钱半）上粗末。每服半两，水二盏，煎至一盏，食后温服。如血前，则渐加大黄。如清后脏毒，加黄柏半两，同煎服。

　　〔丹〕一老人，年七十，面白，脉弦数，独胃脉沉滑，因饮白酒作痢，下血淡水脓，腹痛，小便不利，里急后重。以参、术为君；甘草、滑石、槟榔、木香、苍术为佐；下保和丸二十五丸。第二日前症俱减，独小便不利，以益元散服之安。

　　〔河〕益元散治身发热，下痢赤白，小便不利，荡胃中积聚。（方见泄泻。）〔丹〕痢初得之，必用调胃承气及大小承气，实者用此下之。下娄男子，五十余，下痢，昼有积淡红色，夜无积，食自进。先吃小胃丹两服，再与四十丸，次六十丸，去积，却与断下。

　　〔罗〕

　　玄青丸

　　治下痢势恶，频并窘痛，或久不愈，诸药不能止，须吐下之，以开除泻热，痞闷积滞，而使气液宣行者，宜此逐之。兼宣利积热，酒食积，黄瘦中满，水气肿，腹胀。兼疗小儿惊疳、积热、乳癖诸症。

　　黄连黄柏大黄甘遂芫花（醋拌，炒）大戟（各五钱）轻粉（二钱）青黛（一两）牵牛（四两，取头末，二两）上为末研匀，水丸，小豆大。初服十丸，每服加十丸，空心日午临卧三服，以快利为度。后常服十五丸，数日后，得食力。如利尚未痊，再加取利。利后却常服，以意消息，病去为度，后随症止之。小儿丸如黍米大，退惊疳积热，不须下者，常服十丸。

　　〔《玄》〕

　　利积丸

　　黄连（四两）天水末（八两）当归（二两）乳香（一两）萝卜子（炒，四两）巴豆（一两，去油，同黄连一处炒）上为末，醋糊丸，如桐子大。弱者十五丸，实者二十五丸。治下痢赤白，腹满胀痛里急，上渴引饮，小水赤涩，此积滞也。宜泄其热，中用清肠丸、导气丸推其积滞，而痢自无矣。凡治积聚之症，轻则温而利之，清肠丸是也。重者天真散、舟车丸下之。下后，切勿便补之，其或力倦，自觉气少恶食，此为挟虚症，宜加白术、当归身、尾；甚者，加人参。若又十分重者，止用此药，加陈皮补之，虚回而痢自止矣。

　　予族叔，年近六十，夏间患滞下病，腹微痛，所下褐色，后重频并，饮食大减，时有微热。察其脉皆弦而涩，似数稍长，却喜不甚浮大，两手相等。视其神气大减。予曰：此非滞下，乃忧虑所致，心血亏，脾气弱也。

　　与参、术为君；归身、陈皮为臣；川芎、炒白芍、茯苓为佐使，如热加黄连为使，与两月而安。

　　金氏妇，年近四十，秋初尚热，患滞下，腹但隐痛，夜重于昼，全不得睡，食亦稍减，口干不饮，已服治痢灵砂两帖矣。予视之，两手脉等涩且不匀，神思倦甚，饮食全减。因与四物汤，倍加白术，以陈皮佐之，数帖而安。

　　义一侄，患疟间日作，兼痢，脉虚甚，身痛。宜活血补胃，待虚稍回，却又推积。

　　人参（五分）白术（一钱半）苍术陈皮（各一钱）白芍药（炒，五分）川芎（五分）滑石（炒一钱）甘草（炙，少许）桃仁（研，七分）药后病退，惟脉少弦、身倦，用此方调补。

　　人参（九分）苍术（三钱）半夏（九分）川芎（一钱）陈皮（一钱）木通（二钱半）甘草（少）煎服三之一饮之，可淡粥少少塞饥，又静坐养之。

　　叶先生患滞下，后甚逼迫，正合承气症。但气口虚，形虽实而面黄积白。此必平昔食过饱而胃受伤，宁忍二三日辛苦。遂与参、术、陈皮、芍药等补药十余帖。至三日后，胃气稍完，与承气二帖而安。苟不先补完胃气之伤，而遽行承气，恐病安之后，宁免瘦惫乎。

　　〔世〕治痢，

　　烟蜡丸

　　黄蜡不拘多少，用银篦挑于真香油灯上烧熏，落下水碗内，凡如此者七次，为丸如萝卜子大，每二十丸。

　　白痢，甘草汤下；赤痢，乌梅汤下。（本草云：蜜蜡，主下利脓血，补中。又云：白蜡，主后重白脓。）〔葛〕治重下，此即赤白痢。火熬豉令少焦，杵服一合，日三，效无比。又熬豉令焦，水一升，淋取汁，冷服治淋，日三服，有效。

　　〔《食》〕治脾胃气虚，下痢久不已，肠滑不进食。用野雉一只，如食法细斫，着陈皮、葱、椒，调和盐酱，作馄饨熟煮，空心食之。

　　〔丹〕噤口痢，胃中热甚，大虚大热故也。用人参（二钱）黄连（姜炒，一钱。）浓煎汁，终日细细呷之。

　　如吐再吃，但一呷下咽，便开。又宜封脐，引热下行，用田螺肉捣碎，罨脐中，入麝香少许。

　　〔世〕痢疾不纳饮食者，俗谓之噤口痢，以脉症辨之。如脾胃不弱，问而知其头疼心烦，手足温热，未尝多服凉药者，此乃毒瓦斯上冲心肺，所以呕而不食。宜用败毒散，每服四钱，陈仓米一百粒，姜三片，枣一枚，水一盏半，煎八分温服。若其脉微弱，或心腹膨胀，手足厥冷，初病则不呕，因服罂粟壳、乌梅苦涩凉药太过，以致闻食先呕者，此乃脾胃虚弱，用山药一味，锉如小豆大，一半入银瓦铫内炒熟，一半生用，同为末，饭饮调下。

　　又方用石莲槌去壳，留心并肉碾为末，每服二钱，陈米饮调下。此疾盖是毒瓦斯上冲心肺，借此以通心气，便觉思食，效。

　　暴注下迫，皆属于热。（全文见诊。）〔《局》〕

　　香连丸

　　治下痢赤白，里急后重。

　　黄连（去芦，二十两，用吴茱萸十两，同炒，令赤，去茱萸不用）木香（四两八钱，不见火）上为细末，醋糊丸，如桐子大。每服三十丸，空心饭饮下。

　　〔钱〕

　　豆蔻香连丸

　　治泄泻，不问寒热赤白，阴阳不调，腹胀攻痛，可用如神。

　　黄连（三钱，炒）肉豆蔻木香（各一钱）上为细末，粟米饭丸，米粒大。每服米饮下十丸，至二三十丸，日夜各四五服，食前。

　　〔杜〕治气痢泻、里急后重神妙方。宣连二两，干姜半两，各为末。每用连二钱，姜半钱，和匀，空心温酒下。

　　〔罗〕

　　黄连阿胶丸

　　治脾胃气冷热不调，下痢赤白，状如鱼脑，里急后重，脐腹疼痛，口燥烦渴，小便不利。

　　黄连（三两，去须）茯苓（二两，去皮）阿胶上各为末，水调阿胶和药，众手丸如桐子大。每服二十丸，温米饮汤下。

　　〔仲〕热利下重者，白头翁汤主之。（方见伤寒。）〔仲〕下痢脓血，里急后重，日夜无度，宜

　　导气汤。

　　芍药（二钱）当归（五钱）大黄黄芩（各二钱半）黄连木香槟榔（各一钱）上为细末。每服三钱，水一盏，煎至七分，去渣温服。如未止再服，下后重则止。

　　〔洁〕大瘕泄者，里急后重，数至圊而不能便，茎中痛，用清凉饮子主之，其泄自止。茎中痛者，属厥阴，加甘草。里急后重多者，属少阴，加大黄，令急推去旧物，则轻矣。《内经》曰：因其重而减之。又云：在下者，引而竭之。（清凉饮子方见治发热。）里急后重，数至圊而不得便，皆宜进退大承气汤主之。

</div>
    <div class="pagination">
<a href="医学纲目_page198.html">上一页</a><span>...</span><a href="医学纲目_page194.html">194</a><a href="医学纲目_page195.html">195</a><a href="医学纲目_page196.html">196</a><a href="医学纲目_page197.html">197</a><a href="医学纲目_page198.html">198</a><span class="current-page">199</span><a href="医学纲目_page200.html">200</a><a href="医学纲目_page201.html">201</a><a href="医学纲目_page202.html">202</a><a href="医学纲目_page203.html">203</a><a href="医学纲目_page204.html">204</a><span>...</span><a href="医学纲目_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
