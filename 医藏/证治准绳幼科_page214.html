<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 214 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 214 页/共 215 页</h1>
    <div class="content">　　上以水四升，煮一升二合，二岁儿为四分，更量儿大小与服之。

　　《葛氏肘后》灸法 以绳围其死人肘腕，男左女右毕，伸绳，从背上大椎度以下，又从此灸横行各半绳，此法三灸各三，即起。又，令爪其病患人中取醒，不起者，卷其手，灸下文头随年壮，又灸鼻中三壮也，又灸颐下宛宛中名承浆穴十壮，大效。又灸两足大指爪甲聚毛中七壮，此华陀法，一云三七壮。又灸脐中百壮也。

　　卷之九·肺脏部·肾脏部

　　卒死

　　巢氏云：小儿卒死者，是三虚而遇贼风，故无病仓卒而死也。三虚者，乘年之衰，一也。逢月之空，二也。失时之和，三也。有人因此三虚，复为贼风所伤，使阴气偏竭于内，阳气阻隔于外，而气壅闭，阴阳不通，故暴绝而死也。若腑脏未竭，良久乃苏。亦有兼挟鬼神气者，皆须邪退乃生也。凡中客忤及中恶卒死，而邪气不尽，停蓄心腹，久乃发动，多变成疰也。

　　〔茅先生〕卒死候，眼合、哜齿、遍身如绵软、面青黑、口鼻冷。此候因本生下而遍身热，或因有惊患，医人一向退热，不曾下得惊积及奶积，遂积聚被邪气至此。

　　上前件三个候，都来一般，只是要辨元初受患根源治之，急下夺命散与吐下风涎醒后便下匀气散二服补除后，下朱砂膏 镇心丸与服，如有伏热来时，即下大附散与调理，二三日安乐。前件三个形候，只是此一般调理。上件疾，见鸦声上啼、偏搐、汗如珠、不得睡、眼障泪出，死候，不治。

　　《金匮要略》治小儿卒死而吐利不知是何病方上以马屎一团，绞取汁，灌之，无湿者水煮，干者取汁。

　　《葛氏肘后》救卒死而壮热者。

　　上用矾石半斤，水一升半煮消，以渍脚，令没踝。

　　又方 救卒死而目闭者。

　　上用骑牛临面捣薤汁灌之耳中。

　　又方 救卒死而四肢不收，屎便者。

　　上取牛洞一升，温酒灌口中。洞者，稀粪也。

　　《千金》卒死无脉，无他形候，阴阳俱竭故也。

　　上用牵牛临鼻上二百息，牛舐必瘥。牛不肯舐，着盐汁涂面上，即牛肯舐。

　　又方 上炙熨斗熨两胁下。（《备急方》云：又治尸厥。）

　　治魇死不自觉者方上用慎灯火勿令人手动，牵牛临其上即觉，若卒不能语，取东门上鸡头末之，以酒服。

　　治卒魇死方 上捣韭汁灌鼻孔中，剧者灌两耳。（张仲景云：灌口中。）

　　治鬼不悟方 上末伏龙肝，吹鼻中。

　　又方 上末皂荚，如大豆许吹鼻中，嚏则气通，起死人。（《集验方》云：治中恶。）

　　《圣惠》治小儿卒死方上取女青末半钱，用牛乳汁调服之。

　　又方 上烧 猪粪，水解取汁服之。

　　又方 上以苦参、醋煮汁，少许，纳口中即苏，水煮亦得。又，酒煮烂棺木板取汁，服少许。

　　又方 上煎盐汤令极咸，以物拗口开灌之，令入腹，即活。

　　又方 以热汤和灰，浓拥身上，逡巡即苏。

　　《婴孺》治小儿不知所病便死绝方上取雄鸡冠临儿口上，割血滴入口，下即活。

　　《肘后》灸法 卒死而四肢不收屎便者，灸心下一寸，脐上三寸，脐下四寸，各一百壮，儿小者随年。

　　《千金》治卒死针间使，各百余息。

　　又 灸鼻下人中，一名鬼客厅。（《肘后方》云：又治尸厥。）

　　卷之九·肺脏部·肾脏部

　　鬼持

　　巢氏云：小儿神气软弱，精爽微羸，而神魂被鬼所持录，其状，不觉有余疾，直尔痿黄，多大啼唤，口气常臭是也。《婴童宝鉴》小儿鬼持歌云：小儿气弱命中衰，魂魄多应被鬼持，其候痿黄多哭地，不须用药可求师。鬼气歌云：鬼气皮肤里，相传脏腑间，肿虚如水病，螈 似惊痫，热发浑身涩，心挛痛所攒，小儿还有此，服药急须看。

　　《图经》治鬼持方 上用虎睛爪并指骨毛以系小儿臂上，辟恶鬼。

　　《外台·深师》五邪丸 疗邪狂鬼魅，妄言狂走，恍惚不识人，此为鬼忤，当得杀鬼丸方丹砂 雄黄（各别研） 龙骨 马目毒公 鬼箭（各五两） 鬼臼（二两） 赤小豆（三两） 芫青（一枚）

　　桃仁（百枚，去皮尖，熬，别研）

　　上九味，捣，下筛，细绢筛合诸药，拌令匀调后，纳蜡和之，大如弹丸，绛囊盛之，系臂，男左女右，小儿系头。合药勿令妇人鸡犬见之。所服蜜和丸如梧子大。一服三丸，日三服，忌五辛生血物。

　　卷之九·肺脏部·肾脏部

　　疰病

　　（尸疰 蛊疰）

　　巢氏云：疰之言住也，谓其风邪鬼气留人身内也，人无问大小，若血气虚衰，则阴阳失守，风邪鬼气因而客之，留住肌肉之间，连滞腑脏之内，或皮肤掣动，游易无常，或心腹刺痛，或体热皮肿，沉滞至死，死又疰易旁人，故为疰也。小儿不能触冒风邪，多因乳母解脱之时不避温凉暑湿，或抱持出入早晚，其神魂软弱，而为鬼气所伤，故病也。

　　《千金》治小儿疰方上用灶中灰、盐等分相和，熬熨之。

　　《千金》太乙备急散 主卒中恶客忤，五尸入腹，鬼刺鬼痱，及中蛊疰，吐血下血，及心腹卒痛腹满，伤寒阴毒病六七日方雄黄 芫花 桂心（各二两） 丹砂 蜀椒（各一两） 藜芦 巴豆（各一分） 附子（炮裂，去皮脐，五分） 野葛（三分）

　　上九味，巴豆别治如脂，余合治下筛，以巴豆合和，更捣令匀调，以铜器中密贮之，勿泄。有急疾，水服一字匕，可加至半钱匕，老小半之。痛在头当鼻衄，在膈上吐，在膈下利，在四肢当汗出，此之所为如汤沃雪，手下皆愈，秘之，非贤不传。

　　《千金》治疰病相染易，及霍乱中恶，小儿客忤长病方獭肝（一具） 雄黄 莽草 丹砂 鬼臼 犀角 巴豆（各一两） 麝香（二分） 大黄 牛黄（各一两） 蜈蚣（一条）

　　上十一味，末之蜜丸。空腹服如麻子大二丸，加至三丸，以知为度。

　　卷之九·肺脏部·肾脏部　疰病

　　尸疰

　　巢氏云：尸疰者，是五尸之中一尸疰也，人无问小大，腹内皆有尸虫，尸虫为性忌恶，多接引外邪共为患害，小儿血气衰弱者，精神亦羸，故尸疰因而为病，其状沉嘿，不的知病之处，或寒热淋漓，涉引岁月，遂至于死，死又疰易旁人，故名之为尸疰也。张涣论小儿亦有疰病，与大人所病无异，久后疰易旁人，传染骨肉，如尸疰蛊毒之类是也。

　　《外台·张仲景》治大人小儿飞尸走马汤方巴豆（去心皮，熬） 杏仁（去皮尖。各二枚）

</div>
    <div class="pagination">
<a href="证治准绳幼科_page213.html">上一页</a><span>...</span><a href="证治准绳幼科_page209.html">209</a><a href="证治准绳幼科_page210.html">210</a><a href="证治准绳幼科_page211.html">211</a><a href="证治准绳幼科_page212.html">212</a><a href="证治准绳幼科_page213.html">213</a><span class="current-page">214</span><a href="证治准绳幼科_page215.html">215</a><a href="证治准绳幼科_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
