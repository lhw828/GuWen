<!DOCTYPE html>
<html>
<head>
    <meta charset="UTF-8">
    <title>察病指南 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>察病指南 - 第 3 页/共 13 页</h1>
    <div class="content">　　诊五脏脉诀

　　轻手于皮肤得之者肺也。至肌得之者心也。至肉得之者脾也。至筋得之者肝也。至骨得之者肾也。

　　卷上

　　男女反脉

　　男子阳脉常盛。阴脉常弱。女子阳脉常弱。阴脉常盛。男得女脉为不足。病在内。（当作虚医）女得男脉为有余。病在外（谓在四肢。左得之病在左。右得之病在右。当作实医。）男子生于寅。寅为木。女子生于申。申为金。故男脉在关上。女脉在关下。三阳从地生。故男子尺脉沉也。

　　三阴从天生。故女子尺脉浮也。

　　卷上

　　观人形性脉法

　　人长则脉长。人短则脉短。人肥则脉沉。（一云脉浓。一云脉细而实。）人瘦则脉浮。（一云脉急。

　　一云脉大而长。）人壮脉欲大。人弱脉欲小。反者为逆。形盛脉细。少气不足以息者死。形瘦脉大。

　　胸中多气者死。老人脉微。微阳羸阴者平。（一云脉濡而缓）妇人脉当软弱于丈夫。小儿四五岁脉实自 。呼吸八至。（一云幼人脉数而壮）性急脉急。性缓脉缓。

　　卷上

　　察平人损至脉法

　　凡一呼一吸为一息。一呼脉再至。一吸脉再至。是一息之间脉四至并五至。不大不小。不短不长。是为平人之脉也。

　　一呼一吸脉不及四至者曰缓。（一云气虚）其人少气三至者曰迟（一云损）其人可治。二至者曰败。（一云寒）其人难治。延时而死。一至者曰息。其人虽行。方当着床。待时而死。此为阴病之损脉也。故曰阴病脉迟。

　　一呼一吸脉六至者曰数。（一云离绝）为始得病。七至者曰极。（一云无魂）八至者曰脱（一云夺精。一云无魄。）九至者曰死。十至者曰墓。（一云困）沉细者困在夜。浮大者困在昼。十一十二至者曰死。（一云绝魄。一云命倾）沉细夜死。浮大昼死。此为阳病之至脉也。故曰阳病脉数。

　　卷上

　　诊暴病脉法

　　脉来急大洪直者死。细微者无害。

　　卷上

　　诊祟脉法

　　脉来乍大乍小。乍短乍长为祸祟。（别本云。右尺洪大为祟脉。）寸尺有脉。关中无脉为鬼病。

　　卷上

　　诊病内外法

　　脉浮大者病在外。沉细者病在内。

　　卷上

　　诊病脉法

　　左手脉横 在右。右手脉横 在左。脉头大者脐上。脉头小者脐下。

　　卷上

　　诊候约法

　　浮为风为虚。沉为湿为实。迟为寒为冷。数为热为燥。洪为惊为痫。（一云数为虚为热。滑为实为下。）

　　又云。风则脉浮。寒则脉紧。中暑则脉虚而滑。中湿则脉细而涩。（活人书云。脉沉缓为中湿。

　　脉细者非也。）伤于阴则脉沉。伤于阳则脉浮。

　　卷上

　　辨杂病脉吐汗温利可否法

　　弦紧者可下。弦迟者宜温。紧数者宜汗。脉微者不可吐。虚细者不可下。沉微者不可汗。

　　卷上

　　人迎气口脉

　　人迎脉在左手关前一分。（其穴在结喉两旁同身寸之一寸五分。动脉应手者是也。）诊之以候六淫。浮则为风。紧盛则伤于寒。

　　气口脉在右手关前一分。诊之以候七情。浮则为虚为气。紧盛则伤于食。

　　卷上

　　辨三因

　　寒暑燥湿风热谓之六淫。属外因。

　　喜怒忧思悲恐惊谓之七情。属内因。

　　疲极筋力。尽神度量、饮食饥饱、叫呼走气、房室劳逸、金疮 折、虎野狼毒虫、鬼疰客忤、畏压溺等。为不内外因。

　　陈无择云。凡诊须识人迎气口。以辨内外因。其不与人迎气口相应。为不内外因。所谓关前一分。人命之主也。

　　卷上

　　定生死诀

　　阳病得阴脉者死。阴病得阳脉者生。脉病患不病者死。（名曰行尸）人病脉不病者生。（为内虚尸厥）既有人病而脉不病者。直是息数脉与相应者可治也。难经云。然人形病脉不病。非有不病者也。谓息数不应脉数也。脉经云。病患得健脉。名曰卧尸。脉诀云。病患脉健不用治。夫人病脉不病者。安有是理。当如难经之说。谓息数不应脉数者是也。人之初病。脉非数则迟。必此等脉可生。若健脉则急大洪直。与形证相反者。断不可治。

　　卷上

</div>
    <div class="pagination">
<a href="察病指南_page2.html">上一页</a><a href="察病指南.html">1</a><a href="察病指南_page2.html">2</a><span class="current-page">3</span><a href="察病指南_page4.html">4</a><a href="察病指南_page5.html">5</a><a href="察病指南_page6.html">6</a><a href="察病指南_page7.html">7</a><a href="察病指南_page8.html">8</a><span>...</span><a href="察病指南_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
