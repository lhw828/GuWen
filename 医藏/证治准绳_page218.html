<!DOCTYPE html>
<html>
<head>
    <meta charset="UTF-8">
    <title>证治准绳 - 第 218 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 218 页/共 348 页</h1>
    <div class="content">　　右用津唾调敷外肾热者鸡子清调敷
　　牡蛎散　治小儿外肾肿大茎物通明　用牡蛎粉研十分细先以唾津涂肿处次以牡蛎粉掺
　　又方　治小儿卵肿研桃仁唾调敷
　　曽乌梅散　匀气散　金茱丸　金铃散【方并见疝】　当归散【见痢】
　　牡蛎大黄汤　治三五嵗小儿感受温湿之气侵袭膀胱致阴茎肤囊浮肿作痛
　　牡蛎【用熟黄泥包裹炭火煅透出地上冷用】大黄【纸裹水浸透煨过冷用二味各一两】
　　右剉研为末毎服一钱无灰温酒空心调服不能饮者温汤调少入酒同服
　　青木香汤　治小儿阴茎无故而肿或痛缩因阳明经有风热湿气相搏法当寛此一经自愈葢阳明受病不能养其宗筋故也咳痰喘亦宜服之
　　青木香【去芦】枳殻【浸去穰麸炒各半两】甘草【二钱半】
　　右毎服二钱水一盏煎七分不拘时温服
　　立消散　治膀胱久受热毒致阴器肤囊赤肿胀痛赤小豆　赤药　生枳殻　商陆　风化朴硝【另研后入各半两】
　　右件不过火剉晒为末栢枝煎汤冷调二钱或三钱涂肿处仍服防咀五苓散加车前子薏苡仁水煎
　　钱通散【见惊】
　　天花散　治外肾肤囊肿痛
　　天花粉【二两】甘草【三钱】
　　右剉毎服二钱无灰酒一盏煎七分空心温服不能饮用水煎少入酒同服
　　偏坠
　　田小儿狐疝气偏有大小时时上下者蜘蛛十四枚熬焦桂枝半两二物为散毎服八分日再酒调下蜜丸亦通
　　黒散
　　黄连　黄芩　大黄　黄檗【各二钱】
　　右同烧存性为极细末雄猪胆汁蜜同调傅
　　偏坠亦宜防葵丸令儿坐于土中午时灸印下偏坠之处处七壮【防葵丸未详】
　　小儿偏坠若非胎中所有在后生者于茎下肾囊前中间子上灸七壮立愈
　　明胎产疝卵偏坠　囊缝后十字纹上灸三壮【春灸夏瘥】
　　阴疮
　　腊茶散　治小儿阴囊生疮疼痛水出久不瘥
　　腊茶　五倍子【各五钱】腻粉【少许】
　　右为末先用葱椒汤洗后用香油调敷
　　一方　治阴囊生疮疼痛
　　右先用川椒荆芥槐枝栁枝蛇床子煎汤洗后用朴硝为末鸡子清调敷
　　一方　治阴生疮脓水不干
　　右用乌鱡鱼骨为细末干掺患处
　　一方　用紫苏叶煎汤淋洗及作细末掺之妙
　　一方　治小儿阴生疮不干
　　右用轻粉蜜陀僧为末贴之如痒加山栀子诃子烧存性研同前药为末先将米泔水洗浄然后敷贴此药
　　不寐
　　薛经曰阳明胃脉也胃者六腑之海其气亦下行阳明逆不得从其道故不得卧也又曰胃不和则卧不安夫人身之卫气昼则行于阳夜则行于阴阳主动阴主静寤则魂魄志意散于腑脏发于耳目动于肢体而为人身指使之用寐则神气各归五官而为黙运之妙矣若脾胃气盛则腑脏调和水谷之精各各融化以为平和之气若胃气一逆则气血不得其宜腑脏不得其所不寐之证由此生焉当用四君逺志酸枣仁肝肾虚热者六味丸心血不足者真珠母丸思虑过度者归脾汤精神短乏者人参养荣汤病后余热者酸枣仁汤胆虚不得眠者人参竹叶汤肝火不寜者加味小柴胡汤震悸不得眠者四君生姜酸枣仁夜啼惊哭不寐各详别证当叅求之
　　仲景酸枣汤　治虚劳虚烦不得眠
　　酸枣仁【炒一钱】甘草　知母【炒】茯苓　芎防　生姜【各五分】
　　右水煎服
　　本事鼈甲丸　治胆虚不得眠四肢无力
　　鼈甲　酸枣仁【炒】羌活　黄茋【炒】牛膝【酒炒】人参【各一两】五味子【五钱】
　　右为末炼蜜丸梧子大毎三四十丸温酒下
　　圣惠治骨蒸劳热烦心不得眠用酸枣仁三钱水煎熟下地黄汁一蛤蜊殻服之
　　本事真珠母丸　治肝胆二经因虚内受风邪卧则魂散而不守状若惊悸
　　真珠【别研细七钱半】当归　熟地黄【各一两半】人参　酸枣仁【炒】栢子仁【各一两】犀角屑　茯神　沈香　龙齿【研各半两】
　　右为末炼蜜丸小豆大辰砂为衣毎服二十丸白汤下日午夜卧各一服
　　人参竹叶汤　治虚烦不得眠
　　人参　竹叶　甘草【各二钱】半夏　小麦　麦门冬【各一钱五分】
　　右毎服二三钱姜二片粳米一撮水煎服
　　人参养荣汤【见盗汗】　归脾汤【见惊悸】
　　咽喉
　　心鉴咽喉为一身之总要与胃气相接呼吸之所从出若胸膈之间蕴积热毒致生风痰壅滞不散发而为咽喉之病喉内生疮或状如肉腐为腄为痛窒塞不通吐咽不下甚则生出重舌治之尤宜先去风痰以通咽膈然后解其热毒迟则有不救之患又有热毒冲于上腭而生疮谓之悬痈及腑寒亦能令人咽闭吞吐不利临病详审治之　咽喉之疾本伤热毒上攻也四时受热脏心腑之间一旦所触上攻咽喉所谓肾伤寒也然其证有单肉蛾双肉蛾有重舌木舌痄腮有悬痈肿胀有里外皆肿甚者上攻头面皆肿大法先洗去口中舌上白胎其次扫去风涎如是单双肉蛾可鍼则鍼有不可鍼者则用熏掺药退后方依次用服药如是木舌服药之外仍用掺药痄腮则用涂药轻者但服药而自退不湏用鍼及药防其疮而自消也　薛小儿喉痹因膏粱积热或禀赋有热或乳母七情之火饮食之毒当分其邪蓄表里与证之轻重经之所主而治之若左腮色青赤者肝胆经风热也用柴胡栀子散右腮色赤者肺经有热也用泻白散额间色赤者心与小肠经热也用导赤散若兼青色风热相搏也用加味逍遥散鼻间色黄脾胃经有热也用泻黄散若兼青色木乗土位也用加味逍遥散兼赤色心传土位也用柴胡栀子散颏间色赤肾经有热也用地黄丸凡此积热内蕴二便不通者当疏利之风邪外客而发寒热者当发散之外感风邪大便闭结烦渴痰盛者当内疏外解若因乳母膏粱积热者母服东垣清胃散若因乳母恚怒肝火者母服加味逍遥散禀赋阴虚者儿服地黄丸大防当用轻和之剂以治其本切不可用峻利之药以伤真气也　一小儿喉间肿痛惊悸饮水服惊风降火之药益甚仍欲攻风痰余曰惊悸饮水心经虚证葢胃为五脏之本先用五味异功散以补胃加桔梗甘草以消毒诸证顿退后用牛蒡子汤加柴胡而愈　一小儿发热引冷大便黄色手足并热不能吮乳视口内无患扪其喉间则哭此喉内作痛乃脾胃实热也用泻黄清胃二散各一剂母子并服而愈后因乳母饮酒儿躁不安口内流涎仍用前二散而愈　一小儿喉间肿痛发热咳大便秘结此肝与大肠有热也先用牛蒡子汤加硝黄一服大便遂通乃去硝黄再剂顿愈审其母有肝火发热用柴胡清肝汤母子并服而痊
　　甘桔汤　治婴孩感冐风热火气熏逼痘疮蕴毒上攻咽喉肿痛痰气不顺咳失音
　　人参【去芦半两】桔梗【蜜浸炒一两】甘草【半生半炙三钱】
　　右剉散用水煎不拘时服
　　立效散　治婴孩小儿咽喉痹痛不能吞咽
　　鹏砂　龙脑　雄黄　朴硝【各半钱】
　　右为极细末干掺
　　吹喉散　治婴孩咽喉肿痛气塞不通
　　甘草【生二钱半】朴硝【一两】
　　右为极细末干掺喉中如肿甚者用小竹管吹入喉内
　　牛蒡汤　主伤风发热烦躁鼻塞气喘痰惊啼及诸疮赤紫丹毒咽喉肿痛
　　牛蒡子【三两略炒细研】大黄【一两半】防风【去芦】薄荷【去老梗各一两】荆芥【去根梗四两】甘草【一两钱半】一
　　右防咀毎服二钱水一盏煎七分无时温服
　　化毒汤　解风热上攻咽喉肿痛饮食不便
　　桔梗【剉炒半两】薄荷叶　荆芥穗　甘草【各二钱半】山豆根【取浄皮一钱半以上五味俱焙为末】牙硝　鹏砂　朴硝　雄黄硃砂【各二钱以上五味乳鉢细研】
　　右五味焙为末五味研为末同一处再研匀毎用一字至半钱干防舌上化下或以温汤浓调少与含咽亦可
　　急散　治小儿诸般骨硬咽喉肿痛
　　五倍子【一两研】先春茶末【半两】
　　右二味和匀抄一钱温汤半盏调化无时少与咽下依法服饵不过三五次即效如骨出或刺破处血来多者鹏砂末六钱水煎消毒散饮调服血止痛住肿消食进
　　牛蒡子汤
　　牛蒡子【炒杵】参　升麻　桔梗【炒】犀角【镑】黄芩木通　甘草【各等分】
　　右毎服一二钱水煎
　　拔萃桔梗汤　治热肿喉痹
　　桔梗【炒】甘草【炒】连翘　栀子　枣仁　黄芩【各等分】
　　右为末毎服一二钱水煎服
　　消毒饮　解急惊风毒赤紫丹癅壮热狂躁睡卧不安胸膈满闷咽喉肿痛九道有血妄行及徧身疮疥牛蒡子【六两】荆芥穗【二两】甘草【一两】
　　右剉毎服二钱水一盏煎七分无时温服
　　柴胡饮【见积热】　东垣人参安胃散【见吐泻】　三因玉钥匙九味芦荟丸【见疳】　济生犀角地黄汤【见吐血】　五味异
　　功散【见吐利】　柴胡清肝散【见发热】












　　证治准绳卷七十六
<子部,医家类,证治准绳>
　　钦定四库全书
　　证治凖绳卷七十七
　　明　王肯堂　撰
　　防科
　　心脏门
</div>
    <div class="pagination">
<a href="证治准绳_page217.html">上一页</a><span>...</span><a href="证治准绳_page213.html">213</a><a href="证治准绳_page214.html">214</a><a href="证治准绳_page215.html">215</a><a href="证治准绳_page216.html">216</a><a href="证治准绳_page217.html">217</a><span class="current-page">218</span><a href="证治准绳_page219.html">219</a><a href="证治准绳_page220.html">220</a><a href="证治准绳_page221.html">221</a><a href="证治准绳_page222.html">222</a><a href="证治准绳_page223.html">223</a><span>...</span><a href="证治准绳_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
