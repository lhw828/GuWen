<!DOCTYPE html>
<html>
<head>
    <meta charset="UTF-8">
    <title>杂病广要 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 27 页/共 33 页</h1>
    <div class="content">　　小便不通
　　
　　小便总说
　　胞囊者，肾膀胱候也，贮津液并尿。若脏中热病者，胞涩，小便不通，尿黄赤。若腑有寒病，则胞滑，小便数而多白。若至夜则尿偏甚者，夜则内阴气生故。热则泻之，寒则补之，不寒不热，根据经调之，则病不生矣。（《千金》）肾主水，膀胱为之腑，水潴于膀胱而泄于小肠（按：当云水潴于小肠而泄于膀胱，此误错），实相通也。然小肠独应于心者何哉？盖阴不可以无阳，水不可以无火，水火既济，上下相交，此荣卫所以流行，而水窦开阖所以不失其司耳。惟夫心肾不济，阴阳不调，故内外关格而水道涩，传送失度而水道滑。热则不通，冷则不禁。其热盛者，小便闭而绝无；其热微者，小便难而仅有。肾与膀胱俱虚，客热乘之，故不能制水，水挟热而行涩焉，是以数起而溺有余沥。肾与膀胱俱冷，内气不充，故胞中自滑，所出多而色白焉。是以遇夜阴盛愈多云云。故或冷或热而滑涩随之矣。（《直指》）
　　病由肾膀胱有热
　　小便不通，由膀胱与肾俱有热故也。肾主水，膀胱为津液之府，此二经为表里，而水行于小肠入胞者为小便。肾与膀胱俱热，热入于胞，热气太盛故结涩，令小便不通，小腹胀满，气急甚者，水气上逆，令心急腹满，乃至于死。诊其脉紧而滑直者，不得小便也。（病源论）热气在于脏腑（按：此上数句，与不通候同，脏腑即肾、膀胱），水气则涩，其热势极微，故但小便难也。诊其尺脉浮，小便难。尺脉濡，小便难。尺脉缓，小便有余沥也。（《同上》）（按：此诊候本出《脉经》。）
　　病有数端
　　尝记小便不利者有三，不可一概而论也。若津液偏渗于肠胃，大便泄泻而小便涩少，一也，宜分利而已。若热搏下焦津液，则热湿而不行，二也，必渗泄则愈。若脾胃气涩，不能通利水道下输膀胱而化者，三也，可顺气，令施化而出也。（《宝鉴》）凡癃闭之证，其因有四，最当辨其虚实。有因火邪结聚小肠膀胱者，此以水泉干涸，而气门热闭不通也。有因热居肝肾者，则或以败精，或以槁血，阻塞水道而不通也。若此者，本非无水之证，不过壅闭而然，病因有余，可清可利，或用法以通之，是皆癃闭之轻证也。惟是气闭之证则尤为危候，然气闭之义有二焉，有气实而闭者，有气虚而闭者。夫膀胱为藏水之腑，而水之入也，由气以化水，故有气斯有水；水之出也，由水以达气，故有水始有溺。经曰：气化则能出矣。盖有化而入，而后有化而出，无化而出，必其无化而入。是以其入其出皆由气化，此即本经气化之义，非单以出者言气化也。然则水中有气，气即水也，气中有水，水即气也。今凡病气虚而闭者，必以真阳下竭，元海无根，水火不交，阴阳否隔，所以气自气而气不化水，水自水而水蓄不行。气不化水，则水腑枯竭者有之；水蓄不行，则浸渍腐败者有之。气既不能化，而欲强为通利，果能行乎。阴中已无阳，而再用苦寒之剂，能无甚乎。理本甚明，何知之者之不多见也。至若气实而闭者，不过肝强气逆，移碍膀胱，或破其气，或通其滞，或提其陷，而壅者自无不去，此治实者无难，而治虚者必得其化为不易也。故凡临此证，不可不详辨其虚实。（《景岳》）
　　转胞
　　胞转者，由是胞屈辟小便不通，名为胞转。其病状，脐下急痛，小便不通是也。此病或由小便应下便强忍之，或为寒热所迫，此二者俱令水气还上，气迫于胞，使胞屈辟，不得充张，外水应入不得入，内溲应出不得出，外内相壅塞，故令不通，此病至四五日乃有致死者。饱食讫应小便而忍之，或饱食讫而走马，或小便急因疾走，或忍尿入房，亦皆令胞转或胞落，并致死。（《病源论》）转胞证候，孕妇多有之，患在忍缩小便，或喜食煎爆，故饱后为热所迫，遂使小肠之气逆而不通，大肠之气与之俱滞，外水不能入膀胱，内水不能出膀胱，淋沥急数，每欲尿时，痛不可言，大便亦里急频并，似痢非痢。必以手从胸间按至脐下，庶可立出小便，否则逆上出而不禁，甚者因此腹胀浮肿。治法用凉药疏利小肠中热，仍与通泄大肠，迨其腹中搅痛，大便大下，则溺胞随即归正，于是小便顺流。葵子散，见附《妇人摘奇方》。（《直指》）（按：葵子散方未考，或者葵子茯苓散。）男子亦有转胞，妇人转胞不必尽由胎压，多因尿急脬胀，而骤马驰车，飞跑急走，致脬颠翻，或水溢中焦，食满肠胃，下压膀胱，无处退避，以致闪侧翻转（热攻气迫者可推），并须吐法。（《医碥》）
　　病变不一
　　小水不通，是为癃闭，此最危最急证也。水道不通，则上侵脾胃而为胀，外侵肌肉而为肿，泛及中焦则为呕，再及上焦则为喘，数日不通，则奔迫难堪，必致危殆。今人一见此证，但知利水，或用田螺罨脐之法，而不辨其所致之本，无怪其多不治也。（《景岳》）
　　证治总例
　　（禁渗利证）气闭证，当分虚实寒热而治之。凡气实者，气结于小肠膀胱之间，而壅闭不通，多属肝强气逆之证，惟暴怒郁结者多有之，宜以破气行气为主，如香附、枳壳、乌药、沉香、茴香之属，兼四苓散而用之。若气陷于下，药力不能骤及者，当即以此药多服探吐，以提其气，使气升则水自降也。凡气虚而小便闭者，必以素多斫丧，或年衰气竭者，方有此证，正以气有不化，最为危候，不易治也。然凡病此者必其有渐，但觉小便短少，或便时费力，盒饭留心速治。若待其剧，恐无及也。但治此者，亦当辨其脏气之寒热。（《景岳》）老人及虚弱人小便不通，当服八味丸之属，不宜服凉心经疏导之药。暑月多误以为伏热，尤宜详审。（《魏氏》）小便不利者，可与导赤丸、导赤散、五淋散（并见《淋》）、五苓散，加滑石细研，用海金沙、车前子、灯心煎汤调服。（《管见》）大便小便，脉络相贯也。人有多日小便不通，但用神保丸、北亭丸辈（神保丸见《胁痛》，北亭丸见《和剂》），大泻数行，小肠自利。（《直指》）小腹痛胀如覆碗为实，其法有二：气壅塞于下者，用吐法以提之，血污于下者，用桃仁之类以破之。（《纲目》）小便不通，腹中痛闷难忍，如覆碗者为实，亦分在气在血。气壅于下者，四磨、六磨选用；血污于下者，代抵当丸。小便不利，审是气虚，独参汤少加广皮如神。（《医通》）盖小便不通，有全秘者，有涩少者云云。有元气下坠不通者，宜吐以提其气，气升则水降而自利矣，盖气承载其水故也。有大便泄泻而小便涩少者，乃津液偏渗肠胃也，宜分利而已。有热搏下焦，津液被涸不通者，须清热生津则愈。有脾胃气弱，不能通调水道下输膀胱而化者，可益元气，令施化而出也。有汗多而津液竭少涩秘者，有亡血致虚涩秘者，有劳伤气虚涩秘者，有痰饮阻滞气道不通者，有忿气闭遏不通者，有诸疮脓血去多涩少者，各随所因施治。（《病源集》）汗出过多，小便赤涩，此五内枯燥，慎勿用利水之剂，只宜十全大补汤去桂，或养荣汤，滋血生津，或疮疾去脓血多而赤涩者，治法亦然。（同上）服分利既多而小水愈不通者，此必下竭之证，察其水亏者，必须大补真阴，火虚者，必须峻补阳气，气达水行，其便自调。不可见其假实，恣意疏通，此与榨干汁、枯油者何异，致令竭者愈竭，鲜不危矣。（《景岳》）膀胱无水等证，有因泄泻，水归大肠，而小水不通者，此当但治泄泻，泄泻止而水自利也。有因大汗多汗，气从汗泄，而小水不利者，此当调治营卫，表气收而小便自利也。有虚劳亡血伤精，水随液去，五内枯燥，而小水不利者，此当调补真阴，血气渐充而小水渐利也。凡此数者，皆膀胱无水枯涸之证，水泉既涸，故不可再加分利。内惟泄泻证亦有可分利者，然亦不过十之三耳。诸如此者，当于各门详察治之，皆非有水不通而为癃闭之证也。（同上）
　　湿邪在表证
　　一妇年五十，患小便涩，治以八正散等剂，小肠胀急不通，身如芒刺。余以所感霖淫雨滋，邪尚在表，因用苍术为君，附子佐之发表，一服即汗，小便随通。（《推求师意》）（按：此亦出《准绳》。）
　　湿热内蓄证
　　中书右丞合刺合孙，病小便数而欠，日夜约去二十余行，脐腹胀满，腰脚沉重，不得安卧。至元癸未季春下旬，予往诊视，脉得沉缓。时时带数。（按：此下说小便不利有三，见上。）今右丞平素膏粱，湿热内蓄，不得施化，膀胱窍涩，是以起数而见少也，非渗泄分利，则不能快利。遂处一方，名曰茯苓琥珀汤云云。两服减半，旬日良愈。（《宝鉴》）
　　气闭证
　　其在仪真，御史中丞亦家焉。其内人病，艰于小溲，中满喘渴。门僧宝颇知医，投以瞿麦、栀、芩诸滑利药，而闷益甚。召寿，候其脉三部皆弦而涩。寿曰：经云：膀胱者州都之官，津液藏焉，气化则能出矣。所谓水出高源者也，膻中之气不化，则水液不行，病因于气，徒行水无益也，法当治上焦。乃制朱雀汤（按：魏氏校本，举其方，用雄雀肉、赤豆、参、苓、枣、小麦、紫石英、紫菀、远志、丹参、甘草。又附朱雀丸方），倍以枳、桔，煎用长流水，一饮而溲，再饮气平，数服病已。（《医史•撄宁生传》）先兄念山，谪官浙江按察，郁怒之余，又当盛夏，小便不通，气高而喘。以自知医，服胃苓汤四帖不效。余曰：六脉见结，此气滞也。但用枳壳八钱，生姜五片，急火煎服，一剂稍通，四剂霍然矣。（《必读》）或有气闭而小便不通，至脐下气结痛，以五香散，间服独味琥珀末，以灯心汤下，甚效。女人多有此证。（《要诀》）
　　热在下焦证
　　北京人王善甫，为京兆酒官，病小便不利，目精凸出，腹胀如鼓，膝以上坚硬，皮肤欲裂，饮食不下，甘淡渗泄之药皆不效。先师曰：疾急矣，尚非精思不能处，我归而思之。夜参半，忽揽衣而起曰：吾得之矣。《内经》有云：膀胱者津液之府，必气化而能出焉。渠辈已用渗泄之药而病益甚，是气不化也。启玄子云：无阳则阴无以生，无阴则阳无以化。甘淡气薄皆阳药，独阳无阴，欲化得乎。明日以群阴之药投之，不再服而愈。（《试效》）（按：群阴之药即滋肾丸，方见后。）端君宝母，六十余，亦病小便，若淋状，小腹胀，口吻渴。邀寿诊其脉，沉且涩。曰：此病在下焦血分，阴火盛而水不足，法当治血，血与水同，血有形而气无形，有形之疾当以有形法治之。即以东垣家滋肾丸服之而愈。（《撄宁生传》）
　　肺燥证
　　郡守王镜如，痰火喘嗽正甚时，忽然小便不通，自服车前、木通、茯苓、泽泻等药，小肠胀满，点滴不通。余曰：右寸数大，是金燥不能生水之故。惟用紫菀五钱，麦门冬三钱，北五味十粒，人参二钱，一剂而小便涌出如泉。若淡渗之药愈多，则反致燥急之苦，不可不察也。（《必读》）
　　积痰证
　　一男子病小便不通，医治以利药益甚。翁诊之，寸口颇弦滑。曰：此积痰病也，积痰在肺，肺为上焦而膀胱为下焦，上焦闭则下焦塞。譬如滴水之器，必上窍通而后下窍之水出焉。乃以法大吐之，吐已病如失。（《医史•丹溪翁传》）（按：《金匮翼》曰：必痰实气闭者乃可用之，未可以之概治气虚、血虚等症。）
　　病有宜缩小便
　　钱塘有人小肠秘，百方通之不效。有一，道人钱宗元视之，反下缩小便药，俄而遂通。人皆怪之，以问宗元。曰：以其秘，故医者骤通之，则小便大至，水道愈隘，而小便愈不得通矣。今吾缩之，使水道稍宽，此所以得流也。此一事殊为特见。（《北窗炙》）
　　妊妇尿闭
　　怀妊之妇，每有小便不通者，此以胎气下陷、溺孔被压而然，多以气虚不能举胎所致，宜八珍汤、补中益气汤之类主之。若临盆之际，胎压膀胱而小便不通者，宜以手指托起其胎，则小水自出。（《景岳》）孕妇胎满，逼压尿胞，胞转侧倾侧，胞系了戾，不得小便，名转胞。须举其胎，令稳婆香油抹手，入产户托起其胎，溺出如注，次以人参、白术、陈皮、升麻，加入四物内煎服，顷时以指探吐，如此三四次则胎举矣。一法，令孕妇卧榻上。连榻倒竖起，尿自出，胜手托。（《医碥》）
　　滑窍淡渗诸方
　　《古今录验》疗胞转不得小便方。真琥珀（一两）葱白（十四茎）上二味，以水四升，煮取三升，去葱白，末琥珀细筛，下汤中，温服一升，日三服。范汪同。（《外台》）《千金》于本方（葱白四十七茎，琥珀三两）加阿胶（一两）、车前子（一升），咀，以水一斗，煮取三升，分三服。又张苗说，有容忍小便令胞转，大小便不得，四五日困笃欲死无脉，服此差方。滑石（二两）乱发（三两烧灰）上二味捣下筛，取生桃白皮一斤熟春，以水合绞，得汁二升，以汁服散方寸匕，日三服即愈。（按：此本葛氏方，出《肘后》。）其但淋者，取乱发三两烧灰，滑石五两，合捣为散，服方寸匕，日三服。（《外台》）（按：此滑石白鱼散变方。）治小便不利，茎中疼痛，小腹急痛方。蒲黑滑石（等分）上二味治下筛，酒服方寸匕，日三服。（《千金》）（按：此蒲灰散变方。）治小便不通方，石首鱼头石末，水服方寸匕，日三。（同上）治小便不通，琥珀研成粉，每服二钱，煎萱草根浓汁调下，空心服。予发人，曾小肠秘甚成淋，每旋只一二滴，痛楚至甚，用恶药逐之皆不通。王郇公与此药，一服遂通。人有病痔肠肿，因不能尿，候如淋疾，他药不能通，惟此法可治。（《苏沈》）治老人虚人小便不通，吴内翰方，琥珀研如粉，人参汤调下一钱止。陈彦修侍郎服验。（是斋）（《得效》名琥珀散。）闭而不通，脐下胀为癃起，以灯心汤调五苓散，或洗慈汤（按：洗当煎讹，慈即葱）调独味琥珀末。（《要诀》）茯苓琥珀汤。（主证见前湿热两蓄证）茯苓（去皮）琥珀白术（各半两）泽泻（一两）滑石（七钱）木猪苓（半两去皮）甘草（炙）桂心（去皮各三钱）上八味为末，每服五钱，用长流甘澜水煎一盏调下，空心食前，待少时以美膳压之。（《宝鉴》）
　　清利泻实诸方
　　僧深方，治膀胱急热，小便黄赤，滑石汤方。滑石（八两碎）子芩（三两）车前（一升）葵子（一升）榆皮（四两）凡五物，以水七升，煮取三升，分三服。（《医心》）葵子汤，治膀胱实热，腹胀，小便不通，口舌干燥，咽肿不利。赤茯苓（去皮）木猪苓（去皮）葵子枳实（麸炒）瞿麦木通（去节）黄芩车前子（炒）滑石甘草（炙各等分）上咀，每服四钱，水一盏半，姜五片，煎至八分，去滓温服，不拘时候。（《济生》）《入门》万全木通散，治膀胱有热，小便难而黄，用滑石、木通、茯苓、车前子、瞿麦。治膀胱实热，心腹烦闷，小便不利，宜服栀子散方。栀子人（一两）石膏（二两）白茅根赤茯苓犀角木通黄芩（各一两）甘草（半两）上件药捣筛为散，每服五钱，以水一大盏，入淡竹叶二七片，生地黄半两，煎至五分，去滓食前温服。忌炙爆热面。（《圣惠》）治膀胱积热，小便涩难，犀角散方。犀角屑（半两）灯心（半两）滑白皮（一两锉）赤茯苓（一两）子芩（一两）车前子（一两）川芒硝（一两）木通（一两锉）滑石（二两）上件药捣粗罗为散，每服四钱，以水一中盏，煎至六分去滓，每于食前温服，以快利为度。（同上）通利小肠，治小便赤涩，透泉散方。滑石（一两）甜消（研）甘草末（各半两）琥珀（研一分）上四味同研匀细，每服二钱匕，煎灯心汤调下，空心食前服。（《鸡峰》）滑石散，治胞转小便不通。（潞州李子良方）葵子（半两）滑石石膏（各一两半）上为粗末，每服四钱，水一盏半，煎至七分，去滓温服食前。（《端效》）八正散，治小便赤涩，或癃闭不通，及热淋血淋，并宜服之。车前子瞿麦滑石大黄（面里煨去面切焙）山栀子仁蓄木通甘草（炙各一斤）上为散，每服二钱，水一盏，入灯心，煎至七分，去滓温服，食后临卧。小儿量力少少与之。（《和剂》）《幼幼》四十八候，治五淋，海金散，于本方去车前子、山栀、灯心，加海金砂、郁金，为末。治小便不通，脐腹胀痛不可忍，诸药不效者，续随子丸方。续随子（去皮一两）铅丹（半两）上二味，先研续随子细，次入铅丹同研匀，用少蜜和作团，盛瓷罐内密封，于阴处掘地坑埋之，上堆冰雪，惟多是妙。腊月合，至春末取出研匀，别炼蜜丸如梧桐子大，每服十五丸至二十丸，煎木通汤下，不拘时。甚者不过再服，要效速即化破服，病急即旋合亦得。（《圣济》）下痞者，小便不利，脐下满硬，语言謇滞，腰背疼痛，脚重不能行立者宜用。葱白一寸去心，入砂末一钱，安葱心中，两头以线子系之，湿纸包，煨熟，用冷醇酒送下，空心服，以效为度。（《中藏》）凡治小水闭塞不通，危急之甚，诸药不效者，速寻白菊花根捣烂，用生白酒冲和，取酒汁温而饮之，神效。按：此方，或白花者一时难得，即不拘何色，但以家菊根代之，亦必无不效。（《景岳》）（按：此二方无类可隶，姑附于此。）
　　温通诸方
　　附泽散，治小便不通，两尺脉俱沉微，乃阴虚故也，用淋闭通滑之剂不效者。绵附子（一两重炮去皮脐盐水内浸良久）泽泻（不蛀者一两重）上锉散，每服四钱，水一盏半，灯心七茎煎，随通而愈。（《得效》）小便不通，服凉药日久不通，胀满几死。附子理中汤加琥珀末同服，立愈。（《济世全书》）清心莲子饮，治上盛下虚，心火炎上，口苦咽干，烦渴微热，小便赤涩，或欲成淋，并宜服之。（《得效》）（此为宁神方，姑附于此。）
　　滋阴诸方
　　滋肾丸，治不渴而小便闭，热在下焦血分也。知母（去皮锉酒制）黄柏（锉酒制焙干各一两）肉桂（二钱）《内经》云：热者寒之。遂用知母、黄柏大苦寒为主治，肉桂辛热，与热同体，乃寒因热用也。上件为细末，煎熟水为丸，如鸡头大，每服百余丸至二百丸，煎百沸汤送下，空心宿食消尽服之，顿两足，令药易下行故也。如小便利，前阴中如刀刺痛，有恶物下为效验。（《试效》）导气除燥汤，治小便闭塞不通，乃血涩至气不通而窍涩也。茯苓（去皮）滑石（炒黄以上各二钱）知母（细锉酒洗）泽泻（各三钱）黄柏（去皮酒洗四钱）上咀，每服五钱，水三盏，煎至一盏去渣，稍热空心服。（《兰室》）
　　利气诸方
　　蓬莪散，治小便暴不通方。蓬莪术茴香生茶（等分）上为细末，每服二钱，水一大盏，盐二钱，葱白二寸，同煎至七分，和滓空心服。（《鸡峰》）胞转小便不通云云，盖因强力房事，过忍小便，以致此疾，非可利之药所能利之也，法当治气，宜以沉香汤主之方。沉香木香（各一钱）上为细末，煎陈皮茯苓汤调服，空心。（《元戎》）
　　外治诸方
　　凡尿不在胞中，为胞屈僻，津液不通，以葱叶除尖头，内阴茎孔中深三寸，微用口吹之，胞胀，津液大通便愈。（《千金》）葛氏小便不通方，熬盐热熨小腹，冷复易之。《短剧》同。（《肘后》）（按：《千金》治气淋。）治小便难，胀满闷，不急疗之杀人，宜用此方救之。葱白（三斤）盐（一斤）上相和研烂，炒令热，以帛子裹，分作二包，更互熨脐下，小便立出。（《圣惠》）治胞转，小便不能通，先用。良姜葱头紫苏茎叶（各一握）上煎汤，密室内熏洗小腹、外肾、肛门，留汤再添，蘸帛洗，以手拊摩脐下，拭干，绵被中仰坐垂脚，自舒其气。（《直指》）治小便闭，垂死者，神效。桃枝柳枝木通川椒白矾（枯各一两）葱白（七个）灯心（一握）水三十碗，煎至十五碗，用瓷瓶热盛一半药汁熏外肾，周回以被围绕，不令外风得入，良久便通如赤豆汁，若冷即易之。其效大奇。（必读）小便不通，以盐满脐中，灸三壮。《短剧》同。（《肘后》）治产后小便不通，脐胀如鼓，闷乱不醒。盖缘未产之前，内积冷气，遂致产时尿胞运动不顺。用盐于脐中积可与脐平，却用葱白剥去粗皮，十余根作一缚，切作一指浓，安盐上，用大艾炷满葱饼子大小，以火灸之，觉热气直入腹内，实时便通，神验不可具述。出《产乳集》。（《妇人良方》）小便不通，高年气弱，不能运转胞中之气，此通药所以不能有功。纳麝香一分入脐中，上填满食盐，再用湿绵纸掩盖，中心艾火灸九壮，热气透，有响声，小便通矣。问用食盐之故，予曰：味咸者能补肾。湿纸借湿气以润盐耳。如盐不润，则盐见火恐结块，令脐疼故也。（《星海》）（节录）尝记一士人，小便闭不通者三日，小腹胀几死，百药不效。余用甘遂末，以大蒜捣细和成饼，安脐心令实，以艾灸二七壮随通。后用此法救人无数。（《活法秘方》）小便不通，呕逆，饮食不得入，名关格。葱白一斤碎切，入麝香五分拌匀，分二包，先用一包置脐上，以炭火熨斗熨之，半炷香久，换一包，以熨斗盛冷水熨之，互相换熨，以通为度。或身无汗，以葱汤入木桶内，令病者坐杌上，没脐为度，匝腰系裙以覆之，少时汗出尿亦出，即于桶中溺之，勿出桶，恐气收而尿亦回也。（《医碥》）（按：此治法，专为尿闭而设，故列于此门。）治老人小便不通。茴香白颈地龙上杵汁，倾脐腹中即愈。（《朱氏》）通塞法。凡败精干血，或溺孔结垢，阻塞水道，小便胀急不能出者，令病患仰卧，亦用鹅翎管插入马口，乃以水银一二钱徐徐灌入，以手逐段轻轻导之，则诸塞皆通，路通而水自出，水出则水银亦从而喷出，毫无伤碍，亦最妙法也。（《景岳》）
　　灸法
　　（互见上）记一妇人，胞转不得小便，小腹急，六脉虚弱，余为灸关元二七壮，便得小便，次服八味丸调理。（《活法秘方》）
　　脏腑类
　　淋病
　　先教谕尝曰：淋之自梅毒者，特见窦汉卿《疮疡经验全书》，谓为内蛀疳。盖今之患淋者比比皆是，虽彼土理必多有，而明清诸家无敢言及者，最为可怪，故窦氏之外，一无所采云。
　　名义
　　淋，古谓之癃，名称不同也。癃者，罢也，淋者，滴也。今名虽俗，于义为得。（《三因》）（按：癃、淋一声，癃即淋，元载侗《六书故》有说。今陈氏以为罢义者非是，或有以癃为小便闭之名者亦非是。）小便滴沥涩痛者，谓之淋。小便急满不通者，谓之闭。（《要诀》）闭癃，合而言之，一病也，分而言之，有暴久之殊。盖闭者暴病为溺闭，点滴不出，俗名小便不通是也。癃者久病为溺癃，淋沥点滴而出，一日数十次或百次。名淋病是也。（《纲目》）癃即淋病。（同上）源由诸说（互见次条）诸淋者，由肾虚而膀胱热故也。膀胱与肾为表里，俱主水。水入小肠，下于胞，行于阴，为溲便也。肾气通于阴。阴，津液下流之道也。若饮食不节，喜怒不时，虚实不调，则腑脏不和，致肾虚而膀胱热也。膀胱津液之府，热则津液内溢而流于睾，水道不通，水不上不下，停积于胞。肾虚则小便数，膀胱热则水下涩，数而且涩，则淋沥不宣，故谓之为淋。其状小便出少起数，小腹弦疾，痛引于脐。（《病源论》）诸淋大率有五：曰冷，曰热，曰膏，曰血，曰石。五种不同，皆以气为本。多因淫情交错，内外兼并，清浊相干，阴阳不顺，结在下焦，遂为淋闭。（《三因》）淋有五，皆属乎热。（《丹溪》）巢氏之说如此，恐未必尽然。大抵皆三焦气化不及，热迫膀胱，令水道涸涩之所成也。劳、气、血、膏、石，虽分五种，其病机必因劳动火，火盛搏气，甚及于血，血转为膏，膏转为石。自清而浊，自薄而浓，自柔而坚，自无形而渐有形，亦熬汁成膏，煮水结盐之义，岂真有砂石出水藏哉。至若肾虚不能制肥液，更可笑也。（《续焰》）
　　脉候
　　（见次条）
　　证状总说
　　诸淋与小便不利者，皆由五脏不通，六腑不和，三焦痞涩，荣卫耗失，冒热饮酒，过醉入房，竭散精神，劳伤气血，或因女色兴而败精不出，或因迷宠不已而真髓多输，或惊惶不次，或思虑未宁，或饥饱过时，或奔驰才定，或隐忍大小便，或发泄久兴，或寒入膀胱，或暑中胞囊，伤兹不慎，致起斯疾，状候变异，名亦不同，则有冷、热、气、劳、膏、砂、虚、实之八种耳。冷淋者，小便数，色白如泔也。热淋者，小便涩，而色赤如血也。气淋者，脐腹满闷，小便不通利而痛也。劳淋者，小便淋沥不绝，如水之滴漏而不断绝也。膏淋者，小便中出物如脂膏也。砂淋者，脐腹中隐痛，小便难，其痛不可忍须臾。从小便中下如砂石之类，有大者如皂子，或赤或白（一作黄），色泽不定，此由肾气弱而贪于女色，房而不泄，泄而不止，虚伤真气，邪热渐强，结聚而成砂。又如以水煮盐，火大水少，盐渐成石之类。谓肾者水也，咸归于肾，水消于下，虚热日甚，煎结而成，此非一时而作也，盖远久乃发，成即五岁，败即三年，壮人五载，祸必至矣。宜乎急攻，八淋之中，惟此最危。其脉盛大而实者可治，虚小而涩者不可治。虚者谓肾与膀胱俱虚，而精滑梦泄，小便不禁者也。实则谓经络闭涩，水道不利，而茎痛腿酸者也。又诸淋之病，与脉相从者活，反者凶。治疗之法，亦在详酌耳。（《中藏》）（按：《医碥》曰：脉实大，宜分理。脉虚细涩，精血败坏，难治。）淋有五种：一者，茎中痛，溺不得卒出者，石淋也。二者，溺有白汁肥如脂，膏淋也，一名肉淋。三者，溺难涩，常有余沥者，气淋也。四者，溺留茎中。数起不出，引小腹痛，劳淋也。五者，如豆汁或如血，结不通者，一名血淋，一名痒淋也。（《肘后》）《集验论》五淋者，石淋、气淋、膏淋、劳淋、热淋也。石淋之为病，小便茎中痛，尿不得卒出，时自出，痛引少腹，膀胱里急。气淋之为病，小便难，常有余沥。膏淋之为病，尿似膏自出，少腹膀胱里急。劳淋之为病，倦即发，痛引气冲，小便不利。热淋之为病，热即发，其尿血后如豆汁状，畜作有时。五淋各异，疗方用杂。（《外台》）
　　石淋
　　（宜参治血诸方）石淋者，淋而出石也。肾主水，水结则化为石，故肾客砂石。肾虚为热所乘，热则成淋。其病之状，小便则茎里痛，尿不能卒出，痛引少腹，膀胱里急，沙石从小便道出，甚者塞痛令闷绝。（《病源论》）沙淋凝脂而易散，石淋结块而难消。败精结者为沙。（《直指》）热在脬中，下焦为之约，结成砂石，如汤瓶煎炼日久，熬成汤碱。今夫羊豕之脬，吹气令满，常不能透，岂真有沙石而能漏者乎。以此知前人所说，服五石丸散而致者，恐未必然。（《十形三疗》）五淋之中，惟石淋、膏淋最难治。石淋乃是膀胱蓄热而成，正如汤瓶久在火中，底结白碱而不能去，理宜清彻积热，使水道通，则砂石出而可愈。（《统旨》）沙石淋者，小便混浊，如稠浆腐败浓汁，然又有努出粒如砂如块，色如玛瑙色者，或有长而如粉条者，初出粉红，少顷则如白浓浆矣。此因少年斫丧太过，致有遗浊，而服补涩药多，积久而发。有信邪道，用蛤蚧、海马、海牛、母丁香、紫稍花、哈芙蓉等，服贴封搽茎口或脐中，以阻精动火，及服健阳丸温暖之饵，甚至五内败坏，燥热凝结，到中年后，衰而陷下，则发出以上恶症。（《会元》）
　　膏淋
　　（互见补肾诸方中）膏淋者，淋而有肥，状似膏，故谓之膏淋，亦曰肉淋，此肾虚不能制于肥液，故与小便俱出也。（《病源论》）精结散者为膏。（《直指》）有似淋非淋，小便色如米泔，或便中有如鼻涕之状，此乃精溺俱出，精塞窍道，故便欲出不能而痛，宜大菟丝子丸、鹿茸丸之类。然此即膏淋，谓其非淋亦不可。（《要诀》）膏淋为因肾脏虚寒，精溺如膏，或如米泔，或如鼻涕，此必败精塞于窍道，故便欲出不能而痛。治当温养下元，俾精气固，则便自清如常矣。（《统旨》）
　　热淋
　　热淋者，三焦有热，气搏于肾，流入于胞而成淋也，其状小便赤涩。亦有宿病淋，今得热而发者，其热甚则变尿血。亦有小便后如似小豆羹汁状者，畜作有时也。（《病源论》）若热极成淋，服药不效者，宜减桂五苓散，加木通、滑石、灯心、瞿麦各少许。（《要诀》）省元忽被湿侵，小便涩滞难通，或茎中作痛。予曰：此属肝胆湿热。先用龙胆泻肝汤罔效，茎中白津出，小便通则疼甚，仍以牛膝、山栀、夏枯草、薏苡仁、木通、甘草（少）、牵牛子水煎服，全愈。（《石山》）
　　血淋
　　（互见渗泄及治血诸方中）血淋者，是热淋之甚者则尿血，谓之血淋。心主血，血之行身，通遍经络，循环腑脏。劳甚者则散失其常经，溢渗入胞而成血淋也。（《病源论》）血淋一证，须看血色分冷热，色鲜者心小肠实热，色瘀者肾膀胱虚冷（按：此以心肾为别，似拘）。若的是冷淋，及下元虚冷，血色瘀者，并宜漠椒根锉碎，不拘多少，白水煎，候冷进。（《要诀》）血淋有血瘀、血虚、血冷、血热之分。小便硬满，茎中作痛欲死，血瘀也。血色黑黯，面色枯白，尺脉沉迟，下元虚冷也（肾气丸）。然有内热过极，反兼水化而色黑者，未可便以为冷也，须以脉证详辨之。（《必读》）血受伤者，补血行血自愈，勿作淋治。死血作淋，牛膝膏妙。血淋，用侧柏叶、生藕节、车前草等分捣汁，调益元散。（《准绳》）溺血者略轻些，而血淋者乃精竭火动而血来也，与沙石淋兄弟然耳，乃死里求生，苟幸获效，慎勿再犯。（《会元》）建安林回甫秘校，熙宁中与予同客龙门李氏家。林一日下血，李兄弟煎八正散与服，既服不胜其苦，小腹前阴痛益甚。余教林服菟丝山药丸（当考），林病去，气血亦小充实。盖不可专以热药、血得热则盈溢为说也。（《鸡峰》）
　　气淋
　　气淋者，肾虚膀胱热，气胀所为也。膀胱合与肾为表里，膀胱热，热气流入于胞，热则生实，令胞内气胀，则小腹满。肾虚不能制其小便，故成淋。其状膀胱小腹皆满，尿涩常有余沥是也。亦曰气癃。诊其少阴脉数者，男子则气淋。（《病源论》）（按：诊法出《脉经》。）有淋病，下诸通便剂愈不通，用木香流气饮或别用通气香剂才愈者，此乃气淋，出于冷热淋之外。（《要诀》）
　　劳淋
　　（诸液燥证、暑月尿涩）劳淋者，谓劳伤肾气而生热成淋也。肾气通于阴，其状尿留茎内，数起不出，引小腹痛（《千金》痛引气冲），小便不利，劳倦即发也。（《病源论》）有小便艰涩如淋，不痛而痒者，此亦属虚（按：医碥曰：淋证茎中必痛，若先痛后痒，则火退矣，或实证转虚），宜八味丸、生料鹿茸丸之类。若因思虑用心过度致淋，辰砂妙香散吞威喜丸，或妙香散和五苓散。汗多而小便赤涩，暑月多有此证，盛暑所饮既多，小便反涩少而赤，缘上停为饮，外发为汗，津道不通，小肠涩闭，则水不运下。五苓散一名导逆，内有术、桂收汗，猪苓、泽泻、茯苓分水道，收其在外者使之内，又从而利导焉。发者敛之，壅者通之，义取于此。然有虚劳汗多而小便赤涩者，却是五内枯燥，滋腴既去，不能生津，故溺涩而赤。不宜过用通小便之剂竭其肾水，惟当温养润肺（按：《医碥》曰：敛汗清热滋液可也），十全大补汤、养荣汤之类自足选用。汗者心液，心主血，血荣则心得所养，汗止津生，不待通而溺自清矣。诸失精血及患痈毒人，忽有小便赤涩之证，此亦是桔竭不润之故。（《要诀》）一人形肥苍白，年五十余，病淋，沙石涩痛。医用五苓或琥珀八正散之类，病益加。邀余往诊，脉皆濡弱而缓近驶。曰：此气血虚也。经云：膀胱者津液之府，气化出焉。今病气虚，不惟不能运化蒸溽，而亦气馁不能使之出也。经又云：血主濡之。血少则茎中枯涩，水道不利，安得不淋。医用通利，血愈燥，气愈伤矣。遂用大补汤加牛膝煎服，月余病减。仍服八味丸，除附子，加黄，服半月余，遂获安。（《石山》）（按：《方考》清心莲子饮，劳淋者此方主之。）邑宰严知非，患淋经年，痛如刀锥，凡清火疏利之剂计三百帖，病势日甚，岁暮来就诊。余曰：两尺数而无力，是虚火也。从来医者皆泥痛无补法，愈疏通则愈虚，愈虚则虚火愈炽。遂以八味地黄丸料，加车前、沉香、人参，逾月而病去。（《必读》）
　　寒淋
　　（互见温通诸方中）寒淋者，其病状，先寒战然后尿是也。由肾气虚弱，下焦受于冷气，入胞与正气交争，寒气胜则战寒而成淋，正气胜战寒解，故得小便也。（《病源论》）进冷剂愈甚者，此是冷淋，宜地髓汤（用牛膝、麝香）下附子八味丸。有因服五苓散等药不效，用生料鹿茸丸却愈。此证，病于下元虚冷之故。（《要诀》）
　　老人淋
　　精未通而御女以通其精，则五体有不备之处，异日有难状之疾。阴已痿而思色以降其精，其精不出内败。小便道涩而为淋。精已耗而复竭之，则大小便道牵疼，愈疼则愈欲大小便，愈便则愈疼。（《褚氏遗书》）精败竭者，童男精未盛而御女，老人阴已痿而思色，以降其精，则精不出而内败，茎中痛涩为淋者，八味丸料加车前子、牛膝煎服。若精已竭而复耗之，则大小便中牵疼，愈疼则愈欲大小便，愈便则愈疼，倍附子救之。凡此当滋化源，不可误用知、柏、淡渗等剂，既泻真阳，复损真阴。（《入门》）有年老衰弱，小便滴沥不通者，乃天真竭而元气虚也。不可服通利之剂，宜生脉散，加甘草稍连白色梗并子通用，郁李仁、麻仁研，空心服之。（《会元》）
　　内蛀疳
　　（见清凉诸方中）
　　死证
　　淋病，下焦气血干者死。（《捷法》）
　　治法诸说
　　淋闭之病，不可一向作热治，亦有胞囊有寒而便溺不通者，亦有胞系了戾而不小便者，宜审别之。（《鸡峰》）执剂之法，并用流行滞气，疏利小便，清解邪热，其于调平心火，又三者之纲领焉。心清则小便自利，心平则血不妄行，最不可姑息用补，气得补而愈胀，血得补而愈涩，热得补而愈盛，水窦不行，加之谷道闭遏，未见其有能生者也。（《直指》）小便涩痛，常急欲溺，及去点滴，茎中痛不可忍者，此五淋病。生料五苓散，加阿胶七分。或五苓散，加车前子末少许。或五苓散和益元散等分。（《要诀》）诸方中类多散热利小便，而于开郁行气、破血滋阴盖少焉。若夫散热利小便，只能治热淋、血淋而已；其膏淋、砂淋、石淋三者，必须开郁利气、破血滋阴方可也。古方用郁金、琥珀，开郁药也；用青皮、木香，行气药也；用蒲黄、牛膝，破血药也；川黄柏、生地黄，滋阴药也。（《丹溪附余》）石膏火，同琥珀、滑石，乃石淋之要药，然须质壮初起者宜之。（《医通》）蒲公英为治淋通品，诸家不言治淋，试之甚验。（《本草备要》）
　　渗泄诸方
　　阿胶汤，若血随小便出，每便辄痛，由心气留热，搏于小肠。盖心主血，遇热即流散，渗于脬中。诊其心脉大散而数疾，谓之血淋，宜此阿胶汤。其下痛不涩者，非热非淋，由惊气而乘心，心气散溢，血无所归，诊其脉濡弱。宜地榆饮子（方在后）。猪苓茯苓泽泻滑石阿胶（各四分）车前子（二分）上为粗末，每服五钱，水二盏，煎至一盏，去滓温服，不以时。（《鸡峰》）（按：此方为血淋而设，然猪苓汤实为治淋第一方，故列之于首。）通神散，治小便壅闭，脐下结硬，小便所壮如撒火，或变砂石淋。白茯苓（三钱）泽泻（三钱）木猪苓（半两去黑皮）白术（二钱）滑石（五钱）甘草（二钱）肉桂（一钱去粗皮）上七味同为细末，每服二钱，沸汤调下，后多饮热水三两盏，多利小便效。（《圣效》）二神散，治诸淋急痛。黄色海金沙（七钱半）滑石（半两）上为细末，每服二钱半，多用灯心、木通、麦门冬草，新水煎，入蜜调下。（《直指》）（按：此本《幼幼》汉东王先生方，名如圣散，各一分，煎灯心汤调下。）《得效》海金砂散，治膏淋，于本方加甘草，用麦门冬汤下。硼砂散，治沙石淋急痛。硼砂（细研）琥珀赤茯苓蜀葵子陈橘皮（不去白等分）上末，每服二钱半，用葱头二片，去心麦门冬二十一粒，蜜二匙，新水煎取清汁调下。或绿豆水浸，和皮研清汁调下。（《直指》）沙石淋方。黑豆（一百二十粒）粉草（一寸生锉）上以新水煎，乘热入滑石末一钱调和，空腹服。（《直指》）凡大人小儿病砂石淋，及五种淋涩癃闭，并脐腹痛，益元散主之，以长流水调下。盖因热在膀胱，燥其津液。（《治法杂论》）《袖珍》引张子和治卒淋痛，加茴香。《元戎》淋者加栀子。秘方，治沙淋茎中痛，服此必待沙出乃安。石首鱼脑骨（十个火）滑石（二钱半）琥珀（三分）上为细末，每服一钱，空心煎木通汤调下。（《统旨》）（按：此方亦出《正传》，无琥珀。）
　　清利诸方
　　《短剧》地肤汤（按：《千金》地肤子汤），疗下焦诸结热，小便赤黄，数起出少，大痛或便血云云，诸淋服之即通方。地肤草（三两（按：《千金》作地肤子）知母猪苓（去皮）瞿麦黄芩升麻通草（各二两）海藻（一两）葵子（一升）枳实（二两炙）上十味切，以水九升，煮取三升，分为三服。大小便皆闭者，加大黄三两。（《外台》）五淋散，治肾气不足，膀胱有热，水道不通，淋沥不宣，出少起多，脐腹急痛，蓄作有时，劳倦即发，或尿如豆汁，或如砂石。山栀子仁（炒十四两）淡竹叶（四两）赤芍药茯苓（去皮各半斤）山茵陈（去根二两）木通（去节）甘草（炙）滑石（各四两）上捣罗为末，每服三钱，水一盏，煎至八分，空心服。（《和剂》）（按：原方用茯苓、当归、甘草、栀子、芍药五味。又导赤丸与此相似。）《方脉正宗》治五淋并赤白浊，木通、生地黄、海金沙各二钱，甘草、茯苓、黄连、黄芩各一钱，竹叶五十片，灯心五十根，水煎服，临服时加白果汁十茶匙。（《汇言》）龙胆泻肝汤，治肝经湿热，两拗肿痛，或腹中疼痛，或小便涩滞等证。龙胆草（酒拌炒黄）泽泻（各一钱）车前子（炒）木通生地黄（酒拌）当归（酒拌）山栀（炒）黄芩（炒）甘草（各五分）上水煎服。（《准绳》）内外蛀疳，身热小便涩滞，宜服小柴胡汤，加龙胆草、黄连、车前子。（《疮疡经验全书》）内外蛀疳疮，并小便一切疾。苍术（二钱）黄柏（二钱）秦艽（一钱）滑石（二钱）水煎服。如小便涩滞疼痛，加甘草节、蒲黄。（同上）葛粉丸，治男女淋病疼痛，效速，勿轻忽之。沙糖（《本草》云：治心肺大肠热。）葛粉和丸如桐子大，井花水化开一二丸。（《纲目》）
　　泻下诸方
　　（互见治血中）《广济》疗热淋方。车前草（切一升）通草（三两切）葵根（切一升）芒硝（六分汤成下）上四味，以水七升，煮取二升，绞去滓，内硝，分温三服，服别相去如人行六七里，微利为度。忌热食。（《外台》）《灵菀方》治五种淋疾一劳淋、血淋、气淋、热淋、石淋，及小便不通至甚者，透格散。用硝石一两，不夹泥土雪白者，生研为细末，每服二钱。诸淋各根据汤使如后：劳淋，劳倦虚损则发，小便不出，小腹急痛，葵子末煎汤下，通后便须服补虚丸散。（按：以下诸淋，原举其证，概与《巢源》同，仍节之。）血淋、热淋，并用冷水调下。气淋，木通煎汤温调。石淋，将药末先入铫内，隔纸炒至纸焦为度，再研令细，用温水调下。小便不通，小麦汤下。卒患诸淋，并只以冷水调下，并空心先调使药消散如水即服之，更以汤使送下。服诸药未效者，服此立愈。（《本草》）朴硝散，治五淋。朴硝海金沙皂角（烧存性）上三味各等分为细末，沙糖井花水调下。（《经验良方》）治淋浊妙方，牙皂、滑石、竹叶、灯心、皮硝（少许），热汤，露一宿，次早温眼。（《济世全书》）治石淋及血淋，下砂石兼碎血片，小腹结痛闷绝，犀角散。犀角屑石韦王不留行滑石蒲黄（以上各一两）黄芩大黄（各三分）木通葵子赤芍药（各一两半）车前子（二两）上为末，每服三钱，以水一中盏，煎至六分，去滓温服，以利为度。（《神巧》）导赤丸，治心肾凝滞，膀胱有热，小便不通，风热相搏，淋沥不宣，或服补药过多，水道蹇涩，出少起数，脐腹急痛，攻疰阴间。山栀子仁（炒一十二两）赤芍药滑石茯苓（去皮各四两）生干地黄（焙）木通（去节各半斤）大黄（炒十五两）上为细末，炼蜜为丸，如梧桐子大，每服二十丸至三十丸，食后用温热水吞下。（《和剂》）（按：此以钱氏导赤散为原，其方用生地黄、甘草、木通，用竹叶水煎。）治石淋，水道涩痛，频下砂石，宜服神效琥珀散方。琥珀（半两）磁石（半两烧酒淬七遍细研水飞过）桂心（半两）滑石（半两）葵子（半两）川大黄（半两锉碎微炒）腻粉（半两）木通（半两锉）木香（半两）上件药捣细罗为散，每于食前，以葱白、灯心汤调下二钱。（《圣惠》）郁金黄连丸（秘方）治心神炎上，肾水不升，致使水火不得相济，故火以炎上，水流下淋，膀胱受心火所炽，而脬囊中积热，或癃闭不通，或遗泄不禁，或白浊如泔水，或膏淋如脓，或如栀子汁，或如砂石米粒，或如粉糊相似者，俱热证，此药悉皆治之。郁金黄连（各一两）黄芩琥珀（研）大黄（酒浸各二两）滑石（四两）黑牵牛（炒取末二两）白茯苓（四两）上为末，水丸如梧桐子，每服五十丸，沸汤下，空心服。如用消导饮食降心火，可加沉香五钱。（《袖珍》）《简便方》治赤白浊淋，痛涩不通，大黄为末，每用六分，用鸡子一个，破顶入药，搅匀蒸熟，空心食之，不过三服愈。（《汇言》）
　　治血诸方
　　治血淋及尿血，水道涩痛，郁金散方。郁金（一两）蘧麦（一两）生干地黄（一两）车前叶（一两）滑石（一两）川芒硝（一两）上件药捣粗罗为散，每服四钱，以水一中盏，煎至六分，去滓温服，如人行十里再服，以瘥为度。（《圣惠》）治淋血，热痛不可忍，大黄散方。大黄（略蒸熟切焙二两）乱发（烧灰，一两）上二味捣罗为散，每服二钱匕，温热水调下，日三服。（《圣济》）治淋血，用桃仁承气汤，空心服效。（《传信尤易方》）犀角地黄汤，治小肠淋沥出血，疼痛难忍。余癸丑夏，尝苦淋漓之疾，出血不已，得黄应明授此方，数服而愈。（《朱氏》）治血淋，心烦，水道中涩痛，宜服此方。生干地黄（二两）郁金蒲黄（各一两）上件药捣细罗为散，每于食前，煎车前子叶汤，调下三钱。（《圣惠》）《幼幼》张涣蒲黄散，治血淋，于本方去郁金，加冬葵子，水煎。治卒淋沥，小便痛涩，当归散方。当归乱发灰（一分）猪苓（三分）海蛤（三分细研）汉防己甘遂（煨令黄）蒲黄赤芍药（各三分）上件药捣细罗为散，煎木通、葱白汤调下一钱。（同上）七宝散，若沙石自小便出，出辄欲死，此由故热伏留肠间，与水液相搏结而成石，诊其脉散涩而无常度，谓之石淋。琥珀没药乳香蒲黄百部根桃胶郁李仁（汤浸去皮研。入面少许研匀令干。入温水和作饼子。焙为末。）上各等分研匀，温酒调下一钱，腹空服仍先用引药。好胡桃一个，烧存性。上细研，酒一盏调服，移时服七宝散。（《鸡峰》）地榆饮子，治小便凝涩。新香附子新地榆上咀，各浓煎汤一盏，先呷附子汤，次呷地榆汤，以尽为度，未知再服。（同上）琥珀丸，治热淋疼痛。琥珀（半两研）乳香（半两研）桃胶（半两研）上拌研匀，糊为丸绿豆大，每服一二十丸，煎萱草汤下。（《小儿总微论》）琥珀散，治五淋涩痛，小便有脓血出。琥珀（研）海金沙（研）没药蒲黄（研各一两）上为细末，每服三钱，食前浓煎萱草根汤调下，日进二服。（《御药》）木香灯草丸，治阴形中痛，小便涩滞，或浓溺不通。木香红花灯草（以上各三两）上件为细末，糯米粉酒打糊丸，如梧桐子大，每服七十丸，温酒送下，食前日进三服。（同上）王尚书神效方，治血淋。海螵蛸生干地黄赤茯苓（等分）上为末，每服一钱，煎柏叶、车前草汤调下。（《经验良方》）三生益元散，此治血淋之方也。生柏叶生藕节生车前（各汁一杯）益元散（三钱）调服。（《方考》）许（十八），血淋，尿管溺出而痛，脉沉实，形色苍黑，治从腑热。芦荟山栀郁李仁红花当归酒大黄龙胆草丹皮（《临证指南》）小便不利，茎中痛欲死，牛膝饮方，亦疗妇人血结腹坚痛方。取牛膝一大把并叶，无多少，（按：《本草》引此有酒字）煮饮之，立愈验。（《肘后》）（按：《外台》引《备急》云：生牛膝一名牛唇，掘取根煮服之立瘥。《肘后》同。）牛膝，治淋之圣药也。但虚人当用补剂，盐治之耳。（《纲目》）陈日华《经验方》云：方夷吾所编《集要方》，予刻之临汀。后在鄂渚，得九江守王南强书云：老人久苦淋疾，百药不效，偶见临汀《集要方》中用牛膝者，服之而愈。又叶朝议亲人患血淋，流下小便在盆内凝如，久而有变如鼠形，但无足尔。百治不效，一村医用牛膝根煎浓汁，日饮五服，名地髓汤，虽未即愈，而血色渐淡，久乃复旧。后十余年病又作，服之又瘥。（《本草纲目》）《集验方》治五淋，苦杖不计多少为末，每服二钱，用饭饮下，不拘时候。（《本草》）（按：虎杖陈藏器《本草》云：一名苦杖。）治妇人诸般淋，苦杖根俗呼为杜牛膝，多取净洗碎之，以一合，用水五盏，煎一盏，去滓，用麝香、乳香少许研调下。鄞县武尉耿梦得，其内人患砂石淋者十三年矣，每漩痛楚不可忍，溺器中小便，下砂石剥剥有声，百方不效，偶得此方啜之，一夕而愈，目所见也。（《本事》）
　　补肾诸方
　　菟丝子丸，若脂肥随便而下，策策而痛，由肾气虚衰，精液不收，气不禁固，诊其脉散涩而微，谓之膏淋，宜此。菟丝子（拣净水淘酒浸一宿乘润先捣为粗末焙）桑螵蛸（二两）泽泻（一分）上为细末，炼蜜和丸，如梧桐子大，米饮下三十丸，空心。（《鸡峰》）地黄鹿茸丸，治虚淋。（入桃胶煎亦得。）熟地黄赤芍药当归赤茯苓桃胶（各一两）鹿茸（半两）血余（四两）上为细末，白面糊和丸，如梧桐子大，每服二十丸，空心食前，温酒或灯草汤下。（同上）鹿角霜丸，治膏淋，多因忧思失志，意舍不宁，浊气乾清，小便淋闭，或复黄赤白黯如脂膏状，疲剧筋力，或伤寒湿，多有此证。鹿角霜白茯苓秋石（各等分）上为末，糊丸梧桐子大，每服五十丸，米汤下。（《三因》）《直指》秋石丸，治浊气乾清，精散而成膏淋。于本方去鹿角霜，加桑螵蛸、鹿角胶。《玉案》于本方加海金沙。八味丸，治冷淋，小便秘涩，数起不通。（《得效》）
　　温通诸方
　　治冷淋，小腹气满，不得宣通，木香散方。木香（三分）桂心（三分）大麻仁（一两）葵子（一两）蘧麦（一两）泽泻（一两）苣（一两）青橘皮（一两汤浸去白瓤焙）上件药捣粗罗为散，每服四钱，以水一中盏，入葱白七寸，煎至六分，去滓，每于食前温服。（《圣惠》）生附散，治冷淋，小便秘涩，数起不通，窍中疼痛，恶寒凛凛。多因饮水过度，或为寒涩，心虚志耗，皆有此证。附子（去皮脐生用）滑石（各半两）瞿麦木通（各三分）半夏（汤洗七次三分）上末，每服二钱，水二盏，姜七片，灯心二十茎，蜜半匙，煎七分，空心服。（《三因》）木香汤，治冷气凝滞，小便淋涩作痛，身体冷清。木香木通槟榔舶上茴香（焙）当归赤芍药青皮（去白）泽泻辣桂橘红甘草（炙）上锉散，每服三钱，姜五片，煎服。（《直指》）《入门》名二木散。参苓琥珀汤，中统三年六月中，黄明之小便淋，茎中痛不可忍，相引胁下痛，制此服之，大效。人参（五分）茯苓（去皮四分）川楝子（去核锉炒一钱）琥珀（三分）生甘草（一钱）玄胡索（七分）泽泻柴胡当归梢（各三分）上九味咀，都作一服，用长流水三盏，煎至一盏，去渣温服，空心食前。（《宝鉴》）
　　身体类
　　痹
　　痹之为病，《内经》详矣，前人所论，多不出行痹、痛痹、着痹三证。历节是痹之类，既有专门。麻木亦即痹，明人析而立门谬矣。许叔重曰：痹，湿病也。岂以三气中湿最为患乎。
　　名义
　　痹者闭也，五脏六腑感于邪气，乱于真气，闭而不仁，故曰痹。（《中藏》）夫所谓不仁者，或周身，或四肢，唧唧然麻木不知痛痒，如绳扎缚初解之状，古方名为麻痹者是也。（《正传》）麻木，不仁之疾也。但麻为木之微，木为麻之甚耳。（《统旨》）
　　源候总说
　　痹者，风寒暑湿之气中于人脏腑之为也。入腑则病浅易治，入脏则病深难治。而有风痹，有寒痹，有湿痹，有热痹，有气痹，而又有筋、骨、血、肉、气之五痹也。大凡风寒暑湿之邪，入于肝则名筋痹，入于肾则名骨痹，入于心则名血痹，入于脾则名肉痹，入于肺则名气痹，感病则同，其治乃异云云。病或痛或痒，或淋或急，或缓而不能收持，或拳而不能舒张，或行立艰难，或言语謇涩，或半身不遂，或四肢拳缩，或口眼偏邪，或手足欹侧，或能行步而不能言语，或能言语而不能行步，或左偏枯，或右壅滞，或上不通于下，或下不通于上，或大腑闭塞（一作小便秘涩），或左右手疼痛，或得疾而即死，或感邪而未亡，或喘满而不寐，或昏冒而不醒，种种诸证皆出于痹也。痹者，风寒暑湿之气中于人，则使之然也。其于脉候形证治疗之法，亦各不同焉。（《中藏》）（按：此所论病甚似中风，更有气血肉筋骨五证详说，又与《痹论》异趣，故今存此条，余不具录。）风寒湿三气所以杂至，合而为痹，浅则客于肌肤，深则留于骨髓，阳多者行流散徒而靡常，阴多者凝泣滞碍而有着，虽异状殊态，然即三气以求之，则所谓痹者可得而察矣。且痹害于身，其为疾也，初若无足治，至其蔓而难图，则偏废弗举，四体不随，皆自诒伊芳戚者也，可不慎哉。（《圣济》）痹虽有五，感只有三，须明上下冷热虚实。此患多因中气不足，卫护之气不严，使风寒湿三气侵入荣卫肌肉筋骨之间。痹者闭也，闭塞不通之貌。宛如布帛粘于肌肉之上，筋骨不融之兆。然风湿多侵乎上，而肩背麻木，手腕疼重；寒湿多侵乎下，脚腿木重；若上下俱得（得字疑侵），故身如板侠，脚如石坠，久则肌肉不仁，当审其脉冷热虚实。（《心统》）大凡痹气惟营气受之，营气行经络血脉之中故也。卫气性悍，另行脉外，故不受病。大抵病凡属外感者，只有风寒湿三气，人易受而易成病；血脉感此三邪，亦容易稽留而为病。所受不定，或一或二或三亦不拘者，若一则轻，若二则重，若三遍身皆病则深矣。以脉症详其孰胜孰少，孰有孰无而治之。（《百问》）
　　脉候
　　风痹、湿痹、周痹、筋痹、脉痹、肌痹、皮痹、骨痹、胞痹，各有证候，形如风状，得脉别也。脉微涩，其证身体不仁。（《千金》）诊其脉大涩者为痹，脉来急者为痹，脉涩而紧者为痹也。（《圣惠》）风寒湿气，合而为痹。浮涩而紧，三脉乃称。（《四言举要》）寸口脉浮濡，属气虚，麻在上体。尺浮而濡，麻在下体。脉涩而芤，属死血，为麻木，不知痛痒。（《医统》）
　　行痹痛痹着痹
　　（轻重寒热）夫痹之为状，麻木不仁，以风湿寒三气合而成之。故《内经》曰风气胜者为行痹，风则阳受之，故其痹行，旦剧而夜静，世俗莫知。反呼为走注疼痛虎咬之疾。寒气胜者为痛痹，寒则阴受之，故其痹痛，旦静而夜剧，世俗不知，反呼为鬼忤。湿气胜者为着痹，湿胜则筋脉皮肉受之，故其痹着而不去，肌肉削而着骨，世俗不知，反呼为偏枯。此病之作，多在四时阴雨之时，及三月九月太阳寒水用事之月，故草枯水寒为甚。或濒水之地，劳力之人，辛苦失度，触冒风雨，寝处津湿，痹从外入。况五方土地，寒暑殊气，刚柔异禀，食饮起居莫不相戾。故所受之邪各有浅深，或痛或不痛，或仁或不仁，或筋屈而不能伸，或引而不缩，寒则虫行，热则纵缓，不相乱也。（《事亲》）风痹一证，即今人所谓痛风也，盖痹者闭也，以血气为邪所闭，不得通行而病也。如《痹论》曰风气胜者为行痹，盖风者善行数变，故其为痹，则走注历节，无非定所，是为行痹，此阳邪也。曰寒气胜者为痛痹，以血气受寒，则凝而留聚，聚则为痛，是为痛痹，此阴邪也。曰湿气胜者为着痹，以血气受湿则濡滞，濡滞则肢体沉重，而疼痛顽木，留着不移，是为着痹，亦阴邪也。凡此三者，即痹之大则也。此外如五脏六腑之痹，则虽以饮食居处皆能致之，然必重感于邪而内连脏气，则合而为痹矣。若欲辨其轻重，则在皮肤者轻，在筋骨者甚，在脏腑者更甚。若欲辨其寒热，则多热者方是阳证，无热者便是阴证。然痹本阴邪，故惟寒者多而热者少，此则不可不察。（《景岳》）行痹者。行而不定也。今称为走注疼痛及历节风之类是也。痛痹者。疼痛苦楚。世称为痛风及白虎飞尸之类是也。着痹者。着而不移。世称为麻木不仁。必着而不移。则河间所谓气之道路着而麻者得矣。或痛着一处。始终不移者是也。（赤水）行痹者，痛处行而不定，走注历节疼痛之类，当散风为主，御风利气仍不可废，更须参以补血之剂，盖治风先治血，血行风自灭也。痛痹者，寒气凝结，阳气不行，故痛有定处，俗名痛风是也，治当散寒为主，疏风燥湿仍不可缺，更参以补火之剂，非大辛大温，不能释其凝寒之害也。着痹者，肢体重着不移，疼痛麻木是也，盖气虚则麻，血虚则木，治当利湿为主，祛风解寒亦不可缺，更须参以理脾补气之剂，盖土强自能胜湿，而气旺自无顽麻也。（按：三痹治法全取《必读》。）骨痹者，即寒痹、痛痹也，其证痛苦攻心，四肢挛急，关节浮肿。筋痹者。即风痹、行痹也，其证游行不定，与血气相搏，聚于关节，筋脉弛纵，或赤或肿。脉痹者，即热痹也，脏腑移热，复遇外邪客搏经络，留而不行，其证肌肉热极，皮肤如鼠走，唇口反裂，皮肤色变。肌痹者，即着痹、湿痹也，留而不移，汗出，四肢痿弱，皮肤麻木不仁，精神昏塞。皮痹者，即寒痹也，邪在皮毛，瘾疹风疮，搔之不痛，初起皮中如虫行状。以上诸证，又以所遇之时而命名，非行痹、痛痹、着痹外。又有皮、脉、筋、肌、骨之痹也。（《医通》）风气胜者为行痹（风善行动，嘘其寒湿走注不定，故痹痛亦走而不定），寒气胜者为痛痹（血气痹滞无不痛者，而寒之痛为甚，以寒则凝，其滞而不通，比风湿尤甚，故痛如虎咬，世呼为白虎风是也），湿气胜者为着痹（不如风胜者之流走，但着而不移，亦不如寒胜者之痛甚，但略痛，或但麻木不仁，盖湿如水而寒如冰，腠理之松滑与紧涩有异，则气血之行，其为阻滞冲击者，固有微甚之别也）。（《医碥》）风痹者，游行上下，随其虚邪与血气相搏，聚于关节，筋脉弛纵而不收也。寒痹者，四肢挛痛，关节浮肿也。湿痹者，留而不移，汗多，四肢缓弱，皮肤不仁，精神昏塞。热痹者，脏腑移热，复遇外邪客搏经络，留而不行，阳遭其阴，故痹然而闷，肌肉热极，体上如鼠走之状，唇口反裂，皮肤色变也。三气合而为痹，则皮肤顽浓，或肌肉酸痛，此为邪中周身，搏于血脉，积年不已，则成瘾疹风疮，搔之不痛，头发脱落也。（《统旨》）（按：以上诸说，大意相似，然稍有异同，仍并录之。）
　　风湿痹
　　风湿痹病之状，或皮肤顽浓，或肌肉酸痛，风寒湿三气杂至，合而成痹，其风湿气多而寒气少者，为风湿痹也。由血气虚，则受风湿而成此病，久不瘥，入于经络，搏于阳经，亦变令身体手足不随。（《病源论》）风湿之气客在肌肤，初始为痹；若伤诸阳之经，阳气行则迟缓，而机关弛纵，筋脉不收摄，故风湿痹而复身体手足不随也。（同上）
</div>
    <div class="pagination">
<a href="杂病广要_page26.html">上一页</a><span>...</span><a href="杂病广要_page22.html">22</a><a href="杂病广要_page23.html">23</a><a href="杂病广要_page24.html">24</a><a href="杂病广要_page25.html">25</a><a href="杂病广要_page26.html">26</a><span class="current-page">27</span><a href="杂病广要_page28.html">28</a><a href="杂病广要_page29.html">29</a><a href="杂病广要_page30.html">30</a><a href="杂病广要_page31.html">31</a><a href="杂病广要_page32.html">32</a><span>...</span><a href="杂病广要_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
