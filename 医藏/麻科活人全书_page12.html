<!DOCTYPE html>
<html>
<head>
    <meta charset="UTF-8">
    <title>麻科活人全书 - 第 12 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麻科活人全书 - 第 12 页/共 42 页</h1>
    <div class="content">　　【蒲黄】

　　入心胞络、肝经。治血止痛。生则行血。炒则止血。生炒并用。则能逐瘀生新。主心腹膀胱寒热。利小便。止血。消瘀血。凡妇人麻证。正产坠胎。天癸正临及妄行等候。必需之药。

　　【牡蛎】

　　治伤寒亡阳汗脱。

　　【败蒲扇】【败蒲席】

　　汗积日久。咸寒相济。故用以烧灰。扑身止汗。其用蒲扇者。乃取扇动招风止汗之义耳。非谓蒲能禁汗也。

　　【紫芫花】

　　（陈者良。水浸一宿。晒干。醋炒以去其毒。反甘草）。消痰饮水肿。治咳逆、咽痛、疝瘕、痈毒。逐水泻湿。能直达水饮窠囊隐僻处。取效甚捷。不可过剂。泄人元气。又能泻肝经水蓄之证。勿因其为放水之品。于麻疹水蓄之候。置而不用。

　　【百部根】

　　（肥白者良。抽去心用。不去心用则生烦闷。但其气温）。为杀虫要药。故肺热痨瘵喘嗽有寸白虫者宜之。蛲虫痢及传尸骨蒸多用之。凡肺胃寒者宜之。麻证有生肺痈者权用。又以水浓煎。洗牛马虱。树木虫蛀。用填孔中。更削杉木塞之。其虫即死。杀虫之功。于此可见。

　　【陈皮】

　　入脾、肺气分。治胸中痰热逆气。为消痰运食之要药。留白则补脾胃。去白则理肺气。能泻肺损脾。理气燥湿。为麻疹之禁药。元咳者用留白陈皮。

　　【樗根白皮】

　　苦温有毒。入气分。暴痢滞者宜之。

　　【槐花】

　　入大肠、胃、心胞络、肝经。治大小便血。目赤肿痛。肠风下血。痔血脏毒。

　　【辰砂】

　　主身体五脏百病。养精神、安魂魄。益气明目。杀精魅邪恶鬼。久服通神不老。

　　【龙胆草】

　　性沉降。治肝经邪热。下焦湿热。目赤肿。瘀肉。小儿肝气。去肠中小虫。惊痫。与湿热邪气之在中下二焦者。非此不除。以其专伐肝胆之邪也。

　　【桃仁】

　　入心胞络、肝经。为血瘀、血闭之专药。虽苦能泄血滞。甘可生新血。毕竟破血之功居多。治热入血室。瘀积、　瘕、经闭、疟母等候。而麻证心腹痛、大肠闭结、亦有权用者。

　　【百合】

　　补土消瘀止嗽。利小便。散积蓄之邪。主邪气腹心痛。然性专降。泻中气。故麻证亦间有用者。（虚寒。二便清泄者忌用。）

　　【侧柏叶】

　　性寒而燥。大能伐胃。虽有止血之功。而无阳生阴长之力。（亡血虚家。不宜擅用。）

　　【麻黄】

　　去根节。汤泡去沫。晾用。麻证用酒同蜜炒。须去根。若连根用。令人汗不绝。入膀胱。乃肺经之专药。故治肺病多用之。去皮毛气分寒邪。以泄寒实。盖皮毛外闭。邪热内攻。肺气拂郁。乃卫实之候。宜用之以发汗。若过汗则汗多亡阳。（饮食劳倦。及杂病自汗。表虚之证用之。则脱人元气。祸患莫测。）故麻证不轻用。以麻黄根专能止汗。但不宜连根而用。

　　麻后宜用药性

　　【川文蛤】

　　入肾。为润下之味。止渴。利小便。治咳逆、胸痹、腰痛、胁急、鼠　、崩中等证。

　　【蚕蜕】

　　（又名马鸣脱。微炒用。即老蚕眠起所脱之皮。今以出过蚕之纸为马鸣退。非也。）治目中翳障。较之蝉蜕更捷。惜乎一时难觅。

　　【密蒙花】

　　入肝经血分。润肝燥。为搜风散结目疾专药。治青盲、昏翳、赤肿、多眵泪。消目中赤脉。及小儿痘疹余毒。疳气攻眼。

　　【川木贼】

　　能发散解肌。升散火郁风湿。专主眼目风热。暴翳止泪。取其能发散肝肺风邪。

　　多用令人目肿。（久翳及血虚者。伤暑与暴怒赤肿者忌用。）

　　【白蒺藜】

　　（酒浸炒焦去刺）入肝、肾。治痰。消痈肿。搜肾脏风气。为治风明目要药。风入心、肾、心胞络者。此为响导。目疾为风木之邪。风盛则目病。风去则目明矣。其性苦能泄。温能宣。辛能润。故专治恶血。破　结积聚。治喉痹乳痈。

　　【草决明】

　　（又名决明子。炒研。）能清热明目。治青盲目淫。眼赤泪出。不宜久服。久服令人患风。相感志云。园中种决明。蛇不敢入。

　　【石决明】

　　（九孔者佳。面包煨熟。研。水飞过用。反云母石。）入肝、肾。为磨翳消障之专药。又治风热入肝。烦扰不寐。游魂无定。不宜久服。恐消乏过当。令人寒中。

　　【金银花】

　　入脾、通肺。主下痢脓血。为内外痈肿之要药。解毒祛脓。泻中有补。痈疽溃后之圣药。能消肿。又能利风虚。（气虚脓清。食少便泻者忌用。）

　　【紫背浮萍】

　　（又名水萍）入肺。其性轻浮。入肺经。达皮肤。故能发扬邪汗。为祛风专药。发汗胜于麻黄。下水捷于通草。恶疾　风遍身者。浓煎浴半日多效。本经主暴热身痒者。以其专疏肌表之风热也。下水气者。以其兼通胃、大肠肉理也。胜酒者。谓胃与大肠通达。而能去酒毒也。长须发者。谓毛窍利而血脉荣也。止消渴者。谓经气和而津液复也。去风丹。治大麻风、癞风。一切有余风湿、香港脚及三十六种风皆验。（元气本虚人服之。未有不转增剧者。至于表虚自汗者。尤为戈戟。用者须慎。）附治风丹方　红萍为末。蜜丸。弹子大。以豆淋酒下一丸。并附豆淋酒法黑豆半升。炒令烟出。以酒三升浸之。去豆。以酒听用。

　　【苦参】

　　直入肾经。凡内有实湿者。足以当之。若湿热既去而更用之。必致苦寒伤肾。定生腰重脚弱之疾。

</div>
    <div class="pagination">
<a href="麻科活人全书_page11.html">上一页</a><span>...</span><a href="麻科活人全书_page7.html">7</a><a href="麻科活人全书_page8.html">8</a><a href="麻科活人全书_page9.html">9</a><a href="麻科活人全书_page10.html">10</a><a href="麻科活人全书_page11.html">11</a><span class="current-page">12</span><a href="麻科活人全书_page13.html">13</a><a href="麻科活人全书_page14.html">14</a><a href="麻科活人全书_page15.html">15</a><a href="麻科活人全书_page16.html">16</a><a href="麻科活人全书_page17.html">17</a><span>...</span><a href="麻科活人全书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
