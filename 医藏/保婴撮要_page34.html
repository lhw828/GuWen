<!DOCTYPE html>
<html>
<head>
    <meta charset="UTF-8">
    <title>保婴撮要 - 第 34 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 34 页/共 92 页</h1>
    <div class="content">　　东垣云：小便不利，有在气在血之异。夫小便者，足太阳膀胱之所生，长生于申，申者金也，金能生水，肺中伏热，水不能生，是绝小便之源也。治法：用清燥金之正化，气薄之药茯苓、猪苓、泽泻、琥珀、灯心、通草、车前、瞿麦、扁豆之类，皆为淡渗，能泄肺中之热，而滋水之化源也。若不渴，热在下焦，是热涩其流，而溺不泄也，须用气味俱浓，阴中之阴药治之。二者之病，一居上焦，在气分而必渴，一居下焦，在血分而不渴，血中有湿，故不渴也，二者之殊，至易分别耳。窃谓前症，若津液偏渗于肠胃，大便泻利，而小便涩少者，宜分利。若热蕴于下焦，津液燥而小便不行者宜渗泄。若脾胃气涩不能通调水道者，宜顺气。若乳母肝心二经有热者，用栀子清肝散。肝经怒火者，用柴胡栀子散。若因父母曾服燥剂而致者，用四物、麦门、甘草。数而黄者，用四物加山茱萸、黄柏、知母、五味、麦门。肺虚而短少者，用补中益气加山药、麦门。阴挺痿痹而频数者，用地黄丸。热结膀胱而不利者，用五淋散。脾肺燥不能化生者，用黄芩清肺饮。膀胱阴虚，阳无以生而淋沥者，用滋肾丸。若膀胱阳虚，阴无以化而淋沥者，用六味丸。若因乳母浓味酒面积热者，用清胃散、五淋散。仍参诸淋览之。
　　治验一小儿十四岁，肢体倦怠，发热晡热，口干作渴，吐痰如涌，小便淋沥，或面目赤色，身不欲衣，此禀赋肾虚阴燥也，用补中益气汤、加减八味丸而愈。
　　一小儿五岁，小便不利，用五苓散分利澹泄之药，益加不通，小便阴囊渐肿，先兄谓前药复损真阴也，用六味丸料加牛膝、肉桂、车前子，佐以补中益气汤而痊。
　　一小儿八岁，先小便涩滞，服五苓散益甚，加木通、车前之类腹胀吐痰，加枳壳、海金砂而胸满阴肿，遍身发浮，余用六味丸煎送滋肾丸而痊。此皆禀父气所致，其作湿热痰气治之，而殁者多矣。
　　一小儿八岁，先因小便黄赤，服五苓、导赤等散，后患便血，余以为禀父虚热也，用六味丸及补中益气汤而痊。
　　
　　木通散
　　治小便不通，少腹作痛。
　　木通 滑石（各一两） 牵牛（半两，炒）上为末，灯心葱白水煎，空心服。
　　
　　八正散
　　治蕴热，咽干口燥，大渴引饮，心忪面热，烦躁不宁，目赤睛疼，或咽舌生疮，小便赤闭，及热淋血淋。
　　车前子 瞿麦（炒） 大黄（面裹煨） 山栀 滑石 蓄 木通 甘草（炙。各一两）上为末，每服二三钱，入灯心水煎，食前服。
　　
　　栀子仁散
　　治小便不通，脐腹胀闷，心神烦热。
　　栀子仁（五枚） 茅根 冬葵子（各半两） 甘草（炙，二钱）上为末，每服一钱，水煎空心服。
　　
　　栀子清肝散
　　
　　柴胡栀子散
　　（二方见发热，即柴胡清肝散）
　　补中益气汤
　　（方见虚羸）
　　黄芩清肺饮
　　（方见百 内嗽）
　　加减滋肾丸
　　（方见腹胀）
　　清胃散
　　（方见内钓）
　　四物汤
　　（方见急惊）
　　五苓散
　　（方见五淋）
　　六味地黄丸
　　（方见肾脏）
　　卷八
　　诸淋
　　夫小儿诸淋者，肾与膀胱热也。二经相为表里，俱主水道，水入小肠，下行于胞则为溺。若膀胱热，则津液内涸，水道不通。肾气热，则小便淋沥，或少腹引脐而痛。夫淋有五：石淋者，肾热化石，内塞水道，痛引膀胱；气淋者，肺气壅热，小腹胀满，小便涩滞；热淋者，三焦有热，传入肾、膀胱，流入于胞，小便赤涩；血淋者，心热血散失其常经，溢渗入胞；寒淋者，膀胱气冷，与正气交争，寒战气解是也。亦有因妊母肝热，及乳母恚怒者，当分五脏蓄热治之。若心脏有热者，导赤散加黄连。肝脏有热者，柴胡栀子散；大便不通，泻青丸。脾脏有热者，泻黄散；脾气不足，异功散；脾气下陷，补中益气汤。肺脏有热者，泻白散；肺气虚热，异功散加炒黑山栀。肾脏有热者，地黄丸。或因乳母肝经热者，用栀子清肝散；恚怒者，用柴胡清肝散。乳母浓味者，用加味清胃散；心小肠热者，用清心莲子饮。或儿早近色欲，小便涩滞或作痛，及更去后大小便牵痛者，皆属肝肾不足也，用六味地黄丸、补中益气汤加牛膝、车前、肉桂。未应，当参五脏所胜，不可轻用渗泄寒凉之药，大损胃气，仍参前小便不通症览之。
　　治验一小儿小便不通，服五苓之类不应，颏间及左腮色赤，乃肝肾虚热也，用四物、山栀及地黄丸而愈。后因感冒误汗，小便仍不利，余用补中益气汤加麦门、五味而安。
　　一小儿小便不利，茎中涩痛，时或尿血，此禀父胃热为患也，先用五淋散以疏导，又用滋肾丸、地黄丸补肝肾，渐愈。后出痘色紫，小便短赤，颏间右腮或赤或白，用补中益气汤、六味地黄丸，前症并愈。
　　一小儿小便不利，衄血、鼻色赤，属脾肺有热也，用济生犀角地黄汤而愈。后颏间常赤，作渴有痰，此禀赋肾气不足，用地黄丸而诸症瘥。
　　一小儿十五岁，所赋虚怯，且近女色，小便滴沥，误服五苓散之类，大小便牵痛，几至不起，用六味丸而愈。
　　
　　金砂散
　　治小便淋沥不通。
　　郁金 海金砂 滑石 甘草（各等分）上为末，每服一钱，煎地肤子汤调下，灯心、木通亦可。
　　
　　又方
　　冬瓜最治实热，小便不通，内热口渴。
　　
　　立效散
　　治小儿诸淋不通，茎中作痛。
　　木通 甘草 王不留行 胡荽 滑石 海金砂 山栀子 槟榔（各等分）上每服一钱，水煎。
　　
　　五淋散
　　治膀胱有热，水道不通，或小腹肿胀。
　　赤茯苓 赤芍药（各五分） 山栀（炒） 当归（各三分） 甘草（二分）上用灯心十根水煎。
　　
　　木通散
　　（方见小便不通）
　　导赤散
　　（方见心脏）
　　泻青丸
　　（方见肝脏）
　　泻黄散
　　（方见脾脏）
　　四物汤
　　（方见急惊）
　　清胃散
　　
　　异功散
　　（二方见内钓）
　　补中益气汤
　　（方见虚羸）
　　泻白散
　　（方见肺脏）
　　地黄丸
　　（方见肾脏）
　　柴胡清肝散
　　
　　栀子清肝散
　　（二方见发热，即柴胡栀子散）
　　滋肾丸
　　（方见腹胀）
　　清心莲子饮
　　
　　茯苓散
　　（二方见白浊）
　　五淋散
　　（方见五淋）
　　圣济犀角地黄汤
　　（方见尿血便血）
　　卷八
　　遗尿
　　巢氏云：肾主水，与足太阳相为表里。经曰：膀胱者，州都之官，津液藏焉。卧则阳气内收，肾与膀胱之气虚寒不能约制，故睡中遗出，《内经》谓膀胱不约为遗是也。用破故纸散、益智散、鸡肠散之类主之。亦有热客于肾，干于足厥阴之经，廷孔郁结，而气血不能宣通，则痿痹而无所用，故液渗入膀胱，而漩溺遗失者，用六味地黄丸；虚热亦用前丸。脾肺气虚者，用补中益气汤加补骨脂、山茱萸。
　　治验一小儿眼胞微肿，咳嗽恶心，小便泔白，余谓脾疳食积也，用五味异功散，佐以四味肥儿丸而愈。后不节饮食，视物不明。余曰：目为五脏之精，脾胃复伤，须补养为主。不信，乃复峻厉之剂，变慢脾风，竟为不起。
　　一小儿三岁，素遗尿，余视其两颏微赤，此禀父肾与膀胱二经阴虚也，与六味丸服之，赤色渐退，而遗尿亦愈。
　　一小儿四岁，饮食少思，便泄腹痛，素遗尿，额颏青黑，虽盛暑而恶风寒，余谓：经云：热之不热，是无火也。用八味丸治之，诸症悉愈。
　　
</div>
    <div class="pagination">
<a href="保婴撮要_page33.html">上一页</a><span>...</span><a href="保婴撮要_page29.html">29</a><a href="保婴撮要_page30.html">30</a><a href="保婴撮要_page31.html">31</a><a href="保婴撮要_page32.html">32</a><a href="保婴撮要_page33.html">33</a><span class="current-page">34</span><a href="保婴撮要_page35.html">35</a><a href="保婴撮要_page36.html">36</a><a href="保婴撮要_page37.html">37</a><a href="保婴撮要_page38.html">38</a><a href="保婴撮要_page39.html">39</a><span>...</span><a href="保婴撮要_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
