<!DOCTYPE html>
<html>
<head>
    <meta charset="UTF-8">
    <title>虚损启微 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>虚损启微 - 第 5 页/共 10 页</h1>
    <div class="content">　　少腹拘急，小便牵痛，真阳内衰也。

　　恶寒不乐，而五心烦热，重阴覆其阳，火不得伸也。宜用升柴以举之。

　　下唇生疮，此血瘀营虚发热，蒸其所瘀之血，化而为虫，遂成此症，盖即传尸劳之谓足寒无论阴阳，凡下虚者，皆能致此，治须辨别。又肺气虚则逆而不行，无以及于四虚而气哽，火盛则津枯，津枯则气哽也。

　　膝下冷，火不归源也。若上气喘，命门衰绝也。

　　不时溏泄，脾肾虚弱也，或心火不生脾土也。

　　发尖生穗，血虚火炎也。

　　身冷，营卫虚寒也。宜用当归、干姜。

　　[卷上] 论虚损劳瘵 

　　凡损伤元气者，本皆虚症，而古方以虚损劳瘵，各分门类，则病若有异，亦所宜辨。

　　之虚，有在阳分，有在阴分，其病尚浅，或用益火，或用滋阴，见症施治，各有宜也。至若劳瘵，则或为骨蒸，或为干嗽，吐血吐痰，营卫俱败，羸日甚，其病深在阴中之阴分，多有不宜温补者。此虚与劳，似乎各有分别。然要而论之，则劳瘵之症，特不过阴虚之极深极重者耳！凡阴虚用药失当，或误用辛温，或妄投消伐，遂至日甚而成瘵矣，有不可不慎也。

　　[卷上] 论虚损传变 

　　不论阴阳，虚损日久，皆能传变。有谓男子自肾传心肺肝脾，女子自心传肺肝脾肾者，此其说不可信也。《难经》云：损脉为病，一损损于皮毛，皮聚毛落；二损损于血脉，血，不能营于五脏六腑；三损损于肌肉，肌肉消瘦，饮食不为肌肤；四损损于筋，筋缓不能自收持；五损损于骨，骨痿不能起床。反此者，至脉之病也。从上下者，骨痿不能起于床者死。从下上者，皮聚毛落者死。观此上损下损之说，其义极精。盖凡思虑劳倦外感等症则伤阳，伤于阳者，病必自上而下也。色欲醉饱内伤等症则伤阴，伤于阴者，病必自下而上也。自上而下者，先伤乎气，故一损于肺，而病在声息肤腠；二损于心，而病在血脉颜色；三损于胃，而病在饮食不调；四损于肝，而病为疼痛；五损于肾，而病为骨痿。二便不禁，此先伤乎阳，后及乎阴，阳竭于下，则孤阴无以独存，而不可为也。自下而上者，先伤乎精，故一损于肾，而病为泉源干涸；二损于肝，而病为血动筋枯；三损于脾，而病为痰涎壅盛；四损于心，而病为神魂失守；五损于肺，而病为短气喘呼。此先伤乎阴，后及乎阳，阴竭于上，则孤阳无以独存，而不可为也。然二者之损，又皆以脾胃为生死之大关，盖脾胃者土也，万物之本也。若上过乎此，则传肝传肾，不可治矣。下过乎此，则传心传肺，不可治矣。

　　故曰：心肺损而神衰，肝肾损而形敝，脾胃损而饮食不归血气。夫迨其传变已深，而希望回生，不已晚乎！所贵君子者，亦在乎防微杜渐而已。

　　[卷上] 论五劳七伤六极 

　　五劳者：一曰肺劳，短气面浮，鼻不闻香臭；二曰肝劳，面目干黑，口苦精神不守，能独卧，目视不明；三曰心劳，忽忽喜忘，大便苦难，或时鸭溏，口内生疮；四曰脾劳，舌本苦直，不得咽唾；五曰肾劳，背难俯仰，小便不利，色赤黄而有余沥，茎内痛，阴囊湿生疮，小腹满急。六极者：一曰气极，令人内虚，五脏不足，邪气多，正气少，不欲言；二曰血极，令人无颜色，眉发落，忽忽喜忘；三曰筋极，令人数转筋，十指爪甲皆痛苦，倦不能久立；四曰骨极，令人瘦削，齿苦痛，手足烦疼，不可以立，不欲行动；五曰肌极，令人羸瘦无润泽，饮食不生肌肉；六曰精极，令人少气，吸吸然内虚，五脏气不足，毛发落，悲伤喜忘。七伤者：一曰大饱伤脾，善噫欲卧，面黄；二曰大怒逆气伤肝，少气目暗；三曰强力举重，久坐湿地，伤肾少精，腰背痛，厥逆下冷；四曰形寒寒饮伤肺，少气咳嗽，鼻塞，五曰忧愁思虑伤心，苦惊喜忘喜怒；六曰风雨寒暑伤形，发肤枯夭；七曰恐惧不节伤志，恍惚不乐。又有志劳、思劳、心劳、忧劳、瘦劳，亦名五劳。阴寒、阴痿、里急精寒精少、阴下湿、精清、小便苦数、临事不举，亦名七伤。种种区别，愈繁愈乱，按图索骥，贻误实多，皆非求本之论也。要之，五脏不可不分，轻重不可不辨，气血阴阳水火，不可不知，虚症之治，无余蕴矣。若其强作解人，硬派名目，几何而不至杀人于反掌间也哉？ 

　　[卷上] 辨虚火 

　　虚火二字，混淆已久，贻误最多，不可以不辨也。夫火有阴盛格阳之火，有阴虚火动有纯属阴虚，似火非火之火。所谓阴盛格阳者，龙雷之火，得水愈燔，得热则散，内真寒而外假热，真正之虚火也，补阳即消矣，有曰虚火宜补温，能除大热者，此之谓也。所谓阴虚火动者，真水亏乏，邪火妄行，神魂躁动，内外枯热，是亦不得不谓之虚火，若补阳，则助其热矣，有曰阳旺阴愈消，热增水益涸者，此之谓也。所谓似火非火者，原无外火销烁，止以真阴亏竭，泉源断流，而致为干枯燥旱，是又不可不名为虚火，此则肾水大伤，非纯补真阴莫济矣，有曰补阴以配阳者，此之谓也。

　　[卷上] 论脉 

　　虚损之脉，凡甚急、甚数、甚细、甚弱、甚涩、甚滑、甚短、甚长、甚浮、甚沉、甚紧、甚洪、甚实者，皆是其候。然阴阳之辨，则全以迟数二字，为损症之大关键，虽其迟数中，又有浮、沉、大、小、之不同，要以阴虚脉数，阳虚脉迟，不可易也。大凡数脉不及六至者，可治也。六至以上者，难治也。若数甚而再加弦紧细小，则百无一生矣。然脉数至极多，有兼滑，但见其滑愈甚者，其死愈近，以决短期，万无或爽也。

　　迟不甚迟，而脉中有神者，治之甚易，可数剂取效也。迟败之极，而微弱无神者，死在顷刻，虽大进温补，无能为力也。

　　阴虚脉数，阳虚脉迟，是固然矣，及病至危笃，亦有数之至而渐缓者，以阴脱尽而阳也。又有迟之甚而转数者，以阳败极而阴亦渐散也。此不得视为佳兆，正死期之日促耳！阴阳虽为对待，然世人劳损，毕竟阴虚脉数者居多，阳虚脉迟者恒少，所以但见脉数，便须认定阴虚，断不容混。惟知愈虚则愈数，愈数则愈虚，而弱症思过半矣。

　　弦脉者，虚损最忌，又最多也。《脉经》谓之中虚，崔真人谓之土败。以余观之，亦迟数，盖凡迟缓而弦者，其为中虚土败，不待言耳！若数中兼弦，则以水枯木燥，愈燥愈弦，愈弦愈燥，并不关中土之病，即使木气燥极，亦致凌脾，究竟补水为主。而快脾等剂，断不可用，毫厘之失，何啻千里之差！世人右尺虚者极多，粗工不察，动云补火，不知火上浮则右尺必虚，不定属肾寒也。

　　若不加详审，而遽投温热，鲜不致误矣。

　　[卷上] 论爪 

　　指爪为精血之余，凡于诊候之际，若见干黄，觉有枯槁之色，则其发肤营气，具在吾目中，而损之微甚，亦可从此而识矣。此可于脉色之外，参观并用，而资其工巧者也。

　　[卷上] 论嚏 

　　凡阳虚之人，因气虚也，阳气既虚，即不能嚏。仲景先生曰：“欲嚏不能，此人肚中寒，故以阳虚之证，而忽见嚏者，最是回生之佳兆。” 

　　[卷上] 虚损危候 

　　虚损既成，百脉空虚，精血枯涸，使非大投补剂，何以望生？若有不能服诸补之药者，此为虚不受补也，不治。

　　劳损吐血失血后，嗽痰不止，而极多极浊者，此其精血饮食，皆化为痰。经曰：白血出者死，即其类也，不治。

　　嗽而下泄上喘者死，或嗽而肛门生者，亦不治。

　　左右为阴阳之道路，其有不得左右眠，而认边难转者，此其阴阳之气，有所偏竭也，嗽而左不得眠肝胀，右不得眠肺胀，皆为死症。

　　虚损原无外邪，所以病虽至困，终不愦乱，其有别无邪热而忽谵妄失伦者，此神去之兆，心脏败也，必死。

　　劳嗽喑哑，声不能出，或喘急气促者，肺脏败也，必死。

　　嗽而声哑，喉痛不能药食者，不治。

　　劳损肌肉脱尽者，脾脏败也，必死。

　　虚损多有筋骨疼痛，若痛至极，不可忍者，此血竭不能荣筋，肝脏败也，必死。

　　劳损既久，再及大便，泄泻不能禁止者，肾脏败也，必死。

　　[卷上] 辨似损非损 

　　虚损之症，必有所因。而似损非损之症，其来则骤，盖以外感风寒，不为解散，而误，或用温补，或用清凉，或用消导，以致外邪郁伏，久留不散，而为寒热往来，及为潮热咳嗽，其症全似劳损。若用治损之法以治，则滋阴等剂，愈以留邪热蒸，久久非损成损矣。欲辨此者，但当审其并无积渐之因。或身有疼痛，而微汗则热退，无汗则复热。或见大声咳嗽，脉虽弦紧而不甚数。或兼和缓等症，则虽病至一两月，而邪有不解，病终不退者。本非劳损，毋误治也。

　　寒热往来不止者，宜一二三四五柴胡等饮，酌宜用之，或正柴胡饮亦可。兼咳嗽者，柴陈煎。若脾肾气虚而兼咳嗽者，金水六君煎，或邪有未解而兼寒热者，仍加柴胡。

　　有一种血分郁滞，气行而血不行，徒为蒸热，俟蒸气散，微汗而热退者，此宜活血为主。

　　[卷下] 六味地黄丸 

　　治肾水亏损，小便淋闭，头目眩运，腰腿酸软，阴虚发热，自汗盗汗，憔悴瘦弱，精神疲困，失血失音，水泛为痰，病为肿胀，壮水制火之剂也。

　　熟地黄（八两，蒸捣）山萸肉（四两）山药（四两，炒）泽泻（三两）白茯苓（三两）丹皮（三两）上为细末，和地黄膏加炼蜜，为丸桐子大，每服七八十丸，空心食前白滚汤、或淡盐汤任下。此方用水煎汤，即名六味地黄汤，下八味丸亦同。

　　[卷下] 八味丸（崔氏） 

　　治命门火衰，不能生土，以致脾胃虚寒，饮食少思，大便不实，或下元冷惫疼痛等症，王太仆先生云：益火之源，以消阴翳，即此谓也。即前六味地黄丸，加肉桂、制附子各一两。

　　[卷下] 大补元煎（新方） 

　　治男妇气血大坏，精神失守，危剧等症。此回天赞化，救本培元，第一要方人参（补气补阳，以此为主，少则用一二钱，多则用一二两）熟地（补精补阴，以此为少则用二三钱，多则用二三两）山药（二钱，炒）杜仲（二钱）当归（二三钱，泄泻者去之）枸杞（二三钱）萸肉（一钱，畏酸者去之）炙甘草（一二钱）水二盅，煎七分，食远温服。如元阳不足多寒者，于本方加附子、肉桂、炮姜之类，随宜用之。如气分偏虚者，加黄、白术。如胃口多滞者，不必用。如血滞者，加川芎，去山萸。

　　如滑泄者，加五味、故纸之属。

</div>
    <div class="pagination">
<a href="虚损启微_page4.html">上一页</a><a href="虚损启微.html">1</a><a href="虚损启微_page2.html">2</a><a href="虚损启微_page3.html">3</a><a href="虚损启微_page4.html">4</a><span class="current-page">5</span><a href="虚损启微_page6.html">6</a><a href="虚损启微_page7.html">7</a><a href="虚损启微_page8.html">8</a><a href="虚损启微_page9.html">9</a><a href="虚损启微_page10.html">10</a><a href="虚损启微_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
