<!DOCTYPE html>
<html>
<head>
    <meta charset="UTF-8">
    <title>医学入门 - 第 8 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 8 页/共 202 页</h1>
    <div class="content">　　罗天益 字谦甫，东垣先生之高弟，元朝真定人。着《卫生宝鉴》、《药误永鉴》、《药类法象》。

　　吴恕 字如心，号蒙斋，元之仁和人。着《伤寒指掌图》。

　　直鲁古 吐谷浑人。初元太祖破吐谷得之，淳钦皇后收养。长能针灸，官太医，撰脉诀针灸书。

　　危亦林 号达斋，元时其鼻祖自抚迁于南丰。高祖云仙，游学东京，遇董奉二十五世方脉，至公五叶而学益备，技益工，所活者益众。官本州医学教授，刻苦凡十稔，编成《世医得效方》十有九卷。

　　徐文中 字用和，宣州人。始为县吏，复为安陆府吏，授绍兴路知事，善针灸。

　　王仲光 吴郡人，志不愿仕，自坏其面貌，终身独居无妻子， 髻袍游行市中，卖药自给。郡守求见，逾屋逸出，他日却仪，独候门下，始接焉。据坐受拜，以道诲之，若师弟子也。姚少师广孝既贵，归亦来访，弗肯见之。

　　葛应雷 字震父，吴人。攻医，官医学提举，着《医学会同》二十卷。

　　项昕 字彦昌，号抱一翁，元之东教人。世医，年未成童，暗诵岐扁《素》、《难》、叔和《脉经》，稍长学《易》，因母误药，励志医术。拜越江大儒韩明善，又往浙见葛可久，论刘、张之学，授太医院吏。善按摩，作《脾胃论》以补东垣未备。治一病胁痛，众以为痈，投诸香、姜、桂之类益甚，阳脉弦，阴脉微涩。

　　公曰：弦者，痛也；涩者，肾邪有余也。肾上薄于胁不能下，且肾恶燥，今服燥药过多，非得利不愈。

　　先用神保丸，下黑溲痛止，更服神芎丸。或疑其太过，公曰：向用神保丸者，以肾邪透膜，非全蝎不能引导，然巴豆性热，非得硝、黄荡涤，后遇热必再作。乃大泄数次病愈，经曰痛随利减是也，治一妇腹胀如鼓，四体骨立，医以为孕、为蛊、为瘵。公诊曰：此气搏血室耳，服血药多而失于顺气，经曰气血同出而异名，故治血必先顺气，俾经隧得通，而后血可行。乃以苏合香丸投之，三日而腰痛作。曰：血欲行矣。急以硝、黄峻逐之，下瘀血如瓜者十余枚而愈。所以知其病者，以其六脉弦滑而数。弦者气结，滑者血聚，实邪也，故气行而大下之。又一女子病同而诊异，公曰：不治，法当数月死。向者女子脉滑为实邪，今脉虚为元气夺矣。又一女子病亦同而六脉独弦，公曰：真脏脉见，法当逾月死。后皆如其言。治一人夏月病甚，众以为瘵。公诊其脉细数而实。细数者，暑也。暑伤气宜虚，今不虚而反实，乃热伤血，药为之也。与白虎汤饮之立瘥。治一人胸膈壅满甚笃，昏不知人。公诊春脉，阳脉浮滑，阴脉不足。浮为风，滑为血聚，始为风伤肺，阴脉不足，乃过于宣逐也。诸气奔肺，肺气治则出入易、菀陈除，故行其肺气而病当自已。初以杏仁、薏苡之剂，灌之立苏。继以升麻、黄、桔梗消其脓，服之逾月而愈。

　　赵良 字以德，号云居，元之浦江人。从丹溪先生学医，着《医学宗旨》、《金匮方衍义》。

　　王履 字安道，国朝昆山人。学医于丹溪先生，尽得其术，博学能诗。着《溯洄集》、《百病钩玄》、《医韵统》。

　　周汉卿 国朝松阳人。善针灸。治一女子生瘰 ，环颈及腋九十九窍，窍破白汁出，右手拘挛不可动，身体火热。公为剔窍母，长二寸，其余以火次第烙之，数日成痂而愈。治一人背苦曲杖而行，人以风治之。公曰：非风也，血涩不行也。为针两足昆仑穴，顷之投杖而去。

　　张颐 字养正，国朝吴下明医。中年以瞽废，而气岸峭直不衰，周文襄公巡抚吴中宾礼之，议论侃侃不屈。

　　其医大概以保护元气为主，处剂多用参、术，而每着奇效。能预刻年月日决人生死，往往奇中。尝叹世言东垣、丹溪，医中王道，信然，以其效迟也，然善用数着奇效。

　　钱瑛 字良玉，世传颅囟医。宣德中入太医院。宁阳侯孙生九月，惊悸频啼而汗，百方莫效。公命坐儿于地，使掬水为戏，惊啼顿止。人问之，曰：时当季春，儿丰衣帷处，不离怀抱，其热郁安所泄耶？使之近水则火邪杀，得土气则脏平，故不药而愈，吴下小儿医善钱氏云。

　　刘遵道 国朝草窗先生族弟。有渔人误吞钓钩，公令溶蜡为丸，以线灌下，钩锐入蜡，即曳而出。

　　吴杰 字士奇，国朝武进人，自号 谷。谷者，谷神也。世医荐入御药局，与唐荆川相善。

　　殷傅 字朝相，号壶仙，国朝瓜州人。治伤寒误服热药将死，舌黑不硬，两颊肿而咽尚通，公曰：舌不硬，咽尚通，太阴、少阴经尚未绝。乃与大剂，一饮汗出，二饮热去，三饮病已。治淋沥忽变口噤厥逆，他医以为风，公诊尺脉沉大，知病属下焦，投以八正散而愈。

　　汗忱 字益敬，号孚庵，国朝歙人。因体弱与母病习医，着《折肱录》。

　　倪维德 字仲贤，号敕山，国朝三吴名医，宋和州防御使昌嗣之后。其家世业《坟》，《典》、《丘》、《索》。着《医说》及《原机启微》。公尤以急济为务。治小儿八岁忽得昏惫疾，数日方苏， 戆如木偶人，寒暑饥饱皆不知，尝食土炭至口，不得出音，用疏风助脾之剂，数服而愈。盖脾藏智意，挟风则不知人事矣。

　　吕复 国朝四明人，深于医道。有因大醉甚大吐，熟睡至次早，眼中视物皆倒植，诊其脉左关浮促，复用藜芦、瓜蒂，平旦吐之，视物如常。盖伤酒吐时，上焦反复，致到其胆腑，故视物皆倒，法当复吐，以正其胆。

　　胡重礼 真州人，国朝初以医名世。

　　沈绎 字诚庄，吴郡人，好学笃行。洪武中肃王嗜乳酪获疾，饮浓茶数碗，荡涤膈中而愈。王神之，奏授本府良医。

　　何彦征 讳渊，字以行，镇江丹徒人，家世医。永乐中，以名医征隶太医院院使。

　　黄HT  字梦祥，号熙春，存礼之子。业儒精医。正统初，征为太医院太医，其术愈精。

　　陆彦功 国朝歙人。世医，至公尤精。征太医不拜，晚年编《伤寒类症便览》十卷。

　　陶华 字尚文，号节庵，余杭名医，幼读儒书，帝通百氏，着《伤寒琐言》，大行于世。正统间被征，引疾归，时论高之。

　　邹福 字鲁济，国朝瓯宁人。善察脉，着《经验良方》。仲子逊亦传其业，有司荐为医官，不就。

　　熊宗立 号道轩，国朝建阳人。从刘剡学，兼通阴阳医卜之术。注解《难经》、《脉诀》，撰《药性赋补遗》，集《妇人良方》。

　　王时勉 善观色察脉，能预言人病。

　　张至和 精医，二人俱国朝吴郡人。

　　刘毓 字德美，号益斋，国朝金陵人，徙苏之长洲。业儒既成，不忍违养，乃学医，荐为太医，善学丹溪者也。

　　汪渭 字以望、号古朴，国朝祁门临清之朴墅人，出唐越国公之后。世医，至先生益精，尝曰：东垣主于升阳补气，丹溪主于滋阴降火，若阴虚阳亢，当合东垣、丹溪两法治之。

　　刘全备 字克用，国朝柯城人。注《编注病机》、《编注药性》。

　　虞抟 字天民、号恒德老人，正德花溪人。着《医学正传》、《医学权舆》、《医学集成》。

　　方广 字约之，号古庵，嘉靖休宁人。读儒之暇，留意医经，为名医。善用丹溪法，着《丹溪心法附余》、《药性书》、《伤寒书》。

　　薛己 字新甫，号立斋，吴郡人，家世明医，至公尽会诸家之法。嘉靖时，官南京太医院院使。着《外科枢要》。

　　程伊芳 字宗衡，新安人，国朝淮府良医。纂《医林史传》、《外传》、《拾遗》。

　　卷首　集例

　　历代医学姓氏

　　以医为业，世代相承者也。

　　楼护 字君卿，西汉人。少随父为医，游五侯家，咸得其欢心，后以经学为京兆令。

　　徐秋夫 南宋徐熙之子，为射阳令，医术尤精，曾针鬼腰。

　　徐道度 秋夫长子，以医官兰陵太守。

　　徐叔向 秋夫次子，亦精医。

　　徐謇 字成伯，道度次子，后魏丹阳人，家本东莞。善医药，以医官至光禄大夫，赠东将军齐州刺史，谥曰靖。

　　徐践 字景升，袭爵建兴太守，亦精医。

　　徐雄 德医徐文伯之子，传父术尤精。

　　徐之范 儒医徐之才之弟，以医官太常寺卿。

</div>
    <div class="pagination">
<a href="医学入门_page7.html">上一页</a><span>...</span><a href="医学入门_page3.html">3</a><a href="医学入门_page4.html">4</a><a href="医学入门_page5.html">5</a><a href="医学入门_page6.html">6</a><a href="医学入门_page7.html">7</a><span class="current-page">8</span><a href="医学入门_page9.html">9</a><a href="医学入门_page10.html">10</a><a href="医学入门_page11.html">11</a><a href="医学入门_page12.html">12</a><a href="医学入门_page13.html">13</a><span>...</span><a href="医学入门_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
