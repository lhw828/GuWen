<!DOCTYPE html>
<html>
<head>
    <meta charset="UTF-8">
    <title>本草蒙筌 - 第 1 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草蒙筌 - 第 1 页/共 81 页</h1>
    <div class="content">

　　本草蒙筌 明 陈嘉谟

　　总论

　　出产择地土

　　凡诸草本、昆虫，各有相宜地产。气味功力，自异寻常。谚云：一方风土养万民，是亦一方地土出方药也。摄生之士，宁几求真，多惮远路艰难，惟采近产充代。殊不知一种之药，远者，亦有不可代用者。可代者，以功力缓紧略殊，倘倍加犹足去病。不可代者，因气味纯驳大异，若妄饵反致损人。故《本经》谓参、耆虽种异治同，而芎、归则殊种各治足征矣。他如齐州半夏，华阴细辛，银夏柴胡，甘肃枸杞；茅山玄胡索、苍术，怀庆干山药、地黄；歙白术，绵黄耆，上党参，交趾桂。每擅名因地，故以地冠名。地胜药灵，视斯益信。又宜山谷者，难混家园所栽，芍药、牡丹皮为然；或宜家园者，勿杂山谷自产，菊花、桑根皮是尔。云在泽取滋润，泽傍匪止泽兰叶也；云在石求清洁，石上岂特石菖蒲乎？东壁土及各样土至微，用亦据理；千里水并诸般水极广，烹必合宜。总不悖于《图经》，才有益于药剂。《书》曰：慎厥始，图厥终。此之谓夫。

　　总论

　　收采按时月

　　草木根梢，收采惟宜秋末、春初。春初则津润始萌，未充枝叶；秋末则气汁下降，悉归本根。今即事验之。春宁宜早，秋宁宜迟，尤尽善也。茎叶花实，四季随宜。采未老枝茎，汁尚包藏。实收已熟味纯，叶采新生力倍。入药诚妙，治病方灵。其诸玉、石、禽、兽、虫鱼，或取无时，或收按节，亦有深义。匪为虚文，并各遵依，毋恣孟浪。

　　总论

　　藏留防耗坏

　　凡药藏贮，宜常提防。倘阴干、曝干、烘干未尽去湿，则蛀蚀、霉垢、朽烂不免为殃。

　　当春夏多雨水浸淫，临夜晚或鼠虫吃耗。心力弗惮，岁月堪延。见雨久着火频烘，遇晴明向日旋曝。粗糙悬架上，细腻贮坛中。人参须和细辛，冰片必同灯草。（《本经》云：和糯米炭相思子同藏，亦不耗蚀。）麝香宜蛇皮裹，硼砂共绿豆收。生姜择老砂藏，山药候干灰窖。沉香、真檀香甚烈，包纸须重；茧水、腊雪水至灵，埋阱宜久。类推隅反，不在悉陈。

　　庶分两不致耗轻，抑气味尽得完具。辛烈者免走泄，甘美者无蛀伤。陈者新鲜，润者干燥。用斯主治，何虑不灵。

　　总论

　　贸易辨假真

　　医药贸易，多在市家。辨认未精，差错难免。谚云：卖药者两只眼，用药者一只眼，服药者全无眼，非虚语也。许多欺罔，略举数端。钟乳令白醋煎，细辛使直水渍，当归酒洒取润，枸杞蜜伴为甜，螵蛸胶于桑枝，蜈蚣朱其足赤。此将歹作好，仍以假乱真。荠 指人参，木香捣，荔枝搀，霍香采，茄叶杂。研石膏和轻粉，收苦薏当菊花。姜黄言郁金，土当称独滑。小半夏煮黄为玄胡索，嫩松梢盐润为肉苁蓉。（金莲草根盐润亦能假充。）草豆蔻将草仁充，南木香以西呆抵。煮鸡子及鲭鱼枕造琥珀，熬广胶入荞麦面（炒黑）作阿胶。枇杷蕊代款冬，驴脚骨捏虎骨。松脂搅麒麟竭，番硝插龙脑香。桑根白皮，株干者岂真；牡丹根皮，枝梗者安是。如斯之类，巧诈百般。明者竟叱其非，庸下甘受其侮。本资却病，反致杀人。虽上天责报于冥冥中，然仓卒不能察实，或误归咎于用药者之错，亦常有也。此诚大关紧要，非比小节寻常。务考究精详，辩认的实，修庶免乖违。

　　总论

　　咀片分根梢

　　古人口咬碎，故称 咀。今以刀代之，惟凭锉用。犹曰咀片，不忘本源。诸药锉时，须要得法。或微水渗，或略火烘。湿者候干，坚者待润，才无碎末，片片薄匀。状与花瓣相侔，合成方剂起眼。仍忌锉多留久，恐走气味不灵。旋锉应人，速能求效。根梢各治，尤勿混淆。

　　生苗向上者为根，气脉行上；入土垂下者为梢，气脉下行。中截为身，气脉中守。上焦病者用根；中焦病者用身；下焦病者用梢。盖根升梢降，中守不移故也。

　　总论

　　制造资水火

　　凡药制造，贵在适中，不及则功效难求，太过则气味反失。火制四：有 、有炮、有炙、有炒之不同；水制三：或渍、或泡、或洗之弗等。水火共制造者，若蒸、若煮而有二焉。余外制虽多端，总不离此二者。匪故巧弄，各有意存。酒制升提，姜制发散。入盐走肾脏，仍使软坚；用醋注肝经，且资住痛。童便制，除劣性降下；米泔制，去燥性和中。乳制滋润回枯，助生阴血；蜜制甘缓难化，增益元阳。陈壁土制，窃真气骤补中焦；麦麸皮制，抑酷性勿伤上膈。乌豆汤，甘草汤渍曝，并解毒致令平和；羊酥油、猪脂油涂烧，咸渗骨容易脆断。

　　有剜去瓤免胀，有抽去心除烦。大概具陈，初学熟玩。

　　总论

　　治疗用气味

　　治疗贵方药合宜，方药在气味善用。气者，天也。气有四：温热者天之阳，寒凉者天之阴。阳则升，阴则降。味者，地也。味有六：辛、甘、淡者，地之阳；酸、苦、咸者，地之阴。阳则浮，阴则沉。有使气者，有使味者，有气味俱使者，有先使气后使味者，有先使味后使气者，不可一例而拘。有一药两味，或三味者；有一药一气，或二气者。热者多，寒者少，寒不为之寒；寒者多，热者少，热不为之热。或寒热各半而成温，或温多而成热，或凉多而成寒，不可一途而取。又或寒热各半，昼服之，则从热之属而升；夜服之，则从寒之属而降。至于晴日则从热，阴雨则从寒。所从求类，变化犹不一也。仍升而使之降，须其抑也；沉甘缓也，其行之也上。苦泻也，其行之也下。

　　酸收也，其性缩。咸软也，其性舒。上下、舒缩、横直之不同如此，合而用之，其相应也。

　　正犹鼓掌成声，沃水成沸。二物相合，象在其间也。有志活人者，宜于是而取法。

　　总论

　　药剂别君臣

　　诸药合成方剂，分两各有重轻。重者主病以为君，轻者为臣而佐助。立方之法，仿此才灵。

　　往往明医，不逾矩度。如解利伤风，风宜辛散，则以防风味辛者为君，白术、甘草为佐；若解利伤寒，寒宜甘发，又以甘草味甘者为主，防风、白术为臣。 疟寒热往来，君柴胡、葛根，而佐陈皮、白术；血痢腹痛不已，君芍药、甘草，而佐当归、木香。大便泻频，茯苓、炒白术为主，芍药、甘草佐之；下焦湿盛，防己、草龙胆为主，苍术、黄 佐之。眼暴赤肿，黄芩、黄连君也，佐以防风、当归；小便不利，黄 、知母君也，佐以茯苓、泽泻。诸疮疹金银花为主，多热佐栀子、连翘，多湿佐防风、苍术；诸咳嗽五味子为主，有痰佐陈皮、半夏，有喘佐紫菀、阿胶。如是多般，难悉援引，惟陈大要，余可例推。又况本草各条，亦以君臣例载。各虽无异，义实不同。彼则以养命之药为君，养性之药为臣，治病之药为使。

　　优劣匀分，万世之定规也；此则以主病之药为君，佐君之药为臣，应臣之药为使。重轻互举，一时之权宜也。万世定规者，虽前圣复起，犹述旧弗违；一时权宜者，固后学当宗，贵通变无泥。医家活法，观此可知。

　　总论

　　四气

　　凡称气者，是香臭之气。其寒热温凉，是药之性。且如鹅条中云：白鹅脂性冷，不可言其气冷也。况自有药性，论其四气，则是香臭腥臊，故不可以寒热温凉配之。如蒜、阿魏、鲍鱼、汗袜，则其气臭；鸡、鱼、鸭、蛇，则其气腥；狐狸肾、白马茎、近阴处、人中白，则其气臊；沉、檀、脑、麝，则其气香。如此方可以气言之。其古本序例中，并各条内气字，恐或后世误书，当改为性字，于义方允，仍寒热温凉四性。五味之中，每一味各有此四者，如辛之属，则有硝石、石膏、干姜、桂、附、半夏、细辛、薄荷、荆芥之类；甘之属，则有滑石、凝水石、饧饴、酒、枣、参、耆、甘草、干葛、粳米之类；苦之属，则有大黄、枳实、浓朴、酒、糯米、白术、麻黄、竹茹、栀子之类；咸之属，则有泽泻、犀角、阳起石、皂荚、文蛤、白华、水蛭、牡蛎之类；酸之属，则有商陆、苦酒、硫黄、乌梅、五味子、木瓜、芍药之类。此虽不足以尽举，大抵五味之中，皆有四者也。

　　总论

　　五味

　　天地既判，生万物者惟五气耳！五气定位则五味生，五味生则千变万化，不可穷已。故曰：生物者，气也。成之者，味也。以奇生则成而耦，以耦生则成而奇。寒气坚，故其味可用以软；热气软，故其味可用以坚；风气散，故其味可用以收；燥气收，故其味可用以散。土者，中气所生，无所不和，故其味可用以缓。气坚则壮，故苦可以养气；脉软则和，故咸可以养脉；骨收则强，故酸可以养骨。筋散则不挛，故辛可以养筋；肉缓则不壅，故甘可以养肉。坚之而后可软，收之而后可散。欲缓则用甘，不欲则弗用。用之不可太过，太过亦病矣。治疾者，不通乎此，而能已人之疾者，吾未之信焉。

　　总论

　　七情

　　有单行者，不与诸药共剂，而独能攻补也，如方书所载独参汤、独桔汤之类是尔。有相须者，二药相宜，可兼用之也。有相使者，能为使卒，引达诸经也。此二者不必同类，如和羹调食，鱼肉、葱豉各有宜，合共相宜发足尔。有相恶者，彼有毒而我恶之也。有相畏者，我有能而彼畏之也。此二者不深为害，盖我虽恶彼，彼无忿心，彼之畏我，我能制伏。如牛黄恶龙骨，而龙骨得牛黄更良；黄耆畏防风，而黄耆得防风其功愈大之类是尔。有相反者，两相仇隙，必不可使和合也。如画家用雌黄胡粉相近便自黯，妒粉得雌则黑黄，雌得粉亦变之类是尔。有相杀者，中彼药毒，用此即能杀除也。如中蛇虺毒，必用雄黄；中雄黄毒，必用防己之类是尔。凡此七情共剂可否，一览即了然也。或云药有五味，以通五脏。肝藏魂而有怒，一也；肺藏魄而有忧，二也；心藏神而有喜，三也；脾藏意与智而有思，五也；肾藏精与志而有恐，七也。五味以治五脏，通有七情也。

　　总论

　　七方

　　大；君一、臣二、佐九，制之大也。

　　其用有二：一则病有兼证，邪气不专，不可以一二味治之，宜此大方之类是也。二则治肾、肝在下而远者，宜分两多而顿服之是也。

　　小：君一、臣二、佐四，制之小也。

　　其用有二：一则病无兼证，邪气专一，不可以多味治之，宜此小方之类是也。二则治心、肺在上而近者，宜分两少而频服之是也。

　　缓：治主当缓，补上治上，制以缓。凡表里汗下，皆有所当缓。缓则气味薄，薄者则频而少服也。

</div>
    <div class="pagination">
<span class="current-page">1</span><a href="本草蒙筌_page2.html">2</a><a href="本草蒙筌_page3.html">3</a><a href="本草蒙筌_page4.html">4</a><a href="本草蒙筌_page5.html">5</a><a href="本草蒙筌_page6.html">6</a><span>...</span><a href="本草蒙筌_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
