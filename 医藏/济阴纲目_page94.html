<!DOCTYPE html>
<html>
<head>
    <meta charset="UTF-8">
    <title>济阴纲目 - 第 94 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 94 页/共 113 页</h1>
    <div class="content">　　经验方

　　治产后遍身青肿疼痛，及产后血水疾。（青肿者，血瘀也，以血化为水，故用此，乃简便良法）干漆大麦芽（各等分）上各为细末，以新瓦罐子中铺一重麦，一重干漆，如此填满，用盐泥固济，火通赤，放冷，研为散，但是产后诸疾，热酒调下二钱。

　　白术汤

　　治心腹坚大如盘，边如旋盘，水饮所作，名曰气分。（此仲景方也，易老变而为丸）枳实（一两半）白术（三两）上咀，每服四钱，水一盏半煎至七分，去滓，温服，腹中软，即当散也。

　　正脾散

　　治产后通身浮肿，及治妇人大病后脾气虚弱，中满腹胀等症。（此行气法，谓之正脾者，气行而脾得运也）蓬莪术香附子（童便浸）茴香甘草（炙）陈皮（各等分）上为细末，每服二钱，灯心草木通汤下。

　　小调中汤

　　治产后一切浮肿，但用此药，无不效者。（补脾胃，行瘀血，妙在调服法）茯苓当归白芍药陈皮（各一钱）白术（一钱半）上切作一剂，煎汤调后药未：没药琥珀桂心（各一钱）细辛麝香（各五分）

　　橘皮酒

　　治产后肌浮，以此行气。

　　橘皮为末，每服二钱，酒调服。

　　丹溪方

　　妇人产后浮肿，小便少，口渴，恶寒无力，脉皆沉，此体虚而有湿热之积，必上焦满闷，宜补中导水行气可也。

　　白术（二两半）陈皮（一两）川芎（半两）木通（六钱）茯苓（三钱）上用水煎，下与点丸二十五丸。（黄芩为末糊丸，名与点丸，亦名清金丸。此方以白术为君，陈皮为佐，川芎调血，通苓利水，与点丸清金）

　　夺魂散

　　治产后虚肿满促，利小便则愈。（此方甚奇，大概中宫有湿痰留积，致小便不利者宜之，犹服二陈汤，能使大便润而小便长也）生姜（三两，取汁）白面（三两）大半夏（七枚）上以生姜汁溲面，裹半夏为七饼子，煨焦熟为末，水调一盏，小便利为效。

　　张氏方

　　治产后血虚，风肿水肿。

　　泽兰叶防己（各等分）上为末，每服二钱，温酒调下，不饮者醋汤调亦可，（泽兰之性，能通瘀血，利水道，同防己则又为利水绝药矣）

　　汉防己散

　　治产后风虚气壅，上攻头面浮肿。（此药虚人戒服，泻肺利水之急剂也）汉防己猪苓枳壳桑白皮（各一两）商陆甘草（各七钱半）上为粗末，每服四钱，生姜三片，水煎，空心温服。

　　七圣丸

　　治产后风气壅盛，面目四肢浮肿，涕唾稠粘，咽干口燥，心胁胀满，大便秘，小便赤，睡卧不安。（此方为实热者设）肉桂（去皮）川芎大黄（酒蒸）槟榔木香（各半两）羌活郁李仁（去皮，各一两）上为末，炼蜜丸如桐子大，每服十五丸。

　　食后温汤下。山岚瘴地最宜服，量虚实加减。如浮肿，又头痛昏冒，加羌活川芎，谓风多也，如只浮肿，止用本方。

　　加味吴茱萸汤

　　治妇人脏气本虚，宿挟风冷，胸膈满痛，腹胁绞刺，呕吐恶心，饮食减少，身面虚浮，恶寒战栗，或泄泻不止，少气羸困，及因生产脏气暴虚，邪冷内胜，宿疾转增。

　　（此治风寒之剂。本虚便是寒气，故用温剂）吴茱萸（一两半）干姜桂心防风细辛当归牡丹皮赤茯苓半夏桔梗麦门冬甘草（各半两）上为粗末，每服四钱，水煎，食前热服。

　　加味八物汤

　　治产后遍身浮肿，气急潮热。

　　人参白茯苓熟地黄小茴香（各三钱）白术川芎（各四钱）当归白芍香附子（各五钱）柴胡黄芩甘草（各一钱）上锉散，分作六七服，每服加生姜三片，水煎，空心热服，尽此药，方服调经丸。若肚痛，加玄胡索、干漆、枳壳各三钱；若呕吐恶心，加良姜、砂仁各二钱；若手足麻痹，加肉桂一钱半；若咳嗽，加五味子、款冬花、杏仁。

　　加减金匮肾气丸

　　治肺肾虚，腰重脚肿，小便不利，或肚腹肿胀，四肢浮肿，或喘急痰盛，已成蛊证，其效如神，此证多因脾胃虚弱，治失其宜，元气复伤而变证者，非此药不能救。（夫土为防水之堤，肾为置水之器，肾为胃之关，而开窍于二阴，土恶湿，肾恶燥，而命门之气藏于肾，为生土之母，主化津液以利膀胱，故肾气盛则土旺而水有所堤，自无泛溢之患，若火衰则气不化而水溢，溢则湿土卑滥而妄行矣，故有水胀之病。此方既能益火以生土，又能化气以利水，此其所以为治肿之圣药也，若于热胀，又非所宜）熟地黄（四两，酒拌，捣膏）白茯苓（三两）山药山茱萸泽泻牡丹皮牛膝车前子官桂（各一两）附子（半两）上为末，和地黄，炼蜜丸如桐子大，每服七八十丸，空心白汤下。

　　[卷之十三　产后门下] 积聚

　　大全

　　云：夫积者，阴气也，五脏所生；聚者，阳气也，六腑所成。皆由饮食不节，寒热不调，致五脏之气积，六腑之气聚。积者，痛不离其部；聚者，其痛无有常处。所以然者，积为阴气，阴性沉伏，故痛不离其部；聚兼阳气，阳性浮动，故痛无常处。产后血气伤于脏腑，脏腑虚弱，为风冷所乘，搏于脏腑，与血气相结，故成积聚块也。

　　薛氏

　　曰：前证乃真气亏损，邪气乘之，况产后得之，尤当固真气为主，若求旦夕之效而攻其邪，则速其危矣，当参前杂证积聚诸方论治之。

　　一产妇腹中似有一块，或时作痛而转动，按之不痛，面色萎黄，痛则皎白（似字是眼。按不痛是虚，萎黄皎白浮涩为血虚），脉浮而涩。余谓：此肝气虚而血弱也。不信，乃用破血行气，痛益甚，转动无常，又认以为血鳖，专用破血驰逐之药，痛攻两胁，肚腹尤甚，益信为血鳖（妄言妄听，可笑），确服下血等药，去血甚多，形气愈虚，肢节间各结小核，隐于肉里，以为鳖子畏药而走于外。余曰：肝藏血而养诸筋，此因肝血复损，筋涸而挛结耳（血涸筋挛之说，自立斋始，大概发在肝胆部分者当补金水，然而难愈，惟善守者得效）。盖肢节胸项皆属肝胆部分，养其脾土，补金水以滋肝血，则筋自舒。遂用八珍汤逍遥散归脾汤，加减调治而愈。

　　一妇月经不调，两拗肿胀，小便涩滞，腹中一块作痛，或上攻胁腹，或下攻小腹，发热晡热，恶寒，肌肤消瘦，饮食无味（两拗即髀厌，属肝经，小便小腹寒热等症皆肝所主，而饮食无味则脾也，故须肝脾兼治），殊类废症，久而不愈，余谓肝脾血气亏损，用八珍汤、逍遥散、归脾汤，随症互服而愈。

　　大全

　　云：新产后有血与气相搏而痛者，谓之瘕，瘕之言假也，谓其痛浮假无定处也，此由夙有风冷，血气不治（虽以风冷为因，总是血气不治），至产血下则少，故致此病，不急治则多成积结，妨害月水，轻则痞涩，重则不通也。

　　薛氏

　　曰：前证乃寒邪乘客，气血壅结，此因气病而血病也，当补养胃气，调和月经，宽缓静养为善（此亦大概言耳，至于治法，非行气破结不可，而养正邪自除之说，于胃气不足，攻伐太过者，切有补焉）。《难经》云：任脉之病，男子为七疝，女子为瘕聚。当参前后各论治之。

　　河间芍药汤

　　治产后诸积不可攻，宜养阴去热，其病自安。（此方若为风冷所致，与夫瘀血所积者，当以别治之）芍药（一斤）黄芩茯苓（各六两）上锉散，每服半两，水煎，温服，日三。

　　四神散

　　治产后瘀血不消，积聚作块，心腹切痛。（此以佛手散温行）当归（去芦）川芎赤芍药干姜（炮，各等分）上为细末，每服二钱，食前同温酒调服。

　　一方

　　治血瘕作痛，脐下胀满，或月经不行，发热体倦。

　　当归（二两）芍药（炒）桂心血竭蒲黄（炒，各一两半）玄胡索（炒，一两）上为末，每服二钱，空心热酒调下。

</div>
    <div class="pagination">
<a href="济阴纲目_page93.html">上一页</a><span>...</span><a href="济阴纲目_page89.html">89</a><a href="济阴纲目_page90.html">90</a><a href="济阴纲目_page91.html">91</a><a href="济阴纲目_page92.html">92</a><a href="济阴纲目_page93.html">93</a><span class="current-page">94</span><a href="济阴纲目_page95.html">95</a><a href="济阴纲目_page96.html">96</a><a href="济阴纲目_page97.html">97</a><a href="济阴纲目_page98.html">98</a><a href="济阴纲目_page99.html">99</a><span>...</span><a href="济阴纲目_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
