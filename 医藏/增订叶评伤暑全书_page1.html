<!DOCTYPE html>
<html>
<head>
    <meta charset="UTF-8">
    <title>增订叶评伤暑全书 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>增订叶评伤暑全书 - 第 1 页/共 17 页</h1>
    <div class="content">增订叶评伤暑全书

　　裘序

　　《素问》有热病者，皆伤寒之类，及凡病伤寒者，先夏至日为病温，后夏至日为病暑之言。

　　后人妄解经旨，多以热病即是伤寒，温病暑病亦即伤寒之所伏，但因发时不同，而名各别也。

　　惟《难经》曰：伤寒有五，有中风，有伤寒，有湿温，有热病，有温病。已明示伤寒为一般感证之总称，故世俗有湿温伤寒、暑湿伤寒、热证伤寒等之名目。盖此伤寒二字，无异一病字之代名词，犹之曰湿温病、暑湿病、热证病是也。夫辨名不清，设治亦混，竟有以治伤寒之麻黄汤方，施于温暑诸病者，草菅人命，言之痛心。考张氏仲景《伤寒论》，本亦温暑并及之书，不过亦以伤寒名各感证耳。反之，且有疑张氏为伤寒专家，张氏书专治伤寒，凡温暑证未可以张氏方治也。吴氏又可着《温疫论》，以比拟《伤寒论》，叶氏天士着《温热论》，亦比拟《伤寒论》，至吴氏鞠通，于叶氏书脱胎而着《温病条辨》，凡例第一条曰：一、是书仿仲景《伤寒论》，作法，其亦以《温病条辨》为《伤寒论》对待之文章也。盖不知《伤寒论》，原亦包括温病，如太阳病，发热而渴，不恶寒者，曰温病等言，是吾谓诸氏实推展《伤寒论》一部份之言，《温疫论》焉，《温热论》焉，皆属于《伤寒论》统系的病理学及治疗法，非与《伤寒论》并行的病理学及治疗法也。至《温病条辨》，既非《伤寒论》并行的书，尤非《伤寒论》统系的书，实为《温热论》之注解书也。则于《伤寒论》有前条辨后条辨同，虽然病变无穷，病理至微，吾侪学人，认《伤寒论》为六气感证之纲要，能于六气各有专书，条分缕析，如诸氏之论温热一气者，未始非后学之导师，先贤之功臣也。不佞于二十年来，读书临证，凡见夫患温病者固多，患暑病者尤多，独怪后学不知暑为六气之一证，先贤亦无暑之专书以相示。吴氏鞠通且谓暑亦温之类，是犹古之温为寒之类，同一混称，夫伤寒与病温，果相径庭，而病温与病暑，岂无差池？顾暑以日者二字合之而成，明是夏月烈日之气而为病，故《内经》曰：后夏至日为病暑，以病之在夏至后得者，多属于暑。《伤寒论》特立中 之篇，日本医称之曰日射病，古今新旧，无不以暑属专病，当火伞高撑，酷日临空之际，或天时以间歇性的雨相霖，或人事以冷水相泼，则地面上骤起令人不耐触鼻之气，是气焉，即暑气也。较之日本医以为日光所照射以成病者，为尤甚。盖日光所照射而成之病为冒暑，卫生家犹可避之。地气所蒸腾而受之病为中暑，卫生家不易避之。张氏洁古老人谓避暑纳凉于深堂大厦，大扇风车得之者，属静而得之之阴暑证，足征暑邪防避之难也。业医者苟于一年间延医之证，按日记之，自必以暑症居多数，故专治感证之医温，夏秋之间，其门如市，一过其时，遂无问津者，此尤足征六气感证中最多者为暑病，是以暑温、暑湿、暑毒、中暑、冒暑、伏暑等之病名，几乎家喻户晓。奈何论暑专书，惟张氏凤逵《伤暑全书》已。且张氏原刻，在明天启年，相距不过数百年，其书已湮没不可觅。

　　读医书者，于《伤寒论》后，但于有《温热论》一，若伤寒病外，只有温热病，口头日日念暑温、暑湿、暑毒、中暑、冒暑、伏暑等病名，心上习焉不深求论治暑温、暑湿、暑毒、中毒、冒暑、伏暑之书。呜呼！暑病之重，关人生既如彼，暑书之轻，于人世又如此，不佞常引为医界一憾事也。今秋扬州叶君仲经，自南京邮寄尊甫子雨先生遗着若干种，间有《增订伤暑全书》未刊稿二卷，不禁喜出望外，开卷读之。则张氏原书，于暑之为证，固属兼收并蓄，已不愧为全书，经叶氏增订，于暑之为证，尤见发凡纠正，更足称为全书。叶氏原序有曰：《素问》六气之理，惟张长沙能造其微，又曰《增订伤暑全书》，冀始学人，有以见暑证之要焉。又曰张氏其《素问》之功臣乎！数语见先辈着书之本旨，无不以羽翼先贤，启导后学为心，不佞所主张以《伤寒论》为六气病之纲要，《温热论》为推展《伤寒论》六气中一气之书，今是书亦可谓为推展《伤寒论》六气中一气之书，张氏其亦为《伤寒论》之功臣乎。学人能本叶氏增订之心，有以见暑证之要者，当必知是书与《温热论》诸书并重焉。今有刊行国医百家之举，爰亟亟以是稿付诸手民，俾广流传。吾知《温热论》出，而温病与伤寒鉴别明，是书出而温病与暑病鉴别亦明矣，从此医者多一方法，病者少一夭扎。然则叶氏保存与增订是书之功，微特羽翼先贤，启导后学已哉。

　　民国六年冬月绍兴吉生裘庆元谨序

　　叶序

　　医家以《素问》有风寒暑湿燥火之病，合于天之六气，其变化若不可测，然则《素问》盖医之圣经也，圣经之义犹天也。天可几及乎，阶而升也。故涉山必历层磴，登屋必藉高梯，欲明《素问》之旨，必赖后人之解说，解说之书也，非徒省诵读率尔操觚之可至发明奥颐者也。

　　余常以《素问》六气之理，惟张长沙能造其微，他如金元诸家，亦时有着述，而暑之专论，代鲜及之，学人无可矩式，岂《卒病论》阙佚而失之耶？抑以暑病盖寡，而遗而弗取耶？次复怪今之医士，畏难而乐易，避深而就浅，日习《温病条辨》、《温热经纬》诸书，询以《素问》，则茫然不知所对，此所谓逐末而舍本矣，盖患无阶径之可由也。六气者同源而异流，是以经言寒暑六入，寒火之要，长沙河间既述于前矣，庸得于暑而无其阶乎？心恒歉然，欲有作而未逮也。去岁于书肆获睹张凤逵先生《伤暑全书》，亟购归案头，日加索玩，而叹曰：张氏其《素问》之功臣乎，暑证之阶，舍此奚复他求乎？然亦时有未尽，愚诚谫陋，敢取诸家精当之言，附益于后，犹惧学人之难跻也。又自伸鄙意以释之，凡正其讹谬，补其脱略，仍浓为二卷，目之曰《增订伤暑全书》。冀始学人，有以见暑证之要焉，俾由鄙意，可以识张氏之意，即张氏之意，可以明《素问》之旨，而六气之书，殆无缺憾矣。庶留心医道之士，有可以几于岐黄未显之微言，旧有林北海增刊，无所得失，似属赘疣，尽删之。

　　时着雍阉茂杪秋石林医隐叶霖书于鹤寄轩中。

　　原序

　　夫医九流一技也，而回夭札与安乐，跻寿域而补造物之不逮，厥功博已，顾五行在手，则夭可延，阴阳未分，则延者促已，审之在跬步，而适之则燕越，可畏哉。寒暑均天地之厉气，伤寒伤暑二病，均厉气之能生杀人者，《素问》因寒因暑之说，昭昭为万世的。顾伤寒书创自张长沙，详于朱南阳，而反复精析于陶节庵，其全书若眉列然，学人类能据籍按方而施治，故往往取效。若伤暑一证，医书止列小款中，世皆忽之，一遇是证，率目为伤寒，以发散等剂投之，间加衣被取汗，甚灸以致伤生者，累累不悟，可不悲欤！予诸生时，万历戊子夏患兹证，势极气索，瞀然自愦，庸医以为脾胃内伤，或以为劳役中折，几不自持，徽医汪韫石适在旁，蹙然曰：心烦面垢，此暑证也。何多指，闻之皆骇其名，予于瞀中微解根据之，服益元散二剂而苏，仍调以加味香薷饮数剂而愈。遂着《伤寒伤暑辨》一篇。刊于暑月印布，兼施药饵，其捷效若谷响，乃发愿搜罗群书，着为全帙以济世。惧阅历未久不中 ，期五十以后方就笔研，戊申自计部以目恙请告，杜门静摄，得毕志于性命黄老诸家，昕夕 ，无逸晷暇，即焚香兀坐，间入圜内视，百日不他，及目愈后，至天启壬戌，感仙师教，就笔研挟古诸名家，参考编集而成帙。拮 十余载，约二万余千言，分为上下两卷，议论皆常语，不敢钩深，以便医家览解，方多遵古无他奇，宜证则灵，菽粟岂珍错，而食其时，百骸理宜也。要在于燕越歧路处着力耳，平高贡，除妒忌，澄心察理，审证投咀，医之上计乎。宁独医人一心耳。虚与实相反，拗与圆相仇，古今成败之大关也。秉国成者，与谋国计者，身系社稷安危，操万姓命脉，虚心圆智，盖可忽乎哉！予因医而广其说。

　　天启三年岁次癸亥孟夏朔旦赐进士出身奉政大夫户部陕西司郎中颖郡张鹤腾撰

　　卷上

　　辨春夏秋冬温暑凉寒四证病原

　　生气通天论曰：夫自古通天者生之本，本于阴阳，天地之间，六合之内，其气九州九窍五脏十二节，皆通乎天气。其生五，其气三，数犯此者，则邪气伤人，此寿命之本也。由此论之，人身元气，与天相通，颐养有道，病何从生？然则病生有因，其发有原乎，从其原而治之则易疗。阴阳应象大论曰：天有四时五行，以生长收藏，以生寒暑燥湿风。人有五脏，化五气，以生喜怒悲忧恐。又曰：因于露风，乃生寒热，是以春伤于风，邪气留连，乃为洞泄。夏伤于暑，秋为 疟。秋伤于湿，上逆而咳，发为痰厥。冬伤于寒，春必病温。四时之气，更伤五脏，此四时四气之病原也。黄帝明以春温根于冬寒，其间气候相近，症恙相同，犹可言者，原未兼及暑也。至汉张长沙仲景着伤寒书，遂演《内经》之说曰：其伤于四时之气，皆能为病，以伤为毒者，以其最成杀厉之气，中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。自此论出，而后之业岐黄术者皆宗之，果尔是专主一寒气。三病分久近，皆寒为根，故后世医家，有四时伤寒之说，甚至通以麻黄桂枝汤兼治温热症，误人良多。陶节庵诸名家，亦剖三病若列眉，而根始于寒，不免沿而未能脱，又何怪乎碌碌者？愚谓道以一气生天地，以二气生五行，五气各司其用，而水火为最要，水火能生物，亦能杀物，若仲景之说，是水专擅其权，而火为虚而无用矣，愚为冬之寒病，专属寒威，此固然不易者，至春时阳气渐舒，孔窍开张，服御单夹，乃天气变幻，倏暖倏寒，又多荡风，人感寒直入脏腑，故为温病，犹可名曰春寒；已与冬寒不相蒙矣。况夏至后，炎火时流，蒸郁烁人，得病似伤寒者，皆是暑火所感而成，与冬之寒气，毫不相涉，而亦以为冬寒之积久所发者误矣。即生气通天论曰：是故阳因而上卫外者也。因于寒，欲如运枢，起居如惊，神气乃浮。因于暑，汗烦则喘喝，静则多言，体若燔炭，汗出而散，是寒暑分因，水火别证，明列断案，万世医学之祖也。又何惑乎？然《内经》之温根于寒者何故？案《山海经》桂，名招摇，叶长二尺，桑名帝女，大围五十尺，桂竹叶大二尺余，高数丈，其草树奇怪类若此。据经想太古时，洪水横流，怀山襄陵，草木闭塞，天地蒙昧，阴霭拂郁，阳明未舒，以故寒气盛行，元和令少，即当大夏，亦无烁金之患。后世衣冠文物渐开，五行分布，水火之气，各司其权，若斯争烈者，即今春值淫雨，余寒为厉，甚者如隆冬，挟纩不能去，试观晋中暑证寥寥，绝无 疟，皆阴胜之左券也，何况古洪荒世乎，此《内经》温根于寒所由发也。何仲景遂申演其说，并暑而一类乎？是蛇足也。且古人茹毛衣草，简缘淡薄，无助火之具，后世炙 之味适口， 郁之酒充腹，嗜欲灼精，尘劳食气，皆足以嘘焰而煽炽，宜暑火之乘类而善入也。谓古之寒病多而暑病少，今之寒暑并重，而暑为尤剧则可，愚故特列论曰：伤寒者感于冬之严寒，温病者感于春之轻寒，若暑病则专感于夏之炎热，若冰炭霄泉之不相及，一水一火，各操其令。治法一热剂，一凉剂，各中其窍，而概以为寒因，不几于执一遗二哉！予俯仰踌躇，万不得已，敢于翻千古之案，以开百世之觉，破迷而拔苦，遂自甘于僭窃云耳。

　　霖按：《素问　生气通天论》言春伤于风，邪气留连，乃为洞泄，夏伤于暑，秋为 疟，秋伤于湿，上逆而咳，发为痿厥，冬伤于寒，春必病温，此四时伏气之机，阴阳互根之理也。春伤于风者阳邪也。留连日久，乃下为洞泄之阴病。秋伤于湿之阴邪，乃为上逆而咳之阳病。夏伤于暑热之阳邪，至秋发为 疟之阴病。冬伤于寒之阴邪，至春必发为温热之阳病。是阴阳上下之相乘也。此六淫之邪伤人，由人身之阴阳不固，故金匮真言论曰：夫精者身之本也。故藏于精者，春不病温。夏暑汗不出者，秋成风疟，足征人身之气血，皆生于精。冬宜闭藏，则阴气固密，若纵欲精耗则阴虚，阴虚则阳邪易犯，故多病温。夏宜疏泄，逆之而汗不出，汗不出则暑邪内伏，遇秋风凄切，寒热相战，则为疟病。阴阳启闭，时气宜然，举冬夏言，其春秋伏气，自可类推。而阴阳应象论，又重复言四时伏气者，盖六淫之邪，亦由七情不慎，五脏化五气为内贼以伤之，此《内经》反复阐明伏邪之义也。

　　又按：《素问　热论》曰：今夫热病者，皆伤寒之类也。越人五十八难曰：伤寒有五，有中风，有伤寒，有湿温，有热病，有温病。其名各不同，是伤寒为古医经之通称可证。仲景太阳篇，首揭发热汗出，恶风脉缓者，名中风。恶寒发热，体痛呕逆，脉阴阳俱紧者，名伤寒。发热而渴，不恶寒者，为温病。发汗已，身灼热，脉阴阳俱浮者，为风温。辨论寒温形证，朗若列眉，治 三法，尤有深义。奈书经兵火散佚，虽高平王叔和编次，仅存伤寒治法，而温暑亡失益多，不得拉杂叔和序例中语，妄议仲景寒温莫辨也。《内经》温根于寒，谓严寒遏热，乃习坎之义，亦不须远引洪荒，曲为解说，温病固非春日之轻寒，暑病亦非专感夏日之炎热，欲明温暑伏气之义，当细参《内经》，庶不为群言所惑。

　　卷上

　　天时

　　真源曰：天地之间，亲乎上者为阳，自下而上四万二千里，乃曰阳位。亲乎下者为阴，自上而下四万二千里，乃曰阴位。既有形名，难逃度数，且一岁者，四时八节，二十四气，七十二候，三百六十日，四千三百二十辰，十二辰为一日，五日为一候。三候为一气，三气为一节，二节为一时，四时为一岁，一岁以冬至节为始，是时也。地中阳生升，凡一气十五日，上升七千里，三气为一节，四十五日，阳升共二万一千里，二节为一时，一时九十日，阳升共四万二千里，正到天地之中，而阳合阴位，是时阴中阳半，其气为温，而时当春分之节也。过此阳升而入阳位，方曰得气而升，亦如前四十五日立夏，立夏之后，四十五日夏至，夏至之节，阳升通前计八万四千里，以到天。

　　乃阳中有阳，其气热，积阳生阴，一阴生于二阳之中，自夏至之节为始，是时天中阴降，凡一气十五日，下降七千里，三气为一节，一节四十五日，阴降共二万一千里，二节为一时，一时九十日，阴降共四万二千里，正到天地之中，而阴交阳位，是时阳中阴半，其气为凉，而时当秋分之节也。过此阴降而入阴位，方曰得气而降，亦如前四十五日立冬，立冬之后，四十五日冬至，冬至之节，降极通前计八万四千里，以到地，乃阴中有阴，其气冷，积阴生阳，一阳生于二阴之中，自冬至之后，一阳升如前，营运不已，周而复始，即阳升阴降之八节，而知天地，即温凉寒热之四气，而识阴阳，夫阴阳判分，若黑白然。故春夏秋冬四时，随令各别，温热凉寒四时，随节候变易，冬至已后至春分属伤寒，自春分至夏至属温病，自夏至至白露属伤暑，自白露至立冬属凉病，自立冬以后至春俱属伤寒，盖春秋之气尝不足，冬夏之气尝有余，即四月八月间亦有暑病，盖八月间晓暮夜气虽凉而午未之时，秋阳燥烈，日火灼人，反毒于伏，盖伏时气发汗出，阳气在表，此时阳气渐敛，真火内燃，而又以烈日熏之，故毒易中人，热证更剧，当细察之，虽其外证相类，而受气不同，治法迥异，稍有不中节，害人不浅。而概用以寒证剂，其害可胜言哉！治者先数时令，后审时气，随令加减斟酌之，未有不立取效者，故为天时说。

　　霖按：论四时阴阳升降，即十二辟卦六阴充足于十月亥，阴极则阳生，故十一月冬至，一阳生于下，为地雷复卦，二阳生为地泽临，三阳生为地天泰，四阳生为雷天大壮，五阳生为泽天央，至四月六阳充足，则为乾卦。阳极阴生，故五月夏至一阴生于下，为天风 卦，二阴生为天山遁，三阴生为天地否，四阴生为风地观，五阴生为山地剥，至十月六阴纯静，则为坤卦。夫坤为万物之母，坤静而纯阴，何能生物？必待干与之交，得其阳而后始能生万物也。然交必阳体充足，干之六阳乃充足于四月之巳，次为午，干至五月夏至，阳气升极，则下交感，坤阴之气上承，故一阴动于下，为天风 也。再交于六月未，三交于七月申，所谓坤三索于干也。干阳潜藏于坤阴，至冬至一阳动于下，故为地雷复也。此阴阳消长之机，不可移易者也。然既明阴阳升降消长之理，辟叔和序例，寒毒藏于肌肤，春变为温，夏变为暑是矣。然不得界划时日，为温热凉寒，未免缘木求鱼。夫治病之法，首当察其微甚，辨其阴阳，触类旁通，则头头是道。冬至阳生，井泉温，人身所伏者阳热，被冬日严寒所折，藏于肌骨之间，或为外邪逗引，或为情欲所伤，感而触发，伏气至浅，感寒至重，则为伤寒。伏气日久较重，至春感风热而发者，则为春温。伏气至重，延至立夏后，夏至前，为情欲所伤而发者，则为热病。然微甚之机，又不必泥执立夏前为温，夏至前为热，惟当以伏气之轻重以分温热也。若夫夏至阴生，井泉寒，人身所伏者阴湿，伏气微感天日之阳，热重者阴邪易消，惟余热炽，自当以辛寒泄热，伏气重，所感之阳邪微，宜用苦温以燥湿。设表里两重，又当消息香薷饮以加减矣。

　　活法运乎一心，固不可囿于方圆之中，亦不可出于规矩以外，天时人事，其庶几乎。

　　卷上

　　地气

　　天地之形，其状如卵，六合于中，其圆如球，日月出没，营运于天之上，地之下，上下东西，周行如飞轮，春夏日行北陆，秋冬日行南陆，太阳所临其气燠，故四方风气，各有偏胜。秦晋地气寒，遂寒病多而暑病少。吴越滇黔及粤地气暖，故寒病常而暑病独剧。至八九月犹如伏时，彼中盲医不知，率以治寒剂投之，以火助火，又且禁人饮水食瓜，至不可救。予万历丙午，典试粤四。棘闱中帘官 役多病此，呻吟声相闻，医皆以为寒。予诘之曰：某日曾风雨，尔曾服絮否，皆如法用凉剂而痊。抚台杨公异而索方，予冗中姑抽胸臆数款并方；杨公遂付之梓，题曰张司农活人说。今其板贮西粤藩司中，杨公仁者乎，急于济人如此，地气不同，治法亦异，犹越人见 而骇毳，燕人见布而疑 ，气局之识圉之耳，安可一概施药哉？寒而但见其寒，限于今也。热而不知其热，拘于古也。予虑大迷不解，特变而表之。

　　霖按：地形如球，凡日光所临之赤道其气暖，故南北皆有冰海也。以中国言，西北高原，病多风寒，东南卑下，病多湿热。豆疹一证，相传为马伏波征南所染，流入中原，盖南越为君火之方，得气最先，北口外至今未有豆患，缘寒水凝结之乡，君火之气不及，《素问》异法方宜论，不可不究心研玩也。

　　卷上

　　辨寒暑证各异

　　伤寒伤暑二证，流毒天地，沿袭古今，人率习而不察，据其外证，头痛身痛，发热恶寒等证相同，皆混于象，而不审内景，不观乎时，因一名之曰寒，而不知其岐多端，甚不可一律论者，寒之伤人也。一二日在肤宜汗，三四日在胸宜吐，五六日在脏宜下，确有定期可据者。若暑则变幻无常，入发难测，不可寻想，彼暴中之激烈，扁鹊不及 指而投咀，久伏之深毒，长桑不能隔肤而见脏，最为难察而难救已，即寻常之感，亦难觉知，非若伤寒之有定期定证，可据可疗者，不拘表里，不以渐次，不论脏腑，冒暑蒸毒，从口鼻入者，直中心胞络经，先烦闷，后身热，行坐近日，熏烁皮肤肢体者，实时潮热烦渴，入肝则眩晕顽麻，入脾则昏睡不觉，入肺则喘咳痿 ，入肾则消渴，非专心主而别脏无传入也。中暑归心，神昏卒倒，暑伤肉分，周身烦躁，或如针刺，或有赤肿，盖天气浮于地表，故人气亦浮于肌表也。

　　冒暑入肠胃，腹痛恶心，呕泻，伏暑即冒暑，久而藏伏三焦肠胃之间，热伤气而不伤形，旬日莫觉，变出寒热不定，霍乱吐泻，膨胀中满，疟痢烦渴，腹痛下血等。（自入肝至此，采《医学入门》。）并主治法，皆以清内火为主，而解表兼之，寒之中人乘其虚，暑则虚实并中，而实更剧。盖气血强盛之人，内已有伏火，加之外火炎炎相合，故焦灼为甚，经虚处寒栖之，经实处暑栖之，寒凌其弱，而暑亲其类也。又藜藿常被寒，惟膏粱独能御，若暑则不问膏粱藜藿，而咸能胜之侮之，虽广厦累冰，蕙质生粟，轻罗纨绮，冷冷玉树，一犯其烈焰，讵能却之乎？是以知暑气之毒甚于寒，乃古人专以寒为杀厉之气，而不及暑何也？试观寒病至七八日方危，暑病则有危在二三日间者，甚至朝发暮殆，暮发朝殆，尤有顷刻忽作，拯求不及者。如暑风、干霍乱之类，然则暑之杀厉之气，视寒尤甚，彰明较着矣。寒病止一途，察脉审候，执古方以疗之易为力。暑证多歧，中热中 ，中内中外，甚者为厥，为风，为癫痫，即发则泄泻、霍乱、干霍乱，积久后发则疟、痢、疮疡，种种病名，约有十余科，皆暑为厉，则暑杀厉之气，视寒不几倍哉！除暴中暴发，久伏后发，不可度量，其余受发，亦有渐次焉。盖盛夏之时，热毒郁蒸，无论动得静得，其初入人也，不识不知，外之流火，与内之阳气骤遇而争，阳气不服，先昏愦倦疲，及火与气合，气不能胜，火力虽渐散，为外热烧灼不已，气耗而血枯，故燥渴、痞塞、腹痛诸恶证作焉。此其变化，或乍或久，人莫自觉，医家亦不能辨，至病深而后施治，故难速愈。宜早辨而早治之，则易愈而取效速。

　　霖按：此篇辨暑证，精细入微，辨伤寒尤有未尽。然寒暑辨易，温暑辨难，请详温暑之辨，以补司农未尽之义。《素问　热论》曰：凡病伤寒而成温者，先夏至日者为病温，后夏至日者为病暑，暑当与汗出勿止。此节经义不明久矣，诠释家多以冬伤于寒，伏寒化热，发于夏至前为温病，发于夏至后为暑病，暑即热也。温为热之渐，热为温之甚解。殊不知伤寒为外感通称，故上经有热病类伤寒之文，越人作伤寒有五之辨，此言凡病伤寒而成温者，谓温病热病之类乎作寒者，非谓先病伤寒，转辗不愈，而成温成热也。且此一节也，亦专论伏气而言，当作两截看。凡病伤寒而成温者，先夏至日为病温为一截，盖言凡病类乎伤寒之温病，在夏至前发者，乃冬至后阳热被严寒杀厉之气折伏，至春夏间因感触发，谓之病温，后夏至日者为病暑，暑当与汗出勿止为一截，此即夏暑汗不出者，秋成风疟之互词，夏至阴生，人身所伏者阴气，遇天日之阳热，蒸地气以上腾，人在气交中，感之为暑病，热湿相搏，热蒸湿为汗，热清则汗止，故曰当与汗出勿止也。夫温暑之治，其清热虽同，而一宜兼益阴，一宜兼渗湿，阴阳之机有间，安可概论？泥执暑为热病，热乃温之甚者，非也。

　　卷上

　　暑证

　　立夏以后，暑热盛行，时人有头疼恶心，身热恶寒，手足厥冷，肢节沉痛，不思饮食，或气高而喘，或气短而促，甚者用手扪之，如火燎皮肤，或腹肠绞疼，或口鼻流血，病候与伤寒相似。不知者误认伤寒，用风热发汗药，或加衣出汗，则元气益虚，终不知悟。盖此证乃夏属阴虚，元气不足，湿热蒸人，暴伤元气，人初感之，即骨乏腿软，精神倦怠，昏睡懒语，其形如醉梦间，或无汗或微汗不断，或大汗不止，烦渴饮水，胸膈痞闷，小便黄而少，大便溏而频，或呕或泻或结，或霍乱不止。此等证与伤寒大异，按时而施治，据证而急疗，无不应手者。语曰勿伐天和，正因时之道也。亦有不头痛身痛恶寒者，治法皆同，治法轻者以五苓散，以利小便，导火下泻而暑自解，或香薷饮辛散以驱暑毒，木瓜制暑之要药也。或藿香正气散、十味香薷饮之类，重者人参败毒散、桂苓甘露饮、竹叶石膏汤、白虎汤之类，弱者用生脉散、清暑益气汤、补中益气汤等。若不分内外，不论轻重强弱，一概以和解，百发百中，随试随应，则无如六和汤最良矣。方书名家，古今甚众，其中多所发挥，明切精密者，惟朱丹溪为最详且要。

　　近世著作，王宇泰先生，有《证治准绳》、《证治类方》诸帙，独得其解，批 中窍，转丸游刃之技，力追古名流已，工医者所当时披诵而潜玩者也，治方见后。

　　霖按：暑证论治，此篇要言不烦，可作《医门棒喝》，然未若仲景治 精简也。第一节言暑证总纲论曰：太阳中，发热恶寒，身重而疼痛，其脉弦细芤迟，小便已洒洒然毛耸，手足逆冷，小有劳，身即热，口开前板齿燥，若发其汗，则恶寒甚，加温针，则发热甚，数下之，则淋甚。夫暑为天日之阳邪，由口鼻皮毛袭入者多，先见寒热，其身重疼痛，脉弦细芤迟者，暑多兼湿，盖弦细芤迟中，寓濡象挟湿故也。太阴主表，膀胱亦主表，热邪伤气，故小便已洒洒然毛耸也。手足冷者，阳气内郁而不能外达也。热湿盛于内，气淫于外，故气出身热，口开齿燥也。若发汗则更伤其表气，温针则益其燥热，下之则热邪内陷，此示人以暑病之脉证禁忌，而不出方也。第二节论曰：太阳中热者，是也。汗出恶寒，身热而渴，白虎加人参汤主之。此言热甚者，宜清热生阴也。第三节论曰：太阳中 ，身热疼重，而脉微弱，此以夏月伤冷水，水行皮中所致也。一物瓜蒂汤主之，此言湿甚热微者，以瓜蒂去身面四肢水气，水去暑无所根据则自解。观其三法鼎峙，由此类推，其热湿微甚，治暑已无余蕴，谁谓长沙知治寒而不知治暑哉！

　　卷上

　　暑厥

　　夏月有卒然晕倒，不省人事，手足逆冷者为暑厥，此阴风也。不可骤用寒凉药，先以辛温药散解之，俟醒然后用辛凉以清火除根，误用热药及艾灸，立死。童便和姜汁灌，亦易苏。

　　霖按：暑厥乃热邪闭塞诸窍，先以紫金锭凉水磨服一二钱，俟厥回或以竹叶石膏汤，或以黄连香薷饮。夹湿者，白虎加苍术汤。阴亏者，麦冬汤，或生脉散，消息加减治之。西瓜、芦根、萝卜、甘蔗诸汁，清凉滋润之品，皆可与服。

　　此言暑厥。若寒厥误认为热，则祸不旋踵，然其寒热之辨，不可不知。凡四肢逆冷，身冷面青蜷卧，手足指甲青黯，腹痛不渴，小便清白，大便溏泄，脉微迟者，阳衰于下之寒厥也。若四肢厥逆，身热面赤，唇燥口干，舌苦目闭，或不闭，烦渴，小便短涩，大便燥，脉滑者，阴衰于下之热厥也。然而寒厥亦有忽然烦躁不宁，欲坐卧泥水井中，此阴极发躁之戴阳证，不可作热治。热厥亦有肢冷脉伏，乃热邪入里，气血不得宣通，所谓火极似水也，不可作寒治。夫卒然不省人事，肢冷脉伏，何以辨其脉之滑数为热，微迟为寒那？虽然，两手六部脉乍不见，而尺中应有一两部未伏，设两手虽伏，十二经动脉中必有两三部不伏，即在此未伏脉中，仔细寻其微迟滑数，以定寒热，若果全身之脉皆伏，其人已气闷而绝矣。

　　夫暴厥之因实繁，此就寒热而论，然不独寒热当辨，即温暑同为热深之厥，其治有间，而况寒热乎？是不容不辨也。

　　卷上

　　暑风

　　忽然手足搐挛，厉声呻吟，角弓反张，如中恶状，为暑风。亦有先病热后甚，渐成风者，谵语狂呼浪走，气力百倍，此阳风也。治法以寒凉攻劫之，与阴风不同，皆宜解散化痰，不宜汗下，有日久而脾胃弱者，宜温补。

　　霖按：暑风即痉也。痉甚则厥，近世虽严寒温之防，而取重于安宫、至宝、清营、紫雪之类，全是温病伏气，治法与中暑之痉厥，究隔一间。经言先夏至为病温，后夏至为病暑，盖夏至阴生，太阴湿土用事，湿热火三气交蒸，合而为暑，异乎春夏木火司令，触发伏气之温热也。夫暑邪由口鼻吸入，直逼血络，鼓动内风，风火盘旋，势不可遏，此少阳相火，太阴湿土，厥阴风木，三气合邪，奔窜无常，故为痉为厥也。盖手少阳三焦相火，与手厥阴包络相通，暑热之邪内袭，招引相火，火动风生，则肝木失养，故筋挛脉急，风煽火识，则包络受邪，故神识昏迷，身中之气，随风火上炎，而有升无降，常度尽失，由是而形若尸厥矣，正《内经》所谓血之与气，并走于上，则为暴厥者是也。外窜经络则成痉，内逼膻中则为厥，其治速宜熄风泄火，达络疏肝，急折其势，以平其暴，不令其煎熬胃液，甚则用釜下抽薪法，以白头翁汤消息治之，直折其厥少之盛，待势稍衰，再议清通包络，渐进化痰养阴清湿之剂，此正治也。更有暑邪热极，脉微而躁，肢冷肤冷，面赤气短，大汗不止而舌润，或手拘挛，瞀乱昏迷者，乃邪热逼汗，为阳越之证，急宜参附加童便以回阳，俟苏后再以清暑养阴，以善其后。否则亡阳不救，然苟非脉微足冷，汗出舌润，则仍是热证，误用参附即死。若无真知灼见，不可轻试，要亦不可不知也。

　　卷上

</div>
    <div class="pagination">
<span class="current-page">1</span><a href="增订叶评伤暑全书_page2.html">2</a><a href="增订叶评伤暑全书_page3.html">3</a><a href="增订叶评伤暑全书_page4.html">4</a><a href="增订叶评伤暑全书_page5.html">5</a><a href="增订叶评伤暑全书_page6.html">6</a><span>...</span><a href="增订叶评伤暑全书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
