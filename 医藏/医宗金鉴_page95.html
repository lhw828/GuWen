<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 95 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 95 页/共 424 页</h1>
    <div class="content">　　百合病，吐之后者，用后方主之。

　　【注】

　　百合病不应吐而吐之，不解者，则虚中，以百合鸡子汤清而补之也。

　　卷二\百合狐惑阴阳毒病脉证并治第三

　　百合鸡子汤方

　　百合（擘）七枚鸡子黄一枚右先以水洗百合，渍一宿，当白沫出，去其水，更以泉水二升，煎取一升，去滓，内鸡子黄，搅匀，煎五分，温服。

　　狐惑之为病，状如伤寒，默默欲眠，目不得闭，卧起不安。蚀于喉为惑，蚀于阴为狐不欲饮食，恶闻食臭，其面目乍赤、乍黑、乍白，蚀于上部则声嚘，甘草泻心汤主之。蚀于下部则咽干，苦参汤洗之。蚀于肛者，雄黄熏之。

　　【注】

　　狐惑，牙疳、下疳等疮之古名也，近时惟以疳呼之。下疳即狐也，蚀烂肛阴；牙疳即惑也，蚀咽腐龈，脱牙穿腮破唇。每因伤寒病后，余毒与湿□之为害也，或生斑疹之后，或生癖疾下利之后，其为患亦同也。状如伤寒，谓发热憎寒也。默默欲眠，目不得闭，谓其病或在阴，亦或在阳，故卧起俱不安也。此病有虫，虫闻食臭而动，动则令人烦心，故不欲饮食，恶闻食臭也。面目乍赤、乍黑、乍白，亦由虫动交乱胃中胃主面，故色无定也。惑蚀于上部之喉，故先声嚘，毒在喉也。狐蚀于下部之阴，故先咽干，毒在阴也。外治之法，苦参汤、雄黄散解毒杀虫，尚属有理。内用甘草泻心汤，必传写之误也，姑存之。

　　【集注】

　　程林曰：『灵枢经』云：虫动则令悗心，是以有卧起不安等项也。

　　李□曰：喉肛与前阴，皆关窍所通，津液滋润之处，故虫每蚀于此。

　　卷二\百合狐惑阴阳毒病脉证并治第三

　　甘草泻心汤方

　　甘草四两黄芩人参干姜各三两黄连一两大枣十二枚半夏半升右七味，水一斗，煮取六升，去滓，再煎，温服一升，日三服。

　　卷二\百合狐惑阴阳毒病脉证并治第三

　　苦参汤方

　　苦参一升水一斗，煮取七升，薰洗，日三次。

　　卷二\百合狐惑阴阳毒病脉证并治第三

　　雄黄熏方

　　雄黄右一味为末，筒瓦二枚，合之烧，向肛熏之。

　　『脉经』云：病人或从呼吸，上蚀其咽，或从下焦，蚀其肛阴。蚀上为惑，蚀下为狐狐惑病者，猪苓散主之。病者脉数，无热，微烦，默默但欲卧，汗出。初得之三、四日，目赤如鸠眼，七、八日，目四眦黑，若能食者，脓已成也，赤小豆当归散主之。

　　【注】

　　病者脉数，谓病狐惑之人脉数也。数主疮主热，今外无身热，而内有疮热，疮之热在于阴，故默默但欲卧也。热在于阳，故微烦汗出也。然其病初得之三、四日，目赤如鸠眼者，是热蕴于血，故眦络赤也。七、八日四眦皆黑者，是热瘀血腐，故眦络黑也若不能食，其毒尚伏诸里；若已能食，其毒已化成脓也。故以赤小豆排痈肿，当归调疮血，米浆和胃气也。

　　【集注】

　　李□曰：经云：脉数不止，而热不解，则生恶疮，今脓成何处？大率在喉与阴肛，盖积热生虫，亦积热成脓，是亦恶疮之类也。

　　卷二\百合狐惑阴阳毒病脉证并治第三

　　赤小豆当归散方

　　赤小豆（浸令芽出，曝干）三升当归右二味，杵为散，浆水服方寸匕，日三服。

　　阳毒之为病，面赤斑斑如锦文，咽喉痛，唾脓血，五日可治，七日不可治，升麻□甲汤主之。

　　阴毒之为病，面目青，身痛如被杖，咽喉痛，五日可治，七日不可治，升麻□甲汤去雄黄蜀椒主之。

　　【注】

　　阴阳平，正气也；阴阳偏，邪气也；阴阳变，异气也。正气者，即四时令平之气也中人为病，徐而浅；邪气者，即四时不和之气也，中人为病，速而危；异气者，非常灾疠之气也，中人为病，暴而死。所以过五日不治，以五藏相传俱受邪也。此气适中人之阳，则为阳毒；适中人之阴，则为阴毒，非后人所论阴寒极、阳热极之阴毒、阳毒也。观其所主之方，要不过升麻、甘草、当归、□甲、蜀椒、雄黄，而并不用大寒大热之药，则可知仲景所论阴毒阳毒，非阴寒极、阳热极之谓也。此二证即今世俗所称痧证是也。阳毒终属阳邪，故见面赤斑斑如锦文，唾脓血之热证。阴毒终属阴邪故见面目青，身痛如被杖之寒证。二证俱咽喉痛者，以此证乃邪从口鼻下入咽喉，故痛也。

　　【按】

　　由此推之，凡邪所过之处无不痛也。故中此气之人，不止咽喉痛，身痛，甚至有心腹绞痛，大满大胀，通身络脉青紫暴出，手足指甲色如靛叶，口噤牙紧，心中忙乱，死在旦夕者。若谓必从皮毛而入，未有为病如是之速者也，是必从口鼻，而下入咽喉无疑。况阴毒反去雄黄、蜀椒，必传写之□。故治是证者，不必问其阴阳，但刺其尺泽、委中、手中十指脉络暴出之处出血，轻则用刮痧法，随即服紫金锭，或吐、或下、或汗出而愈者不少。若吐泻不止，厥逆冷汗，脉微欲绝，用炮附子、炮川乌、吴茱萸、丁香、生干姜、甘草，虚者加人参救之，亦多得生。

　　【集注】

　　王履曰：仲景虽有阴毒之名，其叙证不过面目青，身痛咽痛而已，并不言阴寒极盛之说。其升麻□甲汤，并不用大热药，是知仲景所论阴毒者，非阴寒之病，乃感天地恶毒异气入于阴经，故曰阴毒耳！后人谓阴寒极盛之证，称为阴毒，引仲景所叙面目青身痛如被杖，咽喉痛数语，却用附子散、正阳散等药。窃谓阴寒极盛之证，固可名为阴毒，然终非仲景所以立名之本意，后人所叙阴毒，与仲景所叙阴毒，自是两般岂可混论。盖后人所叙阴毒，只是内伤冷物，或暴寒所中，或过服寒凉药，或内外俱伤于寒而成耳！非天地恶毒异气所中者也。

　　李□曰：赵献可云：此阴阳二毒，是感天地疫疠非常之气，沿家传染，所谓时疫证也观方内「老小再服」可见。

　　卷二\百合狐惑阴阳毒病脉证并治第三

　　升麻□甲汤方

　　升麻二两当归一两蜀椒（炒，去汗）一两甘草二两□甲（炙）手掌大一片雄黄（研）半两右六味，以水四升，煮取一升，顿服之；老小再服，取汗。

　　卷二

　　疟病脉证并治第四

　　师曰：疟脉自弦，弦数者多热，弦迟者多寒，弦小紧者下之差，弦迟者可温之，弦紧者可发汗、针灸也，弦浮大者可吐之，弦数者风发也，以饮食消息止之。

　　【按】

　　弦小紧者之「小」字，当是「沉」字，则有有可下之理。弦紧者，当是「弦浮紧」则有可发汗之理。弦浮大者，当是「弦滑大」，则有可吐之理。且不遗本文疟脉自弦之意。

　　【注】

　　疟之为病，寒热也，三阴三阳皆有之，因其邪伏藏于半表半里之间，故属少阳，脉自弦也。弦数者多热，弦迟者多寒，谓发作之时，多热为阳盛，多寒为阴盛也。夫伤寒少阳病，则有汗、吐、下三法之禁，而疟亦属少阳，何以有汗、吐、下三法之宜，是盖疟属杂病，不可不知也。初发脉弦兼沉紧者，主乎里也，可下之；兼迟者，主乎寒也，可温之；兼浮紧者，主乎表也，可汗之；兼滑大者，主乎饮也，可吐之；兼数者风发也，即风热之谓也，可清之。若久发不止，则不可以此法治之，当以饮食撙节调理消息止之，盖初病以治邪为急，久病以养正为主也。其他瘅疟，即『内经』所谓但热不寒之瘅疟也；温疟，即『内经』所言先伤于风，后伤于寒，热多寒少之温疟也；牝疟，即『内经』所言先伤于寒，后伤于风，寒多热少之寒疟也；惟疟母一证经所未载。然论诸疟，未有详于『内经』者也。其文虽略有不同，必是脱简，然所出治法，亦未有过于仲景者也。

　　【集注】

　　徐彬曰：自者，谓感有风寒，而脉惟自弦也。于是脉既有一定之像，而兼数为热，兼迟为寒，此其大纲也。

</div>
    <div class="pagination">
<a href="医宗金鉴_page94.html">上一页</a><span>...</span><a href="医宗金鉴_page90.html">90</a><a href="医宗金鉴_page91.html">91</a><a href="医宗金鉴_page92.html">92</a><a href="医宗金鉴_page93.html">93</a><a href="医宗金鉴_page94.html">94</a><span class="current-page">95</span><a href="医宗金鉴_page96.html">96</a><a href="医宗金鉴_page97.html">97</a><a href="医宗金鉴_page98.html">98</a><a href="医宗金鉴_page99.html">99</a><a href="医宗金鉴_page100.html">100</a><span>...</span><a href="医宗金鉴_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
