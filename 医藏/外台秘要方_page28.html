<!DOCTYPE html>
<html>
<head>
    <meta charset="UTF-8">
    <title>外台秘要方 - 第 28 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 28 页/共 226 页</h1>
    <div class="content">　　取生小麦苖捣绞取汁饮六七合昼夜三四饮三四日便愈无小麦苗穬麦苖亦得范汪云用小麦胜也【备急文仲集验并同出第十卷中】
　　千金翼疗黄疸目黄不除丁散方
　　丁细末如大豆许内鼻中令病人深吸取入鼻中黄汁出
　　又黄蒸汤方
　　黄蒸【一升】麦麪【一升】猪屎【一升】
　　右三味以水五升渍一宿煮取三升绞去滓顿服一升覆取汗必効【同出第十八卷中】
　　崔氏疗黄疸年六十以上方
　　茅根【一把】猪肉【一斤】
　　右二味合作羮尽一服愈当灸脐上下两邉各一寸半一百壮手鱼际白肉侧各一灸随年壮【备急范汪同】
　　又疗黄疸方
　　苦胡芦瓤如大枣许
　　右一物以童子小便二合浸之三两食顷取两酸枣许汁分内两鼻孔中余节与上方同比来常用乃胜蔕散
　　近効疗黄疸蔕散方
　　蔕【二七枚】赤小豆【七枚】生秫米【二七枚】丁香【二七枚】
　　右四味捣筛重者取如大豆二枚各着一枚鼻孔中痛缩鼻须鼻中沥清黄水或従口中出升余则愈病轻者如一小豆则可一与不尽间日复频用効李暠用之立验俗人或使人以竹筒极力吹鼻中无不死者慎之
　　又疗男子女人黄疸病医疗不愈身目悉黄食饮不消胃中胀热生黄衣在胃中有干屎使病尔方
　　以成煎猪脂一小升温热顿尽服之日三燥屎下去乃愈【备急崔氏同】
　　黄疸遍身方一十一首
　　广济疗黄疸遍身面悉黄小便如浓栀子汁茵陈丸方茵陈【四两】黄芩【三两】枳实【二两炙】大黄【三两】
　　右四味捣筛蜜丸空腹以米饮服如梧子二十丸日二服渐加至二十五丸微利为度忌热麪蒜荞麦粘食陈臭物【一方有升麻三两出第一卷中】
　　肘后疗黄疸者一身面目悉黄如橘柚暴得热外以冷廹之热因留胃中生黄衣热熏上所致方
　　猪脂【一升】
　　右一味成煎者温令热尽服之日三燥屎当下下则稍愈便止【与前近効方同备急崔氏同出第三卷中】
　　小品疗黄疸身目皆黄皮肤麴尘出三物茵陈蒿汤方茵陈蒿【一把】栀子【二十四枚】石膏【一斤】千金方加大黄【三两】
　　右三味以水八升煮取二升半去滓以猛火烧石膏令正赤投汤中沸定取清汁适寒温服一升自覆令汗出周身遍以温粉粉之则愈若不汗更服一升汗出乃愈也【深师古今録验千金翼同出第四卷中】
　　集验疗黄疸身体面目皆黄大黄散方
　　大黄【四两】黄连【四两】黄芩【四两】
　　右三味捣筛为散先食服方寸匕日三服亦可为丸服【备急文仲千金同出第二卷中】
　　删繁疗黄疸者通身并黄茵陈汤方
　　茵陈【四两】柴胡【四两】升麻【三两】龙胆草【二两】黄芩大黄【各三两】
　　右六味切以水九升煮取三升分三服若身体羸去大黄加栀子仁五六两生地黄切一升【古今録验千金同出第十卷中】
　　千金翼论曰凡遇天行热病多必内瘀着黄但用丁散内鼻中令黄汁出乃愈即于后不复恐病黄矣常须用心警病人四肢身面微似有黄气则须用丁散不得令散漫失必大危矣特忌酒麪犯者死
　　又凡人无故忽然振寒便发黄皮肤黄麴尘出小便赤少大便时闭气力无异食饮不妨己服诸汤余热不除久黄者苦参散方
　　苦参【一两】黄连【一两】葶苈子【熬】蔕　黄芩　黄蘗　大黄【各一两】
　　右七味捣为散饮服方寸匕当大吐者日一服不吐日二亦得下服药五日知可消息不知更服忌猪肉冷水【古今録验千金小品同出第十八卷中】
　　崔氏疗黄疸身体面目尽黄茵陈汤太医校尉史脱方茵陈蒿【三两】黄连【二两】黄芩【三两】栀子【十四枚】大黄【一两】甘草【一两炙】人参【一两】
　　右七味切以水一斗煮取三升分三服【千金同出第一卷中】
　　延年秘録栀子汤疗遍身黄如橘心肋满急方
　　栀子仁【四两】黄芩【三两】柴胡【四两】升麻【三两】龙胆草【三两】大黄【三两】括蒌【三两】芒硝【二两】
　　右八味切以水九升煮取二升八合去滓分温三服相去四五里进一服【出第十卷中】
　　必効黄疸身眼皆如金色但诸黄皆主之方
　　取东引桃根细切如筯若钗股以下者一握取时勿令见风及妇人并鸡犬等见之以水一大升煎取搦一小升适寒温空腹顿服服后三五日其黄离离如薄云散唯眼最后差百日方平复身黄散后可时时饮一盏清酒则眼中易散不则散迟忌食麪猪鱼等肉此方是徐之才家秘方其侄珍惠说宻用【出第一卷中】
　　近効疗发黄身面眼悉黄如金色小便浓如煮黄蘗汁者众医不能疗良验茵陈汤方
　　茵陈【四两】黄芩【二两】栀子【三两】升麻【三两】大黄【三两】龙胆草【二两】枳实【二两炙】柴胡【四两】
　　右八味切以水八升煮取二升七合分温三服若身絶羸加生地黄一升栀子加至七两去大黄如气力不羸依前着大黄取验忌如法不差更作以差为限不过三四剂差隔三五日一剂【经心録同李暠处得此方神良】癊黄方三首
　　病源阳气伏隂气盛热毒加之故但身面色黄头痛而不发热名为癊黄也【出第十二卷中】
　　广济疗癊黄身面眼俱黄小便如豉汁色茵陈散方茵陈【四两】白鲜皮【三分】括蒌【四分】黄芩【三分】栀子【四分】芍药【三分】青木香【三分】柴胡【三分】枳实【三分炙】黄连【三分】紫雪【八分】土根【三分】大青【三分】大黄【十分】
　　右十四味捣筛为散煮茅根饮待冷平旦空腹以茅根饮服五钱匕一服少间当一两行微利利后煮稀葱防粥食之利多以意渐减常取微泄利通一两行为度差止忌猪肉冷水鱼蒜粘腻及诸热食【出第一卷中】
　　必効疗癊黄眼睛黄汗染衣涕唾黄方
　　好黄蒸【二大升】
　　右一味每夜以水二大升浸煆暖令热勿令沸铜噐中平旦绞取汁半升饮之余汁须则饮冬日微暖服夏冷饮每夜则浸依前服之亦得每夜小便中浸白帛片取色退为验两方并极効忌麪羊肉猪鱼
　　又疗癊黄汗染衣涕唾黄者方
　　取蔓菁子捣细末平旦以井花水和一大匙服之日再渐加至两匙以知为度每夜小便里浸少许帛各书记日色渐退白则差不过服五升以来必差李润州传极効【备急肘后张文仲深师同出第一卷中】黄疸小便不利及腹满喘方二首
　　仲景伤寒论黄家腹满小便不利而赤身汗出者表和里实也宜下之大黄黄蘗皮栀子消石汤方
　　大黄【四分】黄蘗【四两】栀子【十五枚】消石【四两】
　　右四味切以水六升煮三物得二升半去滓内消石更煎取一升先食顿服尽【小品千金翼深师范汪并同】
　　又黄疸小便色不变欲自利腹满而喘者不可除其热热除必哕哕者小半夏汤主之方
　　半夏【五两炮】生姜【八两】
　　右二味以水六升煮取一升半去滓分温三服忌羊肉【范汪同并出第十四卷中】
　　黄汗方三首
　　病源黄汗之为病身体洪肿发热汗出而渴状如风水汗染衣色正黄如蘗汁其脉自沉此由脾胃有热汗出而入水中若浴水入汗孔得之【出第十二卷中】
　　仲景伤寒论师曰黄汗为病身体肿发热汗出而渴状如风水汗沾衣色正黄如蘗汁脉自沉也问曰従何得之师曰以汗出水入汗孔水従外入而得之宜黄耆芍药桂心酒汤主之方
　　黄耆【五两】芍药【三两】桂心【三两】
　　右三味切以苦酒一升水七升和煮取三升去滓温服一升正当心烦也至六七日稍稍自除其心烦不止者以苦酒阻故也【阻一作沮】一方用美清醯代酒忌生葱【备急张文仲千金古今録验深师范汪经心録同】
　　又凡黄汗之病两胫自冷假令发热此属歴节食己则汗出又身常夜卧盗汗出者此劳气也若汗出即发热者久久身必甲错也发热不止者必生恶疮也若身重汗出已輙轻者久久必身瞤瞤则胸中痛又従腰以上必汗出下无汗腰髋弛痛如虫在皮中状剧者不能食身疼重烦躁小便不利者名曰黄汗桂枝汤加黄耆五两主之方
　　桂心【三两】芍药【三两】甘草【三两炙】生姜【三两】大枣【十二枚】黄芪【五两】
　　右六味切以水八升微火煎取三升去滓温服一升覆取微汗须臾间不汗者食稀热粥一升余以助汤力若不汗者更服汤也忌海藻菘菜生葱【古今録验范汪同出第十四卷中】
　　疗黄疸身肿发热汗出而渴状如风水汗出着衣皆黄黄汗呉蓝汤方
　　呉蓝【六分】芍药　麦门冬【去心】桑白皮　汉防己白鲜皮　山栀子【各六分】
　　右七味各细切以水二升煎取八合去滓空腹分二服未効再合服【此方未详所出】
　　女劳疸方四首
　　病源女劳疸之状身目皆黄发热恶寒少腹满急小便难因大劳大热而房室房室毕入水所致也【出第十二卷中】仲景伤寒论黄家日晡发热而反恶寒此为女劳得之膀胱急小腹满身体尽黄额上反黒足下热因作黒瘅大便必黒腹胪胀满如水状大便黒溏者此女劳之病非水也腹满者难疗消石矾石散主之方
　　消石【熬黄】矾石【烧令汁尽】
　　右二味等分捣绢筛以大麦粥汁和服方寸匕日三重衣覆取汗病随大小便去小便正黄大便正黒也大麦则须是无皮麦者千金方云消石二分熬令燥矾石一分熬令燥故注之【肘后小品崔氏文仲千金范汪深师并同出第十四卷中】
　　千金翼疗黄疸之为病日晡所发热恶寒小腹急体黄额黒大便黒溏泄足下热此为女劳也腹满者难疗方
　　滑石【五两研】石膏【五两研】
　　右二味为散以大麦粥汁服方寸匕日三小便极利则差【小品千金备急文仲并同出第十八卷中】
　　近効女劳疸黄家日晡发热而反恶寒此为女劳得之膀胱急小腹满身体尽黄额上反黒足下热因作黒疸其大便必黒腹胪胀满如水状大便黒溏此女劳之病非水也疗与黒疸同谷疸食则心忪怫鬰不安久久发黄为谷疸并以前茵陈汤主之方在遍身黄部中必効女劳之黄气短声沉者宜服此方
　　取妇女月经布和血衣烧作灰以酒空腹服方寸匕日再服不过三日必差
　　黒疸方三首
　　病源黒疸之状苦小腹满身体尽黄额上反黒足下热大便黒是也夫黄疸酒疸女劳疸久久变成黒疸【出第十二卷中】
　　肘后疗黄疸变成黒疸者多死急治之方
　　取土根汁服一小升平旦服至食时病従小便去则愈不忌先须量病人气力不得多服力衰则起不得【千金并翼文仲集验崔氏删繁范汪并同出第一卷中】
　　深师疗黒疸身体及大便正黒赤小豆茯苓汤方赤小豆【三十枚】茯苓【六铢】蔕【四铢】雄黄【二铢】甘草【半两炙】女萎【四铢】
　　右六味切以水三升煮小豆茯苓取八合汁捣后四药为散取前汁调半钱匕适寒温服之须臾当吐吐则愈一方云疗久黄疸忌大醋海藻菘菜【千金方名赤苓散千金翼同出第二十卷中】
　　千金翼茵陈丸主黒疸身体闇黒小便涩体重方茯苓【四分】茵陈【一两】枳实【五分炒黄】白术【五分土炒】半夏【三两洗】甘遂【一分】杏仁【三分去尖皮】蜀椒【二升汗】当归【二分】葶苈子【四分熬】大黄【三分熬勿令焦】干姜【四分】
　　右十二味捣筛蜜和丸如梧子空肚饮服三丸日三服忌羊肉酢桃李雀肉等【出第十八卷中】
　　酒疸方七首
　　病源夫虗劳之人若饮酒多进谷少者则胃内生热因大醉当风入水则身目发黄心中懊痛足胫满小便黄面发赤斑若下之久久变为黒疸目青面黒心中如噉蒜虀状大便正黒皮肤之不仁其脉浮弱故知之酒疸心中热欲呕者当吐之即愈小便不利其当心中热足下热是其证眀也若腹满欲吐鼻燥其脉浮者先吐之沉者先下之【出第十二卷中】
　　仲景伤寒论酒瘅者心中懊憹或热痛栀子枳实豉大黄汤主之方
　　栀子【七枚】枳实【五枚】香豉【一升】大黄【一两】
　　右四味切以水六升煮取二升去滓温服七合日三服【肘后千金同出第十四卷中】
　　肘后疗酒疸者心中懊痛足胫满小便黄饮酒面发赤斑黄黒由大醉当风入水所致黄耆散方
　　黄茋【二两】木兰皮【一两】
　　右二味为散酒服方寸匕日三【备急文仲同】
　　深师酒疸艾汤方
　　生艾叶【一把】麻黄【二两去节】大黄【六分】大豆【一升】
　　右四味切清酒五升煮取二升分为三服【出第三十卷中】
　　千金茵陈汤主黄疸酒疸酒癖身体面目尽黄方太医校尉史脱处
　　茵陈【三两】大黄【二两一方用一两】栀子【二七枚】黄芩【三两一方用一两】人参【半两一方用一两】黄连【二两一方用一两】甘草【一两炙】
</div>
    <div class="pagination">
<a href="外台秘要方_page27.html">上一页</a><span>...</span><a href="外台秘要方_page23.html">23</a><a href="外台秘要方_page24.html">24</a><a href="外台秘要方_page25.html">25</a><a href="外台秘要方_page26.html">26</a><a href="外台秘要方_page27.html">27</a><span class="current-page">28</span><a href="外台秘要方_page29.html">29</a><a href="外台秘要方_page30.html">30</a><a href="外台秘要方_page31.html">31</a><a href="外台秘要方_page32.html">32</a><a href="外台秘要方_page33.html">33</a><span>...</span><a href="外台秘要方_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
