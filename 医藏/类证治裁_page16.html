<!DOCTYPE html>
<html>
<head>
    <meta charset="UTF-8">
    <title>类证治裁 - 第 16 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 16 页/共 115 页</h1>
    <div class="content">　　〔润燥〕复脉汤 见一卷中风。

　　〔清热〕千金麦门冬汤 见一卷燥。

　　〔定喘〕苏子膏 苏子 杏仁 生地 姜汁 白蜜收膏。

　　〔保肺〕安胃汤 参 苓 术 草 归 芍 芎 麦 五味 桑皮（各一钱） 阿胶（钱半） 姜（三片）

　　〔上气〕射干麻黄汤 射干（三钱） 麻黄 五味（各一钱） 细辛（八分） 紫菀 款冬（各三钱） 半夏（二钱） 姜 枣〔肺胀〕越婢加半夏汤 麻 石 姜 草 枣 名越婢汤，此加半夏。

　　〔喘咳〕杏仁膏 杏仁 阿胶 苏子（各二两） 真酥（三两） 姜汁（一合） 白蜜五合收膏。

　　〔久咳〕补肺阿胶散 人参 阿胶（各一两三钱） 茯苓 马兜铃 糯米（各五钱） 杏仁（二十粒）

　　炙草（四钱） 为末，每服三钱。

　　〔喘促〕五味子汤 参 杏 麦 味 陈 姜 枣〔干咳〕琼玉膏 见一卷燥。

　　〔劳嗽〕金水六君煎 熟地（三钱） 当归 半夏 茯苓（各二钱） 陈皮（钱半） 炙草（一钱）

　　〔脾肺〕团参饮子 人参 紫菀 阿胶 百合 细辛 款冬 杏仁 天冬 半夏 五味 桑叶 甘草〔无痰〕观音应梦散 人参 白蜜 核桃肉 或煎服。

　　〔水泛〕七味地黄丸 见一卷中风。

　　〔杀虫〕百部膏 百部一味熬。

　　〔补阳〕鹿茸丸 鹿茸 牛膝 五味（各二两） 石斛 巴戟 附子 川楝 山药 肉桂 杜仲 泽泻（各一两） 沉香（五钱） 酒糊丸。

　　〔哑嗽〕通声煎 杏仁 五味 木通 菖蒲 人参 桂心 款冬 细辛 竹茹 真酥 姜汁 白蜜 枣肉〔火郁〕桔梗汤 桔梗 栀子 黄芩 前胡 贝母 知母 香附 薄荷

　　卷之二　咳嗽论治

　　咳嗽脉案

　　杨氏 秋间呛嗽，子午刻尤甚，咳则倾吐，晡后热渴面赤，经期错乱。此肺受燥邪，不司肃降为标；金受火克，不能生水为本。急则治标，先于润剂兼佐咸降。用杏仁、蒌仁、苏子、半夏、丹皮、麦冬、百合。

　　三服咳吐已止，能纳食而虚火已退。后用燕窝清补肺气，再用六味丸料，加白芍、五味、淡菜熬膏，蜜收服愈。

　　张氏 产后感风咳嗽，用辛散轻剂不效。改用阿胶、五味、当归、潞参、茯苓、甘草、甜杏仁炒研，一啜而安。可知橘、桔、芎、苏，虚体慎用。

　　族某 干咳无痰，卧觉气自丹田冲逆而上，则连咳不已，必起坐稍定，是气海失纳矣。诊脉右尺偏大，肾阳易旺，寐后肺气不敢下交于肾，延久即喘之萌，速固其根蒂为要。三才固本丸服效。按肺主气而气根于丹田（肾部），故肺肾为子母之脏，必水能制火，而后火不刑金也。二冬清肺热，二地益肾水，人参补元气，气者水之母也。

　　毛 衰年久嗽，自秋入冬，憎寒食减，口不知味，脉虚少力，为脾肺俱伤，中气不足之候。宜扶脾阳以生肺金，潞参、茯神、炙草、山药、黄 、炮姜、五味、红枣、湖莲。数服渐愈。

　　洪 冬季干咳，夜半特甚。医用杏、蒌、橘、姜、桑皮等药，气促不止。诊其脉两尺洪而大，此阳失潜藏，金畏火炎象也。六味汤去萸、丹，加五味、百合、白芍，渐愈。此症若专治肺，延久不痊，必成上损，须壮水以制龙火之亢逆，而嗽自平。

　　钟 中年肝肾阴虚，尺脉偏旺，夜热咳嗽。医药数月，或以咳为肺有蓄水，或以嗽为外感寒邪，浸至头晕眩口干，下元乏力，近又憎寒减食，面色萎悴，足心如烙。据脉论症，必由梦泄伤精，渐成劳嗽无疑。

　　今懔懔怯寒，食不甘味，毋使阴伤及阳，延及下损及中之咎。六味汤熟地炒用，加参、五味、贝、莲。

　　七服热减嗽轻。又照六味汤去萸、泻，加石斛、麦冬、贝母、五味、潞参、莲子。煎服数剂，接服丸方，用前药加鱼鳔、淡菜等，蜜丸而愈。

　　毛 久嗽夜甚，晨吐宿痰酸沫，脉右虚濡，左浮长。已似木气贯膈犯肺，乃因臂痛，服桂枝、川乌等药酒。肺为娇脏，不受燥烈，呛咳益加，喘急上气，此为治病添病。当主以辛润，佐以酸收，经所谓肺苦气上逆，以酸补以辛泄也。清肺饮去桔梗，加白芍、苏子、桑皮（蜜炙）。数服痰咳稀，喘亦定，但纳谷少。

　　用培土生金法，去桑皮、五味，加山药、苡米（俱炒）、潞参、茯神、莲子、炙草、南枣、粳米煎汤，数服而食进。

　　王姓儿 秋凉感风，夜热，顿咳连声，卧则起坐，立即曲腰，喘促吐沫，汗出痰响。由风邪侵入肺俞，又为新凉所束，痰气交阻。法宜辛散邪，苦降逆。用桔梗、紫苏、杏仁、前胡、橘红、淡姜，热嗽减。一外科以为症感秋燥，用生地、五味、白芍、贝母等药。予曰风邪贮肺，可酸敛乎？痰涎阻气，可腻润乎？即单用姜汁一杯，温服可也。频以匙挑与而愈。

　　李 春温痰火壅肺，宵咳上气，卧不着枕，心神恍惚，脉浮洪，舌绛口干溺赤。治宜整肃太阴，兼佐除烦。杏仁、蒌仁、桔梗、贝母、豆豉、山栀、连翘、枇杷叶、蔗汁。二服嗽稀得寐，因远客劳神，心营耗损，参用养营安神。生地、百合、枣仁、杏仁、茯神、贝母、沙参、甘草。二服心神安，胃阴亦复，可冀加餐，嗣因内人语言枨触，气郁生涎，改用温胆汤而痊。

　　巫氏女甥 年十四，干咳脉数，颊红，夜热无汗，此虚阳升动，肺金受烁，若不滋化源，阴日涸，损根伏矣。据述天癸未至，白带频下，始信真元不固。乃以潞参、山药、茯神扶脾元，白芍、丹皮泻阴火，甜杏仁、百合止咳，五味、诃子敛肺，炙草、红枣和中调营，一服嗽轻。加熟地、石斛而蒸热退。即用前药去百合、诃子、石斛，加芡实、莲子，蜜丸。常服效。

　　糜 六旬，素患失血，今冬温夹虚，痰嗽气阻，咳则胁痛汗出，热烦口干，脉歇止。医用消散，痰嗽益剧。

　　更医乃用炒术、半夏、朴、柴等味。余曰：术、夏守而燥，朴、柴温而升，此症所忌，况质本阴亏，温易化燥，宜辛润以利肺气则安。用杏仁、栝蒌、贝母、桑皮（蜜炙）、橘皮、钗斛、前胡、赤苓。一服安寐，嗽去八九，胁痛顿减，脉亦和。乃用燕窝汤煎潞参、茯神、杏仁、贝母、山药、栝蒌、桑皮。再服更适，转侧如意矣。

　　服侄 劳倦内伤嗽，用桔、苏、旋复等剂，病加。诊脉小数。右尺稍大，乃阴虚致嗽，忌服表散。以五味、甜杏仁、白芍、贝母、潞参、杞子、茯苓、莲、枣，二服嗽减。又三服，加熟地、山药等，尺脉乃敛。

　　郦 冬阳不潜，龙焰上扰灼肺，呛嗽带红，剧在宵分。少年气促，脉虚数，懔寒夜热，损怯已成。想诵读阳升，寐中必有遗泄，心肾不交，精关失固，且口不甘味，食减于前，下损及脾，无清嗽治痰之理。燕窝清补，希冀嗽止痰消，恐初春气已交，懔寒必憎，安望嗽减。益脾肺，交心肾，调理如法，寒热可止，呛嗽可平。

　　潞参、山药、茯神、生黄 皮、桑皮（蜜炙）、甜杏仁、五味、枇杷叶、莲子、枣仁、阿胶、龙骨，数服嗽减寒止，痰血若失。去枇杷叶、龙骨、阿胶，加炒熟地、丹皮，热渐退。嗣用潞参、熟地、山药、茯神、远志、黄（蜜炙）、龙骨、白芍、枣仁、五味、龙眼肉熬膏。二料全愈。

　　卷之二

　　肺痿肺痈论治

　　肺痿者津枯叶悴，因热在上焦，咳久伤肺，始则寒热自汗，口吐浊沫，或吐红丝脓血，脉数而虚者是也。

　　肺痈者，咽干吐脓，因风热客肺，蕴毒成痈，始则恶寒毛耸，喉间燥咳，胸前隐痛，痰脓腥臭，按右胁必痛，着左卧则喘，脉滑数有力者是也。肺痿伤在无形之气，气伤者调其元。肺痈毒结有形之血，血结者排其毒，此治法之概也。分而论之，肺痿由津液枯燥，至肺管日窒，咳声不扬，动即气喘，治在补气血，生津液，佐以止嗽消痰。宜人参、玉竹、五味、阿胶、白芍、麦冬、当归、熟地、紫菀、川贝、杏仁等。其肺劳成痿，虚热咳血者，人参固本丸，不时噙化。肺虚喘急自汗者，安肺汤。往来寒热，自汗烦渴者，紫菀散加银柴胡，姜用蜜制。咳脓血，发热盗汗者，劫劳散。涎唾多，心中温温液液者，炙甘草汤。痰嗽午热声嘶者，紫菀散加丹皮、姜、枣。喘咳失音咯血者，人参蛤蚧散。其虚寒羸瘦，嘘吸胸满者，千金生姜温中汤。凡肺痿症，咳唾咽燥，欲饮水者，自愈。张口短气者，危。肺伤咯血喉哑者，不治。肺痈由热蒸肺窍，至咳吐臭痰，胸胁刺痛，呼吸不利，治在利气疏痰，降火排脓，宜安肺桔梗汤。

　　初起肺受风寒喘嗽者，小青龙汤散解之。喘不得卧，胸胀者，葶苈大枣泻肺汤泻之。肺气不化，水道不利者，苇茎汤疏利之。苇茎汤大疏肺气，使湿浊悉从溺孔去。咳逆上气，时时唾浊者，皂荚丸涤之。皂荚丸荡涤痰浊，无坚不入。咳脓腥秽者，桔梗汤开提之。咳而短气溺少者，参 补肺汤调之。体倦食少脾虚者，参术补脾汤养之。脓已 者，排脓散，或金鲤汤，或薏苡根煎汁饮，大效。痰中带血胸痛者，枯梗杏仁煎，或肺痈神汤主之。吐脓咽痛者，甘桔汤加杏仁、贝母。痈久不敛者，川槿汤。如思虑劳心致动阴火，痰臭转甚者，六味丸加麦冬、紫菀。二症溃后，宜补脾肺，滋肾水，不宜专攻其疮。凡肺痈症初起，痰觉腥臭，用陈腌芥卤温服，或浓煎荷叶汁加白蜜服效。咳则微痛，痛在胸右，为肺之长叶，坐卧如常，饮食知味者，易治；若溃后寒热胁痛，痛在胸左，为肺之短叶，或坐卧不安，饮食无味者，难治；若喘鸣不休，坐不得卧，咯吐脓血，色如败卤，饮食艰进。声哑鼻扇者，不治。肺痈已破入风者，浓煎葱白香豉汤频服。然多不救。

　　卷之二　肺痿肺痈论治

　　肺痿肺痈脉候

　　脉数而虚者肺痿，数而实者肺痈。微紧而数者未成脓，紧甚而数者已成脓。吐脓如米粥者难治，呕脓不止者，脉浮洪而大者难治。肺痿六脉浮涩而急，或细数无神者死。肺痈溃后，脉忌短涩，缓滑面白者生，弦急面赤者死。

　　卷之二　肺痿肺痈论治

　　附方

　　〔肺劳〕固本丸 见一卷中风。

　　〔肺喘〕安肺汤 见本卷咳嗽。

　　〔嗽血〕紫菀散 人参 桔梗 茯苓（各一钱） 阿胶 甘草 紫菀（各五分） 知母 贝母（各钱半）

　　五味子（十五粒）

</div>
    <div class="pagination">
<a href="类证治裁_page15.html">上一页</a><span>...</span><a href="类证治裁_page11.html">11</a><a href="类证治裁_page12.html">12</a><a href="类证治裁_page13.html">13</a><a href="类证治裁_page14.html">14</a><a href="类证治裁_page15.html">15</a><span class="current-page">16</span><a href="类证治裁_page17.html">17</a><a href="类证治裁_page18.html">18</a><a href="类证治裁_page19.html">19</a><a href="类证治裁_page20.html">20</a><a href="类证治裁_page21.html">21</a><span>...</span><a href="类证治裁_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
