<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 1 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 1 页/共 159 页</h1>
    <div class="content">

　　黄帝素问直解 高士宗

　　序

　　着书家书成必序，序者，序着述之由，约以数语明此书之有裨于世也。余于《黄帝素问》一书殚注十载告竣，名曰《直解》。自谓有是经宜有是解，有是解宜付剞劂，会于吾心，质之古人，吾事毕矣，又何序焉？孔安国序《尚书》云：伏羲、神农、黄帝书谓之三坟，皆言道也。《素问》以阴阳之理，阐天人之道，天地阴阳俱于人身，人身阴阳同于天地，苟非其人，此道不明。今以轩岐论而问之儒，儒必不知，诿诸医；复以轩岐所论而问之医，医且茫然，无以对。呜呼！《素问》之传数千百年矣，数千百年之不明，何日明之！儒与医之不知，何人知之！且夫轩岐开医道之原，而轩岐经论不彰；方技为旁门之术，而方技伪书日盛。医安苟简，畏其所难，必以轩岐《内经》教医，天下其无医哉！嗟嗟！是犹杨墨之言，充塞两间，一旦语以孔孟之学，必讥其迂远而不切于用矣。诚如是，则余以是解解轩岐，亦即以是解质轩岐，不必质天下也已，又何序焉？虽然，序之而不欲序伤之也。心焉伤之，无可语者。然岂竟无可语者，聊存数言，以俟后之君子。

　　时康熙乙亥之春 钱塘 高世 士宗题于侣山讲堂

　　凡例九条

　　一、素问内经，乃轩岐明道之书，开物成务，医道始昌。虽秦煽毒，而医书独全。后之注者，或割裂全文，或删改字句。剽窃诡道，实开罪于先圣。如灵素合刻，篡集类经是已。惟王太仆、马元台、张隐庵注释，俱属全文。

　　然字句文义，有重复而不作衍文者，有倒置而未经改正者，有以讹传讹而弗加详察者。余细为考校，确参订正，庶几补圣经，下禅后学。

　　二、六经文史，历代有□卿大儒互参考订，奕世宗仰。至医门经论，未得名儒硕士 阅锓梓，故茫无征信，即《素问》一经，各家虽有注释，余详观之，非苟简隙漏，即敷浅不经。隐庵集注，义意艰深，其失也晦。

　　余不得已而更注之，颜曰“直解”，世之识者尚其鉴诸。

　　三、隐庵先生有集注之刻，不便雷同，故曰“直解”。注释直捷明白，可合正文诵读，非如张太岳《四书直解》，其训诂有不可读者。

　　四、《素问》八十一篇，原遗阙二篇，今已搜补矣。每篇名目，俱当诠解，兹刻不第诠解篇名，即篇中大旨亦逐为指出。一篇之中，分为数节，盖以词论冗繁，略分节旨，使观者易于领会耳。

　　五、轩岐《素问》谓之圣经，不容假借，无奈后人著作方书，偏剿袭其义，摘取其文，而经脉针刺之理、三才运气之道，茫乎若迷，鸣呼！世如斯、医如斯，学道者又如斯，则经几晦于方技，将见素问内经徒寄空名于天壤耳！后之业是道者，当知篇章字句，皆属珠玑，毋容稍为去取者也。

　　六、是注体会先圣微意，言言中的，字字见解，而一针一血，尤必深入浅出，俾千百世后，永为画定不易之说，庶轩岐问答之神，跃跃纸上，而至精至微之理，炳若日星。然道非浅近，故本注云：非其人勿授、非其真传不传。余之劳心神、历寒暑，以成此解，亦第藏之名山，传之其人而已，此复何计哉。

　　七、《素问》注解，不下十余家，余多方购览，而明显入彀者，十不得一。然世之学人，便知诸刻纷坛，其中是非莫辨、真伪难分，余岂能执余注而告诸人曰：余解是真也，非伪也。噫！必不能矣！所以虽付剞劂，要亦信诸吾心，质之轩岐，不冀人之知也。虽然，人同此心，心同此理，倘后之君子，或嗣而续之，倡而明之，又余之深幸也夫。

　　八、《素问》论人身阴阳、血气，脏腑、经脉，而无治病之法，是以数千年来，医家咸置不问，盖意理精深，无从控讨。是解则理明义达，不冗不漏。然必诚切研求，潜心会悟，始能得其旨趣。昔者，余着《伤寒集注》，梓以问世，亦可谓理明义达，不冗不漏矣，而研求会悟，似鲜其人，因思《素问》之书，亦犹是也。言念及此，良可悲已。

　　九、《素问直解》外，更有《本草崇原》、《灵枢直解》、《金匮集注》圣经贤论剞劂告竣。尤有《医学真传》之梓，盖本神农、黄帝、仲景诸书，而详明识证施治、品方用药之法也。余尝谓圣贤经论，犹布帛菽粟，布帛御寒而必为之衣，菽粟救饥而必为之食。《医学真传》亦为衣而使人可衣，为食而令人可食也。然必经论俱成而后梓也，姑有待也。

　　卷之一

　　《素问》为《黄帝内经》，本太素浑元之理，阐天人合一之道。谋诸岐伯，开示诸臣。虽岐伯之言居多，而黄帝之问实启之。故后世以《黄帝内经》九卷，称为《素问》。汉·班固《艺文志》曰：《黄帝内经》十八卷，《素问》即其经之九卷也，兼《灵枢》九卷，乃其数焉。

　　卷之一

　　上古天真论第一篇

　　上古者，黄帝之时追溯混沌初开，鸿 始辟也。天真者，天性自然之真，毫无人欲之杂也。帝欲寿天下之民，故言上古之人，春秋皆度百岁，而今时之人不能也。更欲昌天下之后，故言人寿虽年老有子。而今时之人，又不能也。终举上古真人，乃上古天真之人也。中古至人能同于上古之真人者也。

　　其次有圣人，其次有贤人，能学中古之至人，无愧于上古之真人。故名《上古天真论》。

　　昔在黄帝，生而神灵，弱而能言，幼而徇齐，长而敦敏，成而登天。

　　徇，循同。长，上声。下仿此。

　　史臣叙《黄帝素问》，而先为纪述之。黄帝姓公孙，有熊国君少典之子，继神农而有天下。生于轩辕之丘，故名轩辕。以土德王天下，故号黄帝，在，察也。史臣追述而稽察之。故曰昔在“生而神灵”。度越凡流，天授之圣人也。“弱而能言”，生而知之，弱年即能立言也。循，顺也。齐，正也。“幼而循齐”，年虽幼，能顺其正也。敦，诚信也。敏，通达也。“长而敦敏”，长则诚信通达，垂拱致治，教化大行也。“成而登天”，帝铸鼎于鼎湖之山，鼎成升仙，群臣攀龙髯而莫及也。

　　乃问于天师曰：余闻上古之人，春秋皆度百岁而动作不衰，今时之人，年半百而动作皆衰者，时世异耶？人将失之耶？

　　岐伯为帝师，故史臣称为天师。帝欲天下之人，寿同上古。故问上古之人，春秋皆度百岁。度，越也。

　　年越百岁，而动作且不衰。今时之人，年仅半百，而动作皆衰者，岂古今时世之异耶？抑不得其道而人将失之耶？

　　岐伯对曰：上古之人，其知道者，法于阴阳，和于术数，食饮有节，起居有常，不妄作劳，故能形与神俱，而尽终其天年，度百岁乃去。

　　言非时世之异，乃人自失其道也。上古之人，其知养生之道者，能取法于天地之阴阳，调和于五行之术数，知阴阳术数之道，则食饮有节，起居有常，以养其形，不妄作劳，以安其神，故能形与神俱，而尽终其天年，此所以春秋皆度百岁乃去也。

　　今时之人不然也，以酒为浆，以妄为常，醉以入房，以欲竭其精，以耗散其真，不知持满，

　　不时御神，务快其心，逆于生乐，起居无节，故半百而衰也。

　　乐，音落，下同，余篇仿此。今时之人，不知养生之道，而且戕贼其生。酒能乱性，若以酒为浆，则心不由理，而以妄为常矣。以酒为浆，则身不由心，而醉以入房矣。醉以入房，是以欲竭其精也。以妄为常，是以耗散其真也。竭精耗真，则不知持满之道以养身，不知随时御神之法以养心，但务快其心，而其身则逆于生乐，致起居无节，不能形与神俱，故年半百而动作皆衰也。

　　夫上古圣人之教下也，皆谓之虚邪贼风，避之有时，恬 虚无，真气从之，精神内守，病安从来？

　　， 同。上古圣人，恐人为外邪所侵，故教下也。凡四时不正之气，皆谓之虚邪贼风，教其避之有时，其心则恬 虚无，而本元之真气从之，不竭其精，时御其神，则精神内守，外知所避，内得其守，病安从来？

　　是以志闲而少欲，心安而不惧，形劳而不倦，气从以顺，各从其欲，皆得所愿，故美其食，任

　　其服，乐其俗，高下不相慕，其民故曰朴。是以嗜欲不能劳其目，淫邪不能惑其心，愚智贤不肖，不

　　惧于物，故合于道，所以能年皆度百岁，而动作不衰者，以其德全不危也。

　　内得其守，外知所避，是以内则志闲而少欲，心安而不惧，外则形劳而不倦，内外安和，故气从以顺，各从其欲，而皆得所愿也。故外则美其食，任其服；内则乐其俗，高下不相慕。上古之民，不同于今日之民，其民故曰朴。夫美其食，任其服，是以嗜欲不能劳其目。乐其俗，是以淫邪不能惑其心。高下不相慕，是以愚智贤不肖不惧于物，其民曰朴。故合于养生自然之道。所以上古之人，能年皆度百岁而动作不衰者，以其道合则德全，而不致倾危也。由是，则非时世之异，而人自失其道也。

　　此一节，言形与神俱，则内外安和，道合德全而能寿也。

　　帝曰：人年老而无子者，材力尽耶？将天数然也？

　　帝既欲寿天下之民，更欲昌天下之后，故问人年老而无子者，自身之材力尽耶？抑将天数拘限而然也？

　　岐伯曰：女子七岁，肾气盛，齿更发长。

　　更，平声，下同。人之生子，天数固有常期。材力亦有定数，天施地生，在人则男施女生。故先论女子。女子起于七岁者，偶得奇数，阴中有阳也。故女子七岁，肾气始盛。《五脏生成篇》云：“肾之合，骨也，其荣发也。”齿者，骨之余，肾气盛，故齿更发长。

　　二七，而天癸至，任脉通，太冲脉盛，月事以时下，故有子。

　　任脉之任，平声，余篇仿此。天癸者，男精女血，天一所生之癸水也。二七而天癸至，则任脉通，任脉通，则太冲脉盛。《骨空论》云：任脉起于中极之下，上关元。是任脉合少阴也。《阴阳离合论》云：太冲之地，名曰少阴。是太冲亦合少阴也。故任脉通，太冲脉盛，则少阴癸水之月事以时下。月事时下，肾气匀调，故有子，言有子自二七始也。

　　三七，肾气平均，故真牙生而长极。

　　平均，平满均调，无太过无不及也。肾气平均，故真牙生而长极，齿根尖深者名牙，牙之最后生者，名真牙。言七岁肾气始盛，至三七而充足也。

　　四七，筋骨坚，发长极，身体盛壮。

</div>
    <div class="pagination">
<span class="current-page">1</span><a href="黄帝素问直解_page2.html">2</a><a href="黄帝素问直解_page3.html">3</a><a href="黄帝素问直解_page4.html">4</a><a href="黄帝素问直解_page5.html">5</a><a href="黄帝素问直解_page6.html">6</a><span>...</span><a href="黄帝素问直解_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
