<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 51 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 51 页/共 424 页</h1>
    <div class="content">　　手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤。

　　【注】

　　此详申厥阴藏厥之轻证也。手足厥寒，脉细欲绝者，厥阴阴邪寒化之脉证也。然不通身肤冷，亦不躁无暂安时者。则非阳虚阴盛之比，故不用姜、附等辈，而用当归四逆汤，和厥阴以散寒邪，调荣卫以通阳气也。若其人内有久寒者，宜当归四逆汤，加吴茱萸、生姜，以直走厥阴，温而散之也。

　　【集注】

　　程知曰：不用姜、附者，以证无下利，不属纯阴也。盖脉细欲绝之人，姜、附亦足以劫其阴，故不惟不轻用下，且亦不轻用温也。

　　郑重光曰：手足厥冷，脉细欲绝，是厥阴伤寒之外证，当归四逆，是厥阴伤寒之表药也。

　　卷二\辨厥阴病脉证并治全篇

　　当归四逆汤方

　　当归三两桂枝三两芍药三两细辛三两通草二两甘草（炙）二两大枣（擘）二十五枚右七味，以水八升，煮取三升，去滓，温服一升，日三服。

　　卷二\辨厥阴病脉证并治全篇

　　当归四逆加吴茱萸生姜汤方

　　于前方内，加吴茱萸半升，生姜三两。

　　右九味，以水六升，清酒六升和，煮取五升，去滓，温分五服，一方水酒各四升。

　　【方解】

　　凡厥阴病，必脉细而厥，以厥阴为三阴之尽，阴尽阳生，若受邪则阴阳之气，不相顺接，故脉细而厥也。然相火寄居于厥阴之藏，经虽寒而藏不寒，故先厥者后必发热也故伤寒初起，见手足厥冷，脉细欲绝者，皆不得遽认为虚寒、而用姜附也。此方取桂枝汤，君以当归者，厥阴主肝为血室也；佐细辛味极辛，能达三阴，外温经而内温藏；通草性极通，能利关节，内通窍而外通荣；倍加大枣，即建中加饴用甘之法；减去生姜，恐辛过甚而迅散也。肝之志苦急，肝之神欲散，甘辛并举，则志遂而神悦未有厥阴神志遂悦，而脉细不出，手足不温者也。不须参、苓之补，不用姜、附之峻者，厥阴、厥逆与太阴、少阴不同治也。若其人内有久寒，非辛温甘缓之品所能兼治则加吴茱萸、生姜之辛热，更用酒煎，佐细辛直通厥阴之藏，迅散内外之寒，是又救厥阴内外两伤于寒之法也。

　　病者手足厥冷，言：我不结胸，小腹满，按之痛者，此冷结在膀胱关元也。

　　【注】

　　此申上条详出其证也。经曰：六日厥阴受之。厥阴循阴器，络于肝，故烦满而囊缩。

　　邪传厥阴，其人本自有热，必从阳化，则烦渴，少腹满而囊缩，乃四逆散、承气汤证也。若其人本自有寒，必从阴化，则手足厥冷，少腹满而囊缩，乃当归四逆加吴茱萸汤证也。今病者手足厥冷，言我不结胸，是谓大腹不满，而惟小腹满，按之痛也。论中有少腹满，按之痛；小便自利者，是血结膀胱证；小便不利者，是水结膀胱证；手足热，小便赤涩者，是热结膀胱证，此则手足冷，小便数而白，知是冷结膀胱证也。

　　【集注】

　　成无己曰：手足厥，不结胸者，无热也。小腹满，按之痛，下焦冷结也。

　　程知曰：阳邪结于上，阴邪结于下，手足厥冷，小腹满，按之痛，其为阴邪下结可知此当用温、用灸。关元，穴名，在脐下三寸，为极阴之位，足三阴、任脉之会，膀胱所居也。

　　程应旄曰：发厥，虽不结胸，而小腹满实作痛结，则似乎可下。然下焦之结多冷，不比上焦之结多热也。况手足厥，上焦不结，惟结膀胱关元之处，故曰：冷结也。

　　凡厥者，阴阳气不相顺接，便为厥；厥者，手足逆冷者是也。诸四逆厥者，不可下之虚家亦然。

　　【注】此详诸条致厥之由，慎不可下也。盖厥虽阴经俱有，然所属者厥阴也，故厥阴一病不问寒热皆有厥，若无厥，则非厥阴也。太阴寒微，故手足温而无厥冷；少阴寒甚故有寒厥而无热厥；厥阴阴极生阳，故寒厥热厥均有之也。凡厥者，谓阴阳寒热之厥也。阴阳不相顺接者，谓阴阳之气不相顺接交通也，不相顺接交通，则阳自阳而为热阴自阴而为寒，即为厥病也。厥者之证，手足逆冷是也。诸四逆厥者，谓诸病四逆厥冷者也。然厥病阴阳已不相顺接交通，慎不可下，虚家见厥，尤不可下，故曰：虚家亦然也。

　　【集注】

　　成无己曰：手之三阴三阳，相接于手之十指；足之三阴三阳，相接于足之十指。阳气内陷，不与阴相顺接，故手足为之厥冷也。

　　喻昌曰：厥阴证仲景总不欲下，无非欲邪还于表，使阴从阳解也，此但举最不可下之二端，以严其戒。

　　伤寒五、六日，不结胸，腹濡，脉虚，复厥者，不可下，此亡血，下之死。

　　【按】

　　「结胸」二字，当是「大便」二字。不结胸，腹濡，脉虚，复厥，皆无可下之理，而曰：不可下，何所谓耶？

　　【注】

　　此承上条详申不可下之义也。伤寒五、六日，邪至厥阴之时，不大便似可下也。若腹濡、脉虚、复厥者，此为亡血虚躁，更不可下也，下之则蹈虚虚之戒而死矣。大病、汗后，产妇、亡血之家，多有此证。

　　【集注】

　　张璐曰：伤寒五、六日，邪入厥阴，其热深矣。今脉虚而复厥，则非热深当下之可比以其亡血伤津，大便枯涩，恐人误认五、六日热入阳明之燥结，故有不可下之之戒盖脉虚、腹濡，知内外无热，厥则阴气用事，即当同亡血例治，若其人阴血更亏于阳，或阴中稍挟阳邪，不能胜辛热者，又属当归四逆证矣。

　　伤寒病，厥五日，热亦五日，设六日，当复厥，不厥者，自愈，厥终不过五日，以热五日，故知自愈。

　　【注】

　　伤寒邪传厥阴，阴阳错杂为病，若阳交于阴，是阴中有阳，则不厥冷；阴交于阳，是阳中有阴，则不发热。惟阴盛不交于阳，阴自为阴，则厥冷也；阳亢不交于阴，阳自为阳，则发热也。盖厥热相胜则逆，逆则病进；厥热相平则顺，顺则病愈。今厥与热日相等，气自平，故知阴阳和而病自愈也。

　　【集注】

　　方有执曰：厥五日，热亦五日，阴阳胜复无偏也，当复厥不厥，阳气胜也。阳主生故自愈可知也。

　　张璐曰：此云厥终不过五日，言厥之常；后云厥反九日而利，言厥之变，盖常则易治变则难复也。

　　林澜曰：三阴经伤寒，太阴为始，则手足温，少阴则手足冷，厥阴则手足厥逆，然病至厥阴，阴之极也，反有发热之理？盖阳极而生阴，故阳病有厥冷之证；阴极而生阳故厥逆有发热之条。

　　伤寒热少厥微，指头寒，默默不欲食，烦躁数日，小便利，色白者，此热除也。欲得食，其病为愈，若厥而呕，胸□烦满者，其后必便血。

　　【注】

　　伤寒热少厥微，所以手足不冷，而但指头寒，寒邪浅也。默默，阴也。烦躁，阳也。

　　不欲食，胃不和也。此厥阴阴阳错杂之轻病，即论中热微厥亦微之证也。若数日小便利，其色白者，此邪热已去也，欲得食，其胃已和也，热去胃和，阴阳自平，所以其病为愈也。若小便不利而色赤，厥不微而甚，不惟默默而且烦，不但不欲食，更呕而胸□满，此热未除而且深也，即论中厥深热亦深之证也。热深不除，久持阴分，后必便血也，所谓数日者，犹曰：连日也。

　　【集注】

　　王肯堂曰：设未欲食，宜干姜甘草汤。呕而胸□烦满者，少阳证也，少阳与厥阴为表里，邪干其府，故呕而胸□烦满。肝主血，故后必便血。

　　方有执曰：热少厥微，邪浅也，所以手足不冷，而但指头寒。默默，谓无言也。不欲食，厥阴之脉挟胃也。烦躁则内热，故以小便辨之。欲食，邪退而胃回也。厥而呕胸□烦满者，厥阴脉挟胃贯膈布□肋也，便血阴邪，必走下窍也。

　　林澜曰：于热厥，言指头寒。于寒厥微者，言手足寒。甚者，言四逆。厥逆轻重浅深当细味之。

</div>
    <div class="pagination">
<a href="医宗金鉴_page50.html">上一页</a><span>...</span><a href="医宗金鉴_page46.html">46</a><a href="医宗金鉴_page47.html">47</a><a href="医宗金鉴_page48.html">48</a><a href="医宗金鉴_page49.html">49</a><a href="医宗金鉴_page50.html">50</a><span class="current-page">51</span><a href="医宗金鉴_page52.html">52</a><a href="医宗金鉴_page53.html">53</a><a href="医宗金鉴_page54.html">54</a><a href="医宗金鉴_page55.html">55</a><a href="医宗金鉴_page56.html">56</a><span>...</span><a href="医宗金鉴_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
