<!DOCTYPE html>
<html>
<head>
    <meta charset="UTF-8">
    <title>普济方 - 第 2844 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 2844 页/共 3614 页</h1>
    <div class="content">　　排脓散去瘀脓。化恶血。止痛。去寒热。

　　防风白芷人参细辛川芎仙灵脾甘草（半两）羌活（二钱）上为末。酒调下。糯米饮亦可。

　　托里散止痛。固脏腑。

　　山蜈蚣（一两）当归川乌（炒）白术白芷川芎（三钱）麻黄（一钱）上为末。酒下二钱。姜薄荷水煎亦可。

　　败毒散已破者服。

　　麻黄白术苍术（一两）荆芥甘草大黄（三分）黄芩（半两）干薄荷（一分）上为散。水煎服。

　　内补散癌已破。脓多疮烂。肉未生者。

　　附子（炮一两）白姜（一两）人参甘草（三钱）陈皮麻黄官桂（半两）上为末。

　　一钱葱煎服。食前。去脓血寒热生肌。

　　内消散癌已破未破。去脓止痛。退寒热。进食。去瘀血。

　　红内消（即何首乌红者一两）玄参苦参蔓荆子威灵仙（半两）甘草节赤小豆（三分）上为末。每服二钱。麦门冬酒任下。日五服。

　　黄芩散癌疮烂肿化恶脓。止痛活血。以洗之。

　　黄芩（五钱）羌活（五钱）细辛白芷草秦皮川芎黄连（三两）上为散。每一两半。雄猪蹄水二升。煎半。去油滓。煎药滤清。冷洗。春冬日一洗。夏日再。麝香膏贴之。

　　麝香膏

　　附子（生）陈皮黄连白芷当归（五钱）白豆蔻（五个）槟榔（四个）羌活白姜大黄缩砂（一钱）皂角（三条）上为散。麻油十两。煎八两。药焦色为度。绵滤。再煎沸。

　　入黄丹五两。熬至七两。水滴成膏。收瓷器中。仍出火毒。用时绢片火上开药。随大小贴。

　　内消丸治痼发。

　　附子川乌（各炮半两）全蝎（净）僵蚕（一分）乳香（三钱研）草乌头（水煮烂去皮尖半两）雄黄没药（一钱研）上为末。蜜丸梧桐子大。薄荷汤下二十丸。若发急者只作末。每一钱茶酒任下。

　　内解散

　　川乌（炮一两）甘草（半生半炙）麻黄（一两）沉香苍术防风萆（一分）杜仲（半两炙）上为末。每服二钱。姜三片。枣一个。水一盏。煎至六分。去滓温服。上二方须溃破脓透。内虚之后可服。

　　一方向友正、元仲之子也。淳熙八年。为江陵支使。摄江陵令。痈发于胸臆间。极痛。

　　疗半岁弗愈。常浴罢痛甚。委顿而卧。似梦而非梦。见一丈夫微揖而坐。传药方与之曰。用没药、栝蒌、乳香。酒煎服之。且言桃源许轸知县。亦有此方。但不用栝蒌。其效故不速。

　　友正敬谢。即如所诫。不终剂而愈。后诣玉泉祷雨。瞻寿亭关王。盖所感梦者。因绘像于家焉。

　　疮疡治验戊申岁。以饮酒太过。脉候沉数。九月十七日至真定。脑之下项之上。出小疮。不痛不痒。谓是白疮。漫不加省。是夜宿睡善甫家。二日后觉微痛。见国医李公明之不之问。凡三见之。终不以为言。又二日。脑项麻木。肿势外散。热毒发。且闻此府刘帅者。

　　近以脑疽物故。便疑之。三日间痛大作。夜不复得寐。二十二日请镇之疡医。遂处五香连翘。

　　明日再往。又请同门一医。共视之云。此疽也。然而不可速疗。十八日得脓。俟脓出用药或砭刺。三月乃可平。四月如故。予记医经凡疮见脓九死一生。果如二子言。则当有束手待毙之悔矣。乃诣姨兄韩参谋彦俊家。请明之诊视。明之见疮。谈笑如平时。且谓予言疮固恶。

　　子当恃我无忧恐耳。膏粱之变。不当投五香。五香已无及。且疽已八日。当先用火攻之策。

　　然后用药。午后以大艾炷如枣核许者。攻之至百壮。乃觉痛。次为处方云。是足太阳膀胱之经。其病逆。当反治。脉中得弦紧。按之洪大而数。又且有力。必当伏其所主。而先其所因。

　　其始则同。其终则异。可使破积。可使溃坚。可使气和。可使必已。必先岁气。无伐天和。

　　以时言之。可收不可汗。经与病禁下。法当结者散之。咸以之。然受寒邪而禁咸。诸苦寒为君为用。甘寒为佐。酒热为引。用为使。以辛温和血。大辛以解结为臣。三辛三甘。益元气而和血脉。淡渗以导酒湿。扶持秋令。以益气泻火。以入本经之药和血。且为引用。既以通经。以为主用。君以黄芩、黄连、黄柏、生地黄、知母。酒制之。本经羌活、独活、防风、本、防己、当归、连翘。以解结。黄、人参、甘草。配诸苦寒者三之一。多则滋营气补土也。生甘草泻肾之火。补下焦元气。人参、橘皮以补胃。苏木、当归尾去恶血。生地黄、当归身补血。酒制汉防己。以除膀胱留热。泽泻助秋。去酒之湿热。凡此诸药。必得桔梗为舟楫。乃不下沉。投剂之后。疽当不痛不拆。精气大旺。饮啖进。形体健。予如言服之。药后投床大鼾。日出乃寤。以手扪疮。肿减七八。予疑疮透候。遽邀明之视之。明之惊喜曰。

　　疮平矣。屈指记曰。不五七日作痂子。可出门矣。如是三日。忽有宵寐之变。予惧其为死候。

　　甚忧之。而无可告语之者。适明之入门。戏谓予曰。子服药后有三验。而不以相告何也。乃历数云。子二三日来健啖否乎。曰然。又问、子脚膝旧弱。今行步有力否乎。曰然。又问、子昨宵梦有宵寐之变。何不自言。予为之一笑。终不以此变告之也。二十九日。疮痛全失去。

　　灸瘢脓出。寻作痂。初镇人见刘帅病疽之苦。言及者皆为悲惨。闻予复病此疮。亲旧相念者。

　　皆举手加额。以早安为祷。十月十七日。明之邀往其家。乘马过市。人见之有为之失喜者。

　　盖始于投剂。至疮痂敛。都十四日而已。予住在聊城。见明之治梁县杨飞卿胁痈。及郭文之父脑疽。杨叔能背疽。不十数日皆平复。然皆不若治予疮之神也。医无不难。疗背脑疮尤难。

　　世医用技。岂无取效者。至于治效之外。乃能历数体中不言之秘。平生所见。惟明之一人而已。乙未秋。予自济南回。伤冷太过。气绝欲死。明之投剂。应手而愈。起予之死。并此为二矣。他日劝刘斯立传钱乙。当补述之。明年秋七月二十有五日。河东元好问记。

　　黄连消毒散

　　黄连（一钱）黄芩（五分）黄柏（五分）生地黄（四分）知母（四分）羌活（一钱）独活（四分）防风（四分）本（四分）当归尾（四分）桔梗（五分）黄（二分）人参（三分）甘草（三分）连翘（四分）苏木（二分）防己（五分）泽泻（二分）橘皮（二分）上件锉如麻豆大。都作一服。水二盏。煎至一盏半。去滓温服。食后。一方加山栀子二分。五味子二分。麦门冬二分。枳壳二分。猪苓二分。名消毒溃坚汤。治人发痈肿、瘰、乳。

　　随病患虚实。药剂轻重。用之无不作效。

　　卷二百八十八　痈疽门

　　发脑

　　（附论）夫发脑者。六腑不和。经络痞涩。气血不行。壅结所成也。此皆脏腑蕴积热毒。或乳石发动。毒瓦斯上攻于脑。发于皮肤。头如黍米。四畔赤肿硬。遍于耳项。寒热疼痛。若不急治。毒瓦斯伤于血肉。血肉腐坏化为脓水。从脑中出。血肉既竭。必致危殆。

　　李氏云。凡脑疽及项以上。有痈疽疖毒。断不可用大蒜钱子。就疽顶上灸之。灸之则引其气一上。痰涎脓血。并起上攻。倾人性命。急于反掌。但当急灸足三里穴。并气海穴。乃渐渐服凉胸膈化血之药。人可小安。此论载通神方论。足三里二穴。在膝下三寸是穴。可灸五壮。气海一穴。在脐下一寸是穴。可灸二七壮。或三七壮。亦可以骑竹马穴法灸之。凡脑疽咽喉生疽。古法皆不治之证。用此灸法。引毒瓦斯归下。其理颇长。得此疾者。岂可坐以受毙。当信而用之。如五香连翘汤、漏芦汤、五香汤去大黄。加人参、黄、犀角。国老膏万金散。皆可选用。

　　方

　　沉香汤治发脑。疮肿赤。疼痛烦燥。

　　沉香（二分）麦门冬（去心焙）赤芍药玄参甘草（生锉）枳实（熬炒）升麻前胡（去芦头）大黄（锉炒）生干地黄（焙各一两）犀角（镑三分）麝香（研一分）葳蕤黄（细锉各半两）上除麝香外。粗捣筛。每服四钱。水一大盏。煎至七分。去滓。入麝香少许。温服不拘时。

　　黄散治发脑。肿痛烦热不可忍。

　　黄（一两半锉）赤茯苓地骨皮麦门冬（去心）生干地黄黄芩川升麻射干玄参赤芍药甘草（生锉各一两）上为散。每服四钱。用水一中盏。煎至六分。去滓。

　　不计时候温服。

　　葛根散治发脑及痈肿。脏腑壅滞。心烦口干。脚冷寒噤。头痛呕哕。不能下食。

</div>
    <div class="pagination">
<a href="普济方_page2843.html">上一页</a><span>...</span><a href="普济方_page2839.html">2839</a><a href="普济方_page2840.html">2840</a><a href="普济方_page2841.html">2841</a><a href="普济方_page2842.html">2842</a><a href="普济方_page2843.html">2843</a><span class="current-page">2844</span><a href="普济方_page2845.html">2845</a><a href="普济方_page2846.html">2846</a><a href="普济方_page2847.html">2847</a><a href="普济方_page2848.html">2848</a><a href="普济方_page2849.html">2849</a><span>...</span><a href="普济方_page2845.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
