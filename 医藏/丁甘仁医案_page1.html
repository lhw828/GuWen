<!DOCTYPE html>
<html>
<head>
    <meta charset="UTF-8">
    <title>丁甘仁医案 - 第 1 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丁甘仁医案 - 第 1 页/共 46 页</h1>
    <div class="content">丁甘仁医案

　　马序

　　丁甘仁先生，孟河名医也，孟河故医学渊薮，而先生独超。其再传至济万君，箕裘弗替，衣钵克承，以祖庭心法之所得，分门别类，列为医案，公诸当世，悬壶申江者有年矣。丁卯夏，仆漫游沪上，一见如故，名下无虚，察色观豪，应手回春，斯固颖悟华淋，似饮上池之水，薪传橘井，厌窥中古之书者矣。嗣出所辑思补山房医案见示，属为之序文。夫医之为术，济世活人，而世往往视为神秘，深隐莫测，如佛家之心印，道家之口诀，致使数千年之医学，竟尔失传。至如扁鹊、华佗之流，史存其文，术亡其旧，于是西医以解剖之精，研几之审，起而代之，而中华医术，势将为时代之落伍者，良可慨也！济万君有鉴于此，感喟而兴，振乃祖之心得，付梨枣而遍观，成一家之言，为万世之方，析疑辨难，矫未俗之肤受，苦心勤求，挽既失之国粹，此盖为耶之慈善，墨之博爱，而吾儒之所谓仁者，爱人者也。

　　甘仁先生后起有人，向导万古，于兹益信已。

　　丁卯嘉平月上浣日陇右马福祥序

　　王序

　　古方书之见于着录者，有长桑君之禁方，葛洪肘后救卒方，陶宏景补肘后救卒备急方，孙思邈之千金方，以及华佗漆叶青粘之散，素女玉机金匮之藏，片羽吉光，珍为秘笈。盖医之有方，犹吏之有课，史之有评，诗之有品，书之有断，于以考镜得失，钩稽利病，非徒重空文以自见者比也。周礼医师岁终则稽其医事，以制其食，十全为上，十失一次之，十失二又次之，十失三更次之，十失四为下。所谓稽其医事者，度亦去其方案，以验其成绩之良否耳。宋代编辑名方，颁行天下郡国，述时疫之状，至为纤悉。庆历中，范文正达言自京师以逮四方，学医之人，皆聚而讲习，以精其术。黜庸谬，拯生灵，倬然为治道之助，其重视医术，犹不失周礼之遗意。夫医之为道，至精且专，病者托其生命于医师之手，呼吸之间，生死以之，故有不为良相之喻。叔季以还，学术衰落，不独于医道然也，而脉不审枢阖，味不辨咀，昧帷中之十指，忘涪上之六微，形上也而形下示之，陈陈相因，恬不为怪。试过夫一 之市，彼家和缓而户岐区者，上者浮光掠影，幸而有瘳，自矜首功，不幸而否，亦不任咎，若是者，其用心至巧，而其弋大名也亦至速。下焉者则直冥途 埴，如大匠之操刀而割耳。苟有能着书立说，本其平日学识经验所得，明诏当世，以共事切磋者，则且心折而目笑存之，然而卒亦不数数觏，盖医道之难能而可贵也如此。余频季客海上，习习闻丁甘仁先生之名，客夏旧患便血症大剧，镇海金君雪塍语余，非求治于丁先生不可，因为预言其处方治病事甚悉，乃驱车往访，至则遇先生于门，盖已日旰罢诊矣。越数日而讣至，匆匆一面，竟成千古，自怅求益之晚。嗣乞其文孙济万诊断，不一月而所患若失。济万之学，一出先生，过从既数，辄因济万而思及先生，以未得亲炙为憾。一日，济万出所集先生方案示余，以墨首之文相属。余受而读之，恍若亲承先生之绪论，证以金君所言，又往往而合，夙昔怀想，为之大慰。夫医非三世不专，非九折不精，先生之矫然自异，济万之恪守祖德，皆晚近所罕见，丁氏之以医世其家也有以哉！昔扁鹊之治病也，饮药三十日，视见垣一方，与科学家之所谓爱格司光者，照人脏腑，洞见症结，将毋同？济万虚中劬学，锲而不舍，行且媲美昔贤，宁止发扬家学，聊于此书，一发其凡。若夫先生之勤味道腴，术擅活人，则精于医者，类能道之，毋 余之赘言云。

　　丁卯十有一月元吉西神王蕴章谨序于秋平云室

　　夏序

　　医何尚乎有案，案何尚乎有方，方者，效也；案者，断也。案有理有法，穷其因，详其证，而断以治。方有君有臣，有正有反，有奇有偶，因其过，去其偏，而持乎平。平即治，治即愈矣。慨自长沙以降，名贤如鲫，着述之多，更仆难尽，至于今日，读者不暇举其名目，遑论其所说哉！即其说也，亦复各持一端，善于此者毁于彼，主于此者奴于彼，而更句繁语叠，篇重简复，片言可尽，累卷难穷，虽妙语如环，动人耳目，而清谈徒尚，无补实用。论不能必其有用，用不能必其有效，徒使学人目眩耳迷、徘徊岐路，尽信书则不如无书，以有涯之生，致无穷之学，其不殆者寡矣。博以求约，信而有征，则医案是尚。盖医案之作，因证求因，以因求治，因治制方，以方观效。其效也，如鼓应桴，其不效也，如日月之食，非可以空言搪塞，敷语维持也。后之学人，按图以索，亦步以趋，损益成法，错纵新意，因规矩以成方圆，举一隅而得三反，其用宏，其效着矣。案之佳者，首推清代，徐、尤、叶、薛，各有专精。宅诵家传，奉为鸿秘，惟精于此者拙于彼，癖于补者难于攻，殆所谓专精易深，众善难求者欤。甘仁丁先生，系出孟河，孟河固多名医。先生耳目所及，取精撷华，益复上追古人，穷研至理，熔古铸今，内外兼善，盖无病而不治，无治而不痊者也。悬壶海上，户限为穿，社会推为良工，医界让为巨擘。绍庭几席追陪，谬承知己，谊同昆季，进于友师，磨琢切磋，获益无既。惜乎仁者不寿，先生遽归道山，马首难瞻，他山莫助，此绍庭所为嘻吁流涕者也。乃者先生文孙济万，克承先志，收辑遗案，编订成书。以资后学之观摩，以作同道之借镜，意至善也。辱承不弃，索序于余，惭余无学，不足以序先生，惟以为医案之关系医道也如此其巨，而先生之学问，为绍庭所深知，则此编之有益于同道、于后学，盖无待乎烛照数计而龟卜矣，是为序。

　　丁卯年冬月应堂夏绍庭谨撰

　　王序

　　阴阳五行，参伍错综，迭相为用。气有偏胜，故理有扶抑，其间轻重疾徐，酌其盈，剂其虚，补其偏，救其弊，审察乎毫厘之际，批导乎隙 之中，盖戛乎其难哉。

　　先生以孟河宿学，为歇浦良师，其根柢之深，经验之富，固不待赘言。文孙济万来汇先生遗案成帙，将寿诸枣梨，征序于余。余笑曰：是殆以管蠡之见，窥天而测海也。虽然，余尝与先生相会诊，见其虚衷抑己，恒心折焉。今读其所遗医案，信乎先生之学，真能明阴洞阳。酌其盈，剂其虚，补其偏，救其弊，而有功于后学也。非根柢之深，经验之富，其孰能与于斯。

　　丁卯十月 古歙王仲奇谨撰

　　曹序

　　予之得交甘仁先生也有年矣，先生尝曰：道无术不行。昔固闻而疑之，窃谓江湖术士，有时自秘其长，以要人重币，医虽小道，为病家生命所托，缓急死生，间不容发，何处可用术者？先生曰：是有说焉，昔者卞和得良璞，献之荆台，楚王以为燕石也，三献不受，卒刖卞和之足。齐王好竽，雍门子抱琴立于王门，三年不得见，夫雍门子之琴诚善矣，其如王之不好何？夫交浅言深，取信良难，况在死生存亡之顷，欲求速效，授以猛剂，则病家畏；素不相习，漫推心腹，则病家疑；疑与畏交相阻，虽有上工良剂，终以弃置不用。呜呼！此亦荆台之璞，王门之琴，卞和、雍门子所为痛心者也。闻古之善医者，曰和曰缓，和则无猛峻之剂，缓则无急切之功。

　　凡所以免人疑畏而坚人信心者，于是乎在，此和缓之所以名，即和缓之所以为术乎！先生之言如此，可以知所尚矣。嗟夫！自金元四家而后，各执仲景一偏，以相抵牾，异说蜂起，统系亡失，叶、薛以来，几于奄忽不振，先生愀然忧之。每当延医，规定六经纲要，辄思求合于古，故其医案，胸痹用栝蒌薤白，水气用麻黄附子甘草，血证见黑色，则用附子理中，寒湿下利，则用桃花汤，湿热则用白头翁汤，阳明腑气不实，则用白虎汤，胃家实，则用调胃承气，于黄瘅、则用栀子柏皮，阴黄则用附子，虽剂量过轻，于重症间有不应，甚或连进五六剂，才得小效，然此即先生之道与术，所以免人疑畏者也。先生自去岁归道山，文孙济万，将举而付之剞劂，问序于予，予率性 直，宁终抱卞和之璞，雍门之琴，以待真赏，于先生遗说，背负良多，爰略举大凡，俾读先生医案者，得以考焉。

　　丁卯冬十一月颖甫曹家达谨序

　　许序

　　半龙自毕业于中医专校，即束装还芦墟。乙丑春，丁师驰书相招，俾于广益善堂施诊。半龙自顾学识谫陋，惴惴如不胜。无何，千顷堂书肆索予《外科学大纲》，将以付之剞劂，予固不敢自信，因即就正丁师。师慨然曰：予自寓沪以来，从游者不下数百人，而于外科一道，研求者盖寡。今是编行世，不独为吾门光，抑亦造福于病家者，殊匪浅鲜也。越日，丁师为序文，辞意深挚，多所奖借。明年六月，半龙以避暑，暂归乡井，丁师即于月杪谢世，呜呼，可悲也已！今岁冬，文孙济万，将丁师外科医案，属为参校，予性疏懒，请谒之日常少，丁师乃不以为慢而优容之，又从而褒许之，今几日耳，深情浓貌，犹在目前，而丁师之墓草宿矣，然则予之不能已于言者，盖不惟泰山梁木之悲，亦聊以存知己之感也。

　　丁卯十一月弟子许半龙敬书于中医专校

　　陶序

　　昔者淳于意尝自录治验，上之史氏，以示治病之要，乃后世医案之嚆矢也。元明以降，此风大炽，而可传之作，寥若晨星。迫于近今，更渺不可得。盖驳杂而不醇，验与不验，不复计焉。而箴于海上乃得丁师甘仁，师上追轩岐之奥旨，中发仲景之原理，晚得叶、王之治法，实昏夜之烛，空谷之音也。惜以诊务纷繁，席无暇暖，著作甚鲜，所存者惟医案数卷而已。文孙济万世兄，绳武祖德，不忍见手泽之湮没，校 付刊，嘉惠后学，其功诚不浅，而吾师之作，自此传矣。箴椎鲁无文，不敢赞一辞，敬缀数言，聊志景仰云尔。

　　丁卯季秋门人陶可箴谨序

　　秦序

　　丁卯冬仲，秉臣世兄辑录甘仁师医案，问序于余，余再拜受之。今世之所谓名医者，有三术焉。见病势较重，即多防变推诿之辞，为日后愈则居功，变则诿过之地，此其一也；专选平淡和平之药，动曰为某方所增损，以博稳当之名，可告无罪于天下，此其二也，和颜悦色，温语婉词，动效奴仆之称，求媚于妇女庸愚之辈，使其至死不悟，此其三也。三者之外，求见理明决，处方活泼，进而预定病势之吉凶，先言愈期之早暮者，百不得一焉。乃举世悠悠，孰分泾渭之日，于海上得丁师甘仁，师于黄帝、岐伯、越人、元化之书，既多心得，而尤致力于仲景古训。尝谓医有二大法门，一为伤寒之六经病，一为金匮之杂病，皆学理之精要，治疗之准则。更旁及刘、李、朱、张、天士、盂英辈，历代专集，比拟考求，发明其奥。盖不以术豪，而独以积学自高，宜其别病处方。展指上阳春，而沉寒忽散；泼壶中甘露，而元气顿光。有若洞垣之照，大还之丹，孟渎海滨，咸化为春台寿域矣。不幸去岁以微疾易箦，大吕黄钟，正音遽寂；茫茫宇宙，大觉焉求。平居又以诊务纷繁，着述鲜少，所存者仅喉科概要一卷而已。门生故旧嗟叹之余，因倩文孙秉臣世兄逻辑历年医案，以资流传。秉臣世兄宿承家学，临诊多时，其收集者，自当较同侪富且稽也。虽然，先大父又词公以文学之暇，攻研医籍，名被浦江东西，召楼奚丈铸翁曾作读内经图赠之，迄今弃养垂十载，乡人士遇疾苦，犹有称道之者，家藏医案盈尺，余仅辑数十纸刊诸医学杂志，久欲付刊专集，未能偿愿，以视秉臣世兄之孝思，不禁又兴手泽之悲矣。

　　门弟子上海秦之济伯未甫敬撰

　　丁甘仁先生别传

　　丁君甘仁殁后，予既据生平实录，为之撰述家传。然先生良医也，以先生之绪论，为予所得闻者，及今不为论次，后将无有知者矣，为作别传云。

　　甘仁先生既卒业于其乡，初行道于苏州，无所合，复东行之海上，乃大行。既而问业于汪莲石，汪令治伤寒学，于舒氏集注，最有心得。由是凡遇杂证，辄先规定六经，然后施治。尝谓脑疽属少阴，发背属太阳，皆不当误投寒凉，此其大较也。又善易理。尝语予曰：夏至一阴生，易象为 。嗣是阴气渐长，中阳渐虚，阳散于外，阴守于内，设持循而不乱，足以抵御天阳，当无暑热之病。设或过于饮冷，中阳不支，乃有洞泄寒中，及寒霍乱诸证。予因是悟附子理中及通脉四逆方治。冬至一阳生，易象为复，嗣是阳气渐长，里阴渐薄，阴寒在外，伏阳在内，设固 而不耗，足以抵御寒气，则必无伤寒重证。惟妄为作劳，阴液散亡，阴不胜阳，乃有冬温之病。予是以悟少阴有大承气及黄连阿胶方治。予曰：善。先生于治病方药，知无不言，言无不尽。其论疔毒曰：热毒暴发，头面为重，甚有朝发而夕死者，乡村求药，去城市辽远，一时不及措手，惟有速取野菊叶，捣汁饮之，渣涂患处，消肿最速。予向者于吴姓验之。

　　又曰：凡湿毒在里之证，正当祛之出表。但既出于表，宜重用大小蓟、丹皮、赤芍，以清血分余毒，不独外疡为然，即历节风亦无不然。是说也，予近于戴姓妇人验之。又曰：凡心痛不可忍者，急用乳香、没药，酒水合煎，可以立止。是说也，予于江姓缝工验之。又尝言吴又可温疫论，最得仲景微旨。予问其故，先生曰：太阳篇云：本发汗而复下之，此为逆也，若先发汗，治不为逆。本先下之，而复汗之，为逆，若先下之，治不为逆。

　　由前之说，则伤寒之治法也；由后之说，则温热之治法也。予治夏秋之交热病，亦屡验之。今先生往矣，惜乎相见日浅，绪论无多，故即夙昔所闻者，着之于篇，俾后生小子，知吉光片羽之大可珍惜焉。

　　丁卯冬十二月世愚弟曹家达拜撰

　　卷一

　　伤寒案

　　姜左 外寒束于表分，湿痰内蕴中焦，太阳阳明为病。寒热无汗，头疼，胸闷泛恶，纳谷减少，脉浮滑，苔白腻。拟汗解化滞，重用表药。经云：体若燔炭，汗出而散。

　　淡豆豉（三钱） 赤茯苓（三钱） 炒枳壳（一钱五分） 净麻黄（四分） 生姜（二片） 姜半夏（二钱）

　　六神曲（三钱） 青防风（一钱） 广陈皮（一钱） 炒谷芽（三钱） 炒赤芍（一钱五分）

　　孔左 外邪袭于太阳，湿滞内阻中焦，有汗恶风不解，遍体酸疼，胸闷泛恶，腹内作胀。宜疏邪解肌，化滞畅中。

　　川桂枝（八分） 仙半夏（二钱） 炒枳壳（一钱） 白蔻仁（八分） 炒赤芍（一钱五分） 陈广皮（一钱）

　　大腹皮（二钱） 六神曲（三钱） 紫苏梗（一钱五分） 苦桔梗（一钱） 赤苓（三钱） 制川朴（一钱） 生姜（二片）

　　张左 寒邪外束，痰饮内搏，支塞肺络，清肃之令不行，气机窒塞不宣，寒热无汗，咳嗽气喘，难于平卧，胃有蕴热，热郁而烦躁，脉浮紧而滑，舌苔薄腻而黄。宜疏外邪以宣肺气，化痰饮而清胃热，大青龙加减。

　　蜜炙麻黄（四分） 云苓（三钱） 橘红（八分） 炙款冬（一钱五分） 川桂枝（六分） 象贝母（三钱）

　　半夏（二钱） 石膏（三钱） 旋复花（包，一钱五分） 杏仁（三钱） 生甘草（六分）

　　王左 脉郁数，苔薄腻尖红，身热不扬，烦躁不寐，时欲呕，此无形之邪，与有形之痰滞互阻阳明，阳明经邪，不能外达也。宜疏达伏邪，而化痰滞。

　　淡豆豉（三钱） 薄荷叶（一钱） 鲜竹茹（枳实同炒，三钱） 炒谷麦芽（各三钱） 黑山栀（一钱五分）

　　朱茯神（三钱） 荆芥穗（一钱五分） 象贝母（三钱） 净蝉衣（一钱） 苦桔梗（一钱） 地枯萝（三钱）

　　清炙枇杷叶（去毛、包，三张）

　　吴左 发热不退，胸闷呕吐，舌中有一条白苔，脉弦滑而数，太阳阳明未解，痰滞逗留，中焦气滞，宣化失司。当拟栀豉汤疏解表邪，温胆汤蠲除痰饮，俾得邪从外解，饮从内化，则热可退，而呕吐自止。

</div>
    <div class="pagination">
<span class="current-page">1</span><a href="丁甘仁医案_page2.html">2</a><a href="丁甘仁医案_page3.html">3</a><a href="丁甘仁医案_page4.html">4</a><a href="丁甘仁医案_page5.html">5</a><a href="丁甘仁医案_page6.html">6</a><span>...</span><a href="丁甘仁医案_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
