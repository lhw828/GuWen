<!DOCTYPE html>
<html>
<head>
    <meta charset="UTF-8">
    <title>金匮要略心典 - 第 8 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略心典 - 第 8 页/共 31 页</h1>
    <div class="content">　　劳之为病。其脉浮大。手足烦。春夏剧。秋冬瘥。阴寒精自出。酸削不能行。男子脉浮弱而涩。为无子。精气清冷。

　　脉虚沉弦者。劳而伤阳也。故为短气里急。为小便不利。少腹满。为面色白。而其极则并伤其阴而目瞑兼衄。目瞑、目不明也。脉浮者。劳而伤阴也。故为手足烦。为酸削不能行。为春夏剧而秋冬瘥。而其极则并伤其阳而阴寒精自出。此阴阳互根。自然之道也。若脉浮弱而涩。则精气交亏而清冷不温。此得之天禀薄弱。故当无子。

　　夫失精家少腹弦急。阴头寒。目眩、发落。脉极虚芤迟。为清谷、亡血、失精。脉得诸芤动微紧。

　　男子失精。女子梦交。桂枝龙骨牡蛎汤主之。

　　脉极虚芤迟者。精失而虚及其气也。故少腹弦急。阴头寒而目眩。脉得诸芤动微紧者。阴阳并乖而伤及其神与精也。故男子失精。女子梦交。沈氏所谓劳伤心气。火浮不敛。则为心肾不交。阳泛于上。精孤于下。火不摄水。不交自泄。故病失精。或精虚心相内浮。扰精而出。则成梦交者是也。徐氏曰。桂枝汤外证得之。能解肌去邪气。内证得之。能补虚调阴阳。加龙骨、牡蛎者。以失精梦交为神精间病。非此不足以收敛其浮越也。

　　桂枝龙骨牡蛎汤方桂枝 芍药 生姜（各三两） 甘草（二两） 大枣（十二枚） 龙骨 牡蛎（各三两）

　　上七味。以水七升。煮取三升。分温三服。

　　天雄散方天雄（三两炮） 白术（八两） 桂枝（六两） 龙骨（三两）

　　上四味。杵为散。酒服半钱匕。日三服。不知。稍增之。

　　按、此疑亦后人所附。为补阳摄阴之用也。

　　男子平人脉虚弱细微者。喜盗汗也。人年五六十。其病脉大者。痹侠背行。若肠鸣、马刀、侠瘿者。皆为劳得之。脉沉小迟。名脱气。其人疾行则喘喝。手足逆寒。腹满。甚则溏泄。食不消化也。

　　脉弦而大。弦则为减。大则为芤。减则为寒。芤则为虚。虚寒相搏。此名为革。妇人则半产、漏下。

　　男子则亡血、失精。

　　平人、不病之人也。脉虚弱细微。则阴阳俱不足矣。阳不足者不能固。阴不足者不能守。是其人必善盗汗。人年五六十。精气衰矣。而病脉反大者。是其人当有风气也。痹侠背行。痹之侠脊者。由阳气不足。而邪气从之也。若肠鸣、马刀、侠瘿者。阳气以劳而外张。火热以劳而上逆。阳外张。则寒动于中而为腹鸣。火上逆。则与痰相搏而为马刀、侠瘿。李氏曰。瘿生乳腋下曰马刀。又夹生颈之两旁者为侠瘿。侠者挟也。马刀、蛎蛤之属。疮形似之。故名马刀。瘿、一作缨。发于结缨之处。二疮一在颈。一在腋下。常相联系。故俗名 串。脉沉小迟。皆阴象也。三者并见。阴盛而阳乃亡矣。故名脱气。其人疾行则喘喝者。气脱而不固也。由是外无气而手足逆冷。胃无气而腹满。脾无气而溏泄食不化。皆阳微气脱之证也。脉弦者阳不足。故为减为寒。脉大者阴不足。故为芤为虚。阴阳并虚。外强中干。此名为革。又变革也。妇人半产、漏下。男子亡血、失精。是皆失其产乳生育之常矣。故名曰革。

　　虚劳里急。悸衄。腹中痛。梦失精。四肢酸疼。手足烦热。咽干、口燥。小建中汤主之。

　　此和阴阳调营卫之法也。夫人生之道。曰阴曰阳。阴阳和平。百疾不生。若阳病不能与阴和。则阴以其寒独行。为里急。为腹中痛。而实非阴之盛也。阴病不能与阳和。则阳以其热独行。为手足烦热。为咽干、口燥。而实非阳之炽也。昧者以寒攻热。以热攻寒。寒热内贼。其病益甚。惟以甘酸辛药。和合成剂。

　　调之使和。则阳就于阴。而寒以温。阴就于阳。而热以和。医之所以贵识其大要也。岂徒云寒可治热。

　　热可治寒而已哉。或问和阴阳调营卫是矣。而必以建中者何也。曰中者脾胃也。营卫生成于水谷。而水谷转输于脾胃。故中气立。则营卫流行而不失其和。又中者四运之轴。而阴阳之机也。故中气立。则阴阳相循。如环无端。而不极于偏。是方甘与辛合而生阳。酸得甘助而生阴。阴阳相生。中气自立。是故求阴阳之和者。必于中气。求中气之立者。必以建中也。

　　小建中汤方桂枝（三两） 甘草（二两） 芍药（六两） 大枣（十二枚） 生姜（三两） 饴糖（一升）

　　上六味。以水七升。煮取三升。去滓。内胶饴。更上微火消解。温服一升。日三服。

　　虚劳里急诸不足。黄 建中汤主之。

　　里急者。里虚脉急。腹中当引痛也。诸不足者。阴阳诸脉。并俱不足。而眩、悸、喘、喝。失精、亡血等证。相因而至也。急者缓之。必以甘。不足者补之。必以温。而充虚塞空。则黄 尤有专长也。

　　黄 建中汤方 即小建中汤内加黄 一两半。余根据上法。气短、胸满者。加生姜。腹满者。

　　去枣。加茯苓一两半。及疗肺虚损不足。补气。加半夏三两。

　　虚劳腰痛。少腹拘急。小便不利者。八味肾气丸主之。

　　下焦之分。少阴主之。少阴虽为阴脏。而中有元阳。所以温经脏。行阴阳。司开阖者也。虚劳之人。损伤少阴肾气。是以腰痛。少腹拘急。小便不利。程氏所谓肾间动气已损者是矣。八味肾气丸补阴之虚。可以生气。助阳之弱。可以化水。乃补下治下之良剂也。

　　八味肾气丸方（见妇人杂病）

　　虚劳诸不足。风气百疾。薯蓣丸主之。

　　虚劳证多有挟风气者。正不可独补其虚。亦不可着意去风气。仲景以参、地、芎、归、苓、术补其气血。胶、麦、姜、枣、甘、芍益其营卫。而以桔梗、杏仁、桂枝、防风、柴胡、白蔹、黄卷、神曲去风行气。其用薯蓣最多者。以其不寒不热。不燥不滑。兼擅补虚去风之长。故以为君。谓必得正气理而后风气可去耳。

　　薯蓣丸方薯蓣（三十分） 人参（七分） 白术（六分） 茯苓（五分） 甘草（二十八分） 当归（十分）

　　干地黄（十分） 芍药（六分） 芎 （六分） 麦冬（六分） 阿胶（七分） 干姜（三分） 大枣（百枚为膏） 桔梗（五分） 杏仁（六分） 桂枝（十分） 防风（六分） 神曲（十分） 豆黄卷（十分） 柴胡（五分） 白蔹（二分）

　　上二十一味。末之。炼蜜和丸。如弹子大。空腹酒服一丸。一百丸为剂。

　　虚劳虚烦不得眠。酸枣仁汤主之。

　　人寤则魂寓于目。寐则魂藏于肝。虚劳之人。肝气不荣。则魂不得藏。魂不藏故不得眠。酸枣仁补肝敛气。宜以为君。而魂既不归容。必有浊痰燥火乘间而袭其舍者。烦之所由作也。故以知母、甘草。清热滋燥。茯苓、川芎。行气除痰。皆所以求肝之治。而宅其魂也。

　　酸枣仁汤方酸枣仁（二升） 甘草（一两） 知母 茯苓（各二两） 芎 （一两）

　　上五味。以水八升。煮酸枣仁得六升。内诸药。煮取三升。分温三服。

　　五劳虚极羸瘦。腹满不能饮食。食伤。忧伤。饮伤。房室伤。饥伤、劳伤。经络营卫气伤。内有干血。肌肤甲错。两目黯黑。缓中补虚。大黄 虫丸主之。

　　虚劳症有挟外邪者。如上所谓风气百疾是也。有挟瘀郁者。则此所谓五劳诸伤。内有干血者是也。

　　夫风气不去。则足以贼正气而生长不荣。干血不去。则足以留新血而渗灌不周。故去之不可不早也。此方润以濡其干。虫以动其瘀。通以去其闭。而仍以地黄、芍药、甘草和养其虚。攻血而不专主于血。

　　一如薯蓣丸之去风而不着意于风也。喻氏曰。此世俗所称干血劳之良治也。血瘀于内。手足脉相失者宜之。兼入琼玉膏补润之剂尤妙。

　　大黄 虫丸方大黄（十分蒸） 黄芩（二两） 甘草（三两） 桃仁（一升） 杏仁（一升） 芍药（四两） 干地黄（十两） 干漆（一两烧令烟尽） 虻虫（一升去翅足熬） 水蛭（百枚熬） 蛴螬（百枚熬） 虫（半升熬）

　　上十二味。末之。炼蜜和丸。小豆大。酒服五丸。日三服。

　　附方千金翼炙甘草汤 治虚劳不足。汗出而闷。脉结。悸。行动如常。不出百日。危急者十一日死。

　　甘草（四两炙） 桂枝 生姜（各三两） 麦冬（半升） 麻仁（半升） 人参 阿胶（各三两）

　　大枣（三十枚） 生地黄（一斤）

　　上九味。以酒七升。水八升。先煮八味。取三升。去滓。内胶消尽。温服一升。日三服。

　　脉结是营气不行。悸则血亏而心无所养。营滞血亏。而更出汗。岂不立槁乎。故虽行动如常。断云不出百日。知其阴亡而阳绝也。人参、桂枝、甘草、生姜。行身之阳。胶、麦、麻、地。行身之阴。

　　盖欲使阳得复行阴中而脉自复也。后人只喜用胶、地等而畏姜、桂。岂知阴凝燥气。非阳不能化耶。

　　（徐氏）

　　肘后獭肝散 治冷劳。又主鬼疰一门相染。

</div>
    <div class="pagination">
<a href="金匮要略心典_page7.html">上一页</a><span>...</span><a href="金匮要略心典_page3.html">3</a><a href="金匮要略心典_page4.html">4</a><a href="金匮要略心典_page5.html">5</a><a href="金匮要略心典_page6.html">6</a><a href="金匮要略心典_page7.html">7</a><span class="current-page">8</span><a href="金匮要略心典_page9.html">9</a><a href="金匮要略心典_page10.html">10</a><a href="金匮要略心典_page11.html">11</a><a href="金匮要略心典_page12.html">12</a><a href="金匮要略心典_page13.html">13</a><span>...</span><a href="金匮要略心典_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
