<!DOCTYPE html>
<html>
<head>
    <meta charset="UTF-8">
    <title>胎产心法 - 第 3 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胎产心法 - 第 3 页/共 49 页</h1>
    <div class="content">　　气逆呕吐不食论

　　呃逆论（即吃忒，又名咳逆）

　　腹胀满闷论

　　浮肿论

　　咳嗽论

　　淋证论

　　小便数及遗尿不禁论

　　蓐劳骨蒸论

　　吐衄及口鼻黑气起而衄并舌黑论

　　大小便血论

　　月水不通论

　　痈疽论

　　乳少无乳并乳汁自出论

　　妒乳吹乳乳痈论

　　乳岩论

　　乳悬论（附方）

　　前阴诸证论

　　序 

　　一介之士，苟存心于利物于人，必有所济，矧更择一艺以自居者，其为功于世可胜言哉！卜氏有言曰：虽小道必有可观论者，谓如农圃医卜之属。四者之中精其业，匀足以济世。然而农圃为圣人所弗道，卜筮之学，君平而后鲜得其传。则夫士大夫从博览之余，一分其聪明才力以寄其爱人利物之心者，要莫如医之一途为雅驯而功溥。虽然，难言之矣。盖人禀阴阳五行之气，以生命于天者，既不无浓薄之殊，而其继也，或伤于寒暑，或纵于嗜欲，或苦于抑郁劳瘁，与夫一切戕生拂性之端，种种相攻，求疾病之不起也，得乎？苟非有挟岐黄之术者以调剂其间，则斯人贸贸，亦大觉可哀。故诸家之中，唯医道为难；而医道之中，惟治胎产为更难也。余同寅友阎君文侯，器宇宏深，善气迎人，且于书无所不窥，于艺无所不通，而尤留心医学。每谓妇人胎产所关非小，诚以受胎之后调养有法，临产之际保护有方，既产之时调理有术，稍一弗慎，则存亡判于俄顷，生死关乎两人。尝见庸医多误，辄为嗟叹不置，爰及诸名家所论说，而折衷之以己意，着为胎产一书，颜曰"心法"。余于共事之暇，得阅其概，因取而读之。其于药性脉理，辨析于毫芒；征验引据，融会乎古今。

　　诚业斯道者之津梁也。良由阎君居心仁恕，常怀利物，故即一艺之微，而亦必笔之于书，以觉世而训俗。

　　今方特膺圣天子简命监使西粤，固将拴是心，以措之经纶，设施行见事业烂然，有以上报圣主特达之知，下慰寮友期望之雅，则其溥利苍生，正无穷也，岂特肘后丹方徒令人向。阎君多种杏树哉！然是书亦急宜付之梨枣，以功业医者。竣后幸寄一卷示予，勿相忘也。是为序。

　　赐进士出身楚竟陵年家眷同寅

　　弟龚健扬拜书于燕台客舍。时雍正三年秋八月

　　自序 

　　予不敏，少年未尝学问，虽于医书多所涉猎，亦知其大略，而未究其精微，何敢自矜一得，以法当时而传后世耶！第念医以寄死生，其道固难，而胎产一门，宗嗣攸系，两命所关，尤为医道之最难者。缘是博采方书，日取先贤名论，而探求其奥理，考验揣摹，历三十余年，似有以得其要领，不为岐途所惑，乃敢折衷先代之书，参以鄙见，汇成一集，分为上、中、下三卷，颜曰《胎产心法》。

　　凡妇人受胎之始，有以固其根；临产之际，有以防其变；既产之后，有以保其生。始终常变，曲折周详，不敢自私，爰付剞劂。愿世之业医者，得是书而融会贯通，神明变化，固可以茂育群生。即不然，根据论择方，对症加减，亦可以保全子母。后之善学胎产者，当不以予言为河汉耳。爰勒其概于篇首，以为之序。

　　时雍正庚戌季菊月之中

　　浣广西左江观察使上谷阎纯玺诚斋氏书于官署

　　[卷之上] 脉法 

　　经曰：妇人手少阴动甚者，妊子也。又曰：阴搏阳别，谓之有子。又云：何以知怀子之且生也？曰：身有病而无邪脉也。又尺中之脉，按之不绝者，妊娠也。滑伯仁曰：三部脉浮沉正等，无他病而不月者，妊也。按妇人带证，足少阴脉亦多滑利，颇似孕脉，然必与手少阴脉动相应，方为妊子，否则为带也。凡妇人怀孕，其血留气聚，胞宫内实，故尺阴之脉必滑数，此必然之理也。然亦有中年受胎及血气羸弱之妇，脉见细小不数者，但于微弱之中，必有隐隐滑动之象，此即阴搏阳别之谓，乃妊娠之脉也。但胎孕之脉数，劳损之脉亦数，然损脉数中兼弦涩，胎孕数必兼和滑，此几微中，邪气、胃气之异，一诊便知。再加审之以证，则显然而明见者也。凡业医者，不深究脉理，不细玩《内经》，往往误认为阴虚、劳损、经闭之证。若非妇人之夫明以告之，鲜有不误治反成半产漏下者矣。可不慎欤！ 

　　[卷之上] 脉诀歌 

　　肝为血兮肺为气，血为营兮气为卫。阴阳配偶不参差，两脏通和皆以类。血衰气旺定无妊，血旺气衰应有嗣。妇人经脉不见行，其脉微滑带数意。身虽有病脉无邪，不涩不伏不弦劲。寸微关滑尺数形，流动往来雀啄利。两手关脉大相应，胎已有形无差异。以上胎脉指下详，数月怀身经脉闭。左疾为男右为女，带纵带横双生据。左手脉逆生三男，右手脉顺生三女。人恐左右脏气偏，不若阳男与阴女。寸滑为阳尺滑阴，两寸滑实双男取。两尺滑实二女阴，此定男女分明语。右尺左寸滑见形，证别一男又一女。

　　又云左寸浮大男，右寸沉细称为女。屡经诊验不差讹，说与医人为确据。小儿日足胎成聚，身热脉乱无所苦。汗出不食吐逆时，精神结备其中住。滑疾不散三月胎，但疾不散五月母。八九十月疾数无，亦有始终洪数妇。

　　胎脉弦牢滑利安，沉细而微归泉路。若脉沉细腹微疼，虽有形如怀抱瓮。满腹不动是为奇，独冷脐下翕翕动。更兼早暮尺不同，大小浮沉无定论。或动或止或有无，此是鬼胎脉现证。连诊数日皆如此，补气活血何须问。更有夜叉胎作名，急如风雨脉情形。少停复来如初样，否则关中雀啄成。又有指下脉弦劲，再加大小不调匀。夜叉脉候应如此，切莫安胎成话柄。编成胎证脉诀歌，熟读自能通快捷方式。

　　[卷之上] 金匮解（方附本条） 

　　凡妇人脉无病，惟阴脉小弱，乃营气不足。若感邪而营气不足者，必恶寒发热。今无寒热，妨于食，是知妊娠矣。经水不行，至六十日，血聚气搏，始凝成胎。营气并于胎元，而胃气不足，津液少布，故其人渴不能食，宜桂枝汤和营益胃。如医以他病治之，反加吐下者，此为恶阻，当绝止医法，候其自安可耳。（桂枝和营散邪，佐芍药敛阴，甘草缓之，引以姜枣，辛甘性温，行脾津液而和营卫，则渴止。）凡妇人行经时遇冷，则余血留而为。然病妇人恒有之，或不碍子宫，则仍行经而受孕，虽得血聚成胎，胎成三月而经始断，断未三月，而病复动，遂漏下不止。在下，迫其胎，故曰痼害。所以脐上升动不安，询为正胎无疑。若是鬼胎，即属阴气结聚，断无动于阳位之理。今动于脐上，是胎已六月。知前三月经水虽利，而胎已成，后三月经断，而血积成，是以血下不止，桂心茯苓丸主之。

　　药俱等分为丸，食前服一丸。不知，加至三丸。用桂心、茯苓、丹皮、桃仁（熬），以散其，芍药以护其营，则血方止而胎得安。世本作桂枝茯苓丸，乃传写之误。详桂枝气味俱薄，仅堪走表，必取肉桂之心，方有去之功。安常所谓桂不伤胎，勿疑有碍于妊。观下条子脏开用附子汤，转胞用肾气丸，俱用桂、附，《内经》所谓有故无殒是也。

　　妊娠六七月，脉弦为虚寒。虚阳散外，而为发热。阴寒内逆，而作胎胀腹痛。恶寒者，其内无阳。子脏不能司闭藏之令，故阴中觉寒气习习，少腹如扇也。用附子汤以温其脏，则胎自安。仲景用附子安胎，非神而明之，莫敢轻试也。方缺，可以意拟，必姜、桂之属。

　　行经与结胎，皆属冲任。冲任虽持乎阴阳交合，为肝肾之用事，然长养成胎，又资坤土。盖阴阳抱负则不泄，坤土堤防则不漏。若宿有瘀浊客于冲任，则阴自结，不得与阳交合，故有时漏下、半产、下血不绝也。凡妊娠胎气，阳精内成，阴血外养。今阴血自结，与胎阻隔，不得相和，独阴在内，作腹中痛、下血，皆阴阳失于抱负，坤土失于堤防，胶艾汤主之。其方，芎二两，归三两，宣通阳血；芍四两，干地黄四两，宣通阴血；阿胶二两，血肉之质，同类以养之，安胎补血，塞其漏泄；甘草二两，缓中解急，和阴阳，通血脉；艾叶二两，专理湿郁带漏之病。此方药气内入，开利阴血之结而通于阳，调经止漏、安胎养血之妙用也。然加减又必从宜，若脉迟缓，阴胜于阳，则加干姜，或见数大，阳胜于阴，则加黄芩，可不言而喻。

　　妊妇有因脾土为木邪所克，谷气不举，湿淫下流以滞阴血，而腹中痛，当归芍药散主之。此与胎阻痛者不同，故君以芍药一斤，泻肝利滞；佐以芎、归各三两，补血止痛；茯苓四两，泽泻半斤，渗湿降于小便；白术四两，益脾燥湿。要知内外六淫，皆能伤胎成痛，不独湿也。

　　妊妇先因脾胃虚弱，津液留停，蓄为痰饮。至妊二月之后，浊阴上冲，中焦不胜其逆，痰饮遂涌，中寒乃起，呕吐不止，干姜人参半夏丸主之。此即世俗所谓恶阻病也。故用干姜一两止寒，人参一两补虚，制半夏二两以治痰散逆，即以生姜汁和丸，饮服十丸，日三服。

　　妊妇小便难者，膀胱热郁，气结成燥，病非中焦而在下焦，所以饮食如故，归母苦参丸主之。每味药各四两，丸如小豆，饮服三丸，加至十丸。此方当归和血润燥，贝母清肺开郁，苦参长于治热，利窍逐水，佐贝母并入膀胱，以除热结，结通则水行矣。

　　妊妇小便不利，病在膀胱。膀胱者，内为胞室，主藏津液，气化出溺，外利经脉，上行至头，为诸阳之表。今膀胱气不化，水溺不得出，外不利经脉，所以身重洒淅恶寒，起即头眩。但利小便，则水去而经气行，表病自愈，用葵子茯苓散主之。葵子一斤，直入膀胱，以利癃闭；佐茯苓三两，以渗水道，小便利，则诸病愈。

　　凡妊娠之妇，精留血裹，尺搏而形于脉，动搏则生变化。若静而不动，则不生不化。是以妊血不可以静，静则凝泣，泣则不生不化而亏少，亏少则虚，皆不能与化胎之火相合。要知胎孕生化，必脉动搏，故调之者，先和阴阳，利其气血，常服养胎之药，非惟安胎易产，且免产后诸病，宜常服当归散，酒饮服。用芎、归、芍药各一斤，安胎补血。白术半斤，去腰脐间之陈瘀，而补胃养胎，其胎外之血，因寒湿滞者，皆解之。黄芩一斤，化壮火而反于少火以生气，故为常服之剂。然当以脉证迟数虚实加减，有病则服，否则不必也。药味偏而不正，不比米谷，岂宜无病久服。经曰：味之所入，各归所喜攻，气增而久，夭之由也。

　　凡妊娠血聚而后成胎，少遇邪，则所聚之血将宿而不运，反类瘀恶，必生新开陈，然后胎可养也。养胎不惟在血，而胎系于肾，养之又在于胃，所以补肾调胃，补肾以固其精，调胃以和其中，白术散主之。但白术散方药四味，本草皆云能去恶血，而养胎用之何也？盖白术三分能调胃；蜀椒三分（出汗，一本秦椒。）开痹，痹开则阳精至；牡蛎四分治崩，崩止则阴精固；川芎三分下入血海，运动胎血，破旧生新。如或阴血不利，肝木为害，在内抑屈而痛者，泻以芍药之酸寒，以通其阴。设直冲过而痛者，散以芎之辛温，以通其阳。或挟瘀恶之气上逆于胃，而胃中吐烦不能食者，用细辛温中去痰下气，半夏治心下急痛，和胃进食，止吐逆。若呕而不止者，由肝木妄动，用小麦饮养其本气以安之，且又平胃下气止烦，一举两得。大麦主消渴益气调中，故中气不足而渴者用之。

　　[卷之上] 逐月养胎辨并慎择医药论 

　　凡妇人有孕，则手足十二经脉气血周流，俱供养胎元，岂有逐月某经养某胎之理，故不具载。如孕妇有疾，必择专门名医，平日相信而无错误者，方可用之。若未试之医，有毒之药，切勿轻用，以贻后悔。

　　更不可轻用针灸，以致堕胎。

　　[卷之上] 受胎试验法（附方） 

　　妇人经水不行，过二三月，疑是两身，却疑血滞，心烦、寒热、恍惚，以佛手散、艾叶汤调验之。用全当归七分，生川芎一钱，共为末，浓煎艾叶汤，空心调下，或好酒调服亦可。

</div>
    <div class="pagination">
<a href="胎产心法_page2.html">上一页</a><a href="胎产心法.html">1</a><a href="胎产心法_page2.html">2</a><span class="current-page">3</span><a href="胎产心法_page4.html">4</a><a href="胎产心法_page5.html">5</a><a href="胎产心法_page6.html">6</a><a href="胎产心法_page7.html">7</a><a href="胎产心法_page8.html">8</a><span>...</span><a href="胎产心法_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
