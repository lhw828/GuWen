<!DOCTYPE html>
<html>
<head>
    <meta charset="UTF-8">
    <title>太医局诸科程文格 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太医局诸科程文格 - 第 3 页/共 5 页</h1>
    <div class="content">　　对隂阳运布既清而有常气候调平故生化而自治葢阳动于嵗半之前则积温至于暑隂动于嵗半之后则积凉至于寒随时迭运本来徃以相推顺序递迁皆安平而叶应故气候有清静之理则生化有调治之常是皆二气之相和人物各得其分也内经曰隂阳之气清静则生化治大意如此且夫太极奠位于天地一元肇判于隂阳论人物之附丽虽两仪覆载之功究人物之化生实隂阳斡运之德今夫气分四序化应羣生阳用事于嵗半之前则始于温而盛于暑播于春夏之时隂用事于嵗半之后则始于凉而盛于寒布于秋冬之令寒热温凉既随时而有凖生长收藏必应候而有常二气齐等而不偏两者平调而相守气候之来则清静而调适人物之应则保治于安平生生而悉赋其形化化而各得其分既无灾眚之变俱全终始之功自非二气调平隂阳清静安能神应如是哉内经曰隂阳者天地之道也又曰生生化化品物咸章上文曰阳之动始于温而盛于暑隂之动始于清而盛于寒又曰气之相守司也如权衡之不得相失也王氏注曰天地之气寒暑相对温清相望如持秤也两者齐等无相夺伦则清静而生化各得其分也圣济经曰一隂一阳之谓道由是推之气候推迁既适平而相应人物赋禀别生化以循常大哉洪造之元功贵均和而施用也谨对
　　第三道
　　问在窍为目
　　对肝气内通故在窍而为目目窍外开实在脏而系肝葢肝藏于血肝本受血而能视肝主于色目因在窍而上闗虽物之巨细頼神水精明而可覩而目之光华舍肝气通达而难辨是知肝为目之本目应肝之窍大抵由中及外特以在窍为目者肝也经曰在窍为目之意尝观夫九窍者内属于脏五脏者外设为官五脏外闗也既有自而孚应九窍内合也必有源而流通矧目窍之司明借肝经而为本且肝为东方之木目为肝经之窍属于木也木具形色之象位于东也东为阳升之方阳气升则必明故日于是而乃出肝木达则必散故目由是而乃明肝有两叶故双眸类甲坼之象眼有五轮故两目有血轮之属为隂中之阳也则左目为阳而右目为隂属甲乙之肝也则左目应甲而右目应乙在志为怒所以忿发则见于眼者岂非在窍为目乎液为泣所以肝病则堕于泪者岂非内应于肝乎然则肝脉上连于目系木精内注于瞳子肝之为用可见其在窍而为目矣经曰肝藏血又曰肝受血而能视则其在窍为目者可知又曰肝主色王氏曰目所以司见形色难经曰肝气通于目目和则知黒白矣即是论之则肝气既通于目而所以在窍为目者尤为不诬也谨对
　　假令论方义一道
　　问假令处方之道当遵本草而本草合和之法凡有七情继云当用相须相使者良勿用相恶相反者以此观之则知处方之际不可用畏恶者宜矣今圣惠方治肝肾虚风眼生黒花其方用丹砂磁石神麴及观千金方亦载此剂名曰神麴丸以治眼目之疾考之本草丹砂恶磁石不知古人处而为方者何也况神麴不治眼病今用之以治眼者又何也古人制用立方必有深意愿尽陈之
　　对因病立方贵达感受之本随证命药当明通变之宜何则有非其治而能治者必求本为先有非其用而复用者当适事为要故或取之以性味专达则不拘于所治所主或取之以君臣制摄则不泥于一偏一曲要当随病机变态之宜达权通意使之妙至于畏恶避忌激发制摄亦有时而取用者岂执一以废百哉今承明问假令处方之道当遵本草而本草合和之法凡有七情继云当用相须相使者良勿用相恶相反者以此观之则知处方之际不可用畏恶者宜矣今圣惠方治肝肾虚风眼生黒花其方用丹砂磁石神麴及观千金方亦载此剂名曰神麴丸以治眼目之疾考之本草丹砂恶磁石不知古人处而为方者何也况神麴不治眼病今用之以治眼者又何也古人制用立方必有深意愿尽陈之尝谓治病有五难而处方预其一合和有七情而相恶居其次葢治病莫难于用药而用药尤难于处方处方之体君臣佐使均相宣摄处方之难畏恶避忌互有违戾虽方有脩制之法而弗为法之所拘虽书有合和之制而不为制之所执如麦门冬相宜于地黄而古人未尝于俱用欵冬花有得于紫菀而古书未尝于并行桂不见火千金有熬炒之法丹砂不入汤外台有煑服之论半夏用生姜者常也岂论其相畏乳石用参术者众矣不问其相忌仙方甘草丸有防风而复用细辛俗方五石散有栝蒌而复用干姜此古人处方之妙世人未或易论也泛观于此则丹砂有恶磁石之理神麴有不治眼之意可即是而类明矣抑尝思之一身之有双眸配层霄之有两曜两曜之光尚有盈双眸之明岂无损益是以隂阳相荡则日月显明而不水火相胜则眼目昏瞑而不慧倘非丹砂磁石孰能治之故本草有曰丹砂法火色赤而主心磁石法水色黒而主肾此之谓欤虽然药有畏恶而方家所忌得无论焉畏之在我恶之在彼畏之则我不敢徃恶之则彼不得来此方所以用之者取其同而不和各司其治也虽神麴不治于眼然神麴味甘而属土水惧土制自不尅于丹砂之火丹砂得土自无恶于磁石之水于是三者各有制持皆不能为害也譬犹冦贾辅汉程周佐呉大体既正而不以私情为害矣故千金方亦有此剂名曰神麴丸以谓神麴于眼独不言治者深述君臣之体是无为而在上者君之道也其丹砂磁石有为而在下者臣之道也何以见之此方不立丹砂磁石之名而特名之曰神麴圆者岂无自而然耶所以神麴为君丹砂磁石为之辅佐者明矣内经曰君一臣二竒之制也三味合而服之何患眼目之疾不愈哉康子馈药孔子拜而受之则曰丘未达不敢尝葢药之为用诚难事也后之学者当尽心于立方之妙制用之法也欤谨对
　　假令法第一道
　　问假令目风赤候目即节气当得何脉本因是何脏腑受病发何形候即今宜用是何方药调理设有变动又当随脉如何救疗各须引本经为证及本草逐药主疗所出州土性味畏恶正辅佐使重轻竒偶及脩制之法处方对答
　　对肝为中守既感于风热之邪气冲外窍斯成于目赤之证且肝者防之居目者肝之窍风邪在内因隙而乘于肝经热气相兼投间而客于防舍其邪也自脏而发于窍其气也从肝而冲于目眼带迎风而下泪本气邪相感之使然目睑受热而皆赤由热气内盛之所致故目风赤候良由是矣目即天暑地热阳盛物繁一身则血气淖溢六脉则洪大有余经曰立夏得大脉是其本位今反诊得举指有余一息七八至者知其病目风赤之候也经曰浮为风又曰数为虚为热本因肝气内虚风热入乘内凌于肝木之经外冲于两目之窍乃成目风赤之疾矣巢氏曰目者肝之窍风热在内乘肝其气外冲于目故见风泪出目睑皆赤详此之证病势尚轻犹可以竒方治之经曰近者竒之宜用正一辅二竒方菊花散主之以菊花一味为正以栀子甘草二味为辅三味合而服之使风热之邪消释肝脏之气自平目风赤候未有不愈也设若违师极疗望病自痊留连日深病必传变前证不除必变为目赤烂眦之候也复诊其脉满指洪隆者是其变病之脉也经曰大则病进又巢氏曰此由冒触风日风热之气伤于目而眦睑皆赤烂见风弥甚也亦云风眼再详此证重如前疾非竒方之可去必偶制以为宜当用正二辅四偶方独活防风散主之以独活防风二味为正以山栀子菊花黄芩甘草四味为辅六味合而服之风热日消眦睑日减则目赤烂眦而渐复如常也由是病有小大则不可不分药有轻重则不可不察要在临病之际随宜变通可以获十全之效矣谨按本草逐药主疗及脩制之法处竒偶二方今附于后
　　治假令目风赤候正一辅二竒方菊花散　菊花为正味苦甘平无毒主风目欲脱泪出生雍州川泽及田野术枸杞根桑根白皮为之使去枝梗用一两　栀子为辅味苦寒大寒无毒主五内邪气疗目热赤痛生南阳川谷去皮用半两　甘草为辅味甘平无毒主寒邪气生河西川谷积沙山及上郡术干漆苦参为之使恶逺志及大防芫花甘逐海藻用半两炙剉右三味为细末每服二钱白汤调下食后服　治假令变证目赤烂眦候正二辅四偶方独活防风散　独活为正味苦甘平微温无毒主风风邪生雍州川谷或陇西南安防实为之使去芦头用二两　防风为正味甘辛温无毒主风邪目盲无所见生沙苑川泽及邯郸琅琊上蔡杀附子毒恶干姜藜芦白敛芫花去芦头幷义枝用二两栀子为辅味苦寒大寒无毒主五内邪气疗目热赤痛生南阳川谷去皮用一两　菊花为辅味苦甘平无毒主风目欲脱泪出生雍州川泽及田野术枸杞根桑根白皮为之使去枝梗用一两　黄芩为辅味苦平大寒无毒主诸热生秭归川谷及寃胊山茱茰龙骨为之使恶葱实畏丹砂牡丹藜芦用一两　甘草为辅味甘平无毒主五脏邪气生河西川谷积沙山及上郡术干漆苦参为之使恶逺志反大防芫花甘遂海藻微炙用一两右六味为细末毎服三钱白汤调服食后服谨对
　　第二道
　　问假令目泪出不止候目即节气当得何脉本因是何脏腑受病发何形候即今宜用是何方药调理设有变动又当随脉如何救疗各须引本经为证及本草逐药主疗所出州土性味畏恶正辅佐使重轻竒偶及脩制之法处方对答
　　对脏气因虚既不制于津液目泪常出初不因于风邪葢五脏居中六腑相配俱有津液而通于眼悉布精华而注于目脏实则收制而为和脏弱则散漫而为泪目不当风而泪出无时眼非受邪而泪流不止外无红赤之色内无疼痛之候大抵目不因风而泪出者皆脏气不足而有也目即夏令已临火气适王万物则垂枝布叶六脉则来疾去迟诊合如钩之象脉为无病之形经曰夏脉如钩是也今反诊得应指极细而微徃来难且散者乃应病之脉也经曰微则为虚又曰濇则少血本因脏气不足不因风邪侵凌其候津液不能收制自然泪出不止也何则巢氏曰夫五脏六腑皆有津液通于目者为泪若脏气不足则不能收制其液故目自然泪出亦不因风而出不止本无赤痛详此之证病势尚轻治宜于竒经曰近者竒之宜用正一辅二竒方肉苁蓉圆以肉苁蓉一味为正以枸杞子川椒二味为辅三味合而服之则脏气转盛津液收制目泪出不止之候必获愈矣设若违师不时即治脏气转虚津液日耗则知其病变为目暗不明之候也经曰病乆则传化复诊其脉小弱以濇者知其病之乆矣经曰脉小弱以濇谓之乆病又巢氏曰夫目者五脏六腑隂阳精气皆上注于目若为气充实则视瞻分明血气虚竭则风邪所侵令目暗不明再详此证积成损病乆已成非竒方之可疗宜偶制以治之经曰竒之不去则偶之宜用正二辅四偶方枸杞子菊花圆主之以枸杞子菊花二味为正以肉苁蓉巴防天莵丝子干地黄四味为辅六味合而服之脏气渐复目暗渐明而有向愈之道也大抵治病必分于轻重施方当别于先后庶几竒偶合宜与疾适当谨按本草逐药主疗及脩制之法处竒偶二方列之于后
　　治假令目泪出不止候正一辅二竒方肉苁蓉圆　肉苁蓉为正味甘酸醎微温无毒主七伤养五脏强隂益精生河西山谷及代郡鴈门酒洗去土焙干用一两枸杞子为辅味苦微寒无毒补内伤生常山平泽及诸邱陵坂岸拣净用半两　川椒为辅味辛温大热有毒调闗节生武都川谷及巴郡杏仁为之使畏欵冬拣去枝梗及目幷闭口者用半两炒出汗右三味为末炼蜜为圆如梧桐子大每服三十圆白汤送下不拘时候治假令变证目暗不明候正二辅四偶方枸杞子菊花圆　枸杞子为正味苦微寒无毒补内阳生常山平泽及诸邱陵坂岸拣净用二两　菊花为正味苦甘平无毒主目欲脱泪出生雍州川泽及田野术枸杞根桑根白皮为之使去枝梗用二两　肉苁蓉为辅味甘酸咸微温无毒主七伤养五脏益精生河西山谷及代郡鴈门酒洗去土焙干用一两　巴防天为辅味辛甘微温无毒安五脏补中益精生巴郡及下邳山谷覆盆子为之使恶朝生雷丸丹参去心用一两　莵丝子为辅味辛甘平无毒补不足乆服明目生朝鲜川泽田野得酒良山　松脂为之使恶苇茵水淘浄去沙土用一两酒浸焙干　干地黄为辅味甘苦寒无毒主补五脏内伤不足通血脉利耳目去苖幷沙土用一两酒浸焙干右六味为末炼蜜为圆如梧桐子大毎服五十圆白汤送下不拘时候谨对
　　运气一道
　　问丙辰年五运六气所在所宜处方为对
　　对太极肇判两仪位分六气上横于太虚五行下列于磅礴气化分太过不及之殊运统有先天后天之异其平和也民康而物阜其过欠也民病而物衰先立其年以明其气矣今观丙辰之年上见太阳寒水司天下临太隂湿土在泉中行太羽水运是嵗也运行阳干本为太过之年以其运与司天适相符合谓之天符之年命曰静顺之纪藏而勿害治而善下五化咸整其气明其性下其用沃衍其化凝坚其类水其政流演其候凝肃其令寒其脏肾其病厥详此之嵗运同寒湿冝用燥热之药治其一嵗之过愆经曰同寒湿者燥热化是也夫动而不息以应天气为之客静而守位以应地气为之主动静相召随辰以显于一嵗之中上下加临逐气以布于六位之内且初之气自乙卯年大寒至丙辰嵗春分六十日有竒上见少阳相火为之客下临木位为之主地气迁气乃大温草乃早荣民乃厉温乃作身热头痛呕吐肌腠疮疡宜用咸冷之药治其过耳二之气自春分至小满六十日有竒上见阳明燥金为之客下临君火为之主大凉反至民乃惨草乃遇寒火气遂抑民病郁中满寒乃始宜用苦温之药治其过耳三之气自小满至大暑六十日有竒上见太阳寒水为之客下临火位为之主天政布寒气行乃防民病寒反热中痈疽注下心热瞀闷不治者死宜用甘热之药治其过耳四之气自大暑至秋分六十日有竒上见厥隂风木为之客下临土位为之主风湿交争风化为乃长乃化乃成民病大热少气肌肉萎足痿注下赤白宜用辛凉之药治其过耳五之气自秋分至小雪六十日有竒上见少隂君火为之客下临金位为之主阳复化早乃长乃化乃成民乃舒宜用咸寒之药治其过耳终之气自小雪至大寒六十日有竒上见太隂湿土为之客下临水位为之主地气正湿令行隂凝太虚埃昏郊野民乃惨凄寒风以至反者胎乃死宜用苦热之药治其过耳大哉天地变化以隂阳为先隂阳运用以六气为始察盛衰损益之化明造化迎随之机有胜有复有平有眚皆布于运气之中悉列于年辰之内治六气之药已布于前调一嵗之方今附于后
　　治丙辰年五运六气正一辅二竒方附子汤　附子为正味辛甘温大热有大毒生犍为山谷及广汉火炮裂去皮脐用一两　术为辅味苦甘温无毒生郑山山谷汉中南郑用半两　甘草为辅味甘平无毒生河西川谷积砂山及上郡微炙用半两右三味防咀毎服三钱水一盏半生姜七片煎至七分去渣温服不拘时候谨对






<子部,医家类,太医局诸科程文格>
　　钦定四库全书
　　太医局诸科程文格卷四
　　大义第一道
　　问生而勿杀长而勿罚化而勿制收而勿害藏而勿抑对推五运之统嵗既上下处平正之和察五化之主时斯气令无凌犯之过葢天地俱正则四时咸遂其宜气运偕和则五化各安其序既无偏盛之由罔有侵凌之害木之平也生化乃荣金气无肆杀之伤火之正也长化乃布水气无纵罚之弊化气主嵗此为土得其平收气司年是乃金适其正土临备化则生气勿恣于相凌金至审平则长气弗专于纵害至于水运之平和知其藏气之勿抑夫如是五化各获于平正万物皆遂于生成所以谓之平纪者不亦宜乎经曰生而勿杀长而勿罚化而勿制收而勿害藏而勿抑大畧如此原夫五气者既不可以太过尤不可以弗及太过者失之暴盛而相凌不及者失之委靡而不振恃强以相凌者则彼有求报之愆卑弱而自退者则已有受侮之患今夫天地底于安平上下无有侵客主于时也春夏秋冬皆不紊其序施于化也生长收藏亦不乱其伦且生气主时木运之嵗也当和气敷布而生荣长气司年火运之纪也当威明升腾而长育故生荣之时收气虽在而孰得以纵其杀长育之际藏气虽存而莫能以纵其罚以至土运平和木弗制土而化气乃行金气脩正火弗害金而收气无犯逮乎水之平也金藏化于冬时土勿抑也安政令于兹嵗无胜无复使四序之适宜不盛不衰俾羣生之获遂傥非平气之年则未免于太过不及之失本经有云木曰敷和火曰升明土曰备化金曰审平水曰静顺又王氏注曰生气主嵗收气不能縦其杀长气主嵗蔵气不能纵其罚化气主嵗生气不能纵其制收气主嵗长气不能纵其害藏气主嵗化气不能纵其抑夫如是皆天气平地气正五化之气不以胜尅为用故谓曰平举此推之则上下无相夺伦斯生长化收藏皆安于平气之年可得而知矣谨对
　　第二道
　　问齿已后至防厌深三寸半
　　对齿及防厌皆七冲要防之门数有度量法三元五行之义且形体皆有法象尺寸俱可凖量以齿牙为戸门则摧伏水谷而下咽以防厌为吸门则引纳冲和而入胃水谷下咽则三焦以为之道路冲和入胃则五脏悉为之滋充所以三焦则配于三元五脏则合于五气自齿后至防厌之门故深三寸半者是法三五之数而然也经曰齿已后至防厌深三寸半大意如此尝谓人肖天地之貌以生体合隂阳之数以成首足则象其方圆腑脏则配其竒偶虽曰口齿咽喉之微亦有规矩凖绳之法今也近自齿牙而皆有法象终及防厌而俱可度量齿牙有催物之功防厌有吸门之号物运三焦而各司其职气充五脏而悉归其用人有三焦五脏之分天有三元五行之化故天与人身而贯通为一齿及防厌而深浅有数容五合之大则皆有其机深三寸之半则可明其理以其三寸法三元之数五分应五行之常长短阔狭各存自然之理浅深大小悉有可量之宜故深乎三寸半岂无谓而然乎何以明之素问谓其生五其气三王氏注云言人生所运为内依五气以立应三元以成又本经曰齿为戸门防厌为吸门又注曰度之得此之数又下文曰大容五合举此证之一寸一分必有理寓焉谨对
　　又大义第一道
　　问春气始于下秋气始于上夏气始于中冬气始于标对论四时布化之常既生长收藏而有异推四气运行之始则上下中标而乃殊葢隂阳密运时序递迁三阳初布而为春则春乃发陈之令万宝告成而为秋则秋乃容平之时以春气之方临也故潜者发而屈者伸此始于下而可知以秋气之既至也故残者飞而成者坠此始于上而可见逮乎夏气始于中散于外则物有蕃秀之宜冬气始于标归于根则物有闭藏之理夫如是四序之变更生更化而无穷四气之行一始一终而不息观乎此则天地万物之情可见矣经曰春气始于下秋气始于上夏气始于中冬气始于标大略如此抑尝闻隂阳布化而为于四时天地散精而生于万物时立气布斯成一嵗之功物变气迁乃有周防之候然则四时更代其于生化之妙者有所不同一气周行其于上下之次者有所不等高卑弗紊升降靡差观夫物之生成知其气之本始生因春而长因夏则自下以及中收因秋而藏因冬则从上而至标且春布暄淑之和施于物者主乎生荣秋行惨肃之政临于物者主乎揫敛春气自下而渐腾秋气从上而始布羣芽坼吐乃知春令之临得不谓始于下乎一叶飘空已应秋化之至得不谓始于上乎至于自春而徂夏由秋而至冬夏为蕃茂之时冬乃潜伏之际夏气之至也已逾于下而始于其中冬气之行也既越于上而始于其标观乎万物繁盛无非自中而敷荣一气伏藏是亦从标而归本夫如是善言时者必有騐于气善言气者必有彰于物论夫品物之生变则四气之所始可得而推焉本经有曰生因春长因夏收因秋藏因冬又曰彼春之暖为夏之暑彼秋之忿为冬之怒又曰时立气布如环无端又曰善言气者必彰于物举此而推则四序之气于生化收藏莫不有上下本末之理焉谨对
　　第二道
　　问唇至齿长九分
　　对营唇齿之二脉应手足阳明之经凖度量之九分法金土资生之数葢自唇至齿推其数之所长原始要终悉有理之可考谓贯颊侠口者手阳明大肠之金以循鼻入齿者足阳明胃腑之土金之生数而为四土之生数而为五举金土之相资推四五之相合所以自唇至齿长九分者诚有谓焉经曰唇至齿长九分其意如此尝谓大钧播物斡旋一气之机元牝赋形备具五行之理形之长短而各有法象体之分寸而各有规绳近取唇齿之微亦法度量之数且以唇者声之扇而有飞门之名齿者骨之余乃有戸门之号唇则一翕一张如飞之象齿则或啓或闭如戸之设因末而可以求其本即始而可以要其终唇之所营则頼乎手阳明之经齿之所养则资乎足阳明之脉胡不观贯颊侠口者手经阳明之所系应于大肠循鼻入齿者足经阳明之所行闗于胃腑大肠属金而金得四数之主胃腑属土而土有围五之用以四数而合五数则以应九数之理自唇后而至齿门则以合九分之长短长之理具五行之机缄分寸之微无一毫之差忒至于此则长短阔狭之在人身者皆有法则之妙存乎其中矣鍼经曰手阳明之脉其支别者上颈贯颊还出侠口又云足阳明之脉下循鼻外入齿中又经曰大肠者肺之府又曰金者肺又云其数四又曰胃者脾之府又云胃围尺五又云其数五举此而论之人一身之中各有尺数之可凖葢亦属乎手足三隂三阳之经矣谨对
　　第三道
　　问其政为明
　　对火当临于其政明乃显于斯时葢火本阳热之生热乃南方之化究其为体则因附物而后见施于为政乃由中虚而外明烛乎羣物则羣物无隐遁之情耀乎六合则六合无蔽匿之体小如爝火而光亦不泯大致燎原而明乃愈彰然则政者正也其政为明者是亦火之正性也经曰其政为明大意如此尝谓两仪奠位散精于五行五行分司各御乎一位司于位也有东西南北居中之异宜专于方也别木火金水与土之常政随其运之所化因其化之所使故火本南方之化位处离丽之乡天地之情于此以着万物之嘉因斯而会且者齐而万物与之并行昧者明而天地与之偕昌鑚木烟飞则因阳极而始飞击石光发则由热甚而始发观其所自则附物而后见施于有政则应火而为明以其离卦中虚而善照火体炎上而有光运当不及则命曰伏明之纪气如太过则取于赫曦之年大而言之则日象火而旁烛无疆小而论之则爝为火而熹微之着其五香散方用沉香木香鸡舌香薫陆香麝香之类是通气散毒者明矣由是推之咽喉肿痛者岂但因热而生非独宜寒而疗若执以五香性温而不当用又疑其非是主对咽喉之药是泥于一曲而治病不求其本也大率有热则当用寒有寒则当用热有恶气结塞者宜用以散毒通气之药是皆推源索本随病施治者也不然则经不曰若脏热则喉肿塞气不能通若腑寒则哽哽如有物常欲痛痒多涎唾是以热则通之寒则补之不寒不热依经取之寒热平和病不生矣又圣济经曰鬰而不散邪气内实而不通壅滞于肺胃之间攻冲于咽喉之内非诸香之芳美则不能去其恶毒之邪非五香之辛温则曷能散其结塞之气观之本草沉香微温疗毒肿去恶气木香辛温去邪气消诸毒薫陆香专主于风毒鸡舌香亦去其恶气以至麝香辟邪而散恶毒五物捣碎而水煎服使恶散毒除肿消痛愈则咽喉通畅气道平和乃古人善治之良法也倘若论病而不推其本疗疾而不究其源但执咽喉为热治当用寒殊不知因寒邪兆疾者投之则其势转增因恶气而结塞者用之则其证愈盛至于肿塞不通水浆不下速于危殆者有矣吁咽喉之患诚为不测所起则微所闗则大临病之工宜须精审固不可一概论也谨对
　　假令法第一道
　　问假令唇疮候目即节气当得何脉本因是何脏腑受病发何形候即今宜用是何方药调理设有变动又当随脉如何救疗各须引本经为证及本草逐药主疗所出州土性味畏恶正辅佐使重轻竒偶及脩制之法处方对答
　　对阳邪内鬰留于脾胃之中热气外薫发为唇疮之候且口唇者肌肉之本肌肉者脾胃之候脾之与胃以膜相连唇之有疮因热所发所以天五之经既失其平和四白之华必见于肿痛是皆热气之上薫遂至唇疮之外发原其本始实脾胃有热而使然矣目即气应容平之时脉合微毛之象经曰秋胃微毛曰平傥诊彰数脉动见闗部此为中焦之有热乃见应病之脉也经曰脾部在右手闗上以胃合为府又曰数则为热本因热薫脾胃之中疮发唇吻之上者是也本经曰脾与胃合足阳明之经胃之脉也其经起于鼻环于唇其支脉入络于脾脾胃有热气发于唇则唇生疮详此之证热邪微而未盛病热浅而尚轻宜以竒方治之经曰近者竒之宜用正一辅二竒方黄连膏主之以黄连一味为正以蘖皮甘草二味为辅三味合而用之使热毒消散疮疾复平夫复何忧矣傥或以为轻浅而不顾忽于治疗而勿药复感风寒湿毒之邪必致疮肿而湿烂乃变为唇之候矣经曰病成则变复切其脉洪大而数者乃应变病之脉也经曰大则病进又曰数则为热其证疮作于唇吻之间疾兼于肿烂之证或冷或热而不已乍差乍发而迁延故本经曰脾与胃合胃为足阳明其经脉起于鼻环于唇其支脉入络于脾胃脾胃有热气发于唇则唇生疮而重被风邪寒湿之气传于疮则微肿湿烂或冷或热乍差乍发积月累年谓之唇复详其病岂唯热毒之已盛抑且风湿之相攻察傅贴外治之注难以成功必服饵内治之药乃获全効宜用正二辅四偶方独活升麻散主之经曰逺者偶之以独活升麻二味为正以大黄沉香犀角甘草四味为辅六味合而服之内则宣通脾肺之积热外则消散唇口之肿疮故唇之病必得愈矣竒偶之方既具于前脩制之法今列于后
　　治假令唇疮候正一辅二竒方黄连膏　黄连为正味苦寒微寒无毒主热气疗口疮生巫阳川谷黄芩龙骨理石为之使恶菊花芫花黒参白鲜畏欵冬花用一两剉　蘖皮为辅味苦寒无毒主肌肤热口疮生汉中山谷恶干漆取皮火炙用半两剉　甘草为辅味甘平无毒主长肌肉觧毒生河西川谷积沙山及上郡术干漆苦参为之使恶逺志及大防芫花甘遂海藻用半两炙剉右三味为细末以腊月猪脂调成膏子涂患处时时用之
　　治假令变证唇候正二辅四偶方独活升麻散　独活为正味苦甘平无毒主风寒所击止痛生雍州川谷豚实为之使用二两剉　升麻为正味甘苦微寒无毒主风肿诸毒口疮生益州山谷用二两剉　大黄为辅味苦寒无毒主荡涤肠胃生河西川谷黄芩为之使无所畏用一两剉　沉香为辅微温疗肿毒去恶气用一两剉　犀角为辅味苦酸咸寒微寒无毒主诸毒气生永昌山谷松脂为之使恶雷丸镑取屑用一两　甘草为辅味甘平无毒主长肌肉觧毒生河西川谷积沙山及上郡术干漆苦参为之使恶逺志反大防芫花甘遂海藻用一两炙剉右六味为麄末每服三钱水一盏煎至七分去柤温服不拘时候谨对
　　第二道
　　问假令咽喉疼痛候目即节气当得何脉本因何脏腑受病发何形候即今宜用是何方药调理设有变动又当随脉如何救疗各须因本经为证及本草逐药主疗所出州土性味畏恶正辅佐使重轻竒偶及脩制之法处方对答
　　对风热内盛既搏脾肺之经邪气上攻故作咽喉之痛且咽主地气而合乎脾经之容纳喉主天气而通乎肺脏之轻清今风热相搏而经络失流利之和邪毒攻冲则上焦无宣通之理所以气之上下否涩而作痛物之咽纳壅滞而为疼由其邪抟于脾肺之经遂有咽喉疼痛之候矣目即九秋届序万宝告成气应容平之令脉有中衡之和经曰秋应中衡此应时之平脉也今诊其右手之寸闗反见浮数之二脉故为咽痛之脉也何以知之经曰肺部在右手闗前寸口是也又曰脾部在右手闗上是也又曰浮则为风又曰数则为热本因脾肺受风邪热气之侵上焦有壅滞否塞之患其候咽喉不利而为痛矣太平圣惠方云夫咽喉者气之所通流呼吸之道路若风邪热气抟于脾肺则经络否涩气不通利邪热攻冲上焦壅滞故令咽喉疼痛也详此之病风热初伤邪气易去当以竒方治之经曰近者竒之宜用正一辅二竒方桔梗汤主之以桔梗一味为主病之正以升麻甘草二味为佐正之辅三味合而服之使风热消散脾肺平和咽喉之间疼痛自愈矣设若忽于治疗致于淹延热气结聚而不散必变为风毒肿痛之证矣经曰浮则为风又曰大则病进又曰数则为热其候咽喉肿痛者是也太平圣惠方云夫咽喉者气液之通流脾肺之道路呼吸出入水谷徃来莫不自于咽喉也若隂阳不调脾肺壅滞风邪搏于经络伏留于上焦攻注咽喉结聚肿痛故名风肿也复详其病风邪结聚疾势深重宜以偶方治之经曰逺者偶之宜用正二辅四偶方犀角射干散主之以犀角射干二味为主病之正以天麻防风桔梗甘草四味为佐正之辅六味合而服之使风邪之毒因而消散脾肺之气得其平调虽变为风毒肿痛之病岂有不愈者乎谨按本草处竒偶二方及脩制之法附之于后
　　治假令咽喉疼痛候正一辅二竒方桔梗汤　桔梗为正味辛苦微寒有小毒疗咽喉生嵩高山谷节皮为之使畏白芨龙眼龙胆用一两剉升麻为辅味甘苦平微寒无毒主风肿诸毒口疮生益州山谷用半两剉　甘草为辅味甘平无毒主解毒生河西川谷积沙山及上郡术干漆苦参为之使恶逺志反大防芫花甘遂海藻用半两炙剉右三味为防咀每服三钱水一盏煎至八分去滓放温食后细细呷服
　　治假令变证咽喉风毒肿痛候正二辅四偶方犀角射干散　犀角为正味苦酸咸寒微寒无毒主诸毒气生永昌山谷松脂为之使恶雷丸错取屑用二两　射干为正味苦平微寒有毒主喉闭咽痛生南阳川谷田野用二两剉　天麻为辅味辛平无毒主诸风生郓州用一两细剉　防风为辅味甘辛温无毒主风邪生沙苑川泽恶干姜藜芦白敛芫花去芦头用一两剉　桔梗为辅味辛苦微寒有小毒疗咽喉生嵩高山谷节皮为之使畏白芨龙眼龙胆用一两剉　甘草为辅味甘平无毒主解毒生河西川谷积沙山及上郡术干漆苦参为之使恶逺志反大防芫花甘遂海藻用一两炙剉右六味为麄散每服半两水一盏煎至七分去柤放温食后细细呷服谨对
　　运气一道
　　问庚午年五运六气所在所宜处方为对
　　对太极既判两仪肇分轻清辟乎上而为天统六气以下临重浊辟乎下而为地列五行而上奉运则逥薄于太虚之中气则主适于人事之变于是形气相感而损益以彰上下相召而盛衰以着是以气之平和也物阜而民康气之过减也物衰而民病必也先立其年以知其气矣今观庚午之年上见少隂君火司天下则阳明燥金在泉中行太商金运是嵗运行阳干本为太过之年以其金运下加在泉之金名曰同天符之年也经曰太过而加同天符是为平气命曰审平之纪收而不争杀而无犯五化宣明其气防其性刚其用散落其化坚敛其类金其政劲肃其候清切其令燥其脏肺其病欬详此之嵗运同地气治宜温热之药以治一嵗之气耳夫应天者为客故动而不息应地者为主故静而守位左右间气随辰以见且初之气自己巳年大寒至庚午嵗春分六十日有竒上见太阳寒水为之客下临木位为之主地气迁燥将去寒乃始蛰复藏水乃冰霜复降风乃至阳气鬰民反周密闗节禁固腰脽痛炎暑将起中外疮痬宜用甘热之药以调其气二之气自春分至小满六十日有竒上见厥隂风木为之客下临火位为之主阳气布风乃行春气以正万物应荣寒气时至民乃和其病淋目瞑目赤气鬰于上而热宜用辛凉之药以调其气三之气自小满至大暑六十日有竒上见少隂君火为之客下临火位为之主天政布大火行庶类蕃鲜寒气时至民病气厥心痛寒热更作欬喘目赤宜用咸寒之药以调其气四之气自大暑至秋分六十日有竒上见太隂湿土为之客下临土位为之主溽暑至大时行寒热互至民病寒热嗌干黄瘅衂饮发宜用苦热之药以调其气五之气自秋分至小雪六十日有竒上见少阳相火为之客下临金位为之主畏火临暑反至阳乃化万物乃生乃长乃荣民乃康其病温宜用咸冷之药以调其气终之气自小雪至大寒六十日有竒上见阳明燥金为之客下临水位为之主燥令行余火内格肿于上欬嗽甚则血溢寒气数举则雾霿翳病生皮腠内舎于脇下连少腹而作寒中地将易也宜用苦温之药以调其气由是必抑其运气资其嵗胜折其鬰发先取化源无使暴过而生其病也治六气之药已布于前调一嵗之方今附于后
　　治庚午年五运六气正一辅二竒方厚朴汤　厚朴为正味苦温大温无毒去麄皮剉姜汁炒用二两　天雄为辅味辛甘温大温有大毒炮裂去皮脐剉细用一两干姜为辅味辛温大热无毒用一两炮剉右三味为
　　防咀每服三钱水一盏半煎至七分去滓温服不拘时候谨对









　　钦定四库全书
　　太医局诸科程文格卷五
　　大义第一道
　　问清阳发腠理浊隂走五脏清阳实四肢浊隂归六腑对外发腠理者轻清之阳充满而实于四肢内走五脏者重浊之隂传化而归于六腑葢人身于天地同为一理脏腑禀隂阳合为一致天为阳而主外腠理四肢而清阳所宗地为隂而主内五脏六腑而浊隂所入发腠理而实四肢者莫非阳气之外达走五脏而归六腑者必假隂气之内传以其凡属乎表而谓之阳故阳行于表凡属乎里而谓之隂故隂归于里然则阳性清而隂性浊阳务外而隂务内故二气各从其类矣经曰清阳发腠理浊隂走五脏清阳实四肢浊隂归六腑厥意如斯尝谓清阳为天天何阳之所积浊隂为地地何隂之所凝以天为阳而论其阳之所积以地为隂而论其隂之所凝孰不思人身与两仪流通形体与二气参应阳属乎表而隂属乎里外为阳而有轻清之性内为隂而有重浊之体岂非法象之自然欤今夫阳法天气也而主外隂法地气也而主内葢腠理四肢设乎外清阳同气以相求五脏六腑处于中浊隂同声而相应阳固从外能发腠理而实于四肢隂固处内能走五臓而归于六腑发为散发之功实乃充实之道走者入行于其间归谓经从于其里何哉腠理为渗泄之门因清阳之散发故司于开阖五脏谓包藏之所因浊隂之入走故司于镇守四肢则本于诸阳非阳气充实无以见履摄之用六腑则为于仓廪非隂气归从何以明传化之常合而言之阳气衞固于表而旁达于四肢总而论之隂气滋充于脏而流传于仓廪二气无偏则隂平阳秘而虚邪莫入两者俱治则外充内养而诸疾不生茍或阳气一故外不足以固肤腠旁不足以运四肢隂气一弱故内不足以养神宫中不足以充六腑是知人之有生不离于隂阳气之为用各从于内外气之所归故平则为和而偏则为疾矣何以明之王氏注曰腠理为渗泄之门故清阳可以散发五脏为包藏之所故浊隂可以走入又曰四肢外动故清阳实之六腑内化故浊隂归之本经亦曰阳者天气也主外隂者地气也主内又曰清阳为天浊隂为地以是而参之天地之大不越于隂阳人身之微岂外隂阳者哉谨对
　　第二道
　　问其寒盛者则肿结痛深
　　对寒盛客乆故为缓疽之病肿结遗迟斯作深痛之愆葢经络感受于寒邪血气疑涩于形体因隂寒之独胜致荣衞之弗通且隂行至缓也为疽有徐缓之名肿毒渐深也作痛有深沉之候初则紫黯于皮肤乆则青黑于肌肉大者如拳小者如李留连嵗月而血肉始溃淹延日乆而疾势方危非一朝一夕之腐坏成脓故其疽乃名缓矣巢氏曰其寒盛者则肿结痛深其意若此尝谓荣者血也故络主血而濡养周身衞者气也故经行气而周流四体得热则淖溢而为病受寒则凝濇而为病今也寒客经络之间邪抟血气之分络血故因是而稽留经气故于斯而凝涩因荣卫之既壅致缓疽之乃成傥寒气偏盛也故寒主收而肿必结隂邪浊隆也故隂主里而痛必深肿因寒气之使然痛亦寒气之所致其肿周囘则上无头而下无尾其疽无定则小如李而大如拳是皆寒盛则不能化热热少则未便成脓积日不溃而色变紫黯烂如牛领之形经嵗弗已而色变微青疽有脓成之兆其肿则悠乆而方溃应其隂之行缓其候则积渐而必危法其隂而主杀甚者一嵗而始倾轻者数年而弗愈此古人所以名缓疽者以其寒多隂盛肿结痛深血肉溃迟之故也上文所谓缓疽者由寒气客于经络致荣卫凝涩气血壅结所成继之曰其寒盛者则肿结痛深下文曰周囘无头尾大者如拳小者如李外与皮肉相亲着热气少其肿与肉相似不甚赤积日不溃乆乃变紫黯色皮肉俱烂如牛领形吁善养生者则经络内调邪气外却又何有痈疽之患乎谨对
　　又大义第一道
　　问地之湿气感则害皮肉筋脉
　　对地湿感受致血荣气卫之不行邪正稽留使皮肉筋脉之有害葢地本积隂所成湿乃至隂所化处汚下则地气薫腾而必甚居卑湿则隂邪濡溽而亦隆傥或保养无节因虚而感于是气摄治乖宜乘隙而受于斯邪壅遏荣卫故皮肉失温充而受其害稽留气血故筋脉违灌溉而致其伤是皆湿邪流着于形体之中血气弗荣于一身之故也经曰地之湿气感则害皮肉筋脉其意如此尝谓人之生也陶六气之和而过则成疹体之立也禀五行之秀而虚则致疾分风寒暑湿之殊害形体脏腑之异今也两仪之间在地则生于湿邪五行之内在湿则本于土化或熏腾于山泽之间或鬰发扵卑污之处以至时霑濡气候鬰溽形在气中本无自以伤侵人或真虚遂因隙而感受气卫于形感湿邪则气必留滞血荣于体受薫气而血必凝泣俾皮肉或失于灌溉使筋脉或乖于滋充其邪也虽抟于荣卫而实害于皮肤百脉之间其湿也虽凝于血气而本伤于肌肉诸筋之分疾之所见或痹而或痿病之所生或挛而或纵大率痹之有五也不逃于肝心脾肺之合痿之有五也岂越乎肌肉筋脉之分因地湿而为邪本体虚而受病则善卫生之士谨于保养故渉履而无虞明于调摄虽湿邪而莫害也启元子曰湿气胜则荣卫之气不行故害于皮肉筋脉内中央生湿又圣济经曰寒湿之类隂化气也巢氏云湿者水湿之薫气也即此观之邪之所感而有异疾之所作亦不同矣谨对
　　第二道
　　问血实宜决之气虚宜掣引之
　　对血之盛实决破以平其有余气之虚掣引则复其不足且经络壅滞使荣血之不宣脏腑乖和致卫气之不利血之实也不能流通壅遏于经络之间气之虚也不能循环失充于形表之分决之则削其有余血脉宣通故实者自散掣引则扶其不足真气条畅故虚者渐复于以知金鍼砭石用之有开决之功熊经鸟伸行之为导引之法矣经曰血实宜决之气虚宜掣引之其意若此尝谓井非穿而泉不通水非流而源不达泉不自通其通者必借于穿凿之力源不自达其达者本得于疎通之道矧夫血之实者岂不宜于破决气之虚者何不行于掣引今荣者血也以行乎脉中卫者气也而行乎脉外血主濡之诸经借此以滋育气主煦之百骸假是而温充或寒热之邪而结于血故有壅塞之愆或劳伤太过而损其气乃见虚之证血实则不能宣通欲其通者以决破而实自平气虚则不能条畅欲其和者以掣引而虚自复或开之以金鍼或射之以砭石此所谓之决破也或象之于熊经或俲之以鸟伸此所谓之掣引也大抵破决之法取刚利刺挿以散其荣之聚掣引之机取屈伸呼吸而调其卫之失又况痈肿之类无非血实之使然故必借之以开决之法虚劳之属无非气弱之所致故必资之以导引之术如是随其宜而用之使血气无偏而底于安平之道矣考之于经则曰夫痈气之息者宜以鍼开除去之夫气盛血聚者宜石而写之又难经曰聚则肿热砭射之也巢氏虚劳候所论导引外转两足十徧引去心腹诸劳王氏注曰决谓决破其血掣读为导导引则气行条畅由是证之为医之士固当抑其有余扶其不足又乌有实实虚虚之过哉谨对
　　第三道
　　问热之所过则为脓也
　　对热之所积既有以至于过毒之所溃斯有以作其脓葢阳邪太胜热气内隆薫鬰于荣卫之间既结塞而不解焮发于形体之外故痈肿之由生经络因是而不宣愈增壅热肌肉自兹而乃坏积渐为脓然则痈疡溃坏而作脓者未有不由乎邪热之所过也经曰热之所过则为脓也厥意存斯尝闻夫一身之内頼荣血以滋充百骸之间借胃气而灌养其和也则周流而有常受邪也则壅滞而为病今也外热侵伤则血壅而失其运布阳邪乘客则气滞而乖于流通致经络闭塞于中使痈肿焮发于外因血气之不通故其热转甚积阳邪之不散故其热益隆始则焮赤于皮肤次则溃坏于肌肉何哉热过则邪气薫烁邪炽则血肉腐烂所以血腐而脓已化肉烂而脓已成浅者应皮色而微黄深者或肉色而不变此皆热邪之所过留结溃坏而为脓也何以证之经曰荣卫相干遇热加之血气壅积结聚成痈热积不散血肉腐坏化而为脓正理论亦曰热之所过则为痈肿巢氏于痈候言之若热甚者则为脓斯可见矣谨对
　　假令论方义一道
　　问假令太平圣惠方治湿癣痒不可忍方用鲫鱼一枚入硫黄末一分从鱼口中送入腹内用净塼一口安鱼在上以炭火周逥熁令鱼焦黄碾为细末入腻粉三钱麻油调涂之据本草鲫鱼主诸疮硫黄腻粉皆杀虫之要药也然后条又载治浸滛疮多汁者亦用鲫鱼一枚去骨取肉豉二百粒相和捣烂傅于疮上及观本草豉主伤寒头痛寒热瘴气恶毒等证乃不治疮而古人特用此物相和捣之以傅疮上此何意也愿倂陈之对疮癣发于外固当施涂傅之方药物有其殊尤当辨制用之理且湿痒之癣本皮肤受风湿之邪浸淫之疮乃心经有风热之气穷其源也既所得之有异施于治也故立法而亦殊或用鲫鱼而兼乎硫黄之属以涂其癣或以鲫鱼而和于豆豉之物以傅其疮治癣之方着圣典而灼见其理疗疮之法考本草而实存其疑自匪通变之机未可得而论矣伏承明问假令太平圣惠方治湿癣痒不可忍方用鲫鱼一枚入硫黄末一分从鱼口中送入腹内用净塼一口安鱼在上以炭火周逥熁之令鱼焦黄碾为细末入腻粉三钱麻油调涂之据本草鲫鱼主诸疮硫黄腻粉皆杀虫之要药也然后条又载治浸淫疮多汁者亦用鲫鱼一枚去骨取肉豉二百粒相和捣烂傅于疮上及观本草豉主伤寒头痛寒热瘴气恶毒等证乃不治疮而古人特用此物相和捣之以傅疮上此何意也愿并陈之大哉此圣人惠民之妙宜学者玩味之深愚虽不敏请为敷陈窃原物具一性则水陆所产者皆可以治病之需性具一理则药剂成功者亦由乎制用之妙必也得病情之源明治体之奥虽腑脏寒热之病犹可以除况皮肤疮癣之疾岂不能愈今夫风毒抟以为癣则湿而不干血气滞以生防则痒而不己然圣恵治法其方用鲫鱼硫黄腻粉麻油之类考之本草鲫鱼主诸疮硫黄杀疥防欲鲫鱼之为末非煨烬而不能茍硫黄之入火必飞走而不住以硫黄末入鲫鱼腹中取其固伏而气味皆全用热火逼熁周逥令焦黄碾为细末复以腻粉和之麻油调之葢二物亦皆治癣杀防之要药也鲫鱼硫黄之热所以燥烁于湿防麻油腻粉之润所以浸袭于肌肉夫如是湿之必干痒之必止矣此本草载其性用故圣人制以为方考之于经曷有疑乎后方治浸淫疮多汁者亦用鲫鱼兼淡豉以为治据本草所载豉味苦寒即无治疮之文究巢氏所论浸淫疮候乃因风热之至夫浸淫疮者是心家有风热发于肌肤初生甚小先痒后痛而成疮汁出侵溃肌肉浸淫而渐阔玩味于此用豉之义皎然明矣葢风热客留于心经疮疡浸淫于皮腠痒痛不定汁出不干所以内经亦云诸痛痒疮皆属于心斯可见矣以其疮之所生者有风而兼热豉之为性者既苦而且寒心经属火苦则可以入心风热皆阳寒则可以折热内经亦曰苦入心又曰寒胜热兹义着焉然则豉之一物虽本草不云治疮复于药性论载其豉寒热风皆中疮生者可捣为圆服之良且以作圆而服者从内而达外犹以为良设欲和膏而傅者自表而入中岂不为妙况乎此方之设鲫鱼生用而不烧亦恐火毒以助热但去其骨以一枚肉而为中相合其豉以二百粒而为数共和捣而为膏乃涂摊其疮上俾风热散释于皮肤之间令浸淫自消于肌肉之分昧者不知乎此自谓豉不主疮疑而勿用是末达变通之道也噫圣惠良方愽施济众虽疮癣之微疴亦参求而立法圣人忧民如此医士可不研究乎谨对
　　又假令法第一道
　　问假令风毒肿候目即节气当得何脉本因是何脏腑受病发何形候今宜用是何方药调理设有变动又当随脉如何救疗各须引本经为证及本草逐药主疗所出州土性味畏恶正辅佐使重轻竒偶及脩制之法处方对答
　　对形体既虚致风邪之入客气血必壅故肿毒之由生且风性飘扬鼓动于八方之内人乖卫养进袭于一体之间邪干于正荣卫壅遏而不宣毒发于皮肌腠肿结而不散痛楚连连有焮赤之状瘭浆垒垒类火灼之形穷其作病之源实自风毒之气也目即春令届时发陈为候气初通而未盛万物有始萌之形脉虽出而未隆三部见微之象经曰春胃微曰平乃应时之脉也今夫诊之指下无端直之形按于部中有轻浮之象经云浮则为风是应风毒肿之脉也本因腠理既虚而不固风邪乘虚而入伤其候也起赤肿而不消其状也生瘭浆而作痛巢氏具其证云风毒肿者其先赤痛飚热肿上生瘭浆如火灼是也详此之证其毒犹轻当用竒方治之经曰近者竒之宜用正一辅二竒方升麻汤以升麻一味为主病之正以防风芎防二味为佐正之辅三味合而服之使风毒既散而不留则赤肿自消而不聚矣设若皮毛之病而不求速治欺肤浅之患日以迁延则毒气既甚传流入深乃变为肿之候矣当此之际复持其脉浮而兼大者变病之象也经曰浮则为风又曰大则病进虽其候与风肿之无殊兼其外有壮热之时作所以巢氏曰毒肿之病与风肿不同时令人壮热其邪毒甚者入腹杀人复详其证已重于前非竒方之可及唯偶方而乃効经曰竒之不去则偶之宜用正二辅四偶方沉香连翘汤治之以沉香连翘二味为主病之正又以独活防己芎防甘草四味为佐正之辅六味合而服之使毒气不传于中风肿自消于外则毒肿之证亦获愈矣由是论轻重之二证随巢氏而已具于前立竒偶之二方按本草而今附于后
　　治假令风毒肿候正一辅二竒方升麻汤　升麻为正味甘苦平微寒无毒主风肿生益州山谷用一两剉防风为辅味甘辛温无毒主风邪生沙苑川泽恶干姜藜芦白敛芫花用半两剉　芎防为辅味辛温无毒主肿毒生武功川谷白芷为之使用半两剉右三味防咀每服三钱水一盏半煎至七分去柤温服不拘时候治假令变证毒肿候正二辅四偶方沉香连翘汤　沉香为正微温疗毒肿用二两剉　连翘为正味苦平无毒主痈肿生泰山山谷用二两剉　独活为辅味苦甘平无毒主风寒所击生雍州川谷或陇西南安豚实为之使用一两剉　防己为辅味辛苦平温无毒主风肿生汉中山谷殷孽为之使杀雄黄毒恶细辛畏萆用一两剉　芎防为辅味辛温无毒主肿痛生武功川谷白芷为之使用一两剉　甘草为辅味甘平无毒主通经脉生河西川谷术干漆苦参为之使恶逺志反大防芫花甘遂海藻微炙用一两剉右六味防咀每服五钱重水二盏煎至一盏去柤温服不以时候谨对
　　第二道
　　问假令卒被损瘀血候目即节气当得何脉本因是何脏腑受病发何形候即今宜用是何方药调理设有变动又当随脉如何救疗各须引本经为证及本草逐药主疗所出州土性味畏恶正辅佐使重轻竒偶及脩制之法处方对答
　　对动作弗谨卒有损折之愆血脉既伤遂成瘀塞之证葢歩履失防于躁速忽尔而僵仆于前登临罔顾于险危遽然而堕坠于下形着于外既损伤而乖和血行乎中亦瘀搏而失运显于证也或胷痞而唇萎腹不满而自觉填塞发于候也或舌青而口燥意欲水不能下咽喜于健忘不欲闻声观此证之外形知荣血之内瘀又何疑焉目即莭气已属仲春脉应中规之象诊为平人之常经曰春应中规今也脉象乖和而反见微大之形应至反常而复有来迟之状此脉既彰卒损瘀血者有之矣本经曰脉微大来迟是应瘀血之病也本因起止失于隄防颠仆形于不测外既损形内必瘀血其候则唇口萎燥而不泽心志健忘而不定故巢氏曰夫有瘀血者其人喜忘不欲闻声病人胷满唇萎舌青口燥但欲水不欲咽无热脉微大来迟腹不满其人言我腹满为有瘀血详此之病证未深危方宜竒制经曰近者竒之宜用正一辅二竒方蒲黄散主之以蒲黄一味为正以生地黄牛膝二味为辅三味合而服之使经络流通筋脉和缓则瘀血必然而散矣设使外不施于涂傅之方内不服以流畅之药血气因滞而愈虚风邪乘隙而相搏变证乃生而为被损乆瘀血之病也微大而迟之脉在今而不见小弱而濇之象于此而乃彰经云脉小弱以濇谓之乆病此其应也巢氏言其证曰此为被损伤仍为风冷搏故令血瘀在乆不差也复详此病之重深不类前疾之轻浅竒方徒用而不能以痊偶方速施而犹可取効经曰逺者偶之宜用正二辅四偶方当归没药汤主之以当归没药二味为正以芍药通草生地黄甘草四味为辅六味合而服之血脉无留塞之乖风冷有散逐之道乆瘀之血自兹而散矣夫如是病有浅深治有轻重施用之法已具于前竒偶之方附列于后治假令卒被损瘀血候正一辅二竒方蒲黄散　蒲黄为正味甘平无毒主散瘀血生河东池泽用一两　生地黄为辅味甘苦大寒主堕坠踠折瘀血咸阳川泽恶贝母畏芜荑用半两剉　牛膝为辅味苦酸平无毒主逐血气血结生河内川谷恶萤火陆英甲畏白前酒浸一防取出焙干用半两剉右三味碾为细末每服三钱温酒调下不以时候
　　治假令变证被损乆瘀血候正二辅四偶方当归没药汤　当归为正味甘辛虽大温无毒主止痛除客血内塞生陇西川谷恶防茹畏菖蒲海藻牡防酒洗焙干用二两剉　没药为正味苦平无毒主破血止痛生波斯国用二两　芍药为辅味苦酸平微寒有小毒主散恶血生中岳川谷须丸为之使用一两剉　通草为辅味辛甘平无毒主利九窍血闭诸结不消生石城山谷隂干用一两剉　地黄为辅味甘苦大寒主瘀血生咸阳川泽恶贝母畏芜荑用一两剉　甘草为辅味甘平无毒主通血脉利血气生河西川谷积沙山及上郡术干漆苦参为之使恶逺志反大防芫花甘遂海藻微炙用一两剉右六味防咀每服半两水酒各一盏煎至一盏去柤温服不以时候谨对
　　运气一道
　　问癸酉年五运六气所在所宜处方为对
　　对混沦未判之前总而为一气隂阳既奠之后分而为两仪天得一以清穹然而刚健于上地得一以宁隤然而柔静于下运处上下之中回薄太虚之内原其始也分气运而三者备矣要其终也本隂阳而一以贯之及乎支移而干变运易而气移论环防则六十年而一周穷变化则十二月而一运所以相生相继相尅相治者隂阳过欠之不齐或病或平或盛或衰者人物胥应而不紊故圣人恐一气之或乖虑庶民为众邪之所害乃随上下客主之加临预立寒热温凉以为治使疾疢不作灾害不生同跻于仁夀之域矣今观癸酉之年上见阳明燥金司天下临少隂君火在泉中行少微火运是嵗也本为不及之年谓其火运统嵗适防在泉少隂之火而又隂年加之则曰同嵗防气之平者也经曰隂年加之曰同嵗防其斯之谓欤命其纪曰升明正阳而治德施周普五化均衡其气高其性速其用燔灼其化蕃茂其类火其政明曜其候炎暑其令热其脏心其病瞤瘛详兹之嵗同热者多天化宜用微寒之药治其一嵗之愆夫动而不息者天之气则为之客静而守位者地之气则为之主左右间气随年辰显一嵗之中上下加临逐气位布六歩之内且初之气自嵗前大寒至当嵗春分六十日有竒上见太隂湿土为之客下临木位为之主地气迁隂始凝气始肃水乃冰寒乃化其病中热胀面目浮肿善眠防欠呕小便黄赤甚则淋宜用苦热之药治其过耳二之气自春分至小满六十日有竒上见少阳相火为之客下临君火为之主阳乃舒物乃生荣厉大至民善暴死宜用咸冷之药治其过耳三之气自小满至大暑六十日有竒上见阳明燥金为之客下临相火为之主天政布凉乃行燥热交合燥极而泽民病寒热宜用苦温之药治其过耳四之气自大暑至秋分上见太阳寒水为之客下临土位为之主寒降民病暴仆振慓谵妄少气嗌干引饮及为心痛痈肿疮疡疟寒之疾骨痿血便宜用甘热之药治其过耳五之气自秋分至小雪六十日有竒上见厥隂风木为之客下临金位为之主春令反行草乃生荣民气和宜用辛凉之药治其过耳终之气自小雪至大寒六十日有竒上见少隂君火为之客下临水位为之主阳气布候反温蛰防来见流水不冰民乃康平其病温宜用咸寒之药治其过耳于是安其运气无使受邪折其鬰气资其化源治六气之药已布于前调一嵗之方今附于后治癸酉年五运六气正一辅二竒方升麻汤　升麻为正味甘苦微寒无毒生益州山谷用一两剉　人参为辅味甘微寒生上党山谷去芦头用半两剉　前胡为辅味苦微寒无毒用半两右三味防咀每服三钱水一盏半煎至八分去柤温服不以时候谨对



<子部,医家类,太医局诸科程文格>
　　钦定四库全书
　　太医局诸科程文格卷六
</div>
    <div class="pagination">
<a href="太医局诸科程文格_page2.html">上一页</a><a href="太医局诸科程文格.html">1</a><a href="太医局诸科程文格_page2.html">2</a><span class="current-page">3</span><a href="太医局诸科程文格_page4.html">4</a><a href="太医局诸科程文格_page5.html">5</a><a href="太医局诸科程文格_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
