<!DOCTYPE html>
<html>
<head>
    <meta charset="UTF-8">
    <title>医学入门 - 第 11 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 11 页/共 202 页</h1>
    <div class="content">　　保养

　　人受天地之气以生，天之阳气为气，地之阴气为血，故气常有余，血常不足。何以言之？天地为万物之父母。天，大也，为阳，而运于地之外；地居天之中，为阴，天之大气举之。日，实也，亦属阳，而运于月之外；月，缺也，属阴，禀日之光以为明者也。人身之阴气，其消长视月之盈缺，故人之生也，男子十六岁而精通，女子十四岁而经行。是有形之后，犹有待于乳哺水谷以养，阴气始成，而可与阳气为配，以能成人而为人之父母。古人必近三十、二十而后嫁娶，可见阴气之难于成，而古人之善于摄养也。《礼记》注曰：惟五十然后养阴者有以加。《内经》曰：年至四十，阴气自半，而起居衰矣。又曰：男子六十四岁而精绝，女子四十九岁而经断。夫以阴阳之成，止供给得三十年之视听言动，已先亏矣。人之情欲无涯，此难成易亏之精气，若之何而可以纵欲也？《经》曰：阳者，天气也，主外；阴者，地气也，主内。故阳道实，阴道虚。非吾之过论也。

　　或曰：仰观俯察乎天地日月，既若是之不同，何寒暑温凉之见于四时者，又如此之相等而无降杀也？曰：动极复静，静极复动，犹人之嘘吸也。寒者吸之极，气之沉也；热者嘘之极，气之浮也；温者嘘之微，气之升也；凉者吸之微，气之降也。一嘘一吸，所乘之机，有以使之，宜其相等而无降杀，此以流行之用而言。前以大小虚实言者，盖其对待之体也。或曰：远取诸天地日月，近取诸男女之身，曰有余，曰不足，吾知之矣。人在气交之中，今欲顺阴阳之理，而为摄养之法，如之何则可？曰：主闭藏者肾也，司疏泄者肝也，二脏皆有相火，而其系上属于心。心，君火也，为物所感则易于动。心动则相火翕然而随，虽不交会，亦暗流而渗漏矣。所以圣贤只是教人收心养性，其旨深矣。天地以五行更迭衰旺，为成四时，人之五脏六腑，亦应之而衰旺。四月属巳，五月属午，为火大旺，火为肺金之夫，火旺则金衰；六月属未，为土大旺，土为水之夫，土旺则水衰。况肾水常借肺金为母，以补助其不足，故《内经》谆谆然滋其化源也。古人以夏月必独宿而淡味，兢兢业业于爱谨，保养金水二脏，正嫌火土之旺尔。《内经》又曰：藏精者，春不病温。十月属亥，十一月属子，正大气潜伏闭藏，以养其本然之真，而为来春升动发生之本。若于此时，不恣欲以自戕，至春升之际，根本壮实，气不轻浮，焉有温热之病？夫夏月火土之旺，冬月大气之伏，此论一年之虚耳。若上弦前，下弦后，月廓空，亦为一月之虚；大风大雾，虹电飞雹，暴寒暴热，日月薄蚀，忧愁忿怒，惊恐悲哀，醉饱劳倦，谋虑勤动，又皆为一日之虚。若病患初退，疮痍正作，尤不止于一日之虚，今人多有春末夏初，患头痛脚软，食少体热，仲景论春夏剧，秋冬瘥，而脉弦大者，正世俗谓注夏病也。若犯此四者之虚，似难免此。夫当壮年，便有老态，仰事俯育，一切隳坏，兴言至此，深可惊惧。古人谓不见可欲，使心不乱。夫以温柔之感于体，声音之感于耳，颜色之感于目，馨香之感于鼻，谁是铁心汉不为动？善养生者，于此五个月，出居于外，苟值一月之虚，一日之虚，亦宜暂远帷幕，久自珍重，保全天和，庶可滋助化源，水得所养，阴无亏损，与阳齐平。然后阳得所附，而无飞越之尤，遂成天地交之泰，何病之可言？愿相与共遵守，期无负敬身之教，幸甚。

　　上丹溪格言二篇，病者当时目之，或者议其茹淡之偏，殊不知其本意为痰火阴虚之人作也。人至中年，肾气自衰，加人佚欲，便成虚损，兴阳补剂服之，则潮热不胜。专服滋降之药，虽暂得清爽，久则中气愈虚，血无生化，所以只得于饮食上调节，戒一切煎炒炙爆、酒酣糖酱燥热之物，恐燥血也，戒一切生冷时果时菜，恐伤脾也，能甘淡薄，则五味之本自足以补五脏，养老慈幼皆然。其酒肉补阳助火，内伤劳倦元气虚者，虽病所禁忌之物，亦可暂食养胃，东垣有是言也。但节饮食极难，非惟酒肉，必以礼义撙节，而不可过。虽饭粥亦不可饱，恒言吃得三碗，只吃两碗，《论语》：肉虽多，不使胜食气。小注云：肉气胜，滞谷气；谷气胜，滞元气，元气流行者寿，元气滞者夭。惟酒无量不及乱，在圣人则可，常人当不自有其量，而后可不乱也。节色非惟眼招口挑，纵欲宣淫，乱匹配之常经，反交感之正理，得罪天地鬼神，虽自己妻外家，亦不可以妄合，大风大雨，大寒大热，朔望本生之期，切宜禁忌，惟静中养见端倪，自然变易其心，一切秽亵之事，且厌之矣，况肯贪恋以丧家珍哉！古云：上士异房，中士异床，下士异被，知命者慎之。

　　卷首　集例

　　保养

　　或问：保养、修养何以异？曰：无大异也。但修养涉于方外玄远，而非恒言恒道，保养不外日用食息，而为人所易知易行。然则修养非欤？曰：据方书神农起医药之方，黄帝创导引之术，后世传之失其真耳。《素问》曰：饮食有节，起居有常，不妄作劳，精神内守，病安从来？故能尽其天年，度百岁乃去，此保养之正宗也。盖有节有常而不穷，则气血从轨，而无俟于搬运之烦，如今之动工也。（内动运任、督者，久则生痈；运脾土者，久则腹胀；运丹田者，久则尿血；运顶门者，久则脑泄，内动固不然矣。至于六字气虽能发散外邪，而中虚有汗者忌；八段锦虽能流动气血，而中虚有火者忌。惟《医林集要》所载古导引法，间有一二明显可行者，附录于后，究而言之，亦不过吾儒舞蹈意也。）精神内守，则身心凝定，而无俟于制伏之强，如今之静工也。（丹书朱砂铅汞龙虎等说，俱是借喻身心，惟心息相根据之说，最为直截明显。心主乎息，息根据乎心，心息相根据，则精气神满而病却矣。）尽天年，度百岁乃去，则自古有生必有死，惟不自速其死耳。乌有如今之所谓飞升超脱住世之说耶？或曰：保养既若是之易且显，何今之夭者多而寿者少耶？曰：饮食起居动作之间，安能一一由心所主，而无所诖误哉？香醪美味陈于前，虽病所忌也而弗顾；情况意兴动于中，虽病且危也而难遏；贪名竟利之心急，过于劳伤而不觉。此古今之寿相远者，非气禀之异也，实今人之不如古人重其身耳。曰：吾知精神内守，而后饮食起居得其宜，则今之内动外动，皆不足取，而静工收敛精神，不亦得其正乎？曰：若不识尽天年，度百岁乃去，机括虽终日闭目，只是一团私意，静亦动也。若识透天年百岁之有分限节度，则事事循理，自然不贪、不躁、不妄，斯可以却未病而尽天年矣。盖主于气，则死生念重，而昏昧错杂，愈求静而不静；主于理，则人欲消亡，而心清神悦，不求静而自静。此俗之所谓静，恐亦异乎古之所谓静也。曰：若然，则吾儒一敬尽之矣。曰：圣学至大，非某能知。但黄帝亦古圣人也，今不信古对名言，而信盲人诡异邪说，甚则丧家殒身，见亦谬哉！此吾所以只言保养也。曰：保养可勿药乎？曰：避风寒以保其皮肤六腑，则麻黄、桂枝、理中、四逆之剂，不必服矣；节劳逸以保其筋骨五脏，则补中益气、劫劳、健步之剂，不必服矣；戒色欲以养精，正思虑以养神，则滋阴降火、养荣、凝神等汤，又何用哉？薄滋味以养血，寡言语以养气，则四物、四君、十全、三和等汤，又何用哉？要之血由气生，气由神全，神乎心乎！养心，莫善于寡欲，吾闻是语矣。窃有志而未能，敢述之以告我疲癃残疾，而不知学人，相与共守乎禁戒，以重此身为万物之本。

　　卷首　集例

　　保养

　　保养中一事也。盖人之精神极欲静，气血极欲动，但后世方士，亦以此惑人为仙术，所以王褒颂曰：何必偃仰屈伸如彭祖，吹嘘呼吸如乔松，眇然绝俗离世哉！认真只是舞蹈以养血脉意，其法虽粗，有益闭关守病之士。盖终日屹屹端坐，最是生病，人徒知久立、久行之伤人，而不知久卧、久坐之尤伤人也。故录一二最要者，以备养生者择焉。详《医林集要》及古导引书。

　　虚损 导引为虚损气血不周而设也。有火者，开目；无火者，闭目。无汗者，闭气至极；有汗者，不必闭气。欲气上行以治耳目口齿之病，则屈身为之；欲气下行以通大、小二便及健足胫，则偃身为之；欲气达于四肢，侧身为之。欲引头病者，仰头；欲引腰脚病者，仰足十指；欲引胸中病者，挽足十指；欲引臂病者，挽臂；欲去腹中寒热、积聚诸痛，及中寒身热，皆闭气满腹，偃卧亦可为之。但病在头中胸中者，枕高七寸；病在心下者，枕高四寸；病在脐下者，去枕。

　　开关法 先以左手胛骨并肩，向前圆转九数；次以右手胛骨并肩，向前圆转九次；复以左右胛骨并左右肩，向前圆转九次。加至一九、三九亦好。但要从容和缓为之，或先缓后急，亦可为之。此法疏通膏肓，降心胞络火，与张紫丘治瘵开关药方意同，善治少劳背痛胸紧。

　　起脾法 先静坐存中气，后挺身以两手相叉，极力扒左、扒右各七次。扒左则头向右，扒右则头向左，如此者三五次。静坐良久，善和脾胃，进饮食，兼治臂腰拘挛，与开关法相续行之亦可。

　　开郁法 其法以两手旋舞向前、向后，两足作白鹭行步状，不拘数；良久复以左手搭右肩，足搭左膝腕委中而行；右手搭左肩，左足搭右膝腕委中而行；良久复以左手前泊腹，右足搭膝盖而行；右手向后泊腰，左足搭右膝盖而行；良久以两手极力托天，两足极力踏地，复以两手向后向下，两足十指挽起，仰面偃腹，使气下行；良久蹲倒，以两手极力攀起脚后跟，足十指点起，极力低头至膝下；良久立起，以两手相交，掩两臂于胸前胛上，极力摇动数次。善治名利不遂，郁气为病，心腹胀满，夜睡不宁等症，无病者亦可行之。如外感风寒，须行至汗出为度。此法此之华氏五禽戏法，更易简正大可行。

　　治腰痛 屈伸导法，正东坐，收手抱心，一人前蹑其两膝，一人后捧其头，徐牵令偃卧，三倒三起，久久效。

　　治积聚 一切痰饮瘀血，结为积块痞气，静坐闭息满腹，外摩积聚所在，徐徐放气，久久自消。

　　治遗精泄泻 以手兜托外肾，一手摩擦脐轮，左右轮换，久久擦之。不惟可以止精愈泻，且可暖中寒，补下元，退虚潮。无是病者，每早临起，亦可行之，更擦肾俞、胸前、胁下、中脘、涌泉，但有心窝忌擦。

　　治痰壅 其法以两手向后，合手拓腰向上，急势振摇臂肘，来去七数，两手不移，直上向下，尽势来去二七，治心肺痰气壅闷。

　　卷首　集例

　　运气

　　张子和云：不诵十二经络，开口动手便错；不通五运六气，检尽方书何济？经络明，认中标；运气明，认得本。求中标，只取本，治千人，无一损。兹纂《素问》、《灵枢》及《绀珠经》等书，以便初学识其概耳。

　　卷首　集例

　　运气

　　太极肇分而有阴阳。夫阴阳者，天地之道也，万物之纲纪，变化之父母，生杀之本始，神明之府也。

　　纲纪，谓生长、化成、收藏之纲纪也；父母，谓万物形之先也；本始，谓生杀皆因而有之也。夫有形禀气而不为五运阴阳之所摄者，未之有也。所以造化不极，能为万物先化之元始者，何也？以其是神明之育故也。

　　合散不测，生化无穷，非神明无能也。

　　故物生谓之化，物极谓之变，阴阳不测谓之神。然天地者，万物之上下也；左右者，阴阳之道路也；水火者，阴阳之征兆也；（水寒火热。）金木者，生成之始终也；（金杀木生。）阴阳五行，流为十干五化之运。

　　寒、暑、燥、湿、风、火之气，周流天地间而为万物之原。人则禀其精而囿于两间，所以具五脏六腑，以应五运六气之数也。

　　五运者，金、木、水、火、土也。

　　木言阳气触地而生，火言毁然盛而变化万物，金言阴气禁止万物而揪敛，水言润养万物，土言含吐万物，将生者出，将死者归。

　　六气者，风、火、暑、湿、燥、寒也。

　　六气皆有一化也。木化风，主于春，阳气鼓舞，为天号令；君火化热，主于春末夏初，行暄淑之令而不行炎；暑，君德也，相火化暑，主于夏，炎暑大行；金化清燥，清凉乃行，金为丙妇，带火之气，故燥也。水化寒，严凛乃行；土化湿，与土润溽，暑湿化行也。盖湿则土生，干则土死，泉出于地中，湿化信矣。

　　圣人仰观五天云色。

　　天之气，经于中央，临甲己之位，立为土运；素天之气，经于西方，临乙庚之位，立为金运；玄天之气，经于北方，临丙辛之位，立为水运；苍天之气，经于东方，临丁壬之位，立为木运；丹天之气，经于南方，临戊癸之位，立为火运。此五气之色，上经二十八宿，下应十二分位。所以古人占天望气则知气之灾疫应在于何方，了然预知之矣。凡占当于正月初一日，若太过之纪寅初看，不及之纪寅末看，平治之纪寅正看。如苍气为风，凡为热， 为湿，素为燥，黑为寒。其气之色有兼见者，又当分其微甚而推之。

　　天干取运，地支取气。天干有十，配合则为五运；地支十二，对冲则为六气。所以然者。天有阴阳，地亦有阴阳。

　　天有阴故能降，地有阳故能升。

　　天以阳生阴长，地以阳杀阴藏。

　　生长者，天之道；藏杀者，地之道。天阳主生，故以阳生阴客长；地阴主杀，故以阳杀阴藏。

　　阳中有阴，阴中有阳。人在气交之中，身半以上，天之分也，天气主之；身半以下，地之分也，地气主之。

　　其生五，其气三。三而成天，三而成地，三而成人。三而三之则为九，九九制会，故生九窍，九脏而应之也。

　　天有三百六十五日，人有三百六十五骨节。天有五行御五位，以生寒暑燥湿风；人有五脏化五气，以生喜怒思忧恐。在天为玄，玄生神；在人为道，道生智；在地为化，化生五味。神在天为风，在地为木，在人为怒；神在天为热，在地为火，在人为喜；神在天为湿，在地为土，在人为思；神在天为燥，在地为金，在人为忧；神在天为寒，在地为水，在人为恐。寒暑五气更立，各有所先，非其位则邪，当其位，阴阳之神不可得而见也。支干之迹可得而求之也。

　　天地阴阳，以象不以数，惟推凭支干则可测焉。

　　天气始于甲，地气始于子，天地相合则为甲子。故甲子者，干支之始也。天气终于癸，地气终于亥，天地相合则为癸亥。故癸亥者，干支之末也。阴阳相间，刚柔相须。是以甲子之后，乙丑继之；壬戌之后，癸亥继之。三十年为一纪，六十年为一周。有主运焉，有客运焉；有主气焉，有客气焉。主运主气，万载而不易；客运客气，每岁而迭迁。

　　自天干、兄弟、次序言之；甲乙，东方木也；甲者，草木始甲而出；乙者，阳尚屈乙。

　　丙丁，南方火也；丙乃万物炳然着见而强。丁适阳强与阴气相丁。

　　戊己，中央土也；戊，阳土也。万物生而出之，万物伐而入之。己，阴土也，无所为而得己。者也。

　　庚辛，西方金也；庚乃阳更而续，辛乃阳极于此而更辛也。

　　壬癸，北方水也。壬乃阳气生之，在壬而为胎，与子同意；癸乃万物闭藏，怀孕于其下，揆然萌芽，天之道也。

　　故木为初之运，火为第二运，土为第三运，金为第四运，水为第五运，此主运也。

　　诗曰：大寒木运始行初，清明前三火运居，芒种后三土运是，立秋后六金运推，立冬后九水运伏，周而复始万年如。或问：木火土金水，天道左旋，自然之序也。然君火生土，土复能生相火，火复生金，其义何在？盖相火非土不成，未见虚空能聚火。金在矿非火不能 出，所以河图火七居西，金九居南，互显其成能也；认真五行六气，总一气也。故木焚则为火，绞则为水；金石击则为火，熔则为水。洲澶之内，江河竞注，大海之中，火光常起，皆情之本有也，又何疑土中火，火中金乎？自其夫妇配合言之，甲与己合而化土，乙与庚合而化金，丙与辛合而化水，丁与壬合而化木，戊与癸合而化火。故甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之，此客运也。

</div>
    <div class="pagination">
<a href="医学入门_page10.html">上一页</a><span>...</span><a href="医学入门_page6.html">6</a><a href="医学入门_page7.html">7</a><a href="医学入门_page8.html">8</a><a href="医学入门_page9.html">9</a><a href="医学入门_page10.html">10</a><span class="current-page">11</span><a href="医学入门_page12.html">12</a><a href="医学入门_page13.html">13</a><a href="医学入门_page14.html">14</a><a href="医学入门_page15.html">15</a><a href="医学入门_page16.html">16</a><span>...</span><a href="医学入门_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
