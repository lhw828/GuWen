<!DOCTYPE html>
<html>
<head>
    <meta charset="UTF-8">
    <title>类经 - 第 35 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 35 页/共 96 页</h1>
    <div class="content">　　十二疟者，其发各不同时，察其病形，以知其何脉之病也。（十二疟者，如前之六经六藏也。其发不同，故当因其形证而察属何经之病。）先其发时如食顷而刺之，一刺则衰，二刺则知，三刺则已；（一刺之病气虽衰，犹未觉也，故必再刺，始知其效，三刺而后病可已。）不已，刺舌下两脉出血；（如下文。）不已，刺 中盛经出血；（即委中也。其穴在足太阳，故曰盛经。）又刺项已下挟脊者必已。（足太阳之大杼、风门也。）舌下两脉者，廉泉也。（任脉穴。）刺疟者，必先问其病之所先发者，先刺之。（先伐其本也。如下文。）先头痛及重者，先刺头上及两额两眉间出血。（头上者，上星、百会也，督脉穴。两额者，悬颅也，足少阳穴。两眉间者，攒竹也，足太阳穴。）先项背痛者，先刺之。（在项者，风池、风府主之。在背者，大杼、神道主之。风府、神道俱督脉穴，风池足少阳穴，大杼足太阳穴。）先腰脊痛者，先刺 中出血。（腰背皆属太阳，故当刺委中穴。）先手臂痛者，先刺手少阴、阳明十指间。（手少阴、阳明，皆以井穴为言。又刺十指间者，各随其所病之经也，亦取井穴。）先足胫 痛者，先刺足阳明十指间出血。（十指间出血者，各因邪居之所泻其井也。）风疟，疟发则汗出恶风，刺三阳经背俞之血者。（三阳经背俞之血，谓足太阳膀胱俞、足阳明胃俞、足少阳胆俞，皆足太阳经穴。 痛甚，按之不可，名曰 髓病，以 针针绝骨出血，立已。（ ，胫骨也。按之不可，痛益甚也。其邪深伏，故名曰 髓病。 针，第一针也。绝骨本名悬钟，足少阳经穴。 音杭，又下敬切。 音酸。 音附。 音谗。）身体小痛，刺至阴。（足太阳经穴。）诸阴之井无出血，间日一刺。（此承上文而言，凡取诸阴之井，皆不可使之出血，但间日一刺之，则邪气自泄矣。然则可出血者，惟三阳之井，而真阴不可伤也。）疟不渴，间日而作，刺足太阳。（不渴者，内无邪，邪在表耳，故当刺足太阳。）渴而间日作，刺足少阳。（渴则邪在表里之间，故当刺足少阳。《杂病篇》曰：疟不渴，间日而作，取足阳明。渴而日作，取手阳明。与此不同，见针刺类五十三。）温疟汗不出，为五十九刺。（五十九刺法，详针刺类三十九、四十。）

　　十六卷　疾病类

　　五十一、如疟证

　　（《素问·至真要大论》）

　　帝曰：火热复恶寒发热，如有疟状，或一日发，或间数日发，其故何也？（凡病寒热，多由外感，然有不因风寒而火热内盛者，亦为恶寒发热，其作有期，状虽似疟而实非疟证，故特为问辨也。）岐伯曰：胜复之气，会遇之时，有多少也。阴气多而阳气少，则其发日远；阳气多而阴气少，则其发日近。此胜复相搏，盛衰之节，疟亦同法。（夫寒热者，阴阳之气也。迟速者，阴阳之性也。人之阴阳则水火也，营卫也。有热而反寒者，火极似水也。寒而反热者，阴极似阳也。

　　阴阳和则血气匀，表里治；阴阳不和，则胜复之气，会遇之时，各有多少矣。故阳入之阴，则阴不胜阳而为热；阴出之阳，则阳不胜阴而为寒。又若阴多阳少，则阴性缓而会遇迟，故其发日远；阳多阴少，则阳性速而会遇早，故其发日近。

　　此胜复盛衰之节，虽非疟证，而多变似疟，法亦同然。所谓同者，皆阴阳出入之理也。然同中自有不同，则曰是疟，曰非疟。是疟非疟者，在有邪无邪之辨耳。真疟有邪，由卫气之会以为止作；似疟无邪，由水火争胜以为盛衰，此则一责在表，一责在里，一治在邪，一治在正，勿谓法同而治亦同也。同与不同之间，即杀人生人之岐也，学人于此，不可不察。）

　　十六卷　疾病类

　　五十二、咳证

　　（《素问·咳论》全 附：咳证治法）

　　黄帝问曰：肺之令人咳何也？岐伯对曰：五脏六腑皆令人咳，非独肺也。（令，平声。咳，康盖切。）帝曰：愿闻其状。岐伯曰：皮毛者肺之合也，皮毛先受邪气，邪气以从其合也。（邪气，风寒也。皮毛先受之则入于肺，所以从其合也。）

　　其寒饮食入胃，从肺脉上至于肺则肺寒，肺寒则外内合邪因而客之，则为肺咳。（肺脉起于中焦，循胃口上膈属肺，故胃中饮食之寒，从肺脉上于肺也。所谓形寒寒饮则伤肺，正此节之谓。）五脏各以其时受病，非其时各传以与之。（如肝当受病于春，以其时也；然有非木令之时而肝亦病者，正以肺先受邪，而能传以与之也。凡诸脏腑之非时受邪者，其义皆然。所以五脏六腑虽皆有咳，然无不由于肺者。）人与天地相参，故五脏各以治时感于寒则受病，微则为咳，甚者为泄为痛。（治时，治令之时也。上文言外内合邪，此即其证。邪微者浅而在表，故为咳。甚者深而入里，故为泄为痛。）乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。（此即治时受病也。故当其时者，必先受之。）

　　帝曰：何以异之？（此下辨五脏之咳不同也。）岐伯曰：肺咳之状，咳而喘息有音，甚则唾血。（肺主气而司呼吸，故喘息有音。唾血者，随咳而出，其病在肺，与呕血者不同。）心咳之状，咳则心痛，喉仲介介如梗状，甚则咽肿喉痹。

　　（心脉起于心中，出属心系，上挟于咽，故病喉中梗介、咽肿喉痹也。介介如有所梗，妨碍之意。）肝咳之状，咳则两胁下痛，甚则不可以转，转则两 下满，（肝脉布胁肋，故病如是。 ，腋下胁也。 ，区、去二音。）脾咳之状，咳则右下痛，阴阴引肩背，甚则不可以动，动则咳剧。（脾脉上膈挟咽，其支者复从胃别上膈，故为 下痛而阴阴然痛引肩背。

　　脾应土，其性静，故甚者不可以动，动则增剧也。按：脾咳则右 下痛者，盖阴土之气应于坤，出西南也。观《平人气象论》曰：胃之大络，名曰虚里，贯膈络肺，出于左乳下。岂非阳土之气应于艮而出东北乎？人与天地相参，理有无往不合者。剧音极。）肾咳之状，咳则腰背相引而痛，甚则咳涎。（肾脉贯脊系于腰背，故相引而痛。其直者入肺中，循喉咙，故甚则咳涎。盖肾为水脏，主涎饮也。）

　　帝曰：六腑之咳奈何？安所受病？（此下辨六腑之咳不同也。）岐伯曰：五脏之久咳，乃移于六腑。（五脏之久咳不已，则病及于腑，皆各因其合而表里相移也。）脾咳不已，则胃受之，胃咳之状，咳而呕，呕甚则长虫出。（脾与胃合，故脾咳不已，胃必受之。胃不能容，则气逆为呕。长虫，蛔虫也，居肠胃之中，呕甚则随气而上出。蛔音回。）肝咳不已，则胆受之，胆咳之状，咳呕胆汁。（胆汁，苦汗也。）肺咳不已，则大肠受之，大肠咳状，咳而遗失。（遗失，《甲乙经》作遗矢，大肠病也。矢，屎同。）心咳不已，则小肠受之，小肠咳状，咳而失气，气与咳俱失。（小肠之下，则大肠也。

　　大肠之气，由于小肠之化，故小肠受邪而咳，则下奔失气也。）肾咳不已，则膀胱受之，膀胱咳状，咳而遗溺，（膀胱为津液之府，故邪气居之，则咳而遗溺。）久咳不已，则三焦受之，三焦咳状，咳而腹满，不欲食饮。（久咳不已，则上中下三焦俱病，出纳升降皆失其和，故腹满不能食饮。）此皆聚于胃，关于肺，使人多涕唾而面浮肿气逆也。（此下总结诸咳之证而并及其治也。诸咳皆聚于胃，关于肺者，以胃为五脏六腑之本，肺为皮毛之合，如上文所云皮毛先受邪气及寒饮食入胃者，皆肺胃之候也，阳明之脉起于鼻，会于面，出于口，故使人多涕唾而面浮肿。肺为脏腑之盖而主气，故令人咳而气逆。）帝曰：治之奈何？岐伯曰：治脏者治其俞，治腑者治其合，浮肿者治其经。帝曰：善。（脉之所注者为俞，所入者为合，所行者为经，诸脏腑皆然也。详经络类十四、十六。愚按：咳证必由于肺，而本篇曰五脏六腑皆令人咳，又曰五脏各以其时受病，非其时各传以与之，则不独在肺矣。盖咳有内伤外感之分，故自肺而传及五脏者有之，自五脏而传于肺者亦有之。如风寒暑湿伤于外，则必先中于皮毛，皮毛为肺之合而受邪不解，此则自肺而后传于诸脏也；劳欲情志伤于内，则藏气受伤，先由阴分而病及上焦，此则自诸脏而后传于肺也。但自表而入者，其病在阳，故必自表而出之，治法宜辛宜温，求其属而散去外邪，则肺气清而咳自愈矣；自内而生者，伤其阴也，阴虚于下则阳浮于上，水涸金枯则肺苦于燥，肺燥则痒，痒则咳不能已，治此者宜甘以养阴，润以养肺，使水壮气复而肺则宁也。大法治表邪者，药不宜静，静则留连不解，久必变生他病，故最忌寒凉收敛之剂，如《五脏生成篇》所谓肺欲辛者此也。治里证者，药不宜动，动则虚火不宁，真阴不复，燥痒愈增，病必日甚，故最忌辛香助阳等剂，如《宣明五气篇》所谓辛走气，气病无多食辛者此也。然治表者虽宜从散，若形气病气俱虚者，又当补其中气而佐以温解之药，若专于解散，恐肺气益弱，腠理益疏，外邪乘虚易入，而病益甚也。治里者虽宜静以养阴，若命门阳虚，不能纳气，则参姜桂附之类亦所必用，否则气不化水，终无济于阴也。至若因于火者宜清，因于湿者宜利，因痰者降其痰，因气者理其气。虽方书所载，条目极多，求其病本，则惟风寒劳损二者居其八九。风寒者责在阳实，劳损者责在阴虚。此咳证之纲领，其他治标之法，亦不过随其所见之证，而兼以调之则可，原非求本之法也。至于老人之久嗽者，元气既虚，本难全愈，多宜温养脾肺，或兼治标，但保其不致羸困则善矣；若求奇效而必欲攻之，则非计之得也。夫治病本难，而治嗽者为尤难，在不得其要耳，故余陈其大略如此，观者勿谓治法不详而忽之也。）

　　十六卷　疾病类

　　五十三、动静勇怯喘汗出于五脏

　　（《素问·经脉别论》）

　　黄帝问曰：人之居处动静勇怯，脉亦为之变乎？岐伯对曰：凡人之惊恐恚劳动静皆为变也。（脉以经脉血气统言之也。

　　恚，怒也。恚，慧、畏二音。）是以夜行则喘出于肾，淫气病肺。（此下四条言喘者，喘属气，病在阳也。肾者至阴也，阴受气于夜，夜行则劳骨伤阴，故喘出于肾。淫气者，阴伤则阳胜，气逆为患也。肺肾为母子之脏，而少阴之脉上入肺中，故喘出于肾则病苦于肺。）有所堕恐，喘出于肝，淫气害脾。（有所堕坠而恐者，伤筋损血，故喘出于肝。肝气淫则害于脾，木乘土也。）有所惊恐，喘出于肺，淫气伤心。（惊恐则神气散乱，肺藏气，故喘出于肺。心藏神，故淫气伤之。）

　　度水跌仆，喘出于肾与骨。（水气通于肾，跌仆伤于骨，故喘出焉。仆音付。）当是之时，勇者气行则已，怯者则着而为病也。（此结上文而言有病有不病者，因气有强弱不同也。）故曰：诊病之道，观人勇怯骨肉皮肤，能知其情，以为诊法也。（勇可察其有余，怯可察其不足，骨可以察肾，肉可以察脾，皮肤可以察肺，望而知其情，即善诊者也。）

　　故饮食饱甚，汗出于胃。（此下五条言汗者，汗属精，病在阴也。饮食饱甚，则胃气满而液泄，故汗出于胃。）惊而夺精，汗出于心。（惊则神散，神散则夺其精气，故汗出于心。）持重远行，汗出于肾。（持重远行则伤骨，肾主骨，故汗出于肾。）疾走恐惧，汗出于肝。（肝主筋而藏魂，疾走则伤筋，恐惧则伤魂，故汗出于肝。）摇体劳苦，汗出于脾。（摇体劳苦，则肌肉四肢皆动，脾所主也，故汗出于脾。《本病论》曰：醉饱行房，汗出于脾。）故春秋冬夏，四时阴阳，生病起于过用，此为常也。（五脏受气，强弱各有常度，若勉强过用，必损其真，则病之所由起也。）

　　十六卷　疾病类

　　五十四、热食汗出

　　（《灵枢·营卫生会篇》）

　　黄帝曰：人有热饮食下胃，其气未定汗则出，或出于面，或出于背，或出于身半，其不循卫气之道而出何也？（饮食入胃，其气各有所行，如《经脉别论》曰，散精于肝，淫气于筋，浊气归心，淫精于脉之类是也。卫气之道，昼行于阳，夜行于阴，有常度也。今有热饮食者，方入于胃，其气之留行未定而汗辄外泄，出无方所，是不循卫气之道也，故以为问？）岐伯曰：此外伤于风，内开腠理，毛蒸理泄，卫气走之，固不得循其道。（风为阳邪，有外热也。热食气悍，因内热也。热之所聚，则开发腠理，所以毛蒸理泄而卫气走之，故不循其常道也。）此气 悍滑疾，见开而出，故不得从其道，故命曰漏泄。（此即热食之气也，出不由度，故曰漏泄。 音飘，急也。）

　　十六卷　疾病类

　　五十五、鼓胀

　　（《素问·腹中论》）

　　黄帝问曰：有病心腹满，旦食则不能暮食，此为何病？岐伯对曰：名为鼓胀。（内伤脾肾，留滞于中，则心腹胀满，不能再食，其胀如鼓，故名鼓胀。）帝曰：治之奈何？岐伯曰：治之以鸡矢醴，一剂知，二剂已。（鸡矢之性，能消积下气，通利大小二便，盖攻伐实邪之剂也。一剂可知其效，二剂可已其病。凡鼓胀由于停积及湿热有余者，皆宜用之。若脾肾虚寒发胀及气虚中满等证，最所忌也，误服则死。按《普济方》云：治脾虚不能制水，水反胜土，水谷不运，气不宣流，故令中满者，宜鸡矢醴主之。此说不明虚实，殊失经意，不可不察。鸡矢醴法，按《正传》云：用羯鸡矢一升，研细，炒焦色，地上出火毒，以百沸汤淋汁，每服一大盏，调木香、槟榔末各一钱，日三服，空腹服，以平为度。又按：《医鉴》等书云：用干羯鸡矢八合，炒微焦，入无灰好酒三碗，共煎干至一半许，用布滤取汁，五更热饮，则腹鸣，辰巳时行二三次，皆黑水也。次日觉足面渐有皱纹，又饮一次，则渐皱至膝上而病愈矣。此二法，似用后者为便。）帝曰：其时有复发者何也？（胀病多反复也。）岐伯曰：此饮食不节，故时有病也。（鼓胀之病，本因留滞，故不可复纵饮食也。）

　　虽然其病且已时，故当病气聚于腹也。（病虽将愈而复伤其脾，所以气复聚也。）

　　十六卷　疾病类

　　五十六、脏腑诸胀

　　（《灵枢·胀论》全 附：肿胀治法）

　　黄帝曰：脉之应于寸口，如何而胀？岐伯曰：其脉大坚以涩者胀也。（脉大者，邪之盛也。脉坚者，邪之实也。涩因气血之虚而不能流利也。大都洪大之脉，阴气必衰，坚强之脉，胃气必损，故大坚以涩，则病当为胀。）黄帝曰：何以知脏腑之胀也？岐伯曰：阴为脏，阳为腑。（涩而坚者为阴，其胀在脏。大而坚者为阳，其胀在腑。一曰脉病在阴则胀在藏，脉病在阳则胀在腑。亦通。）黄帝曰：夫气之令人胀也，在于血脉之中耶？脏腑之内乎？岐伯曰：三者皆存焉，然非胀之舍也。（舍，言留止之处也。）黄帝曰：愿闻胀之舍。岐伯曰：夫胀者，皆在于脏腑之外，排脏腑而郭胸胁，胀皮肤，故命曰胀。（排挤于脏腑之外，以胸胁为郭，而居于皮肤之中，是即胀之所舍。）黄帝曰：脏腑之在胸胁腹里之内也，若匣匮之藏禁器也，各有次舍，异名而同处，一域之中，其气各异，愿闻其故。（此下仍当有岐伯答辞一节，必阙失也。）黄帝曰：未解其意，再问。岐伯曰：夫胸腹，脏腑之郭也。（胸腹者，所以保障五内，故为脏腑之郭。）膻中者，心主之宫城也。（膻中，胸中也。肺覆于上，膈膜障于下，为清虚周密之宫，心主之所居也，故曰宫城。膻，唐坦切。）胃者，太仓也。（胃为水谷之海，故曰太仓。）咽喉小肠者，传送也。（咽喉传送者，谷气自上而入。小肠传送者，清浊自下而出。）

　　胃之五窍者，闾里门户也。（闾，巷门也。里，邻里也。周礼：五家为比，五比为闾。盖二十五家为闾也。《风俗通》曰：五家为轨，十轨为里。盖五十家为里也。胃之五窍为闾里门户者，非言胃在五窍，正以上自胃脘，下至小肠大肠，皆属于胃，故曰闾里门户。如咽门、贲门、幽门、阑门、魄门，皆胃气之所行也，故总属胃之五窍。轨音癸。）廉泉、玉英者，津液之道也。（二穴俱属任脉。玉英即玉堂。）故五脏六腑者，各有畔界，其病各有形状。（畔界各有所属，故病之形见可按也。畔音叛。）营气循脉，卫气逆为脉胀。（清者为营，营在脉中，其气精专，未即致胀。浊者为卫，卫行脉外，其气疾滑利而行于分肉之间，故必由卫气之逆，而后病及于营，则为脉胀。是以凡病胀者，皆发于卫气也。）卫气并脉循分为肤胀。（卫气逆而并于脉，复循分肉之间，故为肤胀。）三里而泻，近者一下，远者三下，无问虚实，工在疾泻。（三里，足阳明经穴。阳明为五脏六腑之海而主肌肉，故胀在肌肤者当以针泻之。一下三下，谓一次再次三次也。盖邪有远近，故泻有难易耳。）

　　黄帝曰：愿闻胀形。（此下辨胀病之形证也。）岐伯曰：夫心胀者，烦心短气，卧不安。肺胀者，虚满而喘咳。肝胀者，胁下满而痛引小腹。脾胀者，善哕，四肢烦 ，体重不能胜衣，卧不安。肾胀者，腹满引背中央然，腰髀痛。（此五脏之胀也。 ，闷乱也。央央然，困苦貌。 ，美本切。）六腑胀：胃胀者，腹满，胃脘痛，鼻闻焦臭，妨于食，大便难。

　　大肠胀者，肠鸣而痛濯濯，冬日重感于寒，则飧泄不化。小肠胀者，少腹 胀，引腰而痛。膀胱胀者，少腹满而气癃。

　　三焦胀者，气满于皮肤中，轻轻然而不坚。胆胀者，胁下痛胀，口中苦，善太息。（此六腑之胀也。濯濯，肠鸣水声也。

　　飧泄不化，完谷而泄也。气癃，膀胱气闭，小水不通也。飧音孙。 音嗔。癃，良中切。）

　　凡此诸胀者，其道在一，明知逆顺，针数不失，泻虚补实，神去其室，致邪失正，真不可定，粗之所败，谓之夭命，补虚泻实，神归其室，久塞其空，谓之良工。（此下言治胀之得失也。胀有虚实，而当补当泻，其道唯一，无二歧也。能察者谓之良工，彼粗者误用，则伤人之命矣。）黄帝曰：胀者焉生？何因而有？岐伯曰：卫气之在身也，常然并脉循分肉，行有逆顺，阴阳相随，乃得天和，五脏更始，四时循序，五谷乃化。（此卫气之常度也。）然后厥气在下，营卫留止，寒气逆上，真邪相攻，两气相搏，乃合为胀也。（上节言卫气之顺，此节明卫气之逆也。厥逆之气，自下而上，营卫失常，故真邪相攻而合为胀也。）黄帝曰：善。何以解惑？岐伯曰：合之于真，三合而得。帝曰：善。（不得其真，所以生惑。

　　胀虽由于卫气，然有合于血脉之中者，在经络也。有合于脏者，在阴分也。有合于腑者，在阳分也。三合既明，得其真矣。）

　　黄帝问于岐伯曰：《胀论》言无问虚实，工在疾泻，近者一下，远者三下，今有其三而不下者，其过焉在？（不下者，言胀不退也。）岐伯对曰：此言陷于肉肓而中气穴者也。（上文云一下三下者，言针当必陷于肉肓，亦必中于气穴，然后可以取效也。肓义见本类后六十七。）不中气穴则气内闭，针不陷肓则气不行，上越中肉则卫气相乱，阴阳相逐。（不中穴，不陷肓，则妄中于分肉间矣。故卫气相乱，而阴阳之邪，反相逐以乘之也。）其于胀也当泻不泻，气故不下。（不得其气穴肉肓也。）三而不下，必更其道，气下乃止，不下复始，可以万全，乌有殆者乎？（三而不下，必未得其所也，故当更穴再刺之。）其于胀也，必审其KT ，当泻则泻，当补则补，如鼓应桴，恶有不下者乎？（唇疡曰KT ，盖胀之微甚，必见于唇，故当审之于此，以察其虚实。然KT 字未妥，必脉字之误也。KT ，疹同。桴音孚。愚按：肿胀一证，观本篇之义，则五脏六腑无不有之。再考诸篇，如《脉要精微论》曰：胃脉实，气有余则胀。《邪气脏腑病形篇》曰：胃病者，腹 胀，胃脘当心而痛。《本神篇》曰：脾气实则腹胀，泾溲不利。《阴阳应象大论》曰：浊气在上，则生 胀。

　　此皆实胀也。《太阴阳明论》曰：饮食起居失节，入五脏则 满闭塞。《经脉篇》曰：足太阴之别公孙，虚则鼓胀。此皆虚胀也。《师传篇》曰：胃中寒则腹胀。《异法方宜论》曰：脏寒生满病。《风论》曰：胃风鬲塞不通，腹善满，失衣则胀。此皆寒胀也。《阴阳别论》曰：二阴一阳发病，善胀心满。《诊要经终论》曰：手少阴终者，腹胀闭。足太阴终者，腹胀闭。此心脾受伤之胀也。此外如《六元正纪》、《至真要》等论，有云太阴所至为重 肿，及土郁之发，太阴之初气，太阴之胜复，皆湿胜之肿胀也。有曰水运之太过，有曰寒胜则浮，有曰太阳之司天，太阳之胜复，皆寒胜之肿胀也。有曰少阴之司天，少阴之胜复，少阳之司天，少阳之胜复，有曰热胜则肿，皆火胜之肿胀也。有曰厥阴之司天在泉，厥阴之复，有曰阳明之复，是皆木邪侮土及金气反胜之肿胀也。观此，则不惟五脏六腑，即五运六气，亦无不皆有是病。然《至真要大论》曰：诸湿肿满，皆属于脾。《水热穴论》曰：其本在肾，其末在肺，皆聚水也。又曰：肾者胃之关也，关门不利，故聚水而从其类也。由此言之，则诸经虽皆有胀，然无不干于脾肺肾三脏。盖脾属土，其主运化；肺属金，其主气；肾属水，其主五液。凡五气所化之液，悉属于肾；五液所行之气，悉属于肺；转输于二脏之中，以制水生金者，悉属于脾。所以肿胀之生，无不由此三者。但证有阴阳虚实，如诸论之所云者，不可不辨。大都阳证多热，热者多实；阴证多寒，寒者多虚。先胀于内而后及于外者多实，先肿于表而后甚于里者多虚。小便黄赤，大便秘结者多实；小水清白，大便稀溏者多虚。脉滑数有力者多实，弦浮微细者多虚。形色红黄，气息粗长者多实；容颜憔悴，音声短促者多虚。

　　凡是实症，必以六淫有余伤其外，或饮食怒气伤其内，故致气道不行，三焦壅闭，此则多在气分，无处不到，故不分部位而多通身浮肿；又或气实于中，则为单腹胀急，然阳邪急速，其至必暴，每成于旬日数日之间，此惟少壮者多有之，但破其结气，利其壅滞，则病无不愈，此治实之道也。若是虚证，必以五志积劳，或酒色过度，伤其脾肾，日积月累，其来有渐，此等病候，多染于中年之外，其形证脉气，必有虚寒之候，显然可察，非若实证之暴至，而邪热壅结、肝气悍逆之有因也。治实者本无所难，最难者在治虚耳。然虚有在气者，有在水者。在气者，以脾气虚寒，不能运化，所谓气虚中满者是也。在水者，以脾虚不能制水，则寒水反侮脾土，泛滥为邪，其始也必从阴分，渐次而升，按肉如泥，肿有分界，所谓水臌水胀者是也。然水虽制于脾，而实主于肾，盖肾本水脏，而元阳生气所由出。若肾中阳虚，则命门火衰，既不能自制阴寒，又不能温养脾土，阴阳不得其正，则化而为邪。夫气即火也，精即水也，气之与水，本为同类，但在于化与不化耳。故阳王则化，而精能为气；阳衰则不化，而水即为邪。凡火盛水亏则病燥，水盛火亏则病湿。故火不能化，则阴不从阳，而精气皆化为水，所以水肿之证多属阳虚，故曰寒胀多，热胀少也。然观丹溪之治肿胀，云清浊相混，坠道壅塞而为热，热留为湿，湿热相生，遂成胀满，治宜补其脾，又须养肺金以制木，使脾无贼邪之患，滋肾水以制火，使肺得清化之令。其说重在湿热，而犹以制火为言。夫制火固可保金，独不虑其不生土乎？若以此法施于阳实而热者则可，若以治阳虚而气不化者，岂不反助阴邪而益其病哉？故予之治此，必察其果系实邪，则直清阳明，除之极易；凡属虚劳内损者，多从温补脾肾而愈，俱得复元。或临证之际，有虚实未明，疑似难决者，则宁先以治不足之法，探治有余，若果未投而病反加甚，是不宜补也，不妨易辙，自无大害。倘药未及病，而病自甚者，其轻重真假，仍宜详察。若误以治有余之法治不足，而曾经峻攻者真气复伤，虽神丹不能疗矣。或从清利，暂见平复，使不大补脾肾以培根本，虽愈目前，未有不危亡踵至者，此治虚之道也。夫肿胀之病，多有标实本虚，最为危候，若辨之不明，则祸人非浅。）

　　十六卷　疾病类

　　五十七、水胀肤胀鼓胀肠覃石瘕石水

　　（《灵枢·水胀篇》全）

</div>
    <div class="pagination">
<a href="类经_page34.html">上一页</a><span>...</span><a href="类经_page30.html">30</a><a href="类经_page31.html">31</a><a href="类经_page32.html">32</a><a href="类经_page33.html">33</a><a href="类经_page34.html">34</a><span class="current-page">35</span><a href="类经_page36.html">36</a><a href="类经_page37.html">37</a><a href="类经_page38.html">38</a><a href="类经_page39.html">39</a><a href="类经_page40.html">40</a><span>...</span><a href="类经_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
