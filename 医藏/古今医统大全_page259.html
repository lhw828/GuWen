<!DOCTYPE html>
<html>
<head>
    <meta charset="UTF-8">
    <title>古今医统大全 - 第 259 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 259 页/共 402 页</h1>
    <div class="content">　　原机启微论
　　五脏无偏胜，虚阳无补法，六腑有调候，弱阴有强理。心肝脾肺肾，各有所滋生。一脏或有余，四脏俱不足。此五脏无偏胜也。或浮或为散，是曰阳无根。益之欲令实，翻致不能禁，此虚阳无补法也。膀胱大小肠，三焦胆包络，俾之各有主，平秘永不危，此六腑有调候也。衰弱不能济，遂使阳无御，反而欲匹之，要以方术盛，此弱阴有强理也。精微论曰：心者五脏之专精，目者为其窍也，又为肝之窍。肾生骨，骨之精为神水。故肝木不平，内挟心火，为势妄行，火炎不制，神水受伤，上为内障，此五脏病也。劳役过多，心不行事，相火代之。五脏生成论曰：诸脉皆属于目。相火者，心包络也，主百脉，上荣于目。
　　火盛则百脉沸腾，上为内障，此虚阳病也。膀胱小肠三焦胆，脉俱循于目，其精气亦皆上注而为目之精，精之窠为眼。四府一衰，则精气尽败，邪火乘之，上为内障，此六腑病也。神水黑眼，皆法于阴；白眼赤脉，皆法于阳。阴齐阳侔，故能为视。阴微不立，阳盛即淫。阴阳应象大论曰：壮火食气，壮火散气。上为内障，此弱阴病也。其病初起时，视觉微昏，常见空中有黑花，神水淡绿色。次则视歧，睹一成两，视神水淡白色。可为冲和养胃汤主之，益气聪明汤主之，千金磁朱丸主之，石斛夜明丸主之。有热者，以泻热黄连汤主之。久则不睹，神水绝白色，永为废疾也。然废疾亦有治法，先令病者以冷水洗眼如冰，气血不得流行为度，用左手大指次指按定眼珠，不令转动；次用右手持鸭舌针，去黑睛如米许，针之令入。白睛甚浓，欲入甚难，必要手准力完。重针则破，然后斜回针首，以针刀刮之，障落则明有落而复起者，起则重刮，刮之有至再三者，皆为洗不甚冷，气血不凝故也。障落之后，以棉裹黑豆数枚，令如杏核样，使病目垂闭，覆眼皮上，用软帛缠之，睛珠不得动移为度。如是五七日，才许开视，视勿劳也，亦须服上药，庶几无失。此法治者五六，不治者亦四五。五脏之病，虚阳之病，六腑之病弱阴之病，此四者皆为阴弱不能配阳也。噫！学人慎之。
　　
　　卷之六十一　眼科
　　原机启微论
　　天有六邪，风寒暑湿燥火也；人有七情，喜怒忧思悲恐惊也。七情内召，六邪外从，从而不休，随召见病。此心火乘金，水衰反制之病也。世病目赤为热，人所共知者也，然不审其赤分数等，各治不同。有白睛纯赤如火，热气炙人者，乃淫热反克之病也，治如淫热反克之病。有白睛赤而肿胀，外睫虚浮者，乃风热不制之病也，治如风热不制之病。有白睛淡赤而细脉深红，纵横错贯者，乃七情五贼劳役饥饱之病。有白睛不肿不胀，忽如血贯者，乃血为邪胜，凝而不行之病也，治如血为邪胜凝而不行之病有白睛微变青色，黑睛稍带白色，白黑之间，赤环如带，谓之抱轮红者，此邪火乘金，水衰反制之病也。此病或因目病时内多房劳，皆能内伤元气，元气一虚，心火亢盛，故火能克金。金乃手太阴肺，白睛属肺；水乃足少阴肾，黑睛属肾，水本克火，水衰不能克，反受火制。故视物不明，昏如雾露中，或睛珠高低不平，其色如死，甚不光泽，赤带抱轮而红也。口干、舌苦，眵多羞涩，稍有热者，还阴救苦汤主之，黄连羊肝丸主之，川芎决明散主之。无口干舌苦，眵多羞涩者，助阳活血汤主之，神验锦鸠丸主之，万应蝉花散主之。有热无热，俱服千金磁朱丸，镇坠心火，滋益肾水，荣养元气，自然获愈也。噫！天之六邪，未必能害人也，惟人以七情召之而致也。
　　七情匿召，六邪安从。反此者岂止能避而已哉？犹当役之而后已也。
　　
　　卷之六十一　眼科
　　原机启微论
　　阴阳以和为本，过与不及，病皆生焉。急者，紧缩不解也；弛者，宽纵不收也。紧缩属阳，宽纵属阴，不解不收，皆为病也。手太阴肺为辛为金也，主一身皮毛，而目之上下睫之外者，亦其属也。手少阴心为丁，手太阳小肠为丙，丙丁为火，故为表里，故分上下，而目之上下睫之内者，亦其属也。足厥阴肝为乙，乙为木，其脉循上睫之内，火其子也，故与心合。
　　心肝小肠三经受邪，则阳火内盛，故上下睫之内，紧缩而不解也。肺金为火克，受克者必衰，衰则阴气外行，故目之上下睫之外者，宽纵而不收也。上下睫既内急外弛，故睫毛皆倒而刺里，睛既受刺，则深赤生翳者，睛受损也。故目所病者皆具，如羞明沙涩，畏风怕日，沁烂，或痛或痒，生眵流浪之证俱见。有用药夹于上睫之外者，欲弛者急，急者弛，而睫毛无倒刺之患者，非其治也。此徒能解厄于目前，而终复其病也。何则？为不审过与不及也，为不能除其原病也。治法当攀出内睑向外，速以三棱针乱刺出血，以左手大指甲迎其针锋。后以黄防风饮子主之，无比蔓荆子汤主之，决明益阴丸主之，菊花决明散主之， 鼻碧云散亦宜兼用。如是则紧缩自弛，宽纵渐急，或过不及，皆复为和。药夹之治，忍勿施也，徒为苦耳，智者宜审此。
　　
　　卷之六十一　眼科
　　原机启微论
　　人之有五脏者，犹天地之有五岳也；六腑者，犹天地之有四渎也；奇经者，犹四渎之外，别有江河也。奇经客邪，非十二经之治也，十二经之外，别有治奇经之法也。缪刺论曰：邪客于足阳跷之脉，令人目痛，从内 始。启玄子王冰注曰：以其脉起于足，上行至头而属目内 ，故病令人目痛从内 始也《针经》曰：阴跷脉入鼽，属目内 ，合于太阳阳跷而上行。故阳跷受邪者，内 即赤，生脉如缕，缕根生瘀肉瘀肉生黄赤脂，脂横侵黑睛，渐蚀神水，此阳跷为病之次第也。或兼锐 而病者，以其合于太阳故也。锐 者，手太阳小肠之脉也。锐 之病，必轻于内 者，盖枝蔓所传者少，而正受者必多也，俗呼为攀睛，则其病也。还阴救苦汤主之，拨云退翳丸主之，栀子胜奇散主之，万应蝉花散主之，磨障灵光膏主之，消翳复明膏主之，朴硝黄连炉甘石泡散主之。病多药不能及者，宜治以手法，先用冷水洗，如针内障眼法，以左手按定，勿令得动移，略施小眉刀尖，剔去脂肉复以冷水洗净，仍作前药饵之。此治奇经客邪之法也，故并置其经络病始。
　　
　　卷之六十一　眼科
　　原机启微论
　　志于固者，则八风无以窥其隙；本于密者，则五脏何以受其邪？故生之者天也，召之者人也。
　　虽生弗召，莫能害也，为害不已，召之甚也。生气通天论曰：风者百病之始也。清净则肉腠闭拒，虽有大风苛毒，弗之能害。阴阳应象大论曰：邪风之至，疾如风雨，故善治者治皮毛。夫肉腠固，皮毛密，所以为害者，安从其来也？今为物之所伤，则皮毛肉腠之间，为隙必甚。所伤之际，岂无七情内移，而为卫气衰惫之原？二者俱召，风安不从？故伤于目之上下左右者，则目之上下左右俱病，当总作除风益损汤主之。伤于眉骨者，病自目系而下，以其手少阴有隙也，加黄连除风益损汤主之。伤于额者，病自抵过而上。伤于耳中者，病自锐而入，以其手太阳有隙也，加柴胡除风益损汤主之。伤于额交巅耳上角及脑者，病自内而出，以其足太阳有隙也，加苍术除风益损汤主之。伤于耳后耳角耳前者，病自客主人斜下，伤于颊者，病自锐 而入，以其手少阳有隙也，加枳壳除风益损汤主之。伤于头角耳前后及目锐后者，病自锐 而入，以其足少阳有隙也，加龙胆草除风益损汤主之。伤于额角及巅者，病自目系而下，以其足厥阴有隙也，加五味子除风益损汤主之。诸有热者，更当加黄芩，兼服加减地黄丸。伤甚者，须从权倍大黄，泻其败血。六节藏象论曰：肝受血而能视。此盖滋血复血之药也，此治其本也。又有为物暴震，神水遂散，更不复治，故并识之于此。
　　
　　卷之六十一　眼科
　　原机启微论
　　伤寒病愈后，或有目复大病者，以其清阳之气不升，而余邪上走空窍也。其病隐涩赤胀，生翳羞明，头脑骨痛，宜作群队升发之剂饵之，数服斯愈。《伤寒论》曰：冬时严寒，万类深藏，君子固密，不伤于寒。触冒之者，乃名伤寒。其伤于四时之气者，皆能为病。又生气通天论曰：四时之气，更伤五脏，五脏六腑一病则浊阴之气不得下，清阳之气不得上。今伤寒时病虽愈，浊阴清阳之气犹未来复，故余邪尚炽不休，故其走上而为目之害也是以一日而愈者，余邪在太阳；二日而愈者，余邪在阳明；三日而愈者，余邪在少阳；四日而愈者，余邪在太阴；五日而愈者，余邪在少阴，六日而愈者，余邪在厥阴，七日而复。是皆清阳不能出上窍，而复受其所害也，当为助清阳上出则治，以人参补阳汤主之，羌活胜风汤主之，加减地黄丸主之， 鼻碧云散亦宜用也。忌大黄、芒硝苦寒通利之剂，用之，必不治。
　　
　　卷之六十一　眼科
　　原机启微论
　　强者，盛而有力也；实者，坚而内充也。故有力者，强而欲搏；内充者，实而自收。是以阴阳无两强，亦无两实，惟强与实，以偏则病，内搏于身，上见于虚窍也。足少阴肾为水，肾之精上为神水。手厥阴心包络为相火，火强搏水，水实而自收。其病神水紧小，渐小而又小，积渐之至，竟如菜子许。又有神水外围，相类虫蚀者，然皆能睹而不昏，但微觉 羞涩耳。是皆阳气强盛而搏阴，阴气坚实而有御，虽受所搏，终止于边鄙皮肤也，内无所伤动。治法当抑阳缓阴则愈，以其强耶，故可抑；以其实耶，惟可缓而弗宜助，助之则反胜，抑阳酒连散主之。大抵强者则不易入，故以酒为之导引，欲其气味投合，入则可展其长。此反治也，还阴救苦汤主之，疗相火药也，亦宜用 鼻碧云散。然病世亦间见，医者要当识之。
　　
　　卷之六十一　眼科
　　原机启微论
　　六节藏象论曰：肝受血而能视。宣明五气篇曰：久视伤血。气厥论曰：胆移热于脑，则辛鼻渊，传为衄 瞑目。缪刺论曰：冬刺经脉，血气皆脱，令人目不明。由此推之，目之为血所养者明矣。手少阴心生血，血荣于目，足厥阴肝开窍于目，肝亦多血，故血亡目病。男子衄血便血，妇人产后崩漏亡之过多者，皆能病焉。其为病睛珠痛，珠痛不能视，羞明隐涩，眼睫无力，眉骨太阳因为酸疼，当作芎归补血汤主之，当归养荣汤主之，除风益损汤主之，滋阴地黄丸主之。诸有热者，加黄芩；妇人产漏者，加阿胶；脾胃不谐，恶心不进食者，加生姜，复其血，使有所养则愈。然要忌咸物。宣明五气篇又曰：咸走血。血病无多食咸，是忌。
　　
　　卷之六十一　眼科
　　原机启微论
　　东垣李明之曰：诸斑疹皆从寒水逆流而作也。子以初生也，在母腹中，母呼亦呼，母吸亦吸。呼吸者，阳也，而动作生焉。饥食母血，渴饮母血。饮食者，阴也，而形质生焉。阴具阳足，十月而降，口中恶血，因啼即下，却归男子生精之所，女子结胎之处。命宗所谓玄牝玄关者也。此血僻伏而不时发，或因乳食内伤，或因湿热下溜，营气不从，逆于肉理，所僻伏者，乃为所发。初则膀胱壬水夹脊逆流，而克小肠丙火，故颈项以上先见也，次则肾经癸水又克心火，故胸腹已上次见也，终则二火炽盛反制寒水，故胸腹以下后见也。至此则五脏六腑皆疾也。七日齐，七日盛，七日谢，三七二十一日而愈者，为火数故也。愈后或有病疽病疮者，是皆余毒尚在不去者。今其病目者亦然。所害者与风热不制之病稍同而异，总以羚羊角散主之。便不硬者，减硝黄。未满二十一日而病作者，消毒化斑汤主之。此药功非浊能于目，盖专于 者之药也。不问初起已着，服之便令消化，稀者则不复出，方随四时加减。
　　
　　卷之六十一　眼科
　　原机启微论
　　卫气少而寒气乘之也，元气微而饮食伤之也。外乘内伤，酿而成之也。父母以其纯阳耶，故深冬不为裳；父母以其恶风那，故盛夏不解衣；父母以其数饥耶，故饲后强食之；父母以其或渴耶，故乳后更饮之。有愚戆而为父母者，又不审其寒暑饮食也，故寒而不为暖，暑而不能凉，饮而不至渴，食而不及饥。而小儿幽玄衔默，抱疾而不能自言，故外乘内伤，因循积渐，酿而成疳也。渴而易饥，食而瘦，腹胀下利，作嘶嘶声；日远不治，遂生目病。其病生翳，睫闭不能开，眵泪如糊，久而脓流，竟枯两目。何则？为阳气下走也，为阴气反上也。治法当如阴阳应象大论曰：清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。各远其原，不反其常，是其治也。当作升阳降阴之剂，茯苓泻湿汤主之，升麻龙胆草饮子主之。此药非专于目，并治以上数证。然勿后，后则危也。为父母者其审诸。
　　
　　卷之六十一　眼科
　　脉候
　　左寸脉洪数，心火炎上也，关弦而洪，肝火盛也。右寸脉关脉俱弦而洪，肝木挟相火之势，而先侮所不胜之金，而制己所胜之土也。尺脉微弱，肾水不升，而火在上。尺脉洪数，为相火邪火上炎，挟肝木之邪而烁目也。
　　
　　卷之六十一　眼科
　　治法
　　经曰：目得血而能视。故血为目之主，血病则目病，血凝则目胀，血少则目涩，血热则目肿。
　　所以古人治目，惟取神庭、上星、囟会、前顶、百会。血之翳者，可使立退，痛者可使立已，昧者可使立明，肿者可使立消。令人亦有去血之法，惟可施于暴热暴肿，又不宜以为法之常也。
　　何则？令人多是七情之郁火，气血之耗损，故去血太多，而目愈槁，无所滋荣，病益炽矣，所以弥年不愈，终久失明也。为今治者，只以活血凉血为上策，而滋阴降火以收功。此盖治目之大纲，固无所损而必可以收十全之功，医者不可以不审也。
　　
　　卷之六十一　眼科
　　治法
　　刘河间曰：世人视目之病，而不知病之理，岂知目病悉因于火而为病乎？何以言之？白轮变赤，火乘肺也；睑皮赤肿，火乘脾也；黑水神光被翳，火乘肝与肾也；赤脉贯目，火自甚也。
　　善治火者一句了。故《内经》曰：热胜则肿。凡目暴赤肿起，羞明隐涩，泪出不止，暴翳目蒙，皆火热之所为也。治火之法，药用咸寒，吐之下之，可使立愈。甫按目病属火，固其理也。病之始起，可以峻用寒凉。或兼七情郁滞，气血停凝，以致热壅而为目病者，则当于苦寒剂中而加之以辛温之药而发散之，导滞开郁，而气血风火岂不从而发散者乎？甫故曰散热为要，亦表里之意也，备于下云。
　　
　　卷之六十一　眼科
　　治法
　　河间曰：在腑为表，当除风散热；在脏为里，当养血安神。如暴病昏涩，翳膜眵泪，斑热入眼，皆表病风热，宜表散以去之。如久病昏弱，不欲视物，内障见黑，花瞳散皆里也。血少神劳，肾虚也，宜补养以安神。除风散热者，泻青丸主之。养血安神者，定志丸主之。妇人，熟地丸主之。有体肥气盛，风热上行，眼目昏涩，槐子散主之。有因目疾服药过多，致损气血，久之眼渐昏弱，乍明乍暗，不能视物，此则失血之验也。熟干地黄清气，定志丸相须而养之。或有视物不明，见黑花之会也。而反闭之，此风邪内满，常有不测之疾也。
　　
　　卷之六十一　眼科
　　治法
　　《明医杂着》眼痛赤肿，古方用药不同，当分内外。在内汤散用苦寒辛凉之药以泻其火，在外点洗则用辛热辛凉之药以散其邪。故点药莫要于冰片，而冰片大辛热，以其辛性急，故借以拔出火邪，而散其热气。古方用烧酒洗目，或用干姜末、生姜汁点眼者，皆此意也。盖火眼是火邪上攻于目，故内治用苦寒药治其本也。然火邪既客于目，从内出外，若外用寒凉以阻逆，则郁火内攻不得散矣。故点药用辛热，而洗眼用热汤，是火郁即发之，因而散之，从治法也。世人不知冰片为劫药，而误认为寒，常用点眼，遂至积热入目，而渐昏暗翳障。故云：眼不点不瞎者此也。又不知外治寒凉，而妄将冷水冷物冷药挹法，当致昏暗者有之。
　　目病发率肿，两睑如桃，合而为一，痛不可忍者，宜用防风通圣散下之立愈。
　　血气壅痛，四物汤加龙胆草、防己、防风、羌活之属。
　　实热上冲而痛，黄连泻火，当归补血，心烦加栀子，便秘加大黄，久病目昏当用八珍汤，加羌活、防风、甘、菊佐之，不可服寒凉之药。肥人风热上壅目痛，防风、羌活、荆芥、酒芩以散湿热。
　　瘦人血少血热，用养血凉血药，少加风药，宜生地四物汤，芩、连、荆芥、菊花、防风之类。
　　劳役饮食不节，内障昏暗，蔓荆子汤。
　　
　　卷之六十一　眼科
　　治法
　　瞳子散大，由食辛热之物太甚故也。所谓辛主散热，则助火上乘于脑中，故精散，而视物亦散大也。夫睛明，所以视万物者也，令视物不真则精衰矣。盖火之与气，势不两立。故经曰：壮火食气，壮火散气。手少阴、足厥阴所主，风热连目系，邪入中人，各从其类，故循此道而攻。头目肿闷，瞳子散大，皆血虚阴弱故也，当除风热，凉血益血，以收耗散之气则愈矣。
　　
　　卷之六十一　眼科
　　治法
　　拳毛倒睫之病，为脾受木邪风火糜害，故两睑受伤，外缓内急之所致也。盖内复热致阴气外行，当去内热并火邪。眼皮内缓则睫不倒，拳毛立出，翳膜立退。治用手法，掉出内睑向外，以三棱去血，左手爪甲迎其针锋立愈。
　　
　　卷之六十一　眼科
　　治法
　　目眶岁久赤烂，俗名为赤瞎是也。当以三棱针刺目眶外，以泻湿热而愈。
　　
　　卷之六十一　眼科
　　治法
　　能远视，不能近视，阳气有余，阴气不足也，乃血虚气盛。盖血虚气盛者，火有余，元气不足也。火为元气之贼，元气来也，徐而和，细细如丝；邪气来也，紧而强，如巨川之水不可遏也。海藏云：目能远视，责其有火；不能近视，责其无水。宜东垣地芝丸主之。
　　
　　卷之六十一　眼科
　　治法
　　能近视，不能远视者，阳气不足，阴气有余也，气虚而血盛也。血盛者，阴火有余，气虚者，气弱也。海藏云：目能近视，责其有水；不能远视，责其无火。东垣定志丸主之。
　　
　　卷之六十一　眼科
　　治法
　　目痛赤脉，从上而下者，太阳也；从下而上者，阳明也；从外 走内者，少阳也。太阳病宜温之散之，阳明病宜下之寒之，少阳病宜和解之。子和治一子，年十余岁，目赤多泪，众工无效。戴人见之曰：此子目病得之母腹中被惊。其父曰：孕时在临清被兵恐。戴人令服瓜蒂散加郁金，上涌下泻，各去涎沫数升。人皆叹之。其母亦曰：儿腹中无病，何以吐泻如此？至明日，其目辉然爽明安善。赵君玉目暴赤肿，点洗不退，偶思戴人有言曰：凡病在上者，皆宜吐，乃以茶调散涌之，一涌而目愈。君玉叹曰：法之妙，其效如此，乃知法不远人，人自远法也。
　　孙真人在仁庙朝，治卫才人患眼疼。众医不能疗，或用寒药，或用补药，加之脏腑不安，上召孙。孙曰：臣非眼科，乞不全责于臣。降旨有功无过。孙乃诊之，肝脉弦滑，非壅热也。
　　乃才人年壮血盛，肝血并不通，遂问宫人，月经已三月不通矣。遂用通经药，经既通，不日目疾愈。上赐孙三十万缗。宫人谣曰：神医不来，双睛难开。
　　子和尝自病目，或肿或翳，羞明隐涩，百余日不愈。忽眼科张仲安云：宜刺上星、百会、攒竹、丝空诸穴上血出，及以草茎内两鼻中出血约升许，来日愈大半，三日平复如故。此则血实宜破之之法也。
　　
　　卷之六十一　眼科
　　药方
</div>
    <div class="pagination">
<a href="古今医统大全_page258.html">上一页</a><span>...</span><a href="古今医统大全_page254.html">254</a><a href="古今医统大全_page255.html">255</a><a href="古今医统大全_page256.html">256</a><a href="古今医统大全_page257.html">257</a><a href="古今医统大全_page258.html">258</a><span class="current-page">259</span><a href="古今医统大全_page260.html">260</a><a href="古今医统大全_page261.html">261</a><a href="古今医统大全_page262.html">262</a><a href="古今医统大全_page263.html">263</a><a href="古今医统大全_page264.html">264</a><span>...</span><a href="古今医统大全_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
