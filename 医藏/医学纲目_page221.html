<!DOCTYPE html>
<html>
<head>
    <meta charset="UTF-8">
    <title>医学纲目 - 第 221 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 221 页/共 379 页</h1>
    <div class="content">　　〔丹〕贴积聚块。

　　大黄朴硝（各一两）各为末，大蒜捣膏和匀贴之。

　　〔《外》〕集验熨症。吴茱萸三升，碎之，以酒和煮，热布裹熨症上，冷更炒，更番用之。症移走，逐熨之，候消乃止。

　　〔《灵》〕黄帝曰：人之善病肠中积聚者，何以候之？少俞答曰：皮肤薄而不泽，肉不坚而淖泽，如此肠胃恶，恶则邪气留止，积聚乃伤，脾胃之间。寒温不次，邪气稍至，蓄积留止，大聚乃起。（五变篇）〔《脉》〕胃中有癖，食冷物者，痛不能食，食热则能推而外之，内者不外，心腹积也。（全文见诸脉诊病杂文。）〔《难》〕人病有沉滞久积聚，可切脉而知之耶？然，诊病在右胁有积气，得肺脉结，脉结甚则积甚，结微则气微，诊不得肺脉，而右胁有积气者，何也？然，肺脉虽不见，右手脉当沉伏。其外痼疾，同法耶？将异也？然，结者，脉来去时一止无常数，名曰结也。伏者脉行筋下也。浮者脉在肉上行也，左右表里，法皆如此。

　　假令脉结伏者，内无积聚。脉浮结者，外无痼疾。有积聚脉不结伏，有痼疾脉不浮结，为脉不应病，病不应脉，是为死病也。（十八难）〔仲〕诸积大法，脉来细而附骨者，乃积也。寸口，积在胸中。微出寸口，积在喉中。关上，积在脐傍。

　　上关上，积在心下。微下关，积在少腹。尺中，积在气冲。脉出在左，积在左。脉出在右，积在右。脉两出，积在中央。各以其部处之。

　　〔《素》〕太阴涩则病积，心腹时满。厥阴涩则病少腹积气。少阴涩则病积溲血。阳明涩则病积时善惊。

　　太阳涩则病积时善巅疾。少阳涩则病积时筋急目痛。（四时刺逆从论）寸口脉沉而横，曰胁下有积，腹中有横积痛。

　　（平人气象论即动脉之状，厥厥如豆，不升降也。）〔《脉》〕左手脉横症在左，右手脉横症在右，脉头大者在上，头小者在下。脉迟而滑，中寒有结，偏得洪实而滑为积，弦紧亦为积，为寒痹，为疝痛。内有积，不见脉，难治。见一脉相应，为易治。诸不相应，为不治。脉弦，腹中急痛，腰背痛相引，腹中有寒疝瘕。脉弦紧而微细者，症也。夫寒痹瘕积聚之脉，皆弦紧。苦在心下，即寸弦紧；在胃脘，即关弦紧；在脐下，即尺弦紧。脉弦小者，寒痹。

　　心肺有积痹，其脉皆喘数。经云：赤脉之至也喘而坚。诊曰有积气在中，名曰心痹。白脉之至也喘而浮，上虚下实，有积气在胸中，喘而虚，名曰肺痹是也。

　　肝有积，其脉弦长面青。经云：青脉之至也长而左右弹，有积气在心下支，名曰肝痹是也。

　　脾肾有积痹，其脉皆大。经云：黄脉之至也大而虚，有积气在腹中。黑脉之至也上坚而大，有积气在小腹与阴，名曰肾痹。王注云：上谓寸口是也。（全文见上脏腑条。）〔《脉》〕诊人心腹积聚，其脉坚强急者生，虚弱者死。脉弦而伏者，腹中有症，不可转也，必死不治。

　　〔《灵》〕黄帝问曰：夫百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下。三部之气，所伤异类，愿闻其会？岐伯曰：三部之气各不同，或起于阴，或起于阳，请言其方。喜怒不节则伤脏，脏伤则病起于阴也。清湿袭虚，则病起于下。风雨袭虚，则病起于上。是谓三部，至于其淫，不可胜数。（百病始生篇下同）是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。留而不去，则传舍于络脉，在络之时，痛于肌肉，其痛之时息，大经乃代。

　　留而不去，传舍于经，在经之时，洒淅善惊。留而不去，传舍于输，在输之时，六经不通四肢，则肢节痛，腰脊乃强，留而不去，传舍于伏冲之脉，在伏冲之时，体重身痛。留而不去，传舍于肠胃，在肠胃之时，贲响腹胀，多寒则肠鸣飧泄，食不化，多热则溏出麋。留而不去，传舍于肠胃之外，募原之间。

　　以上数端，皆邪气袭虚留而不解去，以次相传，未曾留着，无有定所。若留着而有定所，则不能传矣。

　　所谓留着者，当如下文法云。

　　留着于脉，稽留而不去，息而成积，或着孙脉，或着络脉，或着经脉，或着输脉，或着于伏冲之脉，或着于膂筋，或着于肠胃之募原，上连于缓筋，邪气淫，不可胜论。其着孙络之脉而成积者，其积往来上下，臂手孙络之居也，浮而缓不能拘积而止之，故往来移行肠胃之间，水凑渗注灌，濯濯有音，有寒则满雷引，故时切痛。其着于阳明之经，则挟脐而居，饱食则益大，饥则益小。其着于缓筋也，似阳明之积，饱食则痛，饥则安。其着于肠胃之募原也，痛而外连于缓筋，饱食则安，饥则痛。其着于伏冲之脉者，揣之应手而动，发手则热气下于两股，如汤沃之状。其着于膂筋，在肠后者，饥则积见，饱则积不见，按之不得。其着于输之脉者，闭塞不通，津液不下，孔窍干壅，此邪气之在外入内，从上下也。（此谓风雨袭阴之虚，病起于上而积生也。）黄帝曰：积之始生，至其已成，奈何？岐伯曰：积之始生，得寒乃生，厥乃成积也。黄帝曰：其成积奈何？岐伯曰：厥气生足，足生胫寒，胫寒则血脉凝涩，血脉凝涩则寒气上入于肠胃，入于肠胃则胀，胀则肠外之汁沫迫聚不得散，日以成积。卒然多食饮则肠满，起居不节，用力过度，则络脉伤。阳络伤则血外溢，血外溢则衄血。阴络伤则血内溢，血内溢则后血。肠胃之络伤则血溢于肠外，肠外有寒，汁沫与血相搏，则并合凝聚不得散，而积成矣。卒然外中于寒，若内伤于忧怒，则气上逆，气上逆则六输不通，温气不行，凝血蕴里而不散，津液涩渗，着而不去，而积皆成矣。（此谓清湿袭阴之虚，病起于下而成积也。）黄帝曰：其生于阴者，奈何？岐伯曰：忧思伤心，重寒伤肺，忿怒伤肝，醉以入房，汗出当风伤脾，用力过度若入房汗出浴则伤肾，（此谓喜怒伤脏病起于阴也，风雨袭阴之虚则病起于上而生积，清湿袭阴之虚则病起于下而成积，此内外三部皆受病，其积方成矣。）此内外三部之所生病者也。黄帝曰：善。治之奈何？岐伯对曰：察其所痛，以知其应，有余不足，当补则补，当泻则泻，毋逆天时，是谓至治。

　　手少阴筋病内急，心承伏梁，下为肘纲，治在燔针劫刺，以知为数，以痛为输，其成伏梁唾血脓者，死不治。

　　手太阴筋病甚成息奔，胁急吐血。手心主筋病，胸痛息奔，皆治在燔针劫刺，以知为数，以痛为输。（经文并见经筋。）〔桑〕瘕积块，先于块上针之，甚者又于块首一针，块尾一针，立应。针讫，灸之。又，三里灸之。

　　〔《玉》〕气块：照海内关通谷又，积块：章门中脘（灸，皆三报之）气海天枢上脘通谷（选用之）〔《甲》〕伤忧烦思气积，中脘主之。腹中积上下行，悬枢主之。大肠转气，按之如覆杯，热引胃痛，脾气寒，四肢烦，不嗜食，脾俞主之。腹中积聚，时切痛，商（一作“盲”。）曲主之。胞中有大疝瘕积，与阴阳相引而痛，苦涌泄上下出，补尺泽、太溪，手阳明寸口皆补之。

　　〔《摘》〕伏梁气状如覆杯：上脘三里〔《甲》〕息奔时唾血，巨缺主之：息奔胁下气上冲，胸中有热，期门主之。

　　〔《撮》〕奔豚气：水道（二寸，灸五十壮泻之。）〔桑〕奔豚抢心不得息，并疝：玉泉（三寸，即中极穴。）章门（五十壮。）又法，奔豚气攻，心胁痛满，淹淹欲绝。急先用汤洗手足，数数易之，却取下穴：气海期门关元（各五七壮。）〔《玉》〕疝气冲心欲死：关门（在玉茎旁二寸，针入二寸半，灸二七壮。）〔《甲》〕贲豚腹肿，章门主之。奔豚上下，期门主之。少腹积聚，劳宫主之。奔豚卵上入，痛引茎，归来主之。贲豚上腹坚，痛引阴中，不得小便，两丸骞，阴交主之。贲豚气，腹痛，舌强不能言，茎肿，先引腰，后引小腹，腰少腹坚痛，下引阴中，不得小便，两丸骞，石门主之。贲豚寒气入小腹，时欲呕，伤中溺血，小便数，背脐痛引阴，腹中窘急欲凑，后泄不止，关元主之。贲豚上抢心，甚则不得息，忽忽少气，尸厥心烦痛，饱不能食，善寒中腹胀，引脐而痛，小腹与脊相控暴痛，时窘之后，中极主之。

　　卷之二十五脾胃部积块瘕

　　妇人血积

　　〔丹〕妇人有块，多是血块。

　　当归丸

　　治妇人月经不调血积证。

　　当归赤芍川芎熟地广术京三棱（各半钱）神曲百草霜（各二钱半）上为细末，酒糊为丸，桐子大，温水下。

　　〔《本》〕牛膝根净洗切，焙干捣，下酒煎温服，治妇人血块，立效。

　　（上轻剂）〔杜〕尚书媳妇马氏年三十二，腹中血块作疼，经五六年，形已骨立，众皆曰不可为。奈其未死何？家甚贫，而大小愍之，一日召杜至，告杜曰：但以济物为怀则可，业已请召明公，非所言也。遂以少物帛赠杜，杜不受。曰：但服某药必获安，无以是为疑。遂示方：用没药、牛膝、干漆、当归各半两，砂、木香、水蛭、炒红娘子、炒红花、牡丹皮、朱砂各一分，海马一个，斑蝥去翅足，炒十四个。为末，酒醋各半升，熬为膏，每日天明，用一皂子大，酒醋化下，一月病退，六十日渐安。果如其言。

　　（上重剂）〔垣〕

　　加减四物汤

　　治妇人血积。

　　当归川芎芍药熟地广术桂（去皮）京三棱干漆（炒烟尽，各等分）上为粗末，每服二钱，水二盏，煎法如常，食前。

　　〔《大》〕

　　黑神丸

　　神曲茴香（各四两）木香川椒（炒香，出汗）丁香（各半两）槟榔（四个）干漆（六两，半生半熟，用姜汤煮半日令香）上除椒漆外，五物皆半生半炒，为细末，用前生熟漆和丸，如弹子大。又用茴香十二两，铺阴地阴干，候外干。并茴香收器中，至干，去茴香用。治肾气膀胱癖，及疝坠五隔血崩，产后诸血，漏下赤白，并一丸，分四服，死胎一丸，皆绵灰酒下。若难产，炒葵子四十九粒，杵碎，酒煎下。诸疾不过三服，气十服，膈气症癖五服，血瘕三丸。

　　一妇有块如杯，每发痛不可忍，诸药莫愈，投此丸尽三服，杯气尽消，终身不复作矣。

　　〔云〕

　　没药散

　　治一切血气，脐腹撮痛，及产后恶露不行，儿枕痛。

　　血竭没药（并细研）桂心当归蒲黄红花木香玄胡索干漆（炒）赤芍（各等分）上为极细末，每服二钱，热酒调下，食前。若血块冲心痛甚，危者以大顺散三钱，酒调服，立止。

　　牡丹散

　　治妇人久虚羸瘦，血块走疰，心腹疼痛。

　　牡丹皮桂心当归玄胡索（各一两）莪术牛膝赤芍（各三两）京三棱（一两半）上为粗末，每服三钱，水酒各半盏。

　　〔罗〕

　　木香砂丸

　　治妇人癖积聚，血块刺痛，脾胃虚寒，宿食不消，久不瘥者。

　　丁香砂（研）木香官桂附子（炮）干漆（炒，烟尽）细墨大黄（炒锉）乳香广术青皮京三棱巴豆霜（减半）没药（研）猪牙皂角干姜（炮。各等分）上除砂、乳香、没药外，同为细末，以好醋一升，化开砂，去渣脚，入银器中熳火熬。次下巴豆霜、大黄末熬成膏，将前药末与膏为丸，如麻子大。每服三五十丸，食后温水送下，加至大便利为度。

　　治血积挟热之证，于产后血块求之。

</div>
    <div class="pagination">
<a href="医学纲目_page220.html">上一页</a><span>...</span><a href="医学纲目_page216.html">216</a><a href="医学纲目_page217.html">217</a><a href="医学纲目_page218.html">218</a><a href="医学纲目_page219.html">219</a><a href="医学纲目_page220.html">220</a><span class="current-page">221</span><a href="医学纲目_page222.html">222</a><a href="医学纲目_page223.html">223</a><a href="医学纲目_page224.html">224</a><a href="医学纲目_page225.html">225</a><a href="医学纲目_page226.html">226</a><span>...</span><a href="医学纲目_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
