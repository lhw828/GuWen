<!DOCTYPE html>
<html>
<head>
    <meta charset="UTF-8">
    <title>张氏医通 - 第 67 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 67 页/共 199 页</h1>
    <div class="content">　　鼻干无涕。宜犀角、黄 、木通、杏仁、麦冬、炙甘草、升麻、葛根、桑皮、石膏、朱砂。

　　积热。加牙硝、大黄。

　　鼻痛 风火郁于上则痛。初宜升麻、葛根、葱白、白芷散之。有气道壅塞而痛。宜川芎、葛根、甘草、苦梗、山栀、薄荷、姜、枣、葱白。痛久服药不应。时痛剧。时向安。或兼两颧紫赤。

　　此为湿热瘀滞。宜犀角、玄参、连翘、山栀、丹皮、赤芍、生甘草之类。肺受风。面枯色。颊时赤。皮肤干燥。鼻塞干痛。此为虚风。白鲜皮、麦冬、茯苓、杏仁、桑皮、白芷、细辛、石膏煎服。卒食物从鼻中缩入。脑仲介介痛不出。以牛脂或羊脂。如指大。纳鼻中。以鼻吸取脂入。须臾脂消。则物随脂俱出也。

　　鼻赤 俗名酒 鼻。乃血热入鼻也。多饮酒人。邪热熏蒸肺窍。伏留不散。故见于鼻。或肺素有风热。虽不饮酒。其鼻亦赤也。宜用枇杷叶拭去毛。生煎浓汤。候冷调消风散。食后临卧服。

　　或服泻青丸。或同姜汁炒黑山栀、杏仁泥等分。蜜丸服之。并用白盐时时擦之。外治。以生白矾、硫黄、玄明粉等分为散。入麝少许擦之。

　　或用硫黄、轻粉、杏仁为散。临卧时以津唾调涂鼻上。或用硫黄入大菜头内。煨碾涂之。或用生矾研末。每洗面时。置掌中滴酒擦患处。数日即白。或用硫黄一两。轻粉、白矾各五分。为末。

　　用烧酒一碗。入酒壶。将药盛绢囊中。悬空壶内。热汤浸壶。慢火炖一二时。取出放冷。日用烧酒涂。夜用沉底药末敷。

　　鼻紫黑 诸阳皆聚于头。则面为阳中之阳。鼻居面之中央。而阳明起于 中。为至清至精之分。多酒之人。酒气熏蒸。面鼻得酒。血为极热。热血得冷。为阴所搏。结滞不行。故先紫后黑。

　　当用山栀仁姜汁浸炒黑二两。入干姜炮黑二钱。连翘仁一两。为末蜜丸。临卧灯心汤服二钱半。

　　以清肺家血中之热也。江应宿治一人。鼻塞气不通利。浊涕稠粘。屡药不效。已经三年。其脉两寸浮数。曰。此火郁也。患者曰。向作脑寒主治。子何悬绝。经云。诸气 郁。皆属于肺。越人云。肺热甚则出涕。乃热郁滞气壅塞不通也。投以升阳散火汤。数剂而病如失。

　　卷八　七窍门下

　　口

　　口者。脾之所主。胃与大肠脉之所挟。经云。脾气通于口。脾和则口能知五味矣。此脾之主于口也。又云。胃足阳明之脉。挟口。下交承浆。又云。大肠手阳明之脉。挟口交人中。此胃与大肠之脉挟于口也。脾热则口甘。肝热则口酸。心热则口苦。肺热则口辛。肾热则口咸。胃热则口淡。口甘。经云。有病口甘者。此五脏之溢也。名曰脾瘅。治之以兰。除陈气也。兰香饮子。若脉弦滑。兼嘈杂。属痰火。滚痰丸。此指实火而言。平人口甘欲渴。或小便亦甜而浊。俱属土中湿热。脾津上乘。久之必发痈疽。须断浓味气恼。服三黄汤加兰叶、白芍、生地。燥渴甚者。为肾虚。日服加减八味丸。可保无虞。中消。脾液上乘口甘者。兰香饮子。老人虚人。脾胃虚热不能收敛津液而口甘者。当滋补脾气。补中益气去升、柴。加兰香、煨葛根。

　　口苦。经云。有病口苦。名曰胆瘅。夫胆者中精之府。五脏取决于胆。咽为之使。此人数谋虑不决。故胆虚气上溢而口为之苦也。龙胆泻肝汤。或小柴胡加麦冬、枣仁。不应。本方加川连、胆草。口酸。肝胆实热也。佐金丸加神曲、草龙胆。口辛。肺气上溢也。生脉散加桑皮、地骨皮、黄芩。口咸。肾液上乘也。六味地黄丸加五味、乌 骨。口淡为胃热。而有虚实。实则甘露饮加广藿香。病后胃虚口淡。六君子加黄 、当归。口涩。肝邪逆于肺。气虚火旺也。黄芩、葛根、防风、薄荷、栝蒌、茯苓。口疮。经云。膀胱遗热于小肠。膈肠不便。上为口糜。盖小肠者。心之府也。此举邪热之一端耳。心属君火。主五脏六腑之火。故诸经之热。皆应于心。心脉布舌上。

　　脾脉布舌下。二经之火为病。皆当用寒凉施治。但有涎者。兼取其涎。若元藏虚冷。上攻头热。

　　足冷口疮。用附子理中汤、连理汤。并用当归、附子蜜煎含咽。有用生附子末涂脚心者。若此之类。皆是治龙火之法。阴邪上迫。心肺之阳不得下降。故用温热主治。或散于上。或散于下。随其攸利。胃中有热。脉洪大而实者。服凉膈散、金花丸。并用黄柏一味蜜炙含之。忌犯酒醋。犯之难愈。又好饮酒人。多有此证。易老用五苓散、导赤散。相和治之。服凉药不愈者。此酒色过度。劳役不睡。舌上光滑而无皮。或因忧思损伤中气。虚火泛上无制。必用理中汤。甚者加附子。

　　并用蜜煎附子噙之。口疮以甘草半寸。白矾钱许。含化咽津。口疮久不愈。以五倍子末掺之。或煎汤漱。或煎汤泡白矾漱。盖酸能收敛也。口疮甚者。含焰硝、硼砂。勿开口。并用南星末。醋调贴足心涌泉穴以引热下行。又方。五倍子一两。

　　蜜炙黄柏、滑石各半两。铜绿三钱。麝香少许。为末掺之。舌疮口破疼痛。以巴豆半枚。生研。

　　和米饮一豆大。杵和。贴印堂对额间。约半刻许。觉红就去。不可泡起。小儿减半。随即痊愈。

　　戴复庵云。下虚上盛。致口舌生疮。宜用镇坠之药。以苏子降气汤。或盐汤下养正丹。口臭。年高水弱。奉养太过。浓味。及服食补阳药。口糜臭不可近。甘露饮加犀角、茵陈。及浓煎香薷汁含之。徐徐咽下。口中如胶而臭。知母、地骨皮、桑皮、山栀、麦冬、甘草、食盐。煎汤噙下。

　　壮盛之人。凉膈散甚佳。痰壅气浊而臭。宜盐汤探吐之。

　　子和治一男子。二十余岁。病口中气出。臭如登厕。夫肺金本主腥。金为火所乘。火主臭。

　　应使如是也。久则成腐。腐者肾也。此亢极反兼水化也。病在上。宜涌之。以瓜蒂散涌而去其七分。夜以神 丸、浚川散下五七行。比旦而臭断。但药性犷悍。不宜轻用。

　　卷八　七窍门下

　　齿（龋蛀、骨槽风）

　　齿统属足少阴肾经。分上下龈。上龈属足阳明胃经。下龈属手阳明大肠经。男子八岁肾气实。

　　发长齿更。三八真牙生。五八齿槁。八八则齿发去。女子以七为数。盖肾主骨。齿乃骨之余。髓之所养。故随天癸之盛衰也。东垣云。齿者肾之标。口者脾之窍。诸经多有会于口者。下龈乃手阳明大肠脉之所过。恶热饮而喜寒。上龈乃足阳明胃脉之所贯。喜热饮而恶寒。牙者肾之标。实则坚牢。虚则浮动。热则袒动。作痛不已。其痛不一。有恶热而作痛者。有恶寒而作痛者。有恶寒又恶热而作痛者。有牙齿动摇而作痛者。有齿袒而作痛者。有齿龈为疳所蚀缺少血出而作痛者。有齿龈肿起而作痛者。有脾胃中有风邪。但觉风而作痛者。有胃中气少。不奈于寒。

　　袒露其齿作而痛者。有为虫蚀色变而作痛者。有牙齿疼痛而臭秽之气不可近者。痛既各异。岂可一药而尽之哉。

　　薛立斋云。湿热甚而痛者。承气汤下之。上下牙痛不可忍。牵引入脑。或喜寒恶热。脉洪数有力者。凉膈散倍酒蒸大黄泻之。大肠热而齿龈肿痛。清胃散。火郁而痛者。越鞠丸解之。肾经虚而痛者。六味丸加骨碎补。肾经虚寒而痛者。八味丸加细辛。其属风热者。羌、独、荆、防、芎、辛、薄荷、生地之类。水煎漱咽。不愈。茵陈散。风毒及热壅上攻牙龈痛。或龈缝有红肉努出。消风散。临卧半漱半服。风寒入脑者。羌活附子汤。牙痛用清凉药更甚者。从治之。毕茇、川椒、薄荷、细辛、龙脑、青盐。为末擦之。得热而痛。得凉则止者。小承气汤加甘草、川连。

　　凡齿痛。遇劳即发。或午后甚者。皆脾胃虚热。补中益气下六味丸。若齿龈肿痛。 赤腮颊。此胃经风热。犀角升麻汤。若善饮者。齿痛腮颊 肿。此胃经湿热。清胃散加葛根。因服补胃热药。

　　致上下牙疼痛不可忍。牵引头脑。满面发热大痛。乃手阳明经中热甚而作。其齿喜冷恶热。清胃散加兰香。寒热皆痛。当归龙胆散。上边痛。倍升麻。下边痛。倍白芷。胃中实热太甚。口臭不可近。牙根疳蚀血出。乃恣食肥甘美酒所致。清胃散加茵陈、香薷。少佐白豆蔻。先以熟大黄泻一二次。使胃中湿热去。而齿自安矣。肾虚牙浮而痛。甚则憎寒壮热。如欲脱之状。下安肾丸、还少丹。间进黑锡丹。有房劳恼怒。牙即动摇长出。服补肾清胃药俱不效者。此肾经火邪盛也。

　　宜酒黄柏三钱。青盐、升麻各一钱。且漱且咽以摄之。或生地黄两许。骨碎补三钱。同细辛一分。

　　秦椒七粒。酒水浸捣。略煎入青盐少许。如上且漱且咽服之良。牙疳肿腐作痛。

　　人中白、青黛、冰片、玄明粉为散掺之。小儿好食糖霜生疳。治之不愈者。以石蜜不时嚼之。糖因煎炼而助湿热。石蜜不经火熬。其性本寒。故能化疳。专取同气之相感也。

　　龋蛀 龋蛀数年不愈。当作阳明蓄血治。桃核承气为细末。炼蜜丸如桐子大服之。好饮者多此。屡服有效。局方引涎止痛方。川椒、露蜂房微炙。等分为末。水煎入盐少许。乘热频漱。冷即吐出。或用蟾酥、银朱掺和为丸。如莱菔子大。每用一丸搽患处。便不疼。至三丸。吐浓涎数口即愈。又用不蛀皂角一荚。去皮子。于皂子处安巴豆一粒。盐泥固济。烧灰研细末。用剜耳子抄少许。填入蛀孔内。白芷、细辛煎漱。或温米醋。漱出虫自愈。或用食盐之滴卤漱二三次。以摄其虚阳。其痛即止。但可暂用。以其能损齿也。

　　牙齿动摇。还少丹常服。或六味丸加骨碎补。阴虚内热者。甘露饮。外用五倍子散、乌金散、长春牢牙散。齿间肉壅。口不能开。水浆难入。以牙硝煎汤漱之。一法。用皂白二矾汤漱之。一法。用五倍子煎汤漱之。一法。以热醋漱之。

　　骨槽风 生于耳前腮颊。痛引筋骨。寒热如疟。牙关紧闭。不能进食。不待腐溃而齿便脱落。

　　此风毒窜入骨槽所致。初则坚硬难消。急宜艾灸其外。针刺齿龈以泄其毒。用冰、硼、玄明粉。

　　为散吹搽。内服降火化痰消肿之剂。久则疮口难合。非参、 、归、芍补托。兼肉桂、冬、味之类。不能破结敛肌。其治法。外科正宗颇详。疡医宜参究之。若腐肿不消。虚热不退。形焦体削者不治。

　　卷八　七窍门下

　　髭发

　　经云。肾者。封藏之本。精之处也。其华在发。多食甘则骨痛而发落。髭须黄者。多热多气。白者。少血多气。黑色者。多血少气。美眉者。太阳多血。通髯极须者。少阴多血。美须者。

　　阳明多血。发黄白。七宝美髯丹。发白须黄。发落不生。脉弦。皮毛枯槁。是营卫气衰。黄 建中下六味丸。发脱落。及脐下痛。是脾肾气衰。不能生长真阴。四君子加熟地。染须。用乌金散、乌金丹、赤金散。皆不伤髭而极效。一法。拣上好茄棵。留初生第一枚茄子。傍蒂上面挖去一块。

　　嵌入水银三分。仍以挖下者掩上。拴好。余花摘去。勿令结子。久之茄中悉化为水。取贮铅罐中。

　　以水浸罐之半。勿令干。须梢一沾。全须尽黑。

　　卷八　七窍门下

　　唇

　　唇属足太阴阳明脾胃。又属手少阴太阴。心脉挟口。统属冲任二脉。上唇挟口。属足阳明。

　　下唇挟口。属手阳明。唇燥则干。热则裂。风则 。寒则揭。若唇肿起白皮。皱裂如蚕茧者。名曰茧唇。有唇肿如茧如瘤者。或因七情火动伤血。或因心火传脾。或因浓味积热伤脾。大要审本证。察兼证。清胃气。生脾津。或兼滋肾。则燥自润。火自降。风自息。肿自消。若患者忽略。

</div>
    <div class="pagination">
<a href="张氏医通_page66.html">上一页</a><span>...</span><a href="张氏医通_page62.html">62</a><a href="张氏医通_page63.html">63</a><a href="张氏医通_page64.html">64</a><a href="张氏医通_page65.html">65</a><a href="张氏医通_page66.html">66</a><span class="current-page">67</span><a href="张氏医通_page68.html">68</a><a href="张氏医通_page69.html">69</a><a href="张氏医通_page70.html">70</a><a href="张氏医通_page71.html">71</a><a href="张氏医通_page72.html">72</a><span>...</span><a href="张氏医通_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
