<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 303 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 303 页/共 424 页</h1>
    <div class="content">　　唇风

　　【方歌】唇风多在下唇生，阳明胃经风火攻，初起发痒色红肿久裂流水火燎疼。

　　【注】此证多生下唇，由阳明胃经风火凝结而成。初起发痒色红作肿，日久破裂流水，疼如火燎，又似无皮，如风盛则唇不时〔目闰〕动。俱内以双解通圣散服之，外以黄连膏抹之自愈。

　　方剂：双解通圣散组成：防风荆芥当归白芍（酒炒）连翘（去心）白术（土炒）川芎薄荷麻黄栀子（各五钱）黄芩石膏（〔火段〕）桔梗（各一两）甘草（生，二两）滑石（三两）共研粗末，每用五钱，水一钟半，煎八分，澄渣温服。

　　【方歌】双解通圣胃火风，疏表清里膏防荆，归芍连翘芩术桔麻黄栀草薄滑芎。

　　又方：黄连膏（见鼻部鼻疮）

　　外科卷上\齿部

　　牙衄

　　【方歌】牙衄牙缝内出血，胃肾二经虚实热，实多口臭牙坚牢虚者反此当分别。

　　【注】此证由热而成。当分虚实，无论大人小儿，若胃经实热者，则血出如涌，口必臭而牙不动，宜服清胃汤，甚则服调胃承气汤，或用酒制大黄末三钱，以枳壳五钱煎汤少加童便调服，下黑粪即愈。若胃经虚火者，牙龈腐烂，淡血渗流不已，宜服二参汤及补中益气汤，加黄连、丹皮；若肾经虚者，血则点滴而出，牙亦微痛，口不臭而牙动，或落者，治宜滋肾，有火者六味地黄丸，无火者七味地黄丸，俱加猴姜，随手应效。若疳积气盛兼服芦荟丸。外俱用小蓟散擦牙，随用青竹茹醋浸一宿含漱甚效。

　　方剂：清胃汤组成：石膏（〔火段〕，四钱）黄芩生地（各一钱）丹皮（一钱五分）黄连升麻（各一钱）水二钟，煎八分，食后服。

　　【方歌】清胃阳明实火结，口臭相兼齿衄血，芩连生地升麻膏丹皮同煎功效捷。

　　又方：调胃承气汤组成：大黄（酒浸，四钱）芒硝（三钱）甘草（炙，二钱）水三钟，煎一钟，去渣，少少温服。

　　【方歌】调胃承气实火攻，齿衄口臭用之灵，酒浸大黄芒硝草胃热煎服立刻清。

　　又方：二参汤组成：人参元参（各等分）水煎温服。

　　【方歌】二参汤医虚火泛，龈腐渗流血水淡，人参元参各等分水煎服下有神验。

　　又方：芦荟丸组成：芦荟子青皮白雷丸白芜荑川黄连胡黄连鹤虱草（各一两）木香（三钱）麝香（一钱）共研末，蒸饼糊丸如麻子大，每服一钱，空心清米汤送下。

　　【方歌】芦荟丸医积气盛，木麝青皮胡黄连，芜荑雷丸鹤虱草川连同末蒸饼丸。

　　又方：小蓟散组成：小蓟百草霜蒲黄（微炒）香附子（醋浸晒干）上研细末，用搽牙上，半刻时，温茶漱之。

　　【方歌】小蓟散搽牙衄方，蒲黄微炒百草霜，香附同研为细末搽牙止血功效强。

　　又方：补中益气汤（见溃疡门）六味地黄丸（见面部雀斑）七味地黄丸（即桂附地黄丸减去附子。见面部颊疡）

　　外科卷上\齿部

　　牙宣

　　【方歌】牙宣初起肿牙龈，日渐腐颓久露根，恶热恶凉当细别胃经客热风寒侵。

　　【注】此证牙龈宣肿，龈肉日渐腐颓，久则削缩，以致齿牙宣露。总由胃经客热积久，外受邪风，寒凉相搏而成。有喜凉饮而恶热者，系客热遇寒凉，凝滞于龈肉之间；有喜热饮而恶凉者，系客热受邪风，稽留于龈肉之内。客热遇寒者，牙龈出血，恶热口臭，宜服清胃汤；客热受风者，牙龈恶凉，遇风痛甚，宜服独活散。外有龈牙腐臭，齿根动摇者，属胃中虚火，而兼肾虚，齿乃肾之余宜服三因安肾丸。又有牙龈腐臭，时津白脓者，属胃中湿，热宜服属角升麻汤，外俱用胡桐泪散擦之，以食盐冲汤漱口。惟牙龈动摇，或兼疼痛者，日以李杲牢牙散擦之，夜用固齿白玉膏贴之，缓缓取效。若龈肉腐烂露牙床骨者逆。

　　方剂：独活散组成：独活羌活防风川芎（各一钱六分）薄荷生地荆芥（各一钱）细辛（七分）上为粗末，每用二钱，水煎澄渣，食后服，日用三服。

　　【方歌】独活风毒注牙根，龈肿嫌凉痛莫禁，羌活防风共生地薄荷荆芥合芎辛。

　　又方：三因安肾丸组成：补骨脂（炒）胡庐巴（炒）茴香（炒）川楝子（炒）续断（炒，各三两）山药杏仁（炒）白茯苓桃仁（炒，各二两）共研细末，炼蜜为丸，如梧桐子大。每服二钱，空心淡盐汤送下。

　　【方歌】三因安肾虚火烁，牙龈腐臭齿根摇，山药杏茴苓骨脂胡卢巴续川楝桃。

　　又方：胡桐泪散组成：胡桐泪细辛川芎白芷（各一钱五分）寒水石（〔火段〕，二钱）生地（一钱）青盐（二分）共研细末，干搽牙龈患处，待顿饭时，以温水漱去少时再上。

　　【方歌】胡桐泪散牙龈肿，津血宣露或出脓，细辛寒水石生地青盐白芷共川芎。

　　又方：李杲牢牙散组成：龙胆草（酒浸，一两五钱）羌活地骨皮（各一两）升麻（四分）共研末，先以温水漱口，用少许搽之。

　　【方歌】李杲牢牙擦齿病，牙龈摇动或兼疼，胆草升麻羌地骨研末漱口搽有功。

　　又方：固齿白玉膏组成：官粉（研，一两）珍珠（末，三钱）阳起石（用僵蚕四十九条，防风、当归、川芎、牙皂、青盐、升麻、白芷、地骨皮各五钱，细新、〔高〕本各三钱，共研粗末，长流水五碗，同药入砂锅内，以桑柴火熬药至三碗，去渣；再入砂锅内，煎至一碗，将龙骨、阳起石火〔火段〕通红，入药汁内淬之。如此七次，去药汁将龙骨、阳起石焙干，研末）麝香（末，二钱）龙骨（二两）象牙（末，五钱）用黄蜡三两，溶化滤净，再化，离火候温，方入前药和匀，乘热摊纸上。如膏冷，将熨斗烧热仰放，纸铺熨斗底上摊之。用时先以温水漱口，将膏剪一小条，贴于患处，闭口勿语。

　　【方歌】固齿白玉贴牙效，一切牙痛及动摇，官粉珍珠阳起麝龙骨象牙黄蜡熬。

　　又方：清胃汤（见牙衄）犀角升麻汤（见面物颊疡）

　　外科卷上\齿部

　　钻牙疳

　　【方歌】钻牙疳在牙根生，突出硬骨锐而锋，痛如针刺殊难忍证由肝胃积热成。

　　【注】此证由肝、胃二经积热所致，乃牙根肉内钻出骨尖如刺疼痛异常，小儿多有之。法用铍针就患处刺开好肉连牙齐根取出，若血出不止者，以湿纸换贴二次即止。

　　内服芦荟消疳饮，外以冰硼散搽之。戒厚味，其牙复生如旧。

　　方剂：芦荟消疳饮组成：芦荟（生）胡黄连石膏（〔火段〕）羚羊角（镑）栀子（生研）牛蒡子（炒，研）银柴胡桔梗大黄（生）元参（各五分）薄荷叶（四分）甘草（三分）水二钟，淡竹叶一钱，煎六分，食远服。

　　【方歌】芦荟消疳清胃肝，羚膏栀子蒡胡连，银胡桔梗大黄薄甘草元参竹叶煎。

　　又方：冰硼散（见口部鹅口疮）

　　外科卷上\齿部

　　牙疔

　　【方歌】牙疔牙缝胃火成，大肠湿热亦可生，肿如粟米连腮痛若兼麻痒即黑疔。

　　【注】此证由胃经火毒，或太阳经湿热皆可致之。每生于两旁牙缝，肿起一粒，形如粟米，痛连腮项。若兼麻痒，破流血水，疼痛异常者，即黑疔也，属肾火毒。俱用银簪尖挑破，以见血为度，搽拔疔散，再以蟾酥丸噙化，徐徐咽之。若烦躁口渴者，宜服黄连解毒汤即愈。若失治毒反攻心，令人烦躁、昏愦者逆。

　　方剂：拔疔散组成：硵砂白矾朱砂食盐（用铁锈刀烧红，将白矾食盐放于刀上〔火段〕之）各等分，择丁日午时，研为细末，收之。

　　【方歌】拔疔散治诸疔毒，硵砂白矾食盐朱，等分研末搽患处化硬搜根功效殊。

</div>
    <div class="pagination">
<a href="医宗金鉴_page302.html">上一页</a><span>...</span><a href="医宗金鉴_page298.html">298</a><a href="医宗金鉴_page299.html">299</a><a href="医宗金鉴_page300.html">300</a><a href="医宗金鉴_page301.html">301</a><a href="医宗金鉴_page302.html">302</a><span class="current-page">303</span><a href="医宗金鉴_page304.html">304</a><a href="医宗金鉴_page305.html">305</a><a href="医宗金鉴_page306.html">306</a><a href="医宗金鉴_page307.html">307</a><a href="医宗金鉴_page308.html">308</a><span>...</span><a href="医宗金鉴_page304.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
