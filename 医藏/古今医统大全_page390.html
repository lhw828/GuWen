<!DOCTYPE html>
<html>
<head>
    <meta charset="UTF-8">
    <title>古今医统大全 - 第 390 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 390 页/共 402 页</h1>
    <div class="content">　　【天】积阳而成天，以覆万物，至公无私，故圣人以天地为心。人能积得纯阳则成天仙，与之俱久而能飞升，以其类相从也。圣人畏天命，勿怨天。敬天者存，顺天者昌。天高十万八千里，或曰何以知之？《尔雅》云：大鹏每飞，当天之半；又云：大鹏一飞九万里，以是知之。天门开，人见之，主大发达。天门即天之华，至秋最清，而精华发现，清夜见之，不久遂散，皆气之为也。
　　如朝暮之霞，袭日之于光，皆气之变化也，岂能久乎？【日月】日为阳精，月为阴精，久视之令人损目。《西山记》云：对日月溺，令人损寿。勿指日以为誓，勿对月而贪淫，皆能损寿。
　　小儿勿指月，指月则两耳后生疮，名月食疮。不可指 ，诗曰： 在东，莫之敢指。日晕主雨，月晕主风。
　　【星辰】露下视星辰，令人损目。又云：勿唾星。夜观星象，认取北斗中一星，则一生无眼疾。斗中有四星，名天理星，不甚明。明则天下昌，昧则乱。俗云：识大人星，不病疟。星光闪不定，主有风。
　　【风雨】大雨大风不可出，日必闭户，夜必兴，衣服冠而坐。孔子云：遇暴风雷两，虽夜必兴云云，所以敬天之怒也。《感应篇》云：不可呵风骂雨。《中藏经》云：当风取凉，冒雨而行成疾。《千金要方》云：凡在家及在外行，卒逢飘风豪雨，皆是龙神所过，宜趋避之。
　　【梅雨】《本草》云：梅雨水洗疮疥，灭瘢，入酱令易热。沾衣便腐，以梅叶汤洗之则脱。
　　【雾露】《博物志》云：昔三人冒雾行，一人饮酒，一人食粥，一人不饮食。其后饮酒者无恙，食粥者病，不饮食者死。《本草》云：旦行大雾中，宜饮酒以避邪也。《千金方》云：阴雾之中不可远行。凡重雾三日必有大雨，雨未降不可冒雾行。百花头上露水，令人好颜色。柏叶上露，主明目。百草头秋露水，主明目，治百病，令人轻身不饥，肌肤悦泽。凌霜花上露水，能损人目。
　　【繁露】是秋露繁浓时也。用瓷盘以收之，石蜜调食，久服延年不饥。净瓶封固埋地中，年久者愈佳，可以止消渴。
　　【霜雪】《本草》云：冬霜寒无毒，能解伤寒鼻塞，酒后诸热面赤者。大雪中行人不可便以热汤濯足及饮热酒，足指随堕。腊月雪以净瓶贮之埋地中，五六月取以止渴，消解酒热。一云腊月雪水调寒食面为糊，裱背书画不生蠹。
　　【雹正酱味】《本草》云：酱味不正，当时取一二升内酱瓮中，即还本味。
　　【雷除蚤虱】《风俗通》云：雷初鸣打床荐，则除蚤虱。雷不盖酱，俗云：食之令人腹中雷鸣。
　　雷鸣勿仰卧。
　　【雪雷】雪中有雷，主阴雨百日。
　　【夜雷】东州人云：一夜起雷三日雨。言雷自夜起，必连日阴雨。
　　【南北雹】雨谚云：南闪千年，北闪眼前。言南闪无雨，北闪便雨。
　　【鱼鳞云】谚云：满天大片鱼鳞障，日出晒杀老和尚。又云：云行东，车马通。此春云无雨也。
　　【乌云接日】谚云：乌云接日，明日不如今日。又云：日落云漫，不雨定寒。又云：日落云里走，雨在半夜后。以上皆正雨。此言一朵乌云潮，谓之风潮，古人名之曰飓风，言其具四方之风，故曰飓风。有此风必有霖淫大雨同作，甚则拔木偃禾，坏房屋决堤堰，其先必有如断虹之状者见，名曰飓母。航海人见此，别又名破帆风。
　　【五更雨】雨打五更，日中必晴，晏雨不晴，最验。
　　【快雨】谚云：快雨快晴。《道德经》云：飘风不终朝，骤雨不终日。
　　【雨钉】一点雨，似个钉，落到明朝也不晴；一点雨，似个波，下到明朝未得了。
　　【晴霞】朝霞暮霞，无水煎茶。主旱，言久晴之霞也。
　　【雨霞】朝霞不出市，暮霞走千里。此言雨后之霞也。
　　
　　卷之九十八　通用诸方
　　天时类第三
　　【正月】元日平旦吞盐豆豉七粒，终岁不误食蝇子。元日，用自己小便洗腋气即除，有效。
　　小赤豆煎 元旦以赤小豆煮熟，入蜜和汁，空心举家食之，一年无疾。元日用嫩槐枝七寸、紫苏一束入酒煎，一家旦起各饮一杯，则一年无患。正月甲子拔白，令髭鬓不白。
　　【二月】丁亥日取桃杏花阴干为末，戊子日和井花水服方寸匕，疗妇人无子，大验。
　　饮社酒开聋社诗云：为寄治聋酒一杯。二月庚寅日勿食鱼，大恶。（《千金方》。）二月八日黄昏时沐浴，令人轻健。是日拔白发，为神仙良日。二月上寅日，取土泥蚕屋，宜蚕。二旦二日取枸杞菜煎汤沐浴，令人光泽，不痒不老。
　　【三月】三月三日取桃花末收之，至七月取乌鸡血和，涂面光白润，色如玉。三月二日取桃叶晒干为末，治心痛，每服一钱，酒调下。三月十三日拔白发，永不再生。交清明节时，取井水净器贮，制眼药，大能明目。寒食日以细袋盛面，挂当风处，中暑者，以井水调一钱许服，谓之寒食面。三月三日收苦楝花或叶铺席下，避蚤虱。
　　【四月】四月七日沐，令人大富。八日取枸杞苗煮汤沐浴，令人光泽不老。九日日没时沐浴，令人长命。四月勿食鸡肉，勿食生韭。四月十六日拔白，即生黑发。
　　【五月】五月五日午时，采百草嫩苗捣汁，和锻石作饼，阴干收贮，凡遇金疮跌打，取末敷之而愈。是日以熨斗乘火，烧枣子一二枚于床下，避蚊。是日午时用朱砂写茶字倒贴门枋，避蛇蝎。是日午时，望太阳书白字，倒贴柱脚上，四处则无蝇子。又法：书仪方二字倒贴。是日收葵子炒为本，治淋疾，每服一钱，调酒下。是日日未出时，采东向桃枝，作三寸置衣领中，令人不忘。是日取明矾一块，自早晒至晚，收之，凡百虫所啮，敷之即愈。五日午时采艾，治百病。
　　五日收鳖爪着衣领中，令人不忘。午日作赤灵符着心前，主避五兵。二十五日宜拔白。五月戊辰日，用猪头祭社，令人百事通泰。
　　【六月】六月六日取青梅叶捣末，用井水瓷盆晒之干，贮瓷瓶，注水洗目。是日齐戒沐浴，绝其营俗。是日勿动土。六月七日、八日、二十一日浴，令人去疾穣灾。六日可以饮乌梅浆止渴。
　　其造梅浆法：用乌梅肉捣，以沙蜜浸之，内汤调饮。十九日拔白，永不生。二十四日，老子拔白日。
　　【七月】七月七日，取乌鸡血和三月三日桃花涂面，莹白如玉。是日取赤小豆，男吞一七粒，女吞二七粒，毕岁无疾。是日晒衣无虫，晒书无蠹。七日采守宫阴干，合以井花水和涂女身有文章，以丹涂之，不去者不淫，去者有奸。七夕日取乌鸡点血，涂手面如玉，敷身上亦然。三日以温汤浴之。七夕夜取萤火虫二七枚，拈发自黑。七夕日取蜘蛛一枚着衣领中，令人不忘。二十五日浴，令人长寿。二十八日拔白，终身不白。
　　【八月】七日沐，令人聪明。十日以朱贴小儿头上，名曰天灸，以厌疾也。辰日可施钱一文，倍利。八月勿食生蒜，神不安。可食韭，并食露葵。勿食生果，令人多疮。八月十九日拔白，永不生。
　　【九月】九日采菊花，酿酒甚香，且治头风，明目。九日佩茱萸，饮菊花酒，令人长寿。九日收枸杞浸酒，饮之不老，发不白，兼去风疾。二十日宜斋戒沐浴，大吉。十六日老子拔白日。
　　【十月】并不得入房，以避纯阴用事。十月初一日宜沐浴，吉。十日宜拔白。十三日老子拔白日。十四日取枸杞煎汤沐浴，令人光泽，不病，不老。十八日鸡鸣时沐浴，令人长寿。上巳日采槐子服之，槐为虚星之精，去百病，通神明。
　　【十一月】冬至日寅时宜起坐，面东受生气七日，咽入丹田，令人长寿。十日、十一日拔白，永不生白发。十一日取枸杞煎汤沐浴，令人光泽不老。十六日沐浴，吉。冬至日于北壁下浓铺草卧受元气。至日勿多事多言，一阳方生，不可大用。至后第三戌为腊，腊前番雪谓之腊前三白，大宜菜麦。谚云：若要麦，见三白。又云：腊雪是被，春雪是鬼。又云：腊雪杀蝗虫。一寸雪，入土一尺；一尺雪，入土一丈。
　　【十二月】二日宜沐浴，吉。腊月打芝麻油收之，久留不坏，点灯明目，作膏有效。妇人抹头，黑发而润，且不炽，不生虱垢。除夜焚安息香，拜苍术，来岁无疫。七日拔白，永不生白发。
　　十五日沐浴，去灾。二十四日床底点灯，谓之照虚耗。十二月癸丑日造门，贼不敢来。除夜以花椒三七粒投井中，除瘟疫。腊后遇除日，取鼠头烧灰，于子时土地埋之，永无耗。腊月好合药饵，经久不 。腊月收青鱼胆阴干，如患喉痹及骨哽，以胆少许含咽，津下即愈。岁暮日合家各人拔发一根，投井中，咒曰：敕使某合家清眷，一年不患伤寒瘟疫。除夜收家中所不用药焚庭中，以避疫气。除夜宜积薪于庭中焚之，避邪而助阳气。除夜于神前及各房中皆明灯达旦，主家宅光明。
　　除夜默于富家田内，取补灶，主招财。除夜五更取麻子、赤小豆各二十七粒投井中，终岁不遭疫病。除夜戒怒骂奴婢及家人，并破损器物，仍不可大醉。除夜宜安静为吉。谚云：除夜犬不吠，新年无瘟疠。
　　
　　卷之九十八　通用诸方
　　天时类第三
　　四时阴阳者，万物之根本也。所以圣人春夏养阳，秋冬养阴，与万物浮沉于生长之门。
　　朝不可虚，暮不可实。朔不可哭，晦不可歌。
　　春夏之交，阴雨早湿，不可引饮过多，令人风湿，自汗体重。
　　夏以后迄秋分，须慎肥腻饼、炙油酥之属，此物与酒浆、瓜果极相妨，所以食面，犯之者有霍乱吐泻及卒死之患。
　　年寒虽近火，不可令火气太过，受热不已，令人损血，五心热躁。
　　冬时天地闭藏，不宜作劳及汗泄。
　　冬至后有九九气候，人所通知。立春定在六九头。
　　夏至后亦有九九气候，人所鲜知。谚云：一九、二九，扇子弗离手；三九二十七，冰水甘如蜜；四九三十六，出汗如出浴；五九四十五，头戴秋叶舞；六九五十四，乘凉不入寺；七九六十三，上床寻被单；八九七十二，思量盖夹被；九九八十一，家家打炭 。
　　月候解（《礼记》）春，蠢也，物蠢生乃动运。
　　立春（正月节。立者，建也。九十日之气，往者过而来者续，故谓之立。立夏、立秋、立冬同。）雨水（正月中。天一生水，人物之生皆始于水。春属木，木生于水，立春后继以雨水然。）惊蛰（二月节。《夏小正》曰：正月启蛰。言始发蛰也。万物出乎震，震为雷，故曰惊蛰。）春分（二月中。分者，半也。九十日之半，故谓之分。秋分同。）清明（三月节。按《国语》：四时有八风。历独指清明风为三月节，此风寓异故也。万物齐乎巽，巽曰洁齐，清明乃取明湿之义也。）谷雨（三月中。自雨水后土膏则动。今又雨其谷于水也。如雨我公田，遂且我私之雨。盖谷以此时播种，自上而下也。今读为上声，非也。）【正月】日在营室，昏参中，旦尾中。律中太簇，日月会于 訾之次。
　　东风解冻，（冻，结于冬，遇春风而淅解也。）蛰虫始振，（振，动也。藏于密者，咸振起而动。）鱼陟负冰，（陟，升也。潜于深者，咸跃而上升。）獭祭鱼，（祭鱼者，祭之于天，知报本也。渔者因以为取鱼之候。）候雁北，（雁以北方为居。自北而南则为之来，自南而北则谓之去。）草木萌动。（天地之气交而为泰，故草木萌生，发动于其时。）【二月】日在奎，昏狐中，旦建星中，律中夹钟，日月会于降娄之次。
　　桃始华，（桃，果名也。花色红，是月始开也。）仓庚鸣，（庚与 同，黄鹂也，所谓有鸣仓庚也。）鹰化为鸠，鸠，布谷也。化者，反归旧形之谓。凡言化者，同生育气盛，故鸷鸟感之而变化也。）玄鸟至，（燕也，至以阳中也。）雷乃发声，始雷。（阴阳相搏为雷，激阳为电。）【三月】日在胃，昏七星中，旦牵牛中，律中姑洗，日月会于大梁之次。
　　桐始华，（桐，木名。花色白，是月开花。）田鼠化为 ， ， 鹑之属。鼠，阴类。 ，阳类，盖阴为阳所化。）虹始见，（虹，阳气之动也。虹，攻也，纯阳攻阴之气也，一名 。）萍始生，（藻也。无根浮水而生，阴物浮以承阳者也。）鸣鸠拂其羽，（鸠即鹰所化者，拂羽而飞，以冀拍身，气使之然也。）戴胜降于桑，（一名戴 ，头上有胜，此时恒在桑。言降者，重之若自天而下，亦气候使之然也。）夏，假也，物假火乃宣乎。
　　立夏（解见立春。）小满（四月中。四月干之初。谓之满者，豕初羸谓其小，今躅谓其满。《易》言于一阴既生之后，历言于一阴方萌之初。虑之深，防之豫也，故有小满无大满。）芒种（五月节。芒，音亡。种，上声，谓之种。有芒者，黍也。今读芒为忙，种去声，非矣。）夏至（五月中。阳极之至，阴气始至。日北至，日长之至，日影短至，故曰夏至。）小暑（六月节。阴极生阳乃为暑。小者，未至于极。）大暑（六月中。大者，炎蒸之极也。）【四月】日在毕，昏翼中，旦婺女中，律中仲吕，日月会于实沉之次。
　　蝼蝈鸣，（蛙属，阴而伏者，乘阳而鸣也。）蚯蚓出，（一名曲 。阴而屈者，乘阳而伸也。）王瓜生，（菜名也，亦感火之色而生，《本草》作菝 。谓之瓜者，以根之似也，亦可酿酒。）苦菜秀，（菜蔬之属，味苦，一名荼，感火之味而生。）糜草死，（草之枝叶，糜细者类阴，遇阳盛则死。）麦秋至。（秋者，百谷成熟之期。此时虽夏，于麦则秋，故云。）【五月】日在东井，昏亢中，旦危中，律中蕤宾，日月会于鹑首之次。
　　螳螂生，（一名 父，一名未为，阴类也，感阴而生。） 始鸣，（即博劳也，亦阴类，感微阴而鸣。）反舌无声，（百舌鸟，其鸣也，感阳中而发，故感微阴而无声。）鹿角解，（阳类也，感阴生而角脱。）蜩始鸣，（蜩，蝉也，感阴气而先鸣。）半夏生。（药名，居夏之半而生。）【六月】日在柳，昏火中，旦奎中，律中林中，日月会于鹑火之次。
　　温风至，（至，极也。其风温浓之极。）蟋蟀在壁，（一名促织，生于土中，此时羽翼 ，未能远飞，但居其穴壁。）鹰始挚。（挚，折伤也。杀气未肃，而挚猛之鸟已习于击，迎杀气之微也。）腐草为萤，（一名丹良，一名丹鸟，离门之极，故幽类化为明类。不言化，不再复本形之谓，后凡言为同。）土润溽暑，大雨时行。（湿，湿也。土之气润，故蒸郁而为湿暑，大雨亦以之而时行。）秋， 也。物 敛而成熟。
　　立秋（七月节。解见立春。）处暑（七月中。处，止也，谓暑气将于此时止也。）白露（八月。秋属金，金色白，白者，露之色，而气始寒也。）秋分（八月中。解见春分。）寒露（九月节。寒者，露之气，先白而寒，因有渐也。）霜降（九月中。气肃而霜降，阴始凝也。《周语》曰：驷见而陨霜。）【七月】日在冀，昏建星中，旦毕中，律中夷则，日月会于鹑尾之次。
　　凉风至，（温变而凉气始肃也。《周语》曰：火见而清风戒寒。）白露降，（阴乘阳，而其候交矣。）寒蝉鸣，（物之生于暑者，其声变矣。）鹰乃祭鸟，（鹰欲食鸟之时，先杀鸟而不食，似人之食而祭先代为食之人也，于是可设 罗矣。）天地始肃，（秋者，阴之始，故曰天地始肃，不可以嬴。）禾乃登。（禾者，谷连 秸之总名。又稻秣瓜粱之属皆禾也。成熟曰登。）【八月】日在角，昏牵牛中，旦觜 中，律中南吕，日月会于寿星之次鸿雁来，（鸿，雁之大者，自北而来南也。不谓之来南，非其居也。）玄鸟归，（燕至以阳中，归以阴中也。）群鸟养羞，（羞者，所养之食。养羞者，藏之以备冬月之养也。）雷始收声，（雷八月，天地百八十日，入则万物入。）蛰虫坯户，（坏益其蛰穴之户，使通明处稍小，至寒甚乃 塞之。）水始涸。（涸，干也。秋冬气返，故涸也。《周语》：天根见而水涸。）【九月】日在房，昏虚中，旦柳中律中无射，日月会于大火之次。
　　鸿雁来宾，（雁以中秋先至者为主，季秋后至为实。）雀入水，化为蛤。（雀，鸟名。蛤，蚌属，飞物化为潜物也。）菊有黄华，（菊，花名，一名曰精。草木皆华于阳，独菊花于阴，故物言。有桃桐之华皆不言色，独菊言色者，其色正夜阴之盛故也。）豺乃祭兽，（豺，野狼属。祭兽者，祭之于天，知报本也。猎者因取以为猎兽之候。）草木黄落，（色黄而摇落也。）蛰虫咸俯。
　　（咸，皆也。俯，垂头也。）冬，终也。物终藏乃可称。
　　立冬（十月节。解见立春。）小雪（十月中。雨下而为寒气所薄，故凝而为雪，小者，未盛之辞。）大雪（十一月节。大者，已盛之辞，由小至大，固有渐也。）冬至（十一月中。阴极之至，阳气始至。日南至，日短之至，日影长至，故曰冬至。）小寒（十二月节。阳极生阴乃为寒。小者，未至于极也。）大寒（十二月节大者，栗烈之极也。）【十月】日在尾，昏危中，旦七星中，律中应钟，日月会于析木之次。
　　水始冰，（水面初凝，未至于坚。）地始冻。（土气凝寒，未至于坼。）雉入水为蜃，（雉，野鸡。蜃，蛟属。此亦飞物化潜物也。）虹藏不见，（阴阳极故虹伏，虹非有质而曰藏，亦言其气下伏耳。）天气上升，地气下降，闭塞而成冬。天地辨而各正其位，不交则不通，不通则闭塞，而时之所以为冬者，亦天地之气闭塞而成之耳。
　　【十一月】日在斗，昏东壁中，旦轸中，律中黄钟，日月会于星纪之次。
　　不鸣，（ ，夜鸣求旦之鸟。感微阳之生而不鸣，以得所求故也。）虎始交，（虎，阴物，感阳之生而交。）荔挺生，（香卓，感阳方长而出。）蚯蚓结，（结，屈也，微阳虽生，而形犹未解。）糜角解，（麋，阴类也。感阳生而角脱。）水泉动。（阳生而动，言枯涸者渐滋而发动也。）【十二月】日在婺女，昏娄中，旦氐中，律中大吕，日月会于玄枵之次。
　　雁北乡，（乡，音向，顺阳而复也。）鹊始巢，（喜鹊一名干鹊，善为巢，是月 之春乃成。）雉，（ ，鸣也。雉，火畜也，感于阳而后有声。）鸡乳，（育也。鸡，木畜也，丽于阳而后有形。）征鸟厉疾，（鹰隼之属，以其善击，故曰征。厉，疾也。）水泽腹坚。（腹，无内也，彻上彻下皆凝，故曰腹坚。）俗节（历所不载者附后）【社曰】【清明】【腊八】（解见前。）【元日】（正月为端月，一日为上日，又曰正旦，一名天腊。）【人日】（正月初七日曰人日。）【上元】（正月十五日。）【元宵】（正月十五夜。）【中和节】（二月朔。）【花朝】（二月十五日春序正中，百花竞放，故名。）【上巳】（古者以三月上巳日修禊。巳，祉也。拔除邪疾，以祈介祉。魏以后但用三日，不复用巳，故今以三月三日为上巳也。）【寒食】（去冬至一百五十日，即有疾风甚雨，谓之寒食，一名冷节，一名禁烟节。元介子推焚绵山故事，至今名之。）【四月八】（俗名佛节，释家尚之。）【端午】（一名端阳，一名天中节，一名地腊。）【七夕】（七月七日名道德腊。）【中元】（七月十五日，云地官赦罪。）【中秋】（八月十五日。）【重阳】（九月九日，亦曰重九。）【十月朝】（十月初一日，一名民岁腊。）【下元】（十月十五日。）【小年夜】俗云十二月二十四日为小年夜，是夜犯空神。）【除夕】（十二月终，又名除夜。）
　　卷之九十八　通用诸方
　　仁道类第四
　　【仁寿】子曰：仁者静，静者寿。又曰：仁者必得其寿。又曰：民之于仁也，甚于水火。水火吾见蹈而死者矣，未见蹈仁而死者也。
　　【仁友】子曰：居是邦也，友其士之仁者。不仁而可与言，则何亡国败家之有？【仁术】医业曰仁术，以其有活人之心也。
　　【善降百祥】书曰：作善降之百祥，作不善降之百殃。《易》曰：积善之家，必有余庆；积不善之家，必有余殃。
　　【阴德不死】邴吉尽心匡卫宣帝之微时，无所不至。宣帝即位，众莫克知，吉亦不言。后帝闻之，将封之。会吉病笃，上使人加敬于身，而受封太子太傅。夏侯胜曰：此未死也。臣闻有阴德者，必享其乐，以及子孙。今吉未获乐而病笃，不足虑也。后病果愈，封为博阳侯，终享其乐。
　　【仁者爱人兼能爱物】宋曹彬堂室倾坏，子弟请加修葺。公曰：时方隆冬，墙壁瓦石之间百虫所蛰，不可伤其生。其仁心爱物如此乎！凡一念之仁，百善所生。惟善以为宝，惟仁亲以为宝，故君子乐与人为善。
　　【司马温公家训】积金以遗子孙，子孙未必能守；积书以遗子孙，子孙未必能读；不如积阴德于冥冥之中，以为子孙长久之计。言行要留好样与儿孙，心术要不得罪于天地。
　　【仁兽】虎野狼存父子之仁，蜂蚁有君臣之义，虫盖有时而仁也。今人仁不如虎野狼，而虐如之；义不如蜂蚁，而毒如之，是人亦有时而虫矣。然虫之人也，进也；人之虫也，退也。人之不如虫也，哀夫！【中道】彩色所以养目，亦所以病目；声音所以养耳，亦所以病耳；耳目之视听所以养心，亦所以病心。中则养，过则病。
　　【道化】谭景升《化书》曰：道之委也，虚化神，神化气，气化形，形生而万物所以塞也。
　　道之用也，形化气，气化神，神化虚，虚明而万物所以通也。是以古圣人穷通塞之端，得造化之源。忘形以养气，忘气以养神，忘神以养虚，虚实相通是谓大同。故藏之为元精，用之为万灵，舍之为太乙，放之为太清。是以坎离消长于一身，风云发泄于七窍。真气薰蒸而时无寒暑，其纯阳流注而民无死生，是谓神化之道也。
　　【道蛰】物有善于蛰藏者，或可以御大寒，或可以去大饥，或可以万岁不死。以其心冥冥兮无所知，神怡怡兮无所之；气熙熙兮无所为，万虑不能感，求全不可得。是大人体物知身，体身知神，体神知真，是谓吉人之津。
　　【道虚】鬼之神可以御，龙之变可以役，蛇虺可以不能螫，戈矛可以不能击。惟无心者，火不能烧，水不能溺，兵刃不能加，天命不能死，其故何？志于乐者，犹忘饥；志于忧者，犹忘痛；志于虚无者，可以忘生死。
　　
　　卷之九十八　通用诸方
　　饮食类第五
　　饮食为养生要务，贵精而不贵多，饥饱得中，不可太过不及。忍饥则伤胃，过饱则伤脾，况脾胃为人身之基本。脾胃一伤，百病由出。所以君子养生，先要慎调脾胃。饮食淡薄，神智自清。浓味多者，不惟神智昏浊，又且动火生痰。善摄生者，不可不加意以节慎也。至有醉后入房，饱甚作怒，其害渐积而成大病，虽良医弗为。
　　
　　卷之九十八　通用诸方
　　饮食类第五
　　木樨香茶 九月桂花盛开，清晨以布单铺树下，以杖打下花头，收起。约用茶叶一斤，和露桂花一两，用浓皮纸作袋装之，封口。以微火笼内，反复烘之。一日夜，量花茶干则住火，不可开封，收贮竹囊中。用时取出，置瓶中，以沸汤冲之，少顷，饮则如新桂馨香。
　　茉莉香茶 其法亦如桂花茶样，制同。若茉莉开花时，下午摘花，投净器中，以净水浸过宿。次早以水冲入茶卤中，清香可美。
　　脑子茶 以好茶用凉沸汤细喷之，微润收起，装皮纸袋中。以好冰片用薄纸包，置茶叶中，封袋二宿则有脑子，香气极妙。
　　兰膏茶 上等细茶研细，一两为率，先将好酥一两溶化，倾入茶末内，不住手搅。夏月渐渐添水搅，不可多添，只一二匙足矣。频添无妨，务要搅匀，直至雪白为度。冬月渐添滚汤搅。春秋添温汤，入盐些少。
　　酥签茶 好真酥于银石器内溶化，倾入细茶末，搅匀。渐添汤搅成稀膏，散在盏内，却以滚汤浇供之。四时皆用汤造，冬月造在风炉火上。
　　擂茶 芽茶用汤浸软，脂麻炒熟去皮，同搐极细，入川椒末、酥盐、油饼再擂。如干，旋添浸茶汤。无油饼则以干面代之，入锅煎熟，随意入松子、胡桃、栗子皆可。
　　枸杞茶 深秋采红枸杞子，同干面拌和成剂，捏作饼，晒干研细。每末二两用细茶一两和匀，入炼化酥油三两，旋添汤，搅成稠膏，入盐少许，下锅煎熟饮之，久用明目。甘州枸杞用滚汤泡，烂捣尢佳。
　　枸杞菊花茶甘枸杞（四两，净） 甘菊花（一两，净） 川椒（二钱半，净） 砂仁（一两半，净）细茶（五两） 甘草（炙，一两） 芝麻（炒熟去皮，一升五合） 白米（一升，炒作粉）上为细末，拌匀，煎成再点汤用。
</div>
    <div class="pagination">
<a href="古今医统大全_page389.html">上一页</a><span>...</span><a href="古今医统大全_page385.html">385</a><a href="古今医统大全_page386.html">386</a><a href="古今医统大全_page387.html">387</a><a href="古今医统大全_page388.html">388</a><a href="古今医统大全_page389.html">389</a><span class="current-page">390</span><a href="古今医统大全_page391.html">391</a><a href="古今医统大全_page392.html">392</a><a href="古今医统大全_page393.html">393</a><a href="古今医统大全_page394.html">394</a><a href="古今医统大全_page395.html">395</a><span>...</span><a href="古今医统大全_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
