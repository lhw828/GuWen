<!DOCTYPE html>
<html>
<head>
    <meta charset="UTF-8">
    <title>医碥 - 第 1 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 1 页/共 101 页</h1>
    <div class="content">

　　医碥 清 何梦瑶

　　自序

　　文以载道，医虽小道，亦道也，则医书亦载道之车也。顾其文繁而义晦，读者卒未易得其指归，初学苦之。瑶少多病失学，于圣贤大道无所得，雅不欲为浮靡之辞，以贴虚车诮。因念道之大者以治心，其次以治身。庄子曰：哀莫大于心死，而身死次之。医，所以治身也，身死则心无所寄，固小道中之大者。爰取少日所诵岐黄家言，芟其繁芜，疏其湮郁，参以己见，HT 为一书，用以阶梯初学，非敢谓是载道之车，欲使升车者藉此以登，如履碥石云耳，故以“碥”名编。或曰：方今《景岳全书》盛行，桂、附之烈，等于 冈，子作焦头烂额客数矣。人咸谓：子非医病，实医医，是书出，其时医之药石欤！“碥”当作“砭”，予笑而不敢言。

　　乾隆十六年岁次辛未季春望日南海何梦瑶书于乐只堂

　　赵序

　　予友何君西池，年三十八始成进士，其成晚，故得博通诸艺。能医，尤其笃嗜而专精者也。然自其为诸生时，即文名藉甚，学士惠公称为南海明珠。于是，西池之见知于人者，独着于诗文，余技遂为所掩。己酉选拔策询水利，西池以医喻，娓娓且千言，学士顾公亟赏之，拔置第一。予亦与选，得读其文，然后知西池之旁通于医，而犹未悉其妙也。西池联捷后，寻观政西粤，历宰义宁、阳朔、岑溪、思恩诸邑，迁牧辽阳，则又但以善政闻。然其在思恩也，疠疫流行，西池广施方药，饮者辄起。制府策公下其方于诸邑，存活甚众。辽阳民王洪，病风年余，狂易多力，投入秫火中，焦烂无完肤，敷以药，数日愈。于是西池坐厅事，呼伍伯缚王洪庭柱间，且詈且歌，州人聚观如堵。西池先威以刑令怖 ，旋予汤液，两人持耳灌之，有顷，暴吐下，其病遽失，人咸惊为神。嗣是，西池之医遂稍稍着矣。庚午夏，予内子病，两月不少间，诸医皆束手，已治木矣。适西池请告归里，亟延诊。先后处大承气、白虎、小柴胡数十剂，效若桴鼓。予谓西池：诸医皆言阳虚宜扶阳，非参、附勿用，子独反之，何也？曰：此非粗工所知，且此辈妄引《易》义，动言扶阳抑阴。夫《易》阳，君子；阴，小人，故当扶抑。医言阴阳，俱气耳。气非正则邪，正虚无论阴阳均当扶，邪胜无论寒热均当抑，何得牵西补东耶？人以温补为起死回生，而不识热伏于内而妄投桂、附，竟不明其误服杀人。而承气汤，大黄、朴、硝即回阳之上品，故能扶。补泻初无定名，盖视病之寒热以为去留。今不问何证，概从温补，何异惩溺，而水趋火灭，不亦惑乎？又曰：医有偏黠，庸医不知温补之能杀人也，以为平稳而用之；黠医知温补之能杀人，而人不怨，以为可以藏拙而用之。于是，景岳书徒遍天下，而河间、丹溪之学绝矣。距邪闲正，吾能己乎？西池之言若此，然则西池之医、之着，于天下也所系固不少矣。西池所辑医书凡数种，向欲梓以问世，而不名一钱。此编乃朋好所醵刻先行者。工竣，命予弁其端。予惟西池自序简括精妙，无可复益。聊缀拾其言论、案验之未着于篇者告诸世，使知西池之所长，不独在文章政事间，而象着之，以嘉惠天下也，是为序。

　　赐进士出身截选知县年眷同学弟赵林临拜识

　　辛序

　　王金坛先生《证治准绳》脍炙人口，予友何西池称为近代医书之冠，虑其奥博难读，因作《医碥》以羽翼之。其书文约而义该，深入而显出，当与《准绳》并传无疑。盖皆以文学名儒，而发轩岐之秘，宜其足以行远也。独是金坛之作《准绳》也以罢黜，而西池之作《医碥》也以幽忧之疾，倘所谓穷愁着书者，非耶？因念西池少时，妻子仆婢财十数人，有田数十亩，足供 粥。意兴甚豪，酒后耳热，纵谈古今世事，烛屡跋不肯休。又尝与予极论西历、平孤、三角、八线等法，及填词度曲之理，片言印合，欣然起舞，初不知人世有穷愁事。一行作吏，田园荒芜，而食指且半干，于是引疾里居，悬壶自结，曩时豪兴索然矣。予尝过其家，老屋数椽，仅蔽风雨，琴囊药里，外无长物。有数岁儿，破衣木履，得得晴阶间，遽前揖人，婉娈可爱。问之，则其孙阿黄也。予谓西池，同年中惟君与孔兼容能医，又皆工诗，而其穷亦相若。兼容自宜春解组归，为小儿医，日获百钱，即弹琴歌商，浩浩自得岂医与诗皆能穷人耶？抑廉吏固不可为耶？今兼容补官有日矣，西池尚高卧不起，窥其意，似欲以医终老者。然则贫固其所甘，而穷愁着书，又其所乐者矣。或曰：多文为富。西池尝举鸿博，着述追步金坛，何富如之？是编又继《准绳》行世，可以不朽，视富贵利达朝荣夕萎者，所得孰多？宜西池不以彼易此也。

　　噫，知言哉！

　　赐进士出身翰林院检讨加一级前翰林院汉书庶吉士壬子科乡试福建文闱同考官己酉科解元年眷弟辛昌五顿首拜撰

　　凡例

　　一论证须明其所以然，则所当然者不言而喻。兹集务穷其源，故论证详而系方略（如怒、太息等篇，并不系一方，但明其理，则方在其中，如必欲考古人成法，于《准绳》等书检求可也。）

　　一论中所引古人成说，欲令读者易晓，不无修饰之处，即非古人原文，故多不着其名氏，非掠美也，谅之。

　　一议论多出臆见，间与古人抵牾，不避不敏，求正有道，幸恕狂瞽。

　　一河间言暑火，乃与仲景论风寒对讲；丹溪言阴虚，乃与东垣论阳虚对讲，皆以补前人所未备，非偏执也。后人动议刘、朱偏用寒凉，矫以温补，立论过当，遂开酷烈之门。今日桂、附之毒，等于刀锯。梦瑶目睹时弊，不得不救正其失，初非偏执，读者幸勿以辞害意。

　　一是集宦游所作，自粤西而辽左，十余年来，风 烟江，霜轮沙碛，偶有所得，随付小史录之，以故体裁无定，亦欲改从画一，而多事仓卒，未能也。

　　一论目、方目各下注页数，而方目之前，复冠以门目两页，下注方目页数，使先得方目页数，而后查诸方页数，皆以便检寻也。

　　一诸方有在论外者，（如《关格门》方全在论外，《虫门》取虫积，二方在论外是也。）检方目即得。

　　一论中主治诸方，隶别门者，注明见某门字样。其不注者，即本门方。或虽隶别门，而一篇之中重出数见，亦但于首见者注之，余不复注。

　　一方下例系主治，以着本方之功，即以明用药之理。（知某药为某病设也。）凡品味 杂者，必所治之证不一，丹溪所谓杂合之病，须用杂合之药治之也。本宜备录，以锓板力绌删之，用方者当因病加减，更详考原方主治为佳。（诸方多从《准绳》录入，按门索之。）

　　一药品分两轻重古今不同，炮制亦异，当酌宜用之。

　　一此书只论杂证，尚有《伤寒论近言》、《妇科辑要》、《幼科辑要》、《痘疹辑要》、《本草韵语》、《针灸吹云集》等书，俟续刻呈教。

　　一五卷四诊，HT 思恩时辑以教邑医者，本自为一书，今附《医碥》之末，颇多改窜，与旧本岐出，当以今刻为定。

　　卷之一·杂症

　　脏腑说

　　喉在咽前，其系坚空，连接肺本，为气息之路。呼吸出入，由肺橐龠。肺居胸上，覆诸脏腑，故称华盖。虚如蜂窠，下无透窍，吸气则满，呼气则虚。肺气上通鼻窍，故谓肺开窍于鼻也。肺下为心，心有系络，上系于肺。心中有窍，与肺不同。心气上通于舌，故谓心开窍于舌。（按舌之腠理，即窍也。《原病式》注云：古知味，不可云无窍，但细微，不似耳目等窍之大耳。故守真曰：玄腑者，玄微腑也。脏腑皮毛骨肉筋膜，无处不有，乃气出入升降之门路。以此推之，则心窍在舌，可默会矣。若泥耳目等窍求之，固矣。）心外有心包络，即膻中也。形如仰盂，以包裹此心，使邪不能犯。犯者，包络当之。若犯至心即死矣。脾、胃、肝、胆、肾、膀胱各有一系，系于包络之旁，以通于心。此三者，皆在膈上。膈者，隔也。有膜与脊胁周回相着，遮蔽膈下浊气，使不得上熏心肺。膈膜之下为肝，肝气上通于目，故谓肝开窍于目。肝叶中有胆，胆中有汁，藏而不泻。以上肺、心、心包络、肝、胆，皆从喉之一路而下者也。咽在喉后，咽系柔空，下接胃本，为饮食之路，水谷由此入胃，与喉之气道不相犯。盖喉窍有一会厌覆之，如皮如膜发声则开，咽食则闭。故水谷下咽，了不犯喉。若当食而发声，则会厌忽开，食错入喉，喉不容物，遂呛而出矣。胃在膈膜之下，其上之左有脾，形如刀镰，能动而磨食使消化。脾气上通于口，故谓脾开窍于口也。胃之下口连小肠，小肠后附脊膂，前附脐之上，左环周回叠积，共盘十六曲。小肠之下口，右接大肠，（亦名回肠。）当脐左回周叠积，亦盘十六曲。其下为广肠，附脊左环叠积。其下名直肠，出肛门，为粪道。（广肠，即大肠下节之更大者。直肠，又广肠之末节耳。）广肠之左侧为膀胱，膀胱上无窍，只有下口出尿。饮食入胃，得脾消运，其精华之气，上升于肺。肺布之周身，以充血液，其余下入小肠。小肠受三焦之气化，泌别清浊，糟粕趋大肠以出，水饮渗入膀胱，（小肠与膀胱，虽皆无窍相通，而得气运化，腠理可以渗灌。）为尿以出。此全赖三焦气化施行，若气不施化，则闭塞不通而病矣。以上脾、胃、小肠、大肠、膀胱，皆从咽之一路而下者也。肾有两，形如豆，左右相对，而附于脊，各有二系，上系系于心，下系系于脊。肾气上通于耳，故谓肾开窍于耳也。心、肺、脾、肝、肾为五脏。脏者，藏也，所藏惟精气，藏而不泻者也。胆、胃、大小肠、膀胱为腑，腑如库之贮物。胆所贮者汁，亦藏而不泻。余所贮者水谷，则泻而不藏。虽有泻、不泻之殊，而均有所贮，则均谓之腑。但胆所贮者乃精汁，与水谷之滓秽不同，故胆独名为清净之腑也。心属火，肾属水，肝属木，肺属金，脾属土。而小肠与心经脉相连，故从心属火；膀胱与肾经脉相连，故从肾属水；胆与肝经脉相连，故从肝属木；大肠与肺经脉相连，故从肺属金；胃与脾经脉相连，故从脾属土。而脏属阴，则配乙、丁、己、癸、辛之阴干。故肝称乙木，心称丁火，脾称己土，肾称癸水，肺称辛金。腑为阳，则配甲、丙、戊、庚、壬之阳干。故胆称甲木，小肠称丙火，胃称戊土，大肠称庚金，膀胱称壬水也。

　　五脏五腑，两其五行而为十干止矣。而益以心包络与三焦为十二，何也？此千古所未明，而不可不言者，说见后篇。

　　卷之一·杂症

　　心包络三焦说

　　心包络，《难经》谓其无形。然考《内经》论十二官，无心包络之名，而有膻中之号。盖膻中乃心之窝，心藏窝中，若包裹然，则膻中固即心包络，非无形也。三焦，《经》谓上焦如雾，（上焦，膈以上也。清阳之分，其气如雾。）中焦如沤，（中焦，膈下脐上也。水谷之区，停留如沤。）下焦如渎，（下焦，脐以下也。便溺所出，如决渎。）亦未言其形状。论者纷纷，皆如捕风捉影，毫无实指。惟张景岳谓即腔子，脏腑如物，腔子如囊之括物，人但知物之为物，而不知囊之亦为一物。其说甚通。（古谓三焦，有名无形者，盖指腔子内、脏腑外之空际言，乃三焦火气游行之处也。）予因是而思，人之脏腑只有十，而以心为君，余为臣。三焦即腔子，（窃谓“焦”当作“椎”，人身脊骨二十一椎，上焦乃上七椎，中焦乃中七椎，下焦乃下七椎也。“椎”别作“焦”耳。观《灵枢·背 篇》五、七、九、十一、十四各椎俱作焦可见。）如京城，君臣所同居也。

　　心包络即膻中，如宫城，君所独居也。宫城在内，京城在外，内为阴，外为阳，故三焦亦称腑，而心包络亦称脏耳。三焦既即腔子，则为有形，有形则有经脉。凡腔子中之经脉，皆三焦之经脉，但不分地立名，难于指称。故将其与各脏腑络系者，分属所络系之脏腑，名曰某脏某腑经脉。而以其无所击属者，名三焦经脉。

　　犹之九州之地皆王土，而除分封诸侯外，余为王畿。心包经脉，亦三焦经脉之络系于膻中者所分属，为十二经也。（奇经八脉，亦即三焦经脉另立名目分出，如王畿内有公卿大夫采地也。）

　　卷之一·杂症

　　五脏配五行八卦说

　　心肺位居膈上，而肺尤高，天之分也，故属干金。肝肾位下，而肾尤下，为黄泉之分，故属坎水。坎外阴而内阳，阳气潜藏于黄泉之中。静极复动，故冬至而一阳生，惊蛰而雷出于地。肾水得命门之火所蒸，化气以上，肝受之而升腾，故肝于时为春，于象为木，于卦为震雷、巽风。（肝之怒而气盛如之。）阳气上升，至心而盛，阳盛则为火，故心属火。于卦为离。离，南方之卦也。圣人向明而治，心居肺下，乾卦之九五也。实为君主，神明出焉。离、干中画之变也。兑、干上画之变也。肺居心上，干之上画也。上画变而为兑，于时为秋，于象为金，金性沉降，秋气敛肃，阳气升极而降，由肺而降，故肺又属兑金。（心火上炎，肾水下润，坎离之定位也。火在上而下降，水在下而上升，坎离之交媾也。肾水上升，由肝木之汲引，地道左旋而上于天也。心火下降，由肺金之敛抑，天道右旋而入于地也。）脾脏居中，为上下升降之枢纽。饮食入胃，脾为行运其气于上下内外，犹土之布化于四时，故属土。于卦为坤、为艮。金、木、土皆配两卦，而水、火各主一卦，故五行惟水火之用为独专也。

　　卷之一·杂症

　　水火说

　　男女媾精以成胎，精即水也，精中之气即火也。水火精气，妙合而凝，是为胎元。精以成形，气以成神，以其原于父母，故曰先天。然五官百骸，皆本此精以为质，而无非此水所灌充也。呼吸运动，皆本此气以为机，而无非此火所流行也。其独指肾为先天者，则以精气先结胞胎，中起一茎，形如莲蕊。一茎，即脐带也。莲蕊，即两肾也。两肾为水，命门之火寓焉。一阳藏于二阴之中，于卦为坎，以脏腑之始结在此，故独以肾中水火为先天也。先天水足，则儿肥盛而润泽；火足，则儿强健而精明。水得火，则气常温而不至于寒，火得水，则形常润而不至于槁。

　　苟先天水火一有偏胜，则禀受失其中和，而后天培养之功，为不可少矣。人生一日不再食则饥，故有资于饮食，则脾胃司之。胃主进纳，脾主运化，饮食之气味精华，由脾胃以灌输周身。气日盛而体日充，先天之水火赖此滋养以生生不息，故以脾胃为后天之本也。总之，人身中润泽之气即水也，温暖之气即火也。一有偏胜，其致自饮食者，调之甚易，其禀于胎气者，治之甚难，故先天为重。然不以畏难而废治，全赖饮食以救弊补偏，故后天为要也。

　　火根于肾，而属诸心，何也？曰：肾于卦为坎，于令为冬，于位为北，本水之宅也。而阳根于阴，则火生焉，下潜而上升。心于卦为离，于令为夏，于位为南，则火之宅也。至其宅而后旺，故从其旺而属之心也。其曰：心为君火，肾为相火。

　　又曰：君火以明，相火以位，何也？曰：君者主也，向明以治。心为一身之主，神明出焉，故称君。相者竭其才能以奉君出治者也。肾位于下，输其火于心，以为神明之用，犹相臣竭其才力以奉君出治，故称相。位以职掌言，明以功能言也。火者，人身温和之气也。五脏六腑，皆有此温和之气，各归其部，则各有其位，各效其能，则各有其明。肾中相火，非无明也，阳方潜藏，光未被乎四表，职司封蛰，龙不离于深渊，故不言明而言位。失其位，则有飞扬僭越之患矣。心中君火，非无位也，君主无为，不与臣下较职守，神明有觉，独从方寸着虚灵，故不言位而言明也。失其明，则有昏惑晦昧之忧矣。然则君火、相火，皆吾身阳和之正气，而不可无者。而或指之为邪，谓君火可直折，相火不可直折，何也？曰：失其正则为邪，失其和则为热。故谓君、相火为邪火者，乃指君火、相火之邪热者言，非君火、相火之本为邪也。直折犹云正治，治热以寒，治之正也。君火属心，居于上焦，其病无与于下。无与于下，则根本之真阳无恙，特炎于上者过乎赫曦，故可以寒凉治其有余之邪，使归于正，无所损于本原也。若肾中相火，居于下焦，病则必干乎上，无论下焦为寒鸟热，热固上僭，寒亦上浮。盖肾中水火同根，本无偏胜，若热盛而水亏，则火必致上炎；寒盛而火虚，亦必火因寒逼，不安其宅而上浮也。故言相火为病者，乃因其在上之热，而直探其在下之根言之。病既根于下，则不可以治上者治之矣，何也？火虚而治以寒凉，是益助其下焦之寒，火愈被逼而上浮矣。且为寒所逼之火，本无根之残焰，而又以寒折之，有不消灭者乎？水虚而火炎，若无妨于寒凉，不知火炎本乎水虚，不用平润之剂以补水，而徒用苦寒以制火，是何异因金银之缺少，而凿平马以相就，必致并伤其火而后已，故曰不可直折也。相火静而藏则属肾，动而发则属肝胆，此火布KT 于三焦，而心包络为三焦之脏，若肝之配胆，故又曰：肝胆、三焦、心包络相火也。

　　卷之一·杂症

　　命门说

　　《难经》谓：肾有两枚，非皆肾也，左为肾，属水，右为命门，属火。后人非之，谓两肾皆属水，命门在两肾之中，当脊骨自上数下第十四椎陷中；若自下数上，则为第七椎，正与脐对。引《内经》：鬲肓之上，中有父母，（谓心也。）七节（即第七椎）之旁，中有小心为证。谓两肾在七节之旁，两肾中间，即七节之陷中也，小心即命门。

　　《医贯》又以中字为解，以太极形容。谓一中分太极，中篆作φ，○，太极也；│ 分太极为○。者。│，象人之脊骨，○，象人之两肾，两肾○相合，仍为一太极○。其中空白处，象命门。又两肾既分为两仪，则左肾为阴水，右肾为阳水。阳水者，气之液也，坎水也。坎以一阳陷于二阴，水气潜行地中，为万物受命根本。《月令》于仲秋云：杀气如盛，阳气衰，水始涸。是水之涸，地之死也。于仲冬云：水泉动。是月一阳生，是水之动，地之生也。阴水者，形也。

　　兑，泽也。一阴上彻于二阳之上，兑以有形之水，普施万物，下降为资生之利泽，其说甚有理。然与《难经》所言，大致亦自无殊。盖皆言肾虽属水，而水中有火耳。

　　所用补火之药，总属一样，岂有分别此味则入右肾，彼味则入七节？忧其岐误，致烦辨正哉。至赵氏谓命火乃先天之元阳，肾水乃先天之元阴，为生命之根本，治病必须求本。故凡寒之不寒，（用寒药以治热，而热不退。）是无水也。无水者，壮水之主（主水者肾。）以制阳光，当主六味丸。热之不热，是无火也。无火者，益火之原以消阴翳，当主八味丸。（并见虚损。）遵其说而用之败证。效诚如神。若初起遽以此投之，则谬矣。何则？初病止伤其后天之血气，未遽累及先天之水火，故但热之则寒消，寒之则热退，随手立应，何必他求。乃不去其邪，而遽补其正，有不迁延时日，坐失事机者哉？何今之为医者，泥于《医贯》之说，不论新病久病，非六味则八味，非补中（见气）。则归脾，（见血。）竟若历古方书，皆可删却，亦惑之甚矣。或问：气即火也，血即水也，儿在胎中，气血已具，是气血亦先天所生；六味补水，八味补火，是水火亦后天所养。今谓气血为后天，水火为先天，毋乃轻气血而重水火乎？曰：气血者，水火之大纲也。人身呼吸运动，知觉神明，皆此火之为之也。气可以言呼吸运动，不可以言知觉神明，是气虽即火，而不足以尽火。人身之血液精髓，皆此水之为之也。血特水中之赤者耳，不可以概其余，故血虽即水，而不足以尽水。有生之初，胎孕始结，形如露珠，父母之精气也。是水火乃先天之先天，数月形成，而后血气具，是血气为先天之后天。若夫既生之后，饮食所长养之气血，其为后天，又不待言矣。此水火、气血，先后天之分如此。先天实为后天之根，故水火为气血之原，而下焦又为中上之根，故肾命为水火之本。其轻重之分，固不能以无别也。

　　（先天水火，又互相为根，如嘘气成水，阴根于阳也；蒸水成气，阳根于阴也。）

</div>
    <div class="pagination">
<span class="current-page">1</span><a href="医碥_page2.html">2</a><a href="医碥_page3.html">3</a><a href="医碥_page4.html">4</a><a href="医碥_page5.html">5</a><a href="医碥_page6.html">6</a><span>...</span><a href="医碥_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
