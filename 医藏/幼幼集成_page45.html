<!DOCTYPE html>
<html>
<head>
    <meta charset="UTF-8">
    <title>幼幼集成 - 第 45 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼集成 - 第 45 页/共 47 页</h1>
    <div class="content">　　（凡十二首，共十一方）女人痘疹最难医，阴质从来血易亏。待得疹疮将发日，只愁天癸有常期。
　　《正理论》云：婴儿女子，益以兹甚。以女人阴质，血常不足。痘疹始终以气血为主，一或不足，则变生焉。故女子十四岁以后，有出痘疹者，常恐天癸之行，血走气虚，每成伏陷。
　　发热经行非正时，火邪迫血血奔驰。急须凉血停为美，莫待中虚悔却迟。
　　痘疹发热，经水妄行，却非天癸之期。此毒火内蕴，扰乱血海，迫经妄行，月事不以时下，宜玄参地黄汤，或四物合黄连解毒汤，以凉血为主，必欲其止。如久不止，中气虚弱，致生陷伏者有之。
　　发热时逢经水行，毒邪已解污方清。过期不止须当虑，补气温经热自平。
　　发热之时，经水适逢其期，此积污得去，毒亦轻解，不须治之。若过四五日尚不止，以热邪乘血室之虚，迫血妄行，宜先服小柴胡加生地黄汤，以清血室之热，后用十全大补汤以补气血之虚，令其出匀，易壮易靥。
　　适逢发热经斯断，血室空虚怕烦懑。若然谵妄神不清，热入子宫医莫缓。
　　发热时经水适断，宜早服柴胡四物汤，以防血室空虚，毒邪乘虚而入，致生他疾。若已憎寒壮热，神识不清，妄诞见闻，言语错乱，此为热入血室，宜四物汤合导赤散，与安神丸相间服之。
　　女子居经日已赊，岂堪痘疹证来加！却愁血海停污垢，犹虑胞门隐毒邪。
　　女子经闭，谓之居经，满而不泻，病在心脾。经曰：二阳之病发心脾，女子不月。痘疹之毒发于心，又以脾为主，心脾先病，血室不行，冲任之间已多积垢。一旦痘疹之火郁于命门、胞户之中，当出不出，毒邪留伏，致生乖戾者有之。故发热之初，即当涤除停垢，以桃仁承气汤主之，后以四物汤合匀气散调理之。
　　崩漏多时血已枯，泻而不满有余无。岂堪当此天行病！济弱扶倾在吸呼。
　　女子一向崩漏未止，气血已虚。若当天行痘疹，必不能任其毒，惟宜大补气血为主，十全大补汤。痘出，灰白平陷，难发难靥者，更加熟附一二钱。
　　起发成浆忽动经，气随血散岂能停！食多胃足无他虑，不食须防陷伏形。
　　痘既出现已后，最宜表里俱实，饮食能多。若当起发胞浆之时，天癸忽动，人但知恐被秽气独犯正气，不知自身之血，不足为厌。但血出而气亦虚，毒邪乘虚陷入于里，惟元气素壮能食者，必无是变。如气虚食少之人，未有不成陷伏者，宜十全大补汤主之，虚甚者，加熟附、鹿茸。
　　经行暴哑毒邪侵，血出津枯乍失音。养血通心言语出，一朝声价值千金。
　　女子出痘，经水忽行，暴哑不能言。盖心主血，舌乃心之苗，血去则心虚，心虚则少阴之脉不能上荣于舌，故卒失音不语。先以当归养心汤养其心血，利其心窍，自然能言，以十全大补调之。
　　起发经行证已乖，内虚伏陷早安排。药灵中病终须吉，证逆违师事不谐。
　　月事大行，其疮不起发，不光壮、不饱满、不红活，顶平陷灰白色，或青干黑陷者，此里虚之候，痘复陷入也，宜十全大补汤与夺命散相间服之。其痘胖壮红绽，或痘空中，再出一番，大吉之兆；若加腹胀喘满，谵妄闷乱，寒颤切牙，手足厥冷，必死也。
　　妊娠出痘有真传，惟有安胎法最先。不可令胎轻独动，胎元独动命归泉。
　　孕妇出痘，始终以安胎为主，不可触动其胎。其初发热，以参苏饮发之；痘出现后，多服安胎饮为佳；起发收靥迟，十全大补汤去肉桂。
　　痘正丰时产正临，几人得法有规箴，涤除恶露休轻易，补益元神功效深。
　　孕妇出痘，正当盛时，忽临正产，只以大补气血为主，十全大补汤。若腹中微痛，此恶露未尽也，宜涤去之，生化汤。
　　产后如逢出痘疮，此时胎去免忧惶。只凭补益收功效，莫犯寒冷生气伤。
　　妇人产后出痘，只以大补气血为主，十全大补汤。其白芍用好酒炒熟，不可妄用寒凉，以伤生发之气也。
　　
　　
　　卷六　万氏痘麻妇女痘疹证治歌
　　
　　玄参地黄汤
　　治妇女痘疹作热，经水不根据期而至，此妄动也。
　　怀生地 润玄参 粉丹皮 绿升麻 黑栀仁 炒蒲黄 生甘草 灯芯十茎，为引水煎，热服。
　　
　　四物合黄连解毒汤
　　治证同前，火盛毒重者用此。
　　当归身 怀生地 杭白芍 正川芎 正雅连 川黄柏 条黄芩 黑栀仁净水浓煎，热服。
　　
　　小柴胡加生地黄汤
　　治妇女痘初作热，正值经期，若四五日不止，宜清血热。
　　官拣参 软柴胡 小条芩 法半夏 怀生地 炙甘草生姜一片，大枣一枚，水煎，热服。
　　
　　十全大补汤
　　治妇女痘疹发热，经行之后当补之，以免陷伏。
　　官拣参 漂白术 白云苓 当归身 正川芎 杭白芍 怀熟地 炙黄 青化桂 炙甘草生姜一片，大枣一枚，水煎，温服。
　　
　　柴胡四物汤
　　治妇女经血方净，适逢痘疹作热，宜升提。
　　官拣参 软柴胡 小条芩 当归身 正川芎 怀生地 杭白芍 地骨皮 杭麦冬 光知母 淡竹叶生姜一片引，水煎，热服。
　　
　　四物合导赤散
　　治妇女经后出痘，热入血室，神识不清，谵妄。
　　全当归 正川芎 杭白芍 怀生地 川木通 怀熟地 炙甘草灯芯十根，水煎，热服。
　　
　　安神丸
　　治证同前，与前方间服。
　　真川连 全当归 杭麦冬 白云苓 炙甘草（以上各五钱） 镜辰砂（一钱） 梅花片（二分五厘）共为细末，以 猪心血捣和，少加炼蜜，杵千余下，为丸芡实大，每一丸，灯芯汤下。
　　
　　桃仁承气汤
　　治妇女经闭日久，正值痘临，宜疏去垢秽，免留伏。
　　大桃仁（二十个，去皮尖，研泥） 川庄黄（二钱，酒润） 鲜红花（一钱） 生甘草（五分） 桂枝尾（五分）先煎大黄、桂枝、红花、甘草，汤成去滓，入桃仁泥化开，空心服。
　　
　　四物合匀气散
　　治疏通经水之后，以此调其气血。
　　当归身 川芎 京赤芍 怀生地 南木香 京楂肉 炙甘草水煎，不拘时服。
　　
　　十全大补汤
　　方见前。
　　
　　当归养心汤
　　治妇女痘疹经行之后，忽然暴哑。
　　官拣参 大拣冬 绿升麻 全当归 怀生地 炙甘草灯芯二十根为引，水煎，热服。
　　
　　夺命丹
　　治痘方起发，正值经期，其血大下，以致陷伏，以此与十全大补汤间服之。
　　净麻黄（蜜酒炙黑） 绿升麻（各三钱） 山豆根 鲜红花 牛蒡子 净连翘（各二钱五分） 净蝉蜕紫草茸 人中黄（各三钱）共为细末，蜜酒和丸芡实大。每二丸，薄荷叶煎汤化服。
　　
　　参苏饮
　　治孕妇出痘，发热之初，以此疏通腠理。
　　官拣参 紫苏叶 芽桔梗 粉干葛 信前胡 广陈皮 白云苓 陈枳壳 南木香 炙甘草生姜一片，红枣一枚，水煎服。
　　
　　安胎饮
　　治孕妇痘已出现，以此固其胎气。
　　拣人参 漂白术 实条芩 怀熟地 正川芎 全当归 杭白芍 西砂仁 老苏叶 广陈皮 炙甘草生姜三片，红枣三枚，水煎，温服。
　　
　　生化汤
　　治孕妇出痘，适逢正产，产后腹痛，恶露未尽。
　　当归身（五钱） 正川芎（二钱） 光桃仁（二十粒） 黑炮姜（一钱） 炙甘草（一钱）净水浓煎服。
　　
　　
　　卷六　万氏痘麻麻疹骨髓赋
　　麻虽胎毒，多带时行，气候寒温非令，男女传染而成。其发也，与痘相似；其变也，比痘匪轻。愚夫愚妇每视为泛常，若死若生总归于天命。不知毒起于胃，热流于心。始终之变，肾则无证；脏腑之伤，肺则尤甚。闭户问途，何若出门寻径；扬汤止沸，不如去火抽薪。
　　初时发热，俨似伤寒。目出泪而不止，鼻流涕而不干。咳嗽太急，烦躁难安。以火照之，隐隐皮肤之下；以手抹之，亭亭肌肉之间。其形若疥，其色若丹；随出随没，乍隐乍现。根窠若肿兮，麻而兼瘾；皮肤若赤兮，麻以夹斑。似锦而明兮，十有九吉；如煤而黑兮，百无一痊。
　　麻毒最重，治法不同。微汗常出，热势越而不留；清便自调，毒瓦斯行而无壅。腠理拂郁兮，即当发散；肠胃秘结兮，急与疏通。苟视大而若细，恐变吉而为凶。故衄血不必忧，邪从衄解；利血不必止，毒以痢松。所喜者身中清凉，可畏者咽中肿痛。饮水不休，法在生津养血；饮食若减，方须清胃和中。
　　又如出之太迟，发表为贵；出之过甚，解毒堪宜。毋伐天和，常视岁气。寒威凛凛，毒势郁而不行；火热炎炎，邪气乘而作疠。或施温补，勿助其邪；若用寒凉，休犯其胃。制其过但取其平，诛其暴必欲其正。远寒远热，阴阳之胜负不齐；责实责虚，人禀之强弱或异。
　　麻疹既出，将息尤难。坐卧欲暖，饮食宜淡。风寒若袭兮，为肿为热；咸酸不禁兮，为咳为喘。异气纵感，变证宜参。便多脓血兮，仓廪血热；咳多涎沫兮，华盖伤寒。口烂唇裂，心火未退；皮焦发槁，荣卫将枯。苟不详于临证，何以见其折肱？
　　
　　卷六　万氏痘麻麻痘西江月
　　（凡二十首）麻痘俗呼麻子，盖因火毒熏蒸。朱砂红点遍身形，发自胃经一定。切忌黑斑死证，最宜赤似朱樱。大都治法喜凉清，不许辛甘犯禁。
　　麻疹因何咳嗽？盖由肺胃相连。肺金被火苦熬煎，以致咳嗽气喘。治法清金降火，不宜误用辛甜。蒸笼包子譬如然，只要气松火遍。
　　麻疹如何辨认？分明状似伤寒。此多咳嗽有红斑，喷嚏眼中水现。或见腹疼阵阵，或时吐泻相兼。疹麻吐泻不须嫌，正要毒除热减。
　　麻与痘疮异治，二家不可同方。痘宜温解疹宜凉，又要现形为上。若受风寒不出，其间凶吉难量。急宜发散保安康，最怕神昏腹胀。
</div>
    <div class="pagination">
<a href="幼幼集成_page44.html">上一页</a><span>...</span><a href="幼幼集成_page40.html">40</a><a href="幼幼集成_page41.html">41</a><a href="幼幼集成_page42.html">42</a><a href="幼幼集成_page43.html">43</a><a href="幼幼集成_page44.html">44</a><span class="current-page">45</span><a href="幼幼集成_page46.html">46</a><a href="幼幼集成_page47.html">47</a><a href="幼幼集成_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
