<!DOCTYPE html>
<html>
<head>
    <meta charset="UTF-8">
    <title>医学纲目 - 第 339 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 339 页/共 379 页</h1>
    <div class="content">　　真蛇黄（醋淬，三个）郁金（三分，一处为末）麝香（另研，一钱）上为末，粳米饭丸如桐子大。每服三二丸，煎金银磨刀水化服。

　　〔海〕古镜，味辛无毒，主惊痫邪气，小儿诸恶疾。煮取汁，和诸药煮服之。弥古者尤佳。

　　治痫方治太阳阳明二经为病。

　　荆芥穗（四两）白矾（为细末，二两）上枣肉为丸如桐子大。每服二十丸，荆芥汤下。次三十丸、四十丸，又次五十丸，俱食前。

　　〔罗〕

　　沉香天麻汤

　　魏敬甫之子四岁，从长老摩顶授记，众僧念咒，因而大恐，遂发惊搐，痰涎壅塞，目多白睛，项背强急，喉中有声，一时许方醒。后每见皂衣人辄发，多服朱、犀、龙、麝镇坠之药四十余日，前症犹在，又添行步动作，神思如痴。予诊其脉，沉弦而急，《黄帝针经》云：心脉满大，痫筋挛。

　　又云：肝脉小急，痫筋挛。盖小儿血气未定，神气尚弱，因而惊恐，神无所根据，又动于肝，肝主筋，故痫筋挛。病久气弱，小儿易为虚实，多服镇坠寒凉之剂，复损其气，故添动作如痴。《内经》云：暴挛痫眩，足不任身，取天柱穴是也。天柱穴乃足太阳之脉所发，阳跷附而行也。又云：癫痫螈，不知所苦，两跷主之，男阳女阴。洁古云：昼发治阳跷、申脉，夜发治阴跷、照海，先各灸两跷，各二七壮，次处：沉香（二钱）天麻（三钱）羌活（五钱）防风（三钱）益智（二钱）川乌（炮，去皮脐，二钱）甘草（炙）当归（各一钱半）半夏（汤泡，三钱）独活（四钱）附子（炮，去皮脐，三钱）姜屑（一钱半）上咀，每服五钱，生姜三片，水煎温服。《举痛论》云：恐则气下，精怯而上焦闭。又云：从下上者，引而去之。以羌活、独活苦温，味之薄者，阴中之阳，引气上行，又入太阳之经为引用，故以为君。天麻、防风辛温以散之，当归、甘草辛甘温以补气血之不足，又养胃气，故以为臣。黑附子、川乌头、益智仁大辛温，行阳退阴，又治寒客伤胃。肾主五液，入脾为涎，以生姜、半夏燥湿化痰。

　　《十剂》云：重可去怯。沉香辛温，体重气清，去怯安神，故以为使。气味相合，升阳补胃，恐怯之气，自得平矣。

　　〔汤〕

　　牛黄丸

　　治因惊中风，五痫天吊，客忤潮涎灌壅。

　　白花蛇（酒浸，取肉）白附子全蝎真川乌（一枚，半两者，生）天麻薄荷叶（各半两）以上六味，先为细末。次入雄黄（五两）辰砂（三钱）脑子（另研，半两）牛黄（三钱）麝香（一钱）上为一处和匀，麻黄去根二两，酒一升，煎麻黄至一盏，去麻黄，用酒熬药得所，勿至焦赤，众手疾丸如芡实大，密器盛之，一丸作五服，煎金银薄荷汤磨化，大能发散惊邪。

　　治五痫

　　得效方

　　露蜂房（焙，一两）石绿（一两）桂心远志（去心）人参（各半两）朱砂（一钱）上为末，粥丸如桐子大。每服二三十丸，白汤下。

　　〔世〕治小儿惊痫。

　　胆星（二两）全蝎（去翅足，炒，半两）白附子（一两）薄荷（半两）僵蚕（炒，一两）川芎（一两）上为末，粥丸，青黛为衣。每服一二丸，姜汤下。

　　治小儿痫。用甘遂末一钱，猪心一个，取三管头血三条，和甘遂末，将猪心批作两片，入药在内，以线缚定，外湿纸包裹，入文武火煨熟，不可过度，取药细研，入辰砂末一钱，和匀，分作四丸，每服一丸，猪心汤化下。再服，另取猪心煎汤，此方神效。

　　〔汤〕

　　断痫丹

　　治痫瘥后复作，连绵不除，服之有验。

　　黄（蜜水涂，炙）钩藤细辛甘草（炙）蛇蜕皮（各半两）蝉蜕（去土，四个）牛黄（另研，一字）治远年惊痫，心血不足，神验方。蝎虎一枚褐色者，用剪子取下四足爪，连血细研，入生朱末、麝香、脑子各少许，同研细。薄荷汤调下，作一服。须先用夺命散控下涎，次服之，能夺造化，虽数年癫痫，亦能治之。

　　此药所以神效者，盖痫皆心血不足，此物名守宫，其血与心血类也，取下如室女之红铅，服之于心，故能补也。

　　（此乃怪虫，去其足而复能行，又再生而活也。蝎虎即蜓。夺命散方见惊搐门。）〔《肘》〕小儿多患胎寒好啼，昼夜不止，因此成痫。当归末小豆大，乳汁灌之，日夜三四服。

　　〔《本》〕治小儿卒得痫。用钩藤、甘草炙，各二分，水五合，煮取二合，服如小枣大，日夜三大服。

　　〔《广济》〕及《崔氏方》，治小儿惊痫，诸汤饮皆用钩藤皮。又，野猪黄，味辛甘平，疗癫痫，水研如枣核，日三服，效。《衍义》云：野猪黄胆，世不常有，间得之，能治小儿痰痫。

　　〔子和〕李氏一小儿，病手足搐搦。戴人曰：心火胜也，勿持捉其手，当从搐搦。此由乳母保抱太极所致。

　　乃令扫净地，以水洒之，干令复洒，令极湿，俯卧儿于地上，良久，浑身转侧，泥浆皆满，仍以井水洗之，少顷而瘥。

　　〔杜〕治小儿胃寒虫上，诸危恶与痫相似者。干漆捣炒烟尽，入白芜荑，等分为细末，米饮调下一字至一钱，瘥。

　　〔《甲》〕小儿癫痫，螈脊强，互相引项，灸长强穴三十壮，在脊端，趺地取之乃得。小儿惊痫螈，脊急强，目转运上插，筋缩主之。

　　〔田〕小儿癫痫惊风，目眩，灸神庭穴七壮，在鼻直上，入发际五分。

　　小儿风痫，灸鼻柱上发际宛宛中三壮，炷如小麦大。

　　小儿惊痫，先惊怖啼叫，后乃发也。灸顶上旋毛中三壮，及耳后青丝脉，炷如小麦大。（旋毛中，即百会穴也。青丝脉，手足少阳脉穴也。）〔《明》〕惊痫，灸巨阙三壮。

　　〔《甲》〕小儿惊痫，本神及前顶、囟会、天柱主之。小儿惊痫反视，临泣主之。小儿痫，呕吐泄注，惊恐失精，瞻视不明，眵，脉主之。羊痫，食宗、下空主之。（钱氏云：羊痫，目瞪吐舌羊叫。）痫发，目上插，攒竹主之。马痫，金门及仆参主之。风从头至足，痫，口闭不能开，每大便腹暴满，按之不下，嚏悲喘，昆仑主之。小儿痫，遗精溺，虚则病痫癫，实则闭癃，小腹中热，善寐，大敦穴主之。痫惊，如有见者，列缺穴主之，并取阳明络。

　　〔钱〕五痫重者死，病后甚者亦死。

　　卷之三十六小儿部肝主风

　　天吊

　　天吊亦惊风之证，但天吊发时，头目仰视，惊风则无也。

　　〔汤〕小儿螈不定，翻眼抬睛，状若神祟，头目仰视，名为天吊。凡有此疾，宜服苏合香丸，灸两手大拇指两甲肉相半，男先灸左，女先灸右，及两足大拇指中间各三五壮，又灸前后手心各五壮，此皆得效之法。

　　九龙控涎散

　　治天吊。

　　赤脚蜈蚣（酒涂炙，一条）滴乳天竺黄（二味另研。各一钱）腊茶雄黄（另研）甘草（炙。各二钱）荆芥穗（炒）白矾（枯。各一钱）绿豆（半生半炒，一百粒）上为末，每服半钱，人参薄荷汤调下。

　　钩藤饮

　　治天吊潮热。

　　钩藤人参犀角屑（各半两）全蝎天麻（各一分）甘草（半分）上为末，每服一钱，水煎服。

　　〔丹〕痫迷嚼舌仰视，牛黄大豆许，和蜜水调。（《广利方》）

　　卷之三十六小儿部肝主风

　　眼目

　　〔《明》〕目涩羞明，状如青盲：中渚（一壮。凡小儿艾炷，皆如小麦大。）儿三五岁，忽生白翳，遮睛掩瞳人，疼痛不可忍，九椎上灸一壮。奶癣目不明者，肩中灸一壮。

</div>
    <div class="pagination">
<a href="医学纲目_page338.html">上一页</a><span>...</span><a href="医学纲目_page334.html">334</a><a href="医学纲目_page335.html">335</a><a href="医学纲目_page336.html">336</a><a href="医学纲目_page337.html">337</a><a href="医学纲目_page338.html">338</a><span class="current-page">339</span><a href="医学纲目_page340.html">340</a><a href="医学纲目_page341.html">341</a><a href="医学纲目_page342.html">342</a><a href="医学纲目_page343.html">343</a><a href="医学纲目_page344.html">344</a><span>...</span><a href="医学纲目_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
