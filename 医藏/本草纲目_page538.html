<!DOCTYPE html>
<html>
<head>
    <meta charset="UTF-8">
    <title>本草纲目 - 第 538 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 538 页/共 603 页</h1>
    <div class="content">　　肝

　　【主治】肾虚阳弱（《圣惠》四雄丸用之）。

　　头血

　　【主治】雀盲（《别录》。弘景曰：雀盲，乃人患黄昏时无所见，如雀目夜盲也。日二，取血点之。）

　　脑

　　【气味】平。

　　【主治】绵裹塞耳，治聋。又涂冻疮（孟诜。时珍曰：按：张子和方：腊月雀脑烧灰，油调涂之亦可）。

　　喙及脚胫骨

　　【主治】小儿乳癖，每用一具煮汁服。或烧灰，米饮调服（时珍）。

　　雄雀屎

　　一名白丁香（俗名）、青丹（《拾遗》）、雀苏（《炮炙论》）。

　　【修治】《日华》曰：凡鸟右翼掩左者是雄。其屎头尖挺直。

　　曰：凡使，勿用雀儿粪。雀儿口黄，未经淫者也。其雀苏底坐尖在上是雄，两头圆者是雌。阴人使雄，阳人使雌。腊月采得，去两畔附着者，钵中研细，以甘草水浸一夜，去水焙干用。

　　时珍曰：《别录》只用雄雀屎。雌雄分用，则出自雷氏也。

　　【气味】苦，温，微毒。

　　【主治】疗目痛，决痈疖，女子带下，溺不利，除疝瘕（《别录》）。疗龋齿（陶弘景）。

　　和首生男子乳点目中， 肉、赤脉贯瞳子者即消，神效。和蜜丸服，治症瘕久痼冷病。和少干姜服之，大肥悦人（苏恭）。痈苦不溃者，点涂即溃。急黄欲死者，汤化服之立苏。腹中癖、诸块、伏梁者，和干姜、桂心、艾叶为丸服之，能令消烂（藏器）。和天雄、干姜丸服，能强阴（孟诜）。消积除胀，通咽塞口噤，女人乳肿，疮疡中风，风虫牙痛。（时珍）。

　　【发明】时珍曰：雀食诸谷，易致消化。故所治疝瘕积胀 癖，及目翳 肉，痈疽疮疖，咽噤齿龋诸症，皆取其能消烂之义也。

　　【附方】旧六，新八。

　　霍乱不通，胀闷欲死，因伤饱取凉者：用雄雀粪二十一粒，炒研末，温酒半盏调服。未效，再服。（《总录》）目中翳膜：治目热生赤白膜。以雄雀屎和人乳点上，自烂。（《肘后方》）风虫牙痛：雄雀屎，绵裹塞孔中，日二易之，效。（《外台》）咽喉噤塞：雄雀屎末，温水灌半钱。（《外台》）小儿口噤中风：用雀屎，水丸麻子大。饮下二丸，即愈。（《千金方》）小儿不乳：用雀屎四枚末之，着乳上与吮。（《总微》）小儿痘 ：白丁香末，入麝少许，米饮服一钱。（《保幼大全》）妇人吹乳：独胜散：白丁香半两，为末。以温酒服一钱。（《简要济众》）破伤风疮作白痂无血者：杀人最急。以雄雀粪（直者）研末，热酒服半钱。（《普济》）破决痈疖：诸痈已成脓，惧针者。取雀屎涂疮头，即易决。（《梅师方》）瘭疮作痛：用雀屎、燕窠土研，敷之。（《直指》）浸淫疮癣：洗净，以雀屎、酱瓣和研，日涂之。（《千金翼》）喉痹乳蛾：白丁香二十个，以沙糖和作三丸。每以一丸绵裹含咽，即时遂愈。甚者不过两面疮酒刺：白丁香十粒，蜜一两浸，早夜点，久久自去。（《普济方》）

　　禽部第四十八卷　禽之二

　　蒿雀

　　（《拾遗》【集解】藏器曰：蒿雀似雀，青黑色，在蒿间，塞外弥多。食之，美于诸雀。

　　肉

　　【气味】甘，温，无毒。

　　【主治】食之，益阳道，补精髓（藏器）。

　　脑

　　【主治】涂冻疮，手足不皲（藏器）。

　　禽部第四十八卷　禽之二

　　巧妇鸟

　　（《拾遗》）【释名】鹪鹩（《诗疏》）、桃虫（《诗经》）、蒙鸠（《荀子》）、女匠（《方言》）、黄雀（俗）。

　　时珍曰：按：《尔雅》云：桃虫，鹪。其雌曰 。扬雄《方言》云：桑飞自关而东谓之巧雀，或谓之女匠。自关而西谓之袜雀，或谓之巧女。燕人谓之巧妇。江东谓之桃雀，亦曰布母。鸠性拙，鹪性巧，故得诸名。

　　【集解】藏器曰：巧妇小于雀，在林薮间为窠。窠如小袋。

　　时珍曰：鹪鹩处处有之。生蒿木之间，居藩篱之上。状似黄雀而小，灰色有斑，声如吹嘘，喙如利锥。取茅苇毛毳而窠，大如鸡卵，而系之以麻发，至为精密。悬于树上，或一房、二房。故曰巢林不过一枝，每食不过数粒。小人畜驯，教其作戏也。又一种 鹩，《尔雅》谓之剖苇。似雀而青灰斑色，长尾，好食苇蠹，亦鹪类也。

　　肉

　　【气味】甘，温，无毒。

　　【主治】炙食甚美，令人聪明（汪颖）。

　　窠

　　【主治】烧烟熏手，令妇人巧蚕（藏器）。治膈气噎疾。以一枚烧灰酒服，或一服三钱，神验（时珍。出《卫生易简方》）。

　　禽部第四十八卷　禽之二

　　燕

　　（《别录》中品）【释名】乙鸟（《说文》）、玄鸟（《礼记》、鸷鸟（《古今注》）、 鸸（《庄子》）、游波（《炮炙论》）、天女（《易占》）。

　　时珍曰：燕字篆文象形。乙者，其鸣自呼也。玄，其色也。鹰鹞食之则死，能制海东青鹘，故有鸷鸟之称。能兴波祈雨，故有游波之号。雷 云“海竭江枯，投游波而立泛”，是矣。京房云：人见白燕，主生贵女，故燕名天女。

　　【集解】《别录》曰：燕生高山平谷。

　　弘景曰：燕有两种：紫胸轻小者是越燕，不入药用；胸斑黑而声大者，是胡燕，可入药用。胡燕作窠喜长，能容一匹绢者，令人家富也。若窠户北向而尾屈色白者，是数百岁燕，《仙经》谓之肉芝，食之延年。

　　时珍曰：燕大如雀而身长，衔口丰颔，布翅歧尾。背飞向宿，营巢避戊己日。春社来，秋社去。其来也，衔泥巢于屋宇之下；其去也，伏气蛰于窟穴之中。或谓其渡海者，谬谈也。玄鸟至时祈高 ，可以求嗣。或以为吞燕卵而生子者，怪说也。或云燕蛰于井底，燕不入屋，井虚也。燕巢有艾则不居。凡狐貉皮毛，见燕则毛脱。物理使然。

　　肉

　　【气味】酸，平，有毒。

　　弘景曰：燕肉不可食，损人神气，入水为蛟龙所吞。亦不宜杀之。

　　时珍曰：《淮南子》言：燕入水为蜃蛤，故高诱注谓蛟龙嗜燕，人食燕者不可入水，而祈祷家用燕召龙。窃谓燕乃蛰而不化者，化蛤之说未审然否？但燕肉既有毒，自不必食之。

</div>
    <div class="pagination">
<a href="本草纲目_page537.html">上一页</a><span>...</span><a href="本草纲目_page533.html">533</a><a href="本草纲目_page534.html">534</a><a href="本草纲目_page535.html">535</a><a href="本草纲目_page536.html">536</a><a href="本草纲目_page537.html">537</a><span class="current-page">538</span><a href="本草纲目_page539.html">539</a><a href="本草纲目_page540.html">540</a><a href="本草纲目_page541.html">541</a><a href="本草纲目_page542.html">542</a><a href="本草纲目_page543.html">543</a><span>...</span><a href="本草纲目_page539.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
