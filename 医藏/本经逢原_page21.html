<!DOCTYPE html>
<html>
<head>
    <meta charset="UTF-8">
    <title>本经逢原 - 第 21 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 21 页/共 86 页</h1>
    <div class="content">　　卷二隰草部

　　漏芦

　　《本经》名野兰苦咸寒，有毒。

　　《本经》主皮肤热毒，恶疮疽，痔漏痹，下乳汁。

　　发明

　　漏芦苦寒解毒，乃足阳明经药。《本经》治热毒恶疮，下乳汁，以其能利窍也。

　　为消毒、排脓、杀虫要药。古方治痈疽发背，以漏芦汤为首称。盖咸能软坚，寒能解毒。故服之必大便作泻，使邪从下而出也。昔人治婴儿疮毒，令母服此，使药性从乳中过之，每致乳子利下白沫，大损元气，故气虚及疮疡不起发者，咸非所宜，而妊妇尤为切禁。

　　卷二隰草部

　　苎麻、黄麻

　　甘寒，无毒。

　　发明

　　苎麻专行滞血，产妇枕之治血晕。产后腹痛，以苎安腹上即止。渍苎水疗热渴，苎根治小儿赤丹。其黄麻苦温，专散陈久瘀血，取陈年者烧灰存性，酒调服之。络麻根烧灰治锁喉风神效。

　　卷二隰草部

　　胡芦巴

　　苦大温，无毒。

　　发明

　　胡芦巴乃海外胡萝卜子，声音相近之讹耳。右肾命门药也。元阳不足，冷气潜伏不得归元者宜之，小肠奔豚偏坠及小腹有形如卵，上下走痛不可忍者，用胡芦巴丸。肾气不归，上热下寒，厥逆呕吐者，用黑锡丹。皆与金铃子一寒一热同用，其导火归元之功可知。

　　卷二隰草部

　　恶实

　　又名鼠粘子、牛蒡子、大力子，皆别名也辛平，无毒。

　　发明

　　鼠粘子肺经药也。治风湿瘾疹，咽喉风热，散诸肿疮疡之毒，痘疹之仙药也。痘不起发，用此为末，刺雄鸡冠血和酒酿调，胡荽汤下神效。疮疡毒盛，生研用之即出疮头；酒炒上行能通十二经，去皮肤风，消 疹毒。惟气虚色白，大便利者不宜。

　　卷二隰草部

　　苍耳

　　古名 耳实甘温，叶苦辛，小毒。酒浸炒用，忌猪肉。

　　发明

　　苍耳治头风脑痛，风湿周痹，四肢拘挛，恶肉死肌，皮肤瘙痒，脚膝寒痛，久服亦能益气。其叶久服去风湿有效。服苍耳人最忌猪肉及风邪，触犯则遍身发出赤丹也。妇人血风攻脑，头旋闷绝，忽倒不知人事者，用苍耳草嫩心阴干为末，酒服甚效。此味善通顶门连脑，能走督脉也。

　　卷二隰草部

　　天名精

　　《本经》名蛤蟆蓝，一名地菘，子名鹤虱甘寒，无毒。

　　《本经》主瘀血，血瘕欲死，下血止血，利小便。

　　发明

　　天名精功专散血，有破宿生新之功，故《本经》言下血止血，又能涌吐风痰，杀虫解毒。擂汁服之，能止痰疟，漱之止牙痛，捣之敷蛇伤，煎服除淫秽邪毒，从小便泄出。凡乳蛾喉咙肿痛，及小儿急慢惊风，牙关紧急，不省人事者，捣绞和酒灌之。咽喉肿塞，痰涎壅滞，捣汁鹅翎扫入，去痰立效。亦治猪瘟。

　　卷二隰草部

　　鹤虱

　　苦平，无毒。

　　发明

　　鹤虱入厥阴肝经，善调逆气，能治一身痰凝气滞，杀虫方中最要药。《录验方》疗蛔攻心痛，一味丸服。小儿虫痛亦单用鹤虱研末，肥肉汁服，其虫自下。药肆每以胡萝卜子代充，不可不辨。

　　卷二

　　隰草部

　　辛苦寒，小毒。采叶阴干入甑中，层层洒酒与蜜，九蒸九晒用。

　　发明

　　苦寒，略兼微辛，故有小毒，为祛风除湿而兼活血之要药。 丸治风湿，四肢麻痹，骨节冷痛，腰膝无力甚效。但脾肾两虚，阴血不足，而腰膝无力，骨痛麻痹者，大非所宜。时珍曰：生捣汁服则令人吐，故云有小毒。九蒸九晒则去风痹，故云无毒。或云甚益元气，不稽之言也。生者捣服能吐风痰，其能伤胃可知。

　　卷二隰草部

　　箬

　　甘寒，小毒。

　　发明

　　箬生小竹而叶最大，故可以之为笠。烧灰治吐衄、呕咯及便溺诸血。又能通小便，利肺气，散喉痹，消痈肿，每服不过一钱匕。又治痘疮倒靥，以箬叶灰一钱匕入麝香，酒调服之。干箬蒂煎汤治胃热呃逆。其性较柿蒂稍平。取灰以香油调涂汤火伤甚良。

　　卷二隰草部

　　芦根

</div>
    <div class="pagination">
<a href="本经逢原_page20.html">上一页</a><span>...</span><a href="本经逢原_page16.html">16</a><a href="本经逢原_page17.html">17</a><a href="本经逢原_page18.html">18</a><a href="本经逢原_page19.html">19</a><a href="本经逢原_page20.html">20</a><span class="current-page">21</span><a href="本经逢原_page22.html">22</a><a href="本经逢原_page23.html">23</a><a href="本经逢原_page24.html">24</a><a href="本经逢原_page25.html">25</a><a href="本经逢原_page26.html">26</a><span>...</span><a href="本经逢原_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
