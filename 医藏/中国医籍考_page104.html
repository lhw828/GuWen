<!DOCTYPE html>
<html>
<head>
    <meta charset="UTF-8">
    <title>中国医籍考 - 第 104 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 104 页/共 122 页</h1>
    <div class="content">　　宋书宗室传曰。遵考父涓子。彭城内史。

　　钱曾曰。刘涓子鬼遗方五卷。刘涓子不知何许人。晋末于丹阳郊外。射中一物云云。是书极为奇秘。收藏家罕见之。别有刘涓子治痈疽神仙遗论一卷。与此同是宋钞。皆宜别录副本备之。

　　〔神仙遗论〕宋志十卷 阙陈振孙曰。刘涓子神仙遗论十卷。东蜀刺史李 录。按中兴书目。引崇文总目云。宋龚庆宣撰。刘涓子者。

　　晋末人。于丹阳县得鬼遗方一卷。皆治痈疽之法。庆宣得而次第之。今按唐志。有龚庆宣刘涓子男方十卷。未知即此书否。卷。或一板。或止数行。名为十卷。实不多也。

　　〔甘氏（浚之）痈疽部党杂病疾源〕隋志三卷 佚〔疗痈疽金创要方〕隋志十四卷 佚〔疗痈疽毒惋杂病方〕隋志三卷 佚〔甘氏（伯齐）疗痈疽金创方〕隋志十五卷（唐志作十二卷） 佚〔亡名氏痈疽论方〕隋志一卷 佚〔疗痈经〕隋志一卷 佚〔疗三十六 方〕隋志一卷 佚〔秦氏（政应）疗痈疽诸疮方〕隋志二卷 佚〔喻氏（义）纂疗痈疽要诀〕（宋志作广痈疽要诀）唐志一卷 佚〔疮肿论〕唐志一卷 佚郑樵曰。唐西州节度史藉喻义撰。

　　钱侗曰。崇文总目。疮肿论一卷。喻义撰。侗按通志略。作藉喻义撰。误也。

　　按千金方痈疽门五香连翘汤注曰。要藉喻义有黄 甘草芒硝各六分。据此艺文略史籍二字。当作要籍。盖系官衔。唐书百官志曰。节度使府院法直官要籍逐要亲事各一人。又艺文志。有江承宗删系药咏三卷。注。凤翔节度要籍。可以证焉。

　　〔沈氏（泰之）痈疽论〕唐志二卷 佚〔蔺道者仙授理伤续断方〕四卷 存亡名氏序曰。此方乃唐会昌间。有一头陀。结草庵于宜春之钟村。貌甚古。年百四五十岁。买数亩垦 。种粟以自给。村氓有彭叟者。常常往来其庐。颜情甚稔。或助之耕。一日彭之子升木伐条。误坠于地。折颈挫肱。

　　呻吟不绝。彭诉于道人。道人请视之。命买数品药。亲制以饵。俄而痛定。数日已如平时。始知道人能医。求者益众。道人亦厌之。乃取方授彭。使自制以应求者。且誓之以无苟取。毋轻售。毋传非人。由是言治损者宗彭氏。

　　彭叟之初识道人三十许。今老矣。然风采无异前时。问其姓名。曰蔺道者。问其氏曰。长安人也。始道人闭门不通人事。人亦少至。唯一邓先生每春晴秋爽。携稚过之。必载酒 从焉。道人悬一椰瓢壁间。邓至则取瓢更酌。

　　彭或遇之亦酌。二人皆谈笑竟晷。醉则高歌。其词曰。经世学。经世学。成无用着。山中乐。山中乐。土堪耕凿。瘿瓢有酒。同君酌。醉卧草庐。谁唤觉。松阴忽听双鸠鹤。起来日出穿林薄。彭 朴不知所言为何。惟熟听其歌。亦得其腔。每归对人歌之。人亦不省。居久。邓先生不至。彭闻道人。道人云。已仙去。

　　彭卒不悟。后江西观察使行部至袁州。闻彭所歌异之。诘其词得道人姓氏。遂遣人同彭叟至其庐。邀之。至则行矣。惟瓢存焉。廉大以为恨。谓彭得其治损诸方。因易其村曰巩。道人有书数篇所授者。特其最后一卷云。

　　〔亡名氏痈疽论〕崇文总目三卷 佚〔释氏（智宣）发背论〕崇文总目一卷 佚〔白氏（岑）发背论〕崇文总目十卷（通志略宋志作一卷）佚李肇曰。白岑尝遇异人。传发背方。其验十全。岑卖弄以求利。后为淮南小节度使高适。胁取其方。然终不甚效。岑至九江为虎所食。驿吏收其囊中。乃得真本。太原王升之写以传布。（国史补）

　　〔释波利译吞字贴肿方〕（通志略作唐波驰波利奉诏译）崇文总目一卷 佚〔亡名氏瘰 方〕崇文总目一卷 佚〔疗小儿丹法〕通志略一卷 佚〔邢氏（元补）痈疽论〕（宋志注邪一作邾）宋志一卷 侠〔徐氏（梦符）外科灸法论粹新书〕宋志一卷 佚〔王氏（蘧）经效痈疽方〕宋志一卷 佚自序曰。元 三年夏四月官京师。疽发于背。召国医治之。逾月势益甚。得徐州萧县人张生。以艾火加疮上。

　　自旦及暮。凡一百五十壮。知痛乃已。明日镊去黑痂。脓血尽溃。肤理皆红。亦不复痛。始别以药敷之。日一易焉。易时旋剪去黑烂恶肉。月许疮乃平。是岁秋夏间。京师士大夫。病疽者七人。余独生。此虽司命事。然固有料理。不知其方。遂至不幸者。以人意论之。可为慨然。于是撰次前后。所得方。模版以施。庶几古人济众之意。绍圣三年三月日题。（本事方）

　　〔胡氏（权）治痈疽脓毒方〕宋志一卷 佚〔史氏（源）治背疮方〕宋志一卷 佚史源序曰。源幼时学毕业。全不知医药。甲戌年。自太学归省。国医常颖士器之适在府下。求为母氏一诊。

　　云。有蓄热必渴。时母子不引饮。略喜水。又云。但防作疮觉疮。便着艾于上。热盛则五花灸之。（谓中及四旁。

　　随赤到处灸。非方停也。）切记。至辛巳年六月望日。母氏忽言。背胛间微痒。视之有赤半寸许。方有白粒如黍粟。记器之言。乃急着艾。其赤随消。故二七壮而止。信宿复觉微痛。视之有赤下流。长二寸。阔如韭叶。举家不悉。皆以前灸为悔。亲戚交谪。谓赤热如何用火。有诋器之者。遂呼外医。用膏药覆之。益引一日夜。增一晕。

　　至二十二日。衡斜约六七寸。痛楚不胜。间一呻吟。听之心碎。苍忙询告。或云。等慈寺尼知全者。前病疮甚大。

　　得灸而愈。奔问之。全云。剧时昏不知。但小师辈言。范八奉议。（忠宣之子）守定灸八百余壮。方苏。约艾一筛尔。

　　亟归白之见从。始以银杏作炷。其上十数。殊不觉。乃截四旁。亦引其炷。灭四之三。皆觉痛。七壮后觉痒。每一壮烬。则赤随缩入。灸至三十余壮。赤晕收退。病者信。遂以艾作团梅杏大。灸其上。渐加至鸡黄大。约四十团。方觉痛。视火焦处已寸余。盖灸之迟。而初发处。肉已坏。坏肉盛隔。至好肉方痛尔。四旁知痛者。肉未坏也。又有言。

　　一潘殿直居城南。施疮药每效。源即再拜邀讲。时已曛黑。火 满背。潘以手离疮五六寸许试之。云。疮高阜而热。不妨。（且云。怕不高而热气少者。）病者食粥讫安寝。（前此六夜不寝。）至晓示之疮。如覆一瓯。突然高三四寸。

　　上有百数小窍。色正黑。以千金所说。与潘氏高阜之言求之。突然高者。毒瓦斯出外而聚也。百数小窍者。毒未聚。

　　而浮攻肌肤也。色正黑者。皮与肉俱坏也。非艾火出其毒于坏肉之里。则五脏逼矣。至是方悟明堂图。与烟萝子所画。五脏在背。如悬挂然。今毒行分肉间。待其外穿溃。则内虚外实。虚则易入。实难出。较然可见。而听庸医。用寻常赤肿敷贴凉冷药。以消散之。此借寇兵也。源痛自咎。为人子不晓医药。致亲疾危甚。荷神明扶佑于苍茫间。问知艾力已危而获安。顾何以报神明之德。唯详具灸效。及以名医所论。长者所教。体常治疗。将养避忌之法。尽告后来。庶以推展圣贤垂济之意。警发人子之用心。少谢母氏独获更生之幸云。壬午上元日颖昌史源序。

　　〔定斋居士五痔方〕宋志一卷 佚〔宋氏（霖）丹毒备急方〕宋志三卷 佚〔李氏（阙名）痈疽方〕宋志一卷 佚〔亡名氏治发背恶疮内补方〕宋志一卷 佚〔亡名氏卫济宝书〕宋志一卷 未见陈振孙曰。卫济宝书一卷。称东轩居士。不著名氏。治痈疽方也。

　　四库全书提要曰。卫济宝书二卷。旧本题东轩居士撰。不著名氏。陈振孙书录解题。宋史艺文志。皆列其目。

　　为一卷。世间久无传本。惟永乐大典内。尚有其文。并原序一篇。称予家藏痈疽方论二十二篇。图证悉具。可传无穷。故记之曰家传卫济宝书。序中具述方论之所自来。而复言恁文注解。片言只字。皆不妄发云云。然则是书所载。本以经验旧方。裒辑成帙。惟中间注语。乃东轩居士所增入耳。又别有董琏序一篇。纪其得此书于妻家汪氏始末。中有干道纪年。知东轩居士尚当为孝宗以前人。特其姓名。终不可考。至徐文礼。不过校正刊行。而所作后序。亦有举诸家治法。集成一书之语。乃当时坊本。售名欺世之陋习。不足信也。其书首列论治诸条。皆设为问答之词。原序以为传之不老山高先生。其说颇荒诞不可稽。而剖晰精微。深中奥妙。实非有所师授者不能。

　　其后胪列诸方。附以图说。于药物之修制。针灸之利害。抉摘无遗。多后来医流所未见。谨因其旧文。掇拾排比。

　　析为上下二卷。着之于录。以备医家之一种。其乳痈软疖二门。则别系之卷末。俾各从其类焉。

　　〔李氏（迅）集验背疽方〕书录解题一卷 未见李迅序曰。耕当问农。识当问婢。业之贵乎专门。固也。苟得于口耳道听。古人所不取。余自上世。本以儒术名家。取科第与乡荐。代不乏人。今犹未艾于医方。特寓意于其间。志在济人而已。他无苟焉。其视徒广于收方。每有所得。靳而不与人者。心实病之。凡士大夫家传名方。每喜于更相传授。至于医生术士。或有所长。赂以重贿。幸而得之，则必试而用之。心知其经验有固。病来叩随证赠方。一无吝色，行之无倦。继志述事。今历二世。独背疽之疾。世医以为奇疾。望风敛手。于是尤尽心焉。始则试之田夫野人。中则用之富家巨室。久而献之贵官达官。有如印券契钥之验。屡欲编集。以贻后人。愧非专门而止。兹因贤土大夫。适尔过听。谆谆下问。欲广其传。乃退而敬叹其存心之良。高出收方之士数百等。用是不敢固辞。取平昔所用经验之方。从而编次。明辨其证候。详论其颠末。与夫用药之先后。修合之精粗。病者之调摄。饮食居所之戒忌。靡所不载。自知鄙俚而繁赘。然以口授心传之术。而寄于笔端。一或不详且尽。因致错误。则性命所系。阴谴之报。其谁尸之。故不耻而为之撰集。用药之际。更宜读思之。明辨之。宦游四方。闻见益广。续得名方。因风教告。以警不逮。岂特愚之素志。实君子闻善相告之意也。庆元岁在柔兆执徐。律中大吕中浣日。遂江李迅嗣立书。（外科精要）

　　陈振孙曰。李氏集验背疽方一卷。泉江李迅嗣立撰。凡五十二条。其论议详尽曲当。

　　四库全书提要曰。集验背疽方一卷。宋李迅撰。迅字嗣立。泉州人。官大理评事。以医著名。此书见于陈振孙书录解题。称所集凡五十三条。其议论详尽曲当。马端临经籍考。亦着于录。而题作李逸撰。与书录解题不合。

　　今案此书。前有郭应祥序。亦云嗣立名迅。则通考误也。背疽为患至钜。俗医剽窃一二册方。或妄施刀针。而于受病之源。发病之形。及夫用药次第。节宣禁忌之所宜。俱置不讲。后夭瘀者。十恒八九。今迅所撰。于集方之前。俱系以论说。凡诊候之虚实。治疗之节度。无不斟酌轻重。辨析毫芒。使读者了如指掌。中如五香连翘汤。

　　内补十宣散。加料十全汤。加减八味丸。立效散之类。皆醇粹无疵。足称良剂。至忍冬丸。与治乳痈发背神方。

　　皆只金银花一味。用药易而收功多。于穷乡僻壤。难以觅医。或贫家无力服药者。尤为有益。洵疡科中之善本矣。

　　读从永乐大典中。采掇裒订。仍为一卷。其麦饭石膏。及神异膏二方。诸方中最神妙者。而永乐大典。乃偶佚之。

　　令据苏沈良方。及危亦林得效方补入。又赤水元珠。亦载有神异膏方。与得效方。稍有不同。今并列之。以备参考焉。

　　〔按查文献通考。亦作李迅。其误作李逸者。见于国史经籍志。提要说失考。）

　　〔伍氏（起予）外科新书〕（旧作起子讹）宋志一卷 佚邹应龙序曰。大抵痈疽。发于背者。至危殆之疾也。多至不救者。夫岂皆命也哉。然有法可活。非膏涂末敷之能愈。初觉便从头上作艾炷。宜泄蕴毒。使毒瓦斯亟夺。而无内蚀之患。惟头及颈则否。此更生法也。灼艾之外。

　　则又有奇方存。起予平昔屡用屡效。实不敢私。以广其传。开禧丁卯十月旦日。江南西路提刑邹应龙为之序跋。

　　刊于章首。（外科精要）

　　〔亡名氏外科积要方〕佚按上见于朱氏集验方。

　　〔张氏（允蹈）外科保安要用方〕宋志五卷（书录解题作三卷）佚陈振孙曰。外科保安方三卷。知兴化军毫社张允蹈家藏方。龚参政茂良刘太史夙为之序跋。

　　〔亡名氏五发方论〕书录解题一卷 佚陈振孙曰。五发方论一卷。不知名氏。亦吴晦父所录。

　　〔李氏（世英）痈疽辨疑论〕二卷 存史弥忠序曰。余尝观隋大业中巢元方等。着诸病源候论。其论痈疽诸证。固多本于古书。但能定人以必死之期。而未尝示人以救死之方。然则此书流传于世。见之者毛骨竦立而已。果何益乎。近时陈无择三因方盛行。所谓病有三因者。实原于金匮要略。非臆说也。其为痈疽叙论。谓阴滞于阳则发痈。阳滞于阴则发疽。而此二毒。发无定处。常以脉别之。浮洪滑数则为阳。微沉缓涩则为阴。阴则热治。阳则冷治。可谓明白简易矣。然考其所用之方。则不能无疑。如乳香连翘。与漏芦二汤。及洪丞相所序内补散。固已明言不可守此一法。而普攻之矣。但谓内因则用远志。外因则用大黄。不内外因则用甘草。所谓阴则热治者。初未尝有方及之。后虽有内塞散一方。亦用附子。

　　但施之于热退脓血不止之时。非是用于其疾兴作之际。则夫热治之说。竟成泯默而无传可乎。余弟定叔得此疾于积年患渴之后。不数日间。肿大如杯。势极可虑。不敢轻用外科。父子兄弟。相与为谋。惟有李君太医。老成更练。可付兹事。丞致礼招之。至则诊其脉。察其证。遽举手相贺曰。此阴病也。见得甚明。无唐过忧。但用多备雄附等料耳。暨服其药数日。病者大觉烦躁。且索冰水。沃手盥湔。至呼诸子来前。而诰李君曰。汝以附子杀我。

　　我死。儿辈忍不从汝取偿吾命乎。李君但笑而唯唯。不得已而应之曰。今夜乃住此药。退而语诸子曰。今正是服附子时。舍则无药可进。况病患饮食精神。皆不失常。疮溃而脓如涌泉。皆善证也。非服附子之功而何。但用附子。稍杂以他剂而进之。使不能别其气味。斯可矣。诸子如其言。遂收全功。病涉数月。用附子逾三百之数。皆余所目击。向使李君初无定见。终无定力。顾不殆哉。余于此尤惜陈无择三因方证治。未及处热治之方也，李君世攻外科。壮岁从古绾陆从老学。指下明彻。如洞见肺腑。用药亲切。如射必中的。晚岁遂为吾乡独步。一日与余言。今老矣。且惮于出入。然医书之备。莫盛于今日。学人傥能按图而索焉。十岂不能得其五六。但痈疽一证。

　　实为至危之疾。乃绝无所谓热治之方。后学何所考据。况近世有不幸而罹此疾者。多发于阴。如忧虑郁结。色欲过度。阳气衰弱。荣卫不调。非阴类乎。某辄犯不韪。着辨疑论。仍以常用既效之方。具述于后。因欲命工刻梓。

　　以广其传。幸不靳一语。与之即可。则其为不费之惠。夫岂浅浅。弥忠当不文辞。而此论不必以文而行远。于是乎书。淳 壬寅季秋既望。端明殿学士金紫光禄大夫致仕史弥忠序。

　　李世英跋曰。仆年过从心。历医五十余载。耳闻目见。受此病者。十中仅有三二可保其生。缘此病有阴阳缓急之异。盖医者不决。使病者惶怖。世英仅将家传积世秘效之方书。参考古今诸家之论。并亲承前辈诸老先生指证之教。编成一帙。命曰痈疽辨疑论。其实只欲辨明阴阳之疑惑。次用药剂之轻重。非敢为赘言也。更望四方高明之士。洞烛此书。或恐语未能尽善。悉为考证。庶得旨要谛当。欲广流传。深愿家家尽晓。人人自会。或城邑市井。犹可命医。或道途阻。深山大泽。忽感此疾。仓卒之间。命医未及。但将此书详览。先别阴阳。随证施治。

</div>
    <div class="pagination">
<a href="中国医籍考_page103.html">上一页</a><span>...</span><a href="中国医籍考_page99.html">99</a><a href="中国医籍考_page100.html">100</a><a href="中国医籍考_page101.html">101</a><a href="中国医籍考_page102.html">102</a><a href="中国医籍考_page103.html">103</a><span class="current-page">104</span><a href="中国医籍考_page105.html">105</a><a href="中国医籍考_page106.html">106</a><a href="中国医籍考_page107.html">107</a><a href="中国医籍考_page108.html">108</a><a href="中国医籍考_page109.html">109</a><span>...</span><a href="中国医籍考_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
