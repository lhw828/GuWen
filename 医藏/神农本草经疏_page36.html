<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 36 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 36 页/共 48 页</h1>
    <div class="content">　　一钱日一服　和剂局方肺风毒疮遍身疮疥如疠及瘙痒面上风刺妇人粉刺并用桦皮散主之桦皮烧灰四两枳壳去穰烧四两荆芥穗二两炙甘草一两各为末杏仁水煑过去皮尖二两研如泥研匀每服二钱食后温酒调下疮疥甚者日三服简误
　　脾胃弱易于作泄者忌之
　　木鼈子味甘温无毒主折伤消结肿恶疮生肌止腰痛除粉刺防妇人乳痈肛门肿痛
　　疏○木鼈子禀火土之气感长夏暑热之令以生故其味甘气温无毒味厚于气可升可降阳也为散血热除痈毒之要药夫结肿恶疮粉刺防肛门肿痛妇人乳痈等证皆血热所致折伤则血亦瘀而发热甘温能通行经络则血热散血热散则诸证无不瘳矣其止腰痛者盖指湿热客于下部所致而非肾虚为病之比也用者详之
　　主治参互
　　孙用和秘寳方肛门痔痛用木鼈仁三枚砂盆擂如泥入百沸汤一盌乗温先熏后洗日用三次仍涂少许　圣惠方耳卒热肿木鼈子仁一两赤小豆大黄各半两为末每以少许生油调涂之
　　简误
　　木鼈子味虽甘而气则大温本经虽云无毒然亦未免有毒但宜外用勿轻内服刘绩霏雪录云木鼈子有毒不可食昔蓟门有人生二子恣食成痞其父得一方以木鼈子煑猪肉食之其幼子当夜死长子明日死其为毒虽未如此之厉然亦必非纯粹之物也番木鼈形小于木鼈而色白味苦气寒性无毒主伤寒热病咽喉痹痛消痞块并含之咽汁医方摘要治喉痹作痛用番木鼈青木香山豆根等分为末吹之简误
　　番木鼈性大寒味至苦凡病人气血虚弱脾胃不实者慎勿用之
　　钩藤微寒无毒主小儿寒热十二惊癎
　　疏○钩藤禀春气以生本经气微寒无毒保升言苦甄权言甘平应是甘苦俱不甚气味悉和平者也为手少隂足厥隂经要药少隂主火厥隂主风风火相搏则为寒热惊癎此药气味甘寒直走二经则风静火息而肝心宁寒热惊癎自除矣甄权主小儿惊啼瘈疭热壅客忤胎风者亦此意耳
　　主治参互
　　得逺志茯神琥珀枣仁丹砂牛黄天竺黄犀角屑生地黄龙齿麦门冬金箔治小儿惊癎瘈疭有痰加竹沥南星橘红　圣济录小儿惊热钩藤一两滑石半两炙甘草二钱五分为散每服半钱温水服日三服圣惠方卒得癎疾钩藤炙甘草各二钱水五合煎
　　二合每服枣许日五夜三　除小儿惊癎外无他用故不着简误
　　赤柽木无毒主剥驴马血入肉毒取以火灸熨之亦可煑汁浸之
　　疏○赤柽木禀春阳之气以生故其色青而叶稍微赤凌冬不凋其味甘咸其气温而无毒浮而升阳也入足阳明手太隂少隂经观本经载其能解驴马血入肉发毒者盖以驴马性热故多毒生时汗气沾人即能为病所以剥时热血入肉亦能致毒此药味甘咸甘得土气咸得水气故能入血解血分之毒也近世又以治痧热毒不能出用为发散之神药经曰少隂所至为疡正刘守真所谓诸痛痒疮疡皆属心火之旨也盖热毒炽于肺胃则发班于肌肉间以肺主皮毛胃主肌肉也此药正入肺胃心三经三经毒解则邪透肌肤而内热自消此皆开发升散甘咸微温之功用也
　　主治参互
　　同石膏知母薄荷荆芥参牛旁子麦门冬竹叶连翘黄芩甘草之属治防发不出或虽发不透如热甚毒炽舌生芒刺大渴谵语防色紫黑者加入三黄石膏汤内大効　单用及兼各药并主痧首尾诸证　治一切风不问逺近用赤柽木叶半斤切荆芥半斤水五升煑二升澄清入白蜜五合竹沥五合新瓶盛之油纸封入重汤煑一伏时每服一小盏日三服　酒多致病长寿仙人栁晒干为末每服一钱温酒下　气味甘温性复无毒除痧外他用甚稀故不着简误
　　水杨叶嫩枝味苦平无毒主久痢赤白捣和水绞取汁服一升日二大効
　　疏○水杨叶嫩枝生于涯涘之旁得水土之隂气偏多故味苦气平无毒久痢赤白膓胃湿热也得苦凉之气则湿热散痢自止今人又用以治痈肿痘疮多効魏直博爱心鉴云痘疮数日陷顶浆滞不行或风寒所阻者宜用水杨枝叶无叶用枝五斤流水一大釜煎汤温浴之如冷添汤良久照见累起有晕丝者浆行也如不满再浴之力弱者只洗头面手足如屡浴不起者气血败矣不可再浴始出及痒塌者皆不可浴痘不行浆乃气滞血濇腠理闭密或风寒外阻而然浴令暖气透达和畅郁蒸气血通彻每随暖气而发行浆贯满功非浅也若内服助气血药借此升之其効更速直见一妪在村中用此有验叩得其方行之百发百中慎勿易之诚有燮理之妙也
　　柞木皮味苦平无毒治黄疸病皮烧末服方寸匕疏○柞木即凿子木处处山中有之叶小而有细齿光滑而靭其木及叶了皆有针刺经冬不凋五月开碎白花不结子木心里皆白色本经味苦气平无毒然其性又善下达主黄疸病者盖黄疸因湿热郁于肠胃而发此药苦能燥湿微寒能除热兼得下走利窍之性则湿热皆从小便出而黄自退矣今世又以为治难产催生之要药亦取其下达利窍之性耳同鱼膘人参千里马百草霜牛膝白芷当归益母草为催生圣药无别用故不着参互及简误
　　防榈皮平无毒止鼻洪吐血破症治崩中带下肠风赤白痢入药烧灰用不可絶过
　　疏○防榈皮禀微阳之气以生故其味苦濇气平无毒本经主诸病皆烧灰用者凡血得热则行得黑灰则止故主鼻洪吐血苦能泻热濇可去脱故主崩中带下及肠风赤白痢也且血固脱之性而能消瘀血故能破症也凡失血过多内无瘀滞者用之切当与乱髪灰同入更良如暴得吐血瘀滞方动暴得崩中恶露未竭湿热下痢初发肠风带下方炽悉不宜遽用即用亦无効入药须年久败者良
　　木槿平无毒止肠风泻血又止痢后热渴作饮服之令人得睡入药炒用
　　疏○木槿本经气平无毒详其主治应是味苦气寒清热滑利之药肠风泻血湿热留中也痢后作渴余热在经津液不足也夜卧少睡心经蕴热虚烦不宁也苦寒能除诸热滑利能导积滞故主如上等证今人用治癣疮多取川中所产肉厚而色红者弥良花功用相同作汤代茶兼能治风
　　主治参互
　　扶寿方牛皮癣川槿皮一两大风子肉十五个半夏五钱剉河水井水各一盌浸六七宿入轻粉一钱秃笔扫涂覆以青衣数日有臭涎出妙忌澡浴　简便方癣疮有虫川槿皮煎入肥皂浸水频频擦之或以槿皮浸汁磨雄黄尤妙

　　神农本草经疏卷十四
　　钦定四库全书
　　神农本草经疏卷十五
　　明　缪希雍　撰
　　人部
　　总二十五种今疏其要者十一种又陈藏器三种
　　发髲　　　　乱发　　　　　人乳汁
　　头垢　　　　人牙齿　　　　人屎【人中黄附】
　　人溺【秋石附】　　溺白垽　　　　妇人月水【经衣
　　附】　　　　　浣裈汁【妇人裈裆附】
　　懐姙妇人爪甲　　　　　　　天灵盖人胞【胞衣水附】　　　初生脐带
　　髪髲味苦温小寒无毒主五癃闗格不通利小便水道疗小儿癎大人痉仍自还神化合鸡子黄煎之消为水疗小儿惊热【雷斆云是男子二十已来无疾患颜色红白于顶心剪下者入丸药膏中用先以苦参水浸一宿漉出入瓶子以火煅赤放冷研用】
　　疏○发者血之余也经曰男子八歳肾气盛齿更发长是髪因人之血气以为生长荣枯也故血盛之人则髪润而黑血枯之人则髪燥而黄本经用髪髲之意为是故尔其味苦气温别录小寒无毒入手足少隂经大人痉小儿惊癎皆心肝二经血虚而有热也髪为血之余故能入心入肝益血微寒而苦又能泄热所以疗小儿惊癎及大人痉也心与小肠为表里肾与膀胱为表里心肾有热则二腑亦受病此药能入心除热入肾益隂则水道利五癃闗格俱通矣是以古人治惊多用茯苓琥珀竹叶之类取其分利心经之热自小肠出也日华子主止血闷血晕金疮伤风及煎膏长肉消瘀血者悉取其入心走肝益血除热之功耳自还神化之事未见别方大抵以火煅之复化而凝成血质此即自还神化之谓是因血而生复还为血非神化而何
　　乱发微温主欬逆五淋大小便不通小儿惊癎止血鼻衂烧之吹内立已
　　疏○乱发即常人头上堕下者其气味所主与发髲相似第其力稍不及耳以发髲一时难得故别录重出此条以便临时取用疗体实不甚相逺也
　　主治参互
　　和剂局方肠风黑散治肠风泻血用乱髪一两半荆芥二两槐花槐角各一两以上共煅为末枳殻甘草各一两半为末和前末匀毎服二钱水一盏煎七分空心服温酒调下亦得　刘禹锡传信方孩子热疮乱发一团如棃子大鸡子黄十个煑熟同于铫子内熬至甚干始有液出旋置盏中液尽为度用敷疮上外即以苦参粉掺之神効　又方小儿防脐即用清油调髪灰傅之不可伤水脐湿不干亦傅之効　千金方小儿惊啼乱油髪烧研乳汁或酒服少许良圣惠方鼻血不止血髪烧灰吹之　又方诸窍出血头髪败防陈莲蓬并烧灰等分每服三钱童便温酒调下　妇人良方女人漏血乱髪洗净烧研空心温酒服一钱　入诸膏药内能消毒止痛长肉生肌肘后方女劳黄疸膏髪煎用猪膏半斤乱髪鸡子大三团和煎髪消药成矣分再服病从小便中出也简误
　　髪灰走血分而带散其主诸血证亦是血见灰则止取其治标之义居多若欲全仗其补益未必能也经熬煅成末后气味不佳胃弱者勿服入外科药殊有神効
　　人乳汁主补五藏令人肥白悦泽【唐本注疗目赤痛多泪解独肝牛肉毒合豉浓汁饮之神効】
　　疏○人乳乃隂血所化生于脾胃摄于冲任未受孕则下为月水既受孕则留而养胎已产则赤变为白上为乳汁此造化微之妙人身转运之神也其味甘气平无毒入心入肾入脾润肺益寿延年之圣药也气血之液故能补五脏五脏得补则气血充实而体自肥白悦泽也经曰目得血而能视乳为血化故能疗目赤痛多泪甘能解毒故又主解独肝牛肉毒也
　　主治参互
　　摄生众妙方接命丹治男妇气血衰弱痰火上升虚损之证又治中风瘫痪手足疼痛不能动履等证用人乳二杯香甜白者为佳以好棃汁一杯和匀银石器内顿滚每日五更一服能消痰补虚生血延寿此以人补人之妙法也　圣惠方眼热赤肿人乳半合古文钱十文铜器中磨令变色稀稠成煎瓶收日防数次或以乳浸黄连蒸热洗之　万氏家抄方一切虚损劳证太乙神应丸人乳一碗磁器煑干焙燥牛乳一碗同前制杜仲三两破故纸二两半白藓皮白茯苓牛膝当归各二两黍米金丹一个晒干即初生儿口中血珠共为末蜜丸桐子大每服一丸夜间噙化
　　简误
　　乳属隂其性凉而滋润血虚有热燥渴枯涸者宜之若脏气虚寒滑泄不禁及胃弱不思食脾虚不磨食并不宜服
　　头垢主淋闭不通【梳上者名百齿霜】
　　疏○头垢头上垢腻也其性滑润而下走故本经主淋闭不通及景疗噎疾其味苦温能走阳明故又主劳复及妇人吹乳也
　　主治参互
　　同白芷贝母半夏为丸酒下治妇人吹乳　同山茨菰橘叶防粪人爪蒲公英柴胡山豆根白芷连翘贝母夏枯草忍冬藤治乳岩乳痈神効　类要方天行热病后劳复含头垢枣核大一枚良　外台秘要预防劳复伤寒初愈欲令不劳复者头垢烧研水丸梧子大饮服一丸　衞生寳鉴妇人吹乳百齿霜以无根水丸梧子大每服三丸　数条之外无别用故不着简误
　　人牙齿平除劳治疟蛊毒气入药烧用
　　疏○牙齿者肾之标骨之余也经云男子三八肾气平而真牙生五八肾气衰而齿槁以肾主骨故也其味甘咸气热有小毒其主除劳治疟者盖劳乃劳极精气乏絶肾家亏损所致也齿牙为肾气所生以类相从适还其本故主之也疟亦因劳而发非夏伤暑秋为疟之比故亦主之味甘而咸所以能解蛊毒气也今世又以之治痘疮倒靥乳痈未溃为必须之药主治参互
　　钱氏小儿方痘疮倒靥人牙烧存性入麝香少许温酒服半钱　闻人规痘疹论人牙散治痘疮方出为风寒外袭或变黑或青紫此倒靥也宜温肌发散使热气复行而斑自出用人牙不拘多少瓦罐固济煅过出火毒研末出不快而黑陷者獖猪血调下一钱因误服凉药血濇倒陷者入麝香温酒服之其効如神　肘后方乳痈未溃人牙齿烧研酥调敷之　直指方隂疽不发头凹沈黯不疼无热内服补散不起用人牙烧过穿山甲炙各一分为末分作二服用当归麻黄煎汤下外以姜汁和麪傅之
　　简误
　　近世用人牙治痘疮陷伏称为神品然一槩用之贻害不浅夫齿者肾之标骨之余也痘疮则毒自肾出方长之际外为风寒秽气所冒腠理闭塞血濇不行毒不能出或变黒倒靥宜用此以酒麝达之窜入肾经发出毒气使热令复行而疮自红活盖劫剂也若伏毒在心昏冒不省人事及气虚色白痒塌不能作脓热沸紫泡之证止宜解毒补虚茍误用此则郁闷声哑反成不治之证可不慎哉其除劳治疟本经虽言之今世亦稀用
　　人屎寒主疗时行大热狂走解诸毒宜用絶干者捣末沸汤沃服之
　　疏○人之五谷入胃津液上升为气血糟粕下降而成粪其本原以化过但存极苦大寒之气味耳入足阳明经经曰阳明实热则登髙而歌弃衣而走苦寒能除阳明之热故疗时行大热狂走也凡毒必热必辛苦寒能除辛热故又主解诸毒也苏恭云新者封疔肿一日根烂盖疔肿乃风火之毒气结成得大寒极苦之气则风火散根自烂也今世人又以之治痘疮血热紫黒倒靥者殊効
　　粪清腊月截淡竹去青皮塞口纳粪坑中积年得汁甚黒而苦主天行热狂热疾中恶蕈毒恶疮瘟病垂死者皆瘥一名黄龙汤俗名金汁
　　人中黄即多年厠坑中甎上所凝结黄垽是也药性治疗大约与人屎同解胃家热毒有効
　　主治参互
　　斗门方热病发狂奔走似癫如见鬼神久不得汗及不知人事者以人中黄入大罐内以泥固济煅半日去火毒研末新汲水服三钱未退再服　冦宗奭衍义大热狂渴干陈人屎为末于隂地净黄土中作五六寸小坑将末三两匙于坑中以新汲水调匀良久澄清细细与饮即解　儒门事亲四灵无价散治痘疮黑陷腹胀危笃者此为劫剂用人粪猫粪猪犬粪等分腊月初旬收埋髙燥黄土窖内至春取出砂罐盛之盐泥固济炭火煅令烟尽为度取出为末入麝香少许研匀甆器密封收之一歳一字二歳半钱三歳一钱蜜水调下须臾疮起　千金方疔肿初起刮破以热屎傅之干即易　又方五色丹毒黄龙汤饮二合并涂之良　陶景解药箭毒交广夷人用焦铜为箭镞更以毒药物汁渍之射人才伤皮便死惟饮粪汁即解
　　简误
　　伤寒温疫非阳明实热者不宜用痘疮非火热郁滞因而紫黑干陷倒靥者不宜用以其苦寒之极耳
　　人溺疗寒热头疼温气童男者尤良
　　疏○人溺乃津液之浊者渗入膀胱而出其味咸气寒无毒为除劳热骨蒸咳嗽吐血及妇人产后血晕闷絶之圣药晋禇澄劳极论云降火甚速降血甚神饮溲溺百不一死服凉药百不一生言其功力之优胜也经云饮入于胃游溢精气上输于脾脾气散精上归于肺通调水道下输膀胱故人服小便入胃亦随脾之气上归于肺下通水道而入膀胱乃循其旧路也故能治肺病引火下行凡人精气清者为血浊者为气浊之清者为津液清之浊者为小便与血同类也故其味咸而走血咸寒能伏虚热使火不上炎而血不妄溢是以能疗诸血证也苏恭主久嗽上气失声及日华子止劳渴润心肺疗血闷热狂扑损瘀血在内晕絶止吐血鼻衂皮肤皴裂难产胞衣不下诸证悉由此故本经主寒热头疼温气者咸寒能除邪热故耳法当热饮热则于中尚有真气在其行自速冷则惟存咸味寒性矣
　　主治参互
　　同枇杷叶天门冬麦门冬苏子桑白皮沙参五味子生地黄款冬花百部治隂虚咳嗽声哑喉间血腥气同苏木番降香续防牛膝牡丹皮蒲黄治内伤吐
　　血或瘀血停留作痛　同泽兰荆芥白芷续防延胡索牛膝苏木黑豆治产后血晕虚者加人参　凡产后温饮一杯可免血晕至三日后止之　中暍昏倒以热小便灌下即活　圣济总录头痛至极童便一盏豉心半合同煎至五分温服　孟诜必効方骨蒸发热童便五升煎取一升以蜜三匙和之每服二碗半日更服此后常服自己小便轻者二十日重者五十日瘥　圣惠方绞肠沙痛童便乗热服之即瘥仲景方中暑昏闷夏月在途中热死急移隂处就掬道上热土拥脐上作窝令人溺满暖气透脐即苏乃服地浆蒜水等药　千金方金疮出血不止饮人尿五升　外科发挥折伤跌扑童便入少酒饮之推陈致新其功甚大　千金方火烧闷絶不省人事者新尿顿服二三升良　通变要法人咬手指瓶盛热尿浸一宿即愈　普济方赤眼肿痛自己小便乗热抹洗即闭目少顷此以咸寒内有真气故能退去邪热也
　　简误
　　人溺滋隂降火除骨蒸解劳乏治诸吐衂咯血唾血其効甚速禇澄遗书云人喉有窍则咳血杀人喉不停物毫髪芥带必欬血既渗入愈渗则愈欬愈欬愈渗惟饮溲溺则百不一死若服寒凉则百不一生其为肺肾有火者必须之物第其性稍寒惟不利于脾胃虚寒或溏泄及阳虚无火食不消者咸在所忌今世人类用秋石此乃水澄火链真元之气尽失其功不逮童便多矣况难多服久服则咸能走血使血凝泣为病
　　溺白垽疗鼻衂汤火灼疮
　　疏○溺白垽即人中白乃人溺之积气结成其味咸气凉无毒能泻肝肾三焦膀胱有余之火本经疗鼻衂及大明治传尸劳热肺痿心隔热吐血羸瘦渴疾者以其能入诸经泻去火邪也凉能除热故又治汤火灼疮今人以之治口舌生疮疳等证多効是其除热降火之验也
　　主治参互
　　同氷片硼砂青黛黄檗牙硝白矾治口舌生疮及小儿走马牙疳口臭　经验方鼻衂不止人中白焙干入麝香少许温酒调服立効　又方小儿口疳人中白煅黄檗蜜炙焦为末等分入氷片少许以青布拭净掺之累効
　　妇人月水解箭毒并女劳复【陈藏器云经衣主金疮血涌出炙热熨之又烧灰傅虎狼伤疮及箭镞毒入腹】
　　疏○经云女子二七天癸至任脉通太冲脉盛月事以时下谓之天癸者乃天一所生之水也上应太隂下应海潮月有盈亏潮有朝汐故月事一月一行与之相符也其味咸咸为水化凡毒得水则解故能解箭毒也女劳复者热病新瘥后交感而得其证发热烦躁少腹隂囊牵引而痛以前病余热未除隂精复损故有是证月水乃隂中有阳之物能补隂除热故主之也金疮及虎狼伤疮皆血分受伤为病以类相从乃所以补其不足也童女首经名红铅能回垂絶之阳气第一时难得耳如女子自受胎时算至十四歳足即于是日是时经至者此为正鼎其经为上药用法招摄于经将至时真气先到采入身中名得大药可以接命即首楞经所载精仙是也絶非入炉交感亦非情想得通故亦成仙道耳
　　主治参互
　　扁鹊方丈夫热病后交接复发忽卵缩入腹腹痛欲死烧女人月经赤衣为末热水服方寸匕即定并治女劳色疸　千金方男子隂疮因不忌月事行房隂物溃烂用室女血衲瓦上烧存性研末麻油调傅博物志交广夷人以焦铜和毒药于箭镞上中人即沸烂须臾骨壊而死但服月水屎汁解之
　　简误
　　月水虽能治病然秽汚不洁之物故女子入月时人宜逺之其升丹煎膏治药及小儿出痘切须避忌如犯之则药不灵痘变壊也红铅其性质乃阳气凝结而成火盛人不宜单服须多服人乳并入童溺乃佳
　　浣裈汁解箭毒并女劳复亦善　妇人裈裆主隂易病当隂上割取烧末服方寸匕童女裈益佳若女患阳易即须男子裈也隂易病者人患时行病起后交合隂阳便即相着甚于本病其候小便赤濇寒热甚头痛腰痛耳鸣眼花服此便通利
　　疏○裈裆居下体得隂气胜取其以类相从气相感能导邪热故主隂阳易病也
　　主治参互
　　仲景方隂阳易病身体重少气腹里急或引隂中拘急热上冲胷头重不欲举眼中生花膝胫拘急者烧裈散主之取中裈近隂处烧灰水服方寸匕日三服小便即利隂头微肿则愈男用女女用男　千金方胞衣不下以本妇裈覆井上即下
　　懐妊妇人爪甲取细末置目中去瞖障
　　疏○爪者筋之余肝胆之外候也经曰多食辛则筋急而爪枯以辛能散真气而走筋也本经独用懐妊妇人者盖妇人气血充实乃能受孕取其有生长力紧之意也其味甘咸气平无毒目中瞖障肝中血虚也爪甲乃肝之余气所生而性又带散故防目能去瞖障也冦宗奭以众人甲刮取细末搐鼻内治鼻衂立愈兼能催生利小便止尿血散乳痈等用
　　主治参互
　　圣惠方胞衣不下取本妇手足爪甲烧灰酒服　又方一切目疾以木贼草擦取爪甲末同丹砂等分研匀以露水搜丸芥子大每以一粒防入目内或用乳汁和亦得并治飞丝入目
　　天灵盖味咸平无毒主传尸尸疰鬼气伏连久瘴劳疟寒热无时者烧令黑细研白饮和服亦合丸散用疏○天灵盖乃死人脑盖骨也不用他骨而用此者以人生时脑为诸阳之防而此骨则一身众骨之主也其主传尸尸疰鬼气伏连者取其同类之气引出邪魅则其魂魄飞越不复附人故得瘥也久瘴劳疟寒热无时者亦邪恶之气侵人也辟恶散邪是其能事故亦主之
　　主治参互
　　同鬼臼干漆象胆獭肝丹砂胡黄连入滋隂药内治传尸劳　同牛黄象牙末蛀竹屑血竭乳香没药黄蜡明矾真珠作丸治杨梅结毒　痘疮经验方痘疮陷伏灰平不长此系虚寒证用天灵盖烧研酒服三分
　　附化尸上人骨取为细末傅金疮止血长肉及恶疮不收敛并能治打扑折伤人受杖时服之不痛不肿不烂
　　简误
　　天灵盖治劳瘵者以其有尸鬼劳虫为害取其逐散邪也今人虚损劳怯皆系色欲过度损伤真隂实无鬼气淹伏何得用此幽暗不祥之物治之哉其痘疮虚寒陷伏或为邪气所触发不出者不过借其阳气所结之余逐散其邪以发出耳非正治也若血热烦躁疮干紫黑者用之必致危殆不救慎之慎之
</div>
    <div class="pagination">
<a href="神农本草经疏_page35.html">上一页</a><span>...</span><a href="神农本草经疏_page31.html">31</a><a href="神农本草经疏_page32.html">32</a><a href="神农本草经疏_page33.html">33</a><a href="神农本草经疏_page34.html">34</a><a href="神农本草经疏_page35.html">35</a><span class="current-page">36</span><a href="神农本草经疏_page37.html">37</a><a href="神农本草经疏_page38.html">38</a><a href="神农本草经疏_page39.html">39</a><a href="神农本草经疏_page40.html">40</a><a href="神农本草经疏_page41.html">41</a><span>...</span><a href="神农本草经疏_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
