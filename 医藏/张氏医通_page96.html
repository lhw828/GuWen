<!DOCTYPE html>
<html>
 <head>
  <meta charset="utf-8"/>
  <title>
   张氏医通 - 第 96 页/共 199 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张氏医通 - 第 96 页/共 199 页
  </h1>
  <div class="content">
   痘疹握机论

　　张安世曰。医学贵乎专精。崇古分科习业。各擅所长。庶几夺权造化。痘疹一门。为婴孺始基第一关隘。予尝历考钱陈朱魏诸家之论。各执一端。缘其立言之义。有就证而论者。有究本而论者。有因时而论者。观费氏大运论云。尝稽痘证。有独取于辛热。有得意于寒凉。有扼要于保元。是皆治痘名家。何不见有逐年先后之别。要知天运使然。非三者之偏僻也。而费氏明指文中仲阳桂岩三子而言。独不及济川者。以济川实得一本万殊之妙。兼该三子之长。其论可法。后学可宗。有言于神宗丁巳至癸亥。尚多气虚。由甲子而血热者渐多矣。其毒亦渐深矣。向补宜从重者变而宜轻。泻宜从轻者变而宜重。逮及丁卯。所宜重泻者。虽极清极解而亦弗灵矣。势必荡涤而元枭之势始杀。然犹放标起胀时之权宜也。至壬申后。荡涤之法向施于成浆前者。竟有首尾而难免者矣。其黄氏痘疹或问亦云。予自万历辛巳始行其道。所历之痘。多属虚寒。至癸卯岁。

　　忽然气候大变。自后当温补者。十无一二。虚中挟火挟痰者。十常八九。痘色亦常变异。良由运气使然。握司命之机者。可不达权通变而固守成则欤。于是会参诸家宗旨。综其大端。不出血热毒盛。毒盛气虚。气虚不振之三纲。顺险逆之三要。顺则无庸治。逆则治何益。惟险者在急治而尚变通。其机不暇少缓。不可泥于首尾而拘于绳墨也。至于病有寒热。证有真假。毒有浅深。药有轻重。治有缓急。时有寒暑。

　　人有贵贱。禀有强弱。安可概论。若夫膏粱之治。与贫贱之治。迥乎不侔。夫膏粱之家。素嗜肥甘。肌体柔脆。譬之阴地草木。未经风日。奚堪胜任。况一有微 。即日历数医。虽具法眼。亦难独出己见。稍用一有关之品。即众口 。功未见而咎有归。此亦世道使然。无足憾也。而贫贱之家。日甘粗 。风霜切体。纵有疾苦。力能胜受。即或从事医药。则专任于一。虽证剧可危。

　　尚堪重剂推扳。功成反掌。第贫家之痘。一涉危疑。医者往往忽略而委之不救。弃以待毙。因得土气滋化而复苏者。亦恒有之。达权之士。务在见机于始萌之际。变通于未发之先。如毒因表邪而发者疏解之。由里邪而发者宣畅之。热剧者凉润之。毒 者开泄之。挟惊者清理之。挟痰者驱导之。虚者益之。实者损之。寒者温之。热者清之。此数者乃治痘之大纲。必须明烛其机而毅与之。慎毋疑似而混用升发。标证一退。其痘自起。盖治病必求其本。审系血热而用凉解。即是升发。审系气虚而用补托。即是升发。以故新甫有见点忌升麻之说。丹溪复有一见红点便忌葛根之诫。夫今之以痘疹名世者。或称家秘。或尚师传。下手不辨气血之虚实。热毒之浅深。禀赋之强弱。兼证之有无。概以通套升发为务。直待点齐而验以凶吉。不知延过三日。则毒已归经。加之兼证交攻。种种变端。莫不由此。此皆识见未真。习俗之谬耳。费子所谓识见不真。先迷向往之路。胆力不雄。同归废弛之地。理障未捐。难神变化之用。是必胆与诚俱。心随理运者。而后可以语此。尝有痘虽初放。功不在于升发。时虽起胀。宁有事乎清凉。寓补于泻。何嫌灌浆而解利。

　　用热为收。何病结痂而疏发。至若临证之机。必细察其形。熟验其色。复于神情而绎之。兼内证以参之。庶乎似虚寒而反实热。似有余而反不足。似平易而实危殆。似必毙而实可生。燎然于心目间。其有素禀气虚。而证见血热者。当于发热之初。乘毒未归经。元气犹堪。宜先理其标。峻投凉血以化热毒。后固其本。任用温养以助成浆。设先不为清理。至四五日间。欲行凉解。则痘心难起灌。欲行补托。又碍热毒未清。至此攻补两难。而致夭枉者比比。且有闷痘一证。方书但言白闷紫闷紧闷。从无辨救之法。

　　因思闷者。痘缘毒邪壅蔽。闷而不发。其证最急。是为逆中之逆。虽有神丹。莫可救也。然有似闷而非真闷。即属闷而缓者。是为险中之逆。此闭证也。世多例之闷痘。弃而不救。可概委之于数乎。若能明究其故而开其闭。庶可转危就安。犹之鸡鸣度关。此关一过。前途别有料理。但闭证之由种种。有因火毒炽盛而闭者。有因痰垢凝塞而闭者。有因虫 内攻而闭者。有因挟食挟血而闭者。有因真元亏极而闭者。略举一二言之。如一发热即报点如丹。身热如烙。渐干焦紫黑。

　　烦躁闷乱。唇焦口臭。或唇口肿满。是属火也。虽冬月亦须大剂白虎化斑汤。石膏非数两不应。

　　或发热时。便头项不举。痰喘气急。或目闭神昏。眩晕颠仆。闷乱搐搦。是属痰也。亟当猛进金匮大黄甘草汤。使上吐下泄以救之。或一发热即烦闷呕吐。舌下当流清水。或时沉默喜睡。或时躁扰不宁。或腹痛狐疑。或频频叫喊。验其舌下筋青。或下唇有黑白细点。是属虫也。宜先与椒梅丸。诱入虫口。即以紫草承气汤下之。或初发时便壮热神昏。腹痛谵语。舌刺如芒。或气粗便。狂叫闷乱。是属食也。急投大承气汤。及三承气选用。或因跌扑内伤。瘀血阻滞。谵语神昏。

　　喘胀衄血者。桃核承气汤。或有身无大热。见点细白如喑。气怯无力。目闭无神。面色及唇反鲜泽娇艳。光彩倍常。是气虚无阳。肺胃之精华涣散于外也。然此亦不多见。惟豢养柔脆者间或有之。若非峻用人参二三两。生 两许。佐以升麻、五味。续续灌下。乌能回元气于无何有之乡而振起之耶。其证之属实而闭者。竭力图之。可全十之半。属虚而闭者。则与秦越人起虢太子不异。

　　可知造化枢机在掌握间。岂可拘于寻常例治哉。

　　卷十二　婴儿门下

　　辨证（六则）

　　初发悠悠身热。最宜气息和平。饮食甘而便溺如常。手足温而面容不改。兼之睡卧安宁。便见证来之顺。四肢清而面色 白。饮食少而精神倦怠。此证当作虚看。痘出决然不振。再见便溏乳。急当补气为宜。若还热甚气粗。定须解毒何疑。谵语狂言烦躁。均为内热。喘满气粗便秘。

　　须知毒壅。毒盛则头面赤热。气虚则手足寒清。呕吐为火气上炎。溏泻为毒瓦斯下迫。腹胀口张喘急。啼声不绝嗄频。须防失血。面青札眼摇头。狂乱忽生吐乳。发惊先兆。是以热盛者。只宜清凉发散。不可峻用苦寒。发散则毒外出而热自解。苦寒则毒反伏而出愈难。故发散之剂。轻则升、葛以疏其热。而烦躁壮实者。非此何以定其标。重则麻黄以开其壅。而喘急胀满者。非此何以救其危。未萌先泻。有热证莫作虚看。已泄而渴。无热证便从虚治。止热泄以清凉。重加发散。治虚溏以温补。仍用开提。内虚误用寒凉。助其作泻。实热妄投补剂。转增烦剧。安静能食。勿谓便实可下。泄泻烦渴。休言热证宜凉。气弱而少食者。不任其毒。神强而能食者。不失其常。

　　尝谓痘初见点。便观颜色荣枯。一来便觉粗肥。稀疏可必。始发若还琐屑。繁密堪知。带热敷疮。陆续出来犹可救。一齐涌出。 经皮薄总难生。细细白头如痱 。干枯必作内攻形。稠稠红点似丹朱。不久定成焦萎势。粗肥馒顶。点子不红终白陷。头尖皮薄。茱萸纹起定空疮。白嫩则皮薄娇红。黄瘦则痘成褐色。若人苍黑皮粗。疮色必然惨暗。婴儿肌肉不同。未可一例而断。

　　只宜绽凸有神。不喜娇红平塌。色泽神安。见点如珠如粟。毛焦皮燥。敷疮或紫或焦。带热出来。最恐密似针头。纵然续出。尤忌形如蚕种。如麸如 。如疹如疥。根窠不立。脚地俱无。

　　犯此数端。总皆不救。夹斑如同蚊咬。最为恶烈。乃或螺蛳云电。差为可治。未热先敷数点。俗名报痘。若还热久不敷。便作疔看。先发块而后发疮。块为风毒所发。先发疮而后发块。块名鬼肿难医。避痘避于隐僻。眼胞唇内多凶。闷痘闷于要处。喉舌胸背皆危。顺不憎多。逆嫌一点。

　　冷疔先见。诸疮何敢彰形。贼痘若生。诸痘焉能灌汁。辨认若真。急须挑破。里证未平。痘虽出而毒犹在里。解毒为务。便调人静。身虽热而毒已透表。安表为先。设使内外证平。此际不须过治。再看精神勇怯。审详表里如何。

　　三日四日。痘出当齐。点至足心。势方安定。犹是陆续不齐。尚隐皮肤之内。若非风寒壅遏。

　　定属气虚不振。是以四日以前。痘毒方出。身表宜凉。四日以后。毒出已定。身表宜温。凉则气血和平。痘色必然润泽。温则腠理开通。其势易以成浆。故至此而身不微热。色不鲜泽。虽不至于冰伏。痘疮断乎不长。五六日来。血包已成。候当肥大而粗。顶宜发光而白。故根红而顶白者。

　　已具行浆之势。若还赤色过头。虽见娇红可爱。绵延六日依然。到头空壳虚花。皮薄而光亮如灯。

　　内含似水。顶尖而根脚不红。行浆不实。热毒盛而未解。则为紫为黑。壅而不起。则为陷为塌。

　　滞而不荣。则为干枯为青灰。怯而不振。则为不快为停浆。或有肉先肿而痘反不起者。浆则滞而不行。面已浮而痘反退伏者。毒则壅而不通。故身不热而痘不起。已成冰硬之形。赤色若还不变。

　　温之可兴。气血弱而疮不振。遂成不快之状。红润依然如旧。补之可生。紫色干枯。切忌温中带补。只宜活血松肌。毒势壅滞。烈药虽然可发。透肌尤是良方。溏泄惟于温补。泻甚佐以升提。

　　六日七日之期。气血敷化之际。顺候浆行半足。虚疮才发微光。毒重而壅遏者。顶滞干红。

　　气盛而 发者。饱满光泽。头面行浆而四肢未起。切莫慌张。腿 发泡而脸额焦枯。且休欢喜。

　　既以惧其发呛。且又虑其喘急。饮食不多。恐致脏虚而内陷。水浆频进。须防泄泻而变危。热盛烦渴。到此休为实论。再加溏泄。此时只作虚看。黑紫干枯。急须攻发其热。气虚塌陷。盒饭温补其虚。发呛愁其失声。喘急恐其腹胀。疮或白而少神。根虽红而难治。尖不起而离根。脚虽赤而无济。色淡白而塌阔。此内必无浆汁。皮薄泽而娇红。有浆亦是清稀。犯此四端。总属气虚。

　　八九日间。必然发痒。若还壮热燎人。不痒定行干燥。紫色干枯。不须着眼。中凝血迹。或可幸成。浆既行而半足。时则未当收敛。忽尔一齐紫黑。倒 莫认结痂。若还攻发得宜。傍生血点再行浆。如见气急腹胀。不久失音死在迩。

　　痘出八九日来。已结干红痂 。（音被）如或少生不顺。

　　至此方得灌浆。若遇身重发热。停浆不易结痂。此则阳亢阴虚。应以清凉收敛。浆足气促。恐因痰涌而然。忽尔发惊。毋乃二便秘结。再见气虚塌陷。必然倒 黑焦。一则温补可兴。一则攻发可活。泄泻安宁。大虚少毒。脾寒则下白脓。脏毒必然便血。唑喉声哑。浆行饱满亦无妨。塌痒切牙。便实声清犹可活。靥来痂硬。变证终无 脱如麸。须愁余毒。蒸发或致太过。则溃烂难收。

　　身热若见燎人。则燎浆发泡。空遗痘壳不成痂。只为浆清热重。腹胀喘呼而塌陷。皆因毒入内攻。

　　出来不灌黄浆。痂 犹如血赤。若曾解毒于先。此证断之极美。胃气绝则唇口肿硬。肝热盛则目睛吊白。喘急发于泻后。总属气虚。便泻继以烦渴。谅非实热。泄泻而烦渴不止。理必升提。好饮而发渴愈甚。势难救援。气虚寒战。痘疮无恙即温经。浆足难收。便实热蒸须解利。进清凉以助结痂。叱补法而防过益。

　　痘成痂 。八九功成。余毒变迁。终非吉兆。是故眼合腹胀。犹蹈危机。虚浮不退。尚罹凶咎。痂虽成而反致失声。犹为黑 。肿未退而眼已先开。恐毒内攻。阳气极而狂叫喘呼。肠胃伤而便溺脓血。热毒逗遛不化。结痂而壮热憎寒。经络余毒未尽。日晡则往来寒热。发在午前为实证。

　　烦渴腮红。申后方热是阴虚。便调形瘦。他如摄唇弄舌。心经蓄热无疑。撷肚抬胸。肺胃毒冲有准。身热便秘。恐成暴急惊风。潮热便溏。防变慢脾风搐。验失明于眼合羞明。辨口疳于唇焦龈黑。实热结于大肠。必然便秘。虚寒客于胃府。乃成泄泻。喘渴须分虚实。泄泻当辨寒热。欲观痂落之余。再审瘢痕之色。桃红光泽。营卫俱安。灰紫干焦。尚留风热。粉白为气血之虚。皮粘为脾胃之疾。遍体赤斑。乃是失于解利。浑身青紫。恐为风寒所客。余毒未消。不特为疽为疖。

　　见风太早。须防发疮发痍。匪人切勿胡传。此本先贤真诀。

　　卷十二　婴儿门下

　　表里虚实论

　　凡痘灰白不红绽。不起发。出不快。昏暗顶陷。皆表寒而虚。二便清。身凉。手足口气俱冷。

　　不渴少食。唇白涕清。饮食不化。皆里虚而寒。此表里虚寒之证。急宜温脾胃补气血。当用参、 、归、术、木香、肉桂等药。以助灌脓收靥。夫表虚者。以补气为主。补血次之。里虚者。于补血之中须兼补气。使胃气条畅。脾气壮实。在后必无陷伏之忧。苟能补气。则血亦周流。送毒出尽。

　　不致凝滞。在后必无痒塌之患。凡红紫干滞。黑陷焦枯者。皆表热而实。大便秘结。小便赤涩。身热鼻干。唇燥烦渴者。皆里热而实。此表里实热之证。急宜凉血解毒。当用紫草、红花、连翘、鼠粘、木通、蝉蜕、荆芥。甚则芩、连之类。如表热者。则宜清凉解表而分利次之。里热者。重于解毒而兼清凉。如在二三日之前。热毒盛者。以硝、黄微下之。盖凉血不至于干紫。解毒则免于黑陷。如表虚不补。则成外剥。里虚不补。则成内攻。表实过补。则不结痂。里实过补。则发痈毒。所以痘证变迁不常。若色一转。又当变通。不可拘于一定也。

　　卷十二　婴儿门下

　　气血虚实论

　　夫气有生血之功。血无益气之理。故气不可亏。亏则阳位不及。而痘之圆晕之形不成。血不可盈。盈则阴乘阳位。而痘之倒 之祸立至。是以治虚证。必当补气为先。盖气有神而无形。补之则易充。血有形而无神。补养难收速效。况气阳而血阴。阴从阳。血从气。理也。故补气不补血。使气盛而充。血亦随之而盛矣。何谓气血虚实。且如气过热则泡。血过热则斑。气不及则顶陷不起。血不及则浆毒不附。凡痘色淡白。顶不坚实。不碍手。不起胀。皆属气虚。宜保元汤倍黄加肉桂、丁香。人乳与酒酿同服。根窠不红不紧束。或红而散阔。以手摸过即转白。毫毛竖起。枯槁不活者。皆血虚也。保元汤加芎、归、红花及山楂以行参、 之滞。木香以散滞气。而血自活也。凡用黄 。当在痘出尽之后。凡用热药。当看毒尽解之时。更察气血之虚实偏胜而治之。则药无不效矣。凡补血。首尾用地黄。防滞血必用姜制。用芍药恐酸寒伐胃。必用酒炒以抑其润下之性。借酒力而行之达表也。

　　卷十二　婴儿门下

　　虚证防变论

　　初发身热悠悠。乍热乍凉。肌松神倦。面青 白。饮食减少。手足时冷时热。呕吐便溏。痘点方见。隐隐不振。淡红皮薄。

　　三四日陆续不齐。不易长发。五六日不易成浆。少食气馁。伤食易泄。七八日塌陷。灰白不起。

　　自汗微渴。或腹胀喘渴。泄泻塌痒闷乱。切牙寒战。头温足冷。势所必致。皆缘气虚之故。故治虚痘。初发不宜轻投透表之剂。即参苏饮、人参败毒散等亦不宜用。况升麻汤等纯行升发之药乎。

　　至于黄连、紫草。皆为切禁。惟宜保元汤为主。若气粗皮燥无润色者亦当忌之。只以四君子少加桔梗、川芎。补益之中略佐升提之法。俟点子出齐。重用参、 峻补其气。助其成浆。至八九日间无他凶证。十全大补汤倍桂。塌陷灰白。腹胀泄泻。木香散。塌痒闷乱。腹胀渴泻喘嗽。头温足冷。寒战切牙者。急进异功散。迟则不救。
  </div>
  <div class="pagination">
   <a href="张氏医通_page95.html">
    上一页
   </a>
   <span>
    ...
   </span>
   <a href="张氏医通_page91.html">
    91
   </a>
   <a href="张氏医通_page92.html">
    92
   </a>
   <a href="张氏医通_page93.html">
    93
   </a>
   <a href="张氏医通_page94.html">
    94
   </a>
   <a href="张氏医通_page95.html">
    95
   </a>
   <span class="current-page">
    96
   </span>
   <a href="张氏医通_page97.html">
    97
   </a>
   <a href="张氏医通_page98.html">
    98
   </a>
   <a href="张氏医通_page99.html">
    99
   </a>
   <a href="张氏医通_page100.html">
    100
   </a>
   <a href="张氏医通_page101.html">
    101
   </a>
   <span>
    ...
   </span>
   <a href="张氏医通_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
