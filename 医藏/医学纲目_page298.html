<!DOCTYPE html>
<html>
<head>
    <meta charset="UTF-8">
    <title>医学纲目 - 第 298 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 298 页/共 379 页</h1>
    <div class="content">　　小便不利，表不解，若干呕发热而咳，少腹满者，小青龙汤去麻黄加茯苓也。（方论见效。）若汗下后，仍项强发热，心下满痛者，桂枝去桂加茯苓白术。（方论见项强。）小便不利，胸胁满，若往来寒热，未汗下者，小柴胡去黄芩加茯苓；汗下后者，加柴胡、桂、姜。（方论见往来寒热。）若烦惊谵语，身重不可转侧者，柴胡汤加龙骨、牡蛎也。（论见不得卧。）小便不利，大便乍难乍易，喘急不能卧者，大承气汤。（论见不得卧条）小便不利而渴，若脉浮数发热者，五苓散加猪苓汤。（方论见渴）若头汗者，柴胡桂姜汤加茵陈蒿汤。（方论见发黄。）小便不利，关节疼痛，若痛不得屈伸，汗出恶风，身肿者，属风湿，宜甘草附子汤；若脉沉缓，大便反快者，属湿痹，《活人》用五苓散也。（方论见身痛。）小便不利，头汗，若胁满者，柴胡姜桂也。（方论见往来寒热。）若发黄者，茵陈蒿汤也。小便不利，身发黄。（方论俱见发黄。）大下后复发汗，小便不利者，亡津液故也，勿治之，得小便利，必自愈。（《活人》云：若大渴引饮，须利之。）小便不利，但欲寐者，属少阴，若腹满下利脓血者，用桃花汤。腹痛下利，四肢重痛者，用真武汤也。（方论见下利。）若四逆者，用四逆散加茯苓。（方论见但欲寐。）阳明病，小便不利，然汗出者，若欲食者愈；不能食者，欲作痼瘕。痼瘕者，寒气积结也。

　　卷之三十二伤寒部合病并病汗下吐后等病

　　小便不利续法

　　〔《活》〕阴症小便不利，手足厥冷，脉微细者，不宜服利小便冷滑药，但服返阴丹，并取脐下石门穴灸之。（方论见阴毒返阴丹。）〔《集》〕伤寒小便不通，取阴谷、阴陵泉。

　　伤寒后，小便不利。（见小便不通门。）

　　卷之三十二伤寒部合病并病汗下吐后等病

　　小便难

　　汗后小便难，若太阳发汗，遂漏不止者，则恶风，小便难，四肢难屈伸，宜桂枝附子汤也。（方论自汗。）若太阳症中风，以火劫发汗，则邪风被火热，血气流溢，身黄，阳盛阴虚，欲衄，小便难也。（方论见头汗。）若少阴以火劫汗者，则咳而下利，谵语，小便难也。（论见胁痛。）下后小便难有二：若脉迟浮弱，恶风寒，下之者则胁满，身黄，项强，小便难也。（见胁痛。）若阳明胃实，发热恶寒，脉浮紧，下之者，则腹满，小便难也。（论见胃实。）胁痛，身黄，小便难，若阳明胃实未下者，宜小柴胡汤；若下后不食，项强者，忌柴胡。（论见胁痛。）

　　卷之三十二伤寒部合病并病汗下吐后等病

　　尸厥郁冒

　　少阴脉不至，肾气微，少精血，奔气促迫，上入胸膈，荣气反聚，血结心下，阳气退下，热归阴股，与阴相动，令身不仁，此为尸厥，当刺期门。太阳病下之不愈，因复发汗，以此表里俱虚，其人因至冒，冒家汗出自愈。所以然者，汗出表和故也。得里和，然后复下之。（“得里和”三字中间必有衍文脱简。

　　“得”字当是“若”字之误。“里和”当是“里未和”，盖脱一“未”字也）下利清谷，脉沉迟，其人面赤，身有微热者，必郁冒汗出解。（论见下利。）小便不利，大便乍难乍易，喘冒不能卧者，大承气汤。（论见下利。）诸乘寒者则为厥，郁冒不仁，口急不能言，战栗也。（论见大法。）眩冒，心下硬，若不汗下吐而项强者，为并病，宜刺大椎、肺、肝。（论见项强。）若汗下吐后，脉微，气上冲咽者，成痿。（论见气上冲。）少阴病，但欲寐，下利止而眩冒者死。

　　（论见欲寐。）

　　卷之三十二伤寒部合病并病汗下吐后等病

　　尸厥郁冒续法

　　〔海〕伤寒传至五六日间，渐变神昏不语，或睡中独语一二句，目赤唇焦，舌干不饮水，稀粥与之则咽，不与则不思，六脉细数而不洪大，心下无痞，腹中不满，大小便如常，或传至十日以来，形貌如醉。医见神昏不已，多用大承气汤下之，则误矣。盖不知此热传手少阴心经也。然又未知自何经而来。答曰：本太阳经伤风，风为阳邪伤卫，阴血自燥，热蓄膀胱，壬病逆传于丙，丙丁兄妹，由是传心，心火自上迫熏肺，所以神昏也。

　　盖肺为清肃之脏，内有火邪，故令神昏，宜栀子黄芩黄连汤。若脉在丙者，导赤散；脉在丁者，泻心汤。若误用凉膈散，此乃气中之血药也，如右手寸脉沉滑有力者，则可用之，或用犀角地黄汤，近于是已。本方所说，若无犀角，以升麻代之，是阳明经药也，此解阳明经血中热药。若脉浮沉俱有力者，是丙丁俱有热，可以导赤散、泻心汤各半服之则宜矣。此症膀胱传丙，足传手经者，下传上也。丙传丁者，表传里也。壬传丁者，艮之离也。越经传者，又为腑传脏也。《活人》云：伤寒只传足经，不传手经者，此言不尽意也。有从足经而传手经者，何以知之？经云：伤寒或止传一经，或间传三经，不可一途取之，但视其脉与外证治之，此活法也。与食则咽者，邪不在胃也；不与则不思者，以其神昏故也；邪热既不在里，误用承气下之，其死也必矣。（脉在丙者脉浮也，脉在丁者脉沉也，脉丙丁俱有热者浮沉俱有力也。）

　　卷之三十二伤寒部合病并病汗下吐后等病

　　噫

　　噫而心下痞硬不利者，旋复代赭汤。若下利者，生姜泻心汤也。（方论见痞。）

　　卷之三十二伤寒部合病并病汗下吐后等病

　　噫续法

　　〔云〕伤寒噫气者，何气使然？答曰：胸中气不交故也。少阴经至胸中，交于厥阴，水火相传而有声，故噫气也。宜

　　如圣加枳实汤

　　甘草桔梗（各五钱）枳实（炒，三钱）上锉细，每服五钱，入五味子半钱，水煎服。

　　伤寒汗下后，喘而噫气者，宜

　　如圣加人参藿香杏仁汤

　　甘草桔梗人参藿香杏仁（各等分）上锉细，每服五钱，水煎服。

　　卷之三十二伤寒部合病并病汗下吐后等病

　　哕

　　伤寒大吐大下后，极虚，复极汗出者，以其人外气怫郁，复与之水以发其汗，因得哕。所以然者，胃中寒冷故也。

　　胃中虚冷不能食者，饮水则哕，与小承气汤，入腹中不转矢气者，不可攻之，攻之必胀满不食，与水则哕。

　　（论见潮热。）〔《本》〕渴而饮水呕者哕，食谷者哕。（论见胁痛。）阳明病，胃实不能食者，攻其热必哕。（论见胃实。）湿家头汗出，背强恶寒，欲覆被向火者，下之早则哕。（论见体痛。）太阳病，以火劫发汗，血气流溢，身黄欲衄，头汗腹满，谵语，甚者至哕，捻衣摸床，小便利者可治。（论见头汗。）伤寒哕而腹满，视其前后，知何部不利，利之则愈。

　　阳明胃实，脉弱浮大，短气，腹满胁痛，嗜卧，身黄小便难，有潮热，时时哕，脉浮者，小柴胡。若不尿，腹满加哕者，不治。（论见胃实。）

　　卷之三十二伤寒部合病并病汗下吐后等病

　　哕续法

　　〔《活》〕哕，胃寒所生，橘皮干姜汤、羌活附子散、半夏生姜汤、退阴散主之。若服药不瘥者，灸乳直下一指许三壮，若妇人则屈乳头下尽处是穴。亦有阳症者，小柴胡汤、橘皮竹茹汤。（方见杂病哕。）

　　橘皮干姜汤

　　橘皮通草干姜桂心甘草（各三两）人参（二两）上咀，每服四钱，水一盏，煎至六分，去渣温服，日三。

　　羌活附子散（方见杂病哕。）

　　半夏生姜汤

　　治哕欲死。

　　半夏（一两）生姜（二两，切）上水二盏，煎至八分，去渣温服。

　　〔海〕伤寒咳逆脉散死，仲景之言不虚伪。大抵原因失下生，咳逆喉中阴不内。便软惟宜用泻心，便硬尤宜大承气。二药神任务者谁，东垣洁古为良剂。

　　〔洁〕咳逆者，火热奔急上行，而肺阴不内，何其当哉？故便秘者，宜大承气下之；便软者，泻心汤主之。

　　〔海〕少阴咳逆者，此失下也，阴消将尽，阳逆上行，使阴不内也。然阴既尽，阳亦将尽也。吸入肾与肝，阳逆上行，阴入不内，故为阳极。脉微将尽者，不宜下，宜服泻心汤，养阴退阳而已。如不用泻心汤，凉膈散去硝黄，清肺散亦可。若脉左浮右沉实，非表也，里极则反出于表也。何以然？咳逆舌强，右脉实者，知少阴里也。饮水过多，心下痞而渴逆者，五苓散主之，别无恶候是也。恶候生，或兼以舌挛，语言不正，而反昏冒与咽痛者，少阴也，速下之，宜大承气汤也。何以脉浮为表？浮之实大，沉之损小，是为表也；浮之实大，沉之亦然，即非表也，邪入已深矣。内热当沉反浮，阳极复之表也。阴症者，内已伏阴，阴气太甚，肾水擅权，肝气不生，胃火已病，丁火又消，所以游行相火，寒邪迫而萃集于胸中，亦欲尽也，故令人发热，大渴引饮，欲去盖覆，病患独觉热，他人按执之，身体肌肉骨髓血脉俱寒，此火即无根之火也，宜用丁香、干姜之类，热药温胃，其火自下。

　　匀气散

　　川乌头（大者三个，炮裂，去皮脐）上为细末，每服三钱，用黑豆二十一粒，砂糖同泡汤调，乘热细细饮之。

　　〔《本》〕治阴毒呃逆方川乌头干姜附子（以上俱炮）肉桂芍药半夏炙甘草吴茱萸陈皮大黄（各等分）上为细末，每服一钱，水一盏，生姜三五片，煎至七分，去渣温服。

　　肉豆蔻汤

</div>
    <div class="pagination">
<a href="医学纲目_page297.html">上一页</a><span>...</span><a href="医学纲目_page293.html">293</a><a href="医学纲目_page294.html">294</a><a href="医学纲目_page295.html">295</a><a href="医学纲目_page296.html">296</a><a href="医学纲目_page297.html">297</a><span class="current-page">298</span><a href="医学纲目_page299.html">299</a><a href="医学纲目_page300.html">300</a><a href="医学纲目_page301.html">301</a><a href="医学纲目_page302.html">302</a><a href="医学纲目_page303.html">303</a><span>...</span><a href="医学纲目_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
