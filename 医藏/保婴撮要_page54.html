<!DOCTYPE html>
<html>
<head>
    <meta charset="UTF-8">
    <title>保婴撮要 - 第 54 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 54 页/共 92 页</h1>
    <div class="content">　　加味逍遥散
　　（方见发热不止）
　　补中益气汤
　　（方见肌肉不生）
　　四味肥儿丸
　　（方见贴骨痈）
　　卷十二
　　眉炼（附癞头疮）
　　眉炼者，谓小儿两眉间生疮，如疥癣，当求其因而药之。盖眉属胆经，若原禀肝胆经热，或乳母肝胆经有热者，用柴胡栀子散。或乳母食浓味醇酒者，用加味清胃散。或乳母有郁怒者，用加味逍遥散，俱与乳母服，子亦饮少许。仍参前症主之。
　　一小儿患前症，用柴胡清肝散，母子服之而愈。后因母不戒膏粱浓味，复发延及遍身，脓水淋漓，先用清胃散，次用柴胡栀子散，与母服，子用清金散、牛黄解毒丸而愈。
　　一小儿嗜膏粱浓味患之，渐及肢体，两眉为甚，脓水淋漓，寒热往来，内用清胃散、加味小柴胡汤，外敷立效散而愈。后眉间复发，两目连札，小便白浊，将成肝疳。用四味肥儿丸、九味芦荟丸而愈。
　　一小儿因乳母不戒七情浓味患此，延及遍身，久而不愈，母先用清胃散，次用加味逍遥散；子用牛黄散、解毒丸、立效散而愈。后儿食浓味，眉间作痒，搔破成疮，或痒或痛，两目连札。用四味肥儿丸，佐以加味清胃散而愈。
　　一小儿眉间作痒，破而成疮，延及遍身，两胁为甚，用四味肥儿丸、立效散，母服柴胡栀子散、加味逍遥散而愈。
　　一小儿患此，服化毒丹，乳食不纳，手足俱冷，此药伤胃气，用五味异功散与母服，儿亦时服三五滴；母又服加味逍遥散加龙胆草、漏芦，儿症渐愈。
　　一小儿患此，先延两胁，后及遍身，此肝火乘脾也，诊乳母亦有肝火，先用加味逍遥散加炒黄连数剂，却去黄连，又二十余剂而痊。
　　一小儿患之，乳母恼怒，其疮益甚，眉棱抽动，不经意，延及遍身，乳母甚怒，儿面色赤，惊悸切牙，兼之发搐，此由心肝二经风热所致也，用加味小柴胡汤、加味逍遥散而愈。
　　
　　青金散
　　治小儿疥癣眉炼，或延及遍身瘙痒，或脓水淋漓，经年不愈。
　　松香（二两） 真蛤粉（五钱） 青黛（二钱五分）上为末，用烛油调搽，或干掺之，或加轻粉、枯矾各三钱，以治前症，及胎毒疥癞尤效。
　　
　　立效散
　　（方见黄水粘疮）
　　加味逍遥散
　　（方见发热不止）
　　牛黄解毒丸
　　（方见前）
　　四味肥儿丸
　　（方见贴骨痈）
　　九味芦荟丸
　　（方见喉痹）
　　加味清胃散
　　
　　清胃散
　　（二方见腹痈）
　　小柴胡汤
　　（方见胁痈）
　　加味小柴胡汤
　　（方见热毒瘰 ）
　　导赤散
　　（方见臂痈）
　　活命饮
　　（方见热毒疮疡）
　　牛黄解毒散
　　
　　拔毒散
　　（二方见头面疮）
　　卷十三
　　喉痹
　　（附五脏虚羸传变喉间内溃，或鼻中垂出息肉，或鼻外患疮）一小儿喉痹，因膏粱积热，或禀赋有热，或乳母七情之火，饮食之毒，当分其邪蓄表里，与症之轻重，经之所主而治之。若左腮色青赤者，肝胆经风热也，用柴胡栀子散。右腮色赤者，肺经有热也，用泻白散。额间色赤者，心与小肠经热也，用导赤散。若兼青色，风热相搏也，用加味逍遥散。鼻间色黄，脾胃经有热也，用泻黄散。若兼青色，木乘土位也，用加味逍遥散。兼赤色心传土位也，用柴胡栀子散。颏间色赤，肾经有热也，用地黄丸。凡此积热内蕴，二便不通者，当疏利之；风邪外客而发寒热者，当发散之；外感风邪，大便闭结，烦渴痰盛者，当内疏外解。若因乳母膏粱积热者，母服东垣清胃散。若因乳母恚怒肝火者，母服加味逍遥散。禀赋阴虚者，儿服地黄丸。大概当用轻和之剂，以治其本。切不可用峻利之药，以伤真气也。
　　一小儿喉间肿痛，惊悸饮水，服惊风降火之药益甚，仍欲攻风痰。余曰：惊悸饮水，心经虚症也。盖胃为五脏之本，先用五味异功散以补胃，加桔梗、甘草以消毒，诸症顿退，后用牛蒡子汤加柴胡而愈。
　　一小儿喉间肿痛，左腮色青赤，此心肝二经之热也，用柴胡清肝散而愈。后因惊，服至宝丹，吐痰发搐，手足指冷，此肝木虚而肺金乘之，用补中益气汤以补脾肺，六味地黄丸以滋肝肾而愈。
　　一小儿发热饮冷，大便黄色，手足并热，不能吮乳，视口内无患，扪其喉间则哭，此喉内作痛，乃脾胃实热也，用泻黄、清胃二散各一剂，母子并服而愈。后因乳母饮酒，儿躁不安，口内流涎，仍用前二散而愈。
　　一小儿喉间肿痛，口角流涎，手足并热，用泻黄、清胃二散，母子服之而愈。后因母大怒，儿憎寒发热，仍复流涎，用柴胡清肝散加漏芦，母子服之而愈。
　　一小儿喉间肿痛，发热咳嗽，大便秘结，此肺与大肠有热也，先用牛蒡子汤加硝黄一服，大便随通，乃去硝黄，再剂顿愈。审其母有肝火发热，用柴胡清肝散，母子并服而愈。
　　一小儿嗜膏粱之味，喉间肿痛，痰涎壅盛，服巴豆丸，前症益甚，口鼻出血，唇舌生疮，大便不实，余用犀角地黄汤，解膏粱之热，用东垣安胃散，解巴豆之毒，又用甘桔汤而愈。
　　一小儿喉肿作渴，大便干实，右腮赤色，此肺与大肠经实热也，用柴胡饮子，一服而愈。后因饮食停滞，服峻厉之药，喉间仍肿，腹中胀痛，此脾气复伤也，用异功散加升麻、当归而痊。
　　一小儿因母忿怒患前症，兼切牙呵欠，余谓肝经虚热之症，子用桔梗汤加柴胡、山栀、牛蒡子，母服加味逍遥散而愈。
　　一小儿肌体瘦弱，嗜土炭煤灰，后鼻间不利，恪服清热之剂，肌体愈瘦，食少热甚，善惊善怒，小便良久变白，鼻中出息肉二寸许，耳下颈间结小核隐于筋肉之间，余谓肝脾虚羸之变症，不信，乃内清肺火，外用腐蚀，喉间亦腐，余先用五味异功散加升麻、柴胡、芜荑为主；更用四味肥儿丸为佐，脾气渐健，夕用九味芦荟丸为主，以五味异功散为佐而愈。
　　一女子六岁，喉间肿痛，鼻中息肉，寒热往来，小便频数，良久变白，此肝疳之症，先用加味逍遥散加炒黑焦龙胆草，热痒渐退，乃去龙胆草，佐以四味肥儿丸而愈。
　　一女子七岁，鼻生息肉，搽攻毒之药，成疮肿痛，外用黄连、甘草、黄柏末敷之，以解热毒，更以加味逍遥散清肝火，佐以四味肥儿丸而愈。
　　一女子鼻中及下部，常出息肉，屡用毒药蚀之，各挺出一条三寸许，先与龙胆草汤为主，以加味逍遥散为佐而愈。
　　一小儿额间赤，足心热，喉中常痛，服清胃败毒之药，余谓禀肾水不足，而心火炽甚也，当用地黄丸，壮水之主以制阳光。不悟。口舌赤烈，小便如淋而殁。
　　一女子十四岁，患前症，杂用清热败毒等药，前症益甚，患阴挺。详见下疳疮。
　　
　　牛蒡子汤
　　治风热上壅，咽喉肿痛，或生乳蛾。
　　牛蒡子（炒杵） 玄参 升麻 桔梗（炒） 犀角（镑） 黄芩 木通 甘草（各等分）上每服一二钱，水煎服。
　　
　　拔萃桔梗汤
　　治热肿喉痹。
　　桔梗（炒） 甘草（炒） 连翘 栀子（炒） 薄荷 黄芩（各等分）上为末，每服一二钱，水煎服。
　　
　　柴胡饮
　　解肌热、积热，或汗后余热，脉洪实弦数，大便坚实者。
　　黄芩（七分） 甘草（四分） 大黄（八分） 芍药（炒七分） 柴胡 人参（各五分） 当归（一钱）上每服一钱，姜水煎。
　　
　　东垣人参安胃散
　　治脾胃虚热，口舌生疮，或伤热乳食，呕吐泻痢。
　　人参（一钱） 黄 （炒，二钱） 生甘草 炙甘草（各五分） 白芍药（酒炒，七分） 白茯苓（四分）陈皮（三分） 黄连（炒，二分）上为末，每服二钱，水煎。
　　
　　三因玉钥匙
　　治风热喉闭，及缠喉风。
　　焰硝（一两半） 鹏硝（半两） 片脑（一字） 白僵蚕（一钱）上研匀，用半钱吹入喉中，立愈。
　　
　　九味芦荟丸
　　治肝经积热，咽喉口舌生疮；或牙龈蚀烂，两目生翳，耳中出水；或肝积瘰 ，下疳阴肿；或茎出白津，拗中结核；或小水良久变白，大便不调，肢体消瘦等症。
　　胡黄连 宣黄连 芦荟 木香 白芜荑（炒） 青皮 白雷丸 鹤虱草（各一两） 麝香（三钱）上各另为末，米糊丸，麻子大。每服半钱，空心米汤下，仍量儿大小用。
　　
　　甘桔汤
　　治风热上攻，咽喉疼痛，及喉痹妨闷。
　　苦梗（一两） 甘草（炒，二两）上每服二钱，水煎。
　　
　　济生犀角地黄汤
　　治膏粱积毒，脾胃有热，咽喉肿痛，或口舌生疮。
　　犀角 牡丹皮（各一两） 生地黄（八钱） 赤芍药（七钱）上每服一二钱，水煎。
　　
　　五味异功散
　　（方见败毒之药）
　　六味地黄丸
</div>
    <div class="pagination">
<a href="保婴撮要_page53.html">上一页</a><span>...</span><a href="保婴撮要_page49.html">49</a><a href="保婴撮要_page50.html">50</a><a href="保婴撮要_page51.html">51</a><a href="保婴撮要_page52.html">52</a><a href="保婴撮要_page53.html">53</a><span class="current-page">54</span><a href="保婴撮要_page55.html">55</a><a href="保婴撮要_page56.html">56</a><a href="保婴撮要_page57.html">57</a><a href="保婴撮要_page58.html">58</a><a href="保婴撮要_page59.html">59</a><span>...</span><a href="保婴撮要_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
