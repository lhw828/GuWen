<!DOCTYPE html>
<html>
<head>
    <meta charset="UTF-8">
    <title>医经原旨 - 第 13 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医经原旨 - 第 13 页/共 19 页</h1>
    <div class="content">　　余同。）夏不愈，甚于秋；（胜己者也。）秋不死，持于冬，（得母气以养之，生我者也，故可执持无害矣。

　　余持同。）起于春。（水王之时也。）禁当风。（风气通于肝，故禁之勿犯。）肝病者，愈在丙丁，（同前夏气，能制胜己者也。）丙丁不愈，加于庚辛，（同前秋气，金伐木也。）庚辛不死，持于壬癸，（同前冬气，得所生也。）起于甲乙。（同前春气，逢其王也。）肝病者，平旦慧，下晡甚，夜半静。（平旦寅卯，木王时也，故爽慧，下晡申酉，金之胜也，故加甚；夜半亥子，木得生也，故安静。）肝欲散，急食辛以散之，用辛补之，酸泻之。（木不宜郁，故欲以辛散之，顺其性者为补，逆其性者为泻，肝喜散而恶收，故辛为补，酸为泻。）心主夏，手少阴、太阳主治。（少阴心，丁火也；太阳小肠，丙火也。二脏表里，故治同。）其日丙丁。（丙为阳火，丁为阴火，南方之干也。）心苦缓，急食酸以收之。（心藏神，其志喜，喜则气缓而心虚神散，故宜食酸以收之。）病在心，愈在长夏；（长夏土，火之子也。）长夏不愈，甚于冬；（火不胜水也。）

　　冬不死，持于春，（火得所生也。起于夏。火之王也。）禁温食热衣。（恐助火邪也。）心病者，愈在戊己，（应长夏也。）戊己不愈，加于壬癸；（应冬气也。）壬癸不死，持于甲乙，（应春气也。）起于丙丁。

　　（应夏气也。）心病者，日中慧，夜半甚，平旦静。（日中己午，火王时也，故慧；夜半亥子，水之胜也，故甚；平旦寅卯，火得生也，故静。）心欲 ，急食咸以 之，用咸补之，甘泻之。（心火太过，则为躁越，故急宜食咸以 之，盖咸从水化，能相济也。心欲 ，故以咸 为补；心苦缓。故以甘缓为泻。）

　　脾主长夏，足太阴、阳明主治。（阳明胃，太阴脾，戊己土也，表里治同。）其日戊己。（戊为阳土，己为阴土，中宫之干也。）脾苦湿，急食苦以燥之。（脾以运化水谷，制水为事，湿胜则反伤脾土，故宜食苦温以燥之。）病在脾，愈在秋；（秋属金，土之子也。）秋不愈，甚于春；（土不胜木也。）春不死，持于夏，（土得火生也。）起于长夏。（土之王也。）禁温食饱食，湿地濡衣。（温言非热防滞也，湿地濡衣，阴寒也，皆能病脾，故当禁之。）脾病者，愈在庚辛；（应愈在秋也。）庚辛不愈，加于甲乙；（应甚于春也。）甲乙不死，持于丙丁，（应持于夏也。）起于戊己。（应起于长夏王时也。）脾病者，日 慧，日出甚，下晡静。（白HT 曰 ，未土王也，故慧；日出寅卯，木胜土也，故甚；下晡申酉，其子乡也，故静。 ，音迭。）脾欲缓，急食甘以缓之，用苦泻之，甘补之。（脾贵充和温浓，其性欲缓，故急食甘以缓之。脾喜甘而恶苦，故苦为泻而甘为补也。）肺主秋，手太阴、阳明主治。（太阴肺，辛金也；阳明大肠，庚金也，表里治同，其日庚辛。（庚为阳金，辛为阴金，西方之干也。）肺苦气上逆，急食苦以泄之。（肺主气，行治节之令。气病则上逆于肺，故宜急食苦以泄之。）病在肺，愈在冬；（金之子乡也。）冬不愈，甚于夏；（金所不胜也。）夏不死，持于长夏，（金气得生也。）起于秋。（金气王也。）禁寒饮食、寒衣。（形寒饮冷，则伤肺也。）肺病者，愈在壬癸；（应愈在冬也。）壬癸不愈，加于丙丁；（应甚于夏也。）丙丁不死，持于戊己，（应持于长夏也。）起于庚辛。（应起于秋也。）肺病者，下晡慧，日中甚，夜半静。（下晡金王，故慧；日中火胜之，故甚；夜半水乡，则子能制邪，故静。）肺欲收，急食酸以收之，用酸补之，辛泻之。（肺应秋气，主收敛，故宜食酸以收之。肺气宜聚不宜散，故酸收为补，辛散为泻。）肾主冬，足少阴、太阳主治。（少阴肾，癸水也；太阳膀胱，壬水也，表里治同。）其日壬癸。（壬为阳水，癸为阴水，北方之干也。）

　　肾苦燥，急食辛以润之，开腠理，致津液，通气也。

　　（肾为水脏，藏津者也。阴病者苦燥，故宜食辛以润之，盖辛从金化，水之母也。其能开腠理，致津液者，以辛能通气也。水中有真气，惟辛能达之，气至水亦至，故可以润肾之燥。）病在肾，愈在春；（水之子乡也。）春不愈，甚于长夏；（水不胜土也。）长夏不死，持于秋，（水得生也。）起于冬。（水所王也。）禁犯 HT 、热食、温炙衣。（ HT ，烧爆之物也。肾恶燥烈，故当禁此。 ，音翠。HT ，音哀。）肾病者，愈在甲乙；（应愈在春也。）甲乙不愈，甚于戊己；（应甚于长夏也。）戊己不死，持于庚辛，（应持于秋也。）起于壬癸。（应起于冬也。）肾病者，夜半慧，四季甚，下晡静。（夜半水王，故慧；四季土胜之，故甚；下晡金王，水得所生，故静。）肾欲坚，急食苦以坚之，用苦补之，咸泻之。（肾主闭藏，气贵周密，故肾欲坚，宜食苦以坚之也。苦能坚，故为补；咸能 坚，故为泻。）夫邪气之客于身也，以胜相加，（此下总结上文“愈”、“甚”、“持”、“起”之由然也。凡内伤外感之加于人者，皆曰“邪气”。外感六气，盛衰有时，内伤五情，间甚随脏，必因胜以侮不胜，故曰“以胜相加”也。）至其所生而愈，（我所生也，以时而言。下同。）至其所不胜而甚，（我不胜彼，被克者也。）至于所生而持，（生我之时也。）自得其位而起。（自王之时也。）故必先定五脏之脉，察其从逆衰王，乃可言间甚之时、死生之期也。（欲知时气逆顺，必须先察脏气。欲察脏气，必须先定五脏所病之脉，如肝主弦，心主钩，肺主毛，肾主石，脾主代。脉来独至，全无胃气，则其间甚、死生之期皆可得而知之，如上文所论者是矣。）

　　肝色青，宜食甘，粳米、牛肉、枣、葵皆甘；（此承上文“肝苦急，急食甘以缓之”等义，而详言其所宜之味也。）心色赤，宜食酸，小豆、犬肉、李、韭皆酸；（心苦缓，故宜此酸物以收之也。）肺色白，宜食苦，麦、羊肉、杏、薤皆苦；（肺苦气上逆，故宜此苦物以泄之也。薤，音械，根白如小蒜，似韭而无实。）

　　脾色黄，宜食咸，大豆、豕肉、粟、藿皆咸；（咸从水化，其气入肾。脾宜食咸者，以肾为胃关，胃与脾合，咸能润下，利其关窍。胃关利则脾气运，故宜食之。上文云“脾苦湿，急食苦以燥之”，此复言“咸”者。盖咸之利湿，与苦之泻者，各有宜也，故诸脏皆同前，惟此独异耳，藿，豆叶羹也。）肾色黑，宜食辛，黄黍、鸡肉、桃、葱皆辛。（肾苦燥，故宜此辛物以润之也。黄黍，即糯小米，北方谓之“黄米”。）辛散，酸收，甘缓，苦坚，咸软。（此总言五味之用，药石皆然也。）毒药攻邪。（药以治病，因毒为能。所谓毒者，以气味之有偏也。盖气味之正者，谷食之属是也。所以养人之正气；气味之偏者，药饵之属是也。所以去人之邪气。其为故也，正以人之为病，病在阴阳偏胜耳。欲救其偏，则惟气味之偏者能之，正者不及也，所以大毒治病，十去其六；常毒治病，十去其七；小毒治病，十去其八；无毒治病，十去其九。是凡可辟邪安正者均可称为毒药，故曰“毒药攻邪”也。）五谷为养，（养生气也。）

　　五果为助，（助其养也。）五畜为益，（益精血也。）五菜为充。（实脏腑也。）气味合而服之，以补精益气。（形不足者温之以气，精不足者补之以味，故气味和合可以补阴益气。）此五者，有辛、酸、甘、苦、咸，各有所利，或散或收，或缓或急，或坚或 ，四时五脏，病随五味所宜也。

　　（此总结上文五脏之气，四时之用各有所利，然变出不常，则四时、五脏因病而药，其气味当随宜配合也。）

　　卷五　疾病第十一

　　五气

　　五味所入：酸入肝，辛入肺，苦入心，咸入肾，甘入脾，是谓“五入”。（五味各从其类，同气相求也。）

　　五气所病：心为噫，（噫，嗳气也。心痹者，嗌干善噫，是皆言噫出于心也。又太阴终者善噫善呕，太阴所谓“上走心为噫者，阴盛而上走于阳明，阳明络属心，故曰“上走心为噫”也。寒气客于胃，厥逆从下上散，复出于胃，故为噫。由此观之，是心、脾、胃三脏皆有是证，盖由火土之郁而气有不得舒伸，故为此证。

　　噫，饱食息也。又曰不寤之声。）肺为咳，（肺主气，其属金，邪挟金声，故病为咳。）肝为语，（问答之声曰“语”。语出于肝，象木有枝条，多委曲也。）脾为吞，（脾受五味，故为吞，象土包容，为物所归也。）

　　肾为欠为嚏，（欠，呵欠也。嚏，喷嚏也。阳未静而阴引之，故为欠；阳欲达而阴发之，故为嚏，阴盛于下，气化于水，所以皆属乎肾。故凡阳盛者不欠，下虚者无嚏，其由于肾也可知。）胃为气逆，为哕为恐，（胃为水谷之海，胃有不和。则为气逆。哕，呃逆也。胃中有寒则为哕。恐，肾之志也，胃属土，肾属水，土邪伤肾则为恐，故皆涉于胃也。）大肠、小肠为泄，（大肠为传道之府，小肠为受盛之府，小肠之清浊不分，则大肠之传道不固，故为泄利。）下焦溢为水，（下焦为分注之所，气不化则津液不行，故溢于肌肉而为水。）膀胱不利为癃，不约为遗溺。（膀胱为津液之府，其利与不利，皆由气化。有邪实膀胱，气不通利而为癃者，有肾气下虚，津液不化而为癃者，此癃闭之有虚实也。若下焦不能约束而为遗溺者，以膀胱不固，其虚可知。盖三焦为中渎之府，水道之所由出，故三焦亦属膀胱也。）胆为怒，（怒为肝志而胆亦然者，肝胆相为表里，其气皆刚，而肝取决于胆也。）是谓“五病”。（脏腑各五也。）

　　五精所并：精气并于心则喜，（并，聚也。精气，五脏各有所藏也。并于心者，火之气也。气并于心则神有余，故其志为喜。喜乐无极则伤魄，正以心火实而乘肺金也。）并于肺则悲，（气并于肺，则乘肝而为悲，肝之虚也。悲哀动中则伤魂。）并于肝则忧，（气并于肝，则乘脾而为忧，脾之虚也。忧愁而不解则伤意。）并于脾则畏，（气并于脾，则脾实乘肾，故为畏。恐惧而不解则伤精。）并于肾则恐。（气并于肾，而乘心之虚则为恐。怵惕思虑则伤神，神伤则恐惧自失。）是谓“五并”，虚而相并者也。（脏气有不足，则胜气得相并也。）

　　五脏所恶：心恶热，（心本属火，过热则病，故恶热。）肺恶寒，（肺属金而主皮毛，金寒则病，故恶寒。）肝恶风，（肝属木，其应风，感风则伤筋，故恶风。）脾恶湿，（脾属土，其应湿，湿胜则伤肌肉，故恶湿。）肾恶燥，（肾属水而藏精，燥胜则伤精，故恶燥。）是谓“五恶”。

　　五脏化液：心为汗，（心主血，汗则血之余也。）肺为涕，（涕出于鼻，肺之窍也。）肝为泪，（泪出于目，肝之窍也。）脾为涎，（涎出于口，脾之窍也。）肾为唾，（唾生于舌下，足少阴肾脉循喉咙，挟舌本也。）是谓“五液”。

　　五味所禁：辛走气，气病无多食辛；（辛能散气也。）咸走血，血病无多食咸；（血得咸则凝结不流也。）

　　苦走骨，骨病无多食苦；（苦性沉降，阴也，骨属肾，亦阴也。骨得苦则沉阴益甚，骨重难举矣，故骨病者禁苦。苦走骨，多食之令人变呕。又苦走血，病在血，无食苦；咸走骨，病在骨，无食咸。盖火化苦，故走血；水化咸，故走骨。义亦当然也。）甘走肉，肉病无多食甘；（甘能缓中，善生胀满，故肉病者无多食甘。甘走肉，多食之令人 心。）酸走筋，筋病无多食酸。（酸能收缩，故病在筋者无多食酸。酸走筋，多食之令人癃。）是谓“五禁”，无令多食。（日嗜而欲食之，不可多也，必自裁也，命曰“五裁”。）

　　五病所发：阴病发于骨，（骨属肾，肾者阴中之阴也。）阳病发于血，（血属心，心者阳中之阳也。）

　　阴病发于肉，（肉属脾，脾者阴中之至阴也。）阳病发于冬，（阴胜则阳病也。）阴病发于夏，（阳胜则阴病也。）是谓“五发”。

　　五邪所乱：邪入于阳则狂，（邪入阳分，则为阳邪，邪热炽盛，故病为狂，阴不胜其阳，则脉流薄疾，并乃狂。）邪入于阴则痹，（邪入阴分，则为阴邪。阴盛则血脉凝涩不通，故为病痹。）搏阳则为癫疾，（搏，击也。邪搏于阳，则阳气受伤，故为癫疾，上文言“邪入于阳则狂”者，邪助其阳，阳之实也；此言“搏阳则为癫疾”者，邪伐其阳，阳之虚也。故有为狂为癫之异。又邪入于阳，转则为癫疾，言转入阴分，故为癫也。）搏阴则为喑，（邪搏于阴，则阴气受伤，故声为喑 。阴者，五脏之阴也。盖心主舌，而手少阴心脉上走喉咙，系舌本；手太阴肺脉循喉咙；足太阴脾脉上行结于咽，连舌本，散舌下：足厥阴肝脉循喉咙之后，上入颃颡，而筋脉络于舌本；足少阴肾脉循喉咙，系舌本，故皆主病喑也。又邪入于阴，转则为喑，言转入阳分则气病，故为喑也。）阳入之阴则静，（阳敛则藏，故静。）阴出之阳则怒，（阴发则躁，故怒。）

　　是谓“五乱”。

　　五邪所见：春得秋脉，夏得冬脉，长夏得春脉，秋得夏脉，冬得长夏脉，名曰“阴出之阳”，病善怒，不治。（所谓阴者，真脏也，所谓阳者，胃脘之阳也。凡此五邪，皆以真脏脉见而胃气绝，故曰“阴出之阳”。阴盛阳衰，土败木贼，故病当善怒，不可治也。）是谓“五邪”，皆同命，死不治。（此明五脉皆然也。）

　　五脏所藏：心藏神，（精气之灵明也，两精相搏谓之神。）肺藏魄，（精气之质地也，并精而出入者谓之魄。）肝藏魂，（神气之佐辅也，随神往来者谓之魂。）脾藏意，（神有所注者也，心有所忆谓之意。）

　　肾藏志，（意有专一者也，意之所存谓之志。）是谓“五脏所藏”。

　　五脏所主：心主脉，（心主血脉，应火之动而营运周身也。）肺主皮，（肺主皮毛，应金之坚而保障全体，捍御诸邪也。）肝主筋，（肝主筋膜，应木之柔而联系关节也。）脾主肉，（脾主肌肉，应土之浓而蓄养万物也。）肾主骨，（肾主骨髓，应水石之沉坚，为立身之干，为万化之原也。）是谓“五主”。

　　五劳所伤：久视伤血，（久视则劳神，故伤血。血者神气也。）久卧伤气，（久卧则阳气不伸，故伤气。）

　　久坐伤肉，（久坐则血脉滞于四体，故伤肉。）久立伤骨，（立者之劳在骨也。）久行伤筋，（行者之劳在筋也。）是谓“五劳所伤”。

　　五脉应象：肝脉弦，（ 弱而滑，端直以长，其应春。）心脉钩，（来盛去衰，外实内虚，故应夏。）

　　脾脉代，（代，更代也。脾脉和 ，分王四季，如春当和 而兼弦，夏当和 而兼钩，秋当和 而兼毛，冬当和 而兼石，随时相代，故曰“代”，非中止之谓。）肺脉毛，（脉来浮虚，轻如毛羽，其应秋。）

　　肾脉石，（沉坚如石，其应冬。）是谓“五脏之脉”。

　　卷五　疾病第十一

　　情志

　　百病之生于气也，（气之在人，和则为正，不和则为邪，故百病皆生于气也。）怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。九气不同。怒则气逆，甚则呕血及飧泄，故气上矣；（怒，肝志也。怒动于肝则气逆而上，气逼血升，故甚则呕血，肝木乘脾，故为飧泄。肝为阴中之阳，气发于下，故气上矣。下乘则飧泄，上犯则食而气逆也。）喜则气和志达，营卫通利，故气缓矣；（气脉和调，故志畅达。营卫通利，故气徐缓。然喜盛则气于缓而渐至涣散过，故喜则气下。又喜乐者，神惮散而不藏也。）悲则心系急，肺布叶举而上焦不通，营卫不散，热气在中，故气消矣；（悲生于心则心系急，并于肺则肺叶举，故精气并于肺则悲也。心肺俱居膈上，故为上焦不通，肺主气而行表里，故为营卫不散。悲哀伤气，故气消矣。

　　）恐则精却，却则上焦闭，闭则气还，还则下焦胀，故气不行矣；（恐惧伤肾则伤精，故致精却。

　　却者，退也，精却则升降不交，故上焦闭，上焦闭则气归于下，病为胀满而气不行，故曰“恐则气下”也。

　　又曰，忧愁者，气闭塞而不行。恐惧者，神荡惮而不收。）寒则腠理闭，气不行，故气收矣；（腠，肤腠也。

　　理，肉理也。寒束于外则玄府闭密，阳气不能宣达，故收敛于中而不得散也。）炅则腠理开，营卫通，汗大泄，故气泄矣；（热则流通，故腠理开。阳从汗散，故气亦泄。）惊则心无所倚，神无所归，虑无所定，故气乱矣；（大惊卒恐，则神志散失，血气分离，阴阳破散，故气乱矣。）劳则喘息汗出，外内皆越，故气耗矣；（疲劳过度则阳分动于阴分，故上奔于肺而为喘，外达于表而为汗。阳动则散，故内外皆越而气耗矣。）思则必有所存，神有所归，正气留而不行，故气结矣。思之无已则系恋不释，神留不散，故气结也。所谓七情者，即五志也。五志之外，尚余者三，总之曰喜、怒、思、忧、恐、惊、悲、畏，其目有八。

　　不止七也。然情虽有八，无非出于五脏，如心在志为喜，肝在志为怒，脾在志为思，肺在志为忧，肾在志为恐，此五脏五志之分属也。至若五志有互通为病者，如喜本属心，而有曰“肺喜乐无极则伤魄”，是心肺皆主于喜也。盖喜生于阳，而心肺皆为阳脏，故喜出于心而移于肺，所谓“多阳者多喜”也。又若怒本属肝，而有曰“胆为怒”者，以肝胆相为表里，肝气虽强而取决于胆也。有曰“血并于上，气并于下，心烦惋善怒”者，以阳为阴胜，故病及于心也。有曰“肾脏怒而不止则伤志”，有曰“邪客于足少阴之络，令人无故善怒”者，以怒发于阴而侵乎肾也。是肝、胆、心、肾四脏皆能病怒，所谓“多阴者多怒”，亦曰“阴出之阳则怒”也。又若思本属脾，而此曰“思则心有所存，神有所归，正气留而不行，故气结矣”，盖心为脾之母，母气不行则病及其子，所以心、脾皆病于思也。又若忧本属肺，而有曰“心之变动为忧”者有曰“心小则易伤以忧”者，盖忧则神伤，故伤心也。有曰“精气并于肝则忧”者，肝胜而侮脾也。有曰“脾忧愁而不解则伤意”者，脾主中气，中气受抑则生意不伸，故郁而为忧，是心、肺、脾、肝四脏皆能病于忧也。又若恐本属肾，而有曰“恐惧则伤心”者，神伤则恐也。有曰“血不足则恐”，有曰“肝虚则恐”者，以肝为将军之官，肝气不足则怯而恐也。有曰“恐则脾气乘矣”，以肾虚而脾胜之也。有曰“胃为气逆，为哕为恐”者，以阳明土胜，亦伤肾也。是心、肾、肝、脾、胃五脏皆主于恐，而恐则气下也。五志互病之辨既详如此，尚有病悲者曰“肝悲哀动中则伤魂”，悲伤于肝也。又曰“精气并于肺则悲”。又曰“悲则肺气乘矣”，亦金气伤肝也。有曰“心虚则悲”，有曰“神不足则悲”，有曰“悲哀太甚则胞络绝，胞络绝则阳气内动，发则心下崩，数溲血”者，皆悲伤于心也。此肝、肺、心三脏皆病于悲而气为之消也。有病为惊者，曰“东方色青，入通于肝，其病发惊骇”，以肝应东方风木，风主震动而连乎胆也。有曰阳明所谓“甚则厥”，“闻木音则惕然而惊”者，肝邪乘胃也，有曰“惊则心无所倚，神无所归”者，心神失散也。此肝、胆、胃、心四脏皆病于惊，而气为之乱也。又有病为畏者，曰“精气并于脾则畏”，盖并于脾则伤于肾，畏由恐而生也。由此言之，是惰志之伤，虽五脏各有所属，然求其所由，则无不从心而发，故曰“心怵惕思虑则伤神，神伤则恐惧自失”，“忧愁恐惧则伤心”，“悲哀忧愁则心动，心动则五脏六腑皆摇”，可见心为五脏六腑之大主而总统魂魄，兼该主意。故忧动于心则肺应，思动于心则脾应，怒动于心则肝应，恐动于心则肾应，此所以五志惟心所使也。设能善养此心而居处安静，无为惧惧，无为欣欣，宛然从物而不争，与时变化而无我，则志意和，精神定，悔怒不起，魂魄不散，五脏俱安，邪亦安从而奈我哉！

　　卷五　疾病第十一

　　风

　　天有八风，经有五风。（经，经脉也。八风，八方之风也。五风，五脏之风也。）八风发邪，以为经风，触五脏，邪气发病。（八风不得其正，则发为邪气，其中于人，则入为五经之风，特以所伤之异，故名亦异耳。风自外入，则循经而触于五脏，故发病也。）所谓得四时之胜者，春胜长夏，长夏胜冬，冬胜夏，夏胜秋，秋胜春，所谓“四时之胜”也。（五时五气，互有克胜，所胜为邪，则不胜者受之。天之运气，人之脏气，无不皆然。）东风生于春，病在肝，俞在颈项；（上文言四时之胜者能为病。此下言邪气随时之为病也，春气发荣于上，故俞应于颈项。）南风生于夏，病在心，俞在胸胁；（心脉循胸出胁，而南方之气主于前，故俞在胸胁。）西风生于秋，病在肺，俞在肩背；（肺居上焦，附近肩背，故俞应焉。）

　　北风生于冬，病在肾，俞在腰股，（腰为肾之府，与股接近，故俞应焉。）中央为土，病在脾，俞在脊。

　　（脊居体中，故应土也。）故春气者病在头，（阳气上升也。）夏气者病在脏，（在脏言心，心通夏气，为诸脏之主也。）秋气者病在肩背，（肺之应也。）冬气者病在四肢。（上文北方言其腰股，此言在四肢者，盖腰股属阴，四肢气薄，皆易于受寒者也。）故春善病鼽衄，（风邪在头也。）仲夏善病胸胁，（胸胁近心也。）

　　长夏善病洞泄寒中，（风寒犯脾也。）秋善病风疟，（暑汗不出，风寒袭于肤腠也。）冬善病痹厥。（寒邪在四肢也。）故冬不按跷，春不鼽衄。（按跷，谓按摩肢节以行导引也，三冬元气伏藏在阴，当伏藏之时而扰动筋骨，则精气泄越，以致春夏秋冬，各生其病，故冬宜养脏，则春时阳气虽升，阴精自固，何有鼽衄及如下文之患？按跷且不可，则冒寒妄劳，益可知矣。）春不病颈项，仲夏不病胸胁，长夏不病洞泄寒中，秋不病风疟，冬不病痹厥飧泄而汗出也。（此节五句，亦皆由冬不按跷所得也。）夫精者，身之本也，故藏于精者，春不病温。（人身之精，真阴也，为元气之本。精耗则阴虚，阴虚则阳邪易犯，故善病温。此正谓冬不按跷则精气伏藏，阳不妄升则春无温病，又何虑乎鼽衄颈项等病哉！）夏暑汗不出者，秋风成疟，此平人脉法也。（夏月伏暑而汗不出，则暑邪内蓄，以致秋凉凄切之时，寒热相争，乃病风症，故曰“暑当与汗皆出，勿止”也。以上二节，一言冬宜闭藏，一言夏宜疏泄、冬不藏精则病温，夏不汗泄则病疟，阴阳启闭，时气宜然。此举冬夏言，则春秋在其中矣。凡四时之气，顺之则安，逆之则病，是即平人之脉法。脉法者，言经脉受邪之由然也。）

　　风之伤人也，或为寒热，或为热中，或为寒中，或为疠风，或为偏枯，或为风也，其病各异，或内至五脏六腑，其名不同。（风之伤人，若唯一证，及其为变，无所不至。盖风虽阳邪，气则寒肃，是风之与寒，本为同类，但有阴阳之辨耳。欲辨之者，当详察此下诸篇之义。）风气藏于皮肤之间，内不得通，外不得泄。（风寒袭于肤腠，则玄府闭封，故内不得通，外不得泄，此外感之始也。）风者，善行而数变，腠理开则洒然寒，闭则热而闷。（风性动，故善行数变。风本阳邪，阳主疏泄，故令腠理开，开则卫气不固，故洒然而寒。若寒胜则腠理闭，闭则阳气内壅，故烦热而闷。）其寒也则衰食饮，其热也则消肌肉，故使人 栗而不能食，名曰“寒热”。（寒邪伤阳，则胃气不化，故衰少饮食。热邪伤阴，则津液枯涸，故消瘦肌肉。寒热交作则振寒，故为 栗不食。此上三节，皆以明风为寒热也。 ，音帙。）风伤与阳明入胃，循脉而上，至目内 ，其人肥则风气不得外泄，则为热中而目黄，人瘦则外泄而寒，则为寒中而泣出。（风气客于阳明则内入于胃，胃居中焦，其脉上行，系于目系。人肥则腠理致密，邪不得泄，留为热中，故目黄；人瘦则肌肤疏浅，风寒犯之，阳气易泄，泄则寒中而泣出。此明风气之变，或为热中，或为寒中也。）风气与太阳俱入，行诸脉俞，散于分肉之间，与卫气相干。其道不利，故使肌肉愤 而有疡，卫气有所凝而不行，故其肉有不仁也。（风由太阳经入者，自背而下，凡五脏六腑之俞皆附焉，故邪必行诸脉俞而散于分肉也。分肉者，卫气之所行也，卫气昼行于阳自足太阳始，风与卫气相搏，俱行于分肉之间，故气道涩而不利，不利则风邪搏聚，故肌肉肿如愤 而为疮疡；或卫气不行则体有不仁，故凡于痛痒寒热，皆有所弗知也。）疠者，有营气热 ，其气不清，故使鼻柱坏而色败，皮肤疡溃。风寒客于脉而不去，名曰“疠风”，或名曰“寒热”。（风寒客于血脉，久留不去则营气化热，皮肤 溃，气血不清，败坏为疠，故曰“脉风成为疠”也。）以春甲乙伤于风者为“肝风”，以夏丙丁伤于风者为“心风”，以季夏戊己伤于邪者为“脾风”，以秋庚辛中于邪者为“肺风”，以冬壬癸中于邪者为“肾风”。（此明风邪内至于脏也，以四时十干之风，分属五脏，非谓春必甲乙而伤肝，夏必丙丁而伤心也，凡一日之中亦有四时之气，十二时之中亦有十干之分，故得春之气则入肝，得甲乙之气亦入肝，当以类求，不可拘泥，诸气皆然也。曰“伤”曰“中”，本为互言，初无轻重之别，后世以中风为重，伤风为轻，非也。）风中五脏六腑之俞，亦为脏腑之风，各入其门户所中，则为“偏风”；风中五脏六腑之俞，即十二经脏腑之风也。随俞左右而偏中之，则为偏风，故有偏病之证。）风气循风府而上，则为“脑风”；（风府，督脉穴。自风府而上，则入脑户，故为脑风。）风入系头，则为“目风”眼寒；（风自脑户入系于头，则合于足之太阳。太阳之脉起于目内 ，风邪入之，故为目风，则或痛或痒，或眼寒而畏风羞涩也。）饮酒中风，则为“漏风”；（酒性温散，善开玄府。酒后中风则汗漏不止，故曰“漏风”，亦谓之“酒风”。）入房汗出中风，则为“内风”；（内耗其精，外开腠理，风邪乘虚入之，故曰“内风”。）

</div>
    <div class="pagination">
<a href="医经原旨_page12.html">上一页</a><span>...</span><a href="医经原旨_page8.html">8</a><a href="医经原旨_page9.html">9</a><a href="医经原旨_page10.html">10</a><a href="医经原旨_page11.html">11</a><a href="医经原旨_page12.html">12</a><span class="current-page">13</span><a href="医经原旨_page14.html">14</a><a href="医经原旨_page15.html">15</a><a href="医经原旨_page16.html">16</a><a href="医经原旨_page17.html">17</a><a href="医经原旨_page18.html">18</a><span>...</span><a href="医经原旨_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
