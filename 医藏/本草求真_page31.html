<!DOCTYPE html>
<html>
<head>
    <meta charset="UTF-8">
    <title>本草求真 - 第 31 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草求真 - 第 31 页/共 60 页</h1>
    <div class="content">　　（苞木）清肺凉胃解烦除呕竹茹（专入肺胃）。味甘而淡。气寒而滑。凡因邪热客肺。肺金失养。而致烦渴不宁。

　　膈噎呕逆。恶阻呕吐。吐血衄血等症者。皆当服此。（诸症皆就肺胃热论。）盖味甘则中可安而烦不生。味寒则热得解而气悉宁。（又皮入肺上焦。温胆汤用之。）所以金匮之治产后虚烦呕逆。

　　则有竹皮大丸。千金之治产后内虚烦热短气。则有甘竹茹汤。（竹茹一升。甘草茯苓黄芩各二两。水煎服。）产后虚烦头痛。短气闷乱不解。则有淡竹茹汤。皆有至理内存。不可不知。取竹刮去外膜。取二层如麻缕者良。

　　上编\卷四泻剂

　　泻热

　　（苞木）清脾胃凉心止渴除烦竹叶（专入胃心）。体轻气薄。味甘而淡。气寒微毒。据书皆载凉心缓脾。清痰止渴。

　　为治上焦风邪烦热。咳逆喘促。呕哕吐血。一切中风惊痫等症。（杲曰。除新久风邪之烦热。止喘逆气胜之上冲。）无非因其轻能解上。辛能散郁。甘能缓脾。凉能入心。寒能疗热故耳。然大要总属清利之品。合以石膏同治。则能解除胃热。而不致烦渴不止也。（叶生竹上。故治上焦。仲景治伤寒发热大渴。有竹叶石膏汤。乃假其辛寒以散阳明之热邪也！）竹生一年。嫩而有力者良。（心尤妙。）

　　上编\卷四泻剂

　　泻热

　　（苞木）泻心热天竺黄（专入心）。系天竺国之竹。精气结成。其粉形如竹节。味甘气寒。与竹沥功用略同。

　　皆能逐痰利窍。但此凉心去风除热。为小儿惊痫风热。痰涌失音。较之竹沥。其性和缓。而无寒滑之患也。（味甘故缓。）今市肆多骨灰葛粉杂入。不可不辨。

　　上编\卷四泻剂

　　泻热

　　（乔木）除肝热泻肾气秦皮（专入肝胆肾）。味苦气寒。色青性涩。功专入肝以除热。入肾以涩气。是以因风而见湿痹惊痫目障之症者。则当用此苦燥苦降之味以除。因脱而见崩带肠 下痢之症者。则当用此取涩寒气以固。如仲景白头翁之用秦皮苦涩之类。（白头翁黄柏黄连秦皮等分。）老子云。天道贵涩。惟涩故补。服此不惟泄热止脱。而且益肾有子矣。至治赤眼肿痛。则合黄连等分频点。并秦皮一味。煎汤以洗甚效。（或加滑石黄连等分。出外台秘要。）但此气寒伤胃。总不宜于胃虚少食之人耳。出西上。皮有白点。渍水碧色。书纸不脱者真。大戟为使。恶吴茱萸。

　　上编\卷四泻剂

　　泻热

　　（乔木）解郁热狂燥疝瘕蛊毒川楝子（专入心包小肠膀胱）。即苦楝子。因出于川。故以川名。又名金铃子。楝实者是也。

　　味苦气寒微毒。凡人冬时感冒寒邪。至春而发则为温。以致症见狂燥。并疝瘕。热被寒束。

　　症见囊肿茎强。掣引作痛。与夫寒热积聚。（积由五脏所生。聚由六腑所成。）三虫内蚀者。

　　俱宜用此调治。（有虫耗其津液而渴。须用此根叶加麝以投。）以苦主有泄热之功。寒有胜热之义。故能使热悉除。而毒蛊瘕疝。亦得因其自心下降。由于小便而乃泄矣。但人止知此为除疝之味。（内经七疝。曰冲、曰 、曰 癃、曰狐、曰 、曰瘕、曰厥）而不知有逐热解狂之力。以至废而不治。即其治疝。亦不分其是寒是热。是偏是平。与夫偏有错杂多寡之异。

　　其痛亦不分其所痛之处。是否自下而上。从上而下。（治病要在辨症。）惟计古方茴香川楝。

　　历为治疝千古俎豆。讵知疝属于热则痛。必见囊肿茎强。其痛亦必从下而上。用以川楝纳入以为向导。则热可除。（热疝必用。）如其疝并非热。其痛自上而下。痛引入腹。且有厥逆吐涎。非用辛温不能见效。若以川楝同入。则于理不免岐而二矣。（寒疝不宜用。）然古人立方治疝。偏以川楝同投。其意奚似。盖缘邪有错杂。则治不得不尔。若以错杂之邪而概用以辛燥。不更使病相左乎？绣尝语诸同人。凡人用药治病。须当明其偏平。偏症偏治。平症平治。错杂多寡不一之症。则即当以错杂不一以治。（括尽治病种类。）昔绣治一族叔字次周阴疝。其症是偏不平。毫无一症混杂。乃有附城一医。必执古方。用以川楝。绣谓病症不杂。何须用是。然终谓其古方所用川楝。稽书何无一语活动。间有指属反佐。亦无一语申明。以致蒙混不解。（书不尽言。）绣只据理投服。随手辄应。而不为方所执。及阅张璐本经逢原。其辨川楝功用。分为阴阳二疝。及有错杂之邪必用川楝之说。始叹理道本同。而古人则先于我而获。绣益信己所治族叔之病。而不敢用川楝者。未始不有理存。而竟所揆而如一也。（理终不易。）否则几为古方所误矣。故凡疝因热邪。及因蛊虫内蚀。宜于川楝。若使脾胃虚寒。症属阴疝。则川楝其切忌焉。楝以川产为正。去皮取肉。去核用根。有雌雄二种。雄根色赤。无子。大毒忌火。雌根白子多微毒。可采。去青留白。单味酒煎投服。杀虫治疟。煎汤洗之。可治中蛊。即时吐出。茴香为使。

　　上编\卷四泻剂

　　泻热

　　（灌木）消肝热治青盲密蒙花（专入肝）。因冬不凋。花开蒙密。故以蒙名。甘而微寒。功专入肝经。除热养营。盖肝开窍于目。目得血而能视。虚则青盲肤翳。热则赤肿眵泪。目中赤脉。及小儿痘疮余毒。

　　疳气攻眼。得此甘能补益。寒能除热。肝血足而诸症无不愈矣。然味薄于气。佐以养血之药。更有力焉。取蜀中产者良。酒浸一宿。候干蜜拌。蒸晒三次。

　　上编\卷四泻剂

　　泻热

　　（山药）敛内郁热起柿蒂（专入肺胃）。味苦气平。（时珍谓其苦温。似非。）虽与丁香同为止呃之味。然一辛热而一苦平。合用深得寒热兼济之妙。（医通本草谓济生方治呃逆。专取柿蒂之涩以敛内蕴之热。丁香生姜之辛以散外郁之寒。）如系有寒无热。则丁香在所必用。不得固执从治。必当佐以柿蒂。有热无寒。则柿蒂在所必需。不得泥以兼济之必杂以丁香。是以古人用药。有合数味而见效者。有单用一味而见效者。要使药与病对。不致悖谬而枉施耳。（竹茹芦根。则较柿蒂性凉。）柿霜专清肺胃之热。能治咽喉口舌疮痛。肠风痔漏。然必元气未离。始可投服。若虚烦喘嗽切忌。柿干同于柿霜。但力少缓。俱忌蟹。

　　上编\卷四泻剂

　　泻热

　　（山果）泻胃肺热结梨（专入肺胃）。成于秋。花皆白。得西方金气之最。味苦微酸。气寒无毒。功专入肺与胃。凡胸中热结热嗽。痰咳便秘。狂烦咽干喉痛。中风因热反胃不食。（反胃有因热成。有因寒致。不可不辨。）并汤火伤疮痈疽目障。丹石热气。一切属于热成者。惟食梨数枚。即能转重为轻。消弭于无事。（总录反胃转食。药物不下。用大悉尼一个。以丁香十五粒。刺入梨内。纸裹煨熟。圣惠方治小儿风热。昏懵燥闷不能食。用消梨三枚切破。同粳米煮粥以食。时珍曰。按类编云。一士人状若有疾。厌厌无聊。往谒杨吉老。诊之曰。君热症已极。气血消烁。此去三年。当以疽死。士人不乐而去。闻茅山有道士。医术通神。而不欲自鸣。乃衣仆衣。诣山拜之。愿执薪水之役。道士留置弟子中。久之。以实白道士。道士诊之笑曰。汝便下山。但日日吃好梨一颗。如生梨已尽。则取干者泡汤。食滓饮汁。疾自当平。士人如其戒。经一岁复见吉老。见其颜貌腴泽。脉息和平。惊曰。君必遇异人。不然。岂有痊理。士人备告吉老。吉老具衣冠。望茅山设拜。自咎其学之未至。此与琐言之说仿佛。观夫二条。

　　则梨之功。岂小补哉。然惟乳梨鹅梨消梨可食。余梨则亦不能去病也。）然必元气素实。大便素坚。方可与食。（宗 曰。梨多食动脾。少则不及病。用梨者当斟酌之。惟病酒烦渴人。食之甚佳。终不能却疾。）若使元气虚弱。误啖多致寒中。盖梨是冷利之物。服之中益寒冷。金疮乳妇。亦忌投服。恐血得寒益凝。岂可概谓能食而不审而别之乎？捣汁熬膏良。姜汁蜜制。清痰止嗽。用莱菔与梨相间收藏。则不烂。

　　上编\卷四泻剂

　　泻热

　　（ ）解心胞胃热止消渴西瓜（专入心胞胃）。内穣。今人遇值三伏天燥。不论男妇大小。朝夕恣食。诚以燥渴之极。

　　得此味甘色赤。能引心胞之热。下入小肠膀胱而出。令其心胸顿冷。烦渴冰消。故书载治太阳（膀胱）阳明（胃）中 及热病大渴等病宜投。（如春温夏热等症。）并有天生白虎汤之誉。

　　惟是禀气素浓。遇热消渴。及伏气发瘟。得此如汤泼雪。若以脾胃素虚。恣服转渴。朝夕恣食。必待膈滞上涌。或泻或肿或胀。元阳已削。方为觉误。悔莫及矣。卫生歌云。瓜桃生冷宜少食。免至秋来成疟痢。又瓜本寒。曝之寒气益聚而寒矣！犹之油性本热。经火煎熬。则其性稍革而不热矣！因述此以为好食瓜者一箴。

　　上编\卷四泻剂

　　泻热

　　（金）泻肝胆积热除目翳铜青（专入肝胆）。即俗所云铜绿者是也。与空青所产不同。铜青气禀地阴。英华外见。

　　藉醋结成。故味苦酸涩气寒。能入肝胆二经。按酸入肝而敛。所以能合金疮止血。苦寒能除风热。所以能去肤赤及鼻息肉。苦能泄结。所以醋蘸喉中。则吐风痰而使血气心痛皆止。为散能疗喉痹牙疳。醋调揩腋下。治胡臭。姜汁调点烂沿风眼。（锦囊用真川连三钱。杏仁八粒。

　　去皮生用。生甘草六分。胆矾一分。铜青三分。大元枣一枚。水煎乘热搽眼。）去疳杀虫。

　　所治皆厥阴之病。（时珍曰。吐痰须观人之虚实强弱而察其脉。乃可投之。）

　　上编\卷四泻剂

　　泻热

　　（石）散上焦积热软下焦积块海石（专入肺肾）。即书所云浮石者是也。其石系水沫结成。浮于水上。故以浮名。色白体轻。味咸气寒。（时珍曰。其质玲珑。肺之象也。）盖既有升上之能。复有达下之力。其曰能治上焦痰热。目翳痘痈者。以其气浮上达之谓也。能治诸淋积块瘿瘤者。以其咸润软坚之意也。（余琰席上腐谈云。肝属木当浮而反沉。肺属金当沉而反浮何也。肝实而肺虚也。故石入水则沉。而南海有浮水之石。木入水则浮。而南海有沉水之香。虚实之反如此。）至于实则宜投。虚则忌服者。以其忌有克削之气也。味咸者良。煨过水飞用。

　　上编\卷四泻剂

　　泻热

　　（石）泻肝积热除内外目翳空青（专入肝）。感铜精气而结。故专入肝明目。盖人得水气之清者为肝血。其精英则为胆汁。开窍于目。血者五脏之英。注之为神。胆汁充则目明。减则目昏。铜亦清阳之气所生。其气之清者为绿。犹肝血也。其精英为空青之浆。犹胆汁也。其为治目神药。盖亦以类相感耳。（出时珍）况人多怒则火起于肝。水虚则火起于肾。故生内外翳障。得此甘酸大寒以除积热及火。兼之以酸则火自敛。兼得金以平木。故治赤肿青盲。其空青所含之浆。可取点眼。壳亦磨翳要药。书云不怕人间多瞎眼。只愁世上无空青。但空青中水久则干。必须验其中空内有青绿如朱者即是。如无绿。青亦可。不必拘泥。（圣济录治黑翳覆瞳。用空青矾石烧各一两。贝子四枚。研细日点。）

</div>
    <div class="pagination">
<a href="本草求真_page30.html">上一页</a><span>...</span><a href="本草求真_page26.html">26</a><a href="本草求真_page27.html">27</a><a href="本草求真_page28.html">28</a><a href="本草求真_page29.html">29</a><a href="本草求真_page30.html">30</a><span class="current-page">31</span><a href="本草求真_page32.html">32</a><a href="本草求真_page33.html">33</a><a href="本草求真_page34.html">34</a><a href="本草求真_page35.html">35</a><a href="本草求真_page36.html">36</a><span>...</span><a href="本草求真_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
