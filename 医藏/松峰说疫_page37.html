<!DOCTYPE html>
<html>
<head>
    <meta charset="UTF-8">
    <title>松峰说疫 - 第 37 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松峰说疫 - 第 37 页/共 37 页</h1>
    <div class="content">　　天地五运之郁，人身有五脏之应。结聚而不行，当升不升，当降不降，当化不化，而郁病作矣。故或郁于气，或郁于血，或郁于表，或郁于里，或因郁而成病，或因病而生郁，郁而太过者宜裁之、抑之，郁而不及者宜培之、助之，诸病多有兼郁者，故治有不同也。

　　卷之六·运气　五运五郁天时民病详解

　　土郁之发

　　天时：岩谷震惊，雷殷气交，（升降之中，以三气四气之间。）埃昏黄黑，化为白气，川流漫衍，田牧土驹，（洪水之后，群驹散牧于田野。）云奔雨府，（太阴湿聚之处。）霞拥朝阳，山泽埃昏，其乃发也。土气被郁，所化皆迟。然土郁之发，必在三气四气之时，故犹能生长化成不失其时也。

　　民病：湿土为病。湿在中焦，故心腹胀。湿在下焦，故数后下利。心为湿乘，故痛。肝为湿侮，故胁胀。呕吐者，霍乱者，注下浮肿身重者，皆土发湿邪之症。

　　治法：土郁夺之。夺者，直取之也。土郁之病，湿滞之属也。其脏应脾胃，其主在肌肉四肢，其伤在胸腹。土畏壅滞，凡滞在上者，夺其上，吐之可也。滞在中者，夺其中，伐之可也。滞在下者，夺其下，泻之可也。凡此皆谓之夺，非独止于下也。

　　卷之六·运气　五运五郁天时民病详解

　　金郁之发

　　天时：天洁地明，风清气切，大凉乃举，草树浮烟，燥气以行， 雾数起，杀气来至，草木苍干，金乃有声，山泽焦枯，土凝霜卤，怫乃发也。金旺五之气，主秋分八月中后，凡六十日有奇。

　　民病：咳逆嗌干，肺病而燥也。心胁满，引少腹善暴痛，不可反侧，金气胜而伤肝也。金气肃杀，故面色陈而恶也。

　　治法：金郁泄之。泄者，疏利也。凡金郁之病，为敛为闭，为燥为塞之属也。其脏应肺与大肠，其主在皮毛声息，其伤在气分。或解其表，或破其气，或通其便。

　　凡在表、在下、在上，皆为之泄也。

　　卷之六·运气　五运五郁天时民病详解

　　水郁之发

　　天时：阳气乃避，阴气暴举，大寒乃至，川泽严凝，寒 结为霜雪。甚则黄黑昏翳，流行气交，乃为霜杀，水乃见祥，阳光不治，空积沉阴，白埃昏暝，而乃发也。其气二火前后。君火二之气，相火三之气，自春分二月中而尽于小暑六月节，凡一百廿日，皆二火之所主。水本旺于冬，其气郁，故发于火令之时，阴乘阳也。

　　民病：寒客心痛，（心火畏水。）腰 痛，（寒入肾。关节不利，屈伸不便，寒则气血滞，筋脉急。）善厥逆，痞坚腹满。（阴气盛，阳不得行。）

　　治法：水郁折之。折者，调制也。凡水郁之病，为寒为水之属也。水之本在肾，水之标在肺，其伤在阳分，其反克在脾胃，水性善流，宜防泛溢。凡折之法，如养气可以化水，治在肺也；实土可以制水，治在脾也；壮火可以胜水，治在命门也；自强可以帅水，治在肾也；分水可泄水，治在膀胱也。凡此皆谓之折，岂独折之而已哉。

　　卷之六·运气　五运五郁天时民病详解

　　木郁之发

　　天时：太虚埃昏，云物以扰，大风乃至，发屋折木，太虚苍埃，天山一色，或为浊气黄黑郁若，横云不起雨，（云虽横而不致雨。）其气无常，（变动不定。）长川草偃，柔叶呈阴，松吟高山，虎啸岩岫，怫之先兆也。

　　民病：胃脘当心而痛，（厥阴之脉，挟胃贯膈。）上支两胁，（肝气逆。）咽膈不通，饮食不下，甚则耳鸣眩转，目不识人，善暴僵仆。（皆风木肝邪之病。）

　　治法：木郁达之。达者，畅达也。凡木郁之病，风之属也。其脏应肝胆，其经在胁肋，其主在筋爪，其伤在脾胃、在血分。然木喜调畅，故在表者，当疏其经，在里者，当疏其脏，但使气得通行，皆谓之达。诸家以吐为达者，又安足以尽之。

　　卷之六·运气　五运五郁天时民病详解

　　火郁之发

　　天时：太虚曛翳，大明不彰，炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，（风热交炽，人言乱惑。）湿化乃后。火本旺于夏，其气郁，故发于申未之四气。四气者，阳极之余也。

　　民病：少气，（壮火食气。）疮疡痈肿，（火能腐物。）胁腹胸背，头面四肢， 愤胪胀，疡（阳邪有余。）呕逆，（火气冲上。）螈 （火伤筋。）骨痛，（火伤骨。）节乃有动，（火伏于节。）注下（火在肠胃。）温疟，（火在少阳。）腹暴痛，（火实于腹。）血溢流注，（火入血分。）精液乃少，（火烁阴分。）目赤（火入肝。）心热，（火入心。）甚则瞀闷，（火炎上焦。）

　　懊，（火郁膻中。）善暴死，（火性急速，败绝真阴。）此皆火盛之为病也。

　　治法：火郁发之。发者，发越也。凡火郁之病，为阳为热。其脏应心与小肠三焦，其主在脉络，其伤在阴。凡火所居，有结聚敛伏者，不宜蔽遏，故因其势而解之散之，升之扬之，如开其窗，如揭其被，皆谓之发，非仅发汗也。

　　连翘解毒饮 （治水郁为疫，乃脾肾受伤，以致斑黄面赤，体重烦渴，口燥面肿，咽喉不利，大小便涩滞。）

　　青黛（八分） 元参（一钱） 泽泻（一钱，盐炒） 知母（一钱） 连翘（一钱，去隔）

　　童便一大盅，水二盅，煎一盅，冷研五瘟丹服。

　　竹叶导赤散 治君火郁为疫，乃心与小肠受病，以致斑淋吐衄血，错语不眠，狂躁烦呕，一切火邪等症。

　　生地（二钱） 木通（一钱） 连翘（一钱，去隔） 大黄（一钱） 栀子（一钱） 黄芩（一钱） 黄连（八分） 薄荷（八分）

　　水煎，研化五瘟丹服。（五瘟丹，见前诸方，其余泻黄泻肝，凉膈泻白等散，习见方书，兹不录。）

　　锦按：临症而不洞悉三才，不足以言医，而唯疫疠之疾，其于天时也，犹不可以不讲焉。观世俗之言瘟疫者，动曰时症可以知之矣。夫医而系之以时，明乎实天作之孽，而非人力之所能为也。故其来也无方，其去也无迹，迅若飘风，疾若掣电，虽富贵怡养之人，深堂大厦，息偃在床，而亦有莫能免者焉。夫人之肢体气血，时时与天地相通，故天地之 气，感于人之身而病成焉矣。

　　倘疗之不得其法，生死即在目前。岂可苟焉而已哉。治疫者，必先明乎化水化火之微，客气主气之异，司天在泉之殊致，五郁六气之分途，既已，胸有成竹矣。及遇疫气之来，而复观天时之雨寒燠，地理之高下燥湿，人身之老幼虚实，病之或在表，或在里，或在半表半里，或在经络，或在脏腑，或在上，或在中，或在下，或日数之多寡与病势之浅深，或致病之由与得病之日，或既病而曾否服药，或服药而有无差误，更参以望闻问切，一一详审于胸中，而后再稽诸运气以济其变，而治疫之能事始毕焉已。不然者，若遇表症而止知苏散，遇里症而止知攻击，非不时亦弋获，终属偶然之会，而非若窥见垣一方者之百发百中也。彼夫阴阳术数之家，遇冠昏丧葬，出行修造之事，其于孤虚王相，尚且择焉而必精，核焉而必详，况医道乃人命攸关，而顾可置运气而不讲乎。所虑者，执于一偏而胶柱鼓瑟耳。若能不离乎此而不泥乎此，方为善言运气者也。其言某年应用某药，不过言其大概。治疫者，仍当审症以投剂，岂可尽恃乎此而不知变通乎。至于星宿之分野，九州之方域，在瘟疫发源书中，多杂引□经以尽其致，兹一概不录。以其谈理过于玄杳，正无须乎若是之钩深索隐也。

　　
</div>
    <div class="pagination">
<a href="松峰说疫_page36.html">上一页</a><span>...</span><a href="松峰说疫_page32.html">32</a><a href="松峰说疫_page33.html">33</a><a href="松峰说疫_page34.html">34</a><a href="松峰说疫_page35.html">35</a><a href="松峰说疫_page36.html">36</a><span class="current-page">37</span>
    </div>
    <div class="pagination"><a href="index.html">返回目录</a></div>
</body>
</html>
