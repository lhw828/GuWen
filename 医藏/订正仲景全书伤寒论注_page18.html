<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 18 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 18 页/共 63 页</h1>
    <div class="content">　　阳明病，脉浮，无汗而喘者，发汗则愈，宜麻黄汤。

　　【注】阳明病，脉应浮大，证应汗出。今脉但浮，表病脉也；无汗而喘，表实证也。是太阳之邪，未悉入阳明，犹在表也。当仍从太阳伤寒治之，发汗则愈，宜麻黄汤。

　　【集注】张璐曰：阳明荣卫难辨，辨之全藉于脉证。风邪之脉，传至阳明，自汗已多，则缓去而迟在；寒邪之脉，传至阳明，发热已甚，则紧去而浮在。此皆邪气在经之征。若入腑，则迟者必数，浮者必实矣。设不数不实，非胃实也，必不胜攻下矣。

　　汪琥曰：无汗而喘，但浮不紧，何以定其为阳明病？必其人目痛鼻干，身热不得眠，故云阳明病也。

　　魏荔彤曰：此太阳阳明之证，入阳明未深，故令其邪仍自表出，不至归于胃而无所复传也。

　　阳脉微而汗出少者，为自和也；汗出多者，为太过。阳脉实，因发其汗，出多者，亦为太过。太过者，为阳绝于里，亡津液，大便因硬也。

　　【注】此承上条互详其脉，以出其证也。脉阳微，谓脉浮无力而微也；阳脉实，谓脉浮有力而盛也。凡中风伤寒脉，阳微则热微，微热蒸表作汗；若汗出少者，为自和欲解，汗出多者，为太过不解也。阳脉实则热盛，因热盛而发其汗，出多者，亦为太过；汗出太过，则阳极于里，亡津液，大便因硬而成内实之证矣。势不得不用下法。故欲发其汗者，不可不早虑及此也。

　　【集注】喻昌曰：阳微者，中风之脉，阳微缓也；阳实者，伤寒之脉，阳紧实也；阳绝，即亡津液之互辞。仲景每于亡津液者，悉名无阳。玩本文阳绝于里，亡津液，大便因硬甚明。伤寒发太阳膀胱经之汗，即当顾虑阳气，以膀胱主气化故也。发阳明胃经之汗，即当顾虑阴津，以胃中藏津液故也。所以阳明多有热越之证，谓胃中津液随热而尽越于外，汗出不止耳。然则阳明病，不论中风，伤寒，脉微，脉实，汗出少而邪将自解，汗出多则阴津易致竭绝也。

　　阳明病法多汗，反无汗，其身如虫行皮中状者，此以久虚故也。

　　【注】阳明病法当汗多，反无汗，其身如虫行皮中状者，以其人胃气久虚，邪郁于太阳之表，阳明肌腠不能宣发作汗故也。宜葛根汤小剂微汗，和其肌表，自可愈也。

　　【集注】汪琥曰：按此条论仲景无治法。常器之云：可用桂枝加黄 汤。郭雍云：宜用桂枝麻黄各半汤。不知上二汤，皆太阳经药，今系阳明无汗证，仍宜用葛根汤主之。

　　魏荔彤曰：阳明病法应多汗，今反无汗，但见身如虫行皮中状者，此邪热欲出表作汗，而正气衰弱不能达之也。

　　阳明病，初欲食，小便反不利，大便自调，其人骨节疼，翕翕如有热状，奄然发狂，然汗出而解者，此水不胜谷气，与汗共并，脉紧则愈。

　　【注】阳明病，初欲食，知其从中风热邪传来也，阳明受邪，当小便数，大便硬，今小便反不利，大便自调，知津未伤而胃自和，不成里实也。既不成实，则在经之邪本轻，可自愈也。若其人骨节疼，翕翕如有热状，是太阳之表未除也。奄，忽也。忽然发狂，然汗出而解者，盖以太阳传来之邪本轻，阳明所受之邪自浅，津未伤而胃自和，仍当还表作解也。然必待发狂而解者，此胃中水气不胜，初欲食之谷气，谷气长阳化热，水不胜热，酿汗共并而出，所以发狂作解也。凡将汗解，脉必先浮，今言脉紧则愈者，亦邪还于表，欲解应见之脉也。

　　伤寒发热无汗，呕不能食，而反汗出 然者，是转属阳明也。

　　【注】伤寒发热无汗，呕不能食，为太阳之邪欲传也。若无汗，为太阳阳明之表尚在，汗之可也。今反汗出 然者，是邪已转属阳明之腑，可下不可汗也。

　　【集注】成无己曰：伤寒发热无汗，呕不能食者，太阳受病也。若反汗出 然者，是太阳之邪转属阳明也。故经曰：阳明病法多汗。

　　方有执曰：呕不能食，热入胃也。反汗出者，肌肉着热，肤腠反开也。

　　程应旄曰：太阳本证现下，而反汗出 然者，虽表证未罢，已是转属阳明也。

　　，连绵之意，即俗云汗一身不了又一身是也。

　　伤寒脉浮，发热无汗，其表不解，不可与白虎汤；渴欲饮水，无表证者，白虎加人参汤主之。

　　【注】伤寒之邪，传入阳明，脉浮，发热无汗，其表不解者，虽有燥渴，乃大青龙汤证，不可与白虎汤。即有阳明渴欲饮水热证，应与白虎者，亦必审其无太阳表证，始可与也。加人参者，以其脉浮不滑，非有余也；且欲于大解热中，速生其津液也。

　　【集注】郑重光曰：此申明用白虎汤之法。以白虎但能解热而不解表，若稍带外感，有无汗、恶寒、身痛、头疼之表证，慎不可用也。

　　白虎加人参汤方

　　于白虎汤方内加人参三两，余根据白虎汤方。

　　伤寒脉浮滑，此以表有热里有寒，白虎汤主之。

　　【按】王三阳云：经文“寒”字，当“邪”字解，亦热也。其说甚是。若是“寒”字，非白虎汤证矣。

　　【注】此言伤寒太阳证罢，邪传阳明，表里俱热，而未成胃实之病也。脉浮滑者，浮为表有热之脉，阳明表有热，当发热汗出；滑为里有热之脉，阳明里有热，当烦渴引饮。故曰：表有热里有热也，此为阳明表里俱热之证，白虎乃解阳明表里俱热之药，故主之也。

　　不加人参者，以其未经汗、吐、下，不虚故也。

　　【集注】程知曰：滑则里热，云浮滑则表里俱热矣。大热之气，得辛凉而解，犹之暑之令，得金风而爽，故清凉之剂，以白虎名之。又曰：厥阴条中有伤寒，脉滑而厥者，里有热也，白虎汤主之，可证此条之非里有寒矣。

　　魏荔彤曰：此里尚为经络之里，非脏腑之里，亦如卫为表，营为里，非指脏腑而言也。

　　白虎汤方

　　知母（六两） 石膏（碎，一斤） 甘草（炙，二两） 粳米（六合）

　　上四味，以水一斗，煮米熟，汤成去滓，温服一升，日三服。

　　【集解】柯琴曰：阳明邪从热化，故不恶寒而恶热；热蒸外越，故热汗出，热烁胃中，故渴欲饮水；邪盛而实，故脉滑，然犹在经，故兼浮也。盖阳明属胃，外主肌肉，虽内外大热而未实，终非苦寒之味所宜也。石膏辛寒，辛能解肌热，寒能胜胃火，寒能沉内，辛能走外，此味两擅内外之能，故以为君；知母苦润，苦以泻火，润以滋燥，故用为臣；甘草、粳米调和于中宫，且能土中泻火，稼穑作甘，寒剂得之缓其寒，苦剂得之平其苦，使二味为佐，庶大寒大苦之品，无伤损脾胃之虑也。煮汤入胃，输脾归肺，水精四布，大烦大渴可除矣。白虎为西方金神，取以名汤，秋金得令，而炎暑自解。方中有更加人参者，亦补中益气而生津也。用以协和甘草、粳米之补，承制石膏、知母之寒，泻火而土不伤，乃操万全之术者也。

　　病患烦热，汗出则解，又如疟状，日晡所发热者，属阳明也。脉实者，宜下之；脉浮虚者，宜发汗。下之与大承气汤，发汗宜桂枝汤。

　　【注】病患，谓病太阳经中风、伤寒之人也。太阳病烦热，汗出则应解矣。今又寒热如疟状，每至日晡所即发潮热。日晡者，乃申酉阳明旺时，故曰属阳明也。证虽如此，当审其果尽归阳明耶，抑或尚兼太阳也？故又当以脉辨之。若脉实者，邪已入里，则汗出潮热，为阳明下证，宜与大承气汤下之；若脉浮虚者，邪尚在表，则寒热如疟，仍属太阳当汗之证也，宜与桂枝汤汗之。

　　【集注】程知曰：病患得汗后，烦热解，太阳之邪，将尽未尽，其人复如疟状，日晡时发热，则邪入阳明审矣。然虽已入阳明，尚恐未离太阳，故必重辨其脉。脉实者可下；若脉浮虚者，仍是阳明兼太阳，便宜汗而不宜下也。

　　太阳病，若吐、若下、若发汗后，微烦小便数，大便因硬者，与小承气汤和之愈。

　　【注】太阳病，若吐、若下、若发汗后不解，入里微烦者，乃栀子豉汤证也。今小便数，大便因硬，是津液下夺也，当与小承气汤和之。以其结热未甚，入里未深也。

　　【集注】喻昌曰：微烦小便数，大便因硬，皆是邪渐入里之机，故用小承气汤和之。

　　程应旄曰：吐、下、汗后而见烦证，征之于大便硬，固非虚烦者比。然烦既微而小便数，当由胃家失润，燥气客之使然，胃虽实非大实也。以小承气汤取其和也，非大攻也。

　　小承气汤方

　　大黄（四两） 浓朴（去皮，炙，二两） 枳实（大者，炙，三枚）

　　以上三味，以水四升，煮取一升二合，去滓，分温二服。初服汤当更衣；不尔者，尽饮之。若更衣者，勿服之。

　　趺阳脉浮而涩，浮则胃气强，涩则小便数，浮涩相搏，大便则硬，其脾为约，麻仁丸主之。

　　【注】趺阳，胃经脉也。趺阳脉浮而涩，阳浮则胃气强，阴涩则小便数，阴阳相搏，则热盛而液竭矣，故大便则硬也。其名为约者，谓脾为邪所约束，不能为胃行其津液，故名脾约也。以麻仁丸主之，养液润燥，清热通幽，其不敢恣行承气者，以脉涩故也。

　　【集注】程知曰：言胃脉浮涩，不可大攻，宜用麻仁丸润法也。趺阳，胃脉也。在足跗上，动脉应手。浮则阳热盛而胃强，涩则阴津少而小便数。脾主为胃行其津液者也，胃阳强则脾阴弱，不能为胃行其津液，故约其食物，如一二弹丸也。此不当下而当润之。

　　程应旄曰：麻仁丸润燥通幽，伤寒不可恣行大承气可知矣。所以然者，以其为太阳阳明，非正阳阳明胃家实者比也。推之少阳阳明，其不可以正阳明胃家实之法治之，更可知矣。

　　汪琥曰：以胃强脾弱为脾约作解，盖以胃中之邪热盛为阳强，故脉浮；脾家之津液少为阴弱，故脉涩。用麻仁丸者，以泻胃中之阳而扶脾之阴也。

</div>
    <div class="pagination">
<a href="订正仲景全书伤寒论注_page17.html">上一页</a><span>...</span><a href="订正仲景全书伤寒论注_page13.html">13</a><a href="订正仲景全书伤寒论注_page14.html">14</a><a href="订正仲景全书伤寒论注_page15.html">15</a><a href="订正仲景全书伤寒论注_page16.html">16</a><a href="订正仲景全书伤寒论注_page17.html">17</a><span class="current-page">18</span><a href="订正仲景全书伤寒论注_page19.html">19</a><a href="订正仲景全书伤寒论注_page20.html">20</a><a href="订正仲景全书伤寒论注_page21.html">21</a><a href="订正仲景全书伤寒论注_page22.html">22</a><a href="订正仲景全书伤寒论注_page23.html">23</a><span>...</span><a href="订正仲景全书伤寒论注_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
