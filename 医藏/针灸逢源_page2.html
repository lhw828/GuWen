<!DOCTYPE html>
<html>
 <head>
  <meta charset="utf-8"/>
  <title>
   针灸逢源 - 第 2 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   针灸逢源 - 第 2 页/共 47 页
  </h1>
  <div class="content">
   卷一　灵枢经文

　　灵枢官针篇

　　(官者，任也，任九针之所宜也)九针之宜。各有所为长短大小。各有所施也。病在皮肤无常处者取以 针于病所。肤白勿取。病在分肉间。取以圆针于病所。病在经络痼痹者。取以锋针。病在脉气少。当补之者。取之 针于井荥分输。病为大脓者。取以铍针。病痹气暴发者。取以圆利针。病痹气痛而不去者。取以毫针。病在中者。取以长针病水肿不能通关节者。取以大针。病在五脏固痹者。取以锋针。泻于井荥分输。取以四时。(前言病在经络痼痹。取以锋针者。止取经络。此则泻其井荥与俞也四时凡刺有十二节。以应十二经。一曰偶刺。偶刺者。以手直心若背直痛所。一刺前。一刺以治心痹。刺此者。傍针之也二曰报刺。(重刺也。)报刺者。刺痛无常处也。上下行者。直内无拔针。以左手随病所按之。乃出针。复刺之也。三曰 刺 刺者。刺傍之举之前后。 筋急。以治筋痹也。( 廓也。筋急者。必刺其傍数。举其针。或前或后。以 其气则筋痹可舒也。)四曰齐刺。齐刺者直入一。傍入二(三针齐用也。)以治寒气小深者。或曰三刺。三刺者治痹气小深者也。五曰扬刺。扬刺者。正内一傍内四。而浮之。以治寒气之博大者也。

　　(扬散也。中傍共五针。而用在浮泛以祛散寒气。)六曰直针刺。直针刺者。引皮乃刺之。(直入不深。)以治寒气之浅者也。七曰输刺。输刺者。直入直出。(输泻其邪。用其锐也。)稀发针而深之。(留之久也。)以治气盛而热者也。八曰短刺。短刺者刺骨痹。稍摇而深之。

　　(人之渐也。)致针骨所。以上下摩骨也。(摩迫切也。)九曰浮刺。浮刺者。傍入而浮之。以治肌急而寒者也。十曰阴刺。阴刺者。左右率(统也)刺之。以治寒厥。中寒厥。(刺)足踝后少阴也。(刺阴邪也。)十一曰傍针刺。傍针刺者。直刺傍刺各一。以治留痹久居者也。(正刺其经。傍刺其络。)十二曰赞刺。赞刺者。直入直出数发针而浅之出血。是为治痈肿也。(赞助也。数发针而浅之。以后助前可使之出血。)脉之所居深不见者。刺之微内针而久留之。以致其空脉气也。脉浅者勿刺按绝其脉乃刺之无含精出。独出其邪气耳。

　　凡刺有五。以应五脏。一曰半刺。半刺者。浅内而疾发针。无针伤肉。如拔毛状。以取皮气。此肺之应也。二曰豹文刺(言其多也。)豹文刺者。左右前后针之。中脉为故以取经络之血者。此心之应也。三曰关刺。关刺者。直刺左右。尽筋上以取筋痹。慎无出血。(血以养筋也。)此肝之应也。或曰渊刺。一曰岂刺。(渊刺。岂刺。皆古名。)四曰合谷刺。合谷刺者。左右鸡足针于分肉之间。以取肌痹。此脾之应也。(合谷刺者。言三四攒合如鸡足刺之。

　　邪在肉间。所以应脾。)五曰输刺。输刺者。直入直出。(义见前)深内之至骨。以取骨痹。

　　此肾之应也。

　　卷一　灵枢经文

　　灵枢终始篇

　　凡刺之道。气调而止。补阴泻阳。音气益彰耳目聪明。(此阴阳以表里言。正气在中。

　　故当补阴。邪自外入。故当泻阳。阳邪去而真气复。故音气益彰。耳目聪明也。)反此者。血气不行所谓气至而有效者。泻则益虚。虚者脉大如其故。而不坚也。(泻者欲其虚也。既泻之后。虽其脉大如旧。但得和软不坚。即其效也。)坚如其故者。适虽言故。病未去也。(脉坚如旧。虽言病去复旧。而病实未除也。)补则益实。实者脉大如其故。而益坚也。(补者欲其实实则脉坚。)夫如其故而不坚者。适虽言快。病未去也。(既补之后。而脉之大小如旧。虽言身体已快。病未除也。二节云大者。概指脉体进退而言也。)故补则实。泻则虚。痛虽不随针病必衰去。(补则脉坚。泻则脉不坚者。若或有痛。虽未随针即愈。亦必以渐而去矣。)必先通十二经脉之所生病。而后可得传于终始矣。(必治其病所从生。而后可得终始之义。

　　终始。即本末之谓。)故阴阳不相移。虚实不相倾。取之其经。(或阴或阳。无所改易。不相移也。虚者自虚。实者自实。亦不相伤。此则无所从生。而各病其病但求其经而取之。)凡刺之属。三刺至谷气。(义如下文)邪辟妄合。阴阳易居。逆顺相反沉浮异处。四时不得。稽留淫 。(六句言病变也。凡此者。皆须用针。治以三刺之法。则诸病可去也。)故一刺则阳邪出。(初刺之在于浅近。故可出阳分之邪。)再刺则阴邪出。(再刺之在于深远故可出阴分之邪。)三刺则谷气至。谷气至而止。所为谷气至者。已补而实。已泻而虚。故以知谷气至也。(三刺之在侯谷气。即元气也。止。出针也。盖邪气来也紧而疾。谷气来也。徐而和。

　　邪气去而后谷气至。故已补而实。则虚者坚已泻而虚。则坚者软是以知谷气之至也。)邪气独去者。阴与阳未能调。而病知愈也。故曰补则实。泻则虚。痛虽不随针。病必衰去矣。(谷气。至者。知邪气之去也。虽阴阳经气未见即调而病则已愈故上文曰补则实写则虚病必衰去。)阴盛而阳虚。(脉口盛也。)先补其阳。后泻其阴而和之。阴虚而阳盛。(人迎盛也。)先补其阴。后泻其阳而和之。(治病皆宜先顾正气。后治邪气) 三脉动于足大指之间。(三脉谓阳明经属兑至冲阳。厥阴经大敦至太冲。少阴经自涌泉以上太 。三者皆在足大指之后也。)必审其实虚。虚而泻之。是为重虚。重虚病益甚。凡刺此者。以指按之。脉动而实且疾者。

　　疾泻之。虚而徐者。则补之。反此者。病益甚。其动也。阳明在上。(在足跗上也。)厥阴在内。(在足跗内也。)少阴在下。(涌泉穴起于足心在足跗下也)补(当作刺)须一方实。深取之。稀按其 。以极出其邪气。(刺法惟二。则补泻而已。

　　一者因其方实。故深刺勿按其 。以出其邪气。此泻法也。)一方虚。浅刺之。以养其脉。疾按其。无使邪气得入。(一者。因其方虚。故浅刺以养血脉。疾按其穴。以拒邪气此补法也。)邪气来也紧而疾。谷气来也徐而和。(此虽言针下之气。然脉气之至亦如此。)脉实者。

　　深刺之。以泄其气。脉虚者。浅刺之。使精气无得出。以养其脉独出其邪气。刺诸痛者。其上重舌。刺舌柱(舌下之筋如柱者。)以铍针也。手屈而不伸者。其病在筋。伸而不屈者。其病在骨。

　　病生于头者。头重。生于手者。臂重。生于足者。足重。治病者。先刺其病所从生者也。春气在毛。夏气在皮肤。秋气在分肉。冬气在筋骨。(此言病气之中人。随时气而为浅深也。)刺此病者。各以其时为齐。(同剂。针曰砭齐。)故刺肥人者以秋冬之齐。刺瘦人者。以春夏之齐。痒痛者。阴也。痛而以手按之不得者。阴也。深刺之。病在上者。阳也。病在下者。

　　阴也。痒者。阳也。浅刺之。(邪之在表者。其气外发。或气往来行则流而为痒。)刺热厥者。二阴一阳。(补阴经二次。泻阳经一次。)刺寒厥者。二阳一阴。(补阳经二次。

　　泻阴经一次。)久病者。邪气入深。刺此病者。深内而久留之。间日而复刺之。必先调其。

　　左右。去其血脉。刺道毕矣。凡刺之法必察其形气形肉未脱。少气而脉又躁。躁厥者。必为缪刺之。散气可收。聚气可布。( 少气而形肉未脱。其脉躁急。其病躁而厥逆者。气虚于内。邪实于经也。所刺在络。其用轻浅。则精气之散者可收。邪气之聚者可散也。)深居静处。占神往来。闭户塞牖。魂魄不散专意一神。精气之分母闻人声。以收其精。必一其神。

　　令志在针。(言刺此者。必清必静。聚精会神。详察秋毫。令志在针。庶于虚实疑似之间无误也。)浅而留之。微而浮之。以移其神。气至乃休。(言气虚邪热之病。用针宜从容以移其神耳。)男内女外。坚拒勿出谨守勿内。是谓得气。(既刺之后。尤当戒慎男子忌内。女子忌外。忌外者。坚拒勿出忌内者。谨守勿内。则其邪气必去。正气必复。是为得气。)凡刺之禁。新内勿刺。新刺勿内。已醉勿刺。已刺勿醉。新怒勿刺已刺勿怒。新劳勿刺。已刺勿劳。

　　已饱勿刺。已刺勿饱。已饥勿刺已刺勿饥已渴勿刺。已刺勿渴。大惊大恐。必定其气乃刺之。乘车来者。卧而休之。如食顷乃刺之。步行来者坐而休之如行十里 乃刺之凡此十二禁者其脉乱气散逆其营卫经气不次因而刺之。则阳病入于阴。阴病出为阳。则邪气复生。粗工勿察。是为伐身。形体淫 。乃消脑髓。津液不化。脱其五味。是为失气也。

　　卷一　灵枢经文

　　灵枢经脉篇

　　肺手太阴之脉。起于中焦。(当胃中脘。在脐上四寸之分。)下络大肠。(络。联系也。

　　当任脉水分穴之分。凡在本经者。皆曰属。以此通彼者皆曰络。)还循胃口。(循。巡绕也。)上膈属肺。(膈膈膜也。人有膈膜居心肺之下。前齐鸠尾。后齐十一椎。周遭相着。所以遮隔浊气不使上熏心肺也。属者。所部之谓。)从肺系横出腋下。(肺系。喉咙也。腋下。中府之旁。)下循 内(天府侠白之次。)行少阴心主之前。(手之三阴。肺太阴在前心主厥阴在中。

　　心少阴在后也。)下肘中循臂内。(从尺泽穴。行孔最列缺经渠之次。)上骨下廉入寸口。(骨掌后高骨也。下廉。骨下侧也。寸口。即太渊穴处。)上鱼循鱼际。(手腕之前。肥肉隆起形如鱼者。统谓之鱼。鱼之后曰鱼际穴。)出大指之端。(端指尖也。手太阴经止于少商穴。)其支者从腕后。直出次指内廉出其端。(支者。如卞之有枝。此以正经之外。而复有旁通之络也从列缺穴直出次指之端。交少商穴而接手阳明经也。)是动则病肺胀满膨膨而喘咳。(动言变也。)缺盆中痛。(缺盆虽十二经之道路。而肺为尤近也。)甚则交两手而瞀。(音茂)此为臂厥。(瞀。木痛不仁也。)是主肺所生病者。(本篇凡在五脏则各言藏所生病。凡在六腑。则或言气。或言血。或脉。或筋。或骨。或津液。其所生病。本各有所主。)咳。上气喘渴烦心胸满。 臂内前廉痛。厥掌中热。(渴。当作喝。声粗急也。太阴之别直入掌中。故为痛厥掌热。)气盛有余。则肩背痛。风寒汗出中风。(风寒在表也。)小便数而欠。(邪伤其气也。)气虚则肩背痛。寒。少气不足以息。溺色变。(金衰则水涸也。)为此诸病。盛则泻之。虚则补之。热则疾之。(气至速也。)寒则留之。(气至迟也。)陷下则灸之。(阳气内衰。脉不起也。)不盛不虚。以经取之。(病有不因血气之虚实。而惟逆于经者。则当随经所在。或饮药。或刺灸以取之也。)盛者。寸口大三倍于人迎。虚者。则寸口反小于人迎也。(寸口主阴。故肺气盛者寸口大三倍于人迎。虚则反小也。人迎在结喉旁一寸五分。乃三阳脉气大肠手阳明之脉起于大指次指之端。(穴名商阳)循指上廉。(二间三间也。)出合谷两骨。(合谷在大指次指后歧骨间。)上入两筋之中。(阳 穴也。)循臂上廉入肘外廉。(行曲外前廉，(行肘 五里臂 穴处。)上肩，出 骨之前廉。(肩 巨骨穴处)上出于柱骨之会上。(肩背之上。颈项之根为天柱骨。六阳皆会于督脉之大椎。是为会上。)下入缺盆。络肺。下膈属大肠。(当脐旁天枢之分属于大肠。与肺为表里也。)其支者从缺盆上颈贯颊。(天鼎扶突穴处。)入下齿中。还出挟口交人中左之右右之左。(由人中而左右互交。)上挟鼻孔。(自禾 以交于迎香穴也。)是动则病齿痛颈肿。是主津液所生病者。(凡大肠之或泄或秘。皆津液所生之病。)目黄口干。衄喉痹。肩前 痛。大指次指痛不用。(手阳明之别者。合于宗脉。敌目黄。其他诸病。皆本经之脉所及。)气有余。则当脉所过者热肿。虚则寒栗不复。(不易温也。)为此诸病。盛则泻之虚则补之。热则疾之。寒则留之陷下则灸之。不盛不虚。以经取之。(义如前)盛者人迎大三倍于寸口。虚者人迎反小于寸口也。(人迎主阳。故手阳明脉候在人迎。)胃足阳明之脉。起于鼻之交 中。(其脉左右互交。 鼻根也。)旁纳太阳之脉。(纳入也。)下循鼻外。(即承泣四白巨 之分。)入上齿中。还出挟口环唇。下交承浆。(任脉穴名。)却循颐后下廉出大迎。(由地仓以下大迎也。)循颊车。上耳前。(下关穴也。)过客主人。(足少阳经穴名。)循发际。(头维穴也。)至额颅。(发际前督脉之神庭穴也。)其支者。从大迎前下人迎。(太经穴名。)循喉咙。入缺盆。下膈。属胃络脾。(此支自缺盆穴入内下膈当上脘中脘之分。属于胃与脾为表里也。)其直者从缺盆下乳内廉。(直下而外行者。从缺盆下行气户等穴。以至乳中乳根也。)下挟脐。(天枢等穴。)入气街中。(自外陵等穴。下入气街也。)其支者起于胃口。(下脘之分。)下循腹里。(过足少阴肓俞之外。)下至气街中而合。(与直者复合于气街之中。)以下。髀关。抵伏兔。下膝膑中。下循胫外廉。下足跗。入中指内间。(髀关伏兔。皆膝上穴名。自此由阴市诸穴。○。犊鼻巨虚冲阳等穴之次乃循内庭。

　　入中指内间而出厉兑。足阳明经止此。)其支者。下廉三寸。而别。下入中指外间。(其支自丰隆穴。别行入中指外间。)其支者。别跗上。入大指间出其端。(又其支自跗上冲阳穴次。别行入大指间斜出足厥阴行间之次。循大指出其端。而接足太阴经也) 是动则病洒洒振寒。(风之胜也。)善呻数欠。(胃之郁也。)颜黑。(土病则水无所畏故黑色反见于颜面)病至则恶人与火。(邪客阳明。则热甚也。)闻木声则惕然而惊。(土恶。木也。)心欲动。独闭户塞牖而处。(阴阳相薄。阳尽而阴盛。故欲独闭户而处也。)甚则欲上高而歌。(阳盛则四肢实也。)弃衣而走。(热盛于身也。)贲响。(肠胃雷鸣)腹胀。是为 厥。( 足胫也。阳明之脉所及。故为厥逆)是主血所生病者。(中焦受谷。变化而赤为血。故阳明之经主血所生病。)狂疟温淫。汗出鼽衄。口 唇胗颈肿喉痹。(阳明热胜则狂。风胜则疟。温气淫 。则汗出鼽衄。口 等症胗。疮也。)大腹水肿。(土病则不能制水也。)膝膑肿痛。循膺乳气街股伏兔外廉足跗上皆痛。中指不用。(皆阳明经脉之所及。)气盛。则身以前皆热其有余于胃。则消谷善饥。溺色黄。(此阳明实热。在经在脏之辨也。)气不足。则身以前皆寒栗。胃中寒。

　　则胀满。为此诸病(此阳属虚寒在经在脏之辨也。)盛则泻之虚则补之。热则疾之寒则留之陷下则灸之不盛不虚。以经取之。(义如前。)盛者人迎大三倍于寸口。虚者人迎反小于寸口也。(脉之盛衰见于人迎。)脾足太阴之脉。起于大指之端。(隐白穴。)循指内侧白肉际。过核骨后。上内踝前廉。

　　(行大都太白等穴。)上 内。循胫骨后。交出厥阴之前。(自漏谷上行地机阴陵泉。)上膝股内前廉。(股。大腿也。前廉。上侧也。当血海箕门之次。)入腹。属脾络胃。(自冲门穴人腹内行。当中脘。下脘之分。属脾络胃也。)上膈挟咽连舌本。散舌下。(自胃脘上行至咽。连舌本散舌下而终。)其支者复从胃别上膈。注心中。(足太阴外行者。由腹而上府舍腹结等穴。散于胸中。止于大包穴其内行而支者。自胃脘别上膈。注心中。而接手少阴经也。) 是动则病舌本强食则呕胃脘痛。腹胀善噫(噫嗳叹声。)得后与气则快然如衰。(脾气通也。)身体皆重。是主脾所生病者。舌本痛。体不能动摇。食不下。烦心。心下急痛。(太阴脉支者。上膈注心中。故为烦心心痛。)溏瘕泄。水闭黄胆。不能卧。(脾寒。则为溏泄。脾滞则为瘕。脾病不能制水。则为泄。为水闭。黄胆。不能卧。)强立。股膝内肿厥。足大指不用。为此诸病。(皆足太阴经脉之所及。)盛则泻之。虚则补之。热则疾之。寒则留之。陷下则灸之。不盛不虚以经取之。(义如前)盛者。寸口大三倍于人迎。虚者寸口仅小于人迎。(脉之盛衰候于气口。)心手少阴之脉。起于心中。出属心系。(必当五椎之下。其系有五。上系连肺。肺下系心。

　　心下三系。连脾肝肾。故心通五脏之气而为之主也。)下膈络小肠。(当脐上二寸下脘之分络小肠也。)具支者从心系上挟咽。系目系。(支者从。心系出任脉之外。上行挟咽。系目系。

　　合于内 。)其直者。复从心系却上肺。下出腋下。(直者经之正脉也。此自心系复上肺。由足少阳渊腋之次出腋下。上行极泉穴。手少阴经行于外者始此。)下循 内后廉(青灵穴也)行太阴心主之后。(手之三阴。少阴居太阴厥阴之后。)下肘内循臂内后廉。(少海灵道等穴。)抵掌后锐骨之端(神门穴也。)入掌内后廉。(少府穴。)循小指之内出其端。(少冲穴。手少阴经止此乃交小指。外侧而接手太阳经也。)是动则病嗌干心痛(本经支者从心系上挟咽也。)渴而欲饮(心火炎则心液耗也。)是为臂厥。是主心所生病者。目黄胁痛。(少阴之脉系目系。出腋下也。) 臂内后廉痛厥。掌中热痛。为此诸病。(皆手少阴经脉之所及。)盛则泻之。虚则补之。热则疾之寒则留之。陷下则灸之。不盛不虚。以经取之。(义如前。)盛者寸口大再倍于人迎。虚者寸口反小于人迎也。(脉之盛衰候在寸口。)小肠手太阳之脉。起于小指之端。(小指外侧少泽穴。)循手外侧。上腕。出踝中。(前谷后廉。(行手阳明少阳之外。)出肩解。(肩贞穴。)绕肩胛。( 俞天宗之处。)交肩上。(秉风。

　　曲垣等穴。左右交于两肩之上。会于督脉之大椎) 入缺盆络心。(行于内者。自缺盆由胸下行入膻中络心。)循咽下膈。抵胃属小肠。(当脐上二寸之分。属小肠也。)其支者从缺盆循颈上颊。(其支行于外者出缺盆抵颈中天窗穴。而上颊后天容穴。)至目锐 。却入耳中(由颧入听宫穴。手太阳经止此)。其支者别颊上 。抵鼻至目锐 。斜络于颧。(又其发自顾肩穴交目内 。而接足太阳经也。)是动则病嗌痛颔肿不可以顾肩似拔 似折。(肩 之痛如拔如折。)是主液所生病者。(小肠主沁别清浊。)耳聋目黄颊肿。颈颔肩 肘臂外后廉痛。

　　为此诸病。(皆小肠经脉之所及。)盛则泻之。虚则补之。热则疾之。寒则留之。陷下则灸之。不盛不虚。以经取之。(义如前。)盛者人迎大再倍于寸口虚者人迎反小于寸口也。(脉之盛衰候在人迎。)膀胱足太阳之脉。起于目内 。(睛明穴。)上额交巅。(由攒竹上额。历曲差五处等穴。自络却穴左右斜行。交于顶巅之百会穴。)其支者从巅至耳上角。(由百会旁行。过足少阳之曲鬓率谷。天冲浮白。窍阴。完骨穴处。)其直者。从巅入络脑。(自百会行通天络却玉枕。入络于脑中也。)还出别下项循肩膊内。挟脊抵腰中。(目脑复出别下。项。由天柱而下会于督脉之大椎陶道。却循肩膊内分四行而下此节言内两行夹脊两旁各去一寸半。自大杼行风门。及藏府诸。俞而抵腰中等穴也)入循膂。络肾属膀胱。(自腰中入膂络肾。前属膀胱。)其支者。

　　从腰中下挟脊。(历四 穴。)贯臀入 中。(贯医之会阳穴下行承扶殷门浮却委阳。人委中也。)其支者。从膊内左右。别下贯胛。挟脊内。(此支言肩膊内大杼下外两行也左右贯胛。

　　去脊各三寸别行历附分魄户膏肓等穴。下至秩边而过脾枢也。)过髀枢循髀外从后廉下合中。(过髀枢。会于足少阳之环跳。循髀外后廉。去承扶一寸五分之间下行。复与前之入中者相合。)以下贯 内。(由合阳以下承筋承山等穴。)出外踝之后。(昆仑仆参等穴。)循京骨。(即穴名)至小指外侧。(至阴穴也。足太阳经止此。乃交于小指之下。而接足少阴经也。)是动则病冲头痛。(邪气上冲而为头痛。)目似脱。项如拔。脊痛腰似折。髀不可以曲。 如结。疏如裂。是为踝厥。(足太阳筋结于外踝。)是主筋所生病者。(周身筋脉惟足太阳为多。凡为挛为弛。为反张戴眼之类。皆足太阳之水亏。而主筋所生病)痔疟。狂癫疾。(脉人肛。故为痔。经属表。故为疟。邪人于阳。故为狂癫疾。)头囟项痛。目黄。泪出。

　　鼽衄。项背腰尻 脚皆痛。小指不用。为此诸病。(皆足太阳经脉之所及)盛则泻之。虚则补之。热则疾之。寒则留之。陷下则灸之。不盛不虚。以经取之。(义如前)盛者人迎大再倍于寸口。虚者人迎反小于寸口也。(脉之盛衰候在人迎)肾足少阴之脉。起于小指之下。邪走足心。(涌泉穴。)出于然谷之下。循内踝之后。别入跟中。(太 大钟等穴。)以上 内。出 内廉。(自复溜交信。过足太阴之三阴交以上 内之筑。脊中。而后属于肾。前当关元中极之分络于膀胱。)其直者。从肾上贯肝膈。入肺中。循喉咙。挟舌本(直行者。从肓俞穴属肾处上行。循商曲。石关阴都。通谷诸穴。贯肝。上循幽门上膈历步廊人肺中。循神封灵墟神藏 中俞府上循喉咙。并人迎。挟舌本而终也。)其支者从肺出络心。注胸中。(其支自神藏之际。从肺络心注胸中。以上俞府诸穴。足少阴经止于此。而接手厥阴经也。)是动则病饥不欲食(肾虽阴藏。元阳所居。水中有火。为脾胃之母。阴动则阳衰阳衰则脾困故病虽饥而不欲食。)面如漆柴。(水色黑。阴邪色见于面故如漆。肾藏精。精衰则枯。故如柴。)咳唾则有血喝喝而喘。(真阴损及其母也。)坐而欲起。(阴虚不能静也。)目KT KT 如无所见(凡目多昏黑者必真水亏于肾也。)心如悬。若饥状。(心肾不交。则精神离散故。心如悬。阴虚则内馁故当告饥状。)气不足则善恐。心惕惕如人将捕之。(肾气怯也)是为骨厥。(厥逆在骨。)是主肾所生病者。口热舌干咽肿。上气嗌干及痛。烦心心痛。黄疽肠 。脊股内后廉痛。痿厥嗜卧。足下热而痛。为此诸病。(皆足少。阴经脉之所及。)盛则泻之。虚则补之热则疾之。寒则留之。陷下则灸之。不盛不虚。以经取之。(义如前。)灸则强食生肉。缓带披发。大杖重履而步。(味浓所以补精。节劳安静所以养气。

　　诸经不言此法。而唯肾经言之者。以真阴所在。精为元气之根也。)盛者寸口大再倍于人迎。虚者寸口反小于人迎也。(脉之盛衰候在寸口。)心主手厥阴心包络之脉。起于胸中。(心主者。心之所主也。心本手少阴。而复有手厥阴者心包络之经也。)出属心包络。(即包心之膜络也。)下膈历络三焦。(包络为心主之外卫。三焦中即中脘下即脐下之阴交穴。为三焦膜也。)其支者循胸出胁。下腋三寸。(天池穴)上抵腋下。(天泉穴。)循 内。行太阴少阴之间。(手之三阴厥阴在中也)入肘中下臂。行两筋之间。(入曲泽穴。至 门间使内关太陵也)入掌中。(劳宫穴。)循中指出其端。(中冲穴。手厥阴经止于此。)其支者别掌中。循小指次指出其端。(其支自劳宫别行无名指端而接手少阳经也。)是动则病手心热臂肘挛急腋肿。甚则胸胁支满心中 大动。(手厥阴出属心包络。循胸出胁故也 。动而不宁之貌。)面赤目黄。(心之华在面。目者心之使故也。)喜笑不休。(心在声为笑。)是主脉所生病者。(心主脉也。)烦心心痛。掌中热为此诸病。(脉起心胸入掌中也。)盛则泻之。虚则补之。热则疾之。寒则留之。陷下则灸之。不盛不虚。以经取之。(义如前。)盛者寸口大一倍于人迎。虚者寸口反小于人迎也。(脉之盛衰候在寸口。)三焦手少阳之脉起于小指次指之端。(关冲穴。)上出两指之间。(即小指次指之间。液门中渚穴也。)循手表腕。(阳池)出臂外两骨之间。(外关支沟等穴。)上贯肘。(天井)循 外。

　　上肩而交出足少阳之后。(循 外行手太阳之前。手阳明之后历清冷渊消泺 会上肩 过足少阳之肩并。自天 而交出足少阳之后也。)入缺盆。布膻中。散络心包。下膈循属三焦。(其内行者入缺盆复由足阳明之外。下布膻中。散络心包。相为表里。乃自上焦下膈。循中焦下行。并足太阳之正。入络膀胱以约下焦故足太阳经委阳穴。为三焦下辅俞也。)其支者。

　　从膻中上出缺盆。上项。系耳后。直上出耳上角。以屈下颊至 。(其支行于外者。自膻中上行出缺盆。循天 上项。会于督脉之大椎。循天牖。系耳后之翳风螈脉卢囟出角孙。过足少阳之悬厘颔厌。下行耳颊至 。会于手太阳颧 之分。)其支者从耳后入耳中出走耳前。

　　过客主人前交颊。至目锐 。(此支从耳后翳风入耳中。过手太阳之听宫。出走耳前之耳门。过足少阳之客主人。交颊。循和 。上丝竹空。至目锐 。会于瞳子 。而接足少阳经也。) 是动则病耳聋浑浑 (不明貌。)嗌肿喉痹。(三焦之脉上项系耳后。故为是病。)汗出目锐 痛。颊痛。耳后肩 肘臂外皆痛。小指次指不用。为此诸病。(三焦出气以温肌肉。充皮肤。故为汗出。)盛则泻之。虚则补之。热则疾之。寒则留之。陷下则灸之。不盛不虚。以经取之。(义如前。)盛者人迎大一倍于寸口。虚者人迎反小于寸口也。(脉之盛衰候在人迎)胆足少阳之脉。起于目锐 上抵头角。下耳后。(自瞳子 由听会客主人。上抵头角。循颔厌。下悬卢悬厘。入曲宾率谷历手少阳之角孙。外折下耳后。行天冲浮白窍阴有完骨外折。上行循本神。前至阳复内折上行。循临泣目窗正营承灵脑空。出风池而下行也。)循颈。行手少阳之前。至肩上。却交出手少阳之后。入缺盆。(目风池循颈。过手少阳之天牖。行少阳之前。下至肩上。

　　肩井。复交出手少阳之后。过督脉之大椎。会于手太阳之秉风。而前入于足阳明缺盆之外。

　　)其支者从耳后入耳中出走耳前。至目锐 后。(其支者。从耳后颞 间过手少阳之翳风。入耳中。过手太阳之听宫。出走耳前复自听会至目锐 后瞳子 之分)其支者别锐 。下大迎合于手少阳抵于 (共支者别自。目外 瞳子 下足阳明大迎之次由手少阳之丝竹和 而下抵于 也)下加颊车。下颈合缺盆。(其下于足阳明者。合于下关。乃自颊车下颈循本经之前与前之入缺盆者相合)以下胸中贯膈络肝属胆循胁里。出气街。绕毛际。横入髀厌中。(其内行者。由缺盆下胸当手厥阴天地之分贯膈足厥阴期门之分络肝。本经日月之分属胆。而相为表里乃循胁里由足厥阴之章门下行。出足阳明之气街绕毛际合于足厥阴以横入髀厌中之环跳穴也)其直者从缺盆下腋循胸。过季胁下合髀厌中。(其直下而行于外者从缺盆下腋循胸历渊腋辄筋日月。过季胁循京门带脉等穴下行。由居 入足太阳之上 中 下。 下行。复与前之入髀厌者相合)以下循髀阳。出膝外廉。下外辅骨之前。(由髀之外侧。行太阳阳明之中。历中渎阳关出膝外廉。自阳陵泉以下阳交等穴。)直下抵绝骨之端。(阳辅穴。)下出外踝之前。(下行悬钟)循足跗上。入小指次指之间。(循丘墟临泣等穴。乃入小指次指之间至窍阴穴。)其支者别跗上入大指之间。循大指歧骨内出其端。还贯爪甲。出三毛。(其支者自足跗上别行。入大指循歧骨内出大指端。还贯入爪甲。出三毛。而接足厥阴经也。)是动则病口苦。善太息。心胁痛。不能转侧。(足少阳之别。贯心循胁里也。)甚则面微有尘。体无膏泽。

　　(胆木为病。燥金胜之。故面微有尘体无膏泽。)足外反热。是为阳厥。(木病从火故为阳厥)是主骨所生病者。(胆病则失其刚。故病及于骨。)头痛颔痛。目锐 痛。缺盆中肿痛。腋下肿。马刀侠瘿。(马刀。瘰 也侠瘿侠颈之瘤属也。)汗出振寒疟。(少阳居三阳之中半表半里者也故阳胜则汗出风胜则振寒为疟)胸胁肋髀。膝外至胫绝骨外踝前。及诸节皆痛。小指次指不用。为此诸病。(皆足少阳经脉之所及。)盛则泻之。虚则补之。热则疾之。寒则留之。

　　陷下则灸之。不盛不虚以经取之(义如前)盛者人迎大一倍于寸口。虚者人迎反小于寸口也。(脉之盛衰候在人迎)肝足厥阴之脉。起于大指丛毛之际。(大敦穴)上循足跗上廉。(行间。太冲。)去内踝一寸。

　　(中封)上踝八寸交出太阴之后。上 内廉。(上踝过足太阴。之三阴交。历蠡沟中都复上一寸交出太阴之后。上 内廉。至膝关曲泉也)循股阴入毛中。过阴器。(循股内之阴包五里阴廉。上会于足太阴之冲门府舍。入阴毛。中之急脉。遂左右相交。环绕阴器。而会于任脉之曲骨)抵小腹挟胃。属肝络胆。(自阴上入小腹。会于任脉之中极关元。循章门至期门之所。挟胃属肝。下足少阳日月之所络胆也。)循喉咙之后。上入颃颡。连目系。上出额与督脉会于巅。(其内行而上者自胁肋间由足阳明人迎之外。循喉咙之后入颃颡。行足阳明大迎地仓四白之外内连目系。上出足少阳阳白之外临泣之里与督脉相会于顶巅之百会。)其支者从目系下颊里。环唇内。(此支者从前目系之分。下行任脉之外。本经之里。下颊里。交环于口唇之内。)其支者。复从肝别贯膈。上注肺。(又其支者。从前期门属肝所。行足太阴食窦之外。本经之里。别贯膈上注于肺。下行至中焦。挟中脘之分。复接于手太阴肺经以尽十二经之一周。终而复始也。) 是动则病腰痛不可以俯仰。(足厥阴支别者。与太阴少阳之脉。同结于腰髁下中 下 之间。故为腰痛。)丈夫 疝。妇人少腹肿。(足厥阴气逆则为睾肿卒疝妇人少腹肿。即疝病也。)甚则嗌干面尘脱色。是肝所生病者。胸满呕逆。飧泄狐疝。遗溺闭癃。(足厥阴经上行者。挟胃贯膈。下行者过阴器抵小腹也。)为此诸病。盛则泻之。虚则补之。热则疾之。寒则留之。陷下则灸之。不盛不虚。以经取之。(义如前)盛者寸口大一倍于人迎虚者寸口反小于人迎也。(脉之盛衰。候在寸口。)诸络脉皆不能经大节之间。必行绝道而出入复合于皮中其会皆见于外。(经脉。伏行。

　　分肉。必由溪谷大节之间。络脉行于阻绝之道。出入联系以相通。然络有大小。大络犹木之干。

　　行有出人。其十二大络生一百八十系络。系络生一百八十缠络。缠络生三万四千孙络。孙络犹木之枝散于肤腠。故其会皆见于外。)故诸刺络脉者。必刺其结上。甚血者。虽无结。急取之。以泻其邪而出其血。留之发为痹也。(此以血之所聚其结。粗突倍常。即常刺处也。若血聚已甚。虽无结络。亦急取之。以去其邪血。否则发为痹痛之病。)凡诊络脉。脉色青则寒且痛。赤则有热。胃中寒手鱼之络多青矣。胃中有热。鱼际络赤。其暴黑者。留久痹也。其有赤有黑有青者。寒热气也。其青短者。少气也。(视各经络脉之色以察病则鱼际尤为易见。)凡刺寒热者。皆多血络。必间日而一取之。血尽而止乃调其虚实。(此言邪气客于皮毛。未入于经而为寒热者病在血络。取候血尽则邪尽止针。而后因其虚实以调治之。)其小而短者少气甚者泻之则闷。(虚甚而泻。必致昏闷。)闷甚则仆。不得言。(运仆暴脱。不能出言。)闷则急坐之也。(须于初闷时急扶静坐。使得气转若偃卧则气滞恐致不救也。)手太阴之别。名曰列缺。起于腕上分间。并太阴之经。直入掌中。散入鱼际。其病实则手锐掌热。虚则欠KT 。(音去)小便遗数。取之去腕寸半。别走阳明也。

　　手少阴之别。名曰通里。去腕一寸别而上行。循经入于心中。系舌本。属目系。其实则支膈。虚则不能言。取之掌后一寸。别走太阳也。
  </div>
  <div class="pagination">
   <a href="针灸逢源.html">
    上一页
   </a>
   <a href="针灸逢源.html">
    1
   </a>
   <span class="current-page">
    2
   </span>
   <a href="针灸逢源_page3.html">
    3
   </a>
   <a href="针灸逢源_page4.html">
    4
   </a>
   <a href="针灸逢源_page5.html">
    5
   </a>
   <a href="针灸逢源_page6.html">
    6
   </a>
   <a href="针灸逢源_page7.html">
    7
   </a>
   <span>
    ...
   </span>
   <a href="针灸逢源_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
