<!DOCTYPE html>
<html>
<head>
    <meta charset="UTF-8">
    <title>普济方四库 - 第 1129 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1129 页/共 1812 页</h1>
    <div class="content">　　防风羌活散　治疥癣风疮
　　防风　羌活　全蝎　薄荷　荆芥【各一两】
　　右为细末每服三钱酒调服茶清亦可无时服
　　治久疥癣
　　水银　矾石　黄连【一作雄黄】蛇床子【各一两】
　　右为末以猪脂七合和搅不见水银为度熟傅之一方加藜芦一两又云防茹一两疗诸疮神验无比
　　雄黄散　治疥癣
　　石膏　牡蛎【烧各一两】雄黄【一钱】硫黄【三钱】
　　右为细末好油一盏内巴豆仁十个熬紫焦去巴豆调药抹擦疥癣
　　防风丸　治一切风疮疥癣皮肤搔痒成瘾
　　防风【去叉】蝉壳【各一两半】猪牙皂荚【酥炙去皮子一两半】天麻【二两】
　　右捣为细末用精羊肉煑熟捣烂以酒熬为膏丸如菉豆大每服三十丸荆芥或酒茶汤下
　　四生散　治肾脏风疥癣等疮及眼目昏花视物不见此药主之一名四圣散
　　白附子【下注生疮用黑附子】沙苑蒺藜　黄耆　羌活【各二两】
　　右为细末每服二钱盐酒汤下空心服若于猪腰子切开夹药在内合定拴住纸裹煨熟尤妙又有患赤眼晴痛不可忍临卧一服目反大痛至二鼔时方得睡更三四服乃愈再有顽癣经年服药俱不効后得此药三四服尽除此方治人肾脏风及眼疾顽癣无不効
　　治疥癣方
　　用藜芦细捣为末以生油调敷之
　　治疥癣脓泡
　　以五倍子烧存性为末栢油调涂
　　治疥癣风疮
　　用狗舌草为末和涂之即瘥四月五日采茎暴干
　　防风散　治诸癣疥
　　防风【去叉】天麻【各二两】陈橘皮【汤浸去白焙一两】
　　右为细散每服三钱空心酒调服
　　治脾肺风毒攻冲生疮癣方
　　升麻　桃白皮　苦参【各半两】
　　右细剉用水二斗煎取一斗去滓温洗之
　　治诸疮疥癣久不瘥者
　　水银【一觔】腊月猪脂【五觔】
　　右以铁器中垒灶用马通火七日七夜勿住火出之停冷取膏去水银不妨别用以膏傅一切疮无不应手立瘥一方又用水银粉和猪脂涂之
　　又方
　　特牛尿【一用乳牛尿　升】羊蹄根【半觔切】
　　右以牛尿渍羊蹄根一宿日曝干复内尿中取尽止作末傅诸疮一方和猪脂用更精
　　滑肌散　治风邪客于肌中浑身瘙痒至生疮疥及脾肺风毒攻冲遍身疮疥皴裂干湿发疮日久不瘥皆治之
　　剪草【七两忌见火】轻粉【一钱】
　　右为细末疮湿用药干掺疮干用麻油调药傅之
　　乌龙丸　治遍身风疮瘙痒疥癣等疾服之清风热利膈化痰唾治肺气不和此药推陈致新去肠垢治证甚多要能用度
　　皂角【肥者不拘多少炙刮去皮捶碎甜水煮熟取浓汁去滓银器内熬成膏放冷】黑牵牛【不拘多少微炒令香熟研取头末】
　　右将药末与皂角膏和丸如梧桐子大每服三五十丸气血虚者一二十丸食后温水送下无病气实人一两个月一服取利三五行不伤正气身体轻健肌肤光泽永无风痰疥癣之疾一方用酒下
　　治疥癣诸疮　治肺受邪毒运于四肢久而不散以生内蠧
　　硫黄【舶上】白矾【枯各半两】
　　右为细末干者香油调敷湿者干掺
　　苍术丸
　　苍术【米泔浸去皮】何首乌【半觔】
　　右为细末酒糊为丸如梧桐子大每服六七十丸空心酒下
　　疥癣恶疮方
　　以满尺不蛀皂角三条炙去核为末米醋二大盏煑如镕胶滤清汁入黄连末半两轻粉二钱调抹癣发时恶水出便可先以椿树白皮搔破后涂药三两上便瘥
　　凡诸疮癣初生时或始痛痒即以后各单方救之【出肘后方】用盐嚼涂之○又以谷汁傅之○又以蒜墨和傅之【千金翼蒜作酥】○又以姜黄傅之○又以鲤鱼鲊糁傅之○又以牛李子汁傅之若不瘥以前诸大方治之
　　如圣散【出疮科精要】　治浑身瘙痒抓之成疮及之类右以蚕沙一升水二斗煎至一斗滤去滓夜卧避风处淋洗水冷即拭干便睡
　　治久疥癣【出济生防粹方】
　　以腊猪脂不拘多少同生白矾杏仁少加轻粉捣烂擦之
　　治疥癣有汁
　　以松脂末入轻粉先用油涂却掺上松脂一二次即安顽者三两度瘥
　　治顽癣久不瘥者
　　用防风通圣散一帖全料依方法煎熟乗热于浴堂内服之次先合下梨芦荆芥各等分为细末每用一抄就于浴堂内乗热用手揉揩药于疮患处如燥用药揉揩药在身上良久然后浇汤用手不住揉揩为妙次用温汤豁去展拭干出最妙
　　山栀子散【出圣济总録】　治一切癣疥
　　捣山栀子仁为细末炒过以蜜蒸三五度五更时酒汤下一匙许
　　疥药神効散【出徳生堂】　治干湿脓窠诸肿疥癣等证有効梹榔【一两】全蝎【半两】蛇床子【一两】倭硫黄【一两半】
　　右化开硫黄入荆芥穗末滚数沸冷再加轻粉二钱再碾又加山茶半两更妙右为细末先将小油滚过冷调药擦疮上仍以两手搓药开气神効用荆芥末三钱
　　附子膏【出圣惠方】　治一切疥癣恶疮不瘥
　　附子【一枚剉捣为末】鲫鱼【一枚长五寸】乱发【如鸡子大】猪脂【四两】
　　右先以猪脂煎鱼乱发令消滤去渣入附子末热搅膏成旋取涂之
　　四圣膏　治风疳癣疥或痛经年不効者及一切恶疮
　　清油【半觔】巴豆【去皮三钱】当归【半两】轻粉【一钱】
　　右将油慢火熬次下巴豆当归熬至黒焦不用又下黄蜡轻粉镕开冷定盆子盛每用量疮搽之
　　臭黄膏【出圣惠方】　治风疮疥癣久不瘥
　　臭黄【研】乱发【烧灰】芜荑【各半两】硫黄【一分细研】杏仁【半两汤浸去皮尖双仁研】吴茱萸【半两】粉脚【半两细研】
　　右为细末散以生麻油调涂于两手心合手于股内夹药一宿如未痊者次夜更涂兼吃蜜酒使醉神効
　　水银膏【出圣惠方】　治疥癣疮经年不瘥
　　水银　白矾　蛇床子　雄黄　防茹【已上各一两】
　　右入炼好猪脂半觔都研水银星尽便用敷之日三两上兼治小儿头疮
　　浴遍身疮疥及厉风癣
　　以滚盐水浴之极妙
　　治癣及恶疮疥蜘蛛咬者
　　用生铁同蒜磨生油敷并得
　　治疥癣满身作疮不可治者【出肘后方】
　　用何首乌以水煎令浓于盆中洗之甚能解痛生肌一方有艾等分
　　治白癜疬痬及风恶疮癣
　　用络石木连藤取汁敷疮上
　　治久疥癣方【出圣惠方】
　　用川乌头七枚生用捣碎以水三大盏煎一大盏去渣温洗之
　　神効疗热疮疥癣痒痛不可忍者
　　先用泔清洗疮去痂拭干看疮大小用硝石硏末和生麻油如麪糊以涂疮上三两度瘥
　　治一切疥癣方【出圣惠方】
　　取巴豆四五粒细研以油一合半以慢火熬一食久先吃山栀子汤一碗夜涂此药一两上疮痂干剥落神効
　　三黄膏【出杨氏家藏方】　治疮癣疥痨紫白癜风
　　雄黄【另研】雌黄【另研】砒【另研三味各半钱】白矾【另研】蛇床子【取末】防茹【三味各一两】白胶香【一钱叧研】轻粉　黄丹
　　右用麻油四两入巴豆四枚煎黄色去巴豆入各众药又入黄蜡少许熬成膏子先用荆芥汤洗后用药掺之
　　麝香防茹散【出杨氏家藏方】　治疥癣
　　麝香【另研三钱】水银【一分白锡一分结砂子】
　　右件防茹末同研匀每用三钱生麻油调成膏抓破疮疥擦之日三两次用
　　苦参丸【出御药院方】　治肺毒邪热头面生疮疥癣并宜服之
　　苦参
　　右为细末粟米和饭丸如梧桐子大每服三十丸空心米饮送下
　　栢脂膏【出济生防萃方】　治干湿疥癣
　　栢油【一觔】黄蜡【半觔】杏仁【四十五个剉碎】朴硝【一撮】
　　右研巴豆令极细余并为细末入巴豆和匀炼蜜丸如梧桐子大
　　治疥癣【出本草】
　　粉霜　雄黄　雌黄【末各一钱半】藜芦【末一两】汞【二钱】摩风膏【半两】
　　右打和葱煎清油调搽
</div>
    <div class="pagination">
<a href="普济方四库_page1128.html">上一页</a><span>...</span><a href="普济方四库_page1124.html">1124</a><a href="普济方四库_page1125.html">1125</a><a href="普济方四库_page1126.html">1126</a><a href="普济方四库_page1127.html">1127</a><a href="普济方四库_page1128.html">1128</a><span class="current-page">1129</span><a href="普济方四库_page1130.html">1130</a><a href="普济方四库_page1131.html">1131</a><a href="普济方四库_page1132.html">1132</a><a href="普济方四库_page1133.html">1133</a><a href="普济方四库_page1134.html">1134</a><span>...</span><a href="普济方四库_page1130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
