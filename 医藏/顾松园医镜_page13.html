<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 13 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 13 页/共 44 页</h1>
    <div class="content">　　弱〔属阴〕弱脉细小，见于沉分，举之则无，按之乃得。

　　弱脉阴虚阳气衰，恶寒发热骨筋痿，多惊多汗精神减，益气调营急早医。

　　寸弱阳虚病可知，关为胃弱与脾衰，欲求阳陷〔右尺〕阴虚〔左尺〕，病须把神门两部推。

　　〔弱主气虚之症，阳陷入阴，故恶寒发热。弱主筋，沉主骨，气虚则脉弱，寸弱阳虚，尺弱阴虚，关弱胃虚。〕紧〔阴中之阳。〕紧脉有力，左右弹人，如绞转索，如切紧绳。

　　紧为诸痛主于寒，喘咳风痫吐冷痰，浮紧表寒须发越，紧沉温散自然安。

　　寸紧人迎气口分〔左为人迎，右为气口，当取关前一分。〕当关心腹痛沉沉，〔左关浮紧伤寒，右关浮紧伤食。〕尺中有紧为阴冷，定是奔豚与疝疼。〔紧为寒为痛，人迎紧伤于寒，气口紧盛伤于食。〕紧脉之挺劲而急，与弦脉相类，但比弦脉更加挺劲之异，及转如绳索之异。〔中恶浮紧，咳嗽沉紧，皆主死。〕缓〔属阴〕缓脉四至，往来和匀，微风轻毡，杨柳初春。

　　缓脉营衰卫有余，或风或湿或脾虚，上为项强下痿痹，分别浮沉大小区。

　　寸缓风邪项背拘，关为风眩胃家虚，神门濡泄或风秘，或者蹒跚足力迂。〔浮缓为风，沉缓为湿，缓大风虚，缓细湿痹，缓涩脾虚，缓弱气虚。〕缓而和匀，不浮不沉，不大不小，不疾不迟，应手中和，意思欣欣，悠悠扬扬，难以名状者，此真胃气脉也。一切脉中，皆须挟缓，谓之胃气。如春脉微弦，夏脉微洪，秋脉微毛，冬脉微实，皆为平脉。但得本脏之脉，如但弦但洪，但毛但石，无胃气以和之，则真脏脉见，而主死矣。故曰有胃气则生，无胃气则死，是以缓脉不主疾病，惟考其兼见之脉，方可断其为病耳。

　　弦〔阳中之阴。〕弦如琴弦，轻虚而滑，端直以长，指下挺然。

　　弦应东方肝胆经，饮痰寒热疟缠身，浮沉迟数须分别，大小单双有重轻。

　　寸弦头痛膈多痰〔左寸心痛。〕寒热 瘕察左关，关右胃寒心腹痛，尺中阴疝脚拘挛。

　　弦为初春之象，天气犹寒，如琴弦之稍紧。长为暮春之象，纯阳无寒，故如木干之迢直。

　　弦而软，其病轻；弦而硬，其病重。两关俱弦，谓之双弦，若不能食，为木来贼土，土已败也，必不可治。

　　动〔属阳〕动无头尾，其形如豆，厥厥动摇，必兼滑数。

　　动脉兼司痛与惊，汗因阳动〔关前为阳。〕热因阴，〔关后为阴。〕或为泄痢拘挛病，男子亡精女子崩。

　　经曰：妇人手少阴动甚者，妊子也。动脉两头俯下，中间突起，有类于短，但短脉为阴，不数不硬不滑，动脉为阳，且数且硬且滑也。

　　促〔属阳〕促为急促，数时一止，如趋而厥，进则必死。

　　促脉惟将火病医，〔左寸心火，右寸脉火。〕气血痰食饮推之，〔右关食滞，左关血滞。〕时时喘咳皆痰积，或发狂斑与毒疽。

　　结〔属阴〕结为凝结，缓时一止，徐行而代，颇得其旨。

　　结脉缓而时一止，浊阴偏盛欲亡阳，浮为气滞沉为积，汗下分明在主张。

　　结脉皆因气血凝，老痰结滞苦呻吟，内生积聚分痈肿，疝瘕为殃病属阴。

　　浮分为阳结，沉分为阴结，结而有力方者为积聚，结而无力者，真气衰弱，宜行温补。

　　代〔属阴。〕代为禅代，止有常数，不能自还，良久复动。

　　代脉原因脏气衰，腹痛泄痢下元亏，或为吐泻中宫病，女子怀胎三月兮。两动一止三、四日，三、四动止应六、七，五、六动止七、八朝，次第推之自不失。

　　伤寒心悸，霍乱昏烦，跌打重伤，怀胎三月，俱不忌代。痛甚者脉多代，老得代脉者生，少得代脉者死。

　　革〔阳中之阴。〕革大弦急，浮取即得，按之即空，浑如鼓革。

　　革脉形如按鼓皮，芤弦相合脉寒虚，女人半产并崩漏，男子营虚或梦遗。

　　革与牢皆大而弦，革浮牢沉，革虚牢实，形证皆异。三部脉革，长病得之死，卒病得之生。

　　牢〔阴中之阳。〕牢在沉分，大而弦实，浮中二候，了不可得。

　　寒则牢坚里有余，腹心寒痛木乘脾，疝 瘕何害也，失血阴虚却忌之。

　　牢与伏皆在沉分，但伏必推筋着骨，乃见其形，牢则略重按之，便满指有力。

　　散〔属阴〕散脉浮乱，有表无里，中候渐空，按则绝矣。〔渐重渐无，渐轻渐有。〕散似杨花散漫飞，去来无定至难齐，产为生兆胎为堕，久病逢之不必医。

　　左寸怔忡右寸汗，溢饮左关应软散，右关软散 肿，散居两尺魂应断。

　　散为肾绝之诊，代为脾绝之诊。肾脉本沉，而散则按之不可得见，先天之资始绝矣。脾脉主信，而代则歇至，不愆其期，后天之资生绝矣。

　　芤〔阳中之阴。〕芤乃草名，绝类慈葱，浮沉俱有，中候独空。

　　芤形浮大软如葱，按之傍有中央空，火犯阳经血上溢，热浸阴络下流红。

　　寸芤脱血在于胸，关内逢之血脏空，尺部见之多下血，赤淋红痢漏崩中。

　　营行脉中，脉以血为形，芤脉中空，脱血之象也。

　　伏〔属阴〕伏为隐伏，更下于沉，推筋着骨，始得其形。

　　伏为霍乱吐频频，腹痛多系宿食停，蓄饮老痰成积聚。散寒温里莫因循。

　　食郁胸中双寸伏，欲吐不吐常兀兀，当关腹痛困沉沉，关后疝疼还破腹。

　　伤寒欲吐阳将解，厥逆腹疼症属阴。

　　疾〔属阳。〕疾为急疾，数之至极，七至八至，脉流薄疾。

　　疾为阳极阴为绝，脉号离经魂魄别，渐进渐疾亢火炎，旦夕之中自殒灭。

　　怪脉 雀啄连来四、五啄，〔连三、五至而歇，歇而再至，如雀啄食。〕屋漏少刻一点落，〔良久一至，屋漏滴水之状，〕弹石硬来寻即散，〔从骨间劈劈而至，如指弹石。〕落指散乱如解索，〔散乱如解绳索。〕鱼翔似有又如无，〔浮时忽一沉，譬之鱼翔，似有似无。〕 游静中忽一跃，〔静时忽一劲，如 游静中一跃。〕寄语医家仔细看，六脉见一休下药。

　　真脏脉 真脏脉见，乃决死期。

　　肝病则脉弦，弦而劲急，如循刀刃，真肝脉见也。庚日笃，辛日死，死于申酉时。心病则脉洪，洪而鼓躁，如操带钩，真心脉见也。壬日笃，癸日死，死于亥子时。脾病则脉软，脉来如屋之漏，如水之流，解然不鼓，真脾脉见也。甲日笃，乙日死，死于寅卯时。肺病则脉涩，涩而轻短，如风吹毛，真肺脉见也。丙日笃，丁日死，死于己午时。肾病则脉石，石而搏激，如雀之啄，真肾脉见也。戊日笃，己日死。死于辰戌丑未时。其有过时者，仓公所谓能食也。

　　卷三·乐集

　　内景详解

　　脏腑内景，各有区别。咽喉二窍，异途施化。喉在前，其质坚空，连接肺本，通呼吸之气，分布于五脏，为气息之要道：咽在后，其质柔空，下按胃本，水谷由此而入胃，乃运粮之关津。二道并行，各不相犯。盖饮食必历气口而下，气口有一会厌，当饮食方咽，会厌即垂，气口乃闭，故水谷下咽，不混入喉。若言语呼吸，则会厌开张，所以当饮食言语，水谷乘气送入喉管，遂呛而咳矣。喉下为肺，附着脊之第三椎。肺形四垂，六叶白莹，谓为华盖，以复诸脏，虚如蜂窠，呼之则虚，吸之则满，上通于鼻，下无透窍。肺之下有心，附着脊之第五椎。心有系络，上联于肺，其象尖圆，形如莲蕊，其中有窍，多寡不同，上通于舌，下无透窍，其脾肝肾三脏，各有一系，上透膈膜，以通于心，外有赤黄裹脂，是为心胞络，此即膻中，故经言膻中为心主之宫城。心下有膈膜，与脊胁相着，遮蔽浊气，使不得上熏心肺。膈膜之下有脾，当十一椎下。脾膜连着于胃，形如刀镰，闻声则动，动则摩胃，食乃消化。

</div>
    <div class="pagination">
<a href="顾松园医镜_page12.html">上一页</a><span>...</span><a href="顾松园医镜_page8.html">8</a><a href="顾松园医镜_page9.html">9</a><a href="顾松园医镜_page10.html">10</a><a href="顾松园医镜_page11.html">11</a><a href="顾松园医镜_page12.html">12</a><span class="current-page">13</span><a href="顾松园医镜_page14.html">14</a><a href="顾松园医镜_page15.html">15</a><a href="顾松园医镜_page16.html">16</a><a href="顾松园医镜_page17.html">17</a><a href="顾松园医镜_page18.html">18</a><span>...</span><a href="顾松园医镜_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
