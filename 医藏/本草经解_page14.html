<!DOCTYPE html>
<html>
<head>
    <meta charset="UTF-8">
    <title>本草经解 - 第 14 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经解 - 第 14 页/共 27 页</h1>
    <div class="content">　　气温。味辛。无毒。主上气咳逆。结气喉痹吐吸。利关节。补中益气。久服通神。

　　轻身不老。

　　桂枝气温。禀天春和之木气。入足厥阴肝经。味辛无毒。得地西方润泽之金味。入手太阴肺经。气味俱升。阳也。肺为金藏。形寒饮冷则伤肺。肺伤则气不下降。而病上气咳逆矣。桂枝性温温肺。肺温则气下降。而咳逆止矣。结气喉痹吐吸者。痹者闭也。气结于喉。闭而不通。但吐而不能吸也。桂枝辛温散结行气。则结者散而闭者通。不吐而能吸也。辛则能润。

　　则筋脉和而关节利矣。中者脾也。辛温则畅达肝气。而脾经受益。所以补中。益气者肺主气。肺温则真气流通而受益也。久服通神轻身不老者。久服则心温助阳。阳气常伸而灵明。阳盛而身轻不老也。

　　制方：桂枝同白芍、甘草、生姜、大枣。名桂枝汤。治中风。同白芍、甘草、饴糖、生姜、大枣、黄。名黄建中汤。治阴血不足。

　　卷三　木部

　　【吴茱萸】

　　气温。味辛。有小毒。主温中下气。止痛。除湿血痹。逐风邪。开腠理。咳逆寒热。（泡焙用）

　　吴萸气温。禀天春和之木气。入足厥阴肝经。味辛有小毒。得地西方燥烈之金味。入手太阴肺经。气味俱升。阳也。中者脾也。太阴经也。肺主气。亦太阴也。气温则肺令下行。而太阴亦暖。所以温中下气也。寒邪客于胸腹。则真气不通而痛矣。辛温则流行和散。所以止痛也。辛温暖肺。肺气通行。则水道通调。故又除湿。血泣则成痹。肝藏血。血温则活。故主血痹。辛温为阳。则能发散。故逐风邪。肺主皮毛而司腠理。辛温疏散。腠理自开。形寒饮冷则伤肺。肺伤则气不下降。而火反上逆。咳逆寒热之症生焉。吴萸辛温暖肺。肺气下降。

　　而寒热咳逆之症自平也。

　　制方：吴萸同人参、生姜、大枣。名吴萸汤。治呕涎头痛。同陈皮、附子。治肾气上哕。同川连、白芍丸。治痢。同炮姜末汤服一钱。治食已吞酸。同肉桂、炮姜丸。名和中丸。治寒腹胀。

　　卷三　木部

　　【丁香】

　　气温。味辛。无毒。主温脾胃。止霍乱壅胀。风毒诸肿。齿疳。能发诸香。

　　丁香气温。禀天春和之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。丁香味辛入肺。芳香而温。肺太阴也。脾亦太阴。肺暖则太阴暖。而脾亦温。肺与大肠为表里。大肠属胃。所以主温脾胃也。霍乱。太阴寒湿症也。气壅而胀。肝邪乘土也。丁香辛温。故能散太阴寒湿。平厥阴胀气。所以主之也。风气通肝。风毒诸肿。风兼湿。湿胜而肿也。丁香气温。可以散肝风。味辛可以消湿肿也。齿疳。阳明湿热生虫也。太阴与阳明为一合。丁香辛温太阴。则太阴为阳明行湿热。而齿疳愈也。能发诸香者。

　　丁香气味辛温。而有起发之力也。

　　制方：丁香同白蔻、藿香、陈皮、浓朴、砂仁。治寒霍乱。同陈皮、姜汁糊丸。治小儿虚寒吐泻。

　　同半夏、姜汁丸。治小儿寒湿吐泻不止。

　　卷三　木部

　　【蜀椒】

　　气温。味辛。有毒。主邪气咳逆。温中。逐骨节皮肤死肌寒湿痹痛。下气。久服头不白。轻身增年。

　　蜀椒气温。禀天春暖之木气。入足厥阴肝经。味辛有毒。得地西方酷烈之金味。入手太阴肺经。气味俱升。阳也。其主邪气咳逆者。气温入肝。可以散邪。味辛入肺降气。可以止咳逆也。中者太阴脾也。蜀椒入肺。肺亦太阴。肺温脾亦温也。骨节皮肤肝肺之合也。蜀椒气温。可以散寒。味辛可以祛湿。所以主死肌痹痛也。肺主气。肺温则下降之令行。所以下气。

　　久服辛温活血。发者血之余。所以头不白也。辛温益阳。阳气充盛。所以身轻增年也。

　　制方：蜀椒炒去汁。捣取红末一斤。生地取自然汁煎至一升。和椒末丸。名椒红丸。治元脏伤惫。

　　同苍术醋糊丸。治餐泄不化。（椒目）同巴豆、菖蒲、松脂、黄蜡为梃。纳耳中。一日一易。

　　治耳聋神效。

　　卷三　木部

　　【沉香】

　　气微温。味辛。无毒。疗风水毒肿。去恶气。

　　沉香气微温。禀天初春之木气。入足少阳胆经、足厥阴肝经。味辛无毒。得地西方之金味。

　　入手太阴肺经。气味俱升。阳也。沉香辛温而香燥。入肝散风。入肺行水。所以疗风水毒肿也。风水毒肿。即风毒水肿也。肺主气。味辛入肺。而气温芳香。所以去恶气也。

　　制方：沉香同人参、菖蒲、远志、茯神、枣仁、生地、麦冬。治思虑伤心。同木香、藿香、砂仁。

　　治中恶腹痛。辟恶气。同苏子、橘红、枇杷叶、白蔻、人参、麦冬。治胸中气逆。

　　卷三　木部

　　【乌药】

　　气温。味辛。无毒。主中恶心腹痛。蛊毒。疰忤鬼气。宿食不消。天行疫瘴。膀胱肾间冷气攻冲背膂。妇人血气。小儿腹中诸虫。

　　乌药气温。禀天春暖之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。肺者手太阴经。主气合皮毛而为外固者也。肺气不虚。则外邪无从而入。

　　正气不伤。则外邪不能为害。心腹太阴经行之地。中恶而心腹痛。太阴正气不能祛邪也。乌药味辛而温。温能行。辛能散。所以主之。辛温为阳。阳能破阴。故主蛊毒疰忤鬼气也。饮食入胃。散精于肝。肝之能散。全赖辛温之阳以行之也。乌药辛温助肝。所以消食。疫瘴之邪。皆因湿热酿成。辛温条达。可消湿热抑塞之气。所以主之。膀胱肾间冷气。寒水之气也。攻冲背膂。从阴位来而犯阳也。乌药辛温助阳。阳之所至。阴寒自退。且背膂太阴肺所主也。气温入肝。肝藏血。味辛入肺。肺主气。辛温走泄。所以主妇人血气凝滞也。小儿腹中诸虫。皆湿热所化。辛温则具上达下泄之性。所以能去诸虫也。

　　制方：乌药同人参、沉香、槟榔。各磨汁名四磨汤。治七情郁结。上气喘息。同沉香、人参、甘草末。名乌沉散。治一切气。一切冷。一切痛。及中恶吐泻转筋。疰忤鬼气疫瘴。

　　卷三　木部

　　【降真香】

　　气温。味辛。无毒。烧之辟天行时气。宅舍怪异。小儿带之。辟邪恶气。

　　降香气温。禀天春和之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。烧之能降天真气。所以辟天行时气。宅舍怪异也。小儿带之能辟恶气者。

　　气温味辛。辛温为阳。阳能辟恶也。色红味甜者佳。

　　制方：降香同白芍、甘草、北味、丹皮、白茯、生地。治怒气伤肝吐血。多烧能祛狐媚。为末。

　　治刀伤血出不止。

　　卷三　木部

</div>
    <div class="pagination">
<a href="本草经解_page13.html">上一页</a><span>...</span><a href="本草经解_page9.html">9</a><a href="本草经解_page10.html">10</a><a href="本草经解_page11.html">11</a><a href="本草经解_page12.html">12</a><a href="本草经解_page13.html">13</a><span class="current-page">14</span><a href="本草经解_page15.html">15</a><a href="本草经解_page16.html">16</a><a href="本草经解_page17.html">17</a><a href="本草经解_page18.html">18</a><a href="本草经解_page19.html">19</a><span>...</span><a href="本草经解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
