<!DOCTYPE html>
<html>
<head>
    <meta charset="UTF-8">
    <title>证治准绳 - 第 168 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 168 页/共 348 页</h1>
    <div class="content">　　右为粗末每服五钱水一盏半杏仁七枚去皮尖碎之生姜二片煎七分去滓热服　黄师文云戊申冬有姓蒋者其妻积年嗽制此方授之一投而瘥以此治诸嗽悉皆愈
　　定喘汤　治丈夫妇人逺年近日肺气咳嗽上气喘急喉中涎声胸满气逆坐卧不安饮食不下及治肺感寒邪咳嗽声重语音不出鼻塞头昏并皆治之半夏麯【炒】阿胶【炒】甘草【各钱半】鸎粟殻【制半两】北五味子　桑白皮　麻黄【去莭】人参【各二钱半】
　　右防咀每服三大钱姜三片乌梅半个水一盏半煎至七分去滓渐渐温服食后临卧日二服【方同和剂分两加减不同有效】
　　补肺汤　治证同前【沧州李官人宅又名清金汤】
　　鸎粟殻【制二两】人参　粉草【各半两】陈皮　茯苓　杏仁【制】白朮　明阿胶【炒】北五味子　桑白皮　薏苡仁　紫苏茎【各一两】
　　右防咀为末每服三大钱水一盏半姜三片枣二枚乌梅半个煎至一盏临卧温服　更加百合贝母【去心】半夏麯欵冬花【各一两】服之良验
　　金不换散　治男子女人肺胃虚寒久嗽不已喘促满闷咳嗽涎盛腹脇胀满腰背倦痛或虚劳冷嗽唾红痰及逺年近日一切喘咳诸药不效者并治之鸎粟殻【半两制】杏仁【制】甘草【各三钱】枳殻【四钱】
　　右防咀每服三钱水一盏半姜三片乌梅半个煎至八分食后临卧渐渐热服
　　许元林先生方乙夘年七月仆尝治一妇人咳嗽不已服诸药无效渐成痨瘵求予诊之六脉濡弱以愚考之此是血弱又因忧慼太过而成斯疾合用当归等药治之必愈遂先用古今录验橘皮汤空心服苏子降气汤徐用金钗煎熟地黄丸当归丸调理得安又治一妇人时行感热咳嗽遂用小柴胡汤去人
　　参姜枣只加北五味子煎服愈
　　古今录验橘皮汤　疗春冬伤寒秋夏冷湿咳嗽喉中作声上气不得下头痛方
　　陈橘皮　紫苑　麻黄【去根】杏仁【制】当归　桂心甘草　黄芩【各等分】
　　右防咀每服五钱水盏半煎至一盏去滓热服
　　深师四防丸　治上气嗽饮燥冷嗽邪谓之五嗽干姜【炮】桂心　踯躅花　芎防　紫苑【各二两】芫花根皮【五钱】蜈蚣【一条去头足炙】细辛　甘草【炙】鬼督邮　人参　半夏【汤洗各一两】
　　右为末炼蜜丸大豆许每服五丸米饮下日三服未应加至七八丸
　　团鱼丸　治骨蒸劳嗽累效
　　贝母　前胡　知母　杏仁　柴胡【各等分】生团鱼【二个】
　　右药与鱼同煮熟取肉连汁食之将药焙干为末用骨更煮汁一盏和药丸梧子大每服二十丸煎黄耆六一汤空心送下病既安仍服黄耆六一汤调理
　　参术调中汤　泻热补气止嗽定喘和脾胃进饮食黄耆【四分】桑白皮【五分】人参　炙甘草　青皮　白茯苓【各三分】五味子【杵五分】白术【三分】地骨皮　麦门冬陈皮【各五分】
　　右水煎服
　　噙化丸【自制方】治肺止嗽定喘化痰
　　薄荷叶【四两】桑白皮　天门冬【去心】麦门冬【去心】知母【去皮毛】百部　贝母【去心】柿霜【各二两】枇杷叶【去毛蜜炙】诃子肉阿胶　橘红　紫苑　欵冬花【各一两半】仁【去油】
　　皮瓤　黄芩　杏仁【炒去皮尖油取浄霜】白茯苓　明粉　铅白霜　桔梗【各一两】旋覆花　马兜铃五味子【各七钱半】硼砂【五钱】冰片【一钱非真者勿用】
　　右为极细末梨膏为丸如无梨膏则以白蜜竹沥梨汁熬至滴水不散为度丸如龙眼大噙化一丸
　　参耆补脾汤　治肺证因脾气虚弱咳唾脓涎中满不食宜兼服此药以补脾土生肺金
　　人参　白术【各二钱】黄耆【炙二钱半】茯苓　当归　陈皮【各一钱】升麻【三分】五味子【四分杵】炙甘草【五分】
　　右姜水煎服
　　喘满
　　岐伯曰夜行则喘出于肾淫气病肺有所堕恐喘出于肝淫气害脾有所惊恐喘出于肺淫气伤心度水跌仆喘出于肾与骨当是之时勇者气行则已怯者则着而为病也原疾之由皆本于肺与气然感外邪则有太阳证脉浮无汗而喘者宜麻黄汤阳明病汗出不恶寒腹满而喘有潮热者宜承气汤若表邪未解误服下利药利遂不止脉促喘而汗出者宜葛根黄芩黄连汤若微喘者桂枝厚朴杏子汤汗出而喘若无大热者宜麻黄杏子甘草石膏汤若表邪未解心下停水发热而喘或呕者小青龙汤去麻黄加杏仁主之若隂证喘促者四肢逆冷脉息沈细或寸大尺小或六脉促疾或心下胀满结鞕若冷汗自出或大便频数上气喘促或咽喉不利者此是本气极虚内外挟寒冷所致使隂气内消阳气得复则愈宜返隂丹主之【已上诸方并见伤寒准绳】大防诸臓相乗而喘者以杏子散【本条】如感寒伏热而喘者以华盖散【杂病嗽】九寳汤【杂病喘】若暴寒向火覆衣被过当伤热肺实而喘促者其状多有热证宜洗心散【杂病发热】冷水调服若因气宇不调痰盛喘促者宜四七汤【杂病气】兼官局桔梗汤【杂病痰饮】姜煎服若涎多而喘者宜千缗汤【杂病喘】橘皮半夏汤【本条】若不得卧卧即喘者此由水气逆行上乗于肺肺得水则浮而开使气不得通流其脉沈大宜神秘汤【杂病喘】肺之积名曰息贲在右脇下大如杯令人洒淅寒热喘咳发痈疽宜枣膏丸【本条】若上气喘者神授汤【本条】若上盛下弱而喘促者宜苏子降气汤【杂病气】吞黑锡丹【杂病头痛】若尊年之人素来禀赋太厚不任热药者不可轻投丹剂及诸热药但以秘传降气汤分心气饮【俱杂病气】论之梗防不出于此矣若素有脚气而喘者当作脚气治之又有骨蒸劳喘自有专门不敢滥及　薛东垣云肺金受邪由脾胃虚弱不能生肺乃所生受病故咳嗽气短气上皮毛不能御寒精神少而渴情惨不乐皆阳气不足隂气有余也治法若肺气虚弱用四君子【杂病虚劳】加枳殻半夏脾虚不能生肺补中益气汤【杂病劳倦】七情气结四七汤【杂病气】脾经郁结归脾汤【杂病健忘】脾气虚弱人参补肺散肺经火盛人参平肺散肾水败浊六味地黄丸【杂病虚劳】真阳虚损八味丸【虚劳】或兼小便不利为害尤速非二丸不能救　一妇人伤风寒作喘或用表散愈而复患仍用前药其证益甚饮食少思胸腹不利此因脾肺气虚也予先用六君子汤加桔梗渐愈又用补中益气汤而痊　一妇人患前证属命门火虚不能生脾土用补中益气汤八味地黄丸而痊后复患其喘益甚用前药不应遂用黒锡丹二服喘止仍用前二药而诸症痊凡属邪气有余者其证易识治效亦速其属元气不足者变证不一效非可以旦夕期也
　　杏子散　治诸臓相乗喘急
　　杏仁【去皮尖双仁防炒黄细研如膏】麻黄根【为细末各等分】
　　右和匀煎橘皮汤调下二钱无时
　　橘皮半夏汤【和剂】治肺胃虚弱好食酸冷寒痰停积呕逆恶心涎唾稠黏或积吐粥药不下手足逆冷目身重又治伤寒时气欲吐不吐欲呕不呕昏愦闷乱或饮酒过多中寒停饮喉中涎声干哕不止
　　陈皮【去白】半夏【煮各七两】
　　右剉为粗散每服三钱生姜三片水二盏煎至一盏去滓温服不计时畱两服滓并一服再煎服
　　枣膏丸　治息贲在右脇下大如杯令人洒淅寒热喘咳
　　甜葶苈【炒研】陈皮　苦梗【各等分】
　　右为末煮枣肉丸桐子大每服数丸白汤下许学士云余尝停饮水积食已必嚏渐喘觉肺系急服此良验
　　神授汤　治上气喘急不得卧
　　橘红　苦梗　紫苏　人参【各一钱】五味子【杵炒三分】
　　右姜水煎服
　　治妇人喘促虚肿快利小便即瘥　用生姜二两取汁白面三两以姜汁捜作小剂大半夏十个打研入面中作饼炙熟作黄色为末温熟水调下一钱以小便通利为度
　　天门冬丸【杨氏家传】治妇人喘手足烦热骨蒸寝汗口干引饮面目浮肿
　　天门冬【十两去心秤】麦门冬【去心八两】生地黄【三斤取汁熬膏】
　　右二味为末入地黄膏和丸如梧桐子大每服五十丸逍遥散中去甘草加人参煎汤送下或服王氏博济方中人参荆芥散亦可如面肿不已经曰面肿曰风故宜汗麻黄桂枝可发其汗后服柴胡饮子去大黄故论曰治臓者治其俞治腑者治其合浮肿治其经治俞者治其土也治合者亦治其土也如兵家围魏救赵之法也
　　人参补肺汤　治肺痈肾水不足虚火上炎咳唾脓血发热作渴小便不调
　　人参　黄耆【炒】白术　茯苓　陈皮　当归【各一钱】山茱萸【去核】山药【各二钱】五味子【杵】麦门冬【去心】甘草【炙各七分】熟地黄【自制一钱五分】牡丹皮【一钱】
　　右姜水煎服
　　人参平肺散　治心火尅肺金患肺痿咳嗽喘呕痰涎壅盛胸膈痞满咽膈不利
　　人参　青皮　茯苓　天门冬　陈皮　地骨皮【各一钱】甘草【炙五分】知母【七分】五味子【十粒杵】桑白皮【炒一钱】
　　右姜水煎服
　　呕吐
　　大夫妇人呕吐者由脾胃有邪冷谷气不理所为也胃为水谷之海其气不调而有风冷乗之冷于胃胃气逆则令呕吐也　夫呕吐之疾非特脾胃虚冷而呕吐也亦有胃热而呕者亦有胃中冷胃口热而吐者亦有痰盛而呕者亦有血弱而呕者经云无隂则呕是也不可以一防用药如胃冷而呕吐宜用局方人参丁香散理中丸及许仁则半夏丸人参七味丸如胃热而呕吐者宜用小柴胡汤芦根汤竹茹汤槐花散如胃中冷胃口热而呕吐者宜用局方藿香正气散生姜枣子煎沈冷服即止如痰盛呕吐者宜局方半夏汤茯苓汤二陈汤如恶阻兼用茯苓丸自有专门如血不归源而呕吐者用十全大补【杂病虚劳】加陈皮半夏藿香姜枣煎服或有脚气而呕者自有专门不滥及　薛东垣先生云前证内有故寒与新谷俱入于胃新故真邪相攻气并相逆复出于胃故为哕补手太隂泻足少隂又云胃因气逆为哕夫呕吐哕者俱属于胃以其气血多少为异耳如呕者阳明也阳明多血多气故有声有物血气俱病也仲景云呕多虽有阳明证慎不可下孙真人云呕家多服生姜为呕家之圣药也气逆者必散之故以生姜为主吐者太阳也太阳多血少气故有物无声为血病也有食入则吐以橘皮去白主之哕者少阳也多气少血故有声无物乃气病也以姜制半夏为主若脾胃虚弱寒邪所客饮食所伤者用六君丁香藿香生姜之类若胃中有热鬲上有痰用二陈山栀黄连生姜若久病胃虚呕而不纳谷者用生姜参术黄耆香附之类亦有痰膈中焦食不得下者有气逆而呕者有气郁于胃口者有食滞于心肺之分而复出者有胃口有火与痰而呕者若注船大吐渴饮水者即死童便饮之最妙前论云血不归源而呕用十全大补汤诚发前人之未发愚常用屡效【此论与王安道泝洄集所论少异宜防看之】　先太宜人饮食后闻外言忤意呕吐酸水内热作渴惟饮冷水气口脉大而无伦面色青赤此肝脾郁火投之以药入口即吐第三日吐宿食第七日吐酸黄水十一日吐苦水脉亦洪大仍喜饮冷以黄连煎汤冷饮少许至二十日加白术茯苓二十五日加陈皮三十七日加当归炙草至六十日始进米饮半盏渐进薄粥调理得痊　府庠沈姬文母患脾虚中满痰嗽发热又食湿面冷茶吞酸呕吐絶食误服芩连青皮等药益加寒热口干流涎不收闻食则呕数日矣迎治余曰脾主涎此脾虚不能约制也欲用人参安胃散惑于众论以为胃经实火宿食治之病日増剧忽思冬瓜食如指甲一块顿发呕吐酸水不止仍服前药愈剧复邀视之则神脱脉絶濒死矣惟目睛尚动余曰寒淫于内治以辛热然药不能下矣急用盐艾附子炒热熨脐腹以散寒回阳又以口气补接母口之气又以附子作饼热贴脐间时许神气少苏以参术附子为末仍以是药加陈皮煎膏为丸如粟米大入五七粒于口随津液咽下即不呕二日后加至十粒诸病少退其涎不止五日后渐服前剂一二匙胃气少复乃思粥饮后投以参术等药温补脾胃五十余剂而愈　孙一妇人三十五嵗无子恐夫娶妾致郁经不行者三月矣病腹痛恶心诸医皆云有孕其夫亦粗知医举家欣喜治以安胎行气止痛之药服三五十贴不效痛苦益甚凡未申时发寒热腹中有块如弹子大者二三十枚翻腾作痛行动则水声漉漉痛极则吐酸水五六碗吐尽则块息而寒热除痛亦不作明日亦然又作疟治转剧召予诊左手尺濇右手濡弱重取则滑尺同左时经已五月不行矣予曰此郁病也岂有濇脉成孕之理若然则前药当效矣其夫亦悟乃为制方以二陈加香附山栀抚芎胡当归红花之类药进而痛止连与四贴皆效但药止则痛发如故调治一月不能除根予因持脉案见先师黄古潭先生先生乃谕予曰此郁火病也其病起于肝胆盖肝主谋虑胆主决断谋不决则郁生郁生则木盛木盛则凌脾脾伤则不能运化精微而生气血以故月水不来也肺金失于母养则降杀之令不行木寡于畏而侮所不胜是以直冲犯清道以作吐也吐后诸证皆减者木升而火息也为裁一方以黄耆五钱柴胡三钱白芍药二钱甘草一钱陈皮贝母枳实各五分姜三片一剂而寒热除再剂而痛减吐止水声亦絶七日不发其夫喜曰是何神速也乃拉予复请命于先生先生曰夫寒热者少阳胆也吐酸者厥隂肝也痛而腹块翻腾者火盛激动其水如锅中汤滚泡浪沸腾是也吐多则肺金愈伤故用黄耆补肺金为君使得以制肝木以柴胡泻肝为臣以升发其胆火经曰木郁则达之达是通达之义夫木性上升者也既郁则不升故用柴胡升发胆肝之清气使冲开其郁结以复其常又曰过者折之以其畏也所谓泻之补肺制肝正谓此也又曰泄其肝者缓其中以甘草缓中为佐又曰木位之主其泻以酸以白芍药于脾中泻木为臣病久生郁郁久则生涎以贝母陈皮枳实开郁逐涎为禆使然后金得其正木得其平土得其安由是病去而愈速前方用山栀黄连之类皆降下之药火势正炽岂区区寒凉所能抑哉故经曰轻者正治重则从其性而升之但凡治病要当识得此意
　　益智子散　治妇人脾胃久虚气弱多欲呕吐全不下食四肢无力
　　益智【一两】附子【炮】缩砂仁　丁香　厚朴　黄耆白术　白茯苓　陈皮　川芎　良姜　藿香叶当归【各七钱半】人参　桂心【各半两】
　　右防咀每服三钱姜三片枣一枚水一盏煎至七分去滓无时温服
　　丁香散　治妇人臓腑虚冷脾胃气弱食则呕吐水谷不消
　　丁香　白术　缩砂仁　草果仁　橘皮【各七钱半】当归　白豆蔲　藿香叶　神麴　诃子皮　甘草【各半两】人参【一两】
　　右为细末每服二三钱煎姜枣汤调下
　　竹茹汤　治胃热呕吐
　　干葛【三两】半夏【汤洗七次姜汁半盏浆水一升煮耗一半取七钱半】甘草【七钱半】
　　右防咀每服五钱水二盏姜三片竹茹鸡蛋大枣子一枚煎至一盏去滓温服　许国士云胃热者手足心热政和中一宗人病伤寒得汗身凉数日后忽呕吐药与饮食俱不下医者皆用丁香藿香滑石等药下咽即吐予曰此正汗后饮热留胃腕孙兆竹茹汤正相当尔亟治药与之即时愈
　　良方槐花散
　　皁荚　白矾　槐花【炒令黄黒色】甘草【各等分】
　　右为细末白汤调下二钱
　　许仁则半夏丸　疗积冷在胃呕逆不下食方
　　半夏【一升真熊州者洗去滑】小麦麯【一升】
　　右捣半夏为散以水捜面丸如弹子大以水煮令面熟则是药成初吞四五丸日二服稍加至十四五丸旋煮旋服此觉病减欲更合服亦佳忌羊肉饧
　　又依前半夏丸虽觉渐损然病根不除欲多合前丸又虑药毒不可久服欲不服又恐病滋蔓宜合人参七味丸服之
　　人参七味丸
　　人参　白术【各五两】厚朴【炙】细辛【各四两】生姜【八两末】橘皮【三两】桂心【二两】
　　右为细末炼蜜丸如梧桐子大饮下十丸渐加至二十丸与半夏丸间服亦可忌桃李雀肉生葱生菜
　　补遗治男子妇人一切呕吐五苓散内除桂加半夏末如桂分两每服一钱以生姜自然汁调搜和如面半时久再以白沸汤一小盏调开温服【五苓散方见伤寒准绳渴门】
　　青金丹　治一切呕吐不已
　　硫黄【二钱】水银【二钱】
　　入铫内慢火熬化以木箆子拨炒成砂再入乳鉢研黑不见星以姜汁糊丸如菉豆大每服二三十丸米饮下
　　人参安胃散　治脾胃虚热呕吐泄泻或饮食不入人参【一钱】黄耆【炒二钱】生甘草　炙甘草【各五分】白芍药【七分】白茯苓【四分】陈皮【三分】黄连【炒二分】
　　右水煎服
　　霍乱
　　大呕吐而利者名霍乱也原疾之由皆因肠胃虚冷饮食过度触冒风冷使隂阳不和清浊相干致令挥霍变乱也或先心痛而吐者或先腹痛而利者或吐利俱作者或头痛身体壮热而脉浮洪者或阳气暴絶而手足逆冷而脉息微絶者治之当分隂阳察其虚实辨其冷热观其脉息热者凉之冷者温之以平为期百问云凡霍乱吐利热多而渴者五苓散寒多不饮水者理中丸吐利已汗出而厥四肢拘急不解脉微欲絶者通脉四逆加猪胆汁汤夏月间中暑霍乱大烦渴四肢逆冷冷汗出脚转筋者香薷散浓煎沈冷服即效【凡霍乱之脉得浮洪者易治微迟者并短气者难治】　薛贾元良先生云暑者相火行令也夏月人感之自口齿而入伤心胞络之经其证头疼口干面垢自汗倦怠少气或背寒恶热甚者迷闷不省或霍乱吐利呕痰腹痛或下血发黄生癍等证治法清心火利小便为主若自汗热甚用白虎汤若头疼恶寒用十味香薷散泄泻烦渴饮水吐逆用五苓散热甚烦渴用益元散清之若表解里热甚者用黄连解毒汤脉微下利作渴喜温或厥冷不省人事宜竹叶石膏汤加熟附半枚冷饮次以来复丹五苓散治之故东垣云脾胃虚弱遇夏月淫雨身重短气甚则四肢痿软脚欹眼黑当滋肺气以补水之源是以五月常服五味子人参麦门冬之剂为热伤元气故尔丹溪所谓夏月伏隂在内也盖人之腹属地已月六阳尽出于地之上矣是人之阳气亦浮于肌表散于皮毛而腹中之阳虚矣又加以凉台水馆大扇风车寒泉水果冰凉之物自内及外不用温热病所由生陈无择云凡中暍切不得用冷药惟用温养得冷即死道途无汤即以热土熨脐中溺以热尿即苏防可见矣内经曰脉虚身热得之伤暑难经曰伤暑得之为正邪火自病也当恶臭其病身热而烦心痛其脉浮大而散伤寒论曰太阳中暍者身热头痛而脉微弱或发热恶寒而脉细芤迟大抵寒伤形热伤气盖伤气而不伤形则气消而脉虚弱故先哲立法夏月而补良有以也前证若内有所积外有所感用二陈汤加减治之或萝卜子捣碎服而吐之若饮米汤即死云云同前论若转筋不住男子以手挽隂女子以手牵乳近两邉此千金妙法也干霍乱不得升降死在须臾当以盐汤吐之后以二陈汤加川芎苍术防风白芷姜煎服若登圊而不通加枳殻若食瓜果饮冷乗风霍乱用六和汤倍加藿香大凡中暑而亡者皆因元气虚弱暑热乗之以致泄泻阳气暴脱实为隂寒之证宜急补其阳庶得保生缓则不救其他执为暑热投以寒药鲜不误事愚故以回阳固本之方继之于后
　　加减理中丸　主霍乱临时方亦可治男子
　　人参　白术　干姜　甘草【各一两】
　　右为细末炼蜜为丸每两作五丸取汤和一丸服之日三服　吐多利少者取枳实三枚炙去穰四破水三升煮取一升和一丸服之吐少利多者加干姜一累　吐利干呕者取半夏半两泡洗去滑水二升煮取一升和一丸服　若体疼痛不可堪者取枣三枚水二升煮一升和一丸服　吐利太极转筋者以韭汁洗腹肾从胸至足踝勿逆即止　若体冷微汗腹中寒取附子一枚泡去皮四破以水二升煮取一升和一丸服　吐利悉止脉不出体犹冷者可服诸汤补之
　　四顺汤　治霍乱吐利腹痛手足逆冷脉微欲絶附子【一枚破八块】干姜【三两】人参　甘草【各一两】
　　右防咀水煎服
　　四逆加猪胆汁汤　治吐已下断汗出而厥四肢拘急不解脉微欲絶者
　　甘草【二两】干姜【三两】附子【一枚生用】猪胆汁【半合】
　　右三味防咀每服五钱水三盏煮至二盏去滓内猪胆汁分二次温服其脉即来
　　香薷散　治臓腑冷热不调饮食不节或食腥鲙生冷过度或起居不节或露卧湿地或当风取凉而风冷之气归于三焦传于脾胃脾胃得冷不能消化水谷致令真邪相干肠胃虚弱因饮食变乱于肠胃之间便致吐利心腹疼痛霍乱气逆有先心痛而吐者或先腹痛而利者有吐利俱发者有发热头痛体疼而后吐利虚烦者或但吐利心腹刺痛者或转筋拘急疼痛者或但呕而无物出者或四肢逆冷脉微欲絶者或烦闷昏塞欲死者姙妇霍乱吐利此药悉能主之
　　香薷叶【四两】白扁豆　厚朴【各二两】
　　右防咀每服半两水一大盏酒一分漫火浓煎至六分去滓井中浸令冰冷顿服无时连并二三服立见神效【苏沈良方中名香茸散百问同有黄连无匾豆】
　　诃子散　治老幼霍乱吐利一服取效又治九种心痛及心脾冷痛不可忍
　　诃子皮　甘草　厚朴　干姜　草果仁　陈皮良姜　茯苓　神麯　麦门冬【各等分】
　　右为细末每服二钱发刺痛不可忍用水一盏煎七分入盐服急则盐防
　　胡椒汤　治霍乱吐利甚妙
　　胡椒【四十九粒】菉豆【一百四十九粒】
　　右为细末每服二钱木瓜煎汤调下
　　补遗凡霍乱身热脉浮洪而渴者此必胃有热宜竹茹汤吐止然后以五苓散不换金正气散六和汤等治之或若阳气暴絶四肢逆冷脉微欲絶可用理中汤理中丸治中汤之类甚者加附子如中暑霍乱吐利当以香薷散入半夏少许用生姜自然汁搜药剂入铜铫炒干再入好红麯酒又搜润药又炒干却入水一盏半煎七分去滓井中浸冷服效
　　翻胃吐食
　　薛病机云吐有三曰气积寒也皆从三焦论之上焦吐者从于气气者天之阳也其脉浮而洪食已暴吐渴欲饮水大便燥结气上冲胸发痛其治法当降气和中中焦吐者从于积有隂有阳食与气相假为积而痛其脉浮而匿其证或先痛而后吐或吐而后作痛治法当以小毒药去其积防榔木香行其气下焦吐者从于寒地之道也其脉沈而迟其证朝食暮吐暮食朝吐小便清大便秘而不通治法当以毒药通其秘塞温其寒气大便渐通复以中焦药和之不令大便秘结而自愈也王太仆曰食不得入是有火也食入反出是无火也又发明曰噎者六腑之所主阳也气也塞者五臓之所主隂也血也二者皆由隂中伏火而作也刘宗厚先生曰若三焦传化失常所致主于气也若血亏胃脘干稿所致因于血也塞犹填塞不通之义故发明有治幽门不通噎塞不便通幽汤例盖阳无隂不能通化隂之失位而阳伏其中传化不变而反上行矣故前证或由饮食起居七情亏损胃气痰饮停滞中气不运当以补中益气汤【杂病劳倦】为主若郁结伤脾用归脾汤【杂病健忘】加枳殻桔梗若恚怒伤肝用小柴胡汤【伤寒少阳】加栀苓参术脾气虚弱用六君子【杂病虚劳】加山栀枳殻气血俱虚用八珍汤【即杂病八物汤】加山栀半夏若用行气之药胸膈痞闷用六君芎归之类若过用香燥之剂而大便结燥用四物【通治】参术之类若饮食不能入用六君山栀吴茱萸治黄连若食入而反出用六君炮姜白豆蔲黄连制吴茱萸若痰滞而食反出六君枳殻桔梗若饮食少思大便不实胸膈痞闷吞酸嗳腐食反不化是为脾胃虚寒用东垣补真丸或八味丸【杂病虚劳】若发热烦热身恶风寒腹畏热食或手足俱冷胸满腹胀是内真寒外假热用神效附子丸【本条】或八味丸大凡呕吐善食喜饮冷水是为有火呕吐少食喜饮热汤是为无火当审其因而治之　一妇人患前证胸腹痞闷得去后或泄气稍寛余曰此属脾气郁结而虚弱也当调补为善不信乃别用二陈枳实黄连之类不应又用香燥破气前症益甚形气愈虚余用加味归脾汤【即本方加山栀柴胡】调理半载而痊　一妇人患前证胸脇胀闷或小腹不利或时作痛小便濇滞余曰此肝火血虚也当清肝火生肝血养脾土生肺金以余言为迂别服利气化痰等剂前证益剧虚证起余用加味逍遥散【调经】加味归脾汤兼服寻愈　一妇人患吐痰甚多手足常冷饮食少思余曰此肝脾郁怒兼命门火衰不信另服化痰利气之剂胸腹愈胀又服峻利疎导之剂余曰非其治也必变脾虚发肿之证急服金匮加减肾气丸庶有可救不信反服沈香化气等丸果发肿而殁
</div>
    <div class="pagination">
<a href="证治准绳_page167.html">上一页</a><span>...</span><a href="证治准绳_page163.html">163</a><a href="证治准绳_page164.html">164</a><a href="证治准绳_page165.html">165</a><a href="证治准绳_page166.html">166</a><a href="证治准绳_page167.html">167</a><span class="current-page">168</span><a href="证治准绳_page169.html">169</a><a href="证治准绳_page170.html">170</a><a href="证治准绳_page171.html">171</a><a href="证治准绳_page172.html">172</a><a href="证治准绳_page173.html">173</a><span>...</span><a href="证治准绳_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
