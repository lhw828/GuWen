<!DOCTYPE html>
<html>
<head>
    <meta charset="UTF-8">
    <title>医学纲目 - 第 83 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 83 页/共 379 页</h1>
    <div class="content">　　生地当归赤芍（各一钱）川芎（三分）条芩（三分）甘梢（三分）陈皮（五分）木通（五分）黄柏（二分，炒）红花（豆大）杜牛膝（一钱）上桃仁泥研滑石同煎，待淋病去，退滑石、桃仁、杜牛膝、木通，入川牛膝代木通，分两倍之。

　　金华申明叔，年逾七十，因壮年踏冷患肾气疝痛，常食苍术、乌、附等药。二十余年，疝气少止，却患小便淋痛。又十三年，其间又服朴、硝、大黄治诸淋之药，百方俱试，并无一效。至是年春，颈项带右边发一疽，延及缺盆，可尺许，不能食，淋痛愈加，必须叫号，其疮淫溃，脓血淋漓，精神困惫。时正六月，诊其脉，两手涩短，左微是弦状，轻重皆近五至。予谓此疮，皆前乌、附等药积毒所发，此淋亦因燥烈之药，凝积滞血满膀胱，况涩脉为败血，短脉为血耗。遂令于溺后视之，有物出如败脓者否？视之果然。因思之，忍痛则伤血，叫则伤气。遂先治淋，令取杜牛膝根茎叶同煎取浓汁，却煎四物汤，作大料与服，三日后，痛渐减。前所谓败脓者，至是渐少，五七日，淋病全安。此时疮亦定，盖四物能生血也。但饮食减少，疮未收敛耳。遂用参、、当归、白术四药大剂，于瓦器熬为膏，以陈皮、半夏、缩砂、木香，煎取清汁，调膏药饮，遂能食。又一月而疮安。

　　一方名

　　血余散

　　治血淋内崩，吐血，舌上出血，便血。

　　用乱发以皂角水洗浮，晒干烧灰，为末，每服二钱，以茅根、车前叶煎汤调下。

　　〔《斗》〕治五种淋。用苎麻根两茎打碎，水一碗半，煎半碗，顿服即通，大妙。（丹溪云：苎根补阴行滞血。）〔《博》〕治五淋。赤芍药一两，槟榔一个，面裹煨为末。每一钱匕，水一盏，煎至七分，空心服。

　　气虚淋。八物汤加杜牛膝、黄芩汁，煎服。老人气虚亦能淋，参、术中加木通、山栀。

　　仁八侄淋病，脉沉而大，此主劳苦伤血，下焦蕴结。

　　人参归尾白芍香附（五钱）条芩木通（三钱）山栀（炒，三钱半）黄（五分）生甘草梢（五分）分六帖，杜牛膝汤两盏煎取一盏，食前，热饮之。

　　胡云六朝奉，七十余，因后误与荆芥、大黄等药伤正气，以致恶血结聚。今则小便如淋，中满食少，以此治之。

　　生（三钱）人参（二钱）归头白术陈皮（一钱）作一帖煎服。

　　又，生气药。

　　缩砂（三钱）海金沙红曲（二钱）檀香（二钱）木香白豆蔻丁香（一钱）分六帖，研桃仁十四枚，入生气散。

　　死血作淋，牛膝膏妙。但虚人能损胃，不宜食。

　　〔《本》〕治妇人诸般淋。苦杖根，俗呼杜牛膝，多取洗净碎之，以一合用水五盏，煎至一盏，去渣，入麝香、乳香少许，研调下。

　　鄞县武尉耿梦得，其内人患砂石淋者十三年矣，每漩痛楚不可忍，溺器中小便下砂石，剥剥有声，百方不效，偶有此方啜之，一夕而愈，目所见也。

　　〔《千》〕用牛膝以酒煮服，治小便淋痛。《肘后方》用牛膝根茎叶，亦以酒煮服，治小便不利，茎中痛欲死，及治妇人血结坚痛如神。盖牛膝治淋之圣药也，但虚人当用补剂，监治之耳。

　　〔世〕

　　茄树散

　　治放尿有血带血线。童子小便煎茄树根汁，服之效。

　　〔罗〕

　　琥珀散

　　治五淋沥涩痛，小便有脓血出。

　　琥珀（研）海金沙（研）没药（研）蒲黄（各一两，研）上研为细末，每服三钱，食前煎萱草根汤调下，日三服。

　　黄明之，小便涩，茎中痛不可忍，相引胁下痛制，以

　　茯苓琥珀汤

　　主之。

　　川楝子（去核，锉炒）甘草（生。各一钱）人参（五分）玄胡索（七分）茯苓（四分）琥珀泽泻归梢柴胡（各三分）上咀，都作一服，长流水三盏，煎至一盏，去渣，温服，空心食前，数服大效。

　　〔《瑞》〕治诸般砂石淋。琥珀二钱，研细，空心用葱白头浓煎汤调下，无问诸般淋证，一二服立效。（丹溪云：琥珀古今方用以利小便，若血少不利者，反受其渗急之苦耳。本草：琥珀消污血极验。）〔无〕

　　鹿角霜丸

　　治膏淋。

　　鹿角霜白茯苓秋石（各等分）上为末，糊丸，如桐子大。每服五十丸，米饮下。

　　〔《图》〕治石淋导水。用蝼蛄一枚，盐二两，同于新瓦上，铺盖焙干，研末，温酒调下一钱匕，服之即愈。

　　〔《灵苑》〕治五种淋疾，气淋，热淋，劳淋，石淋，及小便不通至甚者。

　　透膈散

　　，用硝石一两，不夹泥士，雪白者，研为末，每服二钱。诸淋各根据汤使。如劳倦虚损，小便不出，小腹急痛，葵子煎汤下，通后更须服补虚丸散。血淋，小便不出，时下血疼痛，并用冷水调下。气淋，小腹满急，尿后常有余沥，木通煎汤下。

　　石淋，茎内痛，尿不能出，内引小腹，膨胀急痛，尿下砂石，令人闷绝，将药末先入铫子内，隔纸炒至纸焦为度，再研令细，用温水调下。小便不通，小麦汤下。卒患诸淋，并以冷水调下，并空心，先调，使药消散如水，即服之，更以汤使送下。服药未效者，服此立愈。

　　〔子和〕百亭刘十三之子，年六岁，病砂石淋。戴人以苦剂三涌之，以益肾散三下之，立愈。

　　鹿邑一阀阅之家，有子二十三岁，病膏淋三年矣，乡中医不能治，往京师遍访，多作虚损，补以温燥，灼以针艾，无少减。闻戴人侨居HT东，见戴人，曰：惑蛊之疾也，亦曰白淫，实由少腹热，非虚也，可以涌以泄。

　　其人以时暑，惮其法峻，不决者三日。浮屠一僧曰：予亦有暑病，近觉头痛。戴人曰：亦可涌，愿与君同之，毋畏之。于是涌痰三升，色如黑矾汁，内有死血，并黄绿水，又泻积秽数行，寻觉病去。方其来时，面无人色，及治毕，次日面如醉。戴人虑其暑月路远，又处数方使归，以自备云。

　　屈村张氏小儿，年十四岁，病约一年半矣，得之夏秋，发则小便大痛，至握其峻跳跃旋转，号呼不已。小便数日不得下，下则成砂石，大便秘涩，肛门脱出一二寸。诸医不能治，求治于戴人。戴人曰：今日治，今日效，时日在辰巳间矣。以调胃承气仅一两，加牵牛头末二钱，汲河水煎之，令作三五度咽之。又服苦末丸如芥子许，六十丸。日加晡，上涌下泄，一时齐出，有脓有血，涌泄既觉定，令饮新汲水一大盏，小溲已利一二次矣。是夜凡饮新水二三十遍，病去九分，止哭一次。明日困卧如醉，自晨至暮，猛然起走，索食于母，歌笑自得，顿释所苦。继以太白散、八正散等调理，一日大瘥。恐暑天失所养，留五日而归。戴人曰：此下焦约也，不吐不下，则下焦何以开？不令饮水，则小便何以利？大抵源清则流清也。（苦末丸未详考。）〔丹〕诸淋皆属于热，余每用黄柏滋肾丸。每百丸，用四物汤加甘草梢、杜牛膝、木通、桃仁、滑石、木香煎汤，空心吞服。兼灸三阴交，如鼓应桴，累试累效者。

　　〔《保》〕淋者，凉膈散加滑石四两，茯苓一两。（凉膈散方见治发热。）〔罗〕

　　石苇散

　　治肾气不足，膀胱有热，水道不通，淋涩不宣，出少起数，脐腹急痛，或尿如豆汁，或便出砂石，并皆治之。

　　木通石苇滑石（各二两）炙甘草王不留行当归（各一两）白术瞿麦芍药葵子（各二两）上为细末，每服二钱，小麦粥汤调下，空心服。一方加沉香、陈皮，无滑石、瞿麦、白术、木通。

　　〔《本》〕治心经热，小便涩，及治五淋，

　　火府丹

　　生地木通黄芩甘草上为细末，炼蜜杵丸如桐子大。每服二十粒，木通煎汤下。此药治淋涩，脐下满痛。

　　上二方，解热利小便兼补之剂。

</div>
    <div class="pagination">
<a href="医学纲目_page82.html">上一页</a><span>...</span><a href="医学纲目_page78.html">78</a><a href="医学纲目_page79.html">79</a><a href="医学纲目_page80.html">80</a><a href="医学纲目_page81.html">81</a><a href="医学纲目_page82.html">82</a><span class="current-page">83</span><a href="医学纲目_page84.html">84</a><a href="医学纲目_page85.html">85</a><a href="医学纲目_page86.html">86</a><a href="医学纲目_page87.html">87</a><a href="医学纲目_page88.html">88</a><span>...</span><a href="医学纲目_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
