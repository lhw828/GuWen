<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 107 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 107 页/共 133 页</h1>
    <div class="content">　　《秘录》治胎落下血不止，以桑木中蠹虫烧末，酒服方寸匕，日二服。

　　疗产后泄血不止无禁度，及治腹痛胸膈闷。以姜黄为末，酒服方寸匕，日三四服。（胡氏云：姜黄治恶露不止。）

　　疗产后血不止，虚羸迨死。亦治血气。蒲黄二两，水二升，煎八合，顿服。

　　卷之五　产后门

　　心痛

　　〔大全〕产后心痛，为阴血亏损，随火上冲心络，名曰心胞络痛，宜大岩蜜汤治之。

　　若寒伤心经，名曰真心痛，朝发夕死，夕发朝死，无药可救。

　　〔薛〕前证若阳气虚寒，用岩蜜汤温之。瘀血上冲，用失笑散散之。血既散而痛仍作，用八珍汤补之。大凡心腹作痛，以手按之却不痛，此血虚也，须用补养之剂。一产妇患前证，昏愦口噤，冷汗不止，手足厥逆，用六君子加附子一钱，以回其阳。二剂顿苏，又以十全大补汤养其血气而安。一产妇患前证，手不敢近腹，用失笑散一服，下瘀血而愈。次日腹痛，亦用前药而安。一产妇患前证，用大黄等药，其血虽下，复患头痛发热恶寒，次日昏愦，自以两手坚护其腹，不得诊脉，视其面色青白。余谓脾气虚寒而痛也。用六君子汤加姜、桂而痛止，又用八珍汤加姜、桂，调理而安。

　　七气手拈散 治产后心气攻痛。

　　玄胡索 小 香 白芍药 干漆（炒） 枳壳（各二钱） 黄连 石菖蒲 香附子苏叶（各一钱半） 没药 乳香（各一钱） 甘草（六分）

　　上锉散，分作二服，每服用水一盏半，姜三片，煎至七分，空心服。

　　大岩蜜汤生干地黄 当归 独活 吴茱萸 芍药 干姜 甘草 桂心 小草（各一两）

　　细辛（半两）

　　上为散，每服半两，水三盏，煎至一盏，去滓稍热服。

　　评曰：产后心痛，虽非产蓐常疾，痛或有九痛，未必便是血痛，设是，岩蜜汤岂可用熟地黄。熟地黄泥血，安能去痛。此方本出《千金》，用生干地黄耳。茱萸一升，合准五两，干姜三两，细辛治停寒在下焦，方本一两，却减半两，制奇制偶，量病浅深，自有品数，不可妄意加减，然以岩蜜汤治血痛，不若失笑散更捷。

　　失笑散 治心腹痛欲死，百药不效，服此顿愈。（此方与紫金丸大同小异。）

　　五灵脂 蒲黄（各等分）

　　上为末，先用酽醋调二钱熬膏，入水一盏，煎至七分，食前热服，良验。

　　经心录蜀椒汤 疗产后心痛，此大寒所为。

　　蜀椒（二合） 芍药（三两） 半夏 当归 桂心 人参 甘草 茯苓（各二两）

　　生姜汁（五合） 蜜（一升）

　　上切，以水九升，煮椒令沸，下诸药，煮取三升半，去滓下姜汁及蜜，更煎取三升，服五合至六合。

　　火龙散亦治产后心痛。（方见胎前心痛。）

　　治产后血不尽，心腹痛。

　　荷叶熬令香，为末，水煎下方寸匕。

　　《圣惠》治产后恶血冲心痛，气闷欲绝。

　　用桂心（三两），捣罗为散，狗胆汁和丸如樱桃大，不拘时候，热酒磨下二丸。

　　玄胡索散 手拈散（俱心腹痛。）

　　卷之五　产后门

　　腹痛

　　〔薛〕产后小腹作痛，俗名儿枕块，用失笑散行散之。若恶露既去而仍痛，用四神散调补之。若不应，用八珍汤。若痛而恶心，或欲作呕，用六君子汤。若痛而泄泻，用六君子汤送四神丸。若泄泻痛而或后重，用补中益气汤送四神丸。若胸膈饱胀，或恶食吞酸，或腹痛手不可按，此是饮食所致，当用二陈加山楂、白术以消导。若食既消而仍痛，或按之不痛，或更加头痛烦热，作渴恶寒欲呕等证，此是中气被伤，宜补脾胃为主。若发热腹痛，按之痛甚，不恶食，不吞酸，此是瘀血停滞，用失笑散以消之。若止是发热头痛，或兼腹痛，按之却不痛，此是血虚，用四物加炮姜、参、术以补之。《病机要》云：胎产之病，从厥阴经论之，无犯胃气及上中二焦，为之三禁，不可汗，不可下，不可利小便。发汗者同伤寒下早之证，利大便则脉数而已动于脾，利小便则内亡津液，胃中枯燥。制药之法，能不犯三禁，则荣卫自和而寒热止矣。如发渴，用白虎，气弱用黄 ，血刺痛则用当归，腹中痛则加芍药，宜详察脉证而用之。丹溪先生云：产后当大补气血为先，虽有杂证，从末治之，一切病多是血虚，皆不可发表，一产妇腹痛发热，气口脉大，余以为饮食停滞，不信，乃破血补虚，反寒热头痛，呕吐涎沫，又用降火化痰理气，四肢逆冷，泄泻下坠，始悔。问余曰：何也？余曰：此脾胃虚之变症也。法当温补，遂用六君加炮姜二钱，肉桂、木香各一钱，四剂，诸证悉退，再用补中益气之剂，元气悉复。

　　一妇人产后腹痛后重，去痢无度，形体倦怠，饮食不甘，怀抱久郁，患茧唇，寐而盗汗如雨，竟夜不敢寐，神思消烁。余曰，气血虚而有热，用当归六黄汤内黄芩、连、柏炒黑，一剂汗顿止，再剂全止。乃用归脾汤、八珍散兼服，元气渐复而愈。一产妇小腹作痛，服行气破血之药不效，其脉洪数，此瘀血内溃为脓也，以瓜子仁汤二剂痛止，更以太乙膏下脓而愈。产后多有此病，纵非痈，用之更效。一产妇小腹痛，小便不利，用薏苡仁汤二剂痛止，更以四物加红花、桃仁，下瘀血而愈。大抵此证皆因荣卫不调，或瘀血停滞所致，若脉洪数已有脓，脉但数微有脓，脉迟紧乃瘀血，下之即愈。若腹胀大，转侧作水声，或脓从脐出，或从大便出，宜用蜡矾丸、太乙膏及托里药。一产妇小腹作痛有块，脉芤而涩，以四物加玄胡、红花、桃仁、牛膝、木香治之而愈。一妇产后小腹患痛，服瓜子仁汤下瘀血而痊。凡瘀血停滞，宜急治之，缓则腐化为脓，最难治疗。若流注关节，则患骨疽，失治多为败证。一妇人寒月中产后腹大痛，觉有块，百方不治，一人教以羊肉四两，熟地黄二两，生姜一两，水煎服之，二三次愈。

　　〔大〕儿枕者，由母胎中宿有血块，因产时其血破散，与儿俱下则无患也。若产妇脏腑风冷，使血凝滞在于小腹，不能流通，则令结聚疼痛，名之曰儿枕也。

　　延胡索散 治产后儿枕腹痛。

　　延胡索 当归（各一两） 真琥珀 蒲黄（炒，各二钱半） 赤芍药（半两） 桂心（半两）

　　红蓝花（二钱）

　　上为细末，以童便合酒，温调三钱，食前服。

　　疗新产后七八日，腹痛两胁痛。

　　当归 刘寄奴 苦梗（各十二分） 延胡索（别为末） 桂心 陈皮（各四分） 茯苓芍药（各八分）

　　上 咀，以水二升，煮取八合，调延胡索末，空心服。

　　疗先患冷气，因产后发腹痛。

　　川芎 桂心 当归 吴茱萸 茯苓 芍药 甘草（各六分） 桃仁（十分）

　　上 咀，以水七升，煮取二升，去滓分三服。

　　〔丹〕产后三日，血块痛，发热。

　　五灵脂（略炒） 牡丹皮 没药 滑石上研细，分五帖，豆淋酒调下之，食前。

　　冯宅产后发热，腹中痛有块，自汗恶寒，曾服黑神散。

　　白术 芍药（三钱） 滑石（五钱） 黄芩 牡丹皮（各二钱半） 人参 川芎当归尾 陈皮 荆芥 干姜（各一钱） 甘草（少许）

　　治血瘕痛无定处。

　　童便（三升） 生地黄汁 生藕汁（各一升） 生姜汁（二升）

　　上先煎三味，约三分减二，次下姜汁，慢火煎如稀饧，每取一合，温酒调下。

</div>
    <div class="pagination">
<a href="证治准绳女科_page106.html">上一页</a><span>...</span><a href="证治准绳女科_page102.html">102</a><a href="证治准绳女科_page103.html">103</a><a href="证治准绳女科_page104.html">104</a><a href="证治准绳女科_page105.html">105</a><a href="证治准绳女科_page106.html">106</a><span class="current-page">107</span><a href="证治准绳女科_page108.html">108</a><a href="证治准绳女科_page109.html">109</a><a href="证治准绳女科_page110.html">110</a><a href="证治准绳女科_page111.html">111</a><a href="证治准绳女科_page112.html">112</a><span>...</span><a href="证治准绳女科_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
