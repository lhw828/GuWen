<!DOCTYPE html>
<html>
<head>
    <meta charset="UTF-8">
    <title>医心方 - 第 216 页/共 249 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医心方 - 第 216 页/共 249 页</h1>
    <div class="content">　　《大清经》云：茯苓，削去黑皮，捣末，以淳酒于瓦器中渍令淹。又瓦器覆上密封，涂十五日，发收饼食，如博棋，日三。亦可取屑，服方寸匕，不饥渴，除百病，延年不老。

　　又方：茯苓，水煮数沸，干之。酒渍，渍五六日出，干捣，筛，半升屑纳，熬胡麻末一升，合和，一日服尽之渐渐不饥。

　　服黄精法：《大清经》云：取黄精根，刮去须毛，净洗，细切，使得一斛，以水二斛五斗，煎之，微火，从旦至夕。药熟出，手 悉令破，以囊漉之，得汁还着釜中煎令可丸，取其滓，捣作末，纳着釜中，和合相得，药成，宿不食，旦服如鸡子，日三，绝谷不饥。取黄精三月七日为上时矣。（中岳仙人方。）

　　以春取根，洗，切，熟蒸曝干，末服方寸匕。

　　采黄精，常以八月二日为上时，山中掘而生食，渴饮水，黄精生者捣取汁三升。于汤上煎令可丸，如鸡子。食一枚。日再，二十日不知饥。（老子服方。）

　　服松脂法：《大清经》云：取成练者，捣筛，蜜和纳筒中，勿易令见风日，食博棋一枚，日三。不饥，延年，亦可淳酒和服三两至一斤。

　　服松叶法：《大清经》云：四时随壬方面采延上去地丈余者，细切如粟米。若薄粥服二三合，日三。

　　亦可捣碎曝干，更末服之。亦可捣末酒溲曝干，更捣筛以酒饮及水，无在干不及生。并令人轻身延年，体香少眠，身生绿毛，还白绝谷，不觉饥。

　　服松实法：《大清经》云：七月未开口时啖水沉。取沉者，去皮，末，酒服方寸匕，日三四。亦松脂丸如梧子十丸，日三。 服之明眼瞳。一方云：服之一岁以上白发更黑，身有光。

　　服松根法：《大清经》云：取东行根，剥取白皮，细锉曝燥，捣筛饱食之，可绝谷，渴则饮水。

　　凡采松柏叶，勿取冢墓上者。当以孟月采，春秋为佳。

　　服柏脂法：《大清经》云：亦同松脂欲绝谷，日服二两至六两，可绝谷，但一两半两耳。

　　凡服松柏脂，禁食五肉鱼菜盐酱辈，唯得饮水并脯耳。

　　服柏叶法：《大清经》云：但取叶，曝燥为散，蜜丸服之则不饥。亦可水服之，亦可酒服，亦以白酒和散曝干。又捣服益体佳。

　　服柏实法：《大清经》云：八月合房取曝令开圻子脱，水泛取沉者。砻（卢红反）其人，末，酒服二方寸匕，日三。稍增至四五合，绝谷者恣口取饱，渴则饮水。亦可以松脂及白蜜丸，服如梧子十丸、二十丸，日三。亦可加菊花蜜丸服之。

　　服巨胜法：《大清经》云：或方云：茯苓、泽泻各八两，巨胜一斤，凡三物，捣茯苓泽泻二分下筛。

　　然有合巨胜捣三千杵，药成丸如梧子。巨胜子一斗二升取纯黑者，茯苓二十两，泽泻八两，冶，三万杵，以水服如弹丸，日三。遇食不食，无食复取。百物无禁，可作务从军涉路，不令（音宵，音所又反）瘦方。言皆冶捣三万杵，熬巨胜令香，亦可蜜丸。

　　服麻子法：《大清经》云：麻子二升，大豆一升，各熬之合则熟香美，去皮， 令下筛，捣麻子，令下筛合和，使相得，服一升，日三。水浆无在，务令寒能久之，冬不寒，夏不暑，颜色光泽，气为百倍，走及驷马。时人命尽已独长在，服之，令恒耳。

　　或方云：真人断谷，服麻子豆法。取麻子一升，大豆一，皆熬令熟，大豆去皮作末，和合竟食，后服方寸匕，日三。和用酒水，服久令不气力强，日行三百里，大神良。

　　又法：麻子二升，大豆二升，各熬令香，捣筛服一升，日三，令不饥，耐寒暑，益气力。

　　一方用大豆一升，麻子五升，合蜜丸服，以如鸡子一枚。

　　卷第二十六

　　去三尸方第八

　　《仙经》曰：欲求长生，先去三尸，三尸去则志意定，志意定则嗜欲除。三尸在人身，令人多嗜欲喜怒悖恶，令人早死。故仙人服药求仙，先去三尸，三尸不去，则服药无效焉。

　　《河图纪命符》曰：天地有司过之神，随人所犯轻重以夺其算，纪。恶事大者夺纪（纪一年也，）小者夺算（算，一日也。）随所犯轻重，所夺有多少也。人受命得寿，自有本数，数本多者，纪算虽尽，故死迟；若所禀本数少而所犯多者，则纪算速尽，而死早也。又人身中有三尸，三尸之为物，实魂、魄、鬼神之属也。欲，使人早死，此尸当得作鬼，自放纵游行餮食人祭 ，每到六甲穷日辄上天白司命道：人罪过，过大者夺人纪，小者夺人算。故求仙之人，先去三尸，恬淡无欲，神静性明，积众善，乃服药有益，乃成仙。

　　《大清经》曰：三尸，其形颇似人，长三寸许，上尸名彭倨（蒲庚反，音据），黑色，居头，令人好车、马、衣服；中尸名彭质，青色，居背，令人好食五味；下尸曰彭矫（举夭反），白色，居腹，令人好色淫 （音逸）。是以真人先去三尸，恬淡无欲，精神清明，然后药乃有效。故庚申日夜半之后，向正南再拜咒曰：彭侯子彭常子命儿子悉入窈冥之中，去离我身。三度言。每至庚申日勿寝，面呼其名，三户即永绝去。当用六甲穷日者，庚申日也，六甲六十日至庚申日且适（音释），勿寝，皆再拜而呼其字，至鸡鸣，乃去一尸一虫，后庚申日亦用前法三过止，三虫伏尸即永绝去矣。试之皆验。心恒呼此三尸字，即去离我身。三日取桃叶，热烧石令热，以叶着上坐，去三尸。

　　又云：真人去伏尸三虫方用：三月三日取桃叶捣取汁七升，以苦酒合，煎得五合，先食顿服之，令人百病愈。

　　又方：道迹神人曰：欲求长生，先去三尸，欲去之法：狗脊（七枚） 干柒（二两） 芜荑（三升）

　　凡三物，末，筛，以水服一合，日再，七日上尸去，九日中尸去，十二日下尸去。其尸形似人，以绵裹之，埋于东流水上尖之，咒曰：子应属地，我当升天。乃易（年益反）道而归。勿复后顾，三日之中，当苦恍惚，后乃佳。

　　仙人吉周君曰：三虫未坏，三尸未死，故导引服气不得其理者是也。三虫，一名青古，一名白古，一名血尸，谓之三虫。令人心烦萧（苏雕反）意志不开，所思不固，失食则饥，悲愁感动，精志不定，仍以服食不能即断也。虽复断谷，人体重，奄（衣俭反）奄淡闷，所梦非真倒错，不除虫在其内摇动五脏故也。故服削虫细丸，以杀谷虫也。

　　又云：去三尸酒方：小麦面十斤，东流水三斗，渍之。春夏二三日，秋冬四五日，视面起，乃绞碎沛去滓，炊稻米五升，依常法纳之，捣细筛，茯苓，天门冬各十斤合和，熟，搅令调，乃以商陆根削皮，薄切五斤，绢囊盛置酿下，封涂，二十日出囊 汁纳酒中，去滓，又熬大豆黄卷捣末一升纳酿中，封涂，五日出，服如枣核一枚，日三，至二十日后服如鸡子黄，日三。上尸百日出，中尸六十日出，下尸三十日出。其形颇似人，长三寸许，上尸黑，中尸青，下尸白，即衣五彩藏笥中。明日夜葬之于东流水傍，如冢墓状，悲哭以已名字呼祝之曰：人生于天，精神受于阳，形骨受于阴，今以精神归于天，形骨归于地。与子长决于无间之野，吾将去子，翱（五劳反）翔（似羊反）于九天之上。毕，即洒身易道而归，勿反顾。常作三日惆（直由反）怅，如失魂魄，过此乃佳。

　　卷第二十六

　　避寒热方第九

　　《灵奇方》避寒术：雄黄、泽泻、椒、附子，分等冶末，井花水服之，冬可单衣。〔（注也）《枕中方》同之。

　　〕又方：术三升、防风二升、莨菪子半升，熬之合末，服方寸匕，酒粥无在，连服勿废，日尽一剂，冬不用衣。

　　又方：雄黄、丹砂、赤石脂、干姜，各四分，合以白松脂，令如梧子大，日吞四丸，十日止，即不寒，冬日常不欲衣，可入水中。一方：加桂四分。（《枕中方》同之。）

　　又方：门冬、茯苓分等末服方匕寸，日二，寒时单衣汗出。《枕中方》同之。

　　又云：避热术：雄黄、白 石、黑石脂分等，白松脂丸如小豆，吞五丸，此雌黄丸。

　　又方：雄黄、丹砂、赤石脂分等冶和松脂如小豆，名曰：雄丸，吞雌三丸、雄一丸，不热。

　　又方：矾石、白石脂、丹砂、磁石、桂，各四两，和以松脂如小豆、暮吞四丸，夏可重衣。（《枕中方》同之。）

　　卷第二十六

　　避西雨湿方第十

　　《如意方》云：雨不湿衣术：取蜘蛛置瓦瓮中，食以猪脂百日，杀蜘蛛以涂手巾，大雨不能濡。

　　又方：赤腹蜘蛛二七枚，捣取汁以染布巾以覆身，即不沾也。

　　《灵奇方》云：不沾法：蜘蛛涂布巾，天雨不能濡。

　　卷第二十六

　　避水火方第十一

　　《得富贵方》云：大火之精名曰完无，见火畏，呼宗无火即止。大水之精名曰KT 像，入水畏，呼KT 像，即水不能害人。

　　又云：欲入水，手中作王字，又呼弘张。

　　《抱朴子》云：得真犀角尺以上则为鱼，而衔以入水中，水常为开三尺，可得气息水中也。

</div>
    <div class="pagination">
<a href="医心方_page215.html">上一页</a><span>...</span><a href="医心方_page211.html">211</a><a href="医心方_page212.html">212</a><a href="医心方_page213.html">213</a><a href="医心方_page214.html">214</a><a href="医心方_page215.html">215</a><span class="current-page">216</span><a href="医心方_page217.html">217</a><a href="医心方_page218.html">218</a><a href="医心方_page219.html">219</a><a href="医心方_page220.html">220</a><a href="医心方_page221.html">221</a><span>...</span><a href="医心方_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
