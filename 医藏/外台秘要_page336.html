<!DOCTYPE html>
<html>
<head>
    <meta charset="UTF-8">
    <title>外台秘要 - 第 336 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要 - 第 336 页/共 398 页</h1>
    <div class="content">　　上二味捣末，以酒服方寸匕，瘥止。（出第三卷中）

　　崔氏疗合阴阳辄痛不可忍方。

　　黄连（六分） 牛膝 甘草（炙各四分）

　　上三味切，以水四升，煮取二升洗之，日三四度，瘥止。（出第十卷中）

　　卷第三十四

　　童女交接他物伤方三首

　　集验疗童女交接阳道违理，及他物所伤犯，血出流离不止方。

　　取釜底墨，断葫芦以涂之。

　　又疗童女交接阳道违理，血出不止方。

　　烧发并青布，末为粉涂之。

　　又方割鸡冠取血涂之。

　　卷第三十四

　　小户嫁痛方四首

　　千金疗小户嫁痛连日方。

　　甘草（三分炙） 芍药（二分） 生姜（三分） 桂心（一分）

　　上四味切，以酒二升，煮，取三沸去滓，分温服之，神良。（出第三卷中）

　　千金翼疗小户嫁痛单行方牛膝（五两）

　　上一味切，以酒三升，煮再沸，分三服。

　　又疗妇人嫁痛，单行大黄汤方。

　　大黄（三两）

　　上一味，以酒一升煮一沸，顿服。

　　又疗妇人小户嫁痛，乌贼鱼骨散方。

　　乌贼鱼骨二枚，烧为屑，酒服方寸匕，日三。（并出第八卷中）

　　卷第三十四

　　坐药方三首

　　通真论疗妇人子门冷，坐药法。

　　蛇床子（四分） 茱萸（六分） 麝香（二铢）

　　上三味捣散，蜜丸，绵裹如酸枣纳之，下恶物为度。

　　近效坐药，主下冷，子门痒闭方。

　　吴茱萸 葶苈子（熬各二分） 蛇床子（三分） 无食子（一枚）

　　上四味为散，以绵裹如枣许，纳子宫中，令热为度。

　　又方远志（二分） 蛇床子 五味子（各四分） 干姜 莲花叶（各三分）

　　上五味捣散，以口中玉泉和兔矢大，纳阴门中，去冷内热良。（夏侯拯录）

　　卷第三十四

　　妇人欲断产方四首

　　短剧断产方。

　　故布方圆一尺，烧屑，以酒饮服之，终身不产。（千金云蚕子故布）

　　又疗妊身欲去之，并断产方。

　　栝蒌 桂心（各三两） 豉（一升）

　　上三味切，以水四升，煮取一升半，分服之。

　　又方附子二枚捣为屑，以淳苦酒和涂右足，去之大良。

　　千金断产方。

　　油煎水银一日勿息，空肚服枣大一丸。永断不损人。

　　卷第三十五

　　小儿方序例论一首

　　千金论曰，夫生民之道，莫不以养小为大，若无小卒不成大，故易称积小以成高硕。诗有厥初生民，传云，声子生隐公，此之一义，即是从微至着，自少及长，人情共见，不待经史，故今斯方，先妇人小儿，后丈夫耆老者，则是崇本之义也。小儿气势微弱，医人欲留心救疗，立功差难，今之学人，多不存意，良由婴儿在于襁褓之内，乳气腥臊，医者操行英雄。

　　讵肯瞻视，静而言之，可为太息者矣。短剧方云，凡人年六岁以上为小，十六以上为少，三十以上为壮，五十以上为老，其六岁以下，经所不载，所以乳下婴儿，有病难疗者，皆为无所承据也，中古有巫妨者，立小儿颅囟经，以占夭寿。判疾病死生，世相传授，始有小儿方焉。逮于晋宋，江左推诸苏家，传习有验，流于人间，齐有徐王者，亦有小儿方三卷，故今之学人，颇得传授，然徐氏位望隆重，何暇留心于少小，详其方意，不甚深细，小有可采，未为至秘，今博撰诸家及自经用有效者，为上下两卷，可披而寻之，凡百居家，皆宜达兹养小

　　卷第三十五

　　小儿初生将护法一十七首

　　崔氏疗小儿初生，便以绵裹指拭口中及舌上青泥恶血。此为之玉衔。一作衡，若不急拭，啼声一发，即入腹成百病矣。

</div>
    <div class="pagination">
<a href="外台秘要_page335.html">上一页</a><span>...</span><a href="外台秘要_page331.html">331</a><a href="外台秘要_page332.html">332</a><a href="外台秘要_page333.html">333</a><a href="外台秘要_page334.html">334</a><a href="外台秘要_page335.html">335</a><span class="current-page">336</span><a href="外台秘要_page337.html">337</a><a href="外台秘要_page338.html">338</a><a href="外台秘要_page339.html">339</a><a href="外台秘要_page340.html">340</a><a href="外台秘要_page341.html">341</a><span>...</span><a href="外台秘要_page337.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
