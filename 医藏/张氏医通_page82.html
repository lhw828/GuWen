<!DOCTYPE html>
<html>
<head>
    <meta charset="UTF-8">
    <title>张氏医通 - 第 82 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 82 页/共 199 页</h1>
    <div class="content">　　安胎 妇人半产。多在三个月及五月七月。除跌扑损伤外。因内热而虚者为多。曰热曰虚。

　　当分轻重。若前次三个月而堕。则下次必如期复然。盖先于此时受伤。故复至期必应。乘其虚也。

　　遇有半产者。须多服养气血固胎息之药。以补其虚损。下次有胎。先于两个月后。即用固胎药十数服。以防三月之堕。其有连堕数次。胎滑甚者。服药须多。久则可留。八珍加陈皮、胶、艾、条芩。多气。加香附、砂仁。肥盛有痰。加半夏。若瘦而多渴者禁用。怀妊三四月。肥盛色白气虚者。用白术一倍。人参、续断、山药、香附各半倍。枳实汤泛为丸。朝暮砂仁汤下三钱。肥盛色苍气实者。不须服药。至七八个月。但服砂仁汤或紫苏汤足矣。瘦而色白虚弱者。白术二倍。

　　人参一倍。山药、续断、芎、归各半倍。陈米饮和丸。朝暮沸汤下三钱。瘦而色苍血热者。酒煮条芩。四制香附各一倍。四物各半倍。蜜丸。朝暮沸汤下四钱。至八九月。肥盛色苍者。必用枳壳、苏梗以顺其气。慎不可用补气之药。非但参、术当禁。浓味亦宜节省。肥白气虚者。则人参、白术必当加用。但补气药中。必兼香附、砂仁以流动其气。若色白怯弱者。全以补养气血为主。非但枳壳、苏梗辈不可用。即砂仁亦不宜也。误耗其气。必致难产。若色苍形瘦者。此气血流薄。当无难产之患。或久抱郁结之气。间或有之。

　　多服逍遥散可也。有误服行胎毒药胎动不安者。古法用生甘草、黑豆、淡竹叶煎服。若发热。用香豉。然不若频与热童便尤良。以其能解药毒也。血下不止。或上溢而为吐衄者。四物换生地加阿胶、山栀、炒黑蒲黄。若胎伤不安者。消息缓急虚实治之。凡妊娠脉宜滑利数实。大忌迟涩浮缓。

　　半产 半产俗名小产。盖由冲任气虚。不能摄养。或 扑闪坠。致气血损动。或因热病温疟之类。薛立斋云。半产重于大产。盖大产如果熟自脱。小产如生采。破其皮壳。断其根蒂。岂不重于大产。但人轻忽致死者多。治法。宜补形气。生新血。去瘀血。若未足月。痛而欲产。八珍去茯苓、熟地。加胶、艾、 、草。若胎下而血不止。参、 、术、草、胶、艾、归、芍之类。

　　有热。加炮姜、茯苓。半产而心腹痛。或发寒热。以手按之愈痛者。宜散瘀血。芎、归、延胡、桃仁、香附、丹皮、泽兰、童便之属。若按之则痛缓。是血虚。八珍去芍加炮姜。若痛而呕吐作泻。是胃虚。六君子加炮姜。凡胎气弱欲小产者。八珍汤固之。若出血过多而发热。圣愈汤。汗不止。急用保元汤。发热烦躁肉 筋惕。十全大补汤。大渴面赤。脉洪而虚。当归补血汤。身热面赤。脉沉而微。四君子加姜、附。

　　东垣云。妇人分娩。及半产漏下。昏冒不省。瞑目无所知觉。盖因血暴亡。则心神无所养。

　　心包络火上炽。故令昏冒火。

　　胜其肺。故令瞑目不省人事。慎不可用寒凉泻火之药。盖瞑目之病。悉属于阴。即如伤寒郁冒。

　　得汗而解。必当补而升举之。古法用全生活血汤。其间风药庞杂。而无阳生阴长之功。宜补中益气加门冬、五味。或大剂独参汤尤妥。血若暴下。是秋冬之令太旺。今举而升之。助其阳则目张而神不昏矣。

　　石顽治一妇。怀孕六月。因丧子悲哭动胎。医用黄芩、白术辈安胎药二服不应。改用枳壳、香附、紫苏、砂仁理气。一服胎遂上逼心下。胀闷喘急。口鼻出血。第三日午后来请石顽。薄暮往诊。其脉急疾如狂风骤雨。十余至则不至。顷之复至如前。因谕之曰。此孕本非好胎。安之无益。不若去之。以存母命。因思此胎。必感震气所结。震属木。惟金可制。令以铁斧烈火烧红。

　　醋淬。乘热调芒硝末一两灌之。明日复来请云。夜半果下异胎。下后脉息微和。神思恍惚。所去恶露甚多。又与安神调血之剂。数服而安。

　　胎不长养 石顽曰。胎之长养。皆赖母之脾土输气于其子也。脾为一身之津梁。主周身之运化。在脏为土。长养万物。莫不由此。故胎之生发。虽主肾肝。而长养实关乎脾。所以治胎气不长。必用八珍、十全、归脾、补中之类。助其母气。其胎自长。多有延至十二三月而产者。观瘠薄之土。虽艺不获。得沃泽灌溉。便能成实。义可见矣。亦有妊母气血自旺而胎不长者。此必父气之孱弱。又当大剂保元专补其气。不得杂一味血药助母。则子气方得受益。复有胎气因妊母举动失措。致儿内失荣养。不能长发。仍不陨坠者。此与果实干萎在枝无异。以妊娠气血无恙。但子不得禀母气耳。非若妊娠有疾。枝伤果坠之比也。

　　过期不产 月数过期而不产者属气虚。亦有因胎漏而产迟者。尝见妊娠下血。胎虽不坠其气血亦亏。多致逾年不产。或十四五月而产者。俱是气血不足。胚胎难长故耳。凡十月之后不生者。当大补气血。

　　庶分娩无忧。又过期不产而脉沉细。但当脐下悸动。此为瘀积化水。当作鬼胎治之。

　　许裕卿治邵涵贞内子。孕十七月不产。不敢执意凭脉。问诸情况。果孕非病。但云孕五月以后不动。心窃讶之。为主丹参一味。令日服七钱。两旬余胎下。已死而枯。其胎之死。料在五月不动时。经十三月在腹。不腐而枯。如果实在树。败者必腐。然亦有不腐者。则枯胎之理可推也。

　　石顽曰。余昔治马云生妇。孕十三月不产。脉来微结。为处十全大补汤。服至二十余剂而下。胎枯色白。所治虽异。而胎枯则一也。

　　咳嗽 娠妇咳嗽。悉以安胎为主。风邪伤肺。香苏散。寒邪伤肺。小建中汤。若肺胃气虚。

　　异功散。脾肺气虚。六君子加当归。久嗽不愈者。多因脾肺气虚。腠理不密。复感外邪。或因肺虚阴火上炎所致。有外邪者。内补当归建中汤加细辛。阴火炎者。六味丸加麦冬、五味。

　　子烦 妊娠苦烦闷。头目昏重。是心肺虚热。或痰积于胸。吐涎恶食。千金竹沥汤。若吐甚则胎动不安。烦闷口干。不得眠者。加味竹叶汤。气虚者。倍人参。气滞。紫苏饮。痰滞。二陈加白术、黄芩、枳壳。胁满寒热。小柴胡。脾胃虚弱。六君子加紫苏、山栀。

　　类中风 此证若不早治。必致堕胎。宜服紫苏饮。若口噤不能言。用白术三钱。荆芥穗二钱。

　　黑豆三合。炒淋酒煎服。得汗即愈。口噤者。拗口灌之。可服三四剂。至有目昏黑而厥者。胎前绝少。但一有此证。即是儿晕。属气与痰。故目昏黑发厥。只服紫苏饮。慎不可服苏合香丸。及乌药顺气散等。

　　伤风 妊娠伤风。香苏散去香附加葱、豉。咳嗽多痰。加桔梗。或紫苏饮加葱、豉。安胎为妙。嗽兼泻。气口脉滑实有力。中有宿食者。胃苓汤去苍术。俟脾胃实而治嗽。总不如浓煎葱头汤为上。盖风药皆能堕胎。故嗽喘胎寒。多用连须葱汤。大能安胎散气。胎始无虞。或加香豉尤妙。若不喘者。紫苏饮加砂仁。童便。

　　伤寒 冬时为寒所伤。轻者淅淅恶寒。翕翕发热。微嗽鼻塞。数日乃止。重者头疼作痛。

　　先寒后热。久则伤胎。药多避忌。不与常妇概治。但服葱白香豉汤。汗出则愈。千金治妊娠伤寒。

　　用葱白十茎。生姜二两。水煎热服。取汗即安。治妊娠热病。用葱白五茎。香豉一升。如前服法取汗。若胎伤未死。但用葱一把。水煮食之。汗出即安。若胎已死。须臾自出。不应。加生姜、苏叶。不可轻用发表药。若用发表。岂但堕胎。母命难保。惟葱白香豉汤、香苏散。可解邪气。

　　又可安胎。妊娠温热时行及伤寒邪气内犯。热毒迫胎。并宜千金石膏大青汤急救。庶可保全。迟则不救。凡胎前疫证。与伤寒阳明府证。内实便秘。须急通大便。方不损胎。若大便自利者。真气下泄。胎必难保。惟大小便如常。知里无热。则不伤胎气。

　　疟 妊娠 疟。无论胎息月数多少。总以安胎为主。而举世安胎。无过黄芩、白术。原夫胎息之安与不安。全在母气之调与不调。故安胎先安母气。安有母气乖戾。胎气独安之理。当知黄芩之安胎。惟治热盛胎动不宁。白术惟主脾虚不能保胎。设气虚胎气下坠。误用黄芩。气滞胎不转运。误用白术。滋害何可胜言。所谓先安母气者。随其形体之肥瘦。气血之偏胜也。若妊娠形盛色苍。肌肉 坚者。必多湿多痰。无论何疾。必显湿热本病。脉多滑实有力。绝无虚寒脉弱之候。可峻用豁痰理气药治其本质。然后兼客邪见证而为制剂。治宜二陈汤随经加透表药。或合小柴胡用之。盖柴胡为疟证之向导。故多用之。然有自汗过多。尺中微弱。或热盛手足清者。始终不用柴胡。而用建中、桂、芍收功者。或见烦渴脉实。大便六七日不通。阳明府实。又宜凉膈去硝黄加鲜首乌调之。须知禀质坚固者。其气多滞。内外壅遏。但有湿热。绝无虚寒之患。如元气本弱。或病后得之。必需理脾行气。惟六君子汤为合剂。有痰食结滞。则加枳实、草果。内有寒。

　　则加炮姜。外有风。即加桂枝。胎动上逆不安。则加子芩。胎下坠。则加柴胡倍人参。以人参为举胎圣药也。间有不应者。又需补中益气。大剂人参以升举之。中有留滞。则枳实理中加柴胡、桂枝。合表里而治之。若夫日作间作。日晏日早。昼发夜发。寒多热多。及审饮食便溺动静安危之法。则与常疟无异也。大抵病邪初发。元气未耗。疏风涤痰。消导饮食。在所必用。然须大剂白术培护中土。以脾胃为一身之津粱。土浓自能载物也。其最可虑处。尤在三四发至六七发。其势最剧。若过半月。虽淹缠不止。邪热渐衰。可无胎陨之虞矣。或有疟久气血虚败而小产者。此皆失于调治也。若六七发后不止。即当和营健脾。若禀质柔脆者。虽有风邪。不得纯用表药。以风药性升。能使胎气上逆。而为呕逆喘胀。膈塞痞满之患。虽有实滞。不得过用降泄之味。能引邪气下陷。致胎坠不安。而为泄利不食。小腹疼重之患矣。若疫疟毒盛势剧。急与凉膈、承气、黄连解毒救之。瘟疟 不爽。烦热大渴。或壮热无寒。或先热后寒者。当与桂枝白虎、人参白虎撤其在里之热。不可与夏秋 疟比例而推也。盖有是证而用是药。有故无陨。亦无陨也。惟在速祛邪气以救胎息之燔灼。若迟疑未决。下手稍软。救无及矣。

　　痢 妊娠痢下。有三禁五番。一禁荡涤肠胃。二禁渗利膀胱。三禁兜涩滞气。盖荡涤则阳气下陷。胎气愈坠。渗利则阴津脱亡。胎失荣养。兜涩则浊气愈滞。后重转加。故善治妊娠之痢者。

　　惟以调气为先。盖调气之法。如炉冶分金。

　　已败之积沫。则随气而下。未伤之津液。则统之而安。不善治痢者。惟守通因通用。痛无补法之说。峻用苦寒荡涤。使未伤之津液。溷厕败秽之中。建瓴而下。而胃气有权者。尚可胜其药力。

　　譬诸引汲灌渠。一决而荡无余滓。陈腐去而仓廪自修。津气自复也。若肾气不固之人。秘藏不密。

　　五液尽随转利药注下。使既病之津液。更加猛利峻攻。不致精神离散。血液告竭不已。况能保其胎息乎。夫调气之药有三善。一使胃气有常。水谷输运。二使腹满腹痛后重渐除。三使浊气开发。

　　不致侵犯胎元。此治妊娠下痢之大端也。所谓五审者。一审饮食之进与不进。夫下痢乃肠胃受病。

　　若痢势虽甚。饮食无妨者易已。故痢以噤口为最剧。在初起浊邪全盛之时。不足为虑。但要清理积滞。饮食自进矣。若七日以后。尚不能食。脉反数盛。此必初时失于清理之故。急需调气理中。

　　则积沫渐下。饮食渐进矣。或初时能食。至一旬一气后。反不能食。脉息不振。此必荡涤太过。

　　胃气受伤所致。亦有过用芩、连、槟、朴。苦寒破气。而致呃逆呕哕者。胃气大败。最危之兆。

　　惟峻与温补。庶可挽回。若脉见数疾无伦。或翕翕虚大。或歇止不前。或弦细搏指者。皆胃气告匮。百不一生矣。二审溲之通与不通。下痢清浊不分。若痢虽频。而水道顺利者。胎必无虞。若月数将满。胎压膀胱。每多溲便频数。转胞胀 之患。切禁利水伤津。急与开提自通。但须察其脉无过旺过硬之形。便宜补中益气。稍加泽泻、车前以升清降浊。投之无不辄应。非特妊娠为然。

　　即平人久痢。津液大伤而溲涩不通者。亦宜上法也。三审腹之痛与不痛。下痢腹痛。必然之理。

　　然间有浊湿下趋。而无郁沸之火者。则不痛也。但此多见于肥白人之白痢。若血痢与瘦人多火者。

　　罕见也。治宜调气运积。不用清火明矣。原其腹痛有寒热之分。痛有止歇。痛则奔迫下坠。至圊不及者。火也。痛自下而攻击于上者。火也。痛而胀满。不胜摩按。热饮愈甚者。火也。实也。

　　痛无止歇。常时痛而无绞刺者。

　　寒也。痛自上而奔注于下者。寒也。痛而不满。时喜温手摩按。饮热暂缓。欲至圊而可忍须臾者。

　　虚也。寒也。大约初痢胀痛。为热为实。久利 痛。为虚为寒。即初因火注切痛。痢久气伤。亦必变为虚寒也。故久痢腹痛之脉。无论大小迟数。但以按之渐渐小者。并属虚寒。急须温补。慎勿利气。惟急痛脉实。久按不衰者。可稍用炮黑姜、连和之。四审后之重与不重。下痢后重。浊气壅滞也。夫开通壅滞。必以调气为本。在妊娠尤为切要。调气则后重自除。而胎息自安矣。但初痢后重。首宜开发其滞。若久痢后重。又当升举其阳。阳气升则胃气运。胃气运则周身中外之气皆调达。而无壅滞之患矣。故治孕妇之后重。无问胎之大小。但脉见有余。则宜调气。脉见不足。便与升提。虽血痢亦宜阳药。一切滋腻血药。总无干预。以气有统血之功。则血无妄行之虑也。五审身之热与不热。下痢为里气受病。若见身热。表里俱困。元神将何所恃而得振祛邪之力哉。惟人迎之脉浮数。可先用和营透表之法分解其势。然后徐行清理。若初痢不发热。数日半月后发热。脉来渐小。或虚大少力者。此真阴内亡。虚阳发露于外。在平人或可用辛温峻补。敛之以归其源。若妊娠则桂、附又难轻用。惟藉参、术、姜、萸、胶、艾之属。非大剂浓煎峻投。难望其转日回天之绩也。或痢久卫虚。起居不慎。而感冒虚风发热者。但当察其左手三部。必显浮缓之象。又需理中汤加桂枝。合表里而治之。以内气久虚之邪。不得参、术助其中气。则客邪不得解散也。五审既明。三禁勿犯。又当审察其积之稠与不稠。色之鲜与不鲜。则元气之浓薄。病患之寒热。可晓然无惑矣。如赤白寒热之辨。昔人拟议纷纭。要非正论。以大略言。气分之病其色白。血分之病其色赤。气血紊乱。则赤白兼并。盖气属阳。阳伤则受冷居多。即有火注下迫。

　　皆阳气郁遏。本寒标热之证。不可纯归于热。但当验其积之稠粘如糊。色白如脂。方可暂与清热治标。若汁沫如水。色晦如尘。急须温理其气。即有热证。皆假象无疑也。血属阴。阴伤则受热居多。然多有气伤阳不统阴之血。又不得不从事于辛温也。故治血痢。尤当以色之显晦。验其虚实寒热。此义前人未发也。故凡积之瘀晦不鲜。清稀不稠者。皆系虚寒之候。即前所云阳不统阴之血。急投人参、姜、艾。庶或保全。倘不审而误饵芩、连。是速其毙也。惟积之稠粘紫赤而光泽者。合用苦燥以坚肠胃之滑脱。又必佐以调气之药。则阴邪得以解释。非若白痢之不可杂以芩、连、芍药等味。引领滞秽。袭伤阴血也。

　　况有病后疟后。或本质虚羸之人。及秋冬天令寒冷时下痢。加以胎孕扼腕。可与平人夏秋之痢同日而语哉。予尝用浓朴汤去干姜。治妊娠能食。腹胀后重。积秽稠粘之白痢。甘草干姜汤理中汤。

　　治妊娠腹痛少食。积沫清稀之白痢。浓朴生姜甘草半夏人参汤。治妊娠腹胀后重。赤白相兼之痢。

　　黄芩芍药汤送香连丸。治妊娠能食后重。积秽稠粘之血痛。连理汤合千金三物胶艾汤。治妊娠少腹疼重。瘀晦不鲜。或间有鲜血之痢。驻车丸治妊娠发热后重。阴虚畏食之血痢。白头翁加甘草阿胶汤。治妊娠热毒内攻。噤口不食。腹胀后重。脓血稠粘之痢。千金胶艾榴皮汤治妊娠脓血清稀。胎动不安。久泄不止之痢。补中益气汤治妊娠先疟后痢。及疟痢齐作。元气下陷。胎气下坠。

</div>
    <div class="pagination">
<a href="张氏医通_page81.html">上一页</a><span>...</span><a href="张氏医通_page77.html">77</a><a href="张氏医通_page78.html">78</a><a href="张氏医通_page79.html">79</a><a href="张氏医通_page80.html">80</a><a href="张氏医通_page81.html">81</a><span class="current-page">82</span><a href="张氏医通_page83.html">83</a><a href="张氏医通_page84.html">84</a><a href="张氏医通_page85.html">85</a><a href="张氏医通_page86.html">86</a><a href="张氏医通_page87.html">87</a><span>...</span><a href="张氏医通_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
