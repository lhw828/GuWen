<!DOCTYPE html>
<html>
<head>
    <meta charset="UTF-8">
    <title>医碥 - 第 25 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 25 页/共 101 页</h1>
    <div class="content">　　常流清涕名鼻鼽，肺热者，（肺热则气盛化水成清涕。其不为稠浊者，火性急速，随化随流，不及浊也。）桔梗、山栀、薄荷、麦冬、玄参、辛荑、甘草；若因脑冷所致，（脑冷则气化液下溜，若天寒呵气成水也。）苍耳子、干姜、升麻、 本、辛荑、川芎、肉桂。

　　肉痔痈，鼻中肉赘，臭不可近，痛不可摇，此湿热壅盛所生，如地湿热而蒸成芝菌也。清肺饮、羌活胜湿汤，（见伤湿。）或白茯、桔梗、山栀、黄芩、辛荑、白芷、木通、柴胡、防风、苍术、薄荷，外用白矾末加 砂少许吹之；或瓜蒂、细辛、麝香为末，棉裹塞鼻，即化黄水。桃叶嫩心亦可塞。又雄黄、白矾、苦丁香为末，霜梅肉捣膏作条，入鼻内，亦效。

　　鼻疮，黄连、大黄、麝香为末，擦鼻中。辛荑膏亦可。内服乌犀丸。肺热鼻干无涕，心神烦乱，犀角散、桑根白皮散。

　　鼻痛，葛根、竹叶、青黛、薄荷、防风、石膏、升麻、石斛。外用宣脑散，取鼻中黄水。食物卒从鼻中缩入，介介痛不出，以牛脂或羊脂如指头大，内鼻中，吸入须臾，脂消则物与同出。

　　鼻红赤或紫黑，阳明血热，多得之好酒，热气熏蒸肺叶，故鼻红赤。若为寒冷所搏，凝结不行，则瘀浊而变为紫黑。治须融化滞血，滋生新血，去风热，丹参、生地、当归、红花、山栀、桑白、防风、薄荷，煎服。或酒制四物汤（见血）加酒炒片芩、陈皮、生甘草、酒红花、生姜煎，调五灵脂末。形肥气弱者，加酒黄 ，临服入好酒数滴为引。若素不饮酒，则为肺家风热，前一方加荆芥。亦或脏中有虫，用去虫药。外用杏仁二十个（去皮、油）、胡桃二个（连皮），瓦上焙，不可焦，大枫肉三个、水银三分，唾津手研成黑水涂之，三两次愈。

　　鼻气臭，非 痔，其人病重者，乃脏坏气臭，不治。

　　卷之四·杂症

　　口

　　脾开窍于口。胃筋脉夹口，胃经血气少，两吻多纹画。大阳脉夹口，交人中。

　　口苦，心热，黄连、生地、麦冬、丹皮必用。胆热则胆汁上溢亦苦，柴胡、龙胆草、生甘草、枣仁、茯神、生地。口淡，胃热，石斛、石膏、竹叶、青黛、湿盛加白术、半夏、茯芩。又大泻后多有口淡者，不可作热治。口甘，脾热，白芍、山栀、兰草、花粉、黄连。口咸，肾热，六味汤（见虚损）加玄参、知、柏。口酸，肝热，柴胡、黄连、胆草，逍遥散、越鞠丸。（并见郁。）口辛，肺热，桔梗、山栀、黄芩、桑皮、二冬、沙参。

　　口常流涎，脾胃热，津溢也，清胃散。（见齿。）亦有脾虚不摄者，六君子（见气）加益智妙。亦有肾热者，六味丸（见虚损）加知、柏。

　　口干涩，火盛津虚，大忌五苓、星、半。五味为君，加二冬、白芍、生甘草、人参、乌梅。又用黄芩、葛根、（生津）防风、薄荷、（二味 风。按风，即热也。）栝蒌。

　　（去痰不用星、半而用此，取润恶燥也。）又生津方神效。

　　口疮，热与痰上盛也。口舌状如无皮，曰口疮；糜烂，曰口糜。实热者可用寒凉，金花丸、凉膈散、（见发热。）升麻饮之类。西瓜浆最妙，冬月西瓜皮烧灰，噙。黄连散去热涎。亦有虚热者，脾胃气虚下陷，郁而成火，上炎所致，补中益气汤（见气）。加竹叶、花粉。若下焦虚寒，逼其无根之火上炎者，八味丸引火归元，外用生附子末，唾调涂足心。若肾水虚火炎者，六味丸加知、柏。晡热、夜热，血虚也，八物（并见虚损）加丹皮、五味、麦冬。口破，色红，腮舌肿，干渴，凉膈散（见发热）、赴筵散；色淡白，不渴，由思烦多醒少睡，虚火所发，滋阴四物汤、柳花散。口疮连牙根烂痛，玄参散。久不愈，以五倍末擦之，使收敛。鹅口，初生小儿满口生白屑也，心脾热所致。先用绵蘸水洗去，后用冰硼散吹之。内服凉膈散。口疳，多食肥甘，积热所致，用口疳药吹之。

　　口苦无皮，中气虚热，清热补气汤。

　　口臭，竹叶石膏汤（见烦躁）加减、甘露饮。（胃火之臭必秽浊，若臭而馊腐，则食停不化之臭，当辨。）口腥臭，肺热也，桑白皮、地骨皮、黄芩、知母、五味子、麦门冬、桔梗。

　　悬痈，生上 ，发紫泡者是。银针挑破，吹口疳药，碧丹（见咽喉）亦可。口菌，生牙肉上，隆起形如菌，紫黑，或生舌上，俱口疳药吹，或用茄母蒂烧灰，盐拌醋调，时擦。

　　卷之四·杂症

　　唇

　　脾之荣，在唇四白。胃脉环唇。肝脉环唇内。三经热盛则唇红甚，寒则青黑，气血两虚则黄白，血液虚热则干燥，燥甚则裂，风动则 。（唇动不止也。）验脏腑之寒热，莫便于此。

　　唇干，生地、麦冬、山药、当归、白芍、人参、蜜。冬月唇干折裂血出，用桃仁捣，猪脂调涂。唇裂，石膏、黄连、当归、生地、石斛、竹茹、生甘草、蜜。

　　风热者，白芷、升麻、防风、黄芩、甘草。唇 ，柴胡、防风、荆芥、山栀、生甘草、当归、赤小豆、薏苡。唇青黑，理中汤（见中风）。唇茧，肿起白皮，皱裂如蚕茧。亦有唇下肿如黑枣者。亦有不肿，缩紧小，起白皮者，名紧茧。皆燥热所致，治须润燥、清火、消风，大概以养血为要。肾虚者，内热口干，吐痰体瘦，济阴地黄丸；肝火，柴胡清肝散；胃火，清胃散（见齿）；脾经风湿，泻黄饮子。唇疮，虫食喉则上唇疮，声哑；食肛则下唇疮，咽干，黄连、犀角、乌梅、木香、雄黄、桃仁，煎服。亦有气郁生疮，甑上滴下汗，传之如神，白荷花瓣贴之亦效。小儿燕口疮，燕窠土擦，发灰擦，并效。大抵唇、口、舌诸疮，暴发赤肿痛者，多实热，凉膈散（见发热）、栀子金花汤可用。若日久色淡疮白，时痛时否，多属虚热，清心莲子饮（见赤白浊）、四物汤（见血）加知、柏、丹皮，少佐肉桂，补中兼清可也。若服凉药久不愈者，以七味地黄汤（见虚损）冷服，引火归元，甚则加附子。

　　卷之四·杂症

　　齿

　　（取牙）

　　男子八岁肾气实而生齿，三八而真牙生，五八则齿槁，八八而齿去矣。女子亦然，以七为数。盖肾主骨，齿乃骨之余，髓之所养，故随天癸为盛衰。又胃经之支者，入于上齿；大肠经之支者，入于下齿。故肾髓足、肠胃实则齿坚牢，虚则齿摇动。齿痛者，皆齿之根肉痛也，由风热湿之邪入聚为液、为涎，与齿间之气血相搏击而痛。湿热盛则痛且肿，风热盛则痛而不甚肿。又湿热生虫，蚀其牙根，则亦痛。又风热盛，搏击于血则血出，甚则气血腐化为脓，出臭汁，名齿龋。龈肉消蚀则齿根露而挺出，名齿挺。肾热则齿色黑而槁，肾竭则面亦黑。

　　齿痛，肾虚无热者，但摇动不痛。痛必因风火与虫。风有外风，有内风，内风即热气，外风则外感之风寒也。内有火，为外风所郁则益烈，故痛甚。亦有头脑感受风寒，脑痛连齿者，羌活附子汤发散之，此肾经虚而犯风寒也。齿属肾，脑亦属肾，寒邪犯肾为伤根本，宜急治，缓则不救，（真头痛者必死，是也。）白芷散亦可。此证必喜热，齿亦不肿、不蛀，盖暴病也，与素病齿者异。若不连脑，止连头项者，乃外风郁热于内也，立效散。湿热甚而痛者，承气汤（见大便不通）下之；轻者，清胃散。六郁而痛者，越鞠丸。（见郁。）风热而痛者，独活散，不愈，茵陈散。中气虚而痛，（清阳不升而浊火上炎也。）补中益气汤。（见气。此证多有齿缝胀不能嚼者。）

　　肾经虚热者，六味丸。

　　（见虚损。）诸证未能细辨，且与消风散（见头痛。）揩抹。又并宜香附（炒黑）。

　　三分，炒盐一分，研擦。又石膏、胡椒为末擦，立愈。牙痛用清凉药反甚者，从治之，荜茇、川椒、薄荷、荆芥、细辛、樟脑、青盐为末擦，则热散而不郁。得热则痛，得凉则止，常欲吸冷风者，以黄连、梧桐律之苦寒，薄荷叶、荆芥穗之辛凉，治其湿热，更以升麻引入胃经，以羊角灰引入肾经，加麝香少许为末擦。又以调胃承气汤（见大便不通）去芒硝加黄连，下三五次。胃热致痛不可忍，连头脑，满面发热大痛，其齿喜寒恶热，清胃散。亦有得寒而反痛者，热被郁也；亦有恶风寒者，热已为风寒所郁故恶也，金沸草散（见咳嗽。）齿缝有红肉努出者，消风散（见头痛），临卧茶点服。仍入荆、防、白芷、蜂房之属煎，频漱口。亦有寒热并恶者，寒热之邪混杂作痛也，宜当归龙胆散、益智木律散。恶寒之情多于恶热者，寒多热少也，草豆蔻散。恶热之情多于恶寒者，热多寒少也，立效散、麝香散。上牙疼，升麻散，恶热者，灸足三里。下牙疼，白芷散，恶寒者，灸三间。肾虚牙浮长，动摇欲脱而痛者，六味丸、八味丸、（并见虚损。）黑锡丹（见呃逆。）择用。齿长渐至难食，名髓溢。盖肾水不藏而浮泛之故，白术煎汤漱服。长用刷牙，牢牙散、白牙散、羊胫散。

　　龋蛀，数年不愈，当作阳明蓄血治之，桃仁承气汤（见血）料，丸服。好酒者多患此。

　　（参血证齿衄。）蛀牙痛，芦荟白胶香塞蛀孔内。松脂锐如锥者，塞孔中，少顷虫出脂上。温米醋漱出虫，愈。天仙子烧烟，用竹筒抵牙，引烟熏之，虫即死。水瓦片置油拌韭子烧烟，阁在水碗上，以漏斗覆之，熏牙，虫如针者皆落水中。

　　虫出穴空而痛者，乳香炙软实之。樟脑、川椒各五分，研碎放铜杓内，茶钟盖，稠面封四围，勿令走气，微火升之，少顷觉闻樟脑气取起，地上候冷揭开，药俱升在钟底，入瓷器收贮。每用少许塞痛处，立愈。

　　牙龈宣露，蔓荆子、生地黄、地骨皮、青蒿各一两，郁李根皮二两，每用五钱水煎，热含冷吐。蚯蚓屎水和为泥，火 赤，研如粉，腊月猪脂调敷，日三次。

　　牙齿动摇，还少丹、地黄丸（见虚损）。阴虚内热者，甘露饮。

　　牙齿不生，黑豆三十枚，牛粪火烧，令烟尽取出细研，入麝香少许研匀。先以针挑破不生处，令血出乃涂药，不可见风，忌酸咸物。露蜂房散、川升麻散。

　　牙槽风，齿痛不已，龈肉连颊浮肿、紫黑、出血、腐烂，口疳药内加牛黄，倍珍珠、儿茶，频吹。久不愈，牙缝出脓，甚则齿落，名牙漏，（上边龙门牙落，不治。）外吹疳药，内用滋阴降火之剂。又牙槽风溃后，肿硬不消，出臭血而不出脓者，名牙疳。

　　臭秽难近，清胃散。有风加防风，甚则用芜荑消疳汤数下之。牙疳烂黑，防穿腮，芦荟消疳饮，外用人中白散。疳速者，一日烂一分，两日烂一寸，杀人最速，名走马疳。鼻梁发红点如朱，及上唇龙门牙落者死，口疳药（见口）加牛黄。小儿痘后毒发，多此证。或用绿矾一块，安铁绣器上烧干，先用青绢蘸浓茶搅口净，乃敷之。若恶寒喜热，胃气伤者，补中益气（见虚损）。

　　牙痈，俗名牙蜞，初起龈肉或上、或下、或内、或外肿硬成条是也，口疳药吹之。牙咬，牙尽处肿也。初起势盛，夜尤痛甚，清阳散火汤，外用金、碧二丹吹。（并见咽喉。）若牙关紧闭，用黄熟香削钉，渐渐撬进，牙关渐开，即吹之。牙肉肿如豆大，或内或外，无定处，先用金丹，后用口疳药。

　　穿牙疔，先二日牙痛，发寒热，后痛更甚，龈上发一紫块，龈肉皆紫黑者是。

　　主金丹加碧丹吹之，内服凉血、清火、解毒之剂。破者，口疳药加牛黄。小儿马牙，龈上有白色如脆骨者是，将发此毒即打嚏，日日以针挑之。牙楚，因食酸所致，胡桃解之。

　　满口牙出血，枸杞为末，煎汤漱之，然后吞下，立止。又马粪烧灰存性，擦之立止。

　　欲取牙，凤仙花子为末，糁牙根自脱。干玉簪花根亦效。

　　卷之四·杂症

　　舌

　　舌为心苗。脾脉连舌本，散舌下。肾脉挟舌本。膀胱、三焦筋并结舌本。肝脉络舌本。

　　舌胎，见四诊察舌条。舌衄，详血门。舌肿痛，舌下肿似又生一小舌，名重舌。

　　肿硬不柔活，名木舌。皆心、脾、胃经蕴热，凉膈散（见发热）、栀子金花汤（见唇）、玄参升麻汤。热而痰盛者，清热化痰汤。重舌外治，桑皮、僵蚕、发灰，醋调敷舌下，金丹（见咽喉）吹更妙。并用黄连、犀角、山栀、丹皮、生地、木通、赤芍、麦冬、连翘、生甘草。木舌肿甚，色如猪肝，满口胀塞，先于舌尖或两旁刺之，又看舌下有如蝼蛄、卧蚕肿突者刺出紫血，棉蘸甘草水润之，用百草霜细研醋调敷舌上下，或同盐等分井花水调涂。凡舌肿胀，宜刺舌尖或舌上或两旁出血，惟舌下廉泉穴属肾经，慎刺，恐出血太过则喑。按木舌有不痛者，痰湿盛于热也。又有麻舌，火嘘痰沸故麻，或血虚气涩亦麻，理详痹门。舌强，舌肿必强，即木舌之不能柔活也，牛黄散。又用蛇蜕烧存性，全蝎等分，为细末敷之。又有痰涎滞其筋脉，不能转运而强者。（详中风门。）又有热极燥血不能荣其筋脉，拘急而强者，（详中风门。）甚则为卷缩。舌卷缩，肝经热极，血枯不能荣筋，故卷缩。又伤寒直中阴经，寒甚筋脉收引，亦卷缩。并详伤寒。然《经》谓：邪客三焦之络，喉痹舌卷，口干心烦。又谓：大肠筋病，转筋舌卷。则不止肝之一经为然可知，亦不止伤寒一证为然可知矣。

　　风寒湿所中而舌强卷缩，小续命汤。（见中风。）挟热，升麻汤加桔梗漱之，碧雪敷之。舌出不收，热甚，（纵长之与肿大，一也，故皆为热甚。）珠末、冰片等分敷之，内服黄芩、僵蚕、胆星、乌药、竹沥等，去痰清热。伤寒热毒攻心，及伤寒愈后不能调摄，（阴阳易常有此。）与中毒、大惊、产后俱有之。甚有出数寸者，用巴豆一枚，去油取霜，纸捻卷之，内鼻中，舌自收，此治伤寒后不调摄者。产后者，朱砂末敷舌，令作产子状，以二女掖之，乃于壁外潜累盆盎，触倒作声，声闻而舌收矣。余者，雄鸡冠血浸舌，或冬青浓汁浸。舌纵流涎，涎从舌下廉泉穴出，乃肾火盛而逼津液上出也，神龟滋阴丸，（见痿芩）、连、栀、柏、竹沥、姜汁等可用。舌干裂，花粉散、泻心汤。舌生疮，甘露饮。口舌生疮。体倦食少，清热补血汤。不应，补中益气汤（见气）加五味子。思虑太过，血伤火动者，归脾汤（见血）加柴胡、栀子、丹皮。舌下生水泡，初起一，渐至七八枚，名连珠疳，吹口疳药。（见口。）

　　卷之四·杂症

</div>
    <div class="pagination">
<a href="医碥_page24.html">上一页</a><span>...</span><a href="医碥_page20.html">20</a><a href="医碥_page21.html">21</a><a href="医碥_page22.html">22</a><a href="医碥_page23.html">23</a><a href="医碥_page24.html">24</a><span class="current-page">25</span><a href="医碥_page26.html">26</a><a href="医碥_page27.html">27</a><a href="医碥_page28.html">28</a><a href="医碥_page29.html">29</a><a href="医碥_page30.html">30</a><span>...</span><a href="医碥_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
