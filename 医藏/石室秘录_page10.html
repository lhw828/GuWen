<!DOCTYPE html>
<html>
<head>
    <meta charset="UTF-8">
    <title>石室秘录 - 第 10 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石室秘录 - 第 10 页/共 31 页</h1>
    <div class="content">　　方用瓜蒂七个，水二碗，煎汤一碗、加盐少许灌之，即大吐浓痰数碗而愈。或用皂角刺，研为细末，取鹅翎管盛药末，吹入疾人鼻中，得打喷嚏，口吐浓痰如黄物者即愈。盖厥症多系热邪，然热邪必然叫号，今黯然无语，宛似死人，明系阴虚之人，忽中阴邪，不可以治阳厥之法治之，多至不救。不若先以瓜蒂、皂角取吐，以去其痰涎，人自出声，而后以人参五钱，白薇一钱，茯苓三钱，白术五钱，半夏二钱，治之自安。（〔批〕开闭至圣丹。）此开治之一法也。

　　张公曰：论奇而方妙。中风之症，亦可用瓜蒂散、皂角汤以开之。然必须用人参一两，半夏三钱，南星三钱，附子一钱，以继之也。否则，徒用瓜蒂、皂角，徒取一时之开关，而终不能留中气之坚固，虽开关何益哉。

　　华君曰：尚有二法未传。一阴阳汤也。法用滚水、凉水各一碗，均之，加炒盐一撮，打百余下，起泡饮之。凡有上焦欲吐而不能吐者，饮之立吐而愈。

　　一喷嚏之法未授也。用生半夏三钱，为末，水丸如黄豆大，入鼻孔中，则必喷嚏不已，用水饮之立止。通治中风不语、尸厥等症，中恶、中鬼俱妙，皆开治之法也。

　　（关格症，上不得入，下不得出，病在上下二焦，而根实本于中焦。喻嘉言以黄连汤进退法，兼朝服八味丸，治之甚善，附记于末，以俟临症者之自择。方法详《医门法律·关格条》，兹不赘。李子永识。）

　　卷二（乐集）

　　闭治法

　　论交感脱精 论梦遗脱精

　　天师曰：闭治者，乃虚极下脱，关门不闭而闭之也。如人交感乐极，男女脱精而死者，或梦遗精滑不守者是也。男女走精而亡，亦因气虚不能自禁，一时男贪女爱，尽情纵欲，以致虚火沸腾，下元尽失。先泄者阴精，后泄者纯血，血尽继之以气而已。当此之时，切不可离炉，仍然抱住。男脱则女以口哺送其热气，女脱则男以口哺送其热气，一连数口呵之，则必悠悠忽忽，阳气重回，阴精不尽全流出。倘一出王炉，则彼此不相交接，必立时身死，然苟能以独参汤数两急煎之，内可加附子一钱，乘热灌之，亦有已死重生者。盖脱症乃一时暴亡，阳气未绝，止阴精脱绝耳，故急补其真阳，则阳能生阴，可以回绝续于无何有之乡。方中人参，纯是补气之剂，附子乃追亡逐失之妙药，相济易于成功。倘无参而徒用附子，则阳旺而阴愈消，故必用人参以为君。既用参矣，而珍惜不肯多加，终亦无效。盖阴精尽泄，一身之中，已为空壳，若不多加人参，何以生津，以长其再造之阴哉。故必多加参，而后收功耳。

　　问用阴药以引阳可否？天师曰：似是而非，此喻嘉言之臆说耳。盖阴精尽出，用补阴之味，内无根源，何从补入。故必补阳以生阴，而不可补阴以引阳也。论理阴精脱尽，宜用涩精之药以闭之，殊不知内已无阴，何从闭涩。独用人参补气，气足而阴自生，阴生而关自闭，此不闭之闭，正妙于闭也。

　　至于梦遗脱精，又不可执此法以治之。梦遗之病，多成于读书飘荡之子，或见色而思，或已泄而战，或用心作文，以取快于一时，或夜卧不安而渔色，遂至风情大胜，心气不宁，操守全无，玉关不闭。往往少年坐困，老大徒伤，为可叹也。今立一方，熟地八两，山茱萸四两，山药八两，北五味三两，麦冬三两，炒枣仁四两，远志一两，车前子三两，茯苓三两，芡实半斤，白术八两，各为末，蜜为丸。每日白滚水送下一两，一料全愈，不再发。比方妙在用芡实、山药为君，而以熟地、山茱之类为佐，直补其心肾之阴；而又以白术利其腰脐，而元精自不外泄。况梦遗原无止法，愈止而愈泄，不若补其阴气，纵或走泄，亦不野狼狈，何必补涩而后不走失乎。然则不闭之闭，正深于闭，又何必牡蛎、金樱子之为得哉。车前利小便而不走气，利其水则必存其精，又不可不知其功也。

　　张公曰：前后俱妙，男女脱精，以口送气固佳。然而不知其法，以冷气送之，亦是徒然。必须闭口先提关元之气，尽力哺其口中，而后送下喉，可救于垂绝之顷，否则，适所以害之也。但不可遽然离炉，即欲离炉，亦须缓缓取出，不可见其死去，惊走下床也。离炉抱住其身，尚不至死。此等症，富贵人多，而贫贱人少。富贵人，自宜独参三两，或四两，或半斤，或一斤愈妙，煎汤灌之，可以重苏；若贫穷之士，荆布之妇，亦得此病，急用黄 四两，当归二两，附子二钱，水五碗，煎一碗，急灌之，亦有生者，又不可不知。即死在床褥之内，亦可以药灌之而生。大约夜死者，日救之则活；日死者，夜救之则亡。梦遗之症，余尚有一方至妙，可佐天师之不言。有人梦遗，日日而遗者，有不须梦而遗者，俱效。方用芡实八两，山药十两，生枣仁十两，莲子心五钱，将莲子劈开，肉不用，单用其绿芽，焙干为末，前药俱为末，米汤打粉为丸，如桐子大。每日早晚用白滚水送下各五钱。此方平淡之中，有至理存焉。盖心一动而精即遗，此乃心虚之故，而玉门不闭也。方中山药补肾而生精，芡实生心而去湿，生枣仁清心而益心包之火，莲肉心尤能清心，而气下通于肾，使心肾相交，关玉门之圣药。谁知莲肉之妙全在心，总由世医之不读书耳。果然此段文，乃载在《大乘莲花经》内，医道所以须通竺典。生枣仁正安其不睡，始能不泄，妙在与山药同用，又能睡而不泄。

　　华君曰：同。

　　雷公曰，我亦有梦遗方最妙。方用白术八两，山药八两。人参二两，生枣仁四两，远志一两，麦冬四两，芡实四两，炒北五味一两，车前一两，各为末，蜜为丸。每日白滚水送下五钱自愈，此亦补心肾之法。

　　孙真君曰：遇交感脱精，急以人参三两，煎汤灌之，固是奇妙方法，然贫家何以救之。我有法，用人抱起坐之，以人之口气哺其口，又恐不能入喉，以笔管通其两头，入病患喉内，使女子呵之，不必皆妻外家也。凡妇人皆可尽力呵之，虽死去者亦能生。妙法也，吾今日泄天地之奇。（〔批〕孙君泄尽天地之秘矣。）

　　卷二（乐集）

　　吐治法

　　论痰块壅塞

　　天师曰：吐治者，病在胃口之间不能下，则必上越而吐之。如人上焦壅滞痰块，不上不下，塞在胸间，气喘，欲呕不能，欲吐不肯者是也。法当用阴阳水探吐之，或用瓜蒂、藜芦煎汁，饮之即吐。然必痰气与火结在胸间作痛者，始可用此法吐之，否则断断不可。盖人之元气，不可一伤，吐一次，则五脏反复，必损寿元。故必问其人胸痛否，气塞否，喉间有所碍否，痰吐出黄否，有此数种，始可用前药以吐之。苟或不尽然，即病患自家欲吐，亦须慎之，况行医者乎。此吐治之一法，在人裁度而用之耳。

　　张公曰：吐不可轻用，不知禁忌而妄吐之，必致五脏反复不宁，天师之叮咛告诫，真仁人之言也，汝当敬听。我更有一法教人。宜吐之症，必须看其痰，吐在壁上，有光亮者，放心吐之，余则皆忌。光亮者，如蜗牛之涎一样光亮也。但看见光亮者，无论其痰在上中下，此光亮之色，必须俟其痰迹干而分辨之，不可据其湿痰时，而即以为光亮也。

　　华君曰：同。

　　卷二（乐集）

　　泄治法

　　天师曰：泄治者，汗之也。邪居于腠理之间，不肯自出。必用汗药以疏泄之。方用荆芥一钱，桔梗一钱，防风一钱，甘草一钱，苏叶一钱，白术五钱，茯苓三钱，陈皮五分，水煎服。此方妙在用白术为君，而以表汗为佐使。盖人之脾气健，而皮毛腠理始得开合自如，今用白术以健土去湿而利腰脐，邪已难于久住，况有防风、荆芥、苏叶之品，尽散外邪，何敢再居营卫，又有甘草从中调治，则邪不必攻而自散矣。此泄治之佳者。

　　张公曰：予方泄治最多，无如此方之妙。我方一味主散，天师方妙在健脾而散邪也。此方倘治冬月之泄汗，或加入桂枝五分乎，或加入麻黄五分乎，亦在人斟酌之耳。

　　华君曰：同。

　　（泄治方用白术，与苏合丸用白术同意，其法甚妙。李子永识。）

　　卷三（射集）

　　王治法

　　论饮食难消 内伤诸症

　　天师曰：王治者，不可以伯道治之，而用王道治法为必全，而尊尚之也。如人病已将愈，不过饮食难消，胸膈不快，或吐酸，或溏泄，或夜卧不宁，或日间潮热，俱宜王道治之，而不可以偏师取胜。方用人参一钱，茯苓二钱，白术二钱，甘草五分，陈皮五分，半夏七分。此六君子汤也，最妙者。

　　有热加黄芩三分；夜不睡加黄连五分，肉桂五分；潮热加柴胡一钱，地骨皮三钱，丹皮一钱；有食觉胸中少痛，加枳壳五分，山楂十粒；有痰加白芥子一钱；咳嗽加桔梗一钱；下泄水加车前一钱：腹中痛加肉桂五分，白芍一钱；头晕加蔓荆子一钱，川芎一钱；上吐酸水，加白芍三钱，倍加茯苓；饱满加枳壳五分。所谓王道荡荡，看之平常，用之奇妙，日计不足，岁计有余，何必用参至两计，加桂、附以出奇哉，此王道之法也。

　　张公曰：天师用药，多尚霸法，此偏以王道出奇，真不可测也。言医者，细心观之，勿以天师皆用霸术，而群以霸道斗奇，置王道于不用，又非天师之心，并失远公之求矣。

　　华君曰：未尝传予。

　　卷三（射集）

　　霸治法

　　论大渴 大吐 大泻 大满 发背痈肿

　　天师曰：霸治者，不可用王道，不得已而霸者也。如人病至危，安可仍用六君子辈，迂缓从事，以图速功哉，势必如宋襄之速亡而已。故一遇大渴、大吐、大泻、大满、发背、痈肿之类，死亡顷刻。若不用大剂去毒去邪之药，单刀直进，摧荡逐除，而欲尚补正则邪自散之论，未有不一败涂地而不可救者也，故必须大剂与之为得。大吐方，此寒邪直入肾宫，将脾胃之水挟之尽出，手足厥逆，少腹痛不可忍，以火热之物熨之少快，否则寒冷欲死。方用附子一个，白术四两，肉桂一钱，干姜三钱，人参三两救之，下喉便觉吐定，再进则安然如故。（〔批〕定吐至神丹。雷公曰：方中夫人参三两，大吐有火邪而吐者，饮之水则呃逆不止，与之茶则吐，食亦不吐，有吐至二三日不已者，方用人参一两，炒栀子三钱，黄连三钱，各为末，米糕水调服。少少服之，若吐，再服少少，即不吐矣。此方名止吐泄火丹。盖吐则未有不胃气伤者也，以人参救胃气，则吐泄自止矣，盖肾水养人，何能克心以杀人。惟阴寒邪气，直入肾宫，则肾火逃避，而诸邪挟众逆犯，心君不宁矣。所以必用附子、肉桂、干姜，一派辛辣大热之物，而又必多用人参以定变，使诸药遍列分布，无非春温之气，自然寒邪散而吐止，此方之所以霸而奇也。

　　大泻者，乃火挟邪势，将膀胱脾中水谷，尽驱而出，必欲无留一丝而后快。腹必大痛，手不可按，完谷不化，饮食下喉即出，捷如奔马，若稍稍迟延，必死亡顷刻。盖其病得之夏秋之暑热，一遇凉风，便起波涛，乘风拍浪，荡日掀天，直趋海口而下，若不急用大剂治之，而尚王道之迟迟，鲜不败乃事矣，方当用大黄一两，人参二两，黄连五钱，车前子五钱，甘草一钱，水煎服，此方之奇，全在用大黄。既已火泻，何反助其威？不知火泻之症，乃火留于肠胃之间，若不因势利导，则火不去而水不流，故必用大黄以利之也。然徒用大黄，而不多用人参，有攻无补，反致损伤真气矣。至方中又加甘草者，恐大黄过于猛迅，用此缓之也。更用车前者，分消其水势也，水不入于膀胱，则大肠增势而添流，今得车前，自然引水归于故道，又何至陆地为水乡哉。此又用霸之妙法也。

　　大满之症，此邪壅住上焦而不得散也。方用枳壳三钱，栀子三钱，栝蒌一个，天花粉三钱，甘草一钱，陈皮三钱，浓朴一钱五分，半夏一钱，水煎服。此方之妙，全在栝蒌。盖栝蒌最能去胸膈之食而消上焦之痰，况又佐之枳壳、天花，同是消中焦之胜药，又有浓朴、半夏，以逐其胃口之痰，尤妙用甘草，使群药留中而不速下，则邪气不能久留，自然分散而潜消矣。此又用霸之妙法也。

　　大渴之症，前已备载，兹不再谈。

　　发背前已定方立论，俱可通观，亦不再悉。

　　张公曰：奇谈畅论，霸道之说，无不入神入妙，又何能赞一说，惟大泻之症，不可不辨。大泻有火泻，有寒泻，天师之言乃火泻也，未言寒泻，予补之。寒泻之症，以一日或数十行、数百行。腹亦有痛者，以完谷不化，下喉即出，亦死亡顷刻，亦多在夏秋之间，然则将何以辨之。予辨之热与痛耳。火热者，口必渴，舌必燥，甚则生刺也，苔必黄灰黑色，腹必痛而手不可按也；若寒泻者，口不渴，即渴亦不十分喜饮水。舌苔必白滑而不燥，腹痛喜手按，不按则苦是也。然则治之法，岂可相同哉。法当急用补气之药，以生其胃气，佐以分消之品。方用人参一两、白术三两，附子一钱，茯苓一两，泽泻三钱，猪苓三钱，肉桂二钱，水煎服。（〔批〕止泻定痛丹。）此方即五苓散加人参者也。妙在加参至一两，有参始能挽回垂绝之地；佐白术、茯苓，以去水湿之气；而又有附子、肉桂，以补命门之火，使火热以生脾土，而膀胱气化，水道可通于故辙；况又有猪苓、泽泻以分消其水势乎，自然大便实而寒邪去也。此霸治之不可不知者又一也。其余天师已言之尽矣，不再赘。

　　华君曰：与予同传。

　　（大泻方，借治火痢甚妙。李子永识。）

　　卷三（射集）

　　倒治法

　　论肝叶倒转 论狂言见鬼 论堕水淹死

　　天师曰：倒治者，乃不可顺，因而倒转治之也。如人病伤筋力，将肝叶倒转，视各物倒置，人又无病，用诸药罔效。必须将人倒悬之，一人手执木棍，劈头打去，不必十分用力，轻轻打之，然不可先与之言，必须动其怒气，使肝叶开张，而后击之，彼必婉转相避者数次，则肝叶依然相顺矣。（〔批〕雷公曰：如人视正为斜，视斜为正，亦以此法治之愈。）更有─法：以黄酒一壶，令病患饮之大醉，以竹轿抬之，故意跌翻，亦必愈也。更有痰结在胃中，不能吐出，狂言如见鬼状，时发时止，气塞胸膛。以牛肉五斤，水二斗，煎汤饮之，至不可食而止，以鹅翎探吐，必大吐，必吐至如块黄色顽痰而后止。若不吐出，再饮之，必以吐尽而止，前病顿失。后以陈皮、茯苓、甘草、白术汤，徐徐饮之，平复如故，此倒治之法也。

　　张公曰：好。倒治无可言。

</div>
    <div class="pagination">
<a href="石室秘录_page9.html">上一页</a><span>...</span><a href="石室秘录_page5.html">5</a><a href="石室秘录_page6.html">6</a><a href="石室秘录_page7.html">7</a><a href="石室秘录_page8.html">8</a><a href="石室秘录_page9.html">9</a><span class="current-page">10</span><a href="石室秘录_page11.html">11</a><a href="石室秘录_page12.html">12</a><a href="石室秘录_page13.html">13</a><a href="石室秘录_page14.html">14</a><a href="石室秘录_page15.html">15</a><span>...</span><a href="石室秘录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
