<!DOCTYPE html>
<html>
<head>
    <meta charset="UTF-8">
    <title>石山医案 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石山医案 - 第 1 页/共 3 页</h1>
    <div class="content">　　钦定四库全书　　　　子部五
　　石山医案　　　　　　　医家类
　　提要
　　【臣】等谨案石山医案三卷明陈桷编桷祁门人学医于同邑汪机因取机诸弟子所记机治疗效验裒为一集每卷之中畧分门类为次自宋金以来太平恵民和剂局方行于南河闲原病式宣明论方行于北局方多温燥之药河闲主防火之説其流亦适相等元朱震亨始矫局方之偏通河间之变而补阴之説出焉机所作推求师意一书寔由戴元履以溯震亨故其持论多主丹溪之法然王氏明医杂著株守丹溪主于过用苦寒机复为论以辨之其文今附医案之末则机亦因证处方非拘泥一格者矣其随试辄效固有由也旧本又有机门人程鐈所作病用参耆论一篇又有机所作其父行状及李汛所作机小传今亦并録之备参考焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　石山医案卷上
　　明　陈桷　撰
　　荣卫论
　　丹溪论阳有余隂不足乃据理论人之禀赋也盖天之日为阳月为隂人禀日之阳为身之阳而日不亏禀月之隂为身之隂而月常缺可见人身气常有余血常不足矣故女人必须积养十四五年血方足而经行仅及三十余年血便衰而经断隂之不足固可验矣丹溪揭出而特论之无非戒人保守隂气不可妄耗损也以人生天地间营营于物役役于事未免久行伤筋久立伤骨久坐伤肾久视伤神久思伤意凡此数伤皆伤隂也以难成易亏之隂而日犯此数伤欲其不夭札也难矣此丹溪所以立论垂戒于后也非论治隂虚之病也若遇有病气虚则补气血虚则补血未尝专主隂虚而论治且如产后的属隂虚丹溪则曰右脉不足补气药多于补血药左脉不足补血药多于补气药丹溪固不专主于血矣何世人昧此多以隂常不足之说横于胷中凡百诸病一切主于隂虚而于甘温助阳之药一毫不敢轻用岂理也哉虽然丹溪谓气病补血虽不中亦无害也血病补气则血愈虚散是谓诛罸无过此指辛热燥烈之剂而言亦将以戒人用药宁可失于不及不可失于太过盖血药属隂而柔气药属阳而刚苟或认病不眞宁可药用柔和不可过于刚烈也书曰罪疑惟轻功疑惟重本草曰与其毒也宁善与其多也宁少之意正相合也虽然血虚补气固为有害气虚补血亦不可谓无害吾见阳虚气弱不能运行血越上窍者多用四物汤凉血之药反致胸腹痞闷饮食少进上吐下防气喘呕血去死不逺岂可谓无害耶是以医者贵乎识病眞耳
　　或又曰人禀天之阳为身之阳则阳常有余无待于补何方书尚有补阳之说予曰阳有余者指卫气也卫气固无待于补而营之气亦谓之阳此气或虚或盈虚而不补则气愈虚怯矣经曰怯者着而成病是也况人于日用之间不免劳则气耗悲则气消恐则气下怒则气上思则气结喜则气缓凡此数伤皆伤气也以有涯之气而日犯此数伤欲其不虚难矣虚而不补气何由行或问丹溪曰人身之虚皆隂虚也若果阳虚则暴絶死矣是阳无益于补也又曰气无补法世俗之言也气虚不补何由而行是气又待于补也何言之背戾耶予曰经云卫气者水谷之悍气也慓疾不受诸邪此则阳常有余无益于补者也朱子曰天之阳气健行不息故阁得地在中间一息或停地即防矣与丹溪所谓阳虚则暴絶同一意也此固然矣使隂气若虚则阳亦无所依附而飞越矣故曰天依形地附气丹溪曰隂先虚而阳暴絶是知阳亦頼隂而有所依附也此丹溪所以拳拳于补隂也经曰营气者水谷之精气入于脉内与息数呼吸应此即所谓隂气不能无盈虚也不能不待于补也分而言之卫气为阳营气为隂合而言之营隂而不禀卫之阳莫能营昼夜利关节矣古人于营字下加一气字可见卫固阳也营亦阳也故曰血之与气异名而同类补阳者补营之阳补隂者补营之隂又况各经分受有气多血少者有血多气少者倘或为邪所中而无损益则藏府不平矣此内经所以作而医道所以兴也譬如天之日月皆在大气之中分而言之日为阳月为隂合而言之月虽隂而不禀日之阳则不能光照而运行矣故古人于隂字下加一气字可见阳固此气隂亦此气也故曰隂中有阳阳中有隂隂阳同一气也周子曰隂阳一太极是也然此气有亏有盈如月有圆有缺也圣人裁成辅相即医家用药损益之义也是知人参黄茋补气亦补营之气补营之气即补营也补营即补隂也可见人身之虚皆隂虚也经曰隂不足者补之以味参茋味甘甘能生血非补隂而何又曰阳不足者温之以气参茋气温又能补阳故仲景曰气虚血弱以人参补之可见参茋不惟补阳而亦补隂东垣曰血脱益气仲景曰阳生隂长义本诸此世谓参茋补阳不补隂特未之考耳予谓天之阳气包括宇宙之外即易所谓天行健内经所谓大气举之者是也此气如何得虚虚则不能畜住地矣天之隂聚而成形形者乃地之坤也故曰天依形地附气可见人身之卫即天之干人身之形即地之坤营运于藏腑之内者营气也即天地中发生之气也故以气质言卫气为阳形质为隂以内外言卫气防卫于外为阳营气营养于内为隂细而分之营中亦自有隂阳焉所谓一隂一阳互为其根者是也若执以营为卫配而以营为纯隂则孤隂不长安得营养于藏府耶经曰营为血而血即水朱子曰水质隂而性本阳可见营非纯隂矣况气者水之母且天地间物有质者不能无亏盈既有质而亏盈血中之气亦不免于亏盈矣故丹溪以补隂为主固为补营东垣以补气为主亦补营也以营兼血气而然也
　　答提学黄公如金所患书
　　生朴小材山林迂士其于岐黄之书卢扁之术仅惟得其糠粃而已升堂入室诚有所未能也兹防召置左右以偹顾问夙夜只惧惟恐弗堪虽然一得之愚不敢不尽是以忘其固陋谨述以闻古人所谓刍荛之言狂夫之语庶几或有可采者也伏惟天寛地容海涵春育人不求备才不求全片言有取寸长必録又且不作聪明不大声色靡恃其长毋执其见舍己从人不知有彼此之别使各得以纾其情也用上敬下相忘于势利之场俾皆得以尽其辞也是知所言或谬殆必视如道傍苦李唾而去之而已必不索我于形骸之外以言而见责焉然生侍侧有日聆诲已久因而察其受病之源详其致病之因不过心过于劳而已何则心为血主而血又所以养心血属隂而主静惟静则可以生水故曰静则生隂是也苟或心过于劳则主动而属阳矣阳则火之象也故曰动则生阳丹溪亦曰诸动属火动极火炽阳亢隂微血愈亏损而心失所养矣是以睡卧不宁夜梦纷纭职皆由于此也经云主闭蔵者肾也肾主相火上系于心心既动劳则相火随起而热则流通矣是以闭蔵之肾反暗流踈防而梦遗精滑之疾有所不能免矣医书所谓情动于中精淫于外是也经云东方实西方虚心劳火动则西方之金愈虚而东方之木愈实脾土得不为之伤乎脾土既伤是以上或为呕下或为防中或畏食之病莫不层出而叠见矣由是探本索元其初固在于心而支流余裔不免延及他蔵而亦有所损也又尝参之以脉夫左寸心脉所出也或时而浮洪或时而敛小盖由心之劳逸不常以致脉之大小无定劳则心动而火炽故脉为之浮洪而躁扰逸则心安而气和故脉为之敛小而恬静所可喜者肝肾二部脉静而有常乆而不变是知相火虽或有时而动而势未至于燎原也故今病未即瘳而终有可瘳之理邪未即伏而终有可伏之机尚复何虑之有右手三部肺脾命脉之所出也亦或浮而稍洪又或小而稍弱良由火来侮肺又乘于脾遂延及命门以致然耳故曰火性躁扰强越其燔灼之祸无不着于物也或时小而稍弱者盖府蔵之隂血阳气未免为火暗伤而隂损故火旺之时脉来浮洪而独见火象及火静之后则邪伏而虚见矣脉之小而弱者宁不基于此乎或曰血为火销吾固闻其说矣而气当頼之以为助何谓亦伤其阳乎经曰少火生气壮火食气夫少火固可以生气而壮火火之旺甚也安得不食其气而损之乎又曰热伤气故暑月多致人无气以动怠惰嗜卧可见火之伤气不待辨而明矣又何疑之有哉生于是察其脉切其病反复精思参互考证其所治之方无出于八物汤之外也或者专主四物滋隂加黄栢知母参生地之属以降火此固一说也未免寒伤胃气而呕防畏食之病莫能去矣或者专主四君子以养阳加温暖消导燥热之剂以助胃此亦一理也未免阳刚伤隂而夜梦遗精之患不能除矣求其万举万全而无一徧之害者还当以八物为主一则可以养隂而心火不至于太炽一则可以养阳而脾土不至于太伤其他清金降火安神固肾之药又当因其时月之宜酌其病之轻重更相出入递为佐使庶得变通之妙而免执中无权之诮矣守此以治而谓病之不痊吾未之信也抑犹有说焉夫人生气交之中孰能无欲所谓欲者非特色欲之欲凡耳之于声目之于色鼻之于臭口之于味皆所谓欲也周子曰欲动则情炽炽从火则火之炽可知矣丹溪所谓诸动属火其原盖出于此欤故圣贤教人不欲窒欲则曰寡欲此善治乎火也不此是务而惟日以百忧感其心万事劳其形惟恃刀圭之剂以求旦夕之功是谓舎本而逐末狥外以遗内也岂自根自本之论哉今之所患诚能内观以养神存心以养性则水可升火可降坎离交而地天泰矣又何待于笼中物耶且胃气者清纯冲和之气也凡药之气皆偏非若五谷可常食也苟不知此而惟药之是躭则胃气之存者几希矣有志养生者不可以不谨生既以症治之方而详之于前复以存养之要而申之于后无非致其叮咛忠爱之意也伏乞髙明议之以订是否
　　条答福建举人谢邦实所患书
　　一所示大便多燥而色赤窃意燥赤亦热所为
　　大便燥赤固热所为亦挟血虚盖大肠属阳明燥金血旺则便润血少则便燥且肾主大便而亦属血也由此论之则血虚兼热为两尽矣
　　一所示夜卧少宁舌生黒胎唇口焦燥静养服药二三日胎始退不知降火去胎之药更有何方法唇舌焦干更何调理
　　此项数病皆生于心何则心主血脉心血一亏则阳热随起故夜卧不宁唇舌焦燥黒胎之病层出而叠见矣且舌乃心之苖心火亢极故舌生黒胎静养二三日而始退者盖静养则隂生隂生则阳伏矣周子所以定之以中正仁义而主静者良以此也降火去胎润唇滋燥之药恐无出于四物再加麦门冬五味黄栢知母之属
　　一所示目力亦短五歩之内于人多不能识直视天日惟蒙蒙纷纷白花矣白精血缕不断睡醒反渍泪东垣云能逺视不能近视气有余血不足也能近视不能逺视血有余气不足也今贵目既不能视逺又不能视近此气血俱不足也直视天日惟见白花白花乃肺之象何则肺为气主属金而燥肺金一虚火来易侮且天与日皆阳火也虚金受侮于天日之阳火故白花纷纷散漫而见于前矣白精血缕不断睡醒反渍泪者属于肝火之动也经云肝热甚则出泪是矣所治之方要当滋肾水以制火保肺气以畏木则眼中诸疾虽不期愈而自愈矣然加减补隂丸正与病对先生宜详审之
　　一所示肾觉衰甚不敢劳动惟有患则腰足痠痛或右肾痠疼或久立或劳皆然意区区气病居多故所患右体偏多见须白眼赤多自右为甚
　　夫人之一身气血周流细而分之则气属于右血属于左气属于右则右体不免气旺而血劣也且先生亦中年已后血气日减加之右体气旺血劣宜乎腰足痠疼右肾时痛须白眼赤之症多见于右也补肾药方亦无出于加减补隂丸药生当别楮以呈
　　一所示劳倦时小便旁射散逆如丝不得顺直意皆气之不足药之不专劳而失养然欤
　　此条先生以为气之不足药之不专劳而失养之所致以予观之诚不出此三之外但先生徒托诸空言不见诸行事是以病根不除时作而时止矣
　　一所示近来腰复微痛坐久屈伸不便右侧腰腿相接处曰环跳穴旁多酸痛
　　夫腰者肾之外候盖由肾水衰虚于内以致肾之外候或微痛或屈伸不便或环跳穴旁酸痛也环跳虽属膀胱膀胱亦肾之府未有藏病而府不病也
　　一示孤骨下间有火热或升于右脚股一团三指许有时微热如灯照
　　丹溪有曰火自涌泉穴起者乃火起自九泉也孤骨须亦属于膀胱与肾相为表里而又近于涌泉即此观之是亦肾水衰少不足以制火而火起于九泉之类也此宜滋养肾水以制妄火经云滋隂水以制阳光是也
　　疫
　　一人年弱时房劳后忽洒洒恶寒自汗发热头【阙】胃脘皆痛唇赤舌强吐眼胞青色医投补中益气午后谵语恶热小便长初日脉皆细弱而数次日脉则浮而数医以手按脐下痛谊欲下之遣书来问予曰疫也疫兼两感内伤重外感轻耳脐下痛者肾水亏也若用利药是杀之也古人云疫有补有降有散兹宜合补降二法以治别清暑益气汤除苍术泽防五味加生地黄芩石膏服十余贴即安
　　疟
　　邑人汪大尹年几七十形色苍白劳倦病疟疟止胸膈痞闷心恶痰多不思饮食懒倦口苦头痛夜梦纷纭两腿时痒予为诊之脉皆浮濡无力且过于缓医书云脉缓无力者气虚也又云劳则气耗又云劳倦伤脾脾伤不能运化精微以养其心故心神为之不安宜仿归脾汤例治之人参二钱麦门冬白术各一钱归身酸枣仁茯神各八分黄芩陈皮各六分枳实甘草各五分川芎七分煎服二贴夜卧颇安但药后觉嘈食则吞酸口淡减去枳实加山查七分吴茱萸二分服之仍用参术归芎山枝山查丸服而愈
　　一人年逾四十形瘦色紫淡素劳伤脾予令常服参苓白术散获安住药一年复劳饮冷酒不爽是夜头又被湿遂致身冷不安早起面目俱黄医用零筋草根酒煎服之吐防大作又加姜煎则心热膈壅不进饮食大便秘结疟作胸膈痞塞粥饮不入食此汤则嗳此气逆吐涎意向甚恶予诊左脉浮濡无力肝脉颇右脉肺部濡散脾部浮微二部脉皆似有似无或呼攻相引又觉应指曰此脾虚之极也初因劳热饮冷头又被湿内热因欝故发为黄若用搐药以泄上焦湿热则黄自退乃用草药酒煎湿热虽行而脾气存也几希且勿治疟当用补脾为急用人参五钱橘红一钱时时煎汤呷之令其且莫食粥以囬胃气彼如所言旬余乃愈
　　一人年逾四十不肥不瘦形色苍白季秋久疟医用丹剂一丸止之呕吐不休粒米不入大便或防面赤妄语身热予诊脉皆浮而欲絶仲景云阳病得隂脉者死今面赤身热妄语其症属阳而脉微欲絶则隂脉矣此一危也经曰得谷者昌失谷者亡今粒米不入此二危也又曰泄而热不去者死今数泄防而面赤身热不除此三危也以理论之法在不治古人云治而不愈者有也未有不治而愈者也令用人参五钱白术二钱御米一钱橘红八分煎服四贴渐有生意
　　一人年近三十形瘦淡紫八月间病疟予诊之左脉颇和而驶右脉弱而无力令用清暑益气汤加减服之觉胸膈痞闷遂畏人参更医作疟治而疟或进或退服截药病稍增延至十月复邀予诊脉皆浮小而濡带数右则尤近不足曰正气乆虚邪留不出疟尚不止也宜用十全大补汤减桂加芩倍参服之渐愈
　　一人年逾三十形瘦色苍八月间病疟或用截药或用符水延不愈胸膈痞满饮食少进大肠痔血小便短赤疟发于夜寒少热多自汗予诊左脉濡小而缓右脉濡弱无力曰此乆疟伤脾也用人参二钱白术归身茯苓各一钱芍药八分黄芩七分枳实五分陈皮六分甘草四分煎服后因痔血未止吞槐角丸而血愈多仍服前方而血减矣
　　一妇面色淡紫年逾四十九月病疟夜发渴多汗呕吐粒食不进数日予诊脉皆浮濡而缓按之无力遂用人参五钱橘红八分甘草七分白术一钱煎服十余贴疟止食进渐有生意但大便二十日不通再诊右脉浮小无力左脉沉弱无力前方加归身一钱火麻仁钱半如旧煎服病除
　　一妇年逾三十瘦长淡紫六月产八月疟疟止胸膈痞闷才劳气喘咳血身热脚冷予诊左脉濡弱右脉肺部颇洪关尺二部亦弱以生地黄白芍麦门冬白术各一钱阿胶归身牡丹皮各七分人参八分陈皮五分煎服一贴再令热服防止膈快但盗汗而脚即软矣前方加黄茋钱半黄栢七分依前煎服而安
　　一人年三十形色苍白因劳感热九月尽病疟头痛口渴呕吐胸膈痞塞不进饮食自汗倦怠热多寒少医用截药病增过饮水吐甚予诊脉皆浮大而濡颇曰此劳倦伤脾热伤气之疟也令用人参三钱黄茋钱半白术麦门冬各一钱枳实五分山查七分归身黄栢知母各七分干姜甘草各三分煎服三贴病减复劳病作前方人参加作四钱服之向安
　　一人年三十乆疟医用补中益气汤或止或作延及半年因解髪结劳伤咳医以前方加半夏五味遂致喉痛声哑夜不能寝邀予视之右脉浮濡左脉小弱曰经云隂火之动发为喉痹是也此必色欲不谨乆服参茋徒增肺中伏火耳令以甘桔汤加防粘子蜜炙黄栢煎服二贴喉痛除而声出继服保和汤五贴而安
　　一人年三十余形瘦淡紫素劳乆疟三日一发于夜呕吐热多寒少不进饮食小便频数气喘咳日夜打坐不能伏枕几月矣头身骨节皆痛医作疟治病甚众皆危之脉皆浮虚缓弱而不甚大予以参术加陈皮黄栢枳实知母麦门冬北五味煎服三贴病退越二日复病令用四物加童便服之则除喘止始能就卧再用八物汤除茯苓加枳实香附又用枳术丸加人参砂仁归身黄芩吞服调理热来常服童便半年而安
　　一妇形色脆白年五十余忧劳六月背疮艾灸百余壮疮散病疟身热自汗口渴头晕呕吐泄防不进饮食寒少热多自用清暑益气汤病甚予诊左脉浮微似有似无右脉浮小按之不足曰病虽属疟当作虚治依方而用清暑益气固与病宜但邪重剂轻病不去耳令以参术加作五钱茋三钱茯苓一钱陈皮七分甘草五分煎服病退
　　一人于嘉靖九年因冐风病疟热多寒少头痛倦怠食少自汗已服参苏饮一贴予适在彼诊之脉皆浮虚近驶曰此虚疟也非参苏饮所宜令将平日所服参茋归术等药煎服五六贴而愈且谕之曰元气素虚不宜发散凡遇一切外感必须以补元气为主少加发散之药以辅佐之庶为允当宜永识之
　　一妇常患咳加以疟疾因仍左脇有块疟止有孕尚不宁喉干痰少或时呕出顽痰钟许方止夜亦如是常觉热盛胸膈壅满背心亦胀常要打摩妊已六月夜半如厠身忽寒战厚覆少顷乃愈越两日夜半又发寒热如疟肢节痛上身微汗口中觉吐冷气胸喉如有物碍心前虚肿按之即痛头痛气喘坐卧不宁医作伤寒发散又作痰症而用二陈不效予往视之脉皆濡而近滑曰胃虚血热也先以四君子汤加黄芩枳壳麦门冬煎服二三贴以保胃气继以四物汤加梹榔枳壳麻仁大黄三服下之遂滞下后重虚坐努责怠倦不食时或昏闷乱呌食则胀不食饥四肢痛脚肿予曰胃虚非汤药所宜令合枳术凡加人参当归黄芩服月余诸症悉除胎亦无损
　　一人形瘦色脆年几三十正德十年四月腹痛惟觉气转左边五日而止次年四月亦然八月病疟间日一发寒少热多十余日止第三年四月八月如旧腹痛疟作四年五年四月八月亦然但疟作腹痛疟止痛止旬余疟除又防痢十余日防止疟又作但不腹痛五日疟瘥仲冬感寒头痛发热腹及右脇胀痛气喘溏防内黑外红日夜五六次内热不减饮食难进医用三乙承气汤二贴继用木香枳术丸诸症稍定午后内热愈炽遇食愈胀得防畧寛头痛不减诣予诊治脉皆浮濡近驶曰气属阳当升虚则下防矣又屡服消尅攻下之剂所谓虚其虚也安得不胀而频防乎经云下者举之其治此病之谓欤或曰胀满者气有余也积块者气固结也经云结者散之有余者损之今有余而补固结而益何谓予曰人身之气犹天之风风性刚劲扬沙走石孰能御之孟子曰至大至刚是也馁则为物障蔽反以为病若能补养以复其刚大之性则冲突排荡又何胀满不散积块不行经曰壮者气行则愈怯者着而成病是也盖气之强壮者则流动充满或有积滞亦被冲突而行散矣何病之有气之怯弱则力小迟钝一有积滞不免因仍承袭积着成病故此病法当升阳益胃遂以参苓白术散煎升麻汤调服月余仍令丸服一料而愈
　　一人形瘦色脆年三十余八月因劳病疟寒少热多自汗体倦头痛胸痞畧欬而渴恶食大便或秘或溏发于寅申巳亥夜医谊欲从丹溪用血药引出阳分之例治之予诊其脉濡弱近驶稍曰察形观色参脉乃属气血两虚疟已深入厥隂矣专用血药不免损胃又损肺也淹延岁月乆疟成痨何也自汗渴而苍术白芷岂宜例用恶食胸痞而血药岂能独理古人用药立例指引迷途耳因例达变在后人推广之也遂以补中益气汤加川芎黄栢枳实神麯麦门冬倍用参茋术煎服三十余贴诸症稍除疟犹未止乃语之曰今当冬气沉潜疟气亦因之以沉潜难使浮达况汗孔亦因以闭塞经曰疟以汗解当此闭藏之时安得违天时以汗之乎且以参术枳实陈皮归身黄芩丸服胃气既壮来年二月疟当随其春气而发泄矣果如期而安
　　一人年三十形色颇实初因舟行过劳受热咳嗽不已续又病疟素有热淋求医服药或作或辍囬家予为诊之脉皆濡弱近缓左尺畧驶曰此热伤气也肺为气主气伤肺亦伤矣故发咳嗽其疟亦因热而作令用人参钱半白术麦门冬茯苓各一钱归身知母各七分青皮黄栢甘草各五分煎服而安九月复舟行过劳感热其疟复作或一日一发或二日一发或三日一发或连发二日囬家医作疟治不效仍用前方煎服遂安
　　一人年三十六月因劳取凉梦遗遂觉恶寒连日惨惨不爽三日后头痛躁闷家人诊之惊曰脉絶矣议作隂症欲进附子汤未决邀予往治曰隂症无头疼今病如是恐风暑乘虚入于隂分故脉伏耳非脉絶也若进附子汤是以火济火安能复生姑待以观其变然后议药次日未末申初果病寒少热多头痛躁渴痞闷呕食自汗大便或防或结脉皆濡小而驶脾部兼此非寻常驱疟燥烈刼剂所能治遂用清暑益气汤减苍术升麻加柴胡知母厚朴川芎以人参加作二钱黄茋钱半白术当归各一钱煎服二十余贴而愈
　　本县二尹大人北人形长魁伟年逾四十六月舟中受热病疟寒少热多头疼躁渴汗多医用七保饮治之不愈予诊其脉浮濡而驶畧曰此暑疟也以白虎汤加人参三钱煎服十余贴而疟止
　　侍御程公形色清脆年余四十素善饮形色苍热病头痛恶食泄防小便短少午后恶寒发热医用二陈平胃五苓共一服治不退反增腰腹拘急邀予诊视脉皆濡弱颇而驶曰耗血伤胃惟酒为甚复加以时热外伤其气内外两伤法当从补若用草菓梹榔常山半夏燥烈之剂譬犹抱薪救火宁不益其病耶遂以人参二钱黄茋钱半以益皮毛不令汗泄白术茯苓石膏麦门冬各一钱以导湿热不使伤胃知母青皮神麯黄芩归身川芎柴胡各七分以消积滞而和表里少加甘草三分煎服十余贴疟止后以参苓【阙】散常服收功
　　一人年三十余八月因劳病疟诣予诊治脉皆六至而数无力曰古人云形瘦色黒者气实血虚也又云脉数无力者血虚也间日发于午后亦血分病也以色脉论之当从血治但今汗多乃阳虚表失所养消谷善饥乃胃虚火乘其土皆阳虚也仲景法有凭症不凭脉者兹当凭症作阳虚治以参茋各三钱白术白芍麦门冬各一钱归身生地甘草各七分黄栢知母陈皮各五分煎服二十余贴而安若用寻常驱疟刼剂宁免后艰
　　予年逾六十形质近弱八九月酷热时往来休歙外有药剂之功内有病者之忧内外弗宁昼夜不静至十月初旬疟作三日午后一发寒不甚寒热不甚热喜热恶寒寒去热来则爽快矣口干微渴临发昏倦嗜卧左脉沉小而数右脉浮濡无力亦近于数独脾部而颇洪疟去则脉皆大小浮沉相等惟觉缓弱而矣初服补中益气汤十余贴病无加减夜苦盗汗继服当归六黄汤黄茋每贴四钱五贴汗止疟如旧再服白虎汤人参四钱石膏三钱知母一钱甘草六分米一撮煎服十余贴而疟止矣
　　一人瘦长脆白年三十余乆疟后盗汗自汗过多加以伤食吐防大作吐止而防四日不住筋惕肉瞤惊悸梦遗小便不禁予诊脉皆缓弱右则畧而濇曰此下多亡隂汗多亡阳气血虚也遂以参茋为君白术为臣山枝麦门冬牡蛎为佐酸枣归身山查为使加以薄桂煎服旬余诸症稍退半年之间常觉脐下内热一团烘烘不散时或梦遗浮梁孙医谊作热欝固欲下之予曰此非有余之热乃隂虚生内热耳若欲下之是杀之耳宜以前方加黄栢热当自退果验
　　一人年十七八时因读书饥感寒得疟延三年疟愈寒气脐左触痛热熨而散仍或发或止后因新娶往县复受饥寒似病伤寒吐二日夜不止接服理中汤补中益气汤固本丸补隂丸猪肚丸其吐或作或止饮食或进或不进续后受饥劳倦食则饱闷予至午前睡安畧爽食稍进午后气升便觉胀闷胸膈漉漉水响四肢防厥吐水或酸或苦亦有间日吐者大便燥结小便赤短身体瘦弱不能起止予曰须不见脉见症必是禀赋素弱不耐饥寒宜作饮食劳倦为主而感冐一节且置诸度外夫气升胀闷触痛者脾虚不能健运以致气郁而然胸膈漉漉水声谓之留饮乃用独参汤补养其气血加姜以安其呕吐黄栢以降其逆气初服三贴脐左痛除吐止将人参加作一两吐又复作此由补塞太过而无行散佐使故也人参减作七钱附五分炮姜七分半夏八分苍术七分厚朴七分茯苓一钱服至二十余贴吐止食进余病皆减颇喜肉味以手揉擦其肚尚有水声汩汩防感寒腹中气犹防动或时鼻衂数防近来忽防二日而自止才住前药又觉不爽前方加黄茋四钱山枝七分减黄栢如旧煎服或曰吐水或酸或苦大便闭燥小便赤短诸书皆以为热凡病昼轻夜重诸书皆为血病今用姜附何也予曰吐水酸苦由脾虚不能行湿湿郁为热而水作酸苦也姜附性热辛散湿逢热则收郁逢热则散湿收郁散酸苦自除大便燥结者由吐多而亡津液也小便短少由气虚不能运化也兹用人参以养血气则血润燥除气运溺通矣若用苦寒之药则苦伤血寒伤气宁不愈益其病哉日轻夜重为血病者道其常也此则不然须似血病而实气病也医作血病而用固本补隂等药反不解非血病可知所以日轻者日则阳得其位而气旺故病减夜则阳失其位而气衰故病重经曰至于所生而持自得其位而起是也故病则有常有变而医不可不达其变也病将愈犹或鼻衂数防者此浮溜之火也加山枝气味薄者以潜伏之久当自愈后闻食母猪肉前病复作予曰脏腑习熟于药病亦见化于药再无如之何矣
　　鼻衂流涕
　　一人形近肥而脆年三十余内有宠妻三月间因劳感热鼻衂乆而流涕不休臭秽难近渐至目昏耳重食少体倦医用四物凉血或用参茋补气防有効者邀予诊视脉皆浮濡而滑按之无力曰病不起矣初因水不制火肺因火扰涕流不休经云肺热甚则出涕是也况金体本燥津液日泄则燥者枯矣乆则头面诸阳之液亦因以走泄经云枯澁不能流通逆于肉理乃生肿是也予归月余面目耳傍果作疮而卒后见流涕者数人亦多不救
　　脇痛
　　予婿王琇客扬州病脇痛医以为虚用人参羊肉补之其痛愈甚鎭江钱医治以龙会丸痛减予闻冒雪自芜湖徒行至彼诊之脉皆濡而弱曰脾胃为痛所伤尚未复也遂用橘皮枳术丸加黄连当归服之而安越五年腹脇挿痛彼思颇类前病欲服龙会丸末决予又冲寒陆路至彼遂亲扶持不成寐者数晩诊之脉皆濡弱而缓曰前病属实今病属虚非前药可治也遂以人参为君芎归芍药为臣香附陈皮为佐甘草山枝为使煎服十余贴痛止而食进矣又后十余年来贺予夀病滞下腹痛后重日夜四五十行诊之脉皆濡弱近驶曰此热伤血也以四物加防榔大黄下之四五行腹痛稍减后重不除仍用前方除大黄服十余贴续吞香连凡获安三病予三起之其劳甚矣情系丈婿恩同父子不知彼以父视我乎以人视我乎
　　黟县丞年逾五十京囬两脇肋痛医用小柴胡汤痛止续后复痛前方不効请予往治脉皆细而濡按之不足曰此心肺为酒所伤脾肾为色所损两脇胀痛相火亢极肝亦自焚经云五脏已虚六府已极九候须调者死此病之谓欤果卒
　　鼓胀
　　一人年逾四十春间患胀医用胃苓汤及雄黄传贴法不効邀予诊视脉皆缓弱无力曰此气虚中满也曾通利否曰已下五六次矣予曰病属气虚医反下之下多亡隂是谓诛罚无过也故脉缓知其气虚重按则无知其隂亡阳虚隂亡药难倚仗八月水土败时实可忧也乃问予曰今不与药病不起耶尝闻胀病脐突不治肚上青筋不治吾今无是二者予曰然也但乆伤于药故且停服明日遂归如期果卒
　　一妇形瘦弱小脉细濡近驶又一妇身中材颇肥脉缓弱无力俱病鼔胀大如箕垂如囊立则垂坠遮拦两腿有碍行歩邀子视之曰腹皮寛缒已定非药可敛也惟宜安心寡欲以保命尔后皆因产而卒或曰鼔胀如此何能有孕予曰气病而血未病也产则血亦病矣隂阳两虚安得不死又一妇瘦长苍白年余五十鼓胀如前二妇颇能行立不耐乆逺越十余年无恙恐由寡居血无所损故得乆延
　　一人年逾四十瘦长善饮诊之脉皆洪滑曰可治脉诀云腹胀浮大是出厄也但湿热太重宜逺酒色可保终吉遂以香连丸令日吞三次每服七八十丸月余良愈
　　一人年三十余酒色不谨腹胀如鼓医用平胃散广茂溃坚汤不効予为诊之脉皆浮濡近驶曰此湿热甚也逺酒逺色庶或可生彼谓甚畏汤药予曰丸药亦可遂以枳术丸加厚朴黄连当归人参荷叶烧馂丸服一月果安越三余月不谨复胀再为诊之曰不可为也脐突如胀长二尺余逾月而卒脐突寸余者有矣长余二尺者亦事之异故为记之
　　茎中虫出
　　休邑西山金举人尝语人曰渠尝病小腹甚痛百药不应一医为灸关元十余壮次日茎中滛滛而痒视之如虫出四五分急用鐡钳扯出果虫长五六寸连日虫出如此者七条痛不复作初甚惊恐后则视以为常皆用手扯此亦事之偶中也仲景云火力须防内攻有力虫为火力所逼势不能容故从溺孔出也其人善饮御内膀胱不无湿热遇有留血瘀浊则附形蒸郁为虫矣经云湿热生虫有是理也故痨虫寸白虫皆由内湿热蒸郁而生非自外至者也正如春夏之交湿热郁蒸而诸虫生焉是矣此亦竒病故记之身痒
　　一人年逾六十形瘦苍紫夜常身痒搔之热蒸皮内肉磊如荳粒痒止热散肉磊亦消矣医用乌药顺气升麻和气等不効诣予诊之脉皆细濡近驶曰此血虚血热也医为顺气和气所谓诛罚无过治非所宜遂以生地参白蒺藜归芎茋芍黄芩甘草陈皮煎服月余而愈
　　膈噎
　　一人年六十余色紫平素过劳好酒病膈食至膈不下则就化为脓痰吐出食肉过宿吐出尚不化也初卧则气壅不安稍乆则定医用五膈寛中散丁沉透膈汤或用四物加寒凉之剂或用二陈加耗消之剂罔有効者来就予治脉皆浮洪虚予曰此大虚症也医见此脉以为热症而用凉药则愈助其隂而伤其阳若以为痰为气而用二陈香燥之剂则愈耗其气而伤其胃是以病益甚也况此病得之酒与劳也酒性酷烈耗血耗气莫此为甚又加以劳伤其胃且年逾六十血气已衰脉见浮洪虚非吉兆也宜以人参三钱白术归身麦门冬各一钱白芍药八分黄连三分干姜四分黄芩五分陈皮七分香附六分煎服五贴脉敛而膈颇寛食亦进矣
　　淋
　　一人形肥苍白年五十余病淋沙石澁痛医用五苓或琥珀八政散之类病益加邀予往诊脉皆濡弱而缓近驶曰此气血虚也经云膀胱者津液之府气化出焉今病气虚不惟不能运化蒸溽而亦气馁不能使之出也经又云血主濡之血少则茎中枯澁水道不利安得不淋医用通利血愈燥气愈伤矣遂用大补汤加牛膝煎服月余病减仍服八味丸除附子加黄茋服半月余遂获安
　　眼目
　　一妇年逾四十两眼昏昧咳头痛似鸣而痛若过饥恶心医以眼科治之病甚予诊脉皆细弱脾部尤近弱曰脾虚也东垣云五脏六府皆禀受于脾上贯于目脾虚则五藏精气皆失所司不能归明于目矣邪逢其身之虚随眼系入于脑则脑鸣而头痛心者君火也宜静相火化行其令劳役运动则妄行侮其所胜故咳也医不理脾养血而以苦寒治眼是谓治标不治本乃用参茋钱半麦门冬贝母各一钱归身八分陈皮川芎黄芩各七分甘草甘菊花各五分麦芽四分煎服二贴诸症悉除
　　白浊
　　一人年逾三十季夏日午房后多汗晩浴又近女色因患白浊医用胃苓汤加右眼作痛用四物汤入三黄服之睡醒口愈加苦又加左膝肿痛仲冬不药浊止渐次延至背痛不能转侧日轻夜重则如绳束撮腰脇痛不可忍呵气亦应背痛或时梦遗次年正月请予诊治脉皆缓弱无力左脉缓而畧滑曰此脾肾病也夫缓脾脉也缓弱无力脾虚可知左脉滑者血热也遂以人参黄茋各二钱茯术归身麦门冬各一钱牛膝神曲陈皮黄栢各七分甘草五味各五分煎服三十余贴仍以板参茋黄栢各二两熟地山茱萸枸杞杜仲归茯牛膝各一两丸服而愈
　　咳
　　一人形长色苍瘦年逾四十每遇秋凉病痰气喘不能卧春暖即安病此十余年矣医用紫苏薄荷荆芥麻黄等以发表用桑白皮石膏滑石半夏以疏内暂虽轻快不乆复作予为诊之脉颇洪滑曰此内有郁热也秋凉则皮肤致宻内热不能发泄故病作矣内热者病本也今不治其本乃用发表徒虚其外愈不能当风寒疏内徒耗其津愈增郁热之势遂以三补丸加大黄酒炒三次贝母蒌丸服仍令每年立秋以前服滚痰丸三五十粒病渐向安
　　一妇年逾五十其形色脆弱每遇秋冬痰气喘自汗体倦卧不安席或呕恶心诊之脉皆浮缓而濡曰此表虚不御风寒激内之郁热而然遂用参茋各三钱麦门冬白术各一钱黄芩归身陈皮各七分甘草五味各五分煎服十余贴而安每年冬寒病发即进此药次年秋间滞下腹痛后重脉皆濡细稍滑予曰此内之郁热欲下也体虽素弱经云有故无损遂以小承气汤利两三行腹痛稍除后重未退再以补中益气汤加枳壳黄芩芍药煎服仍用醋浇热砖布裹坐之而愈是年遇寒喘亦不作矣
　　一妇产后咳痰多昼轻夜重不能安寝饮食无味或时自汗医用人参清肺汤愈甚予为诊之脉浮濡近驶曰此肺热也令服保和汤五贴而安
　　一妇怀妊七月喘不能伏枕两臀坐乆皮皆溃烂医用苏子降气汤三抝汤参苏饮罔有効者邀予诊之右脉浮濡近驶按之无力左脉稍和曰此肺虚也宜用补法遂以人参钱半白术麦门冬各一钱茯苓八分归身阿胶黄芩各七分陈皮五味甘草各五分煎服五七贴而痊
　　一童子八岁伤寒咳痰少面赤日夜不休丁氏小儿科治以参苏饮数日甚予为诊之脉洪近驶曰热伤肺也令煎葛氏保和汤二服如失
　　气痛【气逆】
　　一妇瘦弱年四十余患走气遍身疼痛或背胀痛或两脇挿痛或一月二三发发则呕尽所食方快饮食不进乆伏床枕医作气治用流气饮或作痰治用丁藿二陈汤病甚邀予视之脉皆细微而数右脉尤弱曰此恐孀居忧思伤脾而气郁也理宜补脾散郁以人参三钱香附砂仁黄芩甘草各五分黄茋二钱归身钱半川芎八分干姜四分煎服十余贴脉之数而弱者稍缓而健诸痛亦减仍服前方再用人参黄茋川芎香附山枝甘草以神麯糊丸服之病除
　　邑庠司训萧先生年逾五十形肥色紫病气从脐下冲逆而上睡卧不安饮食少精神倦予为诊之脉皆浮濡而缓曰气虚也问曰丹溪云气从脐下起者隂火也何谓气虚予曰难执定论丹溪又云肥人气虚脉缓亦气虚今据形与脉当作气虚论治遂以参茋为君白术白芍为臣归身熟地为佐黄栢甘草陈皮为使煎服十余贴稍安彼以胸膈不利陈皮加作七分气冲上仍守前方月余而愈
　　身麻
　　一妇或时遍身麻痹则懵不省人事良乆乃苏医作风治用乌药顺气散又用小续命汤病益甚邀予诊之脉皆浮濡缓弱曰此气虚也麻者气馁行迟不能接续也如人乆坐膝屈气道不利故伸足起立而麻者是也心之所养者血所藏者神气运不到血亦罕来由心失所养而昏懵也遂用参茋各二钱归身茯苓门冬各一钱黄芩陈皮各七分甘草五分煎服而愈秘结
　　一妇嫠居改嫁乘轿劳倦加以忧惧成婚之际遂病小腹胀痛大小便秘结不通医以硝黄三下之随通随闭病增胸膈胃脘胀痛自汗食少予为诊之脉皆濡细近驶心脉颇大右脉觉弱予曰此劳倦忧惧伤脾也盖脾失健运之职故气滞不行以致秘结今用硝黄但利血而不能利气遂用人参二钱归身钱半陈皮枳壳黄芩各七分煎服而愈


</div>
    <div class="pagination">
<span class="current-page">1</span><a href="石山医案_page2.html">2</a><a href="石山医案_page3.html">3</a><a href="石山医案_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
