<!DOCTYPE html>
<html>
<head>
    <meta charset="UTF-8">
    <title>伤寒大白 - 第 15 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 15 页/共 36 页</h1>
    <div class="content">　　胸满多带表症，故曰不可下，宜散表。互注胸满条。

　　伤寒不解，心下有水气，干呕发热而咳，或喘者，小青龙汤。

　　详注咳嗽条。言外邪不解，内伏水饮，当散表散饮。

　　伤寒心下有水气，咳而微喘，发热不渴，服汤已渴者，此寒去欲解也，小青龙汤。

　　发热不渴，知心下有水气，故以小青龙汤。今服此汤已后见渴者，此水寒已去，病欲解，不必服小青龙。详注咳嗽。

　　喘家有汗，桂枝汤加浓朴杏仁汤主之。

　　太阳风伤卫，当服桂枝汤。今兼喘，则加浓朴理胃气，杏仁理肺气。

　　太阳病，下之微喘者，表未解故也，桂枝汤加浓朴杏仁汤主之。喘家作桂枝汤，加浓朴，杏仁佳。

　　太阳病误下之，表邪不解而喘，用桂枝汤，当加平肺胃之药，故曰喘家用桂枝加浓朴、杏仁乃佳。

　　发汗后，不可更行桂枝，汗出而喘，无大热者，可与麻黄杏仁甘草石膏汤主之。发汗后，饮水多者必喘，以水灌之亦喘。下后不可更行桂枝汤，若汗出而喘，无大热者，可与麻黄杏仁甘草石膏汤。

　　上半节，言发汗后不可再行桂枝；下半节，言下后不可再行桂枝汤。汗下虽殊，同是表邪未尽，同是汗出而喘，身无大热，故以此方双解太阳。此从太阳热结膀胱，用桂枝五苓散双解下焦表里法中，化出双解太阳上焦热结之法也。详注自汗条，宜互看。

　　太阳病，桂枝症，医反下之，利遂不止，脉促者，表未解也，喘而汗出者，葛根黄芩黄连汤。

　　此条误下太阳，不成结胸，而成挟热下利，喘而汗出。详注自汗门。

　　阳明中风。口苦咽干，腹满微喘，发热恶寒，脉浮而紧。若下之，则腹满小便难，麻黄汤主之。

　　发热恶寒，脉浮而紧，尚是太阳表邪。若误下之，则腹满而小便难。麻黄汤主之句，在脉浮而紧之下。

　　阳明病脉浮无汗而喘者，发汗而愈，宜麻黄汤。

　　脉浮无汗而喘，即从太阳表邪而治，不必拘执阳明病，故曰发汗则愈。

　　阳明病脉浮而紧，咽燥口苦，腹满而喘，发热汗出，不恶寒反恶热，身重，白虎汤，五苓散。

　　上条言脉浮而紧，当散表；此言咽燥口苦，腹满，发热汗出，不恶寒，反恶热，又当用白虎汤治咽燥，五苓散治脉浮而紧，腹满身重。

　　伤寒四五日，脉沉而喘满，沉为在里而反发其汗，津液越出，大便为难，表里虚实，久则谵语。

　　脉沉而喘，宜清里热，反发其汗，津液外亡。大便枯滞，此表无邪里有热，故久则谵语。

　　病患小便不利。大便乍难乍易，时有微热，喘冒不能卧者，有燥屎也，宜大承气汤。

　　仲景每以小便利，验屎定硬。今又以小便不利，以定下法。小便利，验屎已定硬，故可下。小便不利，验热已入里，故可下。大便乍难乍易，大肠有火之征。故可下。时有微热，潮热互词，故可下。喘冒不得卧，阳明胃实，故可下。

　　伤寒吐下后，不大便，潮热。若剧，则不识人，循衣摸床，微喘直视，脉弦者生，涩者死。

　　症急，惟以脉定生死。脉弦，阴未绝，故生；脉涩，阴已竭，故死。

　　羌活汤 见恶寒。

　　羌活冲和汤太阳纯表邪见喘，则用前方；若有表邪，又有里热，则用此方。

　　泻心汤 见谵语。

　　凉膈散 见发狂。

　　里热作喘当分肺胃心三经主治。前方泻心下之热，此方兼肺胃治之。

　　大柴胡汤 见潮热。

　　三承气汤 见大便结。

　　小半夏汤熟半夏 广皮 生姜喘逆，有痰火、水饮之分，此方治水饮喘逆而无火者。

　　小青龙汤 见咳逆。

　　此方治内伏水饮，外冒风寒而喘者。详注咳逆条。

　　栀连二陈汤栀子 川连 半夏 广皮 白茯苓 甘草前小半夏汤，治无火之痰，此方治有火之痰。

　　清暑汤川连 香薷 浓朴 甘草香薷性温，世传清暑，不知与黄连同用，一冷一热，故能清暑邪。例如服六一散，必用滚水泡服，方能散暑邪而宣腠理。

　　清燥汤桑叶 石膏 人参 麦门冬 枇杷叶 杏仁 阿胶 黄芩 知母天花粉此方以石膏、黄芩、知母、花粉，清润上焦，桑叶、杏仁、引入肺中；人参、门冬、阿胶，润肺生津。同一治热，治湿热，用苦燥；治燥热，用凉润。按燥湿分于二分，然春分应湿而未湿，至谷雨而始湿；秋分应燥而未燥，至霜降而始燥。故曰逢霜始燥，逢雨始湿，此言时令之正也。亦有湿时反燥，燥时反湿，又当从权变而治也。

　　知母石膏汤知母 石膏 半夏 竹叶 麦门冬 甘草火喘无痰者，用石膏、知母；火喘有痰，又要加半夏。夫石膏寒凉，同半夏亦能辛散痰涎；半夏辛热，同石膏亦能清热和胃。此润燥方中，化出辛散痰涎定喘之法，兼可化治痰火呕吐、痰火咳嗽等症。

　　栝蒌根汤栝蒌根 半夏 竹茹 枳壳 桔梗前清燥汤，治肺燥喘逆者，知母石膏汤，治胃热喘逆者；栝蒌根汤，治肺胃二经痰多喘逆者。

　　平胃保和散 见胸满。

　　此治食滞中焦，喘满不得卧者，用枳壳汤调下。

　　麻黄杏仁甘草石膏汤 四味。

　　此方因汗下后，汗出而喘，身无大热，表症已减，桂枝汤不可用，故以麻黄加入杏仁石膏清肺汤中，双解上焦之余邪，而治喘逆。

　　干葛黄芩黄连汤 三味。

　　仲景喘而汗出有三条。其一，以太阳汗后，喘而汗出，身无大热；其二，以太阳下后，喘而汗出，身无大热。汗下不同。而同禁桂枝，同用麻黄甘草杏仁石膏汤。其三，以桂枝汤症，反用承气误下，遂利不止，脉促，表未解，喘而汗出，则用葛根、芩、连主治。按第一、第二条，汗下不同，以其病症同在太阳上焦，故同用麻黄甘草杏仁石膏汤；其第二与第三条，同是下后，同是喘而汗出，反不同方主治者，以其病在阳明下焦，协热下利，故用干葛芩连汤。

　　卷二

　　身重

　　伤寒门，有身痛，有身重；中寒门，有身痛，无身重。可知身重皆是阳邪为患，非虚寒之谓。按身重有风湿、有风温、有风寒、有火逆、有中 。如风湿相持，身体疼痛。不能转侧，羌活胜湿汤重加防风。如风温身热，发汗犹灼热，身重多眠，防葛石膏汤。如风寒身重者，即作伤寒施治。若无汗脉浮，恶寒发热，手足或冷，即是表邪，急宜汗之，羌活汤、败毒散、羌活胜湿汤。若表邪已解，里有结热，恶热不恶寒，脉沉而数，口渴便赤，宜清里石膏汤。邪在半表半里，宜和解，小柴胡汤。如火邪身重者，表汗未出，误用火；熏腰下重痹者，宜解火邪。如中 发热，身重身痛，手足常冷，时时汗出，口渴齿燥，宜人参白虎汤。

　　太阳病，或已发热，或未发热，必恶寒，体重呕逆，脉阴阳俱紧者，名曰伤寒。

</div>
    <div class="pagination">
<a href="伤寒大白_page14.html">上一页</a><span>...</span><a href="伤寒大白_page10.html">10</a><a href="伤寒大白_page11.html">11</a><a href="伤寒大白_page12.html">12</a><a href="伤寒大白_page13.html">13</a><a href="伤寒大白_page14.html">14</a><span class="current-page">15</span><a href="伤寒大白_page16.html">16</a><a href="伤寒大白_page17.html">17</a><a href="伤寒大白_page18.html">18</a><a href="伤寒大白_page19.html">19</a><a href="伤寒大白_page20.html">20</a><span>...</span><a href="伤寒大白_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
