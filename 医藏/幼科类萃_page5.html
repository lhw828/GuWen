<!DOCTYPE html>
<html>
<head>
    <meta charset="UTF-8">
    <title>幼科类萃 - 第 5 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科类萃 - 第 5 页/共 19 页</h1>
    <div class="content">　　
　　卷之五　诸疳门
　　
　　诸疳治法
　　凡热疳以胡黄连丸冷疳以木香丸冷热疳用通神丸主之疳在外耳鼻生疮者以兰香散诸疮白粉散主之心疳者由乳食不调心脏受热所致也盖其血气未定乳哺有伤易生壅滞内有滞热未得疏通故心神惊郁而作惊疳之候外证身体壮热脸赤唇红口舌生疮胸膈烦闷小便赤涩五心皆热盗汗发渴啮齿生惊是也宜以茯苓丸钱氏安神丸主之肝疳者由乳食不调肝脏受热所致也若乳母寒温不调滋味不节或外感风寒内伤喜怒邪气未散遽以乳儿多成风疳肝者眼之候伏热痰涎壅滞以致肝风入眼赤肿翳生眵泪烂眶痛痒揉擦昏暗雀盲甚至经月合眼亦名疳眼外证摇头揉目白膜遮精眼青泪多头焦发竖筋青脑热甲痒筋挛燥渴汗多下痢疮癣是也宜以天麻丸生熟地黄汤主之脾疳者由乳食不节脾胃受伤所致也或乳母恣食生冷肥腻或乳儿过伤或饭后与乳致吐或乳多眠久则变为乳癖腹胁结块亦为奶疳外证面黄身热肚大脚弱吐逆中满乏力叫啼水谷不消泄下酸臭合面困睡减食吃泥是也宜以灵脂丸钱氏益黄散主之肺疳者由乳食不调壅热伤肺所致也肺主乎气鼻乃肺所通其气不和则风湿乘虚客于皮毛入于血脉故鼻下两傍赤痒疮湿名为鼻疳其疮不痛汁所流处随即生疮亦名疳外证咳嗽喘逆壮热恶寒皮肤粟生鼻疮流涕咽喉不利颐烂吐红气胀毛焦泄痢频并是也宜以清肺饮化丸钱氏阿胶散主之肾疳者由乳哺不调脏腑伏热所致也凡甘味入于脾而动虫虫动则侵蚀肠胃则下痢肛烂湿多因疳伤久痢肠胃受湿得之外证脑热肌削手足如冰寒热时来滑泄肚痛口臭干渴齿龈生疮爪黑面黧身多疮疥是也宜以地黄丸主之蛔疳者由乳哺不调食肉太早脏腑伤积甜腻莫不化而为虫其证皱眉多啼呕吐清沫腹中作痛肚大青筋唇口紫黑肠头齿痒是也只有脊疳者乃虫食脊膂身热羸黄积中生热烦渴下痢拍背如鼓鸣脊骨如锯齿或十指皆疮频啮指甲是也兼以下虫丸主之丁奚哺露者皆因脾胃久虚不能克化水谷以荣血气故肌肉消铄肾气不足后为风冷所伤使柴骨枯露亦有胎中受毒脏腑少血故也若手足极细项小骨高尻削体瘦腹大脐突号哭胸高或生谷瘕是为丁奚若虚热往来头骨分开翻食吐虫烦渴呕哕是为哺露并以十全丹大芦荟丸主之疳痢者或因感受风寒暑湿冷热不调停积宿滞水谷不聚频下恶物是也疳泻者毛干唇白额上青纹肚腹胀鸣泻下糟粕是也勿用热药止涩并以香蔻丸木香丸主之疳劳者潮热往来五心烦热手足心及胸前热而发疮盗汗骨蒸咳喘枯悴或渴而后泻饮水恶食肚硬如石面色如银断不可治以黄汤鳖血煎主之疳肿者乃虚中有积其毒与气交并故令腹肚紧胀由是脾胃受湿致令头面脚手虚浮法当磨积调气以褐丸子主之无辜疳者脑后项边有核如弹按之转动软而不疼久则肢体痈疮便利脓血壮热羸瘦头露骨高是也古人有云浣濯儿衣露于檐下为此鸟落粪所污儿着此衣感其恶气遂成无辜之疾者此亦未必为是正孟子所谓尽信书则不如无书也宜蚵皮丸主之疳渴者乃脏腑有疳风气加之或乳母恣食五辛酒面炙爆使小儿心肺壅热日则烦渴饮水乳食不进夜则渴止是名疳渴黄连丸主之走马疳者多因气虚受寒及有宿滞留而不去积温成热虚热之气上蒸或食甜酸咸腻之物而脾虽喜甘积滞日久蕴热上熏于口致齿焦黑烂间出清血血聚成脓脓臭成虫侵蚀口齿甚至腮颊穿破乳食不便面色光浮气喘热作名曰走马疳宜芦荟丸主之外用烧盐散铜青散敷之若经久不愈传于唇之上下乃成崩砂证或齿落骨露饮食减少气促痰鸣必致危矣
　　
　　卷之五　诸疳门
　　
　　疳证诸方
　　
　　胡黄连丸
　　治小儿热疳胡黄连川黄连（各半两）朱砂（一钱半别研）上二连为末和朱砂入猪胆内系定虚悬于铫中煮一饭久取出研芦荟青黛各二钱半去淀虾蟆灰二钱麝少许粳米饭丸麻子大每服十丸米饮下
　　木香丸
　　治小儿冷疳及疳在内木香青黛槟榔肉豆蔻（各一分）麝香（一钱半另研）续随子（一两去油）虾蟆（二个烧存性）上为末蜜丸绿豆大每服三五丸至二十丸薄荷汤下食前服
　　通神丸
　　治小儿冷热疳胡黄连川黄连（各二钱）木香芜荑（炒各一钱）丁香肉豆蔻（生）使君子（焙肉各一钱）大虾蟆（一枚锉碎水煮烂研膏）上为末膏和丸麻子大每服十丸米饮下
　　兰香散
　　治小儿疳在外鼻下赤烂兰香叶（莱各二钱烧灰）铜青（半钱）轻粉（一钱）上为末令匀看大小干贴之
　　茯神丸
　　治小儿心疳茯神芦荟琥珀川黄连（净）赤茯苓（各三钱）钓藤皮远志肉（姜制焙干）虾蟆灰（各二钱）麝（少许）细节菖蒲（一钱）上为末粟米糊丸麻子大每服十丸薄荷汤下
　　天麻丸
　　治小儿肝疳风疳疳眼青黛川黄连大麻北五灵脂川芎夜明砂（微炒）芦荟（各一钱）龙胆草防风蝉壳（去足各一钱半）全蝎（二枚焙）麝（少许）上为末猪胆汁浸糕丸麻子大每服十丸薄荷汤下
　　生地黄汤
　　治小儿疳眼生干地黄熟地黄（各一两净）川芎赤茯苓枳壳（制）杏仁（水浸去皮）川黄连（净）半夏曲天麻地骨皮甘草（炙各二钱半）上锉每服二钱姜三片黑豆十五粒水煎临睡服
　　灵脂丸
　　治小儿脾疳食疳北五灵脂缩砂仁白豆蔻仁麦牙（炒）蓬术（煨）青皮（去白）橘红使君子肉（焙各二钱）虾蟆（炙焦三钱）上为末糊丸麻子大每服十丸米饮下
　　化丸
　　治小儿肺疳芜荑芦荟青黛川芎白芷梢胡黄连虾蟆灰（等分）上为末糊丸麻子大每服十丸米饮下
　　地黄丸
　　治小儿肾疳熟地黄（净四钱半）赤茯苓山茱萸（蒸取肉焙）牡丹皮山药（焙）使君子（略煨取肉各二钱）当归川芎川楝肉（焙）上为末炼蜜丸桐子大每服三丸空心温汤化下
　　下虫丸
　　治小儿疳蛔诸虫新白苦楝根皮（酒浸焙）木香桃仁（浸去皮焙）芜荑（焙）鸡心槟榔（各二钱）鹤虱（炒一钱）轻粉（半钱）干虾蟆（炙焦三钱）使君子（略煨取肉五十个）上为末糊丸麻子大每服十丸白汤下
　　香蔻丸
　　治小儿疳泻黄连（三钱炒）肉豆蔻木香诃子（煨）茯苓缩砂仁（各一钱）上为末粳米饭为丸麻子大每服十五丸生姜汤下
　　浓朴香连丸
　　治小儿疳痢黄连（净三钱）木香紫浓朴（制）缩砂仁夜明砂（隔纸炒各三钱）诃子肉（炒一钱）上为末粳米饭丸麻子大每服十五丸干艾叶生姜煎汤食前下益黄散治小儿脾疳泄泻陈橘皮（一两）青橘皮诃子肉甘草（炙各半两）上为粗末每服二钱水一盏煎至六分食前温服
　　阿胶散
　　治小儿肺疳咳嗽明阿胶（一两半面炒）黍粘子（一分炒）马兜铃（半两）甘草（一钱炙）杏仁（七个去皮尖）糯米（一两）上水一盏煎食前服
　　铜青散
　　治小儿走马疳口内生疗牙根溃烂齿黑欲脱或出紫血白芷（半两）牙硝（一钱）铜青（一分）麝香（一字）上为末干敷口角及擦牙齿上甚妙
　　肥儿丸
　　治诸疳多因缺乳吃食太早或因病久脏腑胃虚虫动日渐羸瘦肚大青筋不能行立发竖发热无颜色黄连神曲（各一两炒）麦芽（半两炒）木香（二钱半）槟榔（二个）肉豆蔻（炮）使君子（各半两酒浸去皮）上为末面糊丸麻子大每服二十丸米饮下量岁数加减
　　蚵皮丸
　　治小儿无辜疳诸疳一服虚热退二服渴止三服泻痢住。蟾蜍（一枚夏月沟渠中取腹大者不跳不鸣其身多癞）上以取粪虫一杓置桶中以取浸之桶上要干不与虫走却将蟾蜍顿在虫中任与虫食一日一夜次以新布袋包系定置水中急处浸一宿取出瓦上焙为末入麝香一字揉饭为丸麻子大每服二三十丸米饮下此丸累修合活人多矣无不效验
　　十金丹
　　治小儿丁奚哺露青皮陈皮莪术（煨）川芎五灵脂白豆蔻槟榔芦荟（各二两）木香使君子虾蟆（各二钱炙）上为末猪胆汁浸糕糊丸麻子大每服二十丸米饮下有热薄荷汤下
　　鳖血煎
　　治小儿疳劳芜荑柴胡川芎（各一两）人参（半两）使君子（二十枚）胡黄连川黄连（各二钱）上用鳖血一盏吴茱萸一两拌和二黄连淹一宿次早炒干去茱萸鳖血只用二连末和诸药作末粟糊丸麻子大每服二十丸食前白汤送下丹溪一方治小儿疳积或腹大用胡黄连去疳积一云去果子积阿魏去肉积酒浸宿各五分神曲炒去食积黄连炒去热积各二钱麝香四粒猪胆丸麻子大每服三十丸白汤下一方有芦荟一方治小儿疳用黄连白术山楂各五钱胡黄连芦荟各三钱芜荑一钱半神曲四钱为末猪胆丸粟米大白汤下一富儿面黄善啖易饥非肉不食泄泻一月脉大以为湿热当脾困而食少今反形健而多食不渴此必疳虫也大便果有虫令其治虫而愈至次年夏初复泻不痛而口干子曰昔治虫不治疳也以去疳热之药白术汤下三日而愈后用白术为君芍药为臣川芎陈皮黄连胡黄连入芦荟为丸白术汤下禁肉与甜瓜防再举
　　
　　卷之五　诸疳门
　　
　　诸疳灸法
　　小儿疳眼灸合谷二穴各一壮取法在手大指次指两骨间陷中是穴小儿疳痢脱肛体瘦渴饮形容憔悴诸般医治不瘥灸尾翠骨上三寸骨陷间三壮岐伯云兼三伏内用桃枝柳枝煎水浴孩子午正时当日灸之后用清帛拭兼有似见疳虫随汗出也此法神效小儿羸瘦饮食少进不生肌肉灸胃俞二穴各一壮取法在十二椎下两傍各一寸半陷中是穴
　　
　　卷之六　诸热门
　　
　　脉法
　　脉经曰小儿脉沉而数者骨间有热欲以腹按清冷也○难经曰热病之脉阴阳俱浮浮之而滑沉之散涩○脉诀启蒙曰小儿脉八至九至为发热○浮大数为风热
　　
　　卷之六　诸热门
　　
　　论热因诸脏所发
　　全婴方论云凡人之热必乘阳邪而发经云邪之所凑其气必虚留而不去其病则实邪正分争客搏于皮肤或恍惚而啼叫或闷乱而喘粗其变多端或在表或在里或似实或似虚或半表而半里或半实而半虚盖小儿气禀纯阳脏腑生热阴阳气变熏蒸于外致令身热也夫肝热则两眼赤痛流泪羞明或生翳障心热则口内生疮小便赤肿淋沥不通肺热则鼻衄不止大腑秘结脾热则多涎沫口内长流心脾热则生重舌木舌胃热则口作臭肾热则耳聋或出脓汁至于五脏蕴蓄风热毒瓦斯则令面赤如绯五心烦热四肢温壮痰涎壅盛目涩多渴若上冲咽喉则与气血相搏结聚壅盛而成喉闭危在顷刻也内经刺热篇云脾热病者左颊先赤心热病者额上先赤肺热病者鼻上先赤肝热病者右颊先赤肾热病者颐间先赤虽未发见赤色者刺之名曰治未病其五脏所主热各不同是不可以概论也大抵热则生风风则生悸矣
　　
　　卷之六　诸热门
　　
　　论表虚热
　　病机式要云有表而热者谓之表热无表而热者谓之里热有暴发而为热者乃久不宣通而致也有服温药而为热者有恶寒战栗而热者盖诸热之属心火之象也治法小热之气凉以和之大热之气寒以取之甚热之气则汗发之发之不尽则逆制之制之不尽求其属以衰之苦者以治五脏五脏属阴而居于内辛者以治六腑六腑属阳而在于外故内者治之外者发之又宜养血益阴其热不治而自愈也
　　
　　卷之六　诸热门
　　
　　辨论诸热
　　杨氏曰小儿之病惟热居多夫热有潮热惊热夜热余热食热疳热壮热烦热积热风热虚热客热癖热寒热血热疮疹热十六者大同而小异热之始发必有所因也其潮热发歇有时惊热颠叫恍惚夜热多发旦止余热寒邪未尽食热肚腹先发疳热骨蒸盗汗壮热一向不止烦热心躁不安积热颊赤口疮风热汗出身热虚热困倦少力客热来去不定痰热涎嗽饮水寒热发如疟状血热辰巳发热疮疹热耳鼻尖冷诸证得之各有所归其间或有三两证交互者宜随其轻重而处治之
　　
　　卷之六　诸热门
　　
　　诸热治法
　　心热者视其睡口中气温或合面卧及上窜摇头切牙泻心汤主之肝热手寻衣领及乱捻物泻青丸主之壮热饮水喘闷泻白散主之脾热其热在肌肉遇夜尤甚怠堕嗜卧身热饮水四肢不收泻黄散主之肺热手掐眉目日西热甚喘嗽寒热壮热饮水轻者泻白散重者凉膈散主之肾热两足不喜衣覆然此者脐之下皆肾之所主缘心气下行于肾部也东垣滋肾地黄丸主之潮热因伤寒时疫触变邪气阴气不足阳气有余阳邪暴伤则血气凝滞不即流通壅逆无归传于足阳明之经遂生潮热早晚两度如潮水之应期也伤寒论云潮热者实热也当利大便脉实者大柴胡汤下之脉虚浮数者百解散汗之惊热者遍身发热面青自汗心悸不宁脉数烦躁叫恍惚以钱氏凉惊丸安神丸主之夜热者但夜间发热是阴中有阳邪也以元戎四物二连汤主之余热者谓寒邪未尽传惊之遗热也仁斋曰伤寒汗下后而热又来乃表里俱虚气不归元阳浮于外不可再用凉药盖热去则寒起古人戒之法当和胃气使阳气收敛归内其热自止宜以参苓白术散主之食热者手心热壮背先热嗳气吐乳大便酸臭宜下积丸主之疳热者形瘦多渴吃食不长肌肉骨蒸盗汗泄泻无常肚大脚弱是也宜龙胆丸胡黄连丸芦荟丸之类壮热者一向不止由血气壅实五脏生热蒸熨于内则眠卧不安精神恍惚熏发于外表里俱热烦躁喘粗甚则发惊痫也火府散通圣散主之烦热者心燥不安五心烦热四肢温壮小便赤涩宜一粒金丹主之积热者颊赤口疮下盛则腰腿壅肿表里实则身热便涩虚则汗下后仍热也或内因酒曲煎爆热药峻补外因大暖炉火侵逼皆能生热此内外蕴积之热非食积热也宜三黄丸四顺饮主之风热者汗出身热呵欠面赤因其解脱风邪致令所伤客于皮毛入于脏腑则恶风发热目涩多睡阳气有余身热无汗阴气有余身寒有汗阴阳有余无汗而寒素问曰汗出而身热者风热也消风散绿霞丸主之虚热者因伤寒及诸热汗下之后余去津太过气血未调食饮劳伤致令虚热其候困倦少力面色青白泄泻多尿虚汗自出恍惚神慢虚气软弱又有久嗽久泻久痢久血久疟以致诸疾之后成者皆虚热也凡病久则血气虚气虚则发厥血虚则发热气血皆虚则手足厥而身热也宜以惺惺散四君子汤钱氏白术散主之客热者为阳邪干于心也心若受邪则热形于额故先起于头面次而身热恍惚多惊闻声惊恐此良由真气虚而邪气胜也邪气既胜真气与之交争发渴无时进退不定如客之往来故曰客热导赤散黄连泻心汤主之癖热者涎嗽饮水由乳食不消伏结于中致成癖块也宜与白术散滋养津液以珍珠丸下其痰涎或以褐丸子磨之寒热者证如疟状阴阳相胜也先寒而后热阳不足先热而后寒阴不足寒多而热少阴胜阳也热多而寒少阳胜阴也寒热相半阴阳交攻也寒热隔日阴阳乍离也阳盛发热阴盛发寒也其有头疼汗出者有呕吐不食者有增寒而饮水者壮热而饮汤者有筋骨疼痛者或泻或秘或内寒而外热或内热而外寒又有寒而腹中痛热而腹中鸣是有食积也治法因于食积者当用白饼子下之次行补助以钱氏白术散寒多热少者小柴胡汤加桂热多寒少者白虎汤加桂寒热相半者并用小柴胡汤主之血热者每日巳午间发热遇夜则凉六合汤主之疹热耳鼻尖冷是也人参败毒散升麻葛根汤参苏饮之类按以上辨论诸热证可谓详悉全婴方所云血热者巳午发热遇夜则凉与东垣所谓夜则发热昼则明了不同然东垣所云血热者指阴虚而生内热也夜则发热昼则明了取其昼阳夜阴也郑氏所云血热者指小儿血盛实而言也盖谓巳午者心火用事之时也心主血血气行至巳午则阳气盛阳气与正气相搏故至期而发热非其时者非血热也因二说不同故并录之
　　
　　卷之六　诸热门
　　
　　热证诸方
　　
　　导赤散
　　治小肠实热生地黄木通甘草（各等分）上为粗末入竹叶同煎
　　泻心汤
　　治心热黄连（一两）上为末水调二三分大小与之
　　泻青丸
　　治肝热当归龙胆草川芎山栀大黄羌活防风上为末蜜丸鸡头大每服一丸或半丸
　　泻白散
　　治肺热桑白皮地骨皮（各一两）甘草（五钱）上为末每服二三钱
　　泻黄散
　　治脾热口臭咽干藿香（七钱）山栀（一两）石膏（半两）甘草（三两）防风（四两）上为末同蜜酒拌微炒香每服一钱
　　滋肾地黄丸
　　治肾热黄柏（二钱）知母（一钱）桂（一分半）上为末熟水丸桐子大每服二十丸至三十丸合前百沸汤下
　　
　　卷之六　诸热门\热证诸方
　　
　　潮热之剂
　　
</div>
    <div class="pagination">
<a href="幼科类萃_page4.html">上一页</a><a href="幼科类萃.html">1</a><a href="幼科类萃_page2.html">2</a><a href="幼科类萃_page3.html">3</a><a href="幼科类萃_page4.html">4</a><span class="current-page">5</span><a href="幼科类萃_page6.html">6</a><a href="幼科类萃_page7.html">7</a><a href="幼科类萃_page8.html">8</a><a href="幼科类萃_page9.html">9</a><a href="幼科类萃_page10.html">10</a><span>...</span><a href="幼科类萃_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
