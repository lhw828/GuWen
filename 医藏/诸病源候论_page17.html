<!DOCTYPE html>
<html>
<head>
    <meta charset="UTF-8">
    <title>诸病源候论 - 第 17 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 17 页/共 129 页</h1>
    <div class="content">　　将适失度，热在上焦，下焦虚冷，冷气乘于胞，故胞冷不能制于小便，则小便多。

　　卷之六　解散病诸候（凡二十六论）

　　十、解散大便血候

　　将适失度，或取热，或伤冷，触动于石，冷热交击，俱乘于血，致动血气，血渗入于大肠，肠虚则泄，故大便血。

　　卷之六　解散病诸候（凡二十六论）

　　十一、解散卒下利候

　　行上违节，饮食失度，犯触解散，而肠胃虚弱，故卒然下利也。

　　卷之六　解散病诸候（凡二十六论）

　　十二、解散下利后诸病候

　　服散而饮食失度，居处违节，或霍乱，或伤寒，或服药而下利，利虽断而血气不调，石势因动，致生诸病。其状：或手足烦热，或口噤，或呕逆之类是也。随其病证而解之。

　　卷之六　解散病诸候（凡二十六论）

　　十三、解散大小便难候

　　积服散，散势盛在内联，热气乘于大小肠，大小肠痞涩，故大小便难也。

　　卷之六　解散病诸候（凡二十六论）

　　十四、解散小便不通候

　　夫服散石者，石势归于肾，而内生热，热结小肠，胞内痞涩，故小便不通。

　　卷之六　解散病诸候（凡二十六论）

　　十五、解散热淋候

　　夫服散石，石势归于肾，若肾气宿虚者，今因石热，而又将适失度，虚热相搏，热乘于肾。肾主水，水行小肠，入胞为小便。肾虚则小便数，热结则小便涩，涩则茎内痛，故淋沥不快也。

　　卷之六　解散病诸候（凡二十六论）

　　十六、解散发黄候

　　饮酒内热，因服石，石势又热，热搏脾胃，脾胃主土，其色黄，而候于肌肉，积热蕴结，蒸发于肌肤，故成黄也。

　　卷之六　解散病诸候（凡二十六论）

　　十七、解散脚热腰痛候

　　肾主腰脚。服石，热归于肾，若将适失度，发动石热，气乘腰脚，石与血气相击，故脚热腰痛也。其状：脚烦热而腰挛痛。

　　卷之六　解散病诸候（凡二十六论）

　　十八、解散鼻塞候

　　石发则将冷，其热尽之后，冷气不退者，冷乘于肺，肺主气，开窃于鼻，其冷滞结，气不宣通，故鼻塞。

　　卷之六　解散病诸候（凡二十六论）

　　十九、解散发疮候

　　将适失宜，外有风邪，内有积热，热乘于血，血气壅滞，故使生疮。

　　卷之六　解散病诸候（凡二十六论）

　　二十、解散痈肿候

　　六腑不和而成痈。夫服散之人，若将适失宜，散动热气，内乘六腑，六腑血气行于经脉，经脉为热所搏，而外有风邪乘之，则石热痈结，血气痞涩，而成痈肿。

　　卷之六　解散病诸候（凡二十六论）

　　二十一、解散烦闷候

　　将适失宜，冷热相搏，石势不得宣化，热气乘于脏，故令烦闷也。

　　卷之六　解散病诸候（凡二十六论）

　　二十二、解散呕逆候

　　将适失宜，脾胃虚弱者，石势结滞，乘于脾胃，致令脾胃气不和，不胜于谷，故气逆而呕。调之即愈。

　　卷之六　解散病诸候（凡二十六论）

　　二十三、解散目无所见目疼候

　　将适失宜，饮食乖度，鬲内生痰热，痰热之气熏肝，肝候目，故目无所见而疼痛。

　　卷之六　解散病诸候（凡二十六论）

　　二十四、解散心腹胀满候

　　居处犯温，致令石势不宣，内壅腑脏，与气相搏，故心腹胀满。

　　卷之六　解散病诸候（凡二十六论）

　　二十五、解散挟风劳候

　　本患风劳，而服散石，风劳未尽，石势因发，解石之后，体尚虚羸，故犹挟风劳也。

　　卷之六　解散病诸候（凡二十六论）

</div>
    <div class="pagination">
<a href="诸病源候论_page16.html">上一页</a><span>...</span><a href="诸病源候论_page12.html">12</a><a href="诸病源候论_page13.html">13</a><a href="诸病源候论_page14.html">14</a><a href="诸病源候论_page15.html">15</a><a href="诸病源候论_page16.html">16</a><span class="current-page">17</span><a href="诸病源候论_page18.html">18</a><a href="诸病源候论_page19.html">19</a><a href="诸病源候论_page20.html">20</a><a href="诸病源候论_page21.html">21</a><a href="诸病源候论_page22.html">22</a><span>...</span><a href="诸病源候论_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
