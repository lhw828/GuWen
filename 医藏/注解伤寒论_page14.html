<!DOCTYPE html>
<html>
<head>
    <meta charset="UTF-8">
    <title>注解伤寒论 - 第 14 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解伤寒论 - 第 14 页/共 39 页</h1>
    <div class="content">　　烦者，热也。发汗身凉为已解，至半日许，身复热，脉浮数者，邪不尽也，可更发汗，与桂枝汤。

　　凡病若发汗、若吐、若下、若亡（赵本有“血亡”二字）津液，阴阳自和者，必自愈。

　　重亡津液，则不能作汗，必待阴阳自和，乃自愈矣。

　　大下之后，复发汗，小便不利者，亡津液故也，勿治之，得小便利，必自愈。

　　因亡津液而小便不利者，不可以药利之，俟津液足，小便利必自愈也。

　　下之后，复发汗，必振寒脉微细。所以然者，以内外俱虚故也。

　　发汗则表虚而亡阳；下之则里虚而亡血，振寒者，阳气微也；脉微细者，阴血弱也。

　　下之后，复发汗，昼日烦躁，不得眠，夜而安静，不呕不渴，无表证，脉沉微，身无大热者，干姜附子汤主之。

　　下之虚其里，汗之虚其表，既下（医统本作“里申”）又汗，则表里俱虚。阳主于昼，阳欲复，虚不胜邪，正邪交争，故昼日烦燥（医统本作“躁”）不得眠；夜阴为主，阳虚不能与之争，是夜则安静。

　　不呕不渴者，里无热也；身无大热者，表无热也。又无表证而脉沉微，知阳气大虚，阴寒气胜，与干姜附子汤，退阴复阳。

　　干姜附子汤方：干姜（一两。味辛热） 附子（一枚生用，去皮，破，赵本作切，八片。味辛热）

　　《内经》曰：寒淫所胜，平以辛热。虚寒大甚，是以辛热剂胜之也。

　　上二味，以水三升，煮取一升，去滓，顿服。

　　发汗后，身疼痛，脉沉迟者，桂枝加芍药生姜各一两人参三两新加汤主之。（赵本有“桂枝加芍药生姜人参新加汤方”详见本书卷十）

　　汗后，身疼痛，邪气未尽也。脉沉迟，荣血不足也。经曰：其脉沉者，荣气微也。又曰：迟者，荣气不足，血少故也。与桂枝汤以解未尽之邪，加芍药、生姜、人参，以益不足之血。

　　发汗后，不可更行桂枝汤。汗出而喘，无大热者，可与麻黄杏仁甘草石膏汤主之。（赵本“主之”作“方”）

　　发汗后喘，当作桂枝加浓朴杏人汤，汗出则喘愈，今汗出而喘，为邪气拥甚，桂枝汤不能发散，故不可更行桂枝汤。汗出而喘有大热者，内热气甚也；无大热者，表邪必甚也。与麻黄杏子（医统本作“人”）甘草石膏汤，以散其邪。

　　麻黄杏人（赵本作“仁”）甘草石膏汤方：麻黄（四两，去节。味甘温） 杏人（人赵本作仁，五十个，去皮尖。味甘温） 甘草（二两，炙。味甘平） 石膏（半斤，碎，绵裹。味甘寒）

　　《内经》曰：肝苦急，急食甘以缓之。风气通于肝，风邪外甚，故以纯甘之剂发之。

　　上四味，以水七升，先（赵本无“先”字）煮麻黄，减二升，去上沫，内诸药，煮取二升，去滓，温服一升。本云：黄耳 。

　　发汗过多，其人叉手自冒心，心下悸，欲得按者，桂枝甘草汤主之。

　　发汗过多亡阳也。阳受气于胸中，胸中阳气不足，故病叉手自冒心。心下悸欲得按者，与桂枝甘草汤，以调不足之气。

　　桂枝甘草汤方：桂枝（四两，去皮。味辛热） 甘草（二两，炙。味甘平）

　　桂枝之辛，走肺而益气；甘草之甘，入脾而缓中。

　　上二味，以水三升，煮取一升，去滓，顿服。

　　发汗后，其人脐下悸者，欲作奔豚，茯苓桂枝甘草大枣汤主之。

　　汗者，心之液。发汗后，脐下悸者，心气虚而肾气发动也。肾之积，名曰奔豚。发则从少腹上至心下，为肾气逆欲上凌心。今脐下悸为肾气发动，故云欲作奔豚。与茯苓桂枝甘草大枣汤，以降肾气。

　　茯苓桂枝甘草大枣汤方：茯苓（半斤。味甘平） 甘草（二两，炙。味甘平） 大枣（十五枚，擘。味甘平） 桂枝（四两，去皮）

　　茯苓以伐肾邪；桂枝能泄奔豚；甘草、大枣之甘，滋助脾土，以平肾气；煎用甘烂水者，扬之无力，取不助肾气也。

　　上四味，以甘烂水一斗，先煮茯苓，减二升，内诸药，煮取三升，去滓，温服一升，日三服。作甘烂水法，取水二斗，置大盆内，以勺扬之，水上有珠子五六千颗相逐，取用之。

　　发汗后，腹胀满者，浓朴生姜甘草半夏人参汤主之。

　　吐后腹胀与下后腹满皆为实，言邪气乘虚入里为实。发汗后外已解也。腹胀满知非里实，由脾胃津液不足，气涩不通，壅而为满，与此汤和脾胃而降气。

　　浓朴生姜甘草半夏人参汤方：浓朴（半斤，去皮，炙。味苦温） 生姜（半斤，切。味辛温） 半夏（半斤，赵本医统本并作“升”，洗。味辛平） 人参（一两。味，医统本有“甘”字，温） 甘草（二两，炙。味甘平）

　　《内经》曰：脾欲缓，急食甘以缓之，用苦泄之。浓朴之苦，以泄腹满；人参、甘草之甘，以益脾胃；半夏、生姜之辛，以散滞气。

　　上五味，以水一斗，煮取三升，去滓，温服一升，日三服。

　　伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。

　　吐下后，里虚气。上逆者，心下逆满，气上冲胸；表虚阳不足，起则头眩；脉浮紧，为邪在表，当发汗；脉沉紧，为邪在里，则不可发汗。发汗则外动经络，损伤阳气，阳气外虚，则不能主持诸脉，身为振振摇也，与此汤以和经益阳。

　　茯苓桂枝白术甘草汤方：茯苓（四两。味甘平） 桂枝（三两，去皮。味辛热） 白术（二两。味苦甘温） 甘草（二两，炙。味甘平）

　　阳不足者，补之以甘，茯苓、白术，生津液而益阳也。里气逆者，散之以辛，桂枝、甘草，行阳散气。

　　上四味，以水六升，煮取三升，去滓，分温三服。

　　发汗，病不解，反恶寒者，虚故也，芍药甘草附子汤主之。

　　发汗病解，则不恶寒；发汗病不解，表实者，亦不恶寒。今发汗病且不解，又反恶寒者，荣卫俱虚也。汗出则荣虚，恶寒则卫虚，与芍药甘草附子汤，以补荣卫。

　　芍药甘草附子汤方：芍药（三两。味酸，微寒） 甘草（三两，炙。味甘平） 附子（一枚，炮，去皮，破八片。味辛热）

　　芍药之酸，收敛津液而益荣；附子之辛温，固阳气而补卫；甘草之甘，调和辛酸而安正气。

　　以上（赵本作“右”）三味，以水五升，煮取一升五合，去滓，分温（赵本有“三”字）服，疑非仲景意。（赵本作“方”）

　　发汗若下之，病仍不解，烦躁者，茯苓四逆汤主之。

　　发汗若下，病宜解也，若病仍不解，则发汗外虚阳气，下之内虚阴气，阴阳俱虚，邪独不解，故生烦躁。与茯苓四逆汤，以复阴阳之气。

　　茯苓四逆汤方：茯苓（六，赵本作“四”两。味甘平） 人参（一两。味甘温） 甘草（二两，炙。味甘平） 干姜（一两半。味辛热） 附子（一枚，生用，去皮，破八片。味辛热）

　　四逆汤以补阳，加茯苓、人参以益阴。

　　上五味，以水五升，煮取三升，去滓，温服七合，日三（赵本作“二”）服。

</div>
    <div class="pagination">
<a href="注解伤寒论_page13.html">上一页</a><span>...</span><a href="注解伤寒论_page9.html">9</a><a href="注解伤寒论_page10.html">10</a><a href="注解伤寒论_page11.html">11</a><a href="注解伤寒论_page12.html">12</a><a href="注解伤寒论_page13.html">13</a><span class="current-page">14</span><a href="注解伤寒论_page15.html">15</a><a href="注解伤寒论_page16.html">16</a><a href="注解伤寒论_page17.html">17</a><a href="注解伤寒论_page18.html">18</a><a href="注解伤寒论_page19.html">19</a><span>...</span><a href="注解伤寒论_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
