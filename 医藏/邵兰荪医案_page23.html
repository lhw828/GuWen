<!DOCTYPE html>
<html>
<head>
    <meta charset="UTF-8">
    <title>邵兰荪医案 - 第 23 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>邵兰荪医案 - 第 23 页/共 25 页</h1>
    <div class="content">　　瓜沥王 头晕心泛已瘥，六脉细涩。癸来腰腹联痛如刺，宜和营卫为主。（五月四号甲辰十八日。）

　　当归（二钱，小茴香五分拌炒） 制香附（三钱） 鸡血藤（三钱） 炒白芍（钱半） 杜仲（三钱）茯神（四钱） 延胡（二钱） 川芎（一钱） 小胡麻（三钱） 丹参（三钱） 玫瑰花（五朵）

　　清煎五帖。

　　介按：血积不散，为气所冲，新血与故血相搏，引动冲任，以致经来腰腹刺痛。此方养血理气，调和营卫之意。

　　西庄俞 潮热不清，右脉涩，左关沉弦，大便忽泻，经停，腹中有瘕，脐下痛较缓，气转至咽，舌微黄。宜清热、养胃、和肝。

　　银柴胡（一钱） 扁豆衣（三钱） 制香附（三钱） 乌药（钱半） 地骨皮（三钱） 茯苓（四钱） 杜仲（三钱） 绿萼梅（钱半） 青蒿梗（钱半） 丹参（三钱） 广木香（七分）

　　清煎五帖。

　　又 寒热较差，胃纳已和，右脉虚，左弦细，经停，腹中有瘕，脐下偶痛，肝木抑郁。

　　仍宜逍遥散加减。（十一月初四日。）

　　柴胡（八分） 当归（钱半） 青木香（五分） 木蝴蝶（四分） 炒白芍（钱半） 制香附（二钱） 杜仲（三钱） 川楝子（钱半） 茯苓（四钱） 生地（三钱） 炒青皮（八分）

　　清煎四帖。

　　介按：肝郁不畅，血气凝滞，以致脐下偶痛，而经停成瘕。然大便作泻，又是肝阳侮脾之候，治以理气疏肝，健脾清热，而寒热较差，胃气稍和。次以泄肝热而解肝郁，逍遥散为对症之方。因其既和气血，又佐柴胡以微升，藉引少阳之生气。如是治疗，俾郁勃之气，由此可以条畅。

　　某 冲任内损，腰疼背掣，脉涩细，头疼心悸，癸涩。宜柔肝、补心、调经。

　　桑寄生（三钱） 炒杜仲（三钱） 龙齿（三钱） 煨天麻（八分） 白茯神（四钱） 甘菊（钱半） 远志肉（八分） 豆衣（钱半） 炒枣仁（三钱） 丹参（三钱） 鸡血藤胶（钱半）

　　清煎四帖。

　　介按：肝为风木之脏，内寄相火，体阴用阳，其性主升，全赖肾水之涵，血液之养，庶得遂其条达之性。兹以肝肾并亏，血液已虚，因而内风时动，即觉头晕心悸，腰背酸痛，癸水涩少，此方治法，系是缓肝熄风，滋肾退热之意。

　　某 脘闷气滞，癸涩，脉涩细，右弦，带下腰酸。宜养血和中。（又月初三日。）

　　鸡血藤（三钱） 制香附（钱半） 大腹皮（三钱） 丹皮（三钱） 冬瓜子（四钱） 小胡麻（三钱） 丹参（三钱）

　　清煎五帖。

　　介按：湿热蕴蓄，因而气滞血阻，以致带下腰酸，故治以理气和血，清热渗湿。

　　安昌包 闺女月事仍闭，脉沉涩，腹痛脘闷，肢体浮肿，顷经少安。

　　当归（钱半） 泽泻（钱半） 通草（钱半） 冬瓜皮（三钱） 川芎（一钱） 制香附（三钱）

　　车前（三钱） 鸡血藤（三钱） 延胡（三钱） 大腹皮（三钱） 杜赤豆（四钱）

　　清煎四帖。

　　介按：此因血液被湿热逼出，旁流膈膜，以致肢体浮肿，经来之时，湿热乘虚而入，阻碍血脉之周流，血既凝滞，自然经闭腹痛，利水活血以行气。方法面面顾到。

　　某 带下腰疼，脉虚细，癸涩，腹左有瘕，病在冲任。宜柔肝调经。

　　桑寄生（三钱） 炒杜仲（三钱） 炒白芍（钱半） 生牡蛎（四钱） 全当归（二钱） 覆盆子（三钱） 木蝴蝶（四分） 绿萼梅（钱半） 茺蔚子（三钱） 香附（三钱） 鸡血藤（三钱）

　　清煎八帖。

　　介按：冲任并虚，肝郁成瘕，故以柔肝固肾，理气活血为治。

　　安昌顾 气郁成痹，脉涩，右寸关弦，音嘶，腹痛有瘕，癸水早期。宜泄降清肝。（三月二十七日。）

　　栝蒌皮（三钱） 石决明（六钱，生打） 川楝子（三钱） 茺蔚子（三钱） 薤白（一钱） 丹皮（三钱） 木蝴蝶（四分） 绿萼梅（钱半） 霍斛（三钱） 炒延胡（钱半） 新会皮（钱半）

　　清煎四帖。

　　介按：情怀不畅，肝郁化热，以致癸水早期，气逆上升，则胸脘阻痹，腹中瘕痛。故治以泄肝养胃。

　　某 便泻未除，舌色左边浓，癸水早期，脘闷气滞，右脉虚细，左关沉弦，肝木偏横。

　　宜养胃、平肝、调经。（六月七号。）

　　霍斛（三钱） 鸡血藤（三钱） 通草（钱半） 紫香附（钱半） 佩兰（三钱） 谷芽（四钱）

　　石莲子（三钱） 生米仁（四钱） 丹皮（二钱） 木蝴蝶（四分） 丹参（三钱）

　　清煎四帖。

　　介按：便泻未除，是挟时令之湿热，癸水早期，是属肝热而不藏血之症。肝阳横逆，则脘闷气滞，而左脉沉弦，胃被肝乘，未能与冲脉生化血液，则右脉虚细，治宜双方顾到，故以养胃和血，平肝渗湿之剂。

　　安昌寿 血虚木旺，脉弦，右虚细，项背掣痛，癸水先后不一，脘中偶痛，夜寐少安。

　　宜补心平肝为主。

　　丹参（三钱） 当归（钱半） 生牡蛎（四钱） 小胡麻（三钱） 茯神（四钱） 炒白芍（钱半）

　　木蝴蝶（四分） 鸡血藤（钱半） 枣仁（三钱） 炒杜仲（三钱） 川楝子（三钱）

　　清煎五帖。

　　介按：肝主筋而藏魂，肾主五液而恶燥，兹以肾液不能上承，则心不生血而癸水愆期，肝不藏魂，则夜寐不安，又不养筋，则项背掣痛而联及脘中。故治以补肾养心，柔肝和血。

　　瓜沥王 癸涩后期，脉虚左涩，腰酸带下，胃纳不旺。姑宜养胃、调经、涩下。

　　钗斛（三钱） 鸡血藤（钱半） 覆盆子（三钱） 小胡麻（三钱） 省头草（三钱） 炒杜仲（三钱） 川断（三钱） 丹参（三钱） 生牡蛎（四钱） 谷芽（四钱） 制香附（三钱）

　　清煎十帖。

　　介按：月经之本，所重在冲脉，而冲脉隶于阳明。今以胃纳不旺而血海渐涸，是以癸涩后期，肾虚而带脉不固，则腰酸带下。治以养胃补肾，庶几经调带止。

　　瓜沥王 癸涩迟滞，气冲脘闷，脉左涩，右弦滑，痰湿下注为滞。宜养血理气为主。（四月二十三号。）

</div>
    <div class="pagination">
<a href="邵兰荪医案_page22.html">上一页</a><span>...</span><a href="邵兰荪医案_page18.html">18</a><a href="邵兰荪医案_page19.html">19</a><a href="邵兰荪医案_page20.html">20</a><a href="邵兰荪医案_page21.html">21</a><a href="邵兰荪医案_page22.html">22</a><span class="current-page">23</span><a href="邵兰荪医案_page24.html">24</a><a href="邵兰荪医案_page25.html">25</a><a href="邵兰荪医案_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
