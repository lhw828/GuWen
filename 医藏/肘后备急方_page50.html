<!DOCTYPE html>
<html>
<head>
    <meta charset="UTF-8">
    <title>肘后备急方 - 第 50 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>肘后备急方 - 第 50 页/共 63 页</h1>
    <div class="content">　　大猪蹄一具，洗净，理如食法。煮浆如胶，夜以涂面。晓以浆水洗面，皮泽矣。

　　《谭氏小儿方》，疗豆疮瘢面 。

　　以密陀僧，细研，水调，夜涂之。明旦洗去，平复矣。

　　有治 疡三方，具风条中。

　　《千金方》，治诸腋臭。

　　伏龙肝浇作泥，敷之，立瘥。

　　《外台秘要》，治狐臭。若股内阴下恒湿臭，或作疮。

　　青木香，好醋浸，致腋下，夹之，即愈。

　　又生狐臭。

　　以三年酽醋，和锻石，敷之。

　　《经验方》，善治狐臭。

　　用生姜涂腋下，绝根本。

　　又方，乌髭鬓，驻颜色，壮筋骨，明耳目，除风气，润肌肤，久服令人轻健。

　　苍术不计多少，用米泔水浸三两日。逐日换水，候满日即出，刮去黑皮，切作片子，曝干。用慢火炒令黄色，细捣末，每一斤末。用蒸过茯苓半斤，炼蜜为丸。如梧桐子大，空心，卧时温熟水下十五丸。别用术末六两，甘草末一两，拌和匀，作汤点之，下术丸，妙。忌桃，李，雀蛤及三白。

　　《千金方》，治发落不生，令长。

　　麻子一升，熬黑，压油，以敷头，长发，妙。

　　又治发不生。

　　以羊屎灰，淋取汁，洗之。三日一洗，不过十度，即生。

　　又治眉发髭落。

　　锻石三升，以水拌匀，焰火炒令焦。以绢袋贮，使好酒一斗渍之。密封，冬十四日，春秋七日，取服一合，常令酒气相接。严云百日，即新髭发生，不落。

　　孙真人《食忌》，生发方。

　　取侧柏叶，阴干作末，和油涂之。

　　又方，令发鬓乌黑。

　　醋煮大豆黑者，去豆，煎令稠，敷发。

　　又方，治头秃。

　　芜菁子末，酢和敷之，日三。

　　《梅师方》，治年少发白，拔去白发。

　　以白蜜涂毛孔中，即生黑者。发不生，取梧桐子捣汁涂上，必生黑者。

　　《千金翼》疗发黄。

　　熊脂涂发，梳之散。头入床底，伏地一食顷，即出。便尽黑，不过一升脂，验。

　　杨氏《产乳》，疗白秃疮及发中生癣。

　　取熊白，敷之。

　　又疗秃疮。

　　取虎膏，涂之。

　　《圣惠方》，治白秃。

　　以白鸽粪，捣，细罗为散。先以醋，米泔，洗了，敷之，立瘥。

　　又治头赤秃。

　　用白马蹄烧灰，末，以腊月猪脂和，敷之。

　　《简要济众》，治头疮。

　　大笋壳叶，烧为灰，量疮大小。用灰调生油敷，入少腻粉，佳。

　　卷七

　　治为熊虎爪牙所伤毒痛方第五十三

　　葛氏方，烧青布以熏疮口，毒即出。仍煮葛根令浓，以洗疮。捣干葛根，末，以煮葛根，汁。服方寸匕，日五，夜一。则佳。

　　又方，嚼粟，涂之，姚同。

　　又煮生铁令有味，以洗疮上，姚同。

　　凡猛兽毒虫皆受人禁气，将入山草，宜先禁之，其经术云。

　　到山下先闭气三十五息，存神仙将虎来到吾前。乃存吾肺中有白帝出，把虎两目塞。吾下部又乃吐肺气，白通冠一山林之上。于是良久，又闭气三十五息。两手捻都监目作三步，步皆以右足在前，乃止祝曰。李耳，李耳，图汝非李耳耶，汝盗黄帝之犬。黄帝教我问汝，汝答之。云何，毕便行，一山之虎不可得见。若逢之者。目向立，大张左手，五指侧之，极势跳。手上下三度，于跳中大唤，咄虎，北斗君汝去，虎即走。

　　止宿亦先四向如此，又烧牛羊角，虎亦不敢近人，又捣雄黄，紫石，缝囊贮而带之。

　　附方《梅师方》，治虎伤人疮。

　　但饮酒，常令大醉，当吐毛出。

</div>
    <div class="pagination">
<a href="肘后备急方_page49.html">上一页</a><span>...</span><a href="肘后备急方_page45.html">45</a><a href="肘后备急方_page46.html">46</a><a href="肘后备急方_page47.html">47</a><a href="肘后备急方_page48.html">48</a><a href="肘后备急方_page49.html">49</a><span class="current-page">50</span><a href="肘后备急方_page51.html">51</a><a href="肘后备急方_page52.html">52</a><a href="肘后备急方_page53.html">53</a><a href="肘后备急方_page54.html">54</a><a href="肘后备急方_page55.html">55</a><span>...</span><a href="肘后备急方_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
