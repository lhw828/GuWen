<!DOCTYPE html>
<html>
<head>
    <meta charset="UTF-8">
    <title>普济方四库 - 第 1536 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1536 页/共 1812 页</h1>
    <div class="content">　　右为散用薄荷汁调于糊涂舌上咽下不拘时如患重舌亦可服之
　　硼砂散　治小儿木舌长大
　　硼砂【研】甘草【炙各半两】白芷【二钱】白药子【二两】蒲黄【一两】
　　右为散每服半钱薄荷汤入蜜少许涂下食后服三歳已上每服一钱
　　朴硝散　治小儿木舌【方见咽喉等疾类】
　　治木舌方　舌廼心之侯脾之络脉于舌脏腑壅滞心脾积热热气上冲故令肿胀满口若不急疗必至害人
　　竹沥【半合】太医局紫雪【一分】
　　右研细紫雪以竹沥和之时抹入口中以尽为度一方半夏醋煎嚾嗽吐即差
　　治木舌舌忽吐出不复收者又歌曰木舌要可用黄葵更入铅丹两自宜七遍防之便可愈神方不假乃为奇　用葵花研细黄丹半之同研防七次
　　木舌金丝膏　治小儿心脾受热唇口生疮仍治幕口唇舌白鹅口重舌木舌以上皆系心脾热并宜用下项药脚心次服连翘饮子仍与金丝膏刷口内舌上功効　用吴茱萸不拘多少为末用酽米醋调涂脚心更以纸贴糊粘傅之立効
　　一方云重腭一证于上腭令生一肉如指大小赤肿妨食及勿乳斯由热极而作速宜下之不尔热毒流咽喉加其肿塞闷絶而死宜服踈风防下之愈
　　治木舌舌忽吐出不能复收者　用竹纸捍巴豆油却取油纸燃烧烟薫之立止
　　治小儿木舌长大　用鲤鱼一枚去骨切肉作片将鱼肉贴于舌上以线系定
　　又方
　　黄蘖【一分细研剉】
　　右以竹沥渍取汁细细防口中良
　　治小儿重舌欲死方
　　乌贼鱼骨【一两烧为灰】
　　右研如粉以鸡子黄和涂喉外及舌下
　　牛黄散　治婴儿重腭重舌口内肿满多涎咽喉不利牛黄　朱砂　龙脑　鈆霜　射香　精石
　　右等分为末刺出血后用水洗拭之然后用此药之朱矾散亦可
　　治婴儿木舌　凡疗木舌如舌根强直肿满不能吮乳者先用长针于口内舌根两角边刺之令血出黄丹　朴硝　轻粉　白矾枯
　　右等分研细针后用此药掺之














　　普济方卷三百六十五
<子部,医家类,普济方>
　　钦定四库全书
　　普济方卷三百六十六　明　周王朱橚　撰婴孩唇舌口齿咽喉门
　　牙齿疼痛等疾【附论】
　　夫牙齿者是骨之所养手阳明足太阳之脉并入于齿若血气充实则骨髓强盛虽其齿损落犹能更生也若虚弱者血气衰耗风冷乗之致令齿久不生假令生者或龋或虫落不能生也　小儿齿痛风龋者手阳明太阳之脉并入于齿风气入其经脉与气血相齿即肿痛浓汁出谓之风龋　小儿牙疳齿龋者是龂腐烂也上牙属手阳明太阳之经燥金为主下牙为足阳明胃经湿土上下是肠胃二经也或积热于内或因服银粉芭豆大毒之药入乳肠胃乳食不能胜其毒毒气循经而至于齿龂牙缝嫰薄之反内害也可以麝香玉线子治之乳母临卧常服黄连解毒汤一服牙疳病则愈矣全婴方云纪全助教子七歳每夜睡中断牙其絶生
　　业医者累与惊药并灵宝丹及用圣惠方治睡中断齿密取患人卧荐下尘一捻内口中勿令知之亦不退诸法治之一季无効其妻虑有祟求祝无騐召愚视之则两耳前微赤疳攻必耳聋微黄惊入肾断齿睡防中此子肾经有风肾主骨骨齿也肾有风则齿痒齿痒则咬牙肾属阴故夜睡中断齿知惊入肾也纪曰专医小儿实不晓治愿请教益答曰以大防散一钱猪肾汤调临睡一服减半次夜更一服退七分后以人牙火煅蝎尾麝香三味猪肾汤调三服全瘥纪曰大防散何意也答曰大防防其膀胱之腑去肾经风肾与膀胱同肾虚不受泻故不多服猪肾汤入肾人齿入骨【古者用人牙烧灰治豆毒入肾肾旺疮黒寒颤咬齿者是肾经受毒今用人牙者逐肾经病蝎尾麝香治肾风邪】大抵用药当防其原归其本素问曰治病必求其本前者所用惊药乃治其心所以无効故也　小儿齿不生者用骨之所终而为髓之所养也小儿有禀气不足者则髓不能充于齿骨故齿久不生也
　　芎黄散　治齿不生齿者由骨之所终髓之所飬禀气不足则髓不能充于骨故齿久不生
　　川芎　干地黄　当归　山药【一名山薯芋】　白芍药【各一两】沉香【半两】粉草【三钱】
　　右为末温塩汤调服半钱用少许揩齿脚亦佳一方无沉香
　　牢牙散　搽牙
　　茯苓　石膏　龙骨【各一两】　寒水石　白芷【各一两】细辛【三分】石燕子【大者一枚小者一对】
　　右为细末早晩刷牙
　　蟾蜍丸　治齿不生【一名香附丹】
　　沉香【一两】防榔【半两】雄鼠粪【半两烧灰】大香附子【一两】干蟾【半两烧灰】
　　右为细末用羊髓四两煑烂和成膏如黍米大每服十粒麝香汤下量儿大小加减
　　香附丸　治小儿长齿不生
　　香附子【大者去皮】沉香【各半两】防榔　雄雀粪【两头尖者烧各一分】
　　右为末羊髓二两煑烂和成膏丸如小豆大每服十丸射香汤下
　　治大人小儿生齿神効方　用雄雌鸡粪各十四颗焙干同研如粉入麝香少许仍先以针挑破损齿脚下血出将散子之年髙者不过二十日生年少者十日不计伤损及少自退落并再生
　　治小儿大人多年牙齿不生　用黒豆三十粒牛粪火内烧令研尽细研入麝香少许一处研匀先以针挑不生牙处令血出用末少许揩不得见风忌酸醎物
　　治因落齿不生　取牛粪中黒豆二七粒去头上皮以此豆开处齿注齿根上时时用之即効
　　又方　取雄鼠粪二七枚以一粪拭一齿根处尽此上二十一日即生雄鼠屎头尖一方用雌鼠粪头圆者
　　治齿久不生　取雄鼠脊骨为末之即生
　　又方　取路傍遗却稻粒于齿落处防三七下其齿自生神効
　　疗小儿齿不生　用人尿坑中竹木以正旦刮涂之即生
　　含嗽汤　治齿痛
　　独活　黄芩　芎防　当归【各三分】细辛　荜拨丁香【各一两】
　　右防咀水五升煑取二升半含嗽之食顷乃吐更含之一方有甘草二两
　　藁本散　治卒齿痛
　　藁本　白附子　川芎　莾草【各半两用捣罗为细末次用】靑黛　芦荟　麝香【各一钱细研】
　　右研匀每用一字涂揩患处
　　雄黄丸　治小儿牙齿黒蛀气息疼痛
　　雄黄【二钱】麝香【半钱】
　　右为末软饮和为梃子安在牙内
　　治牙疼方　用苍耳子五升以水一斗煮取五升热含之疼则吐吐复含不过剂愈无子茎叶皆可用之
　　又方　用莾草五两切以水一斗煑水五升含嗽之一日令尽
　　又方　用黎芦末内于牙孔中勿咽汁神良
　　又方　用取门下桃撅烧取脂汁少少内孔中以腊固之
　　治小儿齿牙黒蛀气息疼痛　含白马屎随左右含之不过三口瘥
　　治裂齿　以腐棘针三百枚以水二升煑取一升含嗽之日三五瘥止
　　又方　取死曲蟮末疼处即止
　　麝香散　治小儿唇口臭烂龂宣露
　　麝香　雄黄【生】芦荟　白龙骨【各一钱】蜜陀僧【二钱】石胆【半两生】干蟾【一个重半两者入缾烧存性】
　　右研匀令细先用绵子纒筯头上以盐矾浆水轻洗过然后贴药
　　地骨皮散　治骨槽风牙齿宣露肿痒浮动疼痛作时或龂烂生疮兼治大人小儿口疮
　　地骨皮　麦蘖【各一两】靑皮【一分】猪牙皂角【半两】
　　右同盐令匀麤入锅内烧过再研末每服看患大小用之仍先以盐浆漱口了糁擦
　　治小儿牙宣齿缝血出
　　苦参【末一两】白矾【灰一钱】
　　右为末一日三次揩牙上立验也
　　治齿间血出　取苦竹叶不以多少浓煎取汁入盐少许寒温得所含冷即吐
　　治小儿牙宣常有鲜血不止齿龂臭烂
　　砒黄【炒一钱】麝香【炒半钱】
　　右同研细先用纸条子以生油涂之后糁药末在上少用末剪作小片纸棊子大看大小用挿在烂动处
　　治齿血出不止　刮生竹茹二两酢渍之令其人解衣坐乃别令一人含噀其背上二过并取竹茹浓煑取汁勿与盐适寒温令漱之终日为度
　　治牙龂宣露出血所以日月蚀未平复时特忌饮食小儿亦然并宜治之用蚯蚓粪水和作稠泥以火烧之令极赤末如粉以腊月猪脂和齿龂上日三即瘥止及治小儿风龋齿痛并虫食疼痛黒烂
　　治齿间血出　用童子小便半升分为三两次含之冷即吐之
　　治齿根肿痛　取松栢槐枝同烧令热柱病齿孔须臾虫缘枝出
　　治齿根肿　以松叶一握盐一合好酒三升煎取一升含之
　　治齿根空肿痛困毙
　　独活【四两】酒【三升】
　　右于净器中渍之煻火煨令暖稍稍沸得半去滓热含不过四五度
</div>
    <div class="pagination">
<a href="普济方四库_page1535.html">上一页</a><span>...</span><a href="普济方四库_page1531.html">1531</a><a href="普济方四库_page1532.html">1532</a><a href="普济方四库_page1533.html">1533</a><a href="普济方四库_page1534.html">1534</a><a href="普济方四库_page1535.html">1535</a><span class="current-page">1536</span><a href="普济方四库_page1537.html">1537</a><a href="普济方四库_page1538.html">1538</a><a href="普济方四库_page1539.html">1539</a><a href="普济方四库_page1540.html">1540</a><a href="普济方四库_page1541.html">1541</a><span>...</span><a href="普济方四库_page1537.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
