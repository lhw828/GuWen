<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 57 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 57 页/共 133 页</h1>
    <div class="content">　　上方皆攻积之剂，全无补性，虚人禁用，实者亦须以四君、四物汤药兼服乃可。

　　〔疝瘕〕〔大〕妇人疝瘕，由饮食不节，寒温不调，气血劳伤，脏腑虚弱，风冷入腹，与血相结所生。疝者痛也，瘕者假也，结聚浮假而痛，推移乃动也。妇人之病，有异于丈夫者，或因产后血虚受寒，或因经水往来，取冷过度，非独因饮食失节，多挟于血气所成也。其脉弦急者生，虚弱小者死。尺脉涩而浮牢为血实气虚，其发腹痛逆气上行，此为胞中有恶血，久则结成血瘕也。

　　〔薛〕子和云：遗溺闭癃，阴痿脬痹，精滑白淫，皆男子之疝也。若血涸月事不行，行后小腹有块，或时动移，前阴突出，后阴痔核，皆女子之疝也。但女子不谓之疝而谓之瘕。一妇人小腹痞胀，小便时下白带，小水淋沥，此肝经湿热下注，用龙胆泻肝汤而愈。一妇人小腹胀痛，小水不利，或胸乳作痛，或胁肋作胀，或气逆心胸。余以为肝火而血伤脾，用四物、柴胡、青皮、玄胡索、木香而愈。一妇人小腹痞闷，小便不利，内热体倦懒食，用八珍汤加柴胡、山栀、龙胆草治之而安。

　　干漆散 治妇人疝瘕久不消，令人黄瘦 羸，两胁妨闷，心腹疼痛。

　　干漆（炒令烟尽） 木香 芫花（醋炒） 赤芍药 桂心 当归 川芎 琥珀（各半两，研）

　　大黄（炒，二两） 牛膝（七钱半） 桃仁（一两） 麝香（二钱半）

　　上为细末，无时，温酒调下一钱。

　　当归散 治妇人疝瘕及血气攻刺，心腹疼痛不可忍。

　　鳖甲（醋炙黄，二两） 当归（锉，微炒） 桂心 槟榔 川大黄（锉，微炒，各一两）

　　川芎 吴茱萸（汤泡七次，焙干） 木香 青橘皮（去白，各半两） 蓬莪术 赤芍药桃仁（汤浸去皮尖，麸炒微黄，各七钱五分）

　　上为散，每服三钱，水一盏，姜一钱三分，煎至七分，去滓稍热服，不计时候。

　　 砂丸 治妇人疝瘕，及积瘀血在脏，时攻腹胁疼痛。

　　川芒硝 砂（各一两） 当归 雄黄 桂心（各半两） 大黄（炮） 三棱（各二两）

　　上为细末，米醋一碗，熬大黄末为膏，次入余药末，和丸如梧桐子大。空心温酒下十丸，渐渐加至二十丸，以利下恶物为度。

　　巴豆丸 治妇人疝瘕，及血气疼痛。

　　巴豆（去皮心，醋煮半日，二钱半） 砂 大黄（炒，各一两） 五灵脂 桃仁（各七钱半）

　　木香（半两，各为末）

　　炼蜜丸如绿豆大，淡醋汤空心下五丸，热酒亦可。

　　黑神丸神曲 香（各四两） 木香 椒（炒香出汗） 丁香（各半两） 槟榔（四枚） 漆（六两，半生、半用重汤煮半日令香）

　　上除椒、漆，五物皆半生半炒为细末，用前生熟漆和丸如弹子大，用 香末十二两铺阴地荫干，候外干，并 香收器中极干，去香。肾余育肠膀胱 癖，及疝坠、五膈、血崩、产后诸血、漏下赤白，并一丸分四服，死胎一丸，皆绵裹酒下。难产，炒葵子四十九枚，捣碎酒煎下一丸。诸疾不过三服， 气十服，膈气、 瘕五服，血瘕三丸，当瘥。予族子妇病腹中有大块如杯，每发痛不可忍。

　　时子妇已贵，京下善医者悉集，服药莫愈。予应之曰：此血瘕也，投黑神丸三丸，杯气尽消，终身不作。

　　蟠葱散 治妇人脾胃虚冷，气滞不行，攻刺心腹，痛连胸胁间，膀胱小肠疝气，及妇人血气 瘕痛。

　　延胡索 肉桂 干姜（各二两） 甘草（炒） 苍术（米泔浸一宿） 缩砂 丁皮 槟榔（各四两）

　　莪术 三棱 茯苓 青皮（各六两）

　　上为末，每服三钱，水一盏，连须葱白一茎，煎空心热服。

　　宝鉴蒺藜汤 治阴疝小腹作痛，小便不利，手足逆冷，或腹胁闷痛。

　　蒺藜（去刺） 附子（炮） 栀子（去皮，各半两）

　　上末，每三钱，水煎温服，食前。

　　丹溪定痛散 治寒疝疼痛速效。

　　枳壳（十五枚） 山栀子（炒） 棠球子 吴茱萸（炒过） 荔枝核（炮，各等分）

　　上为末，用长流水调下一二钱，空心服。

　　附：芦荟丸方 治疳癖肌肉消瘦，发热潮热，饮食少思，口干作渴，或肝疳食积，口鼻生疮，牙龈蚀烂等证。

　　芦荟 胡黄连 黄连（炒焦） 木香 白芜荑（炒） 青皮（各五钱） 当归 茯苓陈皮（各一两半） 甘草（炒，七钱）

　　上为末，米糊丸梧子大。每服七八十丸，米饮下。

　　卷之三　杂证门下

　　心腹胀满

　　〔大〕夫妇人心腹胀满者，由脏腑久冷，气血虚损，而邪气客之，乘于心脾故也。足太阴脾之经也，脾虚则胀。足少阴肾之经也，其脉起于小指之下斜趣足心，入跟中上股内后廉，贯肾络膀胱，从肾上贯肝膈入肺中；其支者从肺出络于心脏。邪气客于三经，与正气相搏，积聚在内，气并于脾，脾虚有胀，故令心腹烦满而胀也。诊其脉迟而滑者，胀满也。

　　〔薛〕前证脾胃虚痞，用六君子汤。（杂病虚劳。）脾胃虚寒者，用人参理中汤。郁结气滞者，用归脾汤。（杂病健忘。）肝侮脾土，用六君、柴芍。脾气壅滞，用平胃散。（杂病中食。）肺气壅滞，用紫苏饮。宿食壅滞，用养胃汤。脾血虚痞，用四物汤加参、术。（上六证当互相参用，仍与血风攻脾不食同用。）一妇人胸膈不利，饮食少思，腹胀吞酸，或用疏利之药，反致中满不食。予以为脾土虚而肝木盛，用补中益气汤（杂病伤劳倦。）加砂仁、香附、煨姜，又以六君子加芎、归、桔梗而愈。 吴江史玄年母久病之后，遇事拂意，忽胸腹胀满，面目微肿，两腿重滞，气逆上升，言语喘促，服清气之剂不效。予曰：此脾肺虚寒也。先用六君子汤，一剂病势顿减，后用补中益气加茯苓、半夏、干姜，二剂形体顿安。后以七情失调，夜间腹胀，乃用十全大补汤加木香治之而痊。

　　白术散 治妇人脾胃气虚，心腹胀满，不欲饮食，四肢无力。

　　白术 草果仁 诃子肉（各三分） 赤茯苓 槟榔 桂心（各半两） 陈皮 浓朴 人参（各一两） 甘草（一分）

　　上为粗末，每服四钱，水一盅，姜三片，枣一枚，煎至七分，去滓食前热服。

　　槟榔散 治妇人脾胃虚冷，心腹胀满，不欲饮食。

　　槟榔 前胡 川芎 青皮（七钱半） 赤芍药 桂心 大黄 苦梗 木香 枳壳（各半两）

　　甘草（二钱半）

　　上 咀，每服四钱，姜三片，煎至七分，去滓温服。

　　木香散 治证同前。

　　木香 桂心 白术 干姜（炮） 陈皮（去白） 草果仁 诃梨勒 人参（各一两） 神曲（炒黄，七钱半） 甘草（炙，半两）

　　上为细末，每服一钱，茶清点，热服。

　　《补遗》治心腹胀满。予尝独用浓朴姜汁炒过，每服五钱，姜七片，水煎温服，不拘时候，间服沉香降气汤得效。（见《资生经》。）

　　《局方》分心气饮亦妙。（方见杂病气。）三腕散亦妙。（方见两胁胀痛。）

</div>
    <div class="pagination">
<a href="证治准绳女科_page56.html">上一页</a><span>...</span><a href="证治准绳女科_page52.html">52</a><a href="证治准绳女科_page53.html">53</a><a href="证治准绳女科_page54.html">54</a><a href="证治准绳女科_page55.html">55</a><a href="证治准绳女科_page56.html">56</a><span class="current-page">57</span><a href="证治准绳女科_page58.html">58</a><a href="证治准绳女科_page59.html">59</a><a href="证治准绳女科_page60.html">60</a><a href="证治准绳女科_page61.html">61</a><a href="证治准绳女科_page62.html">62</a><span>...</span><a href="证治准绳女科_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
