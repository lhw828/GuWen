<!DOCTYPE html>
<html>
<head>
    <meta charset="UTF-8">
    <title>本草择要纲目 - 第 30 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草择要纲目 - 第 30 页/共 38 页</h1>
    <div class="content">　　平性药品

　　龟甲

　　（凡使锯去四边。石上磨净。炭火炮过。醋涂酥炙。或以酒炙用。）

　　【气味】甘平有毒。

　　【主治】血滞麻痹。久嗽虚疟。属金水。功长于补阴。治血治劳。盖龟鹿皆灵而有寿。龟首常藏向腹。能通任脉。故取其版以补心补肾补血以养阴也。鹿鼻常反向尾。能通督脉。故取其角以补命补精补气以养阳也。古人制龟鹿二仙膏见神工之能事矣。龟下甲治漏下赤白。破症瘕。去瘀血。止血痢。续筋骨。疗劳倦。四肢无力。腰脚酸痛。

　　平性药品

　　神曲

　　（凡用炒黄以助土气。陈久者良。）

　　【气味】甘辛温无毒。阳中之阳也。入足阳明经。

　　【主治】化水谷宿食症结宿滞。健脾暖胃。霍乱泄痢。炒研酒服。回产妇乳。

　　平性药品

　　五加皮

　　【气味】辛温无毒。五加者五车星之精也。水应五湖。人应五德。位应五方。物应五车。故青精入茎。则有东方之液。白气入节。则有西方之津。赤气入花。则有南方之光。玄精入根。则有北方之 。黄烟入皮。则有戊己之灵。五神镇生。相转育成。饵之者真仙。服之者反婴。

　　【主治】风湿痿痹。壮筋骨。顺气化痰。添精补髓。男子阴痿囊下湿。小便余沥。女人阴痒及腰瘠痛弱。酿酒饮治四肢拘挛。去皮肤风湿。

　　平性药品

　　僵蚕

　　【气味】咸辛平无毒。浮而升。阳中之阳也。入厥阴阳明之药。

　　【主治】小儿惊痫夜啼。去三虫。男子阴痿。女子崩中赤白。产后腹痛。灭诸疮瘢痕。疗一切金疮疔肿风痔。盖僵蚕属火兼土与金。木老得金。气僵而不化。治喉痹者。取其清化之气。从治相火者。取其散浊结滞之痰。因其气相感。而以意使之者也。有枸杞蚕一种。生枸杞树上。取之曝干晒用。主治益阳道填精。炙黄入地黄丸。功长于补肾。治肾家风虚。

　　恶（桑螵蛸 桔梗 茯苓 茯神 萆 ）

　　平性药品

　　百合

　　【气味】甘平无毒。

　　【主治】补中益气。止涕泪。除心下急满。润肺止嗽。仲景治百合病。有百合知母汤。百合滑石代赭汤。百合鸡子汤。百合地黄汤。凡四方病名百合。而用百合治之。不知何义。

　　平性药品

　　阿魏

　　（臭而止臭者。乃为真。验法有三。一以半铢安熟铜器中一宿。至明沾阿魏处白如银汞。无赤色。一以一铢置五斛草自然汁中一夜。至明如鲜血色。一以一铢安于柚树上树立干。

　　便是真者。）

　　【气味】辛平无毒。

　　【主治】杀诸小虫。去臭气。破症积。除邪鬼蛊毒。解自死牛羊马肉诸毒。消肉积。祛传尸冷气。辟温治疟。

　　平性药品

　　龙眼肉

　　【气味】甘平无毒。

　　【主治】五脏邪气。安志。除蛊毒。去三尸虫。久服强魄聪明。开胃益脾。性味和平。严用和归脾汤。治思虑劳伤。用龙眼肉取甘味归脾。能益人之智。通神明也。

　　平性药品

　　鼠粘子

　　【气味】辛平无毒。阳中之阴。升也。

　　【主治】其用有四。治风温瘾疹咽喉风热。散诸肿疮疡之毒。利凝滞腰膝之气。

　　平性药品

　　蓖麻子

　　【气味】甘辛平有小毒。阴也。

　　【主治】性善收能追脓。取毒。又能出有形之滞物。故取胎产胞衣刺骨。胶血者用之。

　　平性药品

　　礞石

　　【气味】甘咸平无毒。其性下行。阴也沉也。乃足厥阴之药。

　　【主治】肝经病。故宜以礞石之重坠。疏快其滞。使木平气下。而痰积通利也。然只可用之救急。若气弱脾虚者不宜僭服。

　　平性药品

　　白前

　　【气味】甘微寒无毒。

　　【主治】胁逆气。胸逆气。呼吸欲绝。降气下痰。手太阴也。然长于降气。肺气壅实而有痰者宜之。若虚而兀兀硬气。则不可用之以泄化源。

　　平性药品

</div>
    <div class="pagination">
<a href="本草择要纲目_page29.html">上一页</a><span>...</span><a href="本草择要纲目_page25.html">25</a><a href="本草择要纲目_page26.html">26</a><a href="本草择要纲目_page27.html">27</a><a href="本草择要纲目_page28.html">28</a><a href="本草择要纲目_page29.html">29</a><span class="current-page">30</span><a href="本草择要纲目_page31.html">31</a><a href="本草择要纲目_page32.html">32</a><a href="本草择要纲目_page33.html">33</a><a href="本草择要纲目_page34.html">34</a><a href="本草择要纲目_page35.html">35</a><span>...</span><a href="本草择要纲目_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
