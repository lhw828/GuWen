<!DOCTYPE html>
<html>
<head>
    <meta charset="UTF-8">
    <title>肘后备急方 - 第 43 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>肘后备急方 - 第 43 页/共 63 页</h1>
    <div class="content">　　取黄连末一大两，白羊子肝一具，去膜。同于砂盆内研，令极细，众手捻为丸。如梧桐子，每食以暖浆水吞二七枚，连作五剂，瘥。但是诸眼目疾，及障翳，青盲，皆主之。禁食猪肉及冷水。刘禹锡云，有崔承元者，因官治一死罪囚出活之。因后数年，以病自致死。一旦崔为内障所苦，丧明，逾年后，半夜叹息。独坐时，闻阶除间悉 之声。崔问为谁，曰是昔所蒙活者囚，今故报恩至此。遂以此方告讫而没，崔根据此合服，不数月眼复明，因传此方于世。

　　又方，今翳家洗眼汤。

　　以当归，芍药，黄连，等分，停细，以雪水，或甜水，煎浓汁。乘热洗，冷即再温洗。

　　甚益眼目，但是风毒，赤目，花翳等。皆可用之，其说云，凡眼目之病，皆以血脉凝滞使然，故以行血药，合黄连治之。血得热即行，故乘热洗之。用者无不神效。

　　又方，治雀目不计时月。

　　用苍术二两，捣，罗为散，每服一钱。不计时候，以好羊子肝一个，用竹刀子批破，糁药在内。

　　麻绳缠定，以粟米泔一大盏，煮熟为度，患人先熏眼，药气绝即吃之，《简要济众》，治小儿雀目。

　　《梅师方》，治目暗，黄昏不见物者。

　　以青羊肝切，淡醋食之，煮亦佳。

　　又方，治眼睛无故突一二寸者。

　　以新汲水灌渍睛中，数易水，睛自入。

　　崔元亮《海上方》，着此三名，一名西国草，一名毕楞伽，一名覆盆子，治眼暗不见物，冷泪浸淫不止，及青盲，天行目暗等。取西国草，日曝干，捣令极烂，薄绵裹之。以饮男乳汁中浸。如人行八九里久，用点目中，即仰卧，不过三四日，视物如少年，禁酒油面。

　　《千金方》，点小儿，黑花眼翳涩痛。

　　用贝齿一两，烧作灰，研如面，入少龙脑，点之，妙。

　　又方，常服明目洞视。

　　胡麻一石，蒸之三十遍，末，酒服，每日一升。

　　又方，古方明目黑发，槐子于牛胆中渍，阴干，百日。食后吞一枚，十日身轻，三十日白发黑，百日内通神。孙真人食忌，主眼有翳。取芒硝一大两，置铜器中，急火上炼之。放冷后，以生绢细罗，点眼角中，每夜欲卧时，一度点，妙。

　　《经验方》，退翳明目白龙散。

　　马牙硝光净者，用浓纸裹，令按实。安在怀内着肉处，养一百二十日，取出。研如粉，入少龙脑，同研细，不计年岁深远。眼内生翳膜，渐渐昏暗。远视不明，但瞳仁不破散，并医得，每点用药末两米许，点目中。

　　又方，治内外障眼。

　　苍术四两，米泔浸七日，逐日换水后，刮去黑皮，细切，入青盐一两，同炒。黄色为度，去盐不用，木贼二两。

　　以童子小便浸一宿，水淘，焙干，同捣为末，每日不计时候。但饮食菜蔬，纳调下一钱匕，服甚验。

　　《经验后方》，治虚劳眼暗。

　　采三月蔓荆花，阴干为末。以井花水，每空心调下二钱匕，久服长生，可读夜书。

　　《外台秘要》，主目翳及 肉。

　　用矾石最白者，纳一黍米大于翳上及 肉上，即冷泪出，绵拭之。令恶汁尽，其疾日日减翳自消薄，便瘥。矾石须真白好者，方可使用。

　　又补肝散，治三十年失明。

　　蒺藜子，七月七日收，阴干，捣散，食后，水服方寸匕。

　　又疗盲。

　　猪胆一枚，微火上煎之。可丸如黍米大，纳眼中，食顷，良。

　　又方，治翳如重者。

　　取猪胆白皮曝干，合作小绳子如 钗股大小，烧作灰，待冷。便以灰点翳上，不过三五度，即瘥。

　　又方，轻身，益气，明目。

　　芜菁子一升，水九升，煮令汁尽，晒干。如此三度，捣末，水服方寸匕，日三。

　　《斗门方》，治火眼。

　　用艾烧令烟起，以碗盖之，候烟上碗成煤，取下，用温水调化，洗火眼，即瘥。更入黄连，甚妙。

　　《广利方》，治眼筑损 肉出。

　　生杏仁七枚，去皮，细嚼，吐于掌中，及热。以绵裹筋头，将点 肉上，不过四五度，瘥。

　　《药性论》云。

　　空心用盐揩齿，少时吐水中，洗眼，夜见小字，良。

　　顾含养嫂失明。

　　含尝药视膳，不冠不食，嫂目疾。须用蚺蛇胆，含计尽求不得。有一童子，以一合授含，含开乃蚺蛇胆也。

　　童子出门，化为青鸟而去，嫂目遂瘥。

　　卷六

　　治卒耳聋诸病方第四十七

　　葛氏，耳卒聋。

　　取鼠胆，纳耳内，不过三，愈，有人云，侧卧沥一胆尽。须臾胆汁从下边出，初出益聋，半日顷，乃瘥。治三十年老聋。

　　又方，巴豆十四枚，捣，鹅脂半两火熔，纳巴豆，和取如小豆，绵裹纳耳中，瘥。日一易，姚云，瘥三十年聋。

　　若卒得风，觉耳中恍恍者。

　　急取盐七升，甑蒸使热，以耳枕盐上，冷复易。亦疗耳卒疼痛，蒸熨。

</div>
    <div class="pagination">
<a href="肘后备急方_page42.html">上一页</a><span>...</span><a href="肘后备急方_page38.html">38</a><a href="肘后备急方_page39.html">39</a><a href="肘后备急方_page40.html">40</a><a href="肘后备急方_page41.html">41</a><a href="肘后备急方_page42.html">42</a><span class="current-page">43</span><a href="肘后备急方_page44.html">44</a><a href="肘后备急方_page45.html">45</a><a href="肘后备急方_page46.html">46</a><a href="肘后备急方_page47.html">47</a><a href="肘后备急方_page48.html">48</a><span>...</span><a href="肘后备急方_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
