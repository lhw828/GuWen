<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 21 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 21 页/共 59 页</h1>
    <div class="content">　　夫脉者，血之府也。长则气治，短则气病，数则烦心，大则病进，上盛则气高，下盛则气胀，代则气衰，细则气少，涩则心痛，浑浑革至如涌泉，病进而色弊，绵绵其去如弦绝，死。

　　此即脉辨病，而决生死之法也。卫行脉外而主气，营行脉中而主血，故脉为血之府，然即可因之以验气，何也？盖血主濡之，气主煦之，血随气行，气由血聚，良以阴阳血气，互相为根，不能析离者也。故脉形长者，知其气之调达而治也；脉短者，知其气郁而病也；脉数者，或因邪郁化火，或因水亏火亢，皆烦心也；若外感而脉渐大，是邪盛也，若内伤而脉反大，是本元之气不固也，皆知其病增进矣；若脉势上溢，而寸偏旺，则气上盛，而息必高；若脉势下垂，而尺反大，则气下坠，而腹必胀也；代者，歇止也，其气衰可知，然亦有脏腑气血结滞者；脉细，则气少矣，然亦有外受湿气者，总因阳气衰少，而尚可治，若非结滞而现代脉，则本元败为难治矣；脉涩者，气结血瘀，心主血脉，故心痛也；浑浑革至如涌泉者，轻按至数不清，如皮革之状，重按如涌泉之腾沸，此根元涣散，阴阳升降出入无序，故病进而色弊矣，然犹有鼓动之势，若无力鼓动，而绵绵如去水之下溜、如琴弦之忽绝无形者，正如残灯忽灭，故死也。

　　卷四下　经解

　　经脉应四时十二月

　　《素问·阴阳别论》帝曰：人有四经十二从，何谓？岐伯曰：四经应四时，十二从应十二月，十二月应十二脉。脉有阴阳，知阳者知阴，知阴者知阳。凡阳有五，五五二十五阳。所谓阴者，真脏也，见则为败，败必死矣。所谓阳者，胃脘之阳也。别于阳者，知病处也；别于阴者，知死生之期。三阳在头，三阴在手，所谓一也。别于阳者，知病忌时；别于阴者，知死生之期。谨熟阴阳，无与众谋。

　　四经应四时者，肝经应春，心经应夏，肺经应秋，肾经应冬，脾土应四季，在其中矣。十二从者，手足三阴三阳，共十二经，相从周流于一身，如十二月之周行成一岁，终而复始也。脉理之要，别其阴阳，能知其阴，即知其阳，能知其阳，即知其阴。何也？盖阴阳之气相合，外行经络，内行脏腑，循环不已，而五脏皆禀胃脘阳和之气，其一脏遍含五脏之胃阳，故五五有二十五阳。脏为阴，腑为阳，所以谓阴者，真脏孤阴之气也。

　　真脏脉现，则本元败，败必死矣。所以谓阳者，胃脘之阳也，胃为阳土，其能纳水谷，化精微，生气血者，实由先天元阳蒸腾之力，故得阳生阴长，气血和平，而脉象柔缓调匀，是为胃气，故脉有胃气则生；若胃阳败，则孤阴真脏之脉现，如弦钩毛石而但急强散乱，绝无和缓之气，则死矣。是故能别其胃肠之和否，可知其病处，如弦多胃气少，病在肝之类也；能别其孤阴真脏脉，可知死生之期，如肝至悬绝急，十八日死之类也。三阳经脉上头，三阴经脉止于手，而阴阳通贯周流则一也。故能知阳可以知阴，知阴可以知阳。辨其阳脉之太过不及，可知病有宜忌之时，如春夏人迎微大为宜，反小为忌，秋冬微小为宜，反大为忌；辨其阴脉之逆顺，可知死生之期，如肝病遇木旺时可生，遇金旺时则死之类。如是谨记熟悉阴阳生化、五行生克之理，则辨别自明，无须与庸众谋议，徒滋惑乱也。

　　卷四下　经解

　　五脏绝脉

　　所谓阴阳者，去者为阴，至者为阳；静者为阴，动者为阳；迟者为阴，数者为阳。凡持真脏脉者，肝至悬绝急，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。

　　人身阴阳气血，升降流行，循环不已，与天地同其造化。其升而出，以现于脉者为至，为阳；其降而入，为去，为阴。其来去之形，静者为阴，动者为阳；迟者为阴，数者为阳；沉者为阴，浮者为阳。此阴阳之纲，必参悟其神理，指下方能辨别也。如上所云胃气脉者，其来去出入，必舒徐和缓，其部不浮不沉，其动不迟不数，如是则阴阳和平而无病，否则即为病脉。察其不调之处，乃为病之所在，若其本元败，真脏脉现而无胃气，可决其死期，如经所云者。

　　卷四下　经解

　　五脏脉象

　　鼓一阳曰钩，鼓一阴曰毛，鼓阳胜急曰弦，鼓阳绝而至曰石，阴阳相过曰溜。

　　此表五脏脉象之神理也。五脏具五行之性，而五行由阴阳气化，流行生旺，而成形象，故五脏之气现于脉者如此。鼓一阳者，脉形之鼓动，如《阴阳离合论》所云：搏而勿浮，命一阳也，钩者，阳升多，阴降少，阳升则浮出，阴降则沉入，故其形如钩之微曲向下，动转圆活而主夏，心之脉象也；鼓一阴者，如所云：搏而勿沉，命一阴也，毛者，阳微降，阴微升，阳降则收肃，阴升则微鼓，故如毛之在皮，浮而柔软，主秋，肺脉之象也，鼓阳胜急者，鼓动之阳较胜而略急，如弦线，乃阳初升，主春，肝脉之象也；鼓阳绝而至者，轻按其鼓动之形，绝无阳象，重按而纯阴气至，其阳下伏，如石沉水也，主冬，肾脉之象也；夫阴阳升降出入，是二气相交相生，必由中土经过，互相往来，如水之溜，故言阴阳相过曰溜，即脾胃之脉象也。溜者，中和柔缓之象，现于弦钩毛石之中，乃为胃气无病之脉，犹土旺四季而不独主一时，故曰其善处不可得见，以其在心肾肺肝之中也。

　　《灵枢·根结篇》曰：一日一夜五十营，以营五脏之精，不应数者，名曰狂生。所谓五十营者，五脏皆受气，持其脉口，数其至也。五十动而不一代者，五脏皆受气；四十动一代者，一脏无气；三十动一代者，二脏无气；二十动一代者，三脏无气；十动一代者，四脏无气；不满十动一代者，五脏无气。予之短期，要在终始。所谓五十动而不一代者，以为常也，以知五脏之期。予以短期者，乍数乍疏也。

　　营行脉中，阴阳十二经脉流行，凡一昼夜五十周于身，以营运五脏之精气，而五脏皆受水谷之精气充养者也，故持其寸口之脉，数其至数。五十动而不一代者，其气周行五脏，而不歇止也。如五十动外，及五十至内，或有歇止无一定，而迟者名结脉，数者名促脉，皆为气血郁滞之病，非死脉也。若歇止有定数，名代脉，以其气竭，不能接续，如经所云一脏以至五脏无气，可决其死期之长短也。虽不歇止，而乍数乍疏，此脾败之真脏脉，主死。因脾为中土，代行各脏之气于周身，故其本脉名代，是和缓而不歇止，若脾败不能行气于各脏，五十至内歇止而有定数，如欲求人代己，故名代脉，主死。同名代脉，其取义各不同也。其有言少阳之至，乍数乍疏者，因少阳阳气初升，未能调畅，是时令之旺脉，非彼之死脉。是故脉名同而义多不同，皆当辨别也。

　　卷四下　经解

　　辨脉平病死旺之象

　　《素问·平人气象论》岐伯曰：人一呼脉再动，一吸脉亦再动，呼吸定息脉五动，闰以太息，命曰平人。平人者，不病也。常以不病调病患，医不病，故为病患平息以调之为法。人一呼脉一动，一吸脉一动，曰少气。人一呼脉三动，一吸脉三动而躁，尺热，曰病温；尺不热，脉滑，曰病风；涩，曰痹。人一呼脉四动以上曰死，脉绝不至曰死，乍疏乍数曰死。平人之常气禀于胃，胃者，平人之常气也，人无胃气曰逆，逆者死。

　　脉之动者，阴阳气血升降出入也。其气根于呼吸，故仲景言呼吸脉之头也。一呼一吸，名一息，三息中必有一长息，如岁之有闰，名太息也。一呼一吸，而脉四动，连长息计之，则三息中多三动，分计每息有五动，名五至也，如此为无病之平人。以无病患之呼吸，合病脉之至数，其迟其数可见也。假如一呼脉止一动，一吸脉一动，此为迟脉，阳气衰少也。一呼脉三动，一吸脉三动，此为数脉，若兼躁动，而尺肤热者，温病也；尺肤不热，而脉兼滑者，是内有风痰，如中风之类也；脉兼涩者，邪痹经络也。若一呼脉至四动以上，其气有出无入，本元外脱也；脉绝不至者，气血竭也；乍疏乍数者，元气散乱也，故皆主死。胃为脏腑之海，脏腑皆赖胃中谷气充养，故人无胃气，其病为逆，逆则死之征也。

　　太阳脉至，洪大以长；少阳脉至，乍数乍疏，乍短乍长；阳明脉至，浮大而短。

　　此以阳气生旺开阖，而现于脉象也。太阳为开，阳气正旺，故脉洪大且长也；少阳为枢，阳气始生，未能调达，故脉乍数乍疏，乍长乍短，与上节之乍疏乍数，气散无力者，迥乎不同，不可不知也；两阳合明名阳明，阳旺极而气阖也，故脉浮大者，阳之象，短者，阖象也。以此验三阳之气，生旺出入之道，与天地相同。假如夏令，阳旺极而阴将生，是阳明之短脉，乃为秋令浮短涩之先兆。其三阴经之开阖枢，亦然。故《难经》曰：太阴之至，紧大而长。此阴气旺也，故太阴为开。

　　又云：少阴之至，紧细而微。此阴气始生，故少阴为枢。又云：厥阴之至，沉细而敦。此阴气已极，故厥阴为阖。《难经》以此三阴三阳名旺脉，谓合天地生旺之气也。惟《难经》言冬至后得甲子，少阳旺；再得甲子，阳明旺；再得甲子，太阳旺。此但指天地阳气生旺而言。《内经》言开阖枢者，指人身经气流行而言，各有义理不同也。又《素问·至真要大论》曰：厥阴之至，其脉弦；少阴之至，其脉钩；太阴之至，其脉沉；少阳之至，大而浮；阳明之至，短而涩；太阳之至，大而长。此言客气流行，应乎脉象者，与前诸义又不同。是故圣经之论阴阳，千变万化，各有义理所主，不可错乱。故经曰：知其要者，一言而终，不知其要，流散无穷。所以前章李仕材凭臆见注解脉象，脏腑部位阴阳错乱也。

　　春胃微弦，曰平；弦多胃少，曰肝病；但弦无胃，曰死；胃而有毛，曰秋病，毛甚，曰今病。脏真散于肝，肝藏筋膜之气也。

　　五脏具五行之性，故各脏脉形不同，而合五时之气化，然以胃气和缓之象为本，故五时之脉，但微现本脏之脉形，方为吉也。假如肝木旺于春，两手之脉弦，弦者，细长而调达，必以和缓胃气为主，而微兼弦象曰平，平者，无病也；若弦多胃气少，则肝气横逆而病矣；但弦无胃气，则真脏脉现而死矣；若弦缓兼毛，毛者，浮短涩，肺脏之本脉，而主秋令，弦多胃少者，肝气太过也，兼毛者，肝气不足也，至秋金旺，则肝木更亏而病矣；若毛甚，则春见秋脉，生气告匮，实时病也。先天真元之气，散布于肝，肝为震，后天之阳，始生筋膜，故筋膜之气藏于肝，而肝主筋也。

　　夏胃微钩，曰平；钩多胃少，曰心病；但钩无胃，曰死；胃而有石，曰冬病；石甚，曰今病。脏真通于心，心藏血脉之气也。

　　心火旺于夏，两手之脉钩，钩者，如钩微曲向下，其上圆活转动而浮，必以和缓胃气为主，微现钩象曰平；若钩多胃气少，则心火亢逆而病矣；但钩无胃气，则坚硬不转动，是真脏脉现，则死也；若钩缓中兼石，石者，沉实而滑，肾脏之本脉，而主冬令，此心火不足，至冬水旺，则心气愈亏而病矣；若石甚，则阴盛阳衰，实时病也。真元之气通于心，以生血脉，而血脉藏于心，故心主血脉也。

　　长夏胃微软弱，曰平；弱多胃少，曰脾病；但代无胃，曰死；软弱有石，曰冬病；石甚，曰今病。脏真濡于脾，脾藏肌肉之气也。

　　脾土旺于四季，而主令长夏未月，以土位于中，而未为一岁之中也。脾司鼓运，代行各脏之气于周身，故其本脉名代。软弱者，阴土柔象也，胃为阳土，其气刚，刚柔相济，而得中和之气，故微有软弱之象曰平；如弱多，则阳气少，脾乏鼓运之力而病矣；若但代无胃，则真脏脉现而死也；软弱有石，曰冬病，石甚，曰今病，与心同。盖火土一源，长夏心火犹旺也。真元之气蒸液濡于脾，以长养肌肉，故肌肉之气藏于脾，而脾主肌肉也。

　　秋胃微毛，曰平；毛多胃少，曰肺病；但毛无胃，曰死；毛而有弦，曰春病；弦甚，曰今病。脏真高于肺，以行营卫之气也。

　　肺金旺于秋，两手之脉毛，毛者，浮短涩，阳气初降变阴之象，必以和缓胃气为主，而微有毛象曰平；若毛多胃气少，则肺气不调而病矣；但毛无胃气，则真脏脉现而死也；若毛而有弦，以收肃之令，而现生发之脉，其阳不敛，至春发泄更甚而病矣；若弦甚，则反气化时令而即病也。肺为华盖，部位最高，真元之气上达于肺，故权衡一身之气，以行营卫阴阳表里也。

　　冬胃微石，曰平；石多胃少，曰肾病；但石无胃，曰死；石而有钩，曰夏病；钩甚，曰今病。脏真下于肾，肾藏骨髓之气也。

　　肾水旺于冬，两手之脉石，石者，沉实软滑，阳气归藏之象，必以和缓胃气为主，而微有石象，曰平；若石多胃气少，则肾阳衰，阴寒太过而病矣；但石无胃气，则真脏脉现而死也；若石而有钩，以归藏之令，而见升浮之脉，阳先发露，至夏令则水涸，必生热病矣；若钩甚，是反其归藏之令，实时病也。真元之气下根于肾，骨髓乃精气所成，而藏于肾，故肾主骨也。

　　卷四下　经解

　　辨平病死之脉

　　夫平心脉来，累累如连珠，如循琅 ，曰心平，夏以胃气为本；病心脉来，喘喘连属，其中微曲，曰心病；死心脉来，前曲后居，如操带钩，曰心死。

　　如连珠琅 者，现于指下，圆活柔和，如钩下曲而上圆，是有胃气者，名钩脉。盖心火旺于夏，两手之脉微有钩象，为有胃气之平脉也；若喘喘连属者，其情势急促，其中微曲，则不调达，此心火郁逆而病也；前曲后居，如操带钩者，其来也上浮如钩头之圆而坚硬，故曰前曲，其去也下沉如钩身之长而不转，故曰后居，是心之真脏脉也，故死。

　　平肺脉来，厌厌聂聂，如落榆荚，曰肺平，秋以胃气为本；病肺脉来，不上不下，如循鸡羽，曰肺病；死肺脉来，如物之浮，如风吹毛，曰肺死。

　　厌厌聂聂者，众苗秀齐貌；如落榆荚者，轻浮和缓貌。皆形容浮涩，而和缓有胃气之象，名毛脉也。以肺金旺于秋，阳气之初降，故轻按浮短涩者，收敛之象，重按和缓，为有胃气，无病之平脉也；不上不下者，涩甚也，如循鸡羽者，浮涩虚软也，此肺气郁而且伤，液枯气耗之病也；如物之浮者，全在浮部，下无根也，如风吹毛者，应指散乱，毫无鼓动之力，此肺气将绝之真脏脉也，故死。

　　平肝脉来，软弱招招，如揭长竿末梢，曰肝平，春以胃气为本；病肝脉来，盈实而滑，如循长竿，曰肝病；死肝脉来，急益劲，如新张弓弦，曰肝死。

　　招招，犹迢迢也，应指虽软弱，而源流绵远也；如揭长竿末梢者，如高揭长竿，其末梢细长而柔软，名弦脉也。盖肝木旺于春，阳气初升，阴气尚盛，长者，阳象，弦软，阴象，此有胃气之平脉也；若盈实而滑，则乏柔和之象而阳亢，故如长竿之直而不软，滑者，阳化火也，是肝气横逆为病；然其滑，尚有流动之象，倘如新张弓弦之紧急硬劲，则无胃气之真脏脉也，故死。

　　平脾脉来，和柔相离，如鸡践地，曰脾平，长夏以胃气为本；病脾脉来，实而盈数，如鸡举足，曰脾病；死脾脉来，锐坚如乌之喙，如鸟之距，如屋之漏，如水之流，曰脾死。

　　和柔相离者，阴阳相等，来去从容也；如鸡践地者，至数调匀，脉路清楚也。脾为阴土，胃为阳土，土旺四季，而居五行之中，故其和缓，为无病之平脉也；若脉来实而盈数，则少柔和，其气太过，如鸡举足者，数而至数不匀，必有邪积之脾病也；若脉锐坚，如乌喙，如鸟距，是绝无中和之气，或如屋漏，忽连续而来，忽久歇一滴，或如水流，去而不返，此皆本元败而脾气竭，故为死脉也。

　　平肾脉来，喘喘累累如钩，按之而坚，曰肾平，冬以胃气为本；病肾脉来，如引葛，按之益坚，曰肾病；死肾脉来，发如夺索，辟辟如弹石，曰肾死。

　　此之喘喘累累如钩，形似心脉，而实不同。心脉阳旺而升，现于浮部，按之软散，外阳内阴，离之象也；肾脉阴盛阳伏，现于沉部，轻按软弱，重按有力而滑，外阴内阳，坎之象也。此有胃气，无病之平脉也；若来如引葛者，至数模糊不清，其阴阳不调，故按之益坚，无柔缓之气，则为肾病也；发如夺索者，如两人夺一索，互相牵掣，亦如引葛无绪，而如索之强硬，故如弹石之辟辟，绝无柔和之气，是真脏之死脉也。

　　卷四下　经解

　　辨脉太过不及中外异病

　　《素问·玉机真脏论》岐伯曰：春脉者，肝也，东方木也，万物之所以始生也，故其气来，软弱轻虚而滑，端直以长，故曰弦，反此者病。帝曰：何如而反？岐伯曰：其气来，实而强，此谓太过，病在外；其气来，不实而微，此谓不及，病在中。太过，则令人善忘，忽忽眩冒而巅疾；其不及，则令人胸痛引背，下则两胁满。

　　春生夏长，秋收冬藏，气之流行，生化万物，肝应东方之木，其气柔嫩，故脉软弱，轻虚而滑，滑者，流动也，端直以长而象弦，阳气调达也。凡五脏之脉，各有本脏之形，而春令弦象，为应时之平脉也，夏秋冬皆然。若脉气之来，不轻虚而实，不柔和而强，此为太过，病在外者，外邪乘之，肝气郁逆，故令人善怒，风性上摇，故忽忽眩冒，为巅顶之疾，谓目眩昏冒，巅顶掣痛，以肝经之脉上顶，与督脉相会也；若其气来，不实而微，是为不及，而中虚之病，乏阳和生气，三焦水道不宣，上则胸窒，痹痛引背，下则两 及胁虚满，经所云：脏寒生满病也。须用补阳以和阴，不可作实痛实满而用攻散也。 者，胁下软处，皆肝经所行之部也。

</div>
    <div class="pagination">
<a href="灵素节注类编_page20.html">上一页</a><span>...</span><a href="灵素节注类编_page16.html">16</a><a href="灵素节注类编_page17.html">17</a><a href="灵素节注类编_page18.html">18</a><a href="灵素节注类编_page19.html">19</a><a href="灵素节注类编_page20.html">20</a><span class="current-page">21</span><a href="灵素节注类编_page22.html">22</a><a href="灵素节注类编_page23.html">23</a><a href="灵素节注类编_page24.html">24</a><a href="灵素节注类编_page25.html">25</a><a href="灵素节注类编_page26.html">26</a><span>...</span><a href="灵素节注类编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
