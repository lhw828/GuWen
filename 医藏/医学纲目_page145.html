<!DOCTYPE html>
<html>
<head>
    <meta charset="UTF-8">
    <title>医学纲目 - 第 145 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 145 页/共 379 页</h1>
    <div class="content">　　莲子，一胞裹十数枚，生于项之左右，以手触则能转动，尚可用药治疗，如坚硬挨不动者，乃不可生。憎寒发热，燥渴，凡遇此症，至难治，虽神圣亦无如之何也已。

　　重台，生于项颈，或左或右，初则单窠结在上，或在下，重叠见之，是名重台。此症药不可疗，不可针灸，若是毒行，甚肿痛，发渴生痰，万死一生，害人极速。初觉有之，急用小犀角丸，粉金散治之。

　　燕窠，形似燕窠，不可治。

　　肺脉微涩，为鼠，在颈支腋之间，下不胜其上，其应善酸。（全文见治虚实法。色白，脉主涩。）〔《灵》〕黄帝曰：决其生死奈何？岐伯曰：反其目视之，其中有赤脉，上下贯瞳子，见一脉，一岁死。见一脉半，一岁半死。见二脉，二岁死。见二脉半，二岁半死。见三脉，三岁而死。

　　见赤脉不下贯瞳子，可治也。（寒热篇）〔丹〕夫瘰初发，必起于少阳经。不守禁戒，必延及阳明经。大抵食味之浓，郁气之积，曰毒，曰风，曰热，皆此三端，招引变换，须分虚实。彼实者固易治，自非痛断浓味与发气之物，虽易亦难，殊为可虑。以其属胆经，主决断，有相火，而且气多血少，妇人见此，若月经行，不作寒热，可生。稍久转为潮热，其症危矣。自非断欲绝虑食淡，虽神圣不可治也。

　　卷之十九心小肠部痈疽所发部分名状不同

　　结核

　　独形而小核者，为结核。

　　〔河〕结核，火气热甚则郁结坚硬，如果中核也，不须溃发，但热气散则自消。

　　〔丹〕结核，或在项、在颈、在臂、在身，如肿毒者，多在皮里膜外，多是痰注作核不散，问其平日好食何物？吐下后，用药散核。结核在颈项方。

　　僵蚕（炒）大黄（酒浸）青黛胆星（各等分）上为末，蜜丸噙。

　　结核在下颏。二陈汤加酒炒大黄、连翘、桔梗、柴胡。结核在臂。二陈汤加连翘、防风、川芎、酒芩、苍术、皂角刺、僵蚕、麝香，行太阴、厥阴之积痰，使结核自消，甚捷。

　　〔《济》〕治颏下结核不消，《经效》用大肚蜘蛛，不拘几个，以好酒浸之，研烂，同浸酌酒，去渣，温热，临卧服之。

　　卷之十九心小肠部痈疽所发部分名状不同

　　瘿瘤

　　〔《灵》〕虚邪之入于身也深，寒与热相搏，久留而内着，寒胜其热则骨疼肉枯；热胜其寒则烂肉腐肌为脓；内伤骨，内伤骨为骨蚀，有所疾前筋，（“疾前”二字，衍文也，筋当作“结”。）筋屈不得伸，邪气居其间而不反，发为筋溜。有所结，气归之，卫气留之，不得反，津液久留，合为肠溜。久者数岁乃成，以手按之柔，已有所结，气归之，津液留之，邪气中之，凝结日以易甚，连以聚居，为昔瘤。以手按之坚，有所结，深中骨，气因于骨，骨与气并，日以益大，则为骨疽。有所结，中于肉，宗气居之，邪留而不去，有热则化而为脓，无热则为肉疽。凡此数气者，其发无常处，而有常名也。（刺节真邪篇此皆虚邪中人为病弗去而久留着，故积岁累月而成疽瘤也。）〔子和〕新寨一妇人，年四十余，有瘤三瓣，戴人令以咸吐之。三涌、三汗、三下，瘿已消半。

　　次服化瘿之药，遂大消去。夫病在上者，皆宜吐，亦自有消息之法耳。

　　〔河〕瘤气赤瘤丹，热胜气也，火之色也。

　　〔丹〕瘿气先须断浓味。

　　海藻（洗，一两）黄连（二两）上为末，以少许置掌中，时时舐之，津咽下。如消三分之二，须止后服。一方，用黄柏二两，海藻一两，不用黄连亦佳。

　　治瘿气结核，累累肿硬。以昆布一两，洗去咸，捣为末，每用一钱。绵裹于好醋中浸过，含之咽津，药味尽，再噙之。

　　〔《肘》〕治颈下卒结囊，欲成瘿。海藻一斤，洗去咸，酒浸饮之。

　　〔无〕

　　破结散

　　海藻（洗）草龙胆海蛤通草昆布矾石（枯）松萝（各三分）麦面（四分）半夏贝母（各二分）为末，酒服方寸匕，日三。忌鲫鱼、猪肉、五辛、生菜、诸杂毒物。十日知，二十日愈。

　　〔《济》〕

　　玉壶散

　　治三种瘿。

　　海藻（洗）海带（洗）昆布雷丸（各一两）青盐广术（各半两）上等分为细末，陈米饮丸，如榛子大，噙化。以炼蜜丸，亦好。

　　〔子和〕

　　人参化瘿丹

　　海带（洗）海藻（洗）海蛤昆布（以上四味皆焙）泽泻（炒）连翘（以上各等分）猪靥羊靥（各十枚，猪羊靥即猪羊外肾，乃囊中之卵也）上为末，蜜丸，如鸡头大。临卧噙化一二丸，忌油腻物。

　　〔罗〕

　　宝金散

　　偏医瘿气无不瘥。

　　猪羊靥（十对。暖水洗去脂膜后晒干，杵为细末）海藻（洗）海带（各二两。洗）丁香木香琥珀（研）麝香（研，各一分）真朱（研，半两）上件，先将丁香、木香、海藻、海带杵为细末，入下项药味，合和再研细，重罗过，每服一钱，热酒一盏调服，夜卧服，垂头而睡。若在室男女，十服必效。如男子、妇人患者，一月见效，有胎不可服。

　　海带丸

　　治瘿气，久不消。

　　海藻（洗）贝母青皮陈皮上件，各等分为细末，炼蜜为丸，如弹子大。食后噙化一丸，大效。

　　〔罗〕枯瘤方名

　　一井散

　　砂粉霜雄黄（以上各二钱）轻粉没药乳香（以上各一钱）土黄（三钱，做土黄法：砒黄另末二两，木鳖子半两去壳，巴豆半两去油，砂另为末二钱，上以砒黄一处为末，用木鳖子同石脑油成一块，油纸裹定，埋于地坑内四十九日，取出于瓷器盛，掰作小块研细，少许。

　　砒黄即雌黄）上为细末，以津调涂瘤顶，外边歇一韭叶，先以花纸贴之，上用小黄膏贴之。

　　小黄膏

　　黄柏黄芩大黄（各等分）上为细末，以水调为糊，比前药大一遭，三日一易，至八九日不取，直候可取。一方，单用黄柏末亦佳。

　　〔丹〕小儿丹瘤。蓖麻子五个，去皮，研入面一匙，水调涂之，甚妙。（出小儿门。）〔罗〕

　　生肌青龙散

　　诃子皮高茶龙骨上件各等分为细末，干掺上。

　　又

　　枯瘤方

</div>
    <div class="pagination">
<a href="医学纲目_page144.html">上一页</a><span>...</span><a href="医学纲目_page140.html">140</a><a href="医学纲目_page141.html">141</a><a href="医学纲目_page142.html">142</a><a href="医学纲目_page143.html">143</a><a href="医学纲目_page144.html">144</a><span class="current-page">145</span><a href="医学纲目_page146.html">146</a><a href="医学纲目_page147.html">147</a><a href="医学纲目_page148.html">148</a><a href="医学纲目_page149.html">149</a><a href="医学纲目_page150.html">150</a><span>...</span><a href="医学纲目_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
