<!DOCTYPE html>
<html>
<head>
    <meta charset="UTF-8">
    <title>医学纲目 - 第 103 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 103 页/共 379 页</h1>
    <div class="content">　　〔世〕治心痛。草捣汁，醋和服之效。有人服此，吐虫二条，终身不发。

　　〔子和〕酒官杨仲仁，病心气痛。此人常好饮酒，初饮二三杯，必奔走三五十次，其酒稍散，方能复席，饮至前量，醉后至明旦，呕清黄水数口，夜变鱼腥臭，六七日始安。戴人曰：宜吐。

　　乃吐虫一条，青黄色，长六七寸，口目鼻俱全，二目膜瞒，状如蛇类。杨干示人。

　　〔仲〕蛔虫为病，令人吐涎心痛，发作有时，毒药不止，

　　甘草粉蜜汤

　　主之。

　　甘草（二两）粉（一两）蜜（四两）上三味，以水三升，先煮甘草取二升去渣，纳粉蜜搅令和，煎如薄粥，温服一升，瘥即止。

　　〔孙〕向大王宫中有一宫人，七太尉所宠也，忽患一疾，凡恶心则吐虫数条，后乃频作，七太尉甚愍之，累治不瘥。每用杀虫药，则吐虫愈多，召孙诊之。孙曰：六脉皆细，非虫脉也，今虽吐虫，乃脏寒而虫不安，失居上膈，因而吐出。复用杀虫药，虫为药所苦，不能自安，所以吐虫愈多也。孙遂用药，不三五服，皆一色丸子，虫遂不吐。明日再召孙至，六脉渐大，进前药其病不作。后求方，乃硫黄、附子各一两，并末。粳米糊为丸，每三十丸，米饮下。

　　〔仲〕乌梅丸治蛔。（方见伤寒厥阴病。）〔河〕正气天香散治心痛，但忍气则发者。（方见虚实法。）〔丹〕心痛脉涩者，有死血。又云：作时饮汤水下作吃者，有死血，桃仁承气汤下之。（方见伤寒。）凡治证，必要先问起居何如。假如心痛，有因平日喜食热物，以致死血留于胃口作痛，用桃仁承气汤下之。切记，轻者用韭汁、桔梗，能开提其气，血药中兼用之。

　　〔《经》〕

　　失笑散

　　治妇人心痛，气刺不可忍。

　　五灵脂净好者、蒲黄等分为末，每二钱，用黄醋一杓，熬成膏，再入水一盏，煎至七分，热服效。

　　〔世〕

　　手拈散

　　治心脾疼极验。诗云：草果玄胡索，灵脂并没药，酒调三二钱，一似手拈却。

　　又治心痛。刘寄奴末六钱，玄胡索末四钱，姜汁热酒调服妙。

　　〔《简》〕治九种心痛，腹胁积聚滞气。筒子干漆二两，捣碎，炒出烟，细研醋煮，面糊和丸如桐子大，每服五丸至七丸，热酒下，醋汤亦得，服无时。

　　〔《外》〕治心痛。当归为末，酒调服方寸匕。

　　〔丹〕治心痛，亦能治哮喘。半夏研碎香油炒，姜汁炊饼为丸，姜汤下二十丸。

　　五味咸坚条海蛤丸，寒条栝蒌半夏薤白汤，表条桂麻石碱丸，皆治痰饮心痛之妙剂也。

　　〔世〕治心痛累效。陈年白蛳螺壳，洗净为末，热酒调下一钱半，即愈。

　　〔丹〕一味牡蛎粉，酒调下二钱，气实者可用。

　　治痰饮心痛，

　　海蛤丸

　　海蛤（烧为灰，研极细，过数日火毒散用之）栝蒌仁（蒂穣同研）上以海蛤入栝蒌内，干湿得所为丸，每服五十丸。

　　又方治脾疼。海蛤粉佐香附末，用川芎、山栀、生姜汁煎，辣汤调服为佳。

　　〔《斗》〕治血气攻心，痛不可忍，以蓼根锉，酒浸服之瘥。

　　〔世〕心痛。枯矾、辰砂少许，每半钱，人参汤调下。一方，用白矾、辰砂糊丸，好醋吞下神效。又方，辰砂一味研，好酷调服效。又方，用白矾为细末，每服一钱，茶调下。

　　〔《外》〕黄连汤《肘后》龙胆汤。（并见卒心痛热条。）〔仲〕粉蜜丸脾受肝制而急，故虫不安，用粉蜜之甘缓以安之。（方见虫条。）〔《素》〕少阳所谓心胁痛者，言少阳盛也，盛者心之所表也，九月阳气尽而阴气盛，故心胁痛也。所谓不可反侧者，阴气藏物也，物藏则不动，故不可反侧也。（脉解篇）〔《瑞》〕

　　蚕砂散

　　治男子妇人心气痛不可忍者。晚蚕砂不拘多少，为细末，用滚汤泡过滤净，取清水服之，立止。

　　又方黄荆子炒焦为末，米饮调下，亦治白带。治心痛，用洗净玉簪花根，捣浓汁，杂和好酒一半热服。

　　〔《千》〕治心腹俱痛，以布裹椒，薄注腹上火熨，令椒汗出良。

　　运气心痛凡热风湿寒燥五气之初，皆能干心而痛，盖心为五脏之主故也。

　　一曰热邪干心。经云：少阴司天，热淫所胜，病心痛肺。又云：少阴之复，暴喑心痛。

　　又少阳之胜，热客于胃，烦心心痛。又云：阳明司天，燥气下临，暴热至甚则心痛。此在泉之热为痛，治皆以寒剂是也。

　　二曰寒邪干心。经云：太阳司天，寒气下临，甚则心痛。又云：阳明司天之政，四之气，寒雨降，病心痛。又云：岁水太过，民病上下中寒，烦心，躁悸，心痛。又云：岁金不及，炎火乃行，复则寒雨暴至心痛。又云：水郁之发，民病寒客心痛。又云：太阳司天，寒淫所胜，病厥心痛。又云：太阳之复，心胃生寒，心痛痞满。又云：少阳在泉，主胜则热反上行，而客于心，心痛。盖终之气，寒胜其客也。又云：岁火不及，寒乃大行，病郁冒蒙昧，心痛。又云：太阳之胜，寒厥入胃，则内生心痛。皆治以热剂是也。

　　三曰风邪干心伤胃。经云：少阳司天之政，终之气风乃至，心痛。又云：少阳司天，风行于地，心痛，胃脘痛，鬲不通。又云：岁水不及，湿乃大行，复则暴风大发，鬲中痛于心腹。

　　又云：木郁之发，民病胃脘当心而痛，鬲咽不通。又云：厥阴在泉，风淫所胜，心痛支满。又云：厥阴司天，风淫所胜，胃脘当心而痛。又云：厥阴之复厥心痛。又厥阴之胜，胃脘当心而痛，治皆以凉剂是也。

　　四曰湿邪干心。经云：土郁之发，心痛胁。又云：太阴在泉，湿淫所胜，病饮积心痛。又云：太阴之胜，火气内郁，心痛热格，治皆以热剂是也。

　　五曰燥邪干心。经云：阳明之复，善太息，心痛痞满。治以温剂是也。

　　六曰寒热中于心。经云：少阴司天之政，寒热凌犯而争于中，寒厥入胃心痛。三之气，大火行，寒气时至，民病气厥心痛。治分寒热多少调之是也。

　　厥心痛者，他脏病干之而痛，皆有治也。真心痛者，心脏自病而痛，故夕发旦死，旦发夕死，无治也。然心脏之经络，有病在标者，其心亦痛，而有治。经云：心手少阴之脉，是动则病嗌干心痛，渴而欲饮。又心主手少阴之脉所生病者，心痛掌中热，皆视盛虚热寒陷下取之。又经云：手心主之别，名曰内关，去腕二寸，出于两筋之间，实则心痛，取之两筋间也。又云：邪在心，则病心痛，喜悲时眩仆，视有余不及，调其俞是也。

　　〔《灵》〕厥心痛，与背相控，善，如从后触其心，伛偻者，肾心痛也，先取京骨、昆仑，发针不已，取然谷。（厥病篇下同）心痛引背，灸刺法有四：其一，取足太阳经。刺节云：取京骨、昆仑者，是其穴也。盖足太阳之正，循膂当心入散络，故心痛引背取之也。

　　其二，取足少阴经。刺节云：取京骨、昆仑不已，取然谷者，是其穴也。又经云：肾足少阴经之脉，所生病者，烦心心痛，视盛虚热寒陷下取之也。又经云：心痛引腰脊欲呕，取足少阴者是也。

　　盖足少阴脉，贯脊络心，故亦治心痛引背也。

　　其三，取足少阳。经云：心痛引背不得息，刺足少阴不已，取少阳者是也。盖手少阳之脉，散络心脉。又三焦下俞曰委阳，是足太阳络，足太阳循膂当心入散络，故亦治心痛引背也。

　　其四，取督任脉。经云：背为心相控而痛，所治天突与十椎及上纪。上纪者，胃脘也。下纪者，关元也。又云：心痛，当九节刺之，按已次按之，立已。不已，上下求之。得之，立已者是也。盖十椎与九节者，督脉也；胃脘与天突者，任脉也。

　　厥心痛，腹胀胸满，心尤痛甚者，胃心痛也。取之大都、太白。

</div>
    <div class="pagination">
<a href="医学纲目_page102.html">上一页</a><span>...</span><a href="医学纲目_page98.html">98</a><a href="医学纲目_page99.html">99</a><a href="医学纲目_page100.html">100</a><a href="医学纲目_page101.html">101</a><a href="医学纲目_page102.html">102</a><span class="current-page">103</span><a href="医学纲目_page104.html">104</a><a href="医学纲目_page105.html">105</a><a href="医学纲目_page106.html">106</a><a href="医学纲目_page107.html">107</a><a href="医学纲目_page108.html">108</a><span>...</span><a href="医学纲目_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
