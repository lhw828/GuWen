<!DOCTYPE html>
<html>
<head>
    <meta charset="UTF-8">
    <title>续名医类案 - 第 77 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 77 页/共 160 页</h1>
    <div class="content">　　刘云密治一老人，因冒雨感寒，未经发汗，至春初内热烦躁，胸膈紧满，十日不大便，用清解二剂，入口即吐其半。加熟大黄利之，下咽即吐去殆尽。盖因痰热凝结胸膈，是以治血分者，反拒而不受也。因用牵牛大黄丸，缓缓服之，而大便通后，乃服清热化痰药，十余剂而渐安。则较濒湖所说老妇肠结症，又进一解矣。

　　吴桥治张邦达，谢邑归，年逾艾矣，其貌壮硕如昔，偶以信宿梦遗，早呼旨酒，进人参膏二匕，既而大便稍实，无他恙也。张所善者巴深，以为误饮而酿内热，不急下，且虞有他。既饮大黄汤，不为动，犹以为热甚，至于再三，腹胀膨 ， 石矣，旬日尸寝，不食不言。桥诊之，脉隐隐将绝。桥曰：肾司启闭，主二溲，脾居中制之，必关脾而后转运，胀者故中枵而下涩，误以悍剂伐之，脉有死征，不可为矣。众曰：否。即中气匮乏，遇下且如建瓴，何不为动？桥曰：公等信知脾虚，不任寒凉，不知脾毙，则寒凉无所用矣。诸子跪曰：诚得一剂借手，庶毋恝于人子之心。曰：进独参汤当下，其下亦薄，于治无裨。既得剂则肠鸣而溲，腹胀亏三之一。张乃张目问状，人人以为更生。诸子问曰：大黄不行，而人参行何说？桥曰：否，中权废矣，即前茅安所受命哉！补中而建招摇，摧坚者始为之用，此亦人参用大黄，非自用而能下之也。顾病少间而脉不归，终于不治。深者复至，将攘为己功，大诟诸子曰：尔曹以不治治家大人，无人子礼。兹更一下而起，复何待乎？桥故避深，度复争之无益。适诸子问可否？乃徐应曰：等死尔。下则死疾，不下则死迟，公等自裁，桥何敢与？深诟愈急，卒复下之，不旋踵死矣。（《太函集》。）

　　王生病发热头痛腹胀甚，医为之解散，热退而痛如故，且不得前后溲。又以大黄通之，大便稍行，小溲赤涩，胀痛特甚。仍以为热结，将复下之。桥诊曰：病得之劳且内，复食冷尔。内则损肾，劳倦食冷则损脾。肾主大小溲，肾损则不能转，故作湿热而为满。藉令亟下，则将亡阴，胀满有加矣，危之道也。王俯首叩枕曰：诚如公言，三者皆如见。遂投人参五苓散，一服得前溲，再乃大通，痛亦寻减。病者求通后溲急。桥曰：公六脉沉微且数，必假信宿，脾气始回。脾得主，湿热则将自行。毋欲速，明日大溲自下。调理月余而愈。（同上。）

　　卷二十一

　　惊悸

　　张子和治卫德新之妻，旅中宿于楼上，夜值盗劫人烧舍，惊堕床下，自后每闻有响，则惊倒不知人，家人辈蹑足而行，莫敢冒触有声，岁余不痊。诸医作心病治之，人参、珍珠及定志丸皆无效。张见而断之曰：惊者为阳从外入也，恐者为阴从内出也。惊者谓自不知故也，恐者自知也。足少阳胆经属肝木，胆者敢也，惊怕则胆伤矣。乃命二侍女执其两手，按高椅之上，当面前置一小几。张曰：娘子当视此，一木猛击之，其妇大惊。

　　张曰：我以木击几，何以惊乎？伺少定击之，惊又缓。又斯须连击三五次，又以杖击门，又遣人画背后之窗，徐徐惊定而笑，曰：是何治法？张曰：《内经》云，惊者平之。平者，常也。平常见之，必无惊。

　　是夜使人击门窗，自夕达曙。夫惊者神上越，从下击几，使其下视，所以收神也。一二日虽闻雷亦不惊。

　　德新素不喜张，至是终身压服，如有人言张不知医者，执戈以逐之。（雄按：分惊恐为外入、内出，可谓一言破的。古人皆云心主惊，而不知情志字皆从心，惟惊字从马，以马无胆故善惊。惊则伤胆，尤为卓识。其论治岂常人所能测识哉？余尝谓亘古以来，善治病者，莫如戴人，不仅以汗、吐、下三法见长也。）

　　卜氏子年二十八岁，病身弱四肢无力，面色苍黄，左胁下体侧上下如臂状，每发则痛无时，食不减，大便如常，小便微黄，已二三载矣。诸医计穷，求张治之。视其部分，乃足厥阴肝经，兼足少阳胆经也。曰：甲胆乙肝，故青。其色黄者，脾也。诊胆脉小，此因惊也。惊则胆受邪，腹中当有惊涎绿水。病患曰：昔曾屯军被火，自是而疾作。乃夜以舟车一百五十丸、浚川散四五钱加生姜自然汁，平旦果下绿水四五行。或问大加生姜何也？曰：辛能克木也。下后觉微痛，命再下之，比前药三之一，又下绿水三四行，痛止思食，反有力。张谓卜曰：汝妻亦当病。卜曰：太医未见吾妻，何以知之？曰：尔感此惊几年矣？卜曰：当被火，我正在草堂中熟寐，人惊唤我，睡中惊不能言，火已塞门，我父拽出我火中，今已五年矣。张曰：汝胆伏火惊，甲乙乘脾土，是少阳相火乘脾。脾中有热，故能食而杀谷。热虽能化谷，其精气不完，汝必无子。盖败经反损妇人，汝妻必手足热，四肢无力，经血不时。卜曰：吾妻实如此，亦已五年矣。他日，门人因观《内经》，言先泻所不胜，次泻所胜之论。其法何如？以问张，张曰：且如胆木乘脾土，此土不胜木也。不胜之气，寻救于子。己土能生庚金，庚为大肠，味辛者为金，故大加生姜以伐木。然不开脾土，无由行也。遂用舟车丸，先通其闭塞之路，是先泻其所不胜，后用姜汁调浚川散大下之，次泻其所胜也。大抵阳干克阳干，腑克腑，脏克脏。（雄按：的是通人见解，昔贤皆谓惊入心，治法不镇心安神，病焉能愈哉？后学虽不能用此法，亦当读其书，师其意，其则不远也。无如曲高和寡，温补风行，专尚补虚，不知治病，医道日晦，谁之过欤？）

　　张路玉治吴昭如室，年壮体丰，而素有呕血腹胀，脾约便难之恙。两遭回禄，忧恚频，仍近于失血之后，忽然神气愤乱，口噤目瞠。诊其气口数盛而促，人迎弦大而芤，形神不能自主，似有撮空之状。或谓症犯条款，疑不出五日当毙。张谓不然，若是撮空，必然手势散漫，今拈着衣被，尽力拉摘，定为挟惊挟怒无疑。爪者，筋之余，非惊怒而何？况脉来见促，当是痰气中结，殊非代脉之比。询其病因，惊怒俱有。遂用钩藤一两，煎成入竹沥半盏，姜汁五匙，连夜制服，服后即安寝，六脉亦稍平，但促未退。仍用前方减半，调牛黄一分，其夕大解三度，去结屎五六十枚，腹胀顿减，脉静人安，数日平复如常。（雄按：辨证明晰可师，立方轻重可法。）

　　老僧悟庵心悸善恐，遍服补心养血之药不应，天王补心丹服过数斤，惊悸转增，面目四肢微有浮肿之状，求张治。察其形肥白不坚，诊其脉濡弱而滑，此气虚，痰饮浸渍于膈上也。以导痰汤稍加参、桂通其阳气，数服而悸恐悉除。更以六君子加桂，水泛作丸，调补中气而安。（雄按：此证最多，世皆误治。）

　　吴孚先治王兵宪，患惊悸，时或烦躁，夜更靡宁，右关虚弱，左寸尤甚，与加味归脾二十剂而全愈。

　　龚子才治一童子，因用心过度，少寐惊悸，怔忡恶寒，先用补中益气汤加茯苓、枣仁、远志，恶寒渐止。

　　又用加味归脾汤，惊悸稍安，再用养心汤而安。

　　杜某治林学士子，居常喜食海蛤，饮食之顷，未尝不设，至十八年，忽面色顿青，形体瘦削，夜多惊悸，皆谓劳瘵之疾，百疗不瘳。杜脉之曰：非病。何以知之？虽瘦削面青，精神不减。问学院子，秀才好食甚物？曰：多食南海中味。杜曰：但多服生津液药，病当自愈。如是经两月，面色渐有红润意，夜亦无惊悸。林问所以然，杜曰：王冰《素问》云，盐发渴，乃胜血之症。海味如盐，既多食，使心血渐衰，则夜惊悸。今既去咸，用生津之药，人且少壮，津血易生，故疾去而安矣。

　　薛立斋治一妇人，劳则心跳怔忡，寒热往来，用归脾汤为主，佐以八珍汤，诸症悉愈。又用加味逍遥散、宁志丸而安。后复作，服归脾、宁志药即愈。

　　一妇人患惊悸怔忡，日晡发热，月经过期，饮食少思，用八珍汤加远志、山药、枣仁，三十余剂渐愈，佐以归脾全愈。后因劳发热，食少体倦，用补中益气汤。又因怒，适月经去血不止，前症复作，先以加味逍遥散，热退经止，又用养心汤治之而痊。

　　一妇人惊悸怔忡，自汗盗汗，饮食不甘，怠惰嗜卧，用归脾汤而愈。至年余，怀抱郁结，患前症兼衄血、便血，仍用前汤而愈。

　　许绅者京师人，嘉靖初，供事御药局，受知于世宗，累迁太医院使，历加工部尚书，领院事二十年。官婢杨金英等谋逆，以帛缢帝，气已绝，绅急调峻药下之，辰时下药，未时忽作声，去紫血数升，遂能言，又数剂而愈。帝德绅，加太子太保，礼部尚书，赐赉盛浓。未几，绅得疾，曰：吾不起矣。曩者宫变，吾自分不效必杀身，因此惊悸，非药石能疗也。已而果卒，赐谥恭僖，官其一子，恤典有加。明太医官最显者，止绅一人。（《明史》、《金陵琐事》亦载此则。其药乃大黄、桃仁、红花等。）

　　马元仪治一人，患心悸症，肢体倦怠，或以阴虚治之不效。诊其脉浮虚无力，盖得之焦劳思虑伤心也。《内经》云：心痹者，脉不通，烦则心下鼓。又《原病式》云：水衰火旺，心胸躁动。（据此则是阴虚矣，且后面于二句又无发明，又何必勉强阑入？）其言脉不通者，正以焦劳太过，心脏之脉郁而不通也。郁则伤血而动君火，故悸动不宁也。心之下脾位，脾受心病，郁而生涎，精液不生，清阳不布，故四肢无气以动而倦怠也。法宜大补心脾，乃与归脾汤二十剂，即以此方作丸，服之全愈。

　　章氏妇因失恃于归，劳心悒郁，形志倍伤，遂心悸恍惚，身体如在舟车云雾中，或与降气理痰之剂不应。

　　诊之，两脉虚微，尺脉倍弱，曰：忧劳过度则脾损，脾虚必盗母气以自救，故心虚而悸。心藏神，为十二官之主，虚则无所听命而恍惚不安也。宜大培土气，则脾自复，不仰给于心，而心亦安，神亦守矣。与人参附子理中汤，一剂而安，四剂神气大复，脉和而愈。

　　仲氏女因惊恐即发热，神昏，语言错妄。脉之，右结涩，左浮弦。此虽因惊恐而得，实先因悒郁所伤也。

　　凡郁则肺金必亏，肝脉因之寡畏而妄行，肾水因之失养而不足，加以惊恐则肾益伤而肝愈扰。其发热者，风木内甚也。神昏者，火热上腾也。宜舒通肺气以制肝生肾，用栝蒌仁、紫菀、枳壳、桔梗、杏仁、苏子、秦艽、胆星，三剂，右脉透，神气清。加生首乌、黄连，二剂热退。再以生地三钱，首乌五钱，远志一钱，牛膝、知母、胆星各一钱，贝母、橘红、茯神各一钱，甘草五分而愈。盖金气治，则木受制而水得所养，一举而三善备矣。

　　若泥惊恐所致，而用金石脑麝之品，不几延寇入室乎？高逢辰表侄，尝游惠山，暮归遇一巨人醉卧寺门，惊悸不解，自是便溺，日五六十次。李氏云：心、小肠，受盛腑也。因惊而心火散，心虚肾冷而然，其伤心、肠之验欤。（《医说续编》。）

　　按：经云惊则心无所倚，恐则伤肾，是为水火不交，二脏俱病。脏既受病，腑欲专为，其可得乎？此受盛职废，运化无权，而渗泄不禁矣。（原注。）

　　长山徐妪遘惊痰，初发手足颤掉，褫去衣裳裸而奔，或歌或哭，或牵曳如舞木偶。粗工见之吐舌走，以为鬼魅所惑。周汉卿独刺其十指端出血，已而安。（《续文萃》。）

　　缪仲淳治顾太学叔夏内人，舟中为火所惊，身热羸弱，几成劳瘵症。医误投参、 ，势危甚。以清肌安神之剂与之，戒以勿求速效，凡十数剂而安。麦冬、青蒿子、银柴胡、桑白皮、蜜炙枇杷叶各二钱，炙鳖甲、苡仁各三钱，五味、白芍、生地各一钱。

　　施沛然治吕孝廉沈仆，患惊悸三月，闻响则甚，遇夜则恐，恐甚则上屋逾垣，旋食旋饥，日啖饭无算。或谓心偏失神，用补心汤益甚。脉之，右关洪数无伦，两尺浮大，按之极濡。病得于酒且内，肾水枯竭，客热犯胃。经云：肾主恐。又曰：胃热亦令人恐。又曰：消谷则令人饥。又曰：足阳明病，闻木音则惕然而惊，甚则逾垣上屋。此病在胃与肾脾。心属火，是脾之母，补心则胃益实，火盛则水益涸，故药之而病反甚也。但病本在肾，而标在胃也。先治其标，用泻黄散，后治其本，用肾气丸。一病而寒热并用，补泻兼施。第服泻黄散三日，当不饥矣，服肾气丸十日，当不恐矣。已而果然。

　　一儒者苦学久困场屋，得痰吐衄盈盆， 羸骨立，夜卧交睫，即梦斗败争负恐怖之状，不可形容。如是十载，每劳则发，用正心安神不效。一日读脏气法时论，乃知人魂藏于肝，肝又藏血。作文既苦，衄血又伤，则魂失养，故交睫若此。知非峻补不奏功，乃以酒溶鹿角胶，空腹饮之，五日而睡卧安，半月而肌肉生，一月而神气复，始能出户。（来氏撰。）

　　张景岳治一强壮少年，遭酷吏之恐，病似胀非胀，似热非热，绝食而困。众谓痰火，宜清中焦。诊之曰：此恐惧内伤，少阳气索而病及心肾大亏之证也。遂加温补，兼治心脾，一月而起。愈后虽气健如初，而阳寂不举。告之曰：根蒂若斯，肾伤已极，非少壮所宜之兆，速宜培养心肾，庶免他虞。彼反以恐吓为疑，全不之信，未及半载，竟复病而殁。惜哉！一妇人产后惊悸，闻声辄死，非用力抱持，则虚烦欲死，如是累月。仲淳曰：此心、脾、肝三经俱虚也。

　　用人参、枣仁、茯神、远志、芍药、石斛、甘草、麦冬、五味、丹砂为丸，以龙眼汤吞服，弥月而愈。

　　卢不远治沈君鱼，终日畏死，龟卜筮数无不叩，名医之门无不造。一日就诊，卢为之立方用药，导谕千万言，略觉释然。次日侵晨，又就诊，以卜当十日死，卢留宿斋中，大壮其胆，指菁山叩问谷禅师授参究法，参百日，念头始定而全安矣。戊午过东瀛吴对亭大参山房，言及先时恐惧状，盖君鱼善虑，虑出于肝，非思之比。

　　思则志气凝定，而虑则运动展转，久之伤肝，肝血不足，则善恐矣。情志何物？非世间草木所能变易其性，惟参禅一着，内忘思虑，外息境缘，研究性命之源，不为生死所感，是君鱼对症之大药也。君鱼病良已，能了知此药物否？

　　卷二十一

　　颠狂

　　孙兆治相国寺僧充患颠疾，经半年，过服名医药不效。僧俗兄潘氏家富，召孙疗之。孙曰：今夜睡着，明后日便愈也。潘曰：且告投药，报恩不忘。孙曰：有咸物，但命师吃，待渴却来道。至夜僧果渴，孙至遂求温酒一角，调药一服与之。有顷再索酒，与之半角，其僧遂睡两昼夜乃觉，人事如故。潘谢孙，问治法，曰：众人能安神矣，而不能使神昏得睡。此乃灵苑方中朱砂枣仁乳香散也，人不能用耳。辰砂一两，光明有墙壁者；枣仁半两，微炒；乳香半两，光莹者。右量所患人饮酒几何，先令恣饮沉醉，但勿令吐，至静室中，以前药都作一服，温酒调下，作一盏调之，令顿服。如饮酒素少人，但随量取酒服药讫，便安置床枕令卧。病浅者半日至一日，病深者三两日。令家人潜伺之，鼻息匀调，但勿唤觉，待其自醒即神魂定。万一惊寤，不可复治。正肃吴公少时心病，服此一剂，五日方寤遂瘥。（《医药纲目》。）

　　浙江一妇人颠狂不止，医以瓜蒂半两为末，每一钱重，井花水调满一盏投之，随得大吐，吐后熟睡，勿令惊动，自此无恙。（同上。）

　　窦材治一人得风狂，已五年，时发时止，百法不效。窦为灌睡圣散三钱，先灸巨阙三十壮，醒时再服。又灸心 五十壮，服镇心丹一料。但病患已久，须大发一回方愈。后果大发，一日全好。又一妇人产后得此症，亦如前灸，服姜附汤而愈。

　　张子和治一叟，年六十，值徭役烦扰而暴发狂，口鼻觉如虫行，两手爬搔，数年不已，两手脉皆洪大如绳。足阳明经起于鼻，交额之中，旁纳太阳，下循鼻柱，交人中，环唇，下交承浆，故其病如是。夫徭役烦扰，便属火化，火乘阳明经，故发狂。经言阳明之病，登高而歌，弃衣而走，骂詈不避亲疏。又况肝主谋，胆主决，徭役迫遽，则财不足支，肝屡谋而胆不能决，屈无所伸，怒无所泄，心火磐礴，遂乘阳明。然胃本属土，而肝属木，胆属相火，火随木气而入胃，故暴发狂。乃命置燠室中，涌而汗出，如此三次。《内经》曰木郁则达之，火郁则发之，良谓此也。又以调胃承气汤半斤，用水五升，煎半沸，分作三服，大下二十行，血水与瘀血相杂而下数升乃康。以通圣散调治，其后大下，则是土郁夺之也。

　　一男子落马发狂，起则目瞪，狂言不识亲疏，弃衣而走，骂言杂出，气力加倍，三人不能执缚。烧符作醮，问鬼跳巫，殊不知顾，丹砂、牛黄、犀、珠、脑、麝，资财散去，室中萧然。张以车轮埋之地中，约高二丈许，上安中等车轮，其辋上凿一穴，如作足盆之状，缚病患于其上，使之伏卧，以软 衬之，令一人于下，坐机一枚，以棒搅之，转千百遭，病患吐出青黄痰沫一二斗许，绕车轮数匝。其病患曰：我不能任，可解我下。从其言而解之，索凉水，与之冰水饮数升，狂乃罢矣。（奇思幻想，得未曾有。张公真妙人也。）

　　范纯佑女丧夫发狂，闭之室中，夜断窗棂，登跳树上食桃花几尽。及旦家人接下，自是遂愈。按此亦惊恐伤肝，痰挟败血，遂致发狂。偶得桃花利痰饮、散滞血之功，与张仲景治积热发狂，用承气汤，蓄血发狂，用桃仁承气汤之意相同。（苏鹗杜阳编本《本草纲目》。）

　　一妇人颠狂十年，至人授以真郁金七两，明矾三两为末，薄糊为丸梧子大，每服五十丸，白汤下。初服心胸间觉有物脱去，神气洒然。再服而苏。此惊忧，痰血结聚心窍所致。郁金入心去恶血，明矾化顽痰故也。

　　（《本草纲目》。）

　　龚子材治一人颠狂乱打，走叫上屋，用瓜蒂散吐出臭痰数升，又以承气汤下之而愈。

　　一人气心风，即是痰迷心窍发狂，用真花蕊石 黄，酒淬一次，为细末，每服一钱，黄酒下。

　　一妇人发狂，弃衣而走，逾屋上垣，不识亲疏，狂言妄语，人拿不住，诸医束手。龚令家人将凉水乱泼，不计其数，须臾倒仆。脉之，六部俱弦数有力，此热极生风也。用防风通圣散加生地黄、黄连、桃仁、红花、丹皮，三剂而安。后复服祛风至宝丹而全愈。

　　凌汉章治金华富家妇，少寡得狂疾，至裸形野立。凌视曰：是谓丧心，吾针其心，心正必知耻，蔽之帐中，慰以好言，释其丑，可不发。乃令二人坚持，用凉水喷而针之果愈。（《明史》。雄按：固是正论，恐难效法。）

　　孙文垣治吴某，以绩学劳心，有星士决其发解，适以疟作，不能终场，遂抑郁而成颠狂，或悲或歌，或鼓掌或顿足，甚则骂詈不避亲疏。诊之，面白而青，两寸短涩，左关弦，右关滑，两尺平。此心肺之神不足，志愿高而不遂，郁结不舒，津液生痰而不生血，又攻痰克伐太过，心神不得养，故昏乱无所摄持。经云：主不明，则十二经危。按此则宜补养，收敛精神，兼之清痰，可万全也。用枣仁、人参、茯苓、甘草、丹参、当归以补心安神，黄连、竹茹以清肝胆之火，元参佐之，外以龙齿、珍珠、羚羊角、牛黄、胆星、天麻、青黛、辰砂、全蝎、冰片、黄连、甘草膏为丸，金箔为衣，调理而愈。

</div>
    <div class="pagination">
<a href="续名医类案_page76.html">上一页</a><span>...</span><a href="续名医类案_page72.html">72</a><a href="续名医类案_page73.html">73</a><a href="续名医类案_page74.html">74</a><a href="续名医类案_page75.html">75</a><a href="续名医类案_page76.html">76</a><span class="current-page">77</span><a href="续名医类案_page78.html">78</a><a href="续名医类案_page79.html">79</a><a href="续名医类案_page80.html">80</a><a href="续名医类案_page81.html">81</a><a href="续名医类案_page82.html">82</a><span>...</span><a href="续名医类案_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
