<!DOCTYPE html>
<html>
<head>
    <meta charset="UTF-8">
    <title>松崖医径 - 第 3 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松崖医径 - 第 3 页/共 40 页</h1>
    <div class="content">　　一云用水一盏。即今之茶盏也。约计半斤许。凡用水仿此为准。

　　一布列五脏命门六图并系方之外。又立各证。散购诸家秘藏妙方。皆愚尝试应效。备录于后。

　　欲使学人执衡之有权耳。谚云传方优于施药。同志君子。知忱之非沽名也欤。

　　一集是书外。又集脉法指明一帙。医论集粹一帙。有志未梓。姑俟优暇云。

　　卷上

　　杂病准伤寒治法

　　人病不止于伤寒。而特立伤寒一法。凡有病而治之。皆当准此。以为之绳度也。

　　伤寒伤风辨证

　　伤寒无汗。恶寒面色惨。脉浮、紧。鼻壅闭而干。伤风自汗。恶风面色光泽。其脉浮而缓。鼻注清涕。凡遇新得之病。须要如此别之。

　　伤寒证

　　足太阳经。头项痛。腰脊强。以少阳、阳明、太阳三经通论。则此经为表。以本经专论。又当分表之表、表之里之异焉。此经受邪最先。外来之邪。莫甚于寒。寒不伤卫。而伤荣。卫不受伤则强。寒主收敛闭藏。所以无汗。无汗卫强。表之实也。太阳之经。有标有本。标病。则身热。

　　本病。则恶寒。凡伤寒邪。其候必头项痛。腰脊强。脉浮疾。大略与内伤同。内伤则右关以上。脉大于左口腹为之不利。伤寒则左关以上。脉大于右。鼻息为之不利。一二日宜麻黄汤主之。此特举其常数而已。然有一日之内。就传经者。亦有二三日。只在一经者。不可越经而治。

　　伤风证

　　风。阳邪也。风喜伤卫。卫既受伤。则腠理为之不密。所以自汗而恶风。与寒邪伤人不同。寒为肃杀之气。其色必惨。风为鼓舞之气。其色必和。各从其类也。卫者。外卫也。对荣而言。为表之表。对无汗而言。为表之虚。脉来浮缓。

　　然其所可对者。经络标本而已。是以头项腰脊俱疼。身表亦为之热。一二日间。宜用桂枝汤主之。其传经与伤寒无异。当以脉证辨之。但桂枝汤颇燥。非通于脉者。不可用也。遇此经症。莫若用易老神术汤。尤为稳当。

　　伤寒见风伤风见寒

　　太阳症。头痛。腰脊强。发热。恶寒。无汗。本伤寒也。又感风邪。其脉浮、缓。是伤寒见风也。太阳症。头项腰脊俱疼。发热。恶风。自汗。本伤风也。又感寒邪。其脉浮、紧。是伤风见寒也。旧用各半汤。今用九味羌活汤。

　　伤寒。伤风。始得之症不同。至传经皆同。故此后混为一治。

　　伤寒伤风传至肌肉

　　太阳经。伤寒。伤风。失于解表。则传肌肉之间。肌肉之间者。卫荣之下是也。

　　卫荣属太阳之标。肌肉属阳明之标。邪传至此。当三二日发。其经夹鼻。络于目　额中。从头下至足。行身之前。以太阳一经而论。则卫为表之表。荣为表之里。以太阳少阳阳明三经而论。则少阳为半表半里。阳明为表之裹。太阳为表之表也。去太阳未远。其脉尚浮。已入阳明。其脉乃长。未至阳明之本。是以几几而热目疼鼻干。不得卧也。恶寒症已罢。不可纯用辛热之剂以发之。若误用麻黄桂枝。则有发黄等症。葛根汤主之。

　　传筋

　　风寒之袭人。有伤经之邪。有传经之邪。其伤经之邪。在卫则桂枝汤。在荣则麻黄汤。其传经之邪。在肌肉。则葛根汤。在筋。则用大青龙汤。高下浅深各不同。盖荣卫为表之表。肌肉为表之里。至于筋。邪入深矣。恃其未入腑。故亦属表之里焉。表症未已。故头项腰脊强痛。身发热脉浮紧。里症将作。故烦躁引饮。过饮则停水。所以大青龙汤内。用石膏以解烦躁。用杏仁以去水逆。其有身热呕哕。脉来浮而滑者。则用小青龙汤主之。

　　传少阳

　　身之后属太阳。身之前属阳明。身之侧属少阳。邪之袭人。在太阳。则恶寒。在阳明。则恶热。

　　少阳居中。介乎二者之间。其经循胁络于耳。始于目锐　。终于窍阴交膻中。邪传至此。一寒一热。

　　胸胁痛。耳聋。呕逆。脉弦。太阳在标。可汗而解。麻黄汤是也。在本可渗而解。五苓散是也。阳明在标。可以解肌。葛根汤是也。在本可下而解。三承气汤是也。独少阳居中。不表不里。开窍于胆。

　　有入无出。故禁发汗。禁下。禁利小便。唯宜和之以小柴胡汤。然此方冷热均平。从乎中而治也。

　　苟里证居多。表证居少。又非此方所能也。当治之以大柴胡汤。

　　传阳明经

　　邪之伤经。有高下之不同。邪之传经。有浅深之不一。高则桂枝汤。下则麻黄汤。浅则葛根汤。

　　青龙汤。半深半浅。则小柴胡汤。深则大柴胡汤。三承气汤。自柴胡汤以前。皆表之剂也。自小柴胡汤以后。皆下之剂也。未入腑发之。固有微甚矣。已入腑下之。岂无轻重乎。故大柴胡汤。治二分里一分表。小承气汤。治痞实两证。调胃承气。

　　治痞燥实三证大承气。治痞满燥实四证。各各不同也。苟不审而行之。不失之过。则失之不及矣。

　　夫岂可乎。

　　传三阴经

　　阳经有太阳、少阳、阳明。阴经有太阴、少阴、厥阴。治阳经顺而易。治阴经逆而难。所以易者。以其治可得而一也。所以难者。以其治不可得而一也。何也阳经之邪。始寒而终热。有一定之法。人所易知。阴经之邪。或寒而或热。无一定之法。人所难知。苟无所辨。欲下之则有可温之说以拒之于中。欲温之。则有可下之说以挠之于内。二者交战于胸中。殊无定见。岂不误人性命乎。殊不知阴经之邪有二。有自阳经而传来者。有不自阳经而直中者。自阳经而传来。则为热邪。

　　不自阳经来而直中。则为寒邪。热邪为病。在太阴。则腹满。而嗌干。在少阴。则口燥、舌干、而渴。在厥阴。则烦满而囊缩。脉皆沉疾而有力。是其经虽阴而证则阳矣。其少阴厥阴。虽有厥逆之症。而内则实恶热而欲得凉也。寒邪为病。在太阴。则腹满而吐利。不渴。在少阴。则吐利欲寐。

　　足胫寒而小便色白。恶寒　卧。或脐腹间痛。在厥阴。则手足厥冷。小腹痛。吐利而寒。脉皆沉细而无力。是其经既阴而症又阴也。其少阴。厥阴。虽有燥有烦干渴之症。终是恶寒而大小便利也。

　　二者之邪。其始之所得。既不同。其终之所至。亦不同。以此别之。若睹黑白。何难之有哉。大凡临症在两似之间。必须审其得病之始。自阳经传来。或六七日。或十数日得。以上阳邪之候。必须下之。以承气辈。不自阳经传来。而直中之。初病之间遂得。以上阴邪之候。必须温之。以四逆之辈。庶免实实虚虚之祸。而人无夭札之患矣。

　　结胸

　　（以下皆坏症也）

　　病属于阳。脉必浮数动滑。当以汗解。医反攻里。里虚则邪气因之而入。动于膈中而为结胸。

　　心下硬满痛。脉沉疾有力。或如柔　状。或心中懊　。或喘。或舌上燥。而或汗出际颈而还。或水结心下。其兼见之证虽不同。而为结胸之证则一。按之而痛。或痛甚。手不可近。太阳标发热。

　　与本经头痛所传者。大陷胸汤。太阳标与阳明经潮热所传者。大陷胸丸。太阳标与少阳经胁痛所传者。小陷胸汤。临症务要审详。

　　痞

　　痞病属于阴。脉必沉涩弱微弦。误下之为痞气。按之不痛。谓之虚邪。其状心下妨满。唯所兼之证不同。故所用之方。亦不得而同也。兼热。则用黄连大黄泻心汤。兼冷热不调。则用黄连大黄附子泻心汤。兼阴盛阳虚。则用半夏泻心汤。甘草泻心汤。生姜泻心汤。盖结胸之脉沉实。

　　其病谓之实邪。故下之也急。痞气之脉。关脉必浮。其病谓之虚邪。故下之也缓。彼用大黄则煎之。乃取其气味浓。此用大黄则渍之。取其气味之薄。虽然亦必脉疾而证热。然后用此法。否亦不得以易而试之。其余悉皆阴多阳少者。盖为病发于阴。是以然也。名为泻心。非泻心火之热。泻心下之痞也。读者毋以辞为主焉。

　　蓄血

　　阳明证。禁利小便。误之则蓄血下焦。禁发汗。误之则蓄血上焦。未至太阳本。五苓散不中与也。而与之。则亦成蓄血焉。外此又有不当汗而汗之。为衄血。为唾血。当汗而不汗之。为呕血。为吐血。种种各异。蓄血上焦。必显血证。不待辨而可明也。蓄血中下二焦。本证多有不显。

　　不容以不辨焉。大凡得此症候。小便自利。一也。大便褐色。二也。狂言见鬼。小便淋。三也。

</div>
    <div class="pagination">
<a href="松崖医径_page2.html">上一页</a><a href="松崖医径.html">1</a><a href="松崖医径_page2.html">2</a><span class="current-page">3</span><a href="松崖医径_page4.html">4</a><a href="松崖医径_page5.html">5</a><a href="松崖医径_page6.html">6</a><a href="松崖医径_page7.html">7</a><a href="松崖医径_page8.html">8</a><span>...</span><a href="松崖医径_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
