<!DOCTYPE html>
<html>
<head>
    <meta charset="UTF-8">
    <title>史载之方 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史载之方 - 第 9 页/共 12 页</h1>
    <div class="content">　　治风气取涎方

　　荆芥穗 麻黄（去根） 薄荷 羌活丝，各三分） 牵牛（半两）

　　以上细捣为末，每服二钱，食后，煎生姜，薄荷汤调下，和滓服，若是大府秘热，胶痰满口，喉中咽药不快，只请去滓吃，候风气少利，即和滓吃也。若是大府秘不出后，即用大黄一分，半夏三铢，牵牛一两半，共三味，捣罗为末，作一处，每服用上面药末三钱，牵牛等末三钱，共计六钱，滴熟水，丸如梧子大，为一服，巳午时，葱汤下，大府尚不通，忽谷道中通粪不下，即用皂角、牵牛二味，捣罗为细末，笔管盛，纳于谷道中，吹之，剪去指甲，用指头谷道中拨取干粪下也。

　　卷下

　　痢论

　　夫痢之为病，世人所患者多，然方册所载者，未尝有必验之方，古人所谈者，未尝有卓然之论，服饵之间，世人夭横者，莫知其数，此圣人名方为大奇，后之学人，不能思而自得之也。若今有人得一名方，自以为神传圣惠，应效不测，然有一人服之而减，未可图其必然之验也，此愚以方册所载者，未尝有必验之方也，以赤为热，以白为冷，医者之辞，万口一说，此愚以为古人所谈，未尝有卓然之论也，何则，以赤为热，以白为冷，赤白为冷热不和，独知大纲，而痢之有变化重轻之别，得其粗而不得其详，知其一不知其二者矣，夫痢之为痢，一名而具八种，一曰白痢，二曰赤痢，三曰赤白痢，四曰水谷痢，五曰血痢，六曰疫毒痢，七曰休息痢，八曰小儿疳痢，此皆受之不同，治之不得不异，索其详而论之，则其痢之为病，虽变化重轻之不同，然一归之脾气之虚而已。

　　万物非土不生，五行非土不载，五脏非脾不养，脾者，中州之土，能化腐水谷，设滋味于肌肤，行糟粕于大肠，脾脏温和，而诸脏之有冷热不调，即自生他病，不为之痢也，是故赤痢虽热，本因脾肾之虚，赤白相杂，虽为冷热不和，而又有重轻之别，若今人之下赤痢，先转数行，而后有赤痢之变，若以赤痢为热，何乃有先转之说欤，以赤白为冷热不和，而复有赤少白多，赤多白少，能无重轻之别乎，此病有变化之不同，予得以命其祖而言之也，一曰白痢者，五脏伤冷，脾胃极虚之所成也，其得之重，出后如鸡卵清、如鱼脑浆者，肾有所伤也，急以补脾肾药以暖之，加以舶上硫黄丸，无问多少，空心即服，以止为度，盖病势之重，治之不可后时也，二曰赤痢者，三焦之热血有余，而脾肾感寒之所成也，夫肝心积热之人，多食生冷，爱吃凉水，口之所纳，都聚于脾肾，寒温之气所伤，而肝心气变，血损于中，此肝心之血，乘脾之虚，渗入大肠而赤痢者也，先服解寒气药，次吃暖脾药，其治之如反掌尔，三曰赤白痢者，心肝血损，而脾之与胃，脏腑皆虚之所成也，脾气之虚，则肝气相乘，胃气之虚，则停水滞谷，凝而为涕，肝气乘脾气，则肝心之热血，乘脾之虚，渗入于大肠，与胃中之涕，相杂而下，此所以为赤白也，忽有赤少而白多，忽有赤多而白少，忽有赤白相等，此受病有浅深，下药有轻重，当在临时度宜，随机应变，不可差之分毫也。愚初以谓赤多而白少者，清利肝气，而轻暖脾胃也，白多而赤少者，微清肝心之气，而甚暖脾胃也，赤白相等者，微利肝心，平益脾胃气而自愈，但发寒热为最重，方见痢方中，四曰水谷痢，其人多饮凉水，忽餐生冷之所成也。所下之痢，悉皆黄色，忽时下白沫，治之之法，补暖脾胃，而其疾自愈，五曰血痢，其人多淤怒，因更相殴击忽因焦热极，骤食生冷，脾胃损虚之成也，所下之痢，多黯赤色，无寒热者，清其肝心之气，而疾自去矣，六曰疫毒痢者，毒瓦斯所传，一坊一境，家家户户，更相染易，无有不病，凡下痢之时，忽先发寒热，忽先转数行，忽生冷所伤，因而下痢，所下之利浑是赤色，浓如脓涕，忽时半盏下浓血，腹中刺痛，忽心中烦躁，三焦痞隔，全不思食，此名为疫毒痢也。然则疫毒所主五脏，从何而得，经言，春若伤阳，夏必人多泻痢，此疫毒之根，先受之于肝也。

　　夫春气本和，而反伤于热，此阳气所胜，肝家受热，而其气有余者也，经言五行受病，必先传其所胜，则肝之得病，必先传之与脾，而世人于夏月之间，多食生冷，伤损脾气，脾气虚，肝邪得以乘之，而脾受肝邪，伏而不动，莫能消水化谷，此疫毒之痢，必先转数行，而后有赤痢之变也，先转数行者，脾受邪而脾已生病也，后有赤痢之变者，肝之血热乘脾之虚，渗入大肠，而为赤痢也，中间忽有赤白相等者，此肝之毒血，杂胃中之寒涕也，若发寒热，方见痢方中，有白少而赤多；或有白多而赤少，肝之邪毒，有轻重之不等也，七曰休息痢者，盖患痢之人，其治痢之时，不能解肝邪，而肝家余毒之所成也，脾脏久受肝邪，则不能强健消化水谷，是毒痢之所下，缠绵久远而不较，此所以为休息也，八曰小儿痢者，盖小儿肝受热，而相刑于脾之所成也，肝之刑脾，则所下之痢，全是赤色，或赤白相杂，至脾之自受疳气，则骨肉消瘦，所下之痢，多黄涕白沫，少有赤色相杂也，如此数端，亦治痢之大略而已，至于医道之渊微，愚不能知其妙。

　　卷下

　　治痢诸方

　　治脾胃虚冷，停水滞气，凝而成涕，所下之痢，浑是白涕，宜吃此方，初得痢时，并无壮热头痛，方可吃此药。

　　舶上硫黄一两，细研如尘。

　　上以白面一分，锅内炒令熟，放冷，于乳钵内，与舶上硫黄末同研令匀，滴熟汤，丸如梧桐子大，每服五十丸，以止为度，空心，温米汤下，若初得痢时，即不可吃此药。

　　治脾胃气冷，相刑于肾，土水相攻，寒湿交争，所下之痢，全是清涎，有如鸡卵清之类，宜吃此方，将舶上丸相间服。

　　石斛（去根） 白术 吴茱萸 续断风（各一分） 诃黎勒（逐个面裹，火炮热，去核只使皮，秤半两） 牡蛎（一分，火煨通赤）

　　以上细捣罗为末，炼蜜丸如梧子大，早朝空心，温米汤下五十丸，空心服。有壮热不请吃，治三焦壅热，其血流散，乘脾之虚，渗入大肠，而所下之痢，尽皆赤色，别无白痢相杂，并不壮热，亦无心腹疼痛，诊其脉上都洪大，脾脉外鼓而沉大，宜服此方，候上焦气清，赤痢消减，忽变成白，忽赤痢减后，却闻得小腹迸胀，即便修合后方吃取平安。

　　麻黄（去根） 防风 麦门冬（去心） 独活芥穗（各一分） 蒲黄（四铢）

　　上为细末，每服二钱，食后，熟汤调下，去滓服，候赤稍减，忽变成白，忽闻小腹膨胀，即修合后方吃也，治赤痢吃前方了，忽变成白，忽已校可，忽闻小腹膨胀，宜吃此方。

　　防风 甘草（炙，各一分） 芎 （半两） 木香（三铢） 诃黎勒（面裹，火炮熟，去核，只使皮，半两）

　　上为细末，每服一钱半，水一盏，煎取九分，空心和滓吃。

　　治水谷痢，所下痢并无赤色，只下黄涕，忽时下白沫，饮食减少，肌体黄瘦，宜服此方诃子（面裹，火炮熟，去核，只使皮，一两） 黄橘皮 白术 芎 （各半两） 甘草（四钱） 肉豆蔻（一个） 舶上硫黄（一两，细研）

　　上捣罗为细末，用舶上硫黄相和令匀，用薏苡仁作粉煮粥，丸如梧桐子大，急火焙干，每服五十丸，空心，温米汤下，须是焙干，莫令损药气，治赤痢，所下之痢，浑是鲜血，忽有黯色，据候，多因使性瘀怒，伤损肝心正气，忽因事争打，伤损经络，致有斯疾。

　　桑寄生（一两） 独活 木香 甘草（炙）

　　上为细末，水一盏，煎取八分，非时吃，每服二钱。

　　治疫毒痢并论（痢药，须子细对证用之，取效如神，大抵此一集方，无不精妙，但要病药相对。）

　　凡疫毒痢，一方一境，家家户户，更相染易，无不病，缘疫毒之痢，非独一般，证候多端，根源奇异，虽神农、岐伯，尚以为大奇之病，后之学医，未识其粗迹，岂知其津涯，但言白痢为冷，赤痢为热，赤白为冷热不和，不知有何经证，以白为冷，偏下暖药，幸亦无差，以赤为热，不知热从何藏，愚者妄言，不过曰热从肝心，因何无凉肝心必验之一方，定治赤痢以行于世，以赤白为冷热不和，又不知指称何藏，愚者妄言，不过曰，冷热气不和，复不知因何无和气药一方，定可用治赤白痢，以存之方册，医家自不知病在五脏，从何而生，只务检方行药，幸而偶有所中，入且获安，不幸而差之毫厘，所投之药，乃暗中与战，但病者不见痕迹，所伤无能知觉，观之得不寒心，吁，神农之后，世世学医者，未明天地之气候，不识五脏之应变者，不能知常病之源流，岂足与语奇病之变化，是以痢之一病，方册所载，古人所谈，未尝有一言一句略明其粗，予尝探寻五运之气数，稽诸天地之变化，推步六气之行度，参考脉气之缠注，以天验人，以人应天，痢之一病，亿万分中少知其一二，但以其变化之间，独可神悟，难以言穷，笔舌之间，不能曲伸其旨，使后学人洞识精微，而无悟人之性命，深以为恨，今但子细陈其粗迹，以为后之医者筌蹄，在详审而用之，适足以知我之用心，诚为爱人之切尔，经言，春若伤阳，夏必久多泻痢，此之一节，无问太岁，但一春之间，早有炎暑暄热之化，至于夏月，忽生泻痢之病，通其肝气，其病即愈，但两三盏无验，更不请吃，若少有效验，吃之以较为期，盖痢之一病，证候多端，药中其源，即便安校，故无在于多吃也，切虑世医误认证候，妄投药饵，以伤性命，但患痢之人，所吃之药，两三盏不见效验，更不请进服，今自有方，具其变之候，备别于下，更在详择而用之，永无差误，缘疫痢之状，变证多端，予请以太岁推之。

　　子午之年，君火司天，土性生金，火性制金，土火交生，湿蒸相搏，则宜其土有所润，火有所溽，火气见郁，心气内伤，乃生赤白血痢，寅申之年，相火司天，土火并化，气味交通，与此同候，丑未之年，太阴司天，土化流行，土火交通，湿热并至，子母同化，性不相侔，温湿攻心，脾郁，心气内变，血淤于中，注下赤白，且子午年、丑未年、寅申年、土之司天则异，而气化之生病则同，何也，答曰，夏秋相交，火金相继，土之一气，常游于其间，土有所润，暑有所溽，然后金生，是以火土二位，气位交通，事理相混，其所以司天之岁虽殊，相郁而生痢则一也，方见下，卯酉之年，阳明司天，金行其令，气化凄清，人少脾病，六月七月，水火相犯，八月九月，金木相攻，水之与木，一化有余，赤白下注，从此而生，是岁，君火司地，少阴在泉，火能制金，一旦于岁中火淫所胜，焰明郊野，则化来救寒，更作人病，赤白在下，己亥之年，少阳在泉，相火司地，与此同化，然君火之化善，相火之化恶，善则伤人迟，恶则伤人速，治同法，方并见下。

　　辰戌之年，太阳司天，水化流行，寒邪犯心，血气内变，伤损于中，因而下注赤白，此病世之罕有，盖伤犯人之急也，但辰戌年之痢，发热如火，当痛，所下之痢，如紫草水，如胶涎，如茶脚，不急治之，其亡也如反掌，方并见下。

　　己亥之年，厥阴司天木化流行，土木相交，风湿相争脾土受邪，此肝之热血，乘脾之困，渗入大肠，而生赤白泻痢之病，方见下。

　　以上天地气候，推之未详，予请以五运之政推之。

　　甲子、甲午，湿化有余丙子、丙午，寒运太过，庚子、庚午，上受天刑，必有水救，以上年辰，天地相过，刚柔始交，月气是水与天相犯水火相持，以为一年病始，更遇寒湿之运，与水相助，忽受刑之运，有水相救，以上年辰，岁半之前多有清肃之化，至于夏月，气候反，寒热交争，乃生赤白之痢，为此寒湿犯火德之与常例不同，自有方在下，子年为甚，而午年少减，若寒化偏多，阳化少举，乃生寒疟伤寒麸疮之病，痢疾乃加。

　　戊子年，上为天符，戊午年、天符岁会气以之详，人以之宁，一旦寒湿之气，少犯于心，忽注下赤白，人多患暴死，有此证候，治之亦与丙申年同，议者谓戊子、戊午年，天气运气皆是火，今乃言忽有寒湿犯心，何也，答曰，己午之上，有戊己之土，当有寒湿之化，与火相持，然后使金得而生，此戊辰、戊午年，亦疑有寒湿之化相犯于心也，经言，中执法者，其病速而危，中行令者，其病徐而持，中贵人者，其病暴而死，盖以此也！壬子、壬午，木运相助，风热大盛，木能制土，脾乃受邪，若此岁中，忽有大风炎热之胜，人生泻痢之病，其鬼在肝，方具于下，然子午之岁，地之初岁，寒邪与天相争，丙丁之位，与戊己共居，若于岁中反有寒湿之多，所生之痢，治亦与甲子、丙午、甲寅、甲申、丙寅、丙申、戊申、庚寅、庚申、壬寅、壬申年，气候大约与子午年同，所生之痢亦同，法方并见下。

　　乙丑、乙未、丁丑、丁未、己丑、己未、辛丑、辛未、癸丑、癸未、以上年辰，每一年之运，各管三气化，乙丑、乙未，金运本凉，以其气之不足，反与少征同化，然火土交味，太阴所寓，热化并行，湿热相持，心气内郁，血损于中，注下赤白，忽火之不常其德，侵伤其不足之金，则水必相救，寒邪犯心，因而生痢，此乙丑、乙未年之痢，忽有以土之郁火而生，忽有水之犯心而成。其受病脏腑虽不同，然土水共胞，寒湿同化，则其治大同而小异也，方并见下，经言，其运凉热寒，盖以此矣，向下准此而推。

　　丁丑、丁未、木运正，风与天土相犯，然以气之不足，反与少商同化，若于岁内，金之不常其德，多有清肃之化，则火必相救，炎暑将至，与土相持，而湿热相交，血气内损，乃注下赤白，然丑未之年，天能制色，土将犯水，木虽不足，而其怒无时，忽若风化大来，土木相战，则肝发伤脾，此丁丑、丁未年之痢，忽起于肝，忽生于脾者矣，方见下，经言，丁丑未之年，其运风凉热，盖以此也。

　　己丑、己未年，天符岁会，气以之详，物以之宁，人以之安，然太阴之味，先苦后甘，气化相交，土性生金，火性克金，忽于岁中火土相攻，心血内变，痢疾所生，人多暴死，此盖邪之不可侵伤于贵人也，方见下，遇此年辰，常吃调和脾气药，以安贵人，是服食之宜也辛丑、辛未，水运不足，虽上受天刑，然下加太阳，反归乎气，是岁，天土地水，寒湿偏多，火气见郁，若有痢之疾生，其起在心，其鬼在于脾肾，方并见下。

　　癸丑、癸未，火当其运，其气不足，反与少羽同化，是岁，太阳在泉，寒气不减，寒湿更作，火气见伤，痢之所生，其病在心，其鬼在脾肾胃，方并见下。

　　寅申之年，大约与子午年同，但相火之政暴，遇其独胜，则其害立至，若与水土相犯，其候变证多端，方具于下。

　　乙卯、乙酉年，金运不足，本与少征同，然乙在卯上，为天符，反归平气，在酉上，为三合。名曰贵人，邪不可犯，然是岁、金位在上，火位在下，名为逆化，金燥交合，切忌火气之胜，若火有所胜，水必来救，此年忽有痢疾之生，天气炎热，病起于心，气候清寒，病起于肾，方具于下，丁卯之年，木运不足，下加于卯，虽上受天刑，其政不减，是为岁中，忽有风热之胜，痢疾之生，其鬼在肝，乙酉之年，木受天刑，然是岁火司于地，与木相得，忽于岁中反有风热之作，方见下。

　　己卯、己酉年，土运不足，然木受天刑，必难相犯，忽于岁中风湿交争，痢之所作，其鬼在脾，卯年宜有此候，酉年差减，若有此疾，治之亦同，辛卯、辛酉年，水运不足，反与土同化，而岁水不及，火化妄行，与土相持，胜热客于胃，多下赤痢，忽作便血，土胜则溽火而注下赤白，是岁若有痢疾之生，一起于心，一起于脾，有方治之，具见于下。

　　甲辰、甲戌、丙辰、丙戌之年，寒湿过多，火气见溽，庚运之年，清化亦甚，是岁运气，与天水相生，与地土相得，以上年辰，痢疾之生，切为大害，不可妄投凉药，戊辰、戊戌之年，水火相战，壬辰、壬戌之年，土木相攻，所生之痢，其证自各不同，方具于下。

　　乙巳、乙亥之年，金运不足，无能与天相犯，乃与少征同化，丁巳、丁亥之年，上为天符，木化之甚。

　　己巳、己亥之年，木能制土，脾将受邪，辛巳、辛亥之年，水运不足，与土化同，土木相攻，脾气偏弱，癸巳、癸亥，不足之火，与天相得，与地相符，火致政不减，是痢疾所生，起在肝心，方并见下，以运言之，犹且未足，予请以六气推之，子午年、丑未年、寅申年、四月、五月，火土相交，辰戌年，四月、五月，水火相犯，己亥年，四月、五月、木土相攻，卯酉年，四月、五月，金火相持，水若相救，邪乃犯心，子午年，六月、七月，土火相郁，卯酉年，六月、七月，水火相犯，辰戌年，六月、七月，土木相攻，己亥年，六月、七月，火土相持，以上年月，忽生痢疾，皆随其月气相攻而成也，善为医者，先治其鬼，其病自愈，议者谓六气推迁，于十二月中各纪一步，今独举四月、五月、六月、七月，两气，以言痢疾，何也。答曰，夏秋相交，火金相继，土水二化，长游行于其间，土寄于巳，所以生金，火位于申，所以制金，土生于申，所以传金，水生于申，所以救金，然后夏秋有相承之理，五行六气，玄妙从此而着，人之痢疾从此五行玄妙中生，是故圣人名之曰大奇之病，予故陈逐年四月、五月、六月、七月之气候以言之，其余他气生痢，皆仿此而推，切以六气之政化，见之未详，予请以脉候明之。

　　若今人之下痢，服凉药、暖药，皆不验，诊其脉，脾一指外鼓而沉，此名肠 ，其候非药力可治，久当自较，但世人有患不验，缠绵经久，却因乱吃一般物，便得安校，此乃正肠之候也，今有患痢，诊其脉，肝脉一指小而缓，此病轻，治即愈，今有人患痢，诊其脉，肾脉一指小而沉，所下之痢，皆是血痢，此之一病，受之非常，治之亦难，血温身热者死，方亦见下，今有人患痢，诊其脉，肝心脉、脾脉，皆微细，不涩不绝，所下皆是血痢，药到便安，今有人患痢，其脉微小，再三寻之，又沉而涩此之一候，若下白痢，其势虽重，庶几可治，若是下血，切忌发热，通身发热者死，热见七日死，以上所陈，虽未足以达痢之渊源，亦足以明其粗迹议者谓，如子所言，自甲子至于癸亥，每六十年中，未尝有一年不生痢疾，今世人患痢疾，于数年中间，忽止有一年，其故何也，答曰，六十年中，未尝有一年无水土相攻，未尝无土火相郁，未尝无水火相犯，但五运之政，譬如权衡，一年间五行气数更相承制，得其平等，则其疾自然不作，忽若一气大过，一藏有余，痢疾之生，应不旋踵，予故备陈其粗，以开后学之未悟，庶几诊疗之间，无差悟之过者矣，但毒痢伤人不一，惟水邪犯心为重，世人初患痢时，先发寒热，投药治之，其势不退，发热太甚，食则呕逆，下痢不止，心热如火，只要入凉处，只思吃冷水，狂走，浑身肌肉疼痛，着手不得，此候，十难治其三四也，治疫痢方，须是子细首尾读此方论令分明，识病根源然后吃药，但毒痢初得时，先发寒热，忽头痛，忽壮热，忽转数行便下，赤白相杂，忽止下白痢，忽先下白痢，后变成赤痢，忽先下赤痢，后却变成白痢，宜吃此方，但初下痢时，先发寒热头痛，即是寒邪犯心，寒气犯心，水火相战，故初得病先发寒热，水火相犯，血变于中，所以多下赤痢，如紫草水，如苋菜水，无色泽者，寒邪犯心之重也，先发寒热，而所下之痢止白色者，寒邪犯心之未重也，先下白痢，而后有赤痢之变者，寒邪犯心，其势渐加也，先下赤痢，而后变成白痢者，寒邪犯心，其势渐减也。赤白相等者，□水火相犯其气相等，寒湿之气相搏而成也，忽有赤少而白少，此寒邪之势有多少，毒痢之病有轻重，以白多为轻，以赤多为重，治之之法，先夺其寒，则所下之药一也，以太岁分之，则丙子、丙午、甲子、甲午、庚子、庚午、丙寅、丙申年、甲寅甲申年，庚寅、庚申并辰戌之年，运过丙申及庚运所临，其害尤甚，及丑未之年，宜有此候，又更无问太岁，盖天地变化，其候多端，难可穷尽，今立此方，但世人亦不必椿定太岁，但看一年中春夏之内，多有寒肃之化，阳光少见，忽寒热二气更相交争，忽于夏月多寒湿之化，寒邪犯心，所受之痢，先发寒热，忽头痛忽先转数行，后有赤痢，忽赤白相杂，忽止下白痢，并宜吃此通神散，吃后取壮热减退，若两三盏后，壮热不退，更不吃此方，自别有论方在下。

　　麻黄（去根节） 官桂（去粗皮，各三分） 甘草（各一分，炙） 大芎两） 细辛（八铢） 独活 桔梗（四铢，炒）

　　上为细末，每服二钱，非时，热汤调下，和滓热吃，若吃三两盏后，寒热不退，更勿吃，自别有方论在下，若吃此药后，寒热已退，赤痢已消减，便修合第二、第三方药，吃之取安校，若寒热已退，赤痢未消减，更服三两盏，然不可多吃，一日只两盏，候赤痢消减，忽变成白痢，渐次修合第二方吃，候出后。

　　度数减少，便修合第三方，吃取平安也，但六甲之年，六庚之岁，春夏之内，时气多寒，人得痢疾，此药通神，若是六甲之年，丑未之岁，湿化偏多，人得痢疾，先发寒热，即于方内添草豆蔻一两修合也，又，不问太岁，但一年间，春夏之内多寒，人有痢疾，先发寒热，并宜吃此方，治毒痢初得时，先发寒热，吃前方，寒热已退，赤痢已消减，宜进此方，还真散，若吃前方药，寒热未退，赤痢未消减，更勿进此药，但天地变化，其候非常，痢疾证候多端，此不得不尽子细故尔。

　　诃子（五个，用面裹，火炮熟，不要生，不要焦，得所去面，不使，就热，咬诃子破，去核不用，只使皮焙干。）

　　上细捣罗为末，每服二钱，以米汤一盏半，同药炼取一盏吃，若吐出一两口涎，便住，如此吃经数盏，大府渐安，出后减少，便修合第三方药吃，以牢固大肠，若吃前方药，壮热未退，血痢未减，不请进此药。

　　治疫毒痢，吃前两方药，病势已减，所下之痢，止余些小，忽青粪，忽如鸭粪，忽如茶汤，如浊油，忽只余些小浅深红色，宜吃此方，以牢固大肠，还复真气，舶上硫黄丸。

　　舶上硫黄（一两，去沙石，细研，如飞尘。）

</div>
    <div class="pagination">
<a href="史载之方_page8.html">上一页</a><span>...</span><a href="史载之方_page4.html">4</a><a href="史载之方_page5.html">5</a><a href="史载之方_page6.html">6</a><a href="史载之方_page7.html">7</a><a href="史载之方_page8.html">8</a><span class="current-page">9</span><a href="史载之方_page10.html">10</a><a href="史载之方_page11.html">11</a><a href="史载之方_page12.html">12</a><a href="史载之方_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
