<!DOCTYPE html>
<html>
<head>
    <meta charset="UTF-8">
    <title>幼幼新书 - 第 154 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 154 页/共 309 页</h1>
    <div class="content">　　《婴童宝鉴》小儿哺露歌：小儿哺露病 羸，饥饱多伤损在脾，脏腑不通身有热，如柴骨立渐枯衰。

　　《圣惠》治小儿哺露伤饱，手足烦热，羸瘦不生肌肉。

　　鸡骨丸方鸡骨（煮熟。黄雌鸡左右肋骨一具，炙黄） 赤芍药 川大黄（锉，微炒） 紫菀（洗，去苗土） 赤茯苓 柴胡（去苗。各半两） 细辛 黄芩桂心（各一分）上件药捣，罗为末，炼蜜和丸如绿豆大。每服以温水下五丸。早晨、晚后各一服。量儿大小加减服之。

　　《圣惠》治小儿哺露，腹坚，体热，羸瘦。

　　鳖甲丸方鳖甲（涂醋炙令黄，去裙 ） 肉苁蓉（酒浸一宿，刮去皴皮，炙令干。各三分） 常山（半两）上件药捣，罗为末，炼蜜和丸如麻子大。每服以粥饮下五丸，日三服。量儿大小以意加减。或下青白黑物即愈。

　　《圣惠》治小儿哺露，失衣当风湿，冷水浴，苦腹大，时痢，或寒热如疟，不欲食，纵食不生肌肉或不消化，四肢羸瘦。

　　人参丸方人参（去芦头） 麦门冬（去心，焙） 半夏（汤洗七遍，去滑） 黄 （锉） 川大黄（锉碎，微炒） 白茯苓 柴胡（去苗） 黄芩（以上各三分） 诃梨勒（煨，用皮） 甘草（炙微赤，锉） 鳖甲（涂醋炙令黄，去裙 。各一两） 芎 （半两）上件药捣，罗为末，炼蜜和丸如麻子大。一、二岁儿每服以粥饮下三丸；四、五岁儿服五丸，日三服，量儿大小，以意加减。

　　《婴孺》治少小积寒，久热，不能食，饮食不化；哺露，坚痞，大腹，下痢不禁。

　　芍药丸方芍药 紫菀（各三分） 桂心 茯苓 鳖甲（炙。各二分） 柴胡（一分） 大黄（五分）上为末，蜜丸如桐子大。一岁以上每服三丸，日进三服。病甚者夜一服，三岁以上加至十丸。无忌。哺露，气盛者加鳖甲四分。

　　《婴孺》治小儿哺露，腹坚热，下痢不止方。

　　鳖甲 常山（各一分） 肉苁蓉（半分）上为末，蜜丸小豆大。一服二丸。便下青赤白黑，久寒自除。

　　《婴童宝鉴》：小儿哺露，灸大椎穴。又，灸尺泽，（在腕内横纹中尖。）又灸九角。

　　卷第二十三（五疳辨治）凡九门

　　卷第二十三

　　五疳论第一《圣惠》论：夫小儿托质胞胎，成形气血。诞生之后，骨肉轻软，肠胃细微。哺乳须是合宜，脏腑自然调适。

　　若乳母寒温失理，动止乖违，饮食无常，甘肥过度，喜怒气乱，醉饱伤劳，便即乳儿，致成疳也。又小儿百日以后，五岁以前，乳食渐多，不择生冷，好餐肥腻，恣食甘酸，脏腑不和，并生疳气。凡五疳者：一曰肝疳，其候摇头揉目，白膜遮睛，流汗遍身，合面而卧，目中涩痒，肉色青黄，发疏头焦，筋青脑热，腹中积聚，下痢频多，久而不痊，转甚羸瘦。此是肝疳，亦名风疳也。二曰心疳，其候浑身壮热，吐利无恒，颊赤面黄，胸膈烦满，鼻干心燥，口舌生疮，痢久不痊，多下脓血。有时盗汗，或乃虚惊。此是心疳，亦名惊疳也。三曰脾疳，其候腹多筋脉，喘促气粗，乳食不多，心腹胀满，多啼咳逆，面色痿黄，骨立毛焦，形枯力劣，胸膈壅闷，水谷不消，口鼻常干，好吃泥土，情意不悦，爱暗憎明，肠胃不和，利多酸臭。此是脾疳，亦名食疳也。

　　四曰肺疳，其候咳嗽气逆，皮毛干焦，饶涕多啼，咽喉不利，揉鼻咬甲，壮热憎寒，口鼻生疮，唇边赤痒，腹内气胀，乳食渐稀，大肠不调，频频泄利，粪中米出，皮上粟生。此是肺疳，亦名气疳也。五曰肾疳，其候肌骨消瘦，齿龈生疮，寒热有时，口鼻干燥，脑热如火，脚冷如冰。吐逆既增，乳食减少，泻痢频并，下部开张，肛门不收，疳疮痒痛。此是肾疳，亦名急疳也。今以一方同疗之，故曰五疳也。

　　汉东王先生《家宝》治五疳论：小儿五疳，因过食甘甜，或因惊气入腹，或缘患后不长肌肉，致成疳疾。

　　不思乳食，朝好暮恶，或发潮热，四肢羸瘦，腹急气喘，头发稀疏，喜食泥土，变成疳劳。宜进鸡肉煎丸（方见疳劳门中），及消疳芦荟丸（方见五疳可治、不可治门中），兼服调胃气观音散（方见胃气不和门中）并四顺散。（方见温壮门。葛氏《肘后》四味饮同。）钱乙论五疳论：肝疳，白膜遮睛，当补肝，地黄丸主之（方见虚寒门中）。心疳，面黄颊赤，心壮热，当补心，安神丸主之（方见虚热门中）。脾疳，体黄腹大，食泥土，当补脾，益黄散主之（方见胃虚不和门中）。肾疳，极瘦，身有疮疥，当补肾，地黄丸主之。肺疳，气喘，口鼻生疮，当补脾肺，益黄散主之。（二方见同。）《婴童宝鉴》五脏五疳论：心脏生疳，状如大人劳疾，两颊赤色，面色黄白，身体壮热，胸中满闷，鼻口生疮，气喘呕逆，脓黑痢赤，虚汗饶多，渐加消瘦，此心疳也。肝脏受疳，目生白膜，面色青黄，夜汗饶多，时加气拥，摇头鼻痒，毛立发稀，覆地而卧，腹中症块，下痢无时，常加羸瘦，此肝疳也。脾脏受疳，粪中有米，臭气糟酸，好食泥土，心腹胀满，肚有青脉，咳嗽恶心，口鼻干焦，情怀不乐，憎明好暗，肌肉内消，此脾疳候也。肺脏受疳，咳嗽气喘，鼻下生疮，咬指捻眉，吐利冷沫，腹满不食，壮热憎寒，皮上粟生，喉中嗌塞，洞赤白泔，皮肤燥涩，此肺疳候也。肾脏受疳，下冷上热，洞泄脱肛，下部开张，更加疳 ，浑身疮癣，时发憎寒，奶食不消，夜多啼叫，小便如水，胸胁似汤，日渐 羸，久而沉困，此是肾疳候也。凡上件疳，皆属五脏六腑也。

　　卷第二十三

　　五疳候第二茅先生论：小儿生下有五疳。风疳，主肝候，面青黄色，眼生障膜，头摇，揉眼鼻。惊疳，主心候、面黄赤，身壮热，或泻色青黑，惊叫，口鼻干燥、遍身虚汗。气疳，主肺候，面黄白，咳嗽，鼻下赤烂，上渴气喘，毛发焦黄，形容枯瘦。食疳，主脾候，面色痿黄，腹热青筋，好吃泥土， 眉咬甲，多喘叫，粪内有虫，细如马尾，憎寒热。急疳，主肾候，面青黑，不进奶食，虚汗，口生疮，疝气，上焦热，爱吃冷水，鼻口干燥。

　　上件五疳，其候各别，逐一各有所管，下药各有能通、能实、能冷、能温。具说可根据，调理莫乱差误。风疳，欲要调理，先用匀气散（方见胃气不和门中）夹醒脾散（有二方。一方见胃气不和门中，一方见慢脾风门中）及镇心丸（方见一切惊门），调理得退三、五分，并进得食，便下青金丹（方见夹惊伤寒门中）一服与通下。肝上被虚涎盖之，而又眼开通得积尽，再下匀气散、醒脾散与调一日。腹脏调和后常服镇心丸夹芦荟丸（方见一切疳门中）。牛黄膏（方见膈热门中）与服，如此治之即愈。

　　惊疳，所治先将匀气散夹醒脾散、朱砂膏、（方见惊积门中）。活脾散（有二方。一方见胃气不和门中；一方见慢脾风门中），四个药相交调理三、二日，渐次精采，有黄粪下来，便下青金丹通下积，再下匀气散、醒脾散。补气后常服朱砂膏夹芦荟丸调理即愈。气疳，所治者先用调中饮（方见胃气不和门中）夹醒脾散、雌黄丸、（方见咳嗽门中）。龙涎膏（方见热渴门中），四个药相夹调理二、三日渐退，便下青金丹通下积，再下匀气散。补气后常服芦荟丸、调中饮，与服即愈。脾疳，所治先用匀气散、醒脾散，两个药调理三、二日，渐有黄粪变时，便下槟榔散（方见虫动门中），下疳虫尽时，再下匀气散补除。

　　又将调中饮夹醒脾散，再调理二日。又下青金丹取疳积，再将匀气散补气。后常服芦荟丸、健脾散（方见胃气不和门中）调理即愈。急疳，所治者先用沉香睡惊饮（方见霍乱门中）夹镇心丸及调中饮、龙涎膏夹朱砂膏与调，二、三日渐精采，便下青金丹与通积，再用匀气散补。后常服芦荟丸、金铃散、（方见心痛门中）。朱砂膏调理即愈。前件五疳候状各别，下药各有文理，莫令误下。上件五疳，如调理不退，形候传变，唇口生疮，鼻口黑燥，泻出黑血，项软、遍身冷，舌卷，骨露恶瘦，死候不治。

　　茅先生小儿五疳死候歌：脚心衬着都不觉，抱着昏沉手足垂。疾状未除身体冷，无休泄滑沫相随。项筋舒展全无力，五绝疳劳仔细知。

　　汉东王先生《家宝》小儿五疳歌：心惊疳：浑身壮热盛，四肢全不任，面黄并脸赤，怕冷爱重衾。口鼻常干燥，根源即渐深，只因惊扑着，此病本从心。

　　肝风疳：摇头揉口鼻，白膜眼中瞒，揩磨常泪出，两目不曾干。颜容面青色，浑身疮癣斑，毛焦并发立，此病本从肝。

　　脾 疳：食物难消化，心中爱吃泥，腹高青脉起，头发薄稀疏。喘息饶呵欠，无欢只欲啼，痢多酸臭气，此病本从脾。

　　肺气疳：啼多并嗽逆，口鼻腔生疮，昏昏饶爱睡，体瘦又滑肠。四肢无气力，容貌不同常，泻脓并吐血，此是肺家伤。

　　肾家急疳：泻痢时频并，吐逆转加深，大肠肛又脱，壮热腹兼惊。乳食全难进，肢梢冷似冰，急疳难治疗，本是肾家兴。

　　卷第二十三

　　五疳可治不可治候第三《圣惠》小儿五疳可治候论：凡小儿疳在内，眼涩腹胀，痢色无常，或如泔淀，日渐羸瘦，此候可疗。若鼻下赤烂，自揉其鼻，头上有疮，生痂痛痒，渐渐流引，绕于两耳，时时目赤，头发稀疏，脑皮光紧，头大项细，肌体羸瘦，亦可治也。若唇口被蚀，齿龈作五色，或尽峭黑，舌下有白疮，上 有窍子，口中时有臭气，齿渐染欲烂，亦可治也。若下部开张，有时赤烂，痒不可忍，下痢无常，亦可治也。若疳蚀脊膂，十指皆痒，自咬指甲，头发作穗，脊骨如锯，有时腹胀，有时下痢，若急治之，无不瘥也。

　　《圣惠》小儿五疳不可治候论：凡小儿肝脏疳，若目睛带青脉，左胁下硬，多吐涎沫，眼角左右有黑气所冲，不可治也。心脏疳，若爱惊啼，常好饮水，便食辛味，耳边有脉，舌上有黑靥者，不可治也。脾脏疳，若肚大唇无血色，人中平满，下痢无度，水谷不消，好吃泥土，皮枯骨露，不可治也。肺脏疳，若咳逆气促，多泻白米，身上有斑，生如粟米大，色若黑者，不可治也。肾脏疳，若爱食酸咸，饮水无度，小便如乳，牙齿青黑，耳脑干燥，肩竖骨枯，不可治也。又五疳有五绝候：一、衬着脚中，指底不觉疼。二、抱着手足，垂弹无力。

　　三、病未退，遍身不暖。四、脏腑泻青涎及沫不止。五、项筋舒展无力。如此之候，皆不可治也。凡医用药，切在审详也。

　　卷第二十三

　　五疳第四《颅囟经》治小儿五疳，兼腹肚虚胀，疳气烦闷，或时燥渴。

　　紫霜丸方大黄 黄连 代赭（各一分） 朱砂 麝香（各少许） 杏仁（去皮尖，别研） 肉豆蔻 巴豆（去皮，以冷水浸，别研。各一两）上件细研，以蜜为丸如赤豆大。每服空心米饮下一丸。五岁、十岁只可服五丸，临时加减。忌冷水、油腻、炙爆。

　　《仙人水鉴》治小儿五疳八痢，急慢惊风，日渐羸瘦。宜服肥孩儿芦荟丸芦荟 白附子（末） 白芜荑（末。各一钱） 朱砂 胡黄连（末） 雄黄（各二分） 青黛黄连（末。各七分） 轻粉（抄一匕） 诃子（二个，末） 使君子（二十个，烧） 麝香（半钱） 巴豆（十四个，去皮、心、膜，用纸十重出油）上十三味，先将十二味合研匀，次入巴豆霜再研如面拌和匀，用熊胆少许，热汤半盏，浸汤瓶口上良久，熊胆溶作水，滤去滓，入面半匙煮成糊，和药丸如小绿豆大。每服五、七丸，用薄荷汤吞下。

　　《圣惠》治小儿五疳，头热眼涩，胸高脚细，头大腹胀，面黄鼻干，惊悸盗汗，肌肉羸瘦，寒热不定。宜服金蟾丸方干蟾（一枚大者，涂酥炙令焦黄） 地黄（半两，微炒） 麝香（半分，细研） 天竺黄 朱砂雄黄（各细研） 胡黄连 蛇蜕皮（灰） 蝉壳（微炒。各一分） 莨菪子（半合，水淘去浮者，水煮令芽出，候干，炒令黄黑色）上件药捣，罗为末，都研令匀。以糯米饭和丸如绿豆大。每服以粥饮下三丸。量儿大小加减服之。

　　《圣惠》治小儿五疳，头大项细，心腹胀满，皮肤干皱，毛发焦黄，鼻下赤烂，口舌生疮，泻痢不止，日渐羸瘦。

　　四灵丸方大蟾（一枚，去却四足，擘开腹，去肠肚；入胡黄连末一两在腹内，以线缝合。用湿纸三两重裹，沙泥四面固济，令干，微火出阴气，便用熟火三斤烧令通赤，即住待冷，去泥及纸灰。捣细，罗为末，更入后药） 芦荟 麝香 熊胆（各一分）上件药同研令细，以面糊和丸如麻子大。每服以粥饮或奶汁下三丸，日三服。三岁以上加丸服之。

　　《圣惠》治小儿五疳，乳食不长肌肤，心腹胀满；或时下痢，壮热昏沉，眼涩口干，爱吃生冷，毛发干立，揉鼻多嚏，日渐羸瘦。

　　五疳丸方（太医局方名）

　　五疳保童丸青黛 雄黄 麝香 芦荟（各细研） 熊胆（研） 胡黄连 黄连（去须） 龙胆（去芦头） 苦楝根 白鳝鱼（炙令焦黄） 虾蟆（灰） 蜗牛（炒冷微黄） 夜明砂（微炒） 蟾头（一枚，炙令焦黄） 五倍子 青橘皮（浸，去白瓤，焙） 天浆子（内有物者，微炒。各一分）上件药捣，罗为末，都研令匀，用粳米饭和丸如绿豆大。每服以粥饮下三丸，日三服。量儿大小以意加减。

　　《圣惠》治小儿五疳，面色痿瘁，头热发干，胃气不和，心腹满闷，宿食不消，或时下痢，瘦弱无力。宜常服使君子丸方使君子 丁香 没石子 胡黄连 夜明砂（微炒） 黄连（去须，微炒） 肉豆蔻（去壳） 熊胆青黛 芦荟（并细研。各一分） 脑麝（各细研，一钱） 蟾头（一枚，炙黄焦）上件药捣，罗为末，烧粟米饭和丸如绿豆大。每服以粥饮或新汲水下五丸，日三服。三岁以上，加丸服之。

　　（一方用眉醉皂子大。）《圣惠》治小儿五疳，羸瘦，毛发干黄，吃食不常。

　　雄黄丸方雄黄 麝香 芦荟（各细研） 黄连（去须） 胡黄连（各一分） 蟾头（一枚，炙令焦黄） 朱砂（半两，细研，水飞过）上件捣，罗为末，都研匀，猪胆汁和丸如绿豆大。每一岁一丸，新汲水下，日三服。

　　《圣惠》治小儿五疳，毛发干立，枯瘦烦热，肚大脚细。

　　蟾头丸方蟾头（一枚，炒令黄焦） 青黛 龙脑（各细研） 巴豆（去皮心，研，纸裹压去油） 干蝎（炒） 白附子（炮） 腻粉（研入。各一分） 牛黄 麝香 天竺黄 雄黄 朱砂（各细研，一分）上件药捣，罗为末，入青黛等同研令匀，以水浸，蒸饼和丸如绿豆大。每一岁以粥饮下一丸。

　　《圣惠》治小儿五疳，寒热腹胀，四肢嬴弱。

</div>
    <div class="pagination">
<a href="幼幼新书_page153.html">上一页</a><span>...</span><a href="幼幼新书_page149.html">149</a><a href="幼幼新书_page150.html">150</a><a href="幼幼新书_page151.html">151</a><a href="幼幼新书_page152.html">152</a><a href="幼幼新书_page153.html">153</a><span class="current-page">154</span><a href="幼幼新书_page155.html">155</a><a href="幼幼新书_page156.html">156</a><a href="幼幼新书_page157.html">157</a><a href="幼幼新书_page158.html">158</a><a href="幼幼新书_page159.html">159</a><span>...</span><a href="幼幼新书_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
