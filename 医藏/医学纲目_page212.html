<!DOCTYPE html>
<html>
<head>
    <meta charset="UTF-8">
    <title>医学纲目 - 第 212 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 212 页/共 379 页</h1>
    <div class="content">　　〔海〕脾虚满者，黄汤。（芍药停湿。）脾实满不运，平胃散。（苍术泄湿。）东垣云：腹胀满，气不转者，加浓朴以破滞气。腹中夯闷，此非腹胀满，乃散而不收，可加芍药收之。是知气结而胀，宜浓朴散之；散而胀，宜芍药收之。

　　〔丹〕鼓胀，大补中气行湿。此乃脾虚之甚，必须远音乐，断浓味。朝宽暮急，血虚；暮宽朝急，气虚；终日急，气血皆虚。用大剂人参、白术，佐以陈皮、苍术、茯苓之类。有血虚者，四物行血，随证加减。凡补气，必带浓朴宽满。腹胀必少佐浓朴者，盖浓朴味辛，以气聚于上焦故也。气不运，加木香。气若陷下，用升麻、柴胡以提其气。水肿当补脾为主，白术、茯苓、陈皮佐之。

　　鼓胀论心肺阳也，居上；肾肝阴也，居下；脾居中亦阴也，属土。经曰：饮食入胃，游溢精气，上输干脾。脾气散精，上归于肺。通调水道，下输膀胱。水精四布，五经并行。是脾具坤静之德，而有干健之运，故能致心肺之阳，降肾肝之阴，升而成天地交之泰，是为无病之人。今也七情内伤，六淫外侵，饮食失节，房劳致虚，脾土之阴受伤，转输之官失职。胃虽受谷，不能运化，故阳自升，阴自降，而成天地不交之否。于斯时也，清浊相混，隧道壅塞，气化浊血瘀郁而为热；热留而久，气化成湿；湿热相生，遂成胀满，经曰鼓胀是也。

　　以其外虽坚满，中空无物，有似于鼓，其病胶固，难以治疗，故又名曰蛊。若虫侵蚀，有蛊之义。验之治法，理宜补脾。又须养肺金以制木，使脾无贼邪之虑。滋肾水以制火，使肺得清化之令。却盐味以防助邪；断妄想，远音乐，以保母气，无有不安。医者不察，病起于虚，急于取效，能希赏。病者苦于胀急，喜行利药，以求一时之快。不知宽得一日半日，其肿愈甚，病邪甚矣，真气伤矣，去死不远。古方惟禹余粮丸，又名石中黄丸，又名紫金丸，制肝补脾，殊为切当。亦须随证，又须顺时加减用之为妙。

　　予友俞仁叔，儒而医，连得家难，年近五十得此疾，自制禹余粮丸服之。予诊其脉，弦涩而数，曰：此丸新制，炼之火邪尚存，温热之药太多，宜自加减，不可执方。俞笑曰：今人不及古人，此方不可加减。服之一月，口鼻出血，色黑骨立而死。

　　杨兄年五十，性嗜酒，病疟半年，患胀病，自察必死来求治。诊其脉弦而涩，重则大。疟未愈，手足瘦而腹状如蜘蛛。遂教以参、术为君，当归、川芎、芍药为臣，陈皮、黄连、浓朴、茯苓为佐，生甘草些少，作浓汤饮之，一日定三帖。彼亦严守戒忌。一月后疟得汗而愈。又半月，小便长而胀愈。中间虽少有加减，大意只是利气行湿。

　　又，陈氏年四十余，性嗜酒，大便时见血，于春间患胀，色黑而腹大，其形如鬼。诊其脉数而涩，重似弱。

　　予以四物加黄连、黄芩、木通、白术、陈皮、浓朴、生甘草作汤与之，近一年而安。一补气，一补血，余药大率相出入，皆获安以保天寿。或曰：气无补法，子何补气而获安？果有说以通之乎？予曰：气无补法，乃世俗之言也，盖气之为病，痞闷壅塞，似难于补，恐增病势。不思正气虚者，不能营运，邪滞所着而不去，所以为病。《经》曰：壮者气行则愈，怯者着而成病。苟或气怯不用补法，气何由行？或曰：子之药审则审矣，何效之迟也。病者久在床枕，将必厌子之迂而求速效者矣。予曰：此病之起，或三五年，或十余年，根深势笃，欲求速效，自求祸耳。知王道者，能治此病也。或曰：胀病将终，不可与利药乎？予曰：灼知其不因于虚，受病亦浅，脾胃尚壮，积滞不固，而又有可下之证，亦宜略与疏导。若援张子和浚川散、禹功丸为例，行迅攻之策，实所不敢。

　　潘可达女，年十九岁，禀受颇浓，患胸腹胀满，自用下药，利十数行，时胀无增减来求治。诊其脉皆大，略按即散而无力，全无数意。予曰：此有表证，反攻里，当死。赖禀受好，时又在室，尚可挽回，寿损矣。急与四物汤加人参、白术、带白陈皮、炙甘草煎服。至半月后，病不退，又自用萝卜根种煎汤，澡浴两度，时肿稍增。予曰：表病攻里，已自难救，今又虚其表，事急矣。于前药去地黄、芍药，加黄，倍白术，大剂浓煎汤饮；又吞人参白术丸。十日后，如初病时。又因吃难化物自利，以参、术为君，少加陈皮为佐，又与肉豆蔻、诃子为君，山楂子为使，粥和作丸吞之，至四五十帖而安。

　　一男子年四十余，患疟久而腹胀，脉不数而微弦，重取则来不滑利，轻重又皆无力。遂与索氏三和汤三倍加白术，入姜汁服之。数服而疟愈，小便利二三行，胀稍减。遂又小便短少，予作气血两虚，于前药内入人参、牛膝、当归身尾作大剂料，百服而愈。

　　索氏三和汤三倍加白术方

　　白术浓朴陈皮（各三两）木通（一两）槟榔紫苏（各二两）甘草海金沙大腹皮白茯苓枳壳（各一两）水煎服。

　　〔海〕

　　调胃白术泽泻散

　　治痰病化为水气传变，水谷不能食。

　　白术（半斤）泽泻芍药陈皮茯苓生姜木香槟榔（各一两）上为末，治腹肿如神。若心下痞，加枳实。若心下盛，加牵牛。

　　〔仲〕心下坚大如盘，边如旋杯，水饮所作，

　　枳术汤

　　主之。

　　枳实（七个）白术（二两）上二味，以水五升，煮取三升，分温三服。腹中软，即当散也。

　　〔罗〕真定王君用，年一十九岁，病积，脐左连胁如覆杯，腹胀如鼓，多青络脉，喘不得卧。时值暑雨，加之自利完谷，日晡潮热，夜有盗汗，求予往治之。脉得浮数，按之有力。谓病家曰：凡治积，非有毒之剂攻之则不可。今脉虚弱如此，岂敢以常法治之。遂投分渗益胃之剂，数服而便清自调；杂以升降阴阳、进食和气而腹大减。胃气稍平，间以消积之剂，不月余，良愈。先师尝曰：洁古老人有云：养正积自除。譬如满座君子，纵有一小人，自无容地。今令真气实，胃气强，积自消矣。

　　〔丹〕一妇人，年三十六岁，家贫多劳，性偏急。自七月断经后，八月小腹下有一块，偏左如拳，有时块起即痛作，伏则势减。至半月后，腹渐肿胀，食减平时三分之二，无力，遇夜发热．天明即稍退，其脉得虚微短弱涩，左尤甚。初与白术一斤，带白陈皮一斤，作二十帖服。以三圣膏贴块上，经宿则块软，再宿则块小。

　　旬日后食稍进，热减半，脉稍有力。又与白术一斤，带白陈皮半斤，酒当归身半斤，木通三两，每帖研桃仁九粒。尽此剂，病悉除。

　　一妇人，年五十余岁，素好怒，因食烧猪肉，次早面胀，绝不思食，倦怠，六脉沉涩，独左豁大。余作体虚有痰，气为痰所隔不得降，当以补虚利痰为主。每早以二陈汤加参、术大剂与一帖，服后探令吐出药。辰巳时，复与索氏三和汤一倍加白术二帖。至睡后，以神佑七丸以挠其痰，去牵牛。如此服至一月而安矣。

　　金寿一安人，年七十一岁，好湿面，得带下病，亦恶寒淋沥。医与荷花须、柴胡等药，发热，所下愈多。医与缩砂、豆蔻药，以其食少也；腹满胀，气喘，又与葶苈散，不应。又与禹余粮丸，病愈甚。医又与崇土散，亦不应。

　　予脉之，两手洪涩，轻则弦长而滑实，至是喘甚不得卧。此不是湿而酿成湿，在足太阴、阳明二经。水谷之气为湿所抑，不得上升，遂成带下。理用升举之剂，以补气、和血吹之。而医反与涩燥，宜其展转身病。遂与人参生肺之阴以拒火毒；白术以补胃气除湿热、行水道；桃仁去污生新；郁李仁行积水，以通草佐之；犀角屑解食毒、消肿闷；槟榔治最高之气。作浓汤吞下保和丸药。又疑素浓养，有肉积，加阿魏小丸同咽之。四五日后，积气渐消，肿渐下。又加补肾丸以生肾水之真阴。又两三日后，渐安而得睡，食有味矣。又两日后，加与点丸以驱逐肺家之积热而愈。

　　一丈夫，脾有热，肾有虚，胃有积，得肿疾或进或退，口干或气喘。医连月，不退。脉软而细，以其形肥，不以为忌。用：白术（四钱）芍药地黄（三钱）连翘当归（二钱）青皮（二钱半）人参木通羌活黄芩（各一钱半）甘草红花（些）上分五帖，煎下保和丸。

　　杨生，年三十，因疟初安，淡食豆腐斋饭成胀，在膈上，小便赤少，不思食，口渴，脉弦而涩，此胃中有瘀血。用：苏梗（三分）木通（半钱）白术（一钱半）川芎枳实白芍（各五分）甘草（二分，炙）陈皮（五分）浓朴（三分）上研，益元散下保和丸五十粒。

　　一丈夫气上，肚或膨胀，此下虚所致。

　　陈皮（五钱）人参归须白术连翘（各三钱）地黄芍药（各二钱）木通（一钱半）甘草（五分）上分五帖，煎下保和丸。

　　木香化滞汤

　　白豆蔻（仁）陈皮大腹子白茯苓砂仁人参（各一钱）青皮槟榔木香姜黄（各二钱）白术（一钱）甘草（炙，四分）白檀（二分）藿香叶（二分）桔梗（五分）上为细末，水一大盏二分，煎至一盏，稍热服；食前沸汤点服亦得。

　　上方，治因积滞成胀，皆以参、术、朴、通等煎汤，补虚行湿；下神佑、阿魏等丸消积，所谓攻补兼施者也。

　　小温中丸

　　治胀。是脾虚不能运化，不可下之。

　　陈皮半夏（汤泡，去皮脐）神曲（炒）茯苓（各一两）白术（二两）香附子（不要烘晒）针砂（各一两半，醋炒红）苦参（炒）黄连（炒。各半两）甘草（三钱）上为末。醋水各一盏，打糊为丸，如桐子大。每服七八十丸。白术六钱，陈皮一钱，生姜一片，煎汤吞下。

　　虚甚，加人参一钱。各用本方去黄连，加浓朴半两。忌口。病轻者，服此丸六七两，小便长；病甚者服一斤，小便始长。

　　〔无〕

　　禹余粮丸

　　治十种水气，脚膝肿，上气喘满，小便不利。但是水气，悉皆主之。（许学士及丹溪皆云：此方治膨胀之要药。）蛇含石（大者三两以新铁铫盛，入炭火中烧，蛇黄与铫子一般红，用钳取蛇黄，倾入醋中，候冷取出，研极细）禹余粮（三两）真针砂（五两，先以水淘净，炒干，入禹余粮一处，用米醋二升就铫内煮，醋干为度。

　　后用铫，并药入炭中烧红，钳出倾药净砖地上，候冷研细）以三物为主，其次量人虚实入下项：（治水多是取转。惟此方三物既非大戟、甘遂、芫花之比，又有下项药扶持，故虚人老人亦可服）羌活木香茯苓川芎牛膝（酒浸）桂心白豆蔻（炮）大茴香（炒）蓬术（炮）附子（炮）干姜（炮）青皮京三棱（炮）白蒺藜当归（酒浸一宿。各半两）上为末，拌匀，以汤浸蒸饼捩去水，和药再捣极匀，丸如桐子大。食前，温酒、白汤送下三十丸至五十丸。

　　最忌盐，一毫不可入口，否则发疾愈甚。但试服药，即于小便内旋去，不动脏腑。病去，日三服。兼以温和调补气血药助之，真神方也。

　　〔丹〕脉坚实，人壮盛者，或可用攻药，便收拾白术为主。

　　〔垣〕中满治法，开鬼门、洁净府。开鬼门者，发汗也；洁净府，利小便也。又中满者泻之于内，谓脾胃有病，当令上下分消其气。下焦如渎，气血自然分化，不待泄滓秽，如或大实大满，大小便不利，从权以寒热药下之。或伤酒、湿面，及味浓之物，膏粱之人，又或食已便卧，使湿热之气不得施化，致令腹胀满，此亦是热胀也。治热胀、分消丸主之。

　　〔仲〕气分，心下坚，大如盘，边如旋杯，水饮所作，

　　桂枝去芍加麻辛附子汤

　　主之。

　　桂枝生姜（三两）甘草（一两）大枣（十二个）麻黄细辛（各二两）附子（一个，炮）上七味，以水七升，煮麻黄去上沫，内诸药，煮取二升，分温三服。当汗出，如虫行皮中，即愈。

　　〔《圣》〕

　　牛黄琥珀丸

</div>
    <div class="pagination">
<a href="医学纲目_page211.html">上一页</a><span>...</span><a href="医学纲目_page207.html">207</a><a href="医学纲目_page208.html">208</a><a href="医学纲目_page209.html">209</a><a href="医学纲目_page210.html">210</a><a href="医学纲目_page211.html">211</a><span class="current-page">212</span><a href="医学纲目_page213.html">213</a><a href="医学纲目_page214.html">214</a><a href="医学纲目_page215.html">215</a><a href="医学纲目_page216.html">216</a><a href="医学纲目_page217.html">217</a><span>...</span><a href="医学纲目_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
