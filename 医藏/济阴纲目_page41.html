<!DOCTYPE html>
<html>
<head>
    <meta charset="UTF-8">
    <title>济阴纲目 - 第 41 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 41 页/共 113 页</h1>
    <div class="content">　　若曾伤九月胎者，当预服此。

　　猪肾（一具）白术（四两）茯苓桑寄生干姜干地黄川芎（各三两）附子（中者一枚）（附子安胎，亦是奇局，苟非气弱胎寒者，不可轻试）大豆（三合）麦门冬（一升）上咀，以水一斗煮肾令熟，去肾纳诸药，煎取三升半，分四服，日三夜一，十日更一剂。

　　[卷之八　胎前门上] 恶阻

　　恶阻，谓呕吐、恶心、头眩、恶食、择食是也。

　　千金方

　　云：凡妇人虚羸，血气不足，肾气又弱，或当风饮冷太过，心下有痰水者，欲有胎而喜病阻。所谓欲有胎者，其人月水尚来，颜色肌肤如常，但苦沉重愦闷，不欲饮食，又不知其患所在，脉理顺时平和，则是欲有娠也，如此经二月日后，便觉不通，则结胎也。阻病者，患心中愦愦，头重眼眩，四肢沉重，懈惰不欲执作，恶闻食气，欲啖咸酸果实，多卧少起，世谓恶食（恶阻俗谓病儿，然亦间有不病者，又不拘于强弱，此何以故？即俗所谓胎气好）。其至三四月日以上，皆大剧吐逆，不能自胜举也，此由经血既闭，水溃于脏，脏气不宣通，故心烦愦闷，气逆而呕吐也。血脉不通，经络痞涩，则四肢沉重，挟风则头目眩也，觉如此候者，便宜服半夏茯苓汤数剂，后将茯苓丸，痰水消除，便欲食也，既得食力，体强气壮，力足养胎，母便健矣。

　　大全

　　云：妊娠禀受怯弱，便有阻病，其状颜色如故，脉息和顺，但觉肢体沉重，头目昏眩，择食，恶闻食气，好食咸酸，甚者或作寒热（恶阻亦有寒热，不可不知），心中愦闷，呕吐痰水，恍惚不能支持，巢氏谓之恶阻，但证有轻重耳，轻者不服药亦不妨，重者须以药闻之，《千金方》以半夏茯苓汤、茯苓丸专治阻病，然此二药，比来少有服者，以半夏有动胎之性。盖胎初结，虑其易散，不可不谨也；张仲景《伤寒论》，有用黄龙汤者，小柴胡汤中去半夏是也；此盖为妊娠而设焉；王子亨则有白术散；《局方》则有人参丁香散；杨振则有人参橘皮汤；齐士明则有醒脾饮，（醒脾二字足以尽之也）皆不用半夏，用之多效。

　　李茂翁

　　云：若左脉弱而呕，服诸药不止者，当服理血归原药则愈。经云无阴则呕是也。薛氏云：前证若中脘停痰，用二陈药加枳壳，若饮食停滞，用六君子加枳壳；若脾胃虚弱，用异功散；若胃气不足，用人参橘皮汤；兼气恼，加枳壳；胸胁痞闷，更加苏梗；胁痛，再加柴胡；若饮食少思，用六君子加紫苏、枳壳；头晕体倦，用六君子汤；若脾胃虚弱，呕吐不食，用半夏茯苓汤；盖半夏乃健脾气、化痰滞之主药也，脾胃虚弱而呕吐，或痰涎壅滞，饮食少思，胎不安，必用半夏茯苓汤，倍加白术。然半夏、白术、茯苓、陈皮、砂仁，善能安胎气，健脾胃，予常用之验。

　　半夏茯苓汤

　　治妊娠恶阻，呕吐心烦，头目眩晕，恶闻食气，好食酸咸，多卧少起，百节烦疼，羸瘦有痰，胎孕不牢。

　　半夏（汤洗七次，姜汁炒黄）白术陈皮（各一钱）熟地黄（胸满者去之）旋复花（无痰涎不用）桔梗人参芍药川芎甘草（各五分）上咀，加生姜三片，水煎，空心服，兼服后茯苓丸。《千金方》无旋复花，有紫苏叶、细辛。有热加黄芩。有客热烦渴口疮，去橘皮、细辛，加前胡、知母各七分半。若腹冷下利，去地黄，加炒桂心五分（有热是内热，有客热是邪热，桂心炒用，即不堕胎，然非真腹冷不利者，不宜）。若胃中虚热，大便秘，小便赤涩，去地黄，加大黄七分半，黄芩一钱。

　　（加大黄又是一案）

　　陈皮半夏汤

　　治怀妊气血不足，胎气始盛，逆动胃气，恶阻呕吐，不进饮食。

　　陈皮（去白，盐水炒）茯苓（各一钱）半夏（制，一钱半）子芩（淡姜汁炒）枳壳（麸炒）紫苏（各八分）甘草（炙，五分）上切一剂，生姜三片，水一盅，煎七分，食远温服。

　　旋复花汤

　　疗妊娠六七月间，胎不安常处，亦治阻病。（补脾利气，行痰水）旋复花（五分）白术浓朴枳壳黄芩茯苓（各一钱五分）半夏芍药生姜（各一钱）上咀，作一服，水煎，食前温服。

　　缩砂二陈汤

　　治妊娠脾胃虚弱，饮食不化，呕吐不止，（此方有辛散酸收之妙）半夏陈皮（去白）砂仁（炒，各一钱）白茯苓（二钱）甘草（炙，五分）上加生姜三片，枣一枚，乌梅肉少许，水煎服一二剂，后服茯苓丸。

　　参橘散

　　治妊娠恶阻，吐逆痰水，不食，心虚烦闷。（重在心虚烦闷，故用麦门、竹茹）人参橘皮（去白）茯苓麦门冬（去心）白术浓朴（姜汁炒，各一钱）甘草（炙，五分）上作一服，加生姜七片，竹茹如弹子大，水煎服。

　　青竹茹汤

　　妊娠恶阻，呕吐不食。（此方清而不寒，自是一法）竹茹（弹子大一团）橘皮白茯苓（各一钱半）半夏（汤泡七次）生姜（各二钱）上锉，水煎温服，忌羊肉饧等物。

　　芦根汤

　　治妊娠呕吐不食，兼吐痰水。（清肺胃，降逆气，散滞气，而不用半夏，又是一法）生芦根（七分）橘红（四分）生姜（六分）槟榔（二分）枇杷叶（三分）上切，以水二盏煎七分，空心热服。

　　一方

　　治妊娠恶食，心中烦愦，热闷呕吐。

　　青竹茹麦门冬（各三两）前胡（二两）橘皮（一两）芦根（一两）如体热，四肢烦热，加地骨皮一两。

　　上切细，以水一大升煮半升，去渣，分两服，食前服。

　　人参半夏丸

　　治妊娠恶阻酸心，胸腹冷痛，吐逆不食。

　　人参半夏（汤泡七次）干生姜（各半两）上为末，以生地黄汁浸蒸饼为丸（生地汁浸蒸饼法，不特制半夏之燥，而又不伤血分，妙妙），如桐子大，每服四十丸，米饮下。

　　楼氏曰：《大全》方论半夏动胎而不用，今仲景岂独不知此，而用于此方乎？予治妊娠阻病，累用半夏，未尝动胎也。经云有故无殒是也。

　　茯苓丸

　　治妊娠恶阻，心中烦闷，吐痰眩晕。先服半夏茯苓汤两剂，后服此药。

　　赤茯苓人参桂心干姜（炮）（前方用干生姜，此用炮姜，又用桂心，亦大热矣。而炮而生，又复有别，不可不知）半夏（洗七次，焙）陈皮（各一两）干葛根白术甘草（炙）枳壳（去白麸炒黄，各二两）上为细末，炼蜜丸，如桐子大，每服五十丸，空心米饮下，日三服。一方加麦门冬。

　　《肘后方》加五味子。

　　归原散

　　治妊娠恶阻，呕吐不止，头痛全不入食，服诸药无效者。

　　人参甘草川芎当归芍药丁香（各半两）白茯苓白术陈皮（各一两半）桔梗（炒）枳壳（炒，各二钱半）半夏（洗炒黄，一两）上咀，每服三钱，加生姜五片，枣一枚，水煎服。

　　橘皮汤

　　治妊娠呕吐，不下食。

　　橘皮竹茹人参白术（各二钱）生姜（一钱）浓朴（一钱半）上锉，水煎服。

　　恶阻恶食，责之脾虚，呕吐，责之有火。所谓诸逆冲上，皆属于火也。此方竹茹能平少火，浓朴能下逆气，橘皮、生姜所以开胃，人参白术所以益脾，开胃益脾，欲其安谷云尔。

　　白术汤

　　治胃虚，恶阻吐水，甚至十余日，水浆不入者。

　　白术（炒，一两）人参（五钱）丁香（二钱半）甘草（一钱）上为细末，每服二钱，加生姜五片，水煎，食前温服。

　　人参丁香散

</div>
    <div class="pagination">
<a href="济阴纲目_page40.html">上一页</a><span>...</span><a href="济阴纲目_page36.html">36</a><a href="济阴纲目_page37.html">37</a><a href="济阴纲目_page38.html">38</a><a href="济阴纲目_page39.html">39</a><a href="济阴纲目_page40.html">40</a><span class="current-page">41</span><a href="济阴纲目_page42.html">42</a><a href="济阴纲目_page43.html">43</a><a href="济阴纲目_page44.html">44</a><a href="济阴纲目_page45.html">45</a><a href="济阴纲目_page46.html">46</a><span>...</span><a href="济阴纲目_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
