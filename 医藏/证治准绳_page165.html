<!DOCTYPE html>
<html>
<head>
    <meta charset="UTF-8">
    <title>证治准绳 - 第 165 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 165 页/共 348 页</h1>
    <div class="content">　　右研令极细滴水丸如指头大空心蜡茶清嚼下一丸百一方云中暑者以冰水服之下咽即洒然治伤冷以艾汤下
　　裕陵传王荆公偏头疼方云是禁中秘方用生芦菔汁蚬殻仰卧注鼻中左痛注左右痛注右或两鼻皆注亦可数十年患皆一注而愈
　　心痛
　　大夫妇人血气心痛者由脏腑虚血气不调风冷邪气乘于心也其痛发有死者有不死者成证者心为诸脏之主而主于神其正经不可伤伤之而痛者名为真心痛朝发夕死夕发旦死心之支别络为风冷所乘而痛者故痛发乍轻乍甚而成证者也　薛前证若寒邪所伤温散之饮食停滞消导之肝火妄动辛平之脾气郁结和解之仍与后六证方药同用　一妇人久患心痛饮食少思诸药到口即吐予以为脾土虚弱用白术一味同黄土炒去土毎服一两以米泔煎浓徐服少许数日后自能大饮用三斤余而安　上舍陈履学长子室素怯弱产后患疥疮年余不愈因执丧旬月毎欲仆一日感气忽患心脾高肿作疼手不可按而呕吐不止六脉微细或见其形实误认诸痛不可补气乃用青皮木香五味呉茱茰等药而愈继复患疟且堕胎又投理气行血之药病虽去元气转脱再投参芪补剂不应矣六脉如丝欲絶迎予至诊之曰形虽实而脉虚极反用理气之剂损其真气故也连投参芪归术附子姜桂二剂间用八味丸五日寝食渐甘六脉全复此证若心脾疼痛时即服此等药疟亦不作矣
　　大乌药散　治妇人血气攻心痛发歇不定
　　乌药　莪荗　桂心　当桂【炒】桃仁　青皮　木香【各等分】
　　为末毎服二钱热酒调下
　　阿魏丸　治妇人血气攻心疼痛及一切积冷气当归　桂心　青皮　附子【炮】阿魏【麪裹煨以麪熟为度】白术　川芎【各一两】呉茱茰【炮】木香　干姜【各三分】槟榔肉豆蔲【煨】延胡索　莪荗【各一两】硃砂【细研半两】
　　右为末先以醋一升煎阿魏成膏和药末捣三百杵丸如梧桐子大毎服二拾丸食前热酒下
　　鸡舌香散　治男子妇人九种心痛一切冷气
　　良姜【剉细麻油炒】桂心　赤芍药【各等分】
　　右为细末毎服二钱水一盏入盐木瓜三片同煎七分温服盐汤防亦可血气疝瘕痛用熟醋汤调下忌生冷
　　应痛散　治心脾痛不可忍者妇人脾血气作心脾痛尤效前方同只无桂心用醋煎醋汤防亦可　乙丑年春初次女年十五经脉未行初一日心痛如刺吐饮不止脉沈缓细以苏合香丸神保丸沈香丸理中丸诃子散七气汤皆无效余思之此证非虫即饮作疾非局方九痛丸则不可遂合与服一二丸即愈矣
　　陈氏二神丸　治妇人血气不和作痛不止及下血无时月水不调
　　真蒲黄【炒】荜拨【盐炒】
　　右等分为细末炼蜜丸如梧子大毎服三十丸空心温酒下如不能饮米饮吞下两服即止
　　陈日华抽刀散　治妇人血风血气等疾武兴戎司机宜侯恺云见一道人用此方疗病不一而足遂以为献真是竒妙
　　五灵脂【炒一两】莪荗　桂心　芸薹子【炒各半两】
　　右为末毎服二大钱酒半盏水半盏煎至八分疾作热服
　　失笑散【见产后心痛】
　　诃子散【见霍乱】亦妙
　　灵苑方　治妇人卒血气心痛只用生五灵脂为细末毎服一钱酒一盏煎沸热服
　　局方四七汤加良姜又沈香降气汤分心气饮皆治心痛良【三方并见杂病诸气】
　　心腹痛
　　大妇人血气心腹疼痛由脏腑虚弱风邪乗于其间与真气相击而痛其痛随气上下或上冲于心或下攻于腹故云血气攻心腹痛也　薛前证若气滞血瘀用没药散劳伤元气用补中益气汤【杂病伤劳倦】肝脾郁结用四七汤【杂病气】怒动肝火用小柴胡汤【热入血室】肝脾血虚用四物汤【通治】脾肺气虚用四君子汤【杂病虚劳】中气虚弱用补中益气汤气血俱虚用八珍汤【即杂病虚劳八物汤】　一妇人毎怒心腹作痛久而不愈此肝火伤脾气也用炒山栀一两生姜五片煎服而痛止更以二陈加山栀桔梗乃不再发　一妇人怀抱郁结不时心腹作痛诸药不应用归脾汤【杂病健忘】倍加炒山栀而愈　陈湖陆小村母久患心腹疼痛毎作必胷满呕吐手足俱冷面赤唇麻咽干舌燥寒热不时月余竟夕不安其脉洪大众以痰火治之屡止屡作迨乙巳春发频而甚仍用前药反剧此寒凉损真之故内真寒而外假热也且脉息洪而有怪状乃脾气亏损肝木乘之而然当温补胃气遂用补中益气汤加半夏茯苓呉茱茰木香一服熟寐彻晓洪脉顿敛怪脉顿除诸证释然
　　三神丸　治室女血气复中刺痛痛引心端经行涩少或月水不调以致疼痛
　　橘皮【二两焙】当归【酒浸炒】延胡索【醋煮各一两】
　　右为细末炼蜜和丸如梧桐子大毎服五十丸空心温酒送下
　　没药散　治一切血气脐腹撮痛及产后恶露不下皃枕块痛
　　没药　血竭　桂心　延胡索　当归　蒲黄红花　干漆【炒烟尽】木香　芍药【各等分】
　　右为细末毎服二钱食前温酒调下
　　大延胡索散　治妇人血气攻心腹疼痛
　　延胡索　当归　川芎　桂心【各七钱半】木香　枳殻赤芍药　桃仁【各半两】熟地黄【一两】
　　右防咀毎服三钱水一盏姜三片煎至七分去滓热服
　　琥珀散　治妇人血气攻心腹烦躁闷乱疼痛不止琥珀【另研】没药【另研】当归【炒】赤芍药　牡丹皮　延胡索　蒲黄　莪荗　桂心【各等分】
　　右为末毎服一钱温酒调下
　　瑞金散　治妇人血气撮痛月经不行预先呕吐疼痛延胡索　牡丹皮　红花【各一钱】片姜黄【二钱半】赤芍药　莪荗　川芎　当归【各一钱半】官桂【半钱】
　　作一服水一钟酒一钟同煎至一钟食前服
　　牡丹散　治妇人久虚羸痩血块走注心腹疼痛不思饮食
　　牡丹皮　延胡索　官桂【各一钱】京三棱　当归【各一钱半】莪荗　赤芍药　牛膝【各二钱】
　　右煎服法同前
　　八僊散　治血气心腹防痛立验
　　当归　厚朴　芍药　枳殻【制】人参【各四分】甘草茯苓【各五分】肉豆蔲【二分】
　　右为末水二升煮取八合空心分三服
　　又八僊散【灵苑】治证同前
　　棕榈【二两】当归【一两并剉碎一处烧成炭细研】麝香【一钱细研】
　　右同研令停毎服一钱温酒调下
　　延胡索汤　治妇人室女七情所感血与气并心腹疼痛或连腰脇甚作搐搦一切血气经不调并宜服之
　　延胡索　蒲黄　赤芍药　片姜黄　当归【去芦各一钱半】乳香　木香【不见火】官桂【不见火】没药【各一钱】甘草【半钱】
　　右作一服水二钟生姜三片煎至一钟食前服
　　大效琥珀散【灵苑】治妇人心胸迷闷腹脏掐撮疼痛气急气闭月信不调等疾
　　乌药　莪荗【各二两】当归【一两】
　　右并生为细末温酒调二钱服服后以食压之忌生冷油腻等物如是产后诸疾炒生姜酒调下
　　治血气不调脐下痛
　　桑耳　庵防子　桂心　土瓜根　川芎【各四分】甘草【二分】牛膝　赤茯苓【各五分】大黄　白芍药【各六分】干地黄【八分】
　　右为末炼蜜丸如梧桐子大醋汤吞下二十丸
　　蠲痛散　治妇人血气刺痛
　　荔枝核【烧存性半两】香附子【去毛炒一两】
　　右为细末盐汤米饮调下二钱不拘时
　　没药散　治妇人血气疼痛不可忍者【出博济方】
　　红花　没药【研】延胡索【炒】当归【各等分】
　　右为末毎服二钱童便半盏酒半盏同煎至六分热服烧赤秤锤淬过调服亦可常服只用温酒
　　菖蒲丸　治妇人脾血积气及心脾疼
　　菖蒲【九节者六两】呉茱茰【炮】香附子【炒去毛各四两】
　　右三味并剉细以酽醋五升煮干为度焙干研细末以好神麯打糊为丸如梧桐子大空心食前以淡姜汤吞下四五十丸日三服橘皮汤下亦可
　　手拈散　治血气心腹疼痛
　　草果　延胡索　五灵脂　没药【各等分】
　　为末毎二钱温酒调服
　　木香枳术丸　破滞气消饮食开胃进食消化痰涎
　　木香　枳实【炒各一两】白术【二两】
　　右毎服五钱姜枣水煎服
　　木香化滞汤　治脾胃虚弱饮食停滞腹胀作痛或心下痞满不思饮食若忧怒饮食而致者尤宜用之木香　红花【各三钱】橘皮　当归尾　枳实【炒各二钱】柴胡【四钱】草豆蔲　甘草【炙各半两】半夏【一两】
　　右毎服三五钱姜水煎服
　　小腹痛
　　大妇人小腹疼痛者此由胞络之间夙有风冷于血气停结小腹因风虚发动与血相击故痛也　薛前证若气寒血结用威灵仙散气滞血凝用当归散肝经血虚用四物汤【通治】加参术柴胡肝经湿热用龙胆泻肝汤【杂病淋】肝脾气虚用六君子汤【杂病虚劳】加柴胡芍药肝脾虚寒用六君子加柴胡肉桂若兼呕吐加木香四肢逆冷再加炮姜　通府张孟威云其妹小腹痛服附子理中汤附子服过八十余枚此乃沈寒痼冷之甚不多有者大威灵散　治妇人久冷气滞血刺小腹疼痛
　　威灵仙【一两】当归　没药　木香　桂心【各半两】
　　右为细末无时热酒调下一钱服忌茶
　　当归散　治妇人久积血气防刺小腹疼痛四肢无力不能饮食
　　当归【炒】赤芍药　刘寄奴　没药　枳殻　延胡索【各等分】
　　右为细末热酒调下一钱无时
　　追气丸【灵苑】治妇人血刺小腹痛不可忍
　　芸薹子【微炒】桂心【各一两】良姜【半两】
　　为细末醋糊丸如梧桐子大毎服五丸不拘时淡醋汤下常服补血虚破气块甚有效
　　石灰散　治妇人血气痛不可忍者【陈五婆方】
　　右取猪贴脊血半盏于汤上暖用杖子搅停后用石灰于火上烧令黄为末罗过灰一钱同血搅停放温服立愈
　　予尝用紫金皮为细末醋糊丸如樱桃大又治妇人血气小腹疼痛以温酒磨下一丸及有心腹痛者亦良
　　呉茱茰汤　治妇人素虚又为风冷乘气停滞腹脇刺痛
　　呉茱茰【汤洗】当归【去芦各二钱】桔梗【去芦】细辛【去苗】防风【去芦】干姜【炮各一钱】熟地黄【二钱半】甘草【炙半钱】
　　右作一服水二钟煎至一钟空心服
　　椒红丸　治妇人血气不调脏腑积冷脐腹防痛肌体日痩
　　椒红　沈香　当归【去芦】诃棃勒【煨去核】蓬术　附子【炮去皮脐】白术【各一两】肉豆蔲　良姜　丁香【各半两】麝香【另研二钱半】
　　右为细末炼蜜和丸如梧桐子大毎服三十丸空心用温酒送下
　　大腹皮饮　治妇人血癖单腹痛
　　大腹皮　防已　木通　桑白皮　厚朴　瓜蒌黄芪　陈皮　枳殻【麸炒】大黄【蒸各一钱】青皮【一钱半】五味子【半钱】
　　右作一服水二钟煎至一钟入酒半盏再煎一二分温服
　　项筋强痛
　　陈良甫云妇人项筋拘挛强痛毎得此疾疗之似易而实难然方册中所载亦少纵有言之议论亦畧以予考之然既有是疾必有是方何古人言此疾证尚且畧又无的然之论详之必是挟诸疾而生所以絶无専门予因暇日摭古名方以备检阅然自明学识浅鄙未必全备博学之士见其遗缺尚冀补而完之　夫颈项之处乃属足太阳膀胱之经又许太学云是足少阴肾之经葢肾与膀胱为表里故也以感外邪论之则有太阳经先因感风又感寒湿致令外证发热恶寒与伤寒相似颈项强急腰身反张如中风状瘈疭口噤其身体几几古人以强直为痉其脉沈迟细新产血虚多汗出喜中风亦有此证详见产后中风兹不赘录　又有挫枕转项不得者与三五七散追风散仍与急风散搽项上若因被风吹头目昏太阳并脑俱痛项背筋脉拘
　　急可与蝎附散都梁丸　许太学治项筋强痛不可转侧以木瓜煎　薛前证若因肝木自旺用泻青丸【头痛】精血不足六味丸【杂病虚劳】风热淫肝加味逍遥散【调经】怒动肝火加味小柴胡汤【热入血室】肝经血虚加味四物汤【即四物加柴胡丹皮山栀】肾不能生肝六味丸膀胱气滞羌活胜湿汤【杂病腰痛】大抵肝火旺则肝血虚而筋燥颈项强急或腰背反张或四肢挛拳或颈项等处结核　一妇人耳内或耳后项侧作痛寒热口苦月经不调此肝胆经火兼伤脾胃用四君加柴胡升麻黄芪芍药而愈后因劳役怒气呕吐脇胀用六君子汤加山栀柴胡而安　一妇人因怒寒热作渴左目紧小头颈动掉四肢抽搐遍身疼痛此血虚肝热则生风也用加味逍遥加钓藤钩数剂诸证渐愈又用八珍而痊
　　追风散　治年深日近偏正头疼又治肝脏久虚血气衰弱风毒之气上攻头痛头目晕心忪烦热百节痠疼脑昏目痛鼻塞声重项背拘急皮肤瘙痒面上逰风状若虫行及一切头风兼燎妇人血风攻注头目昏痛皆治之
　　川乌【炮去尖皮脐】防风【去芦】石膏【煅】川芎　甘草【炙】荆芥穂　白僵蚕【炒去丝各一两】天南星【炮】羌活　天麻　地龙　白附子【炮】全蝎【去尾针】白芷【各半两】草乌头【炮去皮脐尖】没药【研】乳香【研】雄黄【研各二钱半】
</div>
    <div class="pagination">
<a href="证治准绳_page164.html">上一页</a><span>...</span><a href="证治准绳_page160.html">160</a><a href="证治准绳_page161.html">161</a><a href="证治准绳_page162.html">162</a><a href="证治准绳_page163.html">163</a><a href="证治准绳_page164.html">164</a><span class="current-page">165</span><a href="证治准绳_page166.html">166</a><a href="证治准绳_page167.html">167</a><a href="证治准绳_page168.html">168</a><a href="证治准绳_page169.html">169</a><a href="证治准绳_page170.html">170</a><span>...</span><a href="证治准绳_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
