<!DOCTYPE html>
<html>
<head>
    <meta charset="UTF-8">
    <title>妇科玉尺 - 第 18 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇科玉尺 - 第 18 页/共 31 页</h1>
    <div class="content">　　脉法 脉经曰。诊妇人新生乳子脉。沉小滑者生。实大坚弦急者死。诊妇人新生乳子。因得热病。其脉。悬小。

　　四肢温者生。寒清者死。诊妇人生产。因中风伤寒热病。喘鸣而肩息实者。浮缓者生。小急者死。诊妇人生产之后。寸口脉焱疾不调者死。沉微附骨不绝者生。脉诀曰。产后因得热病临。脉细四肢暖者生。脉大忽然肢逆冷。须知其死不留停。

　　陈自明曰。新产之脉缓滑吉。实大弦急死来侵。若得沉重小者吉。忽若坚牢命不停。寸口涩疾不调死。沉细附骨不绝生。

　　审看此后分明记。长须念此向心经。

　　产后脉症总论 仲景曰。新产妇人有三病。一者病痉。二者病郁冒。三者大便难。何谓也。师曰。新产血虚。

　　多汗出。喜中风。故令病痉。亡血复汗寒多。故令郁冒。亡津液胃燥。故大便难。产妇郁冒。其脉微弱。呕不能食。大便反坚。但头汗出。所以然者。血虚而厥。厥而必冒。冒家欲解。必大汗出。以血虚下厥。孤阳上出。故头汗出。所以产妇喜汗出者。亡阴血虚。阳气独盛。故当汗出。阴阳乃复。大便坚。呕不能食。小柴胡汤主之。又病解能食。七八日更发热者。此谓胃实。大承气汤主之。又产后腹中 痛。当归生姜羊肉汤主之。又产后腹痛。烦满。不得卧。枳实芍药散主之。又产妇腹痛。法当以枳壳芍药散。假令不愈。此为腹中有干血着脐下。宜下瘀血汤。又产后七八日。无太阳症。

　　少腹坚痛。此恶露不尽。不大便。烦躁发热。切脉微实。再倍发热。日晡时烦躁者。不食。食则谵语。至夜即愈。大承气汤主之。热在里。结在膀胱也。又产后风。续续数十日不解。头微痛。恶寒时时有热。心下闷。干呕汗出。虽久。阳旦症续在耳。可与阳旦汤。又产后中风发热。面正赤。喘而头痛。竹叶汤主之。又妇人乳中虚。烦乱呕逆。安中益气。竹皮大丸主之。又产后下利。虚极。白头翁加甘草阿胶汤主之。又妇人少腹满如敦状。小便微难而不渴。此为水与血俱结在血室也。大黄甘遂汤主之。又妇人昼后脏燥喜悲伤。欲哭。象如神灵所作。数欠伸。甘麦大枣汤主之。刘完素曰。产后经水适断。感于异症。手足牵搐。切牙昏冒。宜增损柴胡汤。前症已去。次服秦艽汤。去其风邪。又产后风气在表。

　　面目四肢浮肿。宜七圣丸。以利为度。如又喘嗽。加木香、槟榔倍之。谓气多也。如又昏冒。加羌活、川芎。谓多风也。

　　又产后虚劳。虽日久而脉浮疾者。三元汤。日久虚劳。微有寒热。脉沉面浮。宜柴胡四物汤。日久虚劳。针灸小药俱不效者。三分散。日久虚劳不能食。十全散。又产后诸积不可攻。当养阴去热。其病自退。芍药汤。又产后冲胀。胸中有物。状如噎。气不降。紫金丹。又产后头痛。血虚痰癖寒厥。皆令头痛。加减四物汤。如有汗者。是气弱头痛也。加芍药三两。桂一两五钱。生姜煎。如痰癖头痛。加半夏三两。茯苓一两半。生姜煎。如热厥头痛。加天麻三两。附子一两半。生姜煎。又产后诸病。但以双解散服之。通身中外血气宣通。病皆除愈。然孕妇。及产后月经过多。并泄泻者。勿与服之。又俗未知产后亡液。损血疼痛怖惧。以致神狂气乱。则阴气虚损。邪热太甚。而为诸热症。由不读素问。不知造化。故不识症候阴阳。反妄以为产后诸虚百损。便为虚冷而无热也。遂以热药温补。或见烦渴者。不令饮水。本虽善心。为害多矣。但以临时审其脏腑。六气虚实。明其标本。如法治之而已。朱震亨曰。产后血晕。因虚火载血上行。渐渐运来。方用鹿角烧灰。出火毒研极细。酒同童便灌下。一呷即醒。行血极快。大凡产后有病。先固正气。又产后泄泻。

　　恶露不行。此余血渗入大肠为泻。洞泄不禁。下青白黑色。用荆芥穗炒黑入麝研汤下。药虽微。能治大病。方名的奇散。

　　又产后才见身热。便不可发表。发热恶寒。皆是气血虚。左手脉不足。补血多于补气药。右手脉不足。补气多于补血药。

　　恶寒发热腹痛者。当去恶血。腹满者不是。腹痛者是。又尝见尿胞因稳婆不谨。破损而得淋沥。遂为废疾。因思肌肉尚可完补。胞虽在腹。亦可治。其症血气必虚。必用大补。以参、术为君。芎、归为臣。桃仁、陈皮、茯苓、黄 为佐。

　　而煎以猪羊胞。极饥时饮之。亦必多服。气血自长。其胞自完。恐稍迟缓。殊难成功。李 曰。产妇体实无病。不药可也。但难产气衰。瘀血停留。非药不行。古法。产后用古芎归汤加童便一半服之。如无童便。以淡醋磨墨一小盏入煎汤药亦好。又产后百病。皆血虚火盛。瘀血妄行而已。间有内伤饮食。外感风寒。然亦必先逐瘀补虚为主。又产后瘀消。

　　方可行补。如左脉弱。加补血药。右脉弱。加补气药。如不兼逐瘀。但服参、 停滞之剂。有瘀血攻心即死者。食肉太早亦然。又凡产母。但觉小水短少。（此是微旨）即是病生。便须服药。调理脾胃肝肾。如不愈者。必气滞且逆。盖妇人凡事多忧思恚怒。忧思过。则气结而血亦结。恚怒过。则气逆而血亦逆。甚则乳硬胁痛烦热。要之。女病皆因气血郁结。

　　所以古方多用行气药。薛己曰。产后发痉。大补气血。可保无虞。但攻风邪。死无疑矣。又产后寒热。因气血虚弱。或脾胃不足。经云。阴虚则发热。阳虚则恶寒。若兼大便秘。尤属气血虚。切不可发表降火。若寸口脉微阳不足。阴气上入阳中则恶寒。补中益气汤。尺脉微阴不足。阳气下陷阴中则发热。六味地黄丸。大抵阴不足。阳往乘之。则阳内陷而发热。阳不足。阴往从之。则阴上入而恶寒。此阴阳不归其分。以致寒热交争。故恶寒又发热也。八珍汤。又妇人性情执着。不能宽解。多被七情所伤。遂遍身痛。肢节肿痛。或气填胸满。或如梅核塞喉。咽吐不出。或涎痰壅盛。上气喘急。

　　或呕逆恶心。甚者渴闷欲绝。产妇多成此症。宜四七汤。先调滞气。更用养血。若因忧思致小便白浊者。用此药吞青州白丸子。屡效。又血出过多。恒病睛珠痛不能视。羞明隐涩。眼睫无力。眉骨太阳酸痛。当归养荣汤。当归补血汤。除风益损汤。选用。有热。加黄芩。脾胃不和。恶心不进食。加生姜。产漏。加阿胶。复其血。使有所养则愈。然要忌咸物。经曰。咸走血。血病无多食咸。王肯堂曰。凡妇人患风气。脐下虚冷。皆产后未满百日会合之故。慎之。张介宾曰。

　　凡产后气血俱去。诚多虚症。然有虚者。有少虚者。有全实者。当随人随症。辨其虚实以治。不得有成心。概行大补。

　　以致助邪。又产妇虚症。素弱之人多有之。或于产后。气血俱去。而更弱者亦有之。总当因人察脉。因脉察症。若脉气形气病气俱不足。此当以全虚治之。若形气不足。病气有余。或兼火邪。或兼外邪。或以饮食停滞。此亦虚中有实。不可不审。此中委曲。未能言尽。惟明者悟之。产后不虚症。或原素日无病。或以年少。或以素耐辛苦贫劳之质。此辈无不足。一旦受孕。乃于无病腹中参入于此物。故致气血壅塞。为胀为呕。是皆添设有余之病。及其既产。始见通快。所留得去。仍复故吾。常人之产。此类极多。是何虚之有。然或内伤。或外感。产后之病。难保必无。倘有所犯。去之即愈。若概行大补。果能堪否。即临盆带去血气未免暂见耗损。然以壅滞之余。不过皆护胎随从之物。去者当去。生者旋生。不出数日。必已来复。此生化自然之理。何至是产皆虚也。凡遇此类。固当因症用治。产后全实症。有如外感风寒。

　　头痛身热。便硬中满。脉紧数洪大有力。此表邪之实症也。又火之盛者。必热渴躁烦。或便结腹痛。口臭舌焦黑。酷喜冷冻饮料。眼眵。尿管痛。脉见洪滑。此内热之实症也。又郁怒动肝。胸胁胀痛。大便不利。脉弦而滑。此气逆之实症也。

　　又恶露未尽。瘀血上冲。心腹胀满。疼痛拒按。大便难而小便利。此血逆之实症也。又凡富贵家保养太过。或过用人参、、术。以致血壅盛。过用糖酒炭火。以致内热。或产本不虚。而妄用大补之药。以致增病。此调摄之实症也。又或因产过食。并其劳困。固令勉强。以致停蓄不散。此内伤之实症也。夫既有表症。则不得不解。既有火邪。则不得不清。

　　既有内伤停滞。则不得不开通消导。丹溪但补气血之言。岂可偏执。又病机机要云。治胎产之病。当从厥阴症论之。当无犯胃气及上二焦。是为三禁。谓不可汗。不可下。不可利小便。但使不犯三禁。则营卫自和。而寒热自止。凡治法。

　　如发渴则白虎。气弱则黄 。血虚则当归。腹痛则白芍。大抵产病天行。从加减柴胡。杂症从增损四物。宜察脉症用之。

　　按此虽为产育之大法。然病发不同。倘有是症不得不用是药。所谓有病则病受之也。但此经常之法。固不可不知。而应变之权。亦不可执一。又新产后有阳虚而寒从中生。或寒由外入。致心腹作痛。呕吐不食。四肢厥冷者。大岩蜜汤。或理阴煎。产后有脾虚肾虚而为腹痛者。此不由产而由脏气不足。若脾气虚寒。为呕吐。为食少。而兼腹痛者。五君子煎、六君子汤、温胃饮、肾气虚寒。为泻为痢。而兼腹痛者。胃关煎、理阴煎。若饮食停滞。及气逆作痛。亦当因类而消去之。排气饮、大和中饮。

　　鳌按。景岳一书。多偏温热。议亦驳杂。无甚特识。独产后一门。则特辟精旨。能发前人之所未发。其酌方治。亦至当不易。诚妇科之宝 也。

　　虚极生风 陈自明曰。产后生风。因去血过多。气无所主。以致唇青。冷汗出。目眩神昏。命在须臾。此但虚极生风也。急服济危上丹。若投风药。误甚。

　　感冒风邪 陈士铎曰。产后太阳感风。大喘大吐大呕。不治症也。喘则元阳将绝。况大喘乎。吐则胃气将亡。

　　况大吐乎。呕则脾气将脱。况大呕乎。方用人参、麦冬、白术、当归、川芎、荆芥、桂枝。名转气救产汤。大剂与之。

　　喘呕止。当有生机。否则仍死。若太阳症。口吐脓血。头痛欲破。心烦不止。腹痛如死。或作结胸。小见症便难救。若齐见必死。方用佛手散。多加人参。佐以肉桂、荆芥。即见功矣。产后少阳感风。谵语烦躁。更加惊悸者死。盖少阳胆经也。胆无汁不能润心。心无血不能为养。是以心中恍惚。而谵语烦躁惊悸。相因而生也。夫胆木受邪。不发表。则血无以生。然徒发表。则血更耗散。方以佛手散加人参、枣仁、麦冬、竹茹、朱砂、熟地治之。产后阳明感风。而大喘大汗。亦不治。用麦冬、人参、元参、桑叶、苏子。名补虚降火汤。若阳明症发狂亡阳。不救也。狂症多实热。产后则虚热。实热可泻。虚热不可泻。然正惟兼亡阳。虽实热仍属气虚。方用人参、桑叶、麦冬、元参、青蒿。名收阳汤。一帖汗止。二帖狂定。不得服三帖。盖此止可救亡阳急症。不可据以治产后。二帖后。即单用人参、麦冬、当归、川芎、五味。调理自安。产后忽感少阴症。仲景法用参术温之。吾以为倘不应。宜加附子、甘草治之。凡感少阴之邪者。神效。

　　若少阴症三四日至六七日。忽然手足蜷卧。息高气喘。恶心腹痛。不救。此盖少阴感寒邪。而在内之真阳逼越于上焦。

　　上假热而下真寒也。方用人参、麦冬、肉桂、白术、吴萸。微冷顿服。名平喘祛寒散。若半月后将至盈月。亦患前症。

　　又当用人参、茯苓、附子、白术、当归、熟地、山萸、麦冬、牛膝。名护产汤。若少阴症肾水上泛。呕吐下利。真阳飞越。亦死症。以产后肾火衰微。为寒所祛。水亦随寒而趋也。方用人参、白术、熟地、山萸、茯苓、附子、肉桂、车前。

　　名补火引水汤。若产妇手足青。一身黑。不救。此阴寒最重。而毒瓦斯之最酷者。原无回生之法。姑以人参、白术、当归、附子、肉桂。大剂与之。如青黑退。庶有生机。否则仍死。名开青散黑汤。若但足纯青。心下痛。虽较上症少轻。而寒毒之攻心则一。亦致死。以前方投之。往往多效。盖此症由下而上。一散其下寒。而上寒即解。所以易于奏功。至产后四五日。忽感风寒发厥。乃阳气既虚。而阴血又耗。外感寒邪以成之者也。方用人参、附子煎服。名转厥安产方。产后厥阴感邪。呕吐。两胁胀满者。必便血。不治。方用当归、麦冬各一两。川芎五钱。三七末一钱。名平肝救血汤。若厥阴症下利厥逆。躁不得卧。或厥不止。俱是死症。方用人参、当归、荆芥。名参归汤。

　　产后用药 孙思邈曰。妇人草蓐中伤风。四肢苦烦热。头疼。与小柴胡。头不疼。但烦。三物黄芩汤。产后虚羸。发寒热。饮食少。腹胀等疾。增损柴胡汤。张从政曰。产后之疾。皆是败血恶物。发作寒热。脐腹撮痛。乳汁枯涸。

　　食饮少减。医者不察。便谓气血俱虚。便用温热之剂。养血补虚。止作寒治。举世皆然。竞传黑神散之属。能治产后一十八症。非徒不愈。而经脉涸闭。前后淋闭。呕吐咳嗽。凡百热症生矣。若此误死。不可胜计。曷若四物汤。与凉膈散。

　　停对下之。利数行恶物俱尽。后服淡甘之剂自愈。又大产之后。心火未降。肾水未升。如黑神散补之。轻则危。甚则死。

　　又备急丸。以巴豆、干姜、大黄。三味蜜丸。亦是下药。止可施于平素粗劣之人。若产后胀闷用之。不死则危。李杲曰。

　　妇人分娩及半产漏下。昏冒不省。瞑目无知。盖因血暴亡。心神无所养。心与包络者。君火相火也。得血则安。亡血则危。火上炽故令人昏冒。火胜其肺。瞑目不省。是阴血暴去。不能镇抚也。世医多用滑石、甘草、石膏之类。乃辛甘大寒。能泻气中之热。今血亏泻气。是阴亏泻阳。使二者俱伤。反为不足虚劳之病也。惟当补其血而升降之。则得血而养。

　　神不昏矣。血暴下。是秋冬之令大旺。今举而升之以助其阳。则目张。神不昏迷矣。其可误用寒凉哉。朱震亨曰。或曰。

　　初产之妇。好血已亏。瘀血尚留。黑神散非要药欤。余曰。初产之妇。好血未必亏。瘀血未必积。脏腑未必寒。何以药为。饮食起居。勤加调护。何病之有。诚有汗血。体怯而寒。与之数帖。亦自简便。或有他病。当求病起何因。病在何经。气病治气。血病治血。寒者温之。热者清之。凝者行之。虚者补之。药多者止之。何用妄制药方。致令无病生病。

　　彼黑神散者。用干姜、当归之湿热。黑豆之甘。熟地之微寒。以补血之虚。佐以炒蒲黄之苦。以防出血之多。芍药之酸寒。有收有散。以为四物之助。官桂之大辛热以行滞气。推凝血。和以甘草之缓。其为取用。似乎精密。然驱逐与补益。

　　似难同方施治。设有性急者。形瘦者。本有怒火者。夏月坐蓐者。时属火令。姜桂皆为禁药。至于将护之法。尤为悖理。

　　肉汁发阴经之火。易成内伤之病。胡为羊鸡浓汁作糜。而又常服当归丸。当归建中汤。四顺理中丸。虽是滋补。悉犯桂、附、干姜僭热之剂。脏腑无寒。何处消受。若夫儿之初生。母腹烦冤。便啖鸡子。且吃火盐。不思鸡子难化火盐发热。

　　辗转为病。医者不识。每指他病。率尔用药。宁不误人。余每见产妇之无疾者。必教以却去黑神散。与夫鸡子火盐诸般肉食。且与白粥将理。间以些少石首鲞煮令甘淡食之。至半月后方与少肉。彼富贵之家。骄恣之妇。卒有白带。头风。

　　气痛。膈满。痰逆。口干。经水不调。发脱体热。皆是阳胜阴虚之病。安知非此等谬妄启之耶。若五积散之治产后余血作痛。以苍术为君。麻黄为臣。浓朴、枳壳为佐。虽有芍药当归之补血。仅及苍术三分之一。且其方中言妇人血气不调。

　　必腹撮痛。闭而不行。并宜服之。何不思产后之妇。有何寒耶。血气未充。似难发汗。借曰推陈致新。药性辛温。岂可妄用麻黄之散。附以苍术、枳壳。虚而又虚。祸不旋踵。（此段专辨黑神散之非名论也）楼英曰。续命汤、大豆紫汤、举轻古拜散。太阳厥阴药也。邪实脉浮弦有力者固宜。产后血气大虚之人。不宜轻发其表。但用防风当归散治之为妙。虞抟曰。产后禁用酸寒。能伐生生之气也。先哲制四物。以芎、归之温。佐以芍地之寒。是以寒温适中。为妇人诸疾之妙剂也。或用于产后。必取白芍。以酒重复制炒。去其酸寒之毒。但存生血活血之能。胡为其不可也。薛己曰。腹痛发热。

　　或胀满不食。水道滞涩。产后多有此症。薏苡仁汤。药品和平。其功且速。

　　产后要论 医宗金鉴曰。产后发热之故。非止一端。或饮食太过。或外感风寒。或瘀血停留。或亡血阴虚。或产后劳乏。或三日乳蒸。当详其有余不足。或攻或补。或用凉药正治。或用温药反治。要在临症细细参考也。凡产后头疼恶寒而发热者。属外感。不当作伤寒治。惟宜用四物加柴胡、葱白服之。若阴血暴亡。孤阳无附。而外感发热者。急进参附汤。迟则必大汗大喘。是阳欲亡。虽药必无救矣。产后咳嗽。若感冒风寒。用旋复花汤。即荆芥穗、前胡、麻黄、杏仁、半夏、茯苓、赤芍、五味子、甘草、旋复、姜、枣也。若因阴虚火炎。上烁肺金而嗽者。宜六味丸加麦冬、五味子。名麦味地黄汤。滋其化源。若因瘀血上冲入肺而嗽者。宜佛手散加桃仁、红花、川贝、延胡索。以破其瘀。其嗽自愈。凡一应伤胎。子死腹中者。须当急下。勿使上奔心胸。然必验其舌青面赤。肚腹胀大。腹冷如冰。久之口中有秽气出者。方可议下。然犹必审其人之虚实寒热。随宜而施治之。

　　产后当知 保产要录曰。一、产后忌大喜大怒。未可便上床伸足侧卧。令血不行。宜用衣服靠住。曲膝仰卧。

　　以手从心下轻轻按摩至脐。日五七次。则恶血尽下。次日乃止。不问有无病痛。宜以益母草煎汤搀和童便。日服数次。

　　可免血疾及弱虚。童便须临时取用。亦须用清秀不吃韭蒜者。一、乳汁乃血气所成。产后不可多食盐。盐止血少乳。且发嗽。夏月忌贪凉用扇。食冷物。当风睡。夏月房中。贮水一二缸解热气。冬月加火一二盆。取暖气。一儿生三日。相传洗三。如冬寒切不可洗。恐洗时风入脐中。脐风由此而起。即初生亦戒浴。保全真元。一、儿生下时。欲断脐带。必以蕲艾为燃。香油浸湿。熏洗脐带。至焦方断。其束脐须用软帛浓棉裹束。日间视之。勿令儿尿湿脐。此预防脐风。第一要紧事。一、儿生次日三日。即看口中上 。如有白泡子。即以银挖耳轻轻刮破。将泡内白粒取出。勿令落入喉中。

</div>
    <div class="pagination">
<a href="妇科玉尺_page17.html">上一页</a><span>...</span><a href="妇科玉尺_page13.html">13</a><a href="妇科玉尺_page14.html">14</a><a href="妇科玉尺_page15.html">15</a><a href="妇科玉尺_page16.html">16</a><a href="妇科玉尺_page17.html">17</a><span class="current-page">18</span><a href="妇科玉尺_page19.html">19</a><a href="妇科玉尺_page20.html">20</a><a href="妇科玉尺_page21.html">21</a><a href="妇科玉尺_page22.html">22</a><a href="妇科玉尺_page23.html">23</a><span>...</span><a href="妇科玉尺_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
