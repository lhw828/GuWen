<!DOCTYPE html>
<html>
<head>
    <meta charset="UTF-8">
    <title>脉诀乳海 - 第 20 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脉诀乳海 - 第 20 页/共 38 页</h1>
    <div class="content">　　七表有汗者。为外阳而内阴急汗。八里有下者。为外阳而内阴急下。故素问说标本之化。立四因之法。为此一说也。表里标本之化。七表论内说之。

　　脉证互参。谓桂枝证得麻黄脉。不宜过用麻黄。必兼以桂枝。勿使麻黄大泄之意。此为证属阴不足。而脉属阳有余。故用麻黄二。多从脉之意。

　　桂枝一。少从证之意。不致偏僻之咎。今其阴阳扶抑之法。而太过不及。

　　自位乎中和之道也。致中和。天地位。万物育。何病之有。

　　八里脉

　　卷四

　　微脉指法主病

　　一微者阴也。指可寻之。往来甚微。再再寻之。若有若无曰微。主败血不止面色无光。

　　微者。阴土也。何为阴土。雨土 雾之象也。血实则脉实。血虚则脉虚。今云指下寻之。往来甚微。则阳已衰矣。再再寻之。若有若无。则血已脱矣。

　　夫营出中焦。中焦治则能摄血。血足则能华色。今脉见微。则为阴盛阳虚。不能摄血。以致败血不止。血去则不能华色。是以面色无光也。

　　按脉经云。微脉极细而软。或欲绝。若有若无。一曰小也。一曰手下快。一曰浮而薄。一曰按之如欲尽。

　　卷四

　　歌曰

　　指下寻之有若无。漩之败血小肠居。崩中日久为白带。漏下时多骨木枯。

　　指下寻之。其中往来甚微。再再寻之。若有若无。然何以至如是之虚也。

　　夫心主血者也。脾摄血者也。今脾不能摄血。以至心包络之血漩流而下。入于小肠。然小肠主出而不主纳。不能久居。必下漏。而为崩中之证矣。然崩中日久。则阴已衰而阳无所倚。传变而为虚寒。白带因之而下矣。夫骨。肾所主也。肾主闭藏。受五脏六腑之精而藏之。斯骨有所濡润。

　　而不至于枯槁。今崩中而继之以漏下。则精血已竭。骨无所濡。而如木之枯槁矣。

　　按经云。微则为虚。又云。微而紧者有寒。又云。微弱者。有寒少气。

　　卷四

　　又歌曰

　　微脉关前气上侵。

　　关前。阳部也。微脉而见关前。则上焦之阳气衰。阳气衰则阴气上逆。故曰气上侵也。

　　按脉经云。寸口脉微。若寒为衄。宜服五味子汤。摩茱萸膏令汗出。又云。

　　寸口微无阳外寒。

　　当关郁结气排心。

　　关主中州。脾胃所居之地。然脾为阴土。生于相火。胃为阳土。生于心火。

　　微脉而见关中。是为纯阴而无阳矣。阴霾之气闭塞。阳明之气不行。阳明者胃也。胃之上管。当于心下。故曰郁结气排心也。四气调神论云。阳气者闭塞。地气者冒明。此之谓也。

　　按脉经云。关脉微。胃中冷。心下拘急。宜服附子汤。生姜汤。附子丸。针巨阙补之。

　　尺部见之脐下积。身寒饮水即呻吟。

　　尺部者。纯阴之地。寒水之乡也。所赖者。下焦命门之真火相济。得以温分肉。消水气。不至有凝结积聚之患。今尺部见微。则下焦之元阳衰而身寒。膀胱之寒气结。而脐下积矣。然两尺属肾。微为阴土。土来克水。故引水以自救。及至饮水。则又无相火以温暖分消。复助寒气。故作痛而呻吟也。

　　按脉经云。尺中微。无阳厥冷。腹中拘急。又云。尺脉微厥逆。小腹中拘急有寒气。宜服小建中汤。

　　卷四

　　沉脉指法主病

　　二沉者阴也。指下寻之似有。举之全无。缓度三关。状若烂绵曰沉。主气胀两胁。手足时冷。

　　沉者。阴水也。水性沉下。寻之似有。举之全无。水之性也。水性漂流。缓度三关。水之状也。水性濡 。状若烂绵。水之形也。然水性阴冷。冷则生气。

　　故气胀两胁。而手足时冷也。

　　按脉经云。沉脉举之不足。按之有余。一曰重按之乃得。经云。沉为水为实。又为鬼疰。

　　卷四

　　歌曰

　　按之似有举还无。气满三焦脏腑虚。冷热不调三部壅。通肠健胃始能除。

　　夫沉脉主气。为诸阴之首。今云按之似有举还无。是沉而无力也。刘氏曰。沉而无力为气。假令其人冷热调和。则脏腑充实。而上中下三焦之气。自然和畅。而无壅滞之患矣。今因冷热不调。则卫气不得行于阳分。

　　卫气不行于阳分。则三焦之气满。而脏腑虚矣。治之者。当用辛温之药利之。以通其肠。复用温补之药和之。以健其胃。肠胃之气宣通。则三部之气条达。使卫气复行于阳分。而脉道自无沉匿矣。

　　按经云。沉而迟。腹藏有冷病。又云。脉来沉沉泽泽。四肢不仁。而重土祟。

　　又云。沉而滑为下血。亦为背膂痛。千金方作下重。

　　卷四

　　又歌曰

　　寸脉沉兮胸有痰。

　　寸部所以候胸中者。今寸部见沉。是为水气泛而为痰矣。

　　按千金方云。寸口脉沉而滑者。胸中有水气。面目肿。有微热。为风水。又云。寸口脉沉。大而滑。沉即为血实。滑即为气实。血气相搏。入脏即死。入腑即愈。脉经云。寸口沉胸中痛引背。又云寸口脉沉。胸中引胁痛。胸中有水气。宜服泽漆汤。针巨阙泻之。又云。寸口脉沉。胸中短气。又云。寸口脉沉而坚者。病在中。又云。寸口脉沉而弱者。曰寒。又云寸口脉沉而弱者。发必堕落。又云。寸口脉沉而紧。若心下有寒。时痛。有积聚。又云。寸口脉沉而喘者。寒热。

　　当关气短痛难堪。

</div>
    <div class="pagination">
<a href="脉诀乳海_page19.html">上一页</a><span>...</span><a href="脉诀乳海_page15.html">15</a><a href="脉诀乳海_page16.html">16</a><a href="脉诀乳海_page17.html">17</a><a href="脉诀乳海_page18.html">18</a><a href="脉诀乳海_page19.html">19</a><span class="current-page">20</span><a href="脉诀乳海_page21.html">21</a><a href="脉诀乳海_page22.html">22</a><a href="脉诀乳海_page23.html">23</a><a href="脉诀乳海_page24.html">24</a><a href="脉诀乳海_page25.html">25</a><span>...</span><a href="脉诀乳海_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
