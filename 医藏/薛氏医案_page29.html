<!DOCTYPE html>
<html>
<head>
    <meta charset="UTF-8">
    <title>薛氏医案 - 第 29 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 29 页/共 200 页</h1>
    <div class="content">　　当归补血汤　治口舌生疮血气俱虚热渴引饮目赤面红其脉洪大而虚重按全无
　　黄茋【炙一钱】当归【酒制二钱】
　　右水煎服
　　元戎四物二连汤　治血虚发热口舌生疮或昼寒夜热当归　生地黄　白芍药　川芎　黄连　胡黄连【各一钱】
　　右水煎服
　　犀角地黄汤　治火盛血妄行或吐衂或下血
　　犀角【镑】生地黄　白芍药　黄芩　牡丹皮　黄连【各一钱】
　　右水煎热入犀末服若因怒而患加柴胡山栀
　　当归六黄汤　治隂虚内热盗汗
　　当归　熟地黄【自制】生地黄　黄茋【炒】黄连【炒黒】黄芩【炒黒】黄栢【炒黒各一钱】
　　右水煎服
　　逍遥散　治血虚有热口舌生疮或口燥咽干发热盗汗食少嗜卧
　　甘草【炙】当归　芍药【炒】茯苓　白术【炒】柴胡【各一钱】
　　右水煎服
　　加味逍遥散　治肝脾有火血虚即前方加山栀丹皮谦甫解毒雄黄丸　治纒喉风肿闭或卒倒死牙闗急
　　雄黄【一钱】鬰金【一分】巴豆【十四粒去油皮】
　　右为末醋糊丸菉豆大用热茶送下七丸吐顽痰立苏末吐再服若死而心头犹热灌下更生
　　谦甫龙麝聚圣丹　治心脾客热咽喉肿痛或成痈不消或舌本肿胀口舌生疮
　　川芎【一两】生地黄　犀角【镑】羚羊角　琥珀　参连翘【各五钱】人参　赤茯苓　马牙硝　片脑
　　麝香【各三钱】桔梗　升麻【各五分】铅白霜【五钱】硃砂　牛黄【各二钱】南碙砂【一两】金箔【五十片】
　　右为末蜜丸龙眼大金箔为衣薄荷汤化下或噙咽之
　　拔萃桔梗汤　治热肿喉痹
　　桔梗　甘草　连翘　山栀　薄荷　黄芩【各一钱】
　　右入竹叶水煎服
　　无择玉屑无忧散　治喉风痰壅或口舌生疮或骨鲠不下
　　参　管仲　滑石　缩砂仁　黄连　甘草茯苓　山豆根　寒水石【煨】硼砂【各三钱】荆芥穂【各五钱】
　　右为末每服一钱清水调下此药又去邪辟瘟止渴
　　甘桔汤　治咽喉肿痛
　　甘草【六钱】苦梗【三钱】
　　右水煎服
　　白虎汤　治胃热作渴暑热尤效
　　知母　石膏【各二钱】粳米【半合】
　　右水煎服
　　调胃承气汤　治中热大便不通咽喉肿痛或口舌生疮
　　大黄【一两】甘草【一钱五分】芒硝【四钱五分】
　　右每服五七钱水煎
　　桃仁承气汤【加当归一钱名当归承气汤】治瘀血停滞腹内作痛或发热发狂大便秘结
　　桂枝　芒硝　甘草【炙各一钱】大黄【二钱】桃仁【五十粒去皮尖研】
　　右水煎空心服
　　清热补气汤　治中气虚热口舌如无皮状或发热作渴
　　人参　白术　茯苓　当归【酒拌】芍药【炒各一钱】升麻五味子　麦门冬　参　甘草【炙各五分】
　　右水煎服如不应加炮姜更不应加附子
　　清热补血汤　治口舌生疮体倦少食日晡益甚或目濇
　　当归【酒拌】川芎　芍药【各一钱】熟地黄【酒拌一钱】
　　知母　五味子　麦门冬【各五分】参【七分】柴胡　牡丹皮【各五分】
　　右水煎服如不应用补中益气汤加五味治之
　　清热化痰汤　治上焦有热痰盛作渴口舌肿痛贝母　天花粉　枳实【炒】桔梗【各一钱】黄芩　黄连【各钱二分】参　升麻【各七分】甘草【五分】
　　右水煎服
　　升麻柴胡汤
　　芍药　柴胡　山栀子　升麻　木通【各一两】黄芩大青　杏仁【各五钱】石膏
　　右每服四五钱水煎
　　凉膈散　治实热口舌生疮牙齿作痛或喉舌肿痛便溺秘赤或狂言妄语大便秘结
　　大黄　朴硝　甘草【各两】一连翘【四两】山栀　黄芩薄荷叶【各一两】
　　右为末每服五七钱水煎服如未应当加之
　　防风通圣散　治风热炽盛口舌生疮大便秘结或发热烦躁疮毒作痒等症
　　防风　当归　川芎　芍药　大黄　芒硝　连翘　薄荷　麻黄　桔梗　石膏　黄芩【各一两】白术　山栀子　荆芥【各二钱半】甘草【二两】滑石【三两】
　　右每服五七钱水煎或为末白汤调下
　　清咽利膈汤　治积热咽喉肿痛痰涎壅盛烦躁饮冷大便秘结
　　金银花　防风　荆芥　薄苛　桔梗【炒】黄芩【炒】黄连【炒各钱半】山栀子【炒研】连翘【各一钱】参　大黄【煨】朴硝　牛蒡子【研】甘草【各七分】
　　右水煎服
　　金钥起　治喉闭喉风痰涎壅塞
　　熖硝【一两五钱】硼砂【五钱】脑子【一字】白僵蚕【一钱】雄黄【二钱】
　　右各为末以竹管吹患防痰涎即出如痰虽出咽喉不利急针患处以去恶血
　　润喉散　治气鬰咽喉闭塞
　　桔梗【二两五钱】粉草【四钱】草紫荷车【四钱】香附【三钱】百药煎【一钱五分】
　　右为末敷口内
　　又方薄荷叶蓬砂各五钱氷片一钱为末吹患防甚效破棺丹【一名通闗散】治咽喉肿痛水谷不下
　　青盐　白矾　碙砂【各等】
　　右为末吹患处有痰吐出
　　小续命汤　治隂毒喉痹
　　麻黄【五分】防风　芍药　白术　人参　川芎　附子【生】防己　黄芩【各二分】桂枝　甘草【各五分】
　　右水煎服
　　仲景半夏汤治伤寒喉中生疮不能发声
　　半夏　桂枝　甘草【各等分】
　　右每服七八钱水煎候冷细细咽之
　　萆薢散【一名换肌消毒散】治杨梅疮不拘初起溃烂或发扵舌间喉间并效
　　当归　白芷　皂角刺　薏苡仁【各二钱】白藓皮木【不犯鉄器】木通　金银花【各七分】甘草【五】萆薢【一名土茯苓又名冷饭团五钱】
　　右水煎服
　　清咽消毒散　治咽喉疮肿痰涎壅盛或口舌生疮大便秘结即荆防败毒散加芩连硝黄
　　人参固本丸　治肺气燥热小便短赤或肺气虚热小便濇滞如淋此治虚而有火之圣药也
　　生地黄【酒拌】天门冬【去心】麦门冬【去心各一两】人参【五钱】熟地黄【用生者酒拌铜器蒸半日】
　　右除人参为末余药捣膏加炼蜜少许丸桐子大每服五十丸空心盐汤或温酒下中寒人不可服
　　刺少商穴法　穴在手大指内侧去爪甲针如韮叶刺入二分许以手自臂勒至刺处出血即消若脓成者必须针患处否则不治




　　薛氏医案卷十
<子部,医家类,薛氏医案>
　　钦定四库全书
　　薛氏医案卷十一
　　明　薛已　撰
　　正体类要上
　　正体主治大法
　　一脇肋胀痛若大便通和喘咳吐痰者肝火侮肺也用小柴胡汤加青皮山栀清之若胸腹胀痛大便不通喘咳吐血者瘀血停滞也用当归导滞散通之内经云肝藏血脾綂血葢肝属木生火侮土肝火既炽肝血必伤脾气必虚宜先清肝养血则瘀血不致凝滞肌肉不致遍溃次壮脾健胃则瘀肉易溃新肉易生若行尅伐则虚者益虚滞者益滞祸不旋踵矣
　　一肚腹作痛或大便不通按之痛甚瘀血在内也用加味承气汤下之既下而痛不止按之仍痛瘀血未尽也用加味四物汤补而行之若腹痛按之不痛血气伤也用四物汤加参茋白术补而和之若下而胸脇反痛肝血伤也用四君芎归补之既下而发热阴血伤也用四物参术补之既下而恶寒阳气伤也用十全大补汤补之既下而恶寒发热气血俱伤也用八珍汤补之既下而泄防脾肾伤也用六君肉果破故纸补之若下后手足俱冷昏愦出汗阳气虚寒也急用参附汤吐泻手足俱冷指甲青者脾肾虚寒之甚也急用大剂参附汤口噤手撒遗尿痰盛唇青体冷者虚极之壊症也急投大剂参附汤多有得生者
　　一肌肉间作痛营衞之气滞也用复元通气散筋骨作痛肝肾之气伤也用六味地黄丸内伤下血作痛脾胃之气虚也用补中益气汤外伤出血作痛脾肺之气虚也用八珍汤大凡下血不止脾胃之气脱也吐泻不食脾胃之气败也苟预为调补脾胃则无此患矣
　　一作痛若痛至四五日不减或至一二日方痛欲作脓也用托里散若以指按下复起脓已成也刺去其脓痛自止若头痛时作时止气血虚也痛而兼属痰也当生肝血补脾气
　　一青肿不消用补中益气汤以补气肿黯不消用加味消遥散以散血若焮肿胀痛瘀血作脓也以八珍汤加白芷托之若脓溃而反痛气血虚也以十全大补汤补之若骨接而复脱肝肾虚也用地黄丸肿不消青不退气血虚也内用八珍汤外用葱熨法则瘀血自散肿痛自消若行血破血则脾胃愈虚运气愈滞若敷贴凉药则瘀血益凝内腐益深致难收拾
　　一发热若出血过多或溃脓之后脉洪大而虚重按全无此阴虚发热也用当归补血汤脉沉微按之软弱此阴盛发躁也用四君姜附若发热烦躁肉瞤筋惕亡血也用圣愈汤如汗不止血脱也用独参汤其血脱脉实汗后脉躁者难治细小者易治外台秘要云阴盛发躁欲坐井中用附子四逆汤加葱白王太仆先生云凡热来复去昼见夜伏夜见昼伏不时而动者名曰无火此无根之虚火也
</div>
    <div class="pagination">
<a href="薛氏医案_page28.html">上一页</a><span>...</span><a href="薛氏医案_page24.html">24</a><a href="薛氏医案_page25.html">25</a><a href="薛氏医案_page26.html">26</a><a href="薛氏医案_page27.html">27</a><a href="薛氏医案_page28.html">28</a><span class="current-page">29</span><a href="薛氏医案_page30.html">30</a><a href="薛氏医案_page31.html">31</a><a href="薛氏医案_page32.html">32</a><a href="薛氏医案_page33.html">33</a><a href="薛氏医案_page34.html">34</a><span>...</span><a href="薛氏医案_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
