<!DOCTYPE html>
<html>
<head>
    <meta charset="UTF-8">
    <title>类经 - 第 58 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 58 页/共 96 页</h1>
    <div class="content">　　四、五运六气上下之应

　　（《素问·五营运大论》）

　　黄帝坐明堂，始正天纲，临观八极，考建五常，（明堂，王者朝会之堂也。正天纲者，天之大纲在于斗，正斗纲之建，以占天也。八极，八方之舆极也。观八极之理，以志地也。考，察也。建，立也。五常，五行气运之常也。考建五常，以测阴阳之变化也。）请天师而问之曰：论言天地之动静，神明为之纪，阴阳之升降，寒暑彰其兆。（论，气交变大论也。

　　但彼以升降二字作往复，见后第十。）余闻五运之数于夫子，夫子之所言，正五气之各主岁耳，首甲定运，余因论之。鬼臾区曰：土主甲己，金主乙庚，水主丙辛，木主丁壬，火主戊癸。（此五运也。首甲定运，谓六十年以甲子始，而定其运也。）子午之上，少阴主之；丑未之上，太阴主之；寅申之上，少阳主之；卯酉之上，阳明主之；辰戌之上，太阳主之；巳亥之上，厥阴主之。不合阴阳，其故何也？（此三阴三阳之所主也，主者司天也。不合阴阳，如五行之甲乙，东方木也；而甲化土运，乙化金运。六气之亥子，北方水也；而亥年之上，风水主之，子年之上，君火主之。又如君火司气，火本阳也，而反属少阴；寒水司气，水本阴也，而反属太阳之类，似皆不合于阴阳者也。）岐伯曰：是明道也，此天地之阴阳也。（言鬼臾区之言，是明显之道也。其所云运五气六不合阴阳者，正所以明天地之阴阳也。）夫数之可数者，人中之阴阳也，然所合，数之可得者也。夫阴阳者，数之可十，推之可百，数之可千，推之可万。天地阴阳者，不以数推，以象之谓也。（人中之阴阳，言其浅近可数，而人所易知者也。然阴阳之道，或本阳而标阴，或内阳而外阴，或此阳而彼阴，或先阳而后阴，故小之而十百，大之而千万，无非阴阳之变化，此天地之阴阳无穷，诚有不可以限数推言者，故当因象求之，则无不有理存焉。数之可十以下四句，又见经络类二十九及三十四。）帝曰：愿闻其所始也。岐伯曰：昭乎哉问也！臣览太始天元册文，丹天之气，经于牛女戊分； 天之气，经于心尾己分；苍天之气，经于危室柳鬼；素天之气，经于亢氐昴毕；玄天之气，经于张翼娄胃。（此所以辨五运也。始，谓天运初分之始。太始天元册文，太古占天文也。丹，赤色，火气也。 ，黄色，土气也。苍，青色，木气也。素，白色，金气也。玄，黑色，水气也。此天地初分之时，赤气经于牛女戊分，牛女癸之次，戊当干之次，故火主戊癸也。黄气经于心尾己分，心尾甲之次，巳当巽之次，故土主甲己也。青气经于危室柳鬼，危室壬之次，柳鬼丁之次，故木主丁壬也。白色经于亢氐昴毕，亢氐乙之次，昴毕庚之次，故金主乙庚也。黑气经于张翼娄胃，张翼丙之次，娄胃辛之次，故水主丙辛也。此五运之所以化也。又详义见《图翼》二卷，五天五运图解。 音今。）所谓戊己分者，奎壁角轸，则天地之门户也。（奎壁临干，戊分也。角轸临巽，己分也。

　　戊在西北，己在东南，遁甲经曰：六戊为天门，六己为地户。故曰天地之门户。详义见《图翼》一卷，奎壁角轸天地之门户说。）夫候之所始，道之所生，不可不通也。（此五天五运，即气候之所始，天道之所生也。）

　　帝曰：善。论言天地者，万物之上下，左右者，阴阳之道路，未知其所谓也。（此所以辨六气也。论，即《天元纪大论》，见前章；及《阴阳应象大论》，见阴阳类第一。）岐伯曰；所谓上下者，岁上下，见阴阳之所在也。（上，司天也。

　　下，在泉也。岁之上下，即三阴三阳迭见之所在也。）左右者，诸上见厥阴，左少阴，右太阳；见少阴，左太阴，右厥阴；见太阴，左少阳，右少阴；见少阳，左阳明，右太阴；见阳明，左太阳，右少阳；见太阳，左厥阴，右阳明。所谓面北而命其位，言其见也。（司天在泉，俱有左右。诸上见者，即言司天。故厥阴司天，则左见少阴，右见太阳，是为司天之左右间也。余义仿此。司天在上，故位南面北而命其左右之见。左，西也。右，东也。）帝曰：何谓下？岐伯曰：厥阴在上则少阳在下，左阳明，右太阴；少阴在上则阳明在下，左太阳，右少阳；太阴在上则太阳在下，左厥阴，右阳明；少阳在上则厥阴在下，左少阴，右太阳；阳明在上则少阴在下，左太阴，右厥阴；太阳在上则太阴在下，左少阳，右少阴。

　　所谓面南而命其位，言其见也。（下者，即言在泉。故位北面南而命其左右之见，是为在泉之左右间也。左，东也。右，西也。司天在泉，上下异而左右殊也。按：右二节，阴阳六气，迭为迁转。如巳亥年厥阴司天，明年子午，则左间少阴来司天矣。又如初气厥阴用事，则二气少阴来相代矣。六气循环无已，此所以上下左右、阴阳逆顺有异，而见气候之变迁也。有司天在泉左右间气图解，在《图翼》二卷。）

　　上下相遘，寒暑相临，气相得则和，不相得则病。（此明上下之相遘也。遘，交也。临，遇也。司天在上，五运在中，在泉在下，三气之交，是上下相遘而寒暑相临也。所遇之气彼此相生者，为相得而安。彼此相克者，为不相得而病矣。

　　详义见《图翼》五运六气诸解中。遘音 。）帝曰：气相得而病者何也？岐伯曰：以下临上，不当位也。（气同类者，本为相得，而亦不免于病者，以下临上也。如《六微旨大论》曰：君位臣则顺，臣位君则逆。此指君相二火而言也。详见后第七。）

　　帝曰：动静何如？（此言迁转之动静也。）岐伯曰：上者右行，下者左行，左右周天，余而复会也。（上者右行，言天气右旋，自东而西以降于地。下者左行，言地气左转，自西而东以升于天。故司天在上，必历巳午未申而西降；在泉在下，必历亥子丑寅而东升也。余而复会，即前篇五六相合、积气余而复会其始之义。）帝曰：余闻鬼臾区曰：应地者静。

　　今夫子乃言下者左行，不知其所谓也，愿闻何以生之乎？（应地者静，见前天元纪篇。）岐伯曰：天地动静，五行迁复，虽鬼臾区其上候而已，犹不能遍明。（上候而已，天运之候也。不能遍明，犹未详言左右也。）夫变化之用，天垂象，地成形，七曜纬虚，五行丽地，地者所以载生成之形类也，虚者所以列应天之精气也，形精之动，犹根本之与枝叶也，仰观其象，虽远可知也。（天地之体虽殊，变化之用则一，所以在天则垂象，在地则成形。故七曜纬于虚，即五行应天之精气也。五行丽于地，即七曜生成之形类也。是以形精之动，亦犹根本之与枝叶耳。故凡物之在地者，必悬象于天，第仰观其象，则无有不应。故上之右行、下之左行者，周流不息，而变化乃无穷也。）

　　帝曰：地之为下否乎？（此欲详明上下之义也。）岐伯曰：地为人之下，太虚之中者也。（人在地之上，天在人之上。

　　以人之所见言，则上为天，下为地。以天地之全体言，则天包地之外，地居天之中，故曰太虚之中者也。由此观之，则地非天之下矣。然则司天者，主地之上。在泉者，主地之下。五行之丽地者，是为五运，而营运于上下之中者也。此特举地为辨者，盖以明上中下之大象耳。）帝曰：冯乎？（冯，凭同。言地在太虚之中而不坠者，果亦有所根据凭否也？）岐伯曰：大气举之也。（大气者，太虚之元气也。乾坤万物，无不赖之以立。故地在太虚之中，亦惟元气任持之耳。）燥以干之，暑以蒸之，风以动之，湿以润之，寒以坚之，火以温之。（此即大气之所化，是为六气而运用于天地之间者也。曰燥，曰暑，曰风，曰湿，曰寒，曰火，六者各一其性，而功用亦异。）故风寒在下，燥热在上，湿气在中，火游行其间，寒暑六入，故令虚而化生也。（寒居北，风居东，自北而东，故曰风寒在下，下者左行也。热居南，燥居西，自南而西，故曰燥热在上，上者右行也。地者土也，土之化湿，故曰湿气在中也。惟火有二，君火居湿之上，相火居湿之下，故曰火游行其间也。凡寒暑再更而气入者六，非虚无以寓气，非气无以化生，故曰令虚而化生也。）故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。（凡此六者，皆言地气本乎天也。自上文地之为下至此，正所以发明此义。《天元纪大论》曰：太虚廖廓，肇基化元，万物资始，五运终天，布气真灵，总统坤元。亦此之谓。此下接寒暑燥湿风火、在人合之奈何、其于万物、何以生化一章，列藏象类第六。）

　　二十三卷　运气类

　　五、南政北政阴阳交尺寸反

　　（《素问·至真要大论》）

　　帝曰：天地之气，何以候之（《素问·五营运大论》此欲因脉候以察天地之气也。）岐伯曰：天地之气，胜复之作，不形于诊也。脉法曰：天地之变，无以脉诊。此之谓也。（天地之气，有常有变。其常气之形于诊者，如春弦夏洪秋毛冬石，及厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而涩，太阳之至大而长者，皆是也。若其胜复之气，卒然初至，安得遽变其脉而形于诊乎？故天地之变，有不可以脉诊，而当先以形证求之者。如《气交变大论》曰应常不应卒，亦此之谓。）帝曰：间气何如？（间气，谓司天在泉左右之间气，而脉亦当有应之也。夫此间气者，谓之为常则气有变迁，谓之为变则岁有定位，盖帝因上文云天地之变，无以脉诊，故复举此常中之变，以求夫脉之应也。）岐伯曰：随气所在，期于左右。（气在左则左应，气在右则右应。左右者左右寸尺也。详如下文。）帝曰：期之奈何？岐伯曰：从其气则和，违其气则病，（气至脉亦至，从其气也，故曰和。气至脉不至，气未至而脉至，违其气也，故为病。《至真要大论》曰：至而和则平，至而甚则病，至而反则病，至而不至者病，未至而至者病，阴阳易者危。）不当其位者病，（应左而右，应右而左，应上而下，应下而上也。）迭移其位者病，（迭，更也。应见不见而移易于他位也。）失守其位者危，（克贼之脉见，而本位失守也。）尺寸反者死，阴阳交者死。（此二句之义，一以尺寸言，一以左右言，皆以少阴为之主也。如阴当在尺，则阳当在寸，阴当在寸，则阳当在尺，左右亦然。若阴之所在，脉宜不应而响应，阳之所在，脉宜应而反不应，其在尺寸则谓之反，其在左右则谓之交，皆当死也。尺寸反者，惟子午卯酉四年有之。阴阳交者，惟寅申巳亥辰戌丑未八年有之。若尺寸独然，或左右独然，是为气不应，非反非交也。）先立其年，以知其气，左右应见，然后乃可以言死生之逆顺。（先立其年之南北政，及司天在泉左右间应见之气，则知少阴君主之所在，脉当不应，而逆顺乃可见矣。此章详义，具南北政图说中，在《图翼》二卷。）

　　帝曰：夫子言察阴阳所在而调之，论言人迎与寸口相应，若引绳小大齐等，命曰平（《素问·至真要大论》。论言，《灵枢·禁服篇》也。此引本论之察阴阳者，以人迎寸口为言。盖人迎在头，寸口在手，阴阳相应，则大小齐等，是为平也。）阴之所在，寸口何如？（阴，少阴也。少阴所在，脉当不应于寸口，有不可不察也。）岐伯曰：视岁南北，可知之矣。（甲己二岁为南政，乙庚丙辛丁壬戊癸八年为北政。南政居南而定其上下左右，故于人之脉则南应于寸，北应于尺。北政居北而定其上下左右，故北应于寸而南应于尺。一曰：五运以土为尊，故惟甲己土运为南政，其他皆北政也。有推原南北政图说，在《图翼》二卷。）帝曰：愿卒闻之。岐伯曰：北政之岁，少阴在泉则寸口不应，（不应者，脉来沉细而伏，不应于指也。北政之岁，其气居北以定上下，则尺主司天，寸主在泉。故少阴在泉居北之中，则两手寸口不应，乙丁辛癸卯酉年是也。）厥阴在泉则右不应，（右，右寸也。北政厥阴在泉，则少阴在右寸，故不应，丙戊庚壬寅申年是也。）太阴在泉则左不应。（左，左寸也。北政太阴在泉，则少阴在左寸，故不应，丙戊庚壬辰戌年是也。）南政之岁，少阴司天则寸口不应，（南政之岁，其气居南以定上下，则寸主司天，尺主在泉，故少阴司天居南之中，则两手寸口不应，甲子甲午年是也。）厥阴司天则右不应，（右，右寸也。南政厥阴司天，则少阴在右寸，故不应，己巳己亥年是也。）太阴司天则左不应。（左，左寸也。南政太阴司天，则少阴在左寸，故不应，己丑己未年是也。）诸不应者，反其诊则见矣。（凡南政之应在寸者，则北政应在尺；北政之应在寸者，则南政应在尺。以南北相反而诊之，则或寸或尺之不应者，皆可见矣。）帝曰：尺候何如？（上文所言，皆两寸之不应，故此复问两尺之候也。）岐伯曰：北政之岁，三阴在下，则寸不应；三阴在上，则尺不应。（北政之岁，反于南政，故在下者主寸，在上者主尺。上下，即司天在泉也。）南政之岁，三阴在天，则寸不应；三阴在泉，则尺不应。（南政之岁，反于北政，故在天主寸，在泉主尺也。）左右同。（凡左右寸尺之不应者，皆与前同，惟少阴之所在则其位也。愚按：阴之所在，其脉不应，诸家之注，皆谓六气以少阴为君，君象无为，不主时气，故少阴所至，其脉不应也。此说殊为不然。夫少阴既为六气之一，又安有不主气之理？惟天元纪大论中君火以明、相火以位之下，王氏注曰君火在相火之右、但立名于君位、不立岁气一言，此在王氏固已误注，而诸家引以释此，盖亦不得已而为之强解耳，义岂然欤？夫三阳三阴者，天地之气也。如《太阴阳明论》曰：阳者，天气也，主外；阴者，地气也，主内。故阳道实，阴道虚。此阴阳虚实，自然之道也。第以日月证之，则日为阳，其气常盈；月为阴，其光常缺。是以潮汐之盛衰，亦随月而有消长，此阴道当然之义，为可知矣。人之经脉，即天地之潮汐也。故三阳所在，其脉无不应者，气之盈也；三阴所在，其脉有不应者，以阳气有不及，气之虚也。然三阴之列，又惟少阴独居乎中，此又阴中之阴也。所以少阴所在为不应，盖亦应天地之虚耳，岂君不主事之谓乎？明者以为然否？本类前第三章君火以明条下有按，所当互考。）故曰知其要者，一言而终，不知其要，流散无穷，此之谓也。（要，即阴阳之所在也。知则不惑，不知则致疑，所以流散无穷而莫测其要也。凡此脉之见，尤于时气为病者最多，虽其中有未必全合者，然遇有不应之脉，盒饭因此以推察其候。知其要者数句，与六元正纪大论同，但彼言六元之纪，此言阴阳之要也。见后十七。）

　　二十三卷　运气类

　　六、天地六六之节标本之应亢则害承乃制

　　（《素问·六微旨大论》）

　　黄帝问曰：呜呼远哉！天之道也，如迎浮云，若视深渊，视深渊尚可测，迎浮云莫知其极。（此甚言天道之难穷也。

　　疏五过论亦有此数句，详论治类十八，但彼言医道，此言天道也。）夫子数言谨奉天道，余闻而藏之，心私异之，不知其所谓也。愿夫子溢志尽言其事，令终不灭，久而不绝，天之道可得闻乎？岐伯稽首再拜对曰：明乎哉！问天之道也。此因天之序，盛衰之时也。（因天道之序更，所以成盛衰之时变也。）帝曰：愿闻天道六六之节盛衰何也？（六六之义，已见前第一章，此复求其盛衰之详。）岐伯曰：上下有位，左右有纪。（此言六位之序，以明客气之盛衰也。）故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。（此即天道六六之节也。三阴三阳以六气为本，六气以三阴三阳为标。然此右字，皆自南面而观以待之，所以少阳之右为阳明也。有天地六气图解，在《图翼》二卷。）故曰因天之序，盛衰之时，移光定位，正立而待之，此之谓也。（光，日光也。位，位次也。凡此六气之次，即因天之序也。天既有序，则气之王者为盛，气之退者为衰。然此盛衰之时，由于日光之移，日光移而后位次定。圣人之察之者，但南面正立而待之，则其时更气易，皆于日光而见之矣。故《生气通天论》曰：天运当以日光明。正此移光定位之义。此数句与《八正神明论》同，详针刺类十三。）

　　少阳之上，火气治之，中见厥阴；（此以下言三阴三阳，各有表里，其气相通，故各有互根之中气也。少阳之本火，故火气在上。与厥阴为表里，故中见厥阴，是以相火而兼风木之化也。此有上中下本标中气图解，在《图翼》四卷。）阳明之上，燥气治之，中见太阴；（阳明之本燥，故燥气在上。与太阴为表里，故中见太阴，是以燥金而兼湿土之化也。）

　　太阳之上，寒气治之，中见少阴；（太阳之本寒，故寒气在上。与少阴为表里，故中见少阴，是以寒水而兼君火之化也。）

　　厥阴之上，风气治之，中见少阳；（厥阴之本风，故风气在上。与少阳为表里，故中见少阳，是以风木而兼相火之化也。）

　　少阴之上，热气治之，中见太阳；（少阴之本热，故热气在上。与太阳为表里，故中见太阳，是以君火而兼寒水之化也。）

　　太阴之上，湿气治之，中见阳明。（太阴之本湿，故湿气在上。与阳明为表里，故中见阳明，是以湿土而兼燥金之化也。）

　　所谓本也。本之下，中之见也；见之下，气之标也。（所谓本也一句，与前天元纪章所云者同义。盖上之六气，为三阴三阳之本；下之三阴三阳，为六气之标，而兼见于标本之间者，是阴阳表里之相合，而互为中见之气也。其于人之应之者亦然。故足太阳、少阴二经为一合，而膀胱与肾之脉互相络也；足少阳、厥阴为二合，而胆与肝脉互相络也；足阳明、太阴为三合，而胃与脾脉互相络也；手太阳、少阴为四合，而小肠与心脉互相络也；手少阳、厥阴为五合，而三焦与心包络之脉互相络也；手阳明、太阴为六合，而大肠与肺脉互相络也。此即一表一里而阳中有阴、阴中有阳之义。）本标不同，气应异象。（本标不同者，若以三阴三阳言之，如太阳本寒而标阳，少阴本热而标阴也。以中见之气言之，如少阳所至为火生，而中为风；阳明所至为燥生，而中为湿；太阳所至为寒生，而中为热；厥阴所至为风生，而中为火；少阴所至为热生，而中为寒；太阴所至为湿生，而中为燥也。故岁气有寒热之非常者，诊法有脉从而病反者，病有生于本、生于标、生于中气者，治有取本而得、取标而得、取中气而得者，此皆标本之不同而气应之异象，即下文所谓物生其应、脉气其应者是也。故如瓜甜蒂苦、葱白叶青、参补芦泻、麻黄发汗、根节止汗之类，皆本标不同之象。此一段义深意圆，当与标本类诸章参悟。）

　　帝曰：其有至而至，有至而不至，有至而太过何也？（此下正以明气候之盛衰也。六气治岁各有其时，气至有迟早，而盛衰见矣。）岐伯曰：至而至者和；至而不至，来气不及也；未至而至，来气有余也。（时至气亦至，和平之应也，此为平岁。若时至而气不至，来气不及也。时未至而气先至，来气有余也。）帝曰：至而不至，未至而至何如？岐伯曰：应则顺，否则逆，逆则变生，变生则病。（当期为应，愆期为否，应则顺而生化之气正，否则逆而胜复之变生，天地变生则万物亦病矣。）帝曰：善。请言其应。岐伯曰：物生其应也，气脉其应也。（物生其应，如五常政大论之五谷、五果、五虫、五畜之类是也。气脉其应，如《至真要大论》之南北政，及厥阴之至其脉弦之类是也。至不至之义，又见《六元正纪大论》，详后十八。）

　　帝曰：善。愿闻地理之应六节气位何如？（此下言地理之应六节，即主气之静而守位者也，故曰六位，亦曰六步，乃六气所主之位也。）岐伯曰：显明之右，君火之位也；（显明者，日出之所，卯正之中，天地平分之处也。显明之右，谓自斗建卯中，以至巳中，步居东南，为天之右间，主二之气，乃春分后六十日有奇，君火治令之位也。若客气以相火加于此，是谓以下临上，臣位君则逆矣。此下有交六气节令图解及地理之应六节图，在图翼二卷。）君火之右，退行一步，相火治之；（退行一步，谓退于君火之右一步也。此自斗建巳中以至未中，步居正南，位直司天，主三之气，乃小满后六十日有奇，相火之治令也。）复行一步，土气治之；（复行一步，谓于相火之右，又行一步也。此自未中以至酉中，步居西南，为天之左间，主四之气，乃大暑后六十日有奇，湿土治令之位也。）复行一步，金气治之；（此于土气之右，又行一步，自酉中以至亥中，步居西北，为地之右间，主五之气，乃秋分后六十日有奇，燥金治令之位也。）复行一步，水气治之；（此于金气之右，又行一步，自亥中以至丑中，步居正北，位当在泉，主终之气，乃小雪后六十日有奇，寒水之治令也。）复行一步，木气治之；（此于水气之右，又行一步，自丑中以至卯中，步居东北，为地之左间，主初之气、乃大寒后六十日有奇，风木治令之位也。）复行一步，君火治之。（此自木气之末，复行于显明之右，君火之位，是为主气六步之一周。）

　　相火之下，水气承之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。（此言六位之下，各有所承。承者，前之退而后之进也。承之为义有二：一曰常，一曰变。常者如六气各专一令，一极则一生，循环相承，无所间断。故于六位盛极之下，各有相制之气，随之以生，由生而化，由微而着，更相承袭，时序乃成。所谓阳盛之极，则阴生承之；阴盛之极，则阳生承之。亦犹阴阳家五行胎生之义，此岁气不易之令，故谓之常。常者，四时之序也。变者，如《六元正纪大论》所谓：少阳所至为火生，终为蒸溽。水承相火之象也。水发而雹雪，土气承水之象也。土发而飘骤，风木承土之象也。木发而毁折，金气承木之象也。金发而清明，火气承金之象也。火发而曛昧，阴精承君火之象也。此则因亢而制，因胜而复，承制不常，故谓之变。变者，非时之邪也。

　　然曰常曰变，虽若相殊；总之防其太过，而成乎造化之用，理则一耳。）帝曰：何也？岐伯曰：亢则害，承乃制。（亢者，盛之极也。制者，因其极而抑之也。盖阴阳五行之道，亢极则乖，而强弱相残矣。故凡有偏盛，则必有偏衰，使强无所制，则强者愈强，弱者愈弱，而乖乱日甚。所以亢而过甚，则害乎所胜，而承其下者，必从而制之。此天地自然之妙，真有莫之使然而不得不然者。天下无常胜之理，亦无常屈之理。易之干象曰：亢之为言也，知进而不知退，知存而不知亡，知得而不知丧。复之彖曰：复其见天地之心乎！即此亢承之义。）制生则化，外列盛衰；（制生则化，当作制则生化，传写之误也。夫盛极有制则无亢害，无亢害则生化出乎自然，当盛者盛，当衰者衰，循序当位，是为外列盛衰。外列者，言发育之多也。）害则败乱，生化大病。（亢而无制，则为害矣。害则败乱失常，不生化正气而为邪气，故为大病也。按：王安道曰：予读内经，至亢则害，承乃制，喟然叹曰：至矣哉，其造化之枢纽乎！王太仆发之于前，刘河间阐之于后，圣人之蕴，殆靡遗矣；然学人尚不能释然，得不犹有未悉之旨欤？请推而陈之。夫自显明之右至君火治之十五句，言六节所治之位也。自相火之下至阴精承之十二句，言地理之应岁气也。亢则害、承乃制二句，言抑其过也。制则生化至生化大病四句，言有制之常与无制之变也。承，犹随也。然不言随而言承者，以下言之，则有上奉之象，故曰承。虽谓之承，而有防之之义存焉。亢者，过极也。害者，害物也。制者，克胜之也。然所承者，其不亢则随之而已，故虽承而不见；既亢则克胜以平之，承斯见矣。然而迎之不知其所来，迹之不知其所止，固若有不可必者；然可必者，常存乎沓冥恍惚之中，而莫之或欺也。河间曰：己亢过极，则反似胜己之化。似也者，其可以形质求哉？故后篇云厥阴所至为风生，终为肃，少阴所至为热生，终为寒之类。其为风生、为热生者，亢也。其为肃、为寒者，制也。又水发而雹雪，土发而飘骤之类。其水发、土发者，亢也。其雹雪、飘骤者，制也。若然者，盖造化之常，不能以无亢，亦不能以无制焉耳。

　　又虞天民曰：制者，制其气之太过也。害者，害承者之元气也。所谓元气者，总而言之，谓之一元，如天一生水，水生木，木生火，火生土，土生金，金复生水，循环无端，生生不息也。分而言之，谓之六元，如水为木之化元，木为火之化元，火为土之化元，土为金之化元，金为水之化元，亦运化而无穷也。假如火不亢，则所承之水，随之而已；一有亢极，则其水起以平之，盖恐害吾金元之气，子来救母之意也。六气皆然。此五行胜复之理，不期然而然者矣。由此观之，则天地万物，固无往而非五行，而亢害承制，又安往而不然哉？故求之于人，则五脏更相平也，五志更相胜也，五气更相移也，五病更相变也。故火极则寒生，寒极则湿生，湿极则风生，风极则燥生，燥极则热生，皆其化也。第承制之在天地者，出乎气化之自然；而在人为亦有之，则在挽回运用之得失耳。使能知其微，得其道，则把握在我，何害之有？设承制之盛衰不明，似是之真假不辨，则败乱可立而待也，惟知者乃能慎之。

　　二十四卷　运气类

　　七、天符岁会

　　（《素问·六微旨大论》《六元正纪大论》）

　　帝曰：盛衰何如？（《素问·六微旨大论》）此连前章，乃承上文而详求盛衰之义也。）岐伯曰：非其位则邪，当其位则正；邪则变甚，正则微。（气不相和者为非位，气相得者为当位，故有邪正微甚之分。上二句，又出五营运大论，见藏象类六。）帝曰：何谓当位？岐伯曰：木运临卯，（此下言岁会也。以木运而临卯位，丁卯岁也。）火运临午，（以火运临午位，戊午岁也。）

　　土运临四季，（土运临四季，甲辰、甲戌，己丑、己未岁也。）金运临酉，（金运临酉，乙酉岁也。）水运临子，（水运临子，丙子岁也。）所谓岁会，气之平也。（此岁运与年支同气，故曰岁会，其气平也。共八年。）帝曰：非位何如？岐伯曰：岁不与会也。（岁运不与地支会，则气有不平者矣。）

　　帝曰：土运之岁，上见太阴；（此下言天符也。上谓司天，土运上见太阴，己丑、己未岁也。）火运之岁，上见少阳、少阴；（火运上见少阳，戊寅，戊申岁也。上见少阴，戊子、戊午岁也。）金运之岁，上见阳明；（金运上见阳明，乙卯、乙酉岁也。）木运之岁，上见厥阴；（木运上见厥阴，丁巳、丁亥岁也。）水运之岁，上见太阳奈何？（水运上见太阳，丙辰、丙戌岁也。奈何，谓此十二年，以岁运与司天同气者，又何以然也。）岐伯曰：天之与会也，故天元册曰天符。（天与运会也。）

　　天符岁会何如？（此帝问太一天符也。）岐伯曰：太一天符之会也。（既为天符，又为岁会，是为太一天符之会，如上之己丑、己未、戊午、乙酉，四岁是也。太一者，至尊无二之称。）

　　帝曰：其贵贱何如？岐伯曰：天符为执法，岁位为行令，太一天符为贵人。（执法者位于上，犹执政也。行令者位乎下，犹诸司也。贵人者，统乎上下，犹君主也。）帝曰：邪之中也奈何？（言以非常之邪，不时相加而中伤者也。）岐伯曰：中执法者，其病速而危；（中执法者，犯司天之气也。天者生之本，故其病速而危。）中行令者，其病徐而持；（中行令者，犯地支之气也。害稍次之，故其病徐而持。持者，邪正相持而吉凶相半也。）中贵人者，其病暴而死。（中贵人者，天地之气皆犯矣，故暴而死。按此三者，地以天为主，故中天符者甚于岁会；而太一天符者，乃三气合一，其盛可知，故不犯则已，犯则无能解也，人而受之，不能免矣。）帝曰：位之易也何如？岐伯曰：君位臣则顺，臣位君则逆。逆则其病近，其害速；顺则其病远，其害微。所谓二火也。（君者，君火也。臣者，相火也。君位臣者，如以少阴之客，而加于少阳之主，是君在上而臣在下，故为顺，顺则病期远而害亦微。臣位君者，如以少阳之客，而加于少阴之主，是臣在上而君在下，故为逆，逆则病期近而害亦速，此以二火为言也。盖五行各一，而其胜复逆顺之相加，各有所辨，惟此二火者，虽曰同气，然亦有君相上下之分，故特举而辨之。有天符岁会图说，在《图翼》二卷。）

　　帝曰：五营运同天化者，命曰天符，余知之矣。愿闻同地化者，何谓也？（《素问·六元正纪大论》）五营运同天化，如上文以中运而同司天之化，故曰天符。此问同地化者，言中运之同在泉也。）岐伯曰：太过而同天化者三，不及而同天化者亦三，太过而同地化者三，不及而同地化者亦三，此凡二十四岁也。

　　（同司天之化者，其太过不及各有三；同在泉之化者，其太过不及亦各有三也。太过谓阳年，甲丙戊庚壬也。不及谓阴年，乙丁己辛癸也。二十四岁，义如下文。）帝曰：愿闻其所谓也。岐伯曰：甲辰、甲戌太宫下加太阴，壬寅、壬申太角下加厥阴，庚子、庚午太商下加阳明，如是者三。（下加者，以上加下也，谓以中运而加于在泉也。太宫加太阴，皆土也。

　　太角加厥阴，皆木也。太商加阳明，皆金也。此上文所谓太过而同地化者三。三者，太阴、厥阴、阳明也。共六年，是为同天符。）癸巳、癸亥少征下加少阳，辛丑、辛未少羽下加太阳，癸卯、癸酉少征下加少阴，如是者三。（少征加少阳，皆火也。少羽加太阳，皆水也。少征加少阴，皆火也。此上文所谓不及而同地化者亦三。三者，少阳、太阳、少阴也。

　　共六年，是为同岁会。）

　　戊子、戊午太征上临少阴，戊寅、戊申太征上临少阳，丙辰、丙戌太羽上临太阳，如是者三。（上临者，以下临上也，谓以中运而临于司天也。太征临少阴、少阳，皆火也。太羽临太阳，皆水也。此上文所谓太过而同天化者三。三者，少阴、少阳、太阳也。）丁巳、丁亥少角上临厥阴，乙卯、乙酉少商上临阳明，己丑、己未少宫上临太阴，如是者三。（少角上临厥阴，皆木也。少商上临阳明，皆金也。少宫上临太阴，皆土也。此上文所谓不及而同天化者亦三。三者，厥阴、阳明、太阴也。此上二节，太过六年，不及六年，共十二年，皆重言天符也。而其中戊午、乙酉、己丑、己未，又为太乙天符。但戊午有余，而乙酉、己丑、己未为不及也。）除此二十四岁，则不加不临也。（谓六十年中，除此二十四岁之外，则无同气之加临矣。二十四岁详义，亦见《图翼》二卷天符岁会图说。）帝曰：加者何谓？岐伯曰：太过而加同天符，不及而加同岁会也。（此复明上文下加之义也。太过六年下加在泉者，谓之同天符。不及六年下加在泉者，谓之同岁会。）

　　帝曰：临者何谓？岐伯曰：太过不及，皆曰天符，而变行有多少，病形有微甚，生死有早晏耳。（此复明上文上临之义也。

　　无论太过不及，上临司天者，皆谓之天符，共十二年。其变行有多少，因其气之盛衰也，故病形死生，亦各有所不同耳。

</div>
    <div class="pagination">
<a href="类经_page57.html">上一页</a><span>...</span><a href="类经_page53.html">53</a><a href="类经_page54.html">54</a><a href="类经_page55.html">55</a><a href="类经_page56.html">56</a><a href="类经_page57.html">57</a><span class="current-page">58</span><a href="类经_page59.html">59</a><a href="类经_page60.html">60</a><a href="类经_page61.html">61</a><a href="类经_page62.html">62</a><a href="类经_page63.html">63</a><span>...</span><a href="类经_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
