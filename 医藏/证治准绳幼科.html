<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 1 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 1 页/共 215 页</h1>
    <div class="content">

　　证治准绳·幼科 明 王肯堂

　　自序

　　医家以幼科为最难，谓之哑科，谓其疾痛不能自陈说也，称黄帝之言曰：吾不能察其幼小为别是一家料理耳。

　　吾独谓不然。夫幼小者，精神未受七情六欲之攻，脏腑未经八珍五味之渍，投之以药，易为见功，犹膏粱之变难穷，而藜藿之腹易效也，何谓难乎。然古今辑是科书未有能善者，如《心鉴》之芜秽，《类萃》之粗略，《新书》则有古无今，《百问》则挂一漏万，皆行于世，未足为幼科准绳也，故吾辑为是编，而麻痘一门尤加详焉。平生聚麻痘书百数十家，率人所宝秘、千金不传者，然多猥陋，不足采择，益可以见世之无具眼矣。或曰，夫人之病，无论男女长幼，未有能越五脏者也，子于它科不分五脏，而独幼科分之何居？曰正以精神未受七情六欲之攻，脏腑未经八珍五味之渍，独有脏气虚实胜乘之病耳，粗工不能精究而臆指之曰，此为内伤，此为外感，此为痰，此为惊，此为热，妄投汤丸，以去病为功，使轻者重，重者死，亦有不重不死，幸而得愈者，然已伤其真元，夭其天年矣，吾之独分五脏，以此也。大中丞沈太素公，从大梁寄余俸金百，以助刻费，而是书稿适成，遂鸠工刻之，又逾年，始竣，因序而识之，使后之人有考焉。

　　时万历三十五年在丁未夏五十又三日念西居士王肯堂宇泰甫书

　　卷之一·初生门　证治通论

　　钱氏论五脏所主

　　心主惊，实则叫哭发热饮水而搐，虚则卧而悸动不安。肝主风，实则目直大叫呵欠项急顿闷，虚则前（《纲目》作咬）牙多欠，气热则外生，气温则内生（《纲目》外生内生下，皆有风字。）脾主困，实则困睡身热饮水，虚则吐泻生风。肺主喘，实则闷乱喘促，有饮水者、有不饮水者，虚则哽气长出气。肾主虚，无实也，惟疮疹肾实则变黑陷。

　　更当别虚实证，假如肺病又见肝证前牙多呵欠者易治，肝虚不能胜肺故也。若目直大叫哭，项急顿闷者难治，盖肺久病则虚冷，肝强实而反胜肺也。视病之新久虚实，虚则补母，实则泻子。

　　卷之一·初生门　证治通论

　　五脏病

　　肝病哭叫，目直呵欠，顿闷项急。心病多叫哭惊悸，手足动摇，发热饮水。

　　脾病困睡泄泻，不思饮食。肺病闷乱，哽气长出气，气短喘急。肾病无精光，畏明，体骨重。〔洁〕热则从心，寒则从肾，嗽而气上从肺，风从肝，泻从脾。假令泻兼嗽又气上，乃脾肺病也，宜泻白、益黄散合而服之，脾苦湿，肺苦燥气上逆也。

　　其症见泻，又兼面色黄、肠鸣呦呦者宜服理中汤，泻而呕者宜服茯苓半夏汤，如泻而渴、热多者宜服黄芩浓朴汤，不渴而热少者宜服白术浓朴汤。其他五脏若有兼症，皆如此类推之。更详后论，四时推移用药。

　　卷之一·初生门　证治通论

　　五脏相胜

　　肝病秋见（一作，日晡）肝胜肺也，肺怯不能胜肝，当补脾治肝，益脾者母能令子实也，补脾、益黄散，治肝、泻青丸主之。肺病春见（一作，早辰）肺胜肝也，肝怯故受病，当补肝肾治肺，补肝肾，地黄丸，治肺，泻白散主之。肝病见秋，木旺，肝胜肺也，宜补肺泻肝，轻者肝病退，重者唇白而死。肺病见春，金旺，肺胜肝也，当泻肺，轻者肺病退，重者目淡青、必发惊，更有赤者，当搐（海藏云：为肝怯，故目淡青色也。）心病见冬，火旺，心胜肾也，当补肾治心，轻者心病退，重者下窜不语，肾怯虚也。

　　肾病见夏，水胜火、肾胜心也，当泻肾，轻者肾病退，重者悸动当搐。脾病见四旁，皆仿此治之，顺者易治，逆者难治，脾怯当面目赤黄。五脏相反，随证治之。

　　〔娄〕右五脏相胜，病随时令，乃钱氏扩充《内经》脏气法时论之旨，实发前人所未发者也，假如肝病见于春及早晨，乃肝自病于本位也，今反见于秋及日晡肺之位，知肺虚极，肝往胜之，故当补脾肺、泻肝也，余仿此。〔洁〕肝胜肺，则肝病身热发搐，又见肺虚喘而气短，病见于申酉戌时是肝真强也，《内经》云：受所制而不能制，谓之真强，法当补脾肺而泻肝，导赤散、泻黄散主之。

　　刘宗浓云：此皆五脏相胜，病机不离五行生克制化之理者，盖小儿初生襁褓，未有七情六欲，只是形体脆弱，血气未定，脏腑精神未完，所以有脏气虚实胜乘之病，但世俗不审此理，往往遇是率指为外感内伤而用药，致枉死者多矣，悲夫！钱氏论时有脱略，幸而洁古补之。今特参附，诚无穷之惠也。

　　卷之一·初生门　证治通论

　　洁古论五脏五邪相乘补泻大法

　　五脏子母虚实，鬼贼微正，若不达旨意，不易得而入焉。在前者为实邪，子能令母实，拒贼伤于母，其子又引母所克者妻、来相助，故曰实邪也。在后者为虚邪，母引子之鬼贼至，由母能使子虚也，《内经》云：子能令母实，母能令子虚，此之谓也。妻来乘夫为微邪，夫来乘妻为贼邪，法当泻鬼补本脏。本脏自病为正邪，当虚则补之，实则泻之，《内经》云：滋苗者必固其根，伐下者必枯其上，逆其根，伐其本，则败其真矣。心主热，自病或大热，泻心汤主之，实则烦热，黄连泻心汤主之，虚则惊悸，生犀散主之。肺乘心，微邪，喘而壮热，泻白散主之。肝乘心，虚邪，风热，煎大羌活汤下大青丸主之。脾乘心，实邪，泄泻身热，泻黄散主之。肾乘心，贼邪，恐怖恶寒，安神丸主之。肺主燥，自病则喘嗽，燥则润之，实则喘而气盛，泻白散主之，虚则喘而少气，先益黄散、后阿胶散主之。心乘肺，贼邪，热而喘嗽，先地黄丸、中导赤散、后阿胶散、主之。肝乘肺，微邪，恶风眩冒昏愦嗽，羌活膏主之。肾乘肺，实邪，憎寒嗽清利，百部丸主之。脾乘肺，虚邪，体重吐痰泄泻嗽，人参白术散主之。肝主风，自病则风搐拘急，肝苦急，急食甘以缓之，佐以酸苦，以辛散之，实则风搐力大，泻青丸主之，虚则风搐力小，地黄丸主之。

　　心乘肝，实邪，壮热而搐，利惊丸、凉惊丸主之。肺乘肝，贼邪，气盛则前伸呵欠微搐，法当泻肺，先补本脏，补肝，地黄丸主之，泻肺，泻白散主之。脾乘肝，微邪，多睡体重而搐，先当定搐，泻青丸主之，搐止再见后证，则别立法治之。肾乘肝，虚邪，憎寒呵欠而搐，羌活膏主之。脾主湿，自病则泄泻多睡，体重昏倦，脾苦湿，急食苦以燥之，实则泄泻赤黄，睡不露睛，泻黄散主之，虚则泄泻色白，睡露睛，白术散主之。肝乘脾，贼邪，风泻而呕，茯苓半夏汤主之。心乘脾，虚邪，壮热体重而泻，羌活黄芩苍术甘草汤主之。肺乘脾，实邪，能食不大便而呕吐嗽，煎槟榔大黄汤下葶苈丸。肾乘脾，微邪，恶寒泄泻，理中丸之类主之。肾主寒，自病则足胫寒而逆，人之五脏，惟肾无实，小儿疮疹变黑陷，则是肾实，水克退心火。心乘肾，微邪，内热不恶寒，桂枝汤主之。肺乘肾，虚邪，喘嗽皮涩寒，百部丸主之。肝乘肾，实邪，拘急气搐身寒，理中丸主之。脾乘肾，贼邪，体重泄泻身寒，理中丸主之。凡五脏虚弱，是自己正令不行，乃鬼贼之所克害，常补本脏之正气，假令肺病喘嗽，时于初春见之，法当补肾，见于夏，救肺，见于秋，泻肺，见于冬，补心、泻本脏，又名寒嗽。大抵五脏各至本位，即气盛不可更补，到所克位，不可更泻。

　　卷之一·初生门　证治通论

　　五脏补泻法

　　〔钱〕凡病先虚或已经下，有合下者，必先实其母，后泻其子也，假令肺虚而痰实，此可下之证，先当益脾，后方泻肺也。泻青丸又名泻肝丸。钱氏谓肝无补法，故无补肝药，王海藏以四物汤内加防风、羌活等分，为细末，炼蜜丸，名补肝丸。

　　又以泻青丸去栀子大黄，名镇肝丸，治肝虚。导赤散泻丙小肠。泻心汤泻丁心。

　　安神丸治心虚疳热、神思恍惚。海藏八物定志丸，补心正药。益黄散又名补脾散，海藏云：此剂补脾以燥湿。东垣云：治胃中寒湿呕吐，腹痛泻利清白之圣药也。泻黄散又名泻脾散，海藏云：泻脾热。阿胶散又名补肺散，海藏云：杏仁本泻肺，非若人参、天门冬、麦门冬之类也。泻白散又名泻肺散，海藏云：治肺热骨蒸自汗，用此直泻之。栀子、黄芩亦泻肺，当以气血分之。地黄丸即金匮八味丸去桂附，海藏云：治肾虚解颅，即魃病也，治脉毛而虚。钱氏谓肾无泻法，故无泻肾药。

　　海藏泻肾丸治脉洪而实，即前地黄丸熟地改生地、去山茱萸是也，此治左手本部脉，若右尺洪实，以凤随丹泻之。（详见五脏各门总论）

　　卷之一·初生门　证治通论

　　察色

　　古称望而知之谓之神，而小儿医号为哑科，脉来驶疾，难于指下分明，尤以察色为要，故首叙之。夫婴儿、惟察其面部必有五色，以知病源，人身五体，以头为首，首中有面，面中有睛，睛中有神，神者目中光彩是也，隐显横冲，应位而见，以应五脏。五色者青黄赤白黑，五脏之色，心赤、肝青、脾黄、肺白、肾黑，五脏所主病证蕴于内，必形色见于外，故小儿有病先观其本部形色，以论其五行生克吉凶，形色若不相应，然后听声切脉。

　　〔钱〕面上证：左腮为肝。（合左手关位肝胆之分，应于风木，为初之气。）右腮为肺。（合右手寸脉肺与大肠之分，应于燥金，为五之气。）额上为心。（合左手寸口心与小肠之分，应于君火，为二之气。）鼻为脾。

　　（合右手关脉脾胃之分，应于湿土，为四之气。）颏为肾。（合左手尺下肾与膀胱之分，应于寒水，为终之气。）赤者热也，黄者积也，白者寒也，青黑者痛也，随证治之。《永类钤方》云：青色者为惊积不散，欲发风候。红赤色者为热，为痰积壅盛，惊悸烦躁增进。黄色者亦为热，为食积症伤，欲作疳候，或作痞癖。若神思昏沉，其候潮热气粗困倦，或呕哕，或泻痢。白色为寒，为肺气不利，大肠滑泄，欲作吐利。黑色者为痛，所传不烦，变证即为逆候，荣卫失序，为疾危恶。《全婴方》云：左颊属肝，东方之位，春见微青者平，深青者病，白色者绝，赤色主身热拘急，肝热生风，青黑色主惊悸腹痛，浅赤色主潮热夜间发、日中歇，唇红焦燥，脉必紧数。右颊属肺，西方之位居右，秋见微白者平，深白者病，赤色者绝，浅色主潮热，或大便坚而气粗壅嗽，青白色主咳嗽恶心，青色主风入肺，时时咳嗽，青黑色主惊风欲发，或肚疼盘肠内吊。额上属心，南方之位，火性炎上故居上，夏见微赤者平，深赤者病，黑色者绝，赤色主心经有风热，心躁惊悸，睡卧不安，青黑色主心中有邪，惊风腹疼，手足螈 而啼叫，青黑甚主心腹疼，黄色主惊疳骨热渴，皮毛干燥，夜多盗汗，头发焦黄。

　　鼻上属脾，中央之位故居中，而四季见微黄者平，深黄者病，青色者绝，赤色主身热不思乳食，深黄色主小便不通，鼻孔干燥，气粗鼻衄，夜间多哭，淡白色主泄泻食不化，青色主吐乳，口鼻干燥，大小便不利。下颏属肾，北方之位，水性润下故居下，冬见微黑者平，深黑者病，黄色者绝，赤色主膀胱与肾，为表里有热，则水道不利，故小便癃闭。《永类钤方》肝部所主，睛中瞳人，内藏其神，外究五轮。

　　眶HT 属脾，热即生眵，两 总心，热痛如针；白属肺家，热赤生砂，黄属肝脏，昏瞀翳障，中心瞳人，肾热不明，眼忽眨窜，发风发惊。心部所主，颧面脸颊，皆属心位，黑即沉困，青即惊悸，赤心发风，白即疳气，虚黄卫积，浮肿气逆，心绝何因，大叫数声，过关不叫，必作鸦声，加热惊 ，散热清心。脾部所主，唇口见病，人中承浆，四围上下，合口脾乡，开口属心，心脾有热，唇裂舌疮，三焦积热，唇红如血，深红重渴，鹅口慕口，木舌重舌，脾肺热就，口内喷臭，脾肾气寒，色如死肝，大惊一吓，口干唇白，常时积惊，渐必传心，心气不足，令儿烦哭，何知脾绝，指甲皆黑，目无神光，定难用药，五种撮口惊风，更恶不治证。肺部所主，鼻准两孔，并连山根，大小二 ，肺部所存，鼻孔黑煤，即肺经焦，黑煤如墨，肺经即绝，鼻中赤痒，疳盛蛔长，或泻白涕，脑寒困寐，或流清涕，伤风喜睡，肺热鼻塞，因息吹得，或感风寒，亦闭关隔，鼻烂即疳，鼻臭积热。肾部所主，耳穴之前，名曰耳花，耳孩名轮，轮里名廓，轮廓焦黑，肾家虚热，其黑如炭，肾绝死旦，耳门生疮，卫积非常，耳中脓出，肾热疳极，臭名 耳，脓汁不止，疮痒如烈，其候虚热，忽听不聪，心肾气壅，常作哄哄，热气上攻，或如虫刮，荣虚卫热，耳轮如冰（更看耳后有红丝。）麻痘相侵，耳叶红热，伤寒是则，热极内痛，肿气相攻，清心凉膈，关窍通塞，儿孩两肾，常虚无病，切莫攻击，补更无益。〔洁〕肝病面白。肺病面赤。脾病面青。肾病面黄。心病面黑。若肝病惊搐，而又加面白痰涎喘急之类，此皆难治，余仿此推之。假令春分前，风寒也，宜用地黄、羌活、防风，或地黄丸及泻青丸相间服之。春分后，风热也，宜用羌活、防风、黄芩，或泻青丸、导赤散下之。立夏后，热也，宜用三黄丸、导赤散。夏至后，湿热也，宜用导赤散、泻黄散、合而服之，或黄芩、人参、木香之类。秋分后用泻白散。立冬后用地黄丸主之，谓肾不受泻也。〔薛〕青主惊积不散欲发风候，红主痰积惊悸，黄者食积症伤欲作疳癖，白主泄泻水谷更欲作吐，黑主脏腑欲绝。印堂，青主初患惊泻，红主大惊夜啼，黑主客忤。山根，青主二次惊泻后发躁，黑黄甚者死。年寿，平陷主夭，青主发热生惊，黑主利死，红主躁死，微黄曰平，黄甚曰霍乱。承浆，青主食时被惊，黄主吐逆，亦主血利，黑主惊风。面眼黑睛黄主有热，白睛黄主食积疳，白睛青主惊风，黑睛黄主伤寒。眉上，青吉，忽红主烦躁夜啼，黄主霍乱，久病红者死。风气二池，青主风候，紫主吐逆或发热，黄主吐逆，赤主烦躁夜啼。两颧，赤主肺有客热。两太阳，青主二次受惊，青自太阳入耳者死，红主血淋。两脸，青主客忤，黄主痰溢，赤主风热。两颊，赤主伤寒。两颐，青主吐虫。两金匮，青主第三次惊风。黑绕口二日死。青连目入耳七日死。

　　两风门，红主风热，黑主疝，青主水惊。黑从眉入耳即日死，唇黑不食者死。面青眼青肝病。面赤心病。面白肺病。面黄脾病。面黑肾病。额间，赤色主心经有热，烦躁惊悸，若饮水或叫哭，属本经实热，用泻心散以清心火。微赤困卧惊悸，热渴饮汤属虚热，用秘旨安神丸以生心血。青黑主惊风腹痛，或螈 啼叫，用五味异功散加木香、柴胡、钓藤钩，补脾肝。青黑主心腹作痛，此寒水乘心，用益黄散。微黄主惊疳，用安神丸。左脸，青或兼赤，主肝经风热，项强顿闷，目札螈，用柴胡清肝散。色微赤，倏热切牙属虚热，用地黄丸。青黑主肝克脾而惊搐腹痛，用六君子加姜桂。微赤主潮热血虚心躁，先用秘旨安神丸，次用地黄丸。右脸，赤主风邪，气粗咳嗽，发热饮水为实热，用泻白散，若哽气出气，唇白气短属虚热，用五味异功散，若脾热所传，用清胃散，心火所刑，用人参平肺散。淡赤主潮热心躁或大便坚秘，用《宣明》柴胡饮子以疏导，如潮热未止，更用钓藤饮以清肝。色青白主咳嗽恶心，先用惺惺散解表邪，健脾土，更以六君子汤调补中气。

　　色青黑主惊风腹痛，盘肠内钓，用六君、钓藤钩平肝补脾。鼻，微黄为平。

　　赤主脾胃实热，身热饮水、乳食如常，用泻黄散清热理脾。微赤主脾经虚热，身凉饮汤，乳食少思，用五味异功散补中健脾。色深黄主小便不通，鼻中干燥，气粗衄血，乃脾热传于肺肾，先用《济生》犀角地黄汤，后用地黄丸。色淡白乃脾虚泄泻，乳食不化，用六君子汤调补中气。青色主脾土虚寒，肝木所胜，用五味异功散加木香、炮姜温中平肝。黑为死候。颏间，色赤主肾与膀胱气滞热结，而小便不通，用五苓散以分利。鼻准微黄，兼右腮微赤，乃脾肺燥热不能化生肾水，用黄芩清肺饮。膀胱阴虚阳无所生，用滋肾丸。若颏间微赤，乃膀胱阳虚阴无所化，用六味地黄丸。若小腹胀满，或阴囊肿胀，属阴虚湿热壅滞，用六味丸加车前、牛膝。

　　脾肺气虚，不能通调水道者亦用前药。其小便赤色，久而尿血，亦属肝肾气虚有热，用六味地黄丸，如不应，则用补中益气汤益脾肺、生肝肾。若小便后出白津，或茎中作痛，属肝经湿热，先用龙胆泻肝汤，后用六味地黄丸。印堂，青黑主腹痛夜啼，此脾气虚寒也，脾为至阴，故夜间腹痛而啼，用钓藤饮。色淡白主泄泻乳食不化，属脾气虚弱，用五味异功散加木香。人中，黄主伤乳胃逆。青主下利乳食不化，嗳气酸腐，此脾虚停滞，先用大安丸消食，后用异功散健脾。黑主蛔虫咬痛。

　　唇，色白主吐涎呕逆，或吐血便血，乃脾气虚弱，不能摄涎统血归源，急用六君子汤。色赤干燥而皱者，主脾经热渴，大便不通，烦热不寐，先以清胃散治其热，次以四君、黄连、山栀调其脾。黄主食积泄泻，乳食不化，以六君子汤健脾。色赤兼白主衄血，乃脾肺虚热，不能摄血归源，用《圣济》犀角地黄汤清热补血，用四君子汤以补脾气，如久不应，用麦门冬散或人参安胃散。口畔，色黄主脾经积热，用清胃散，久病用四味肥儿丸以治疳热。唇口抽动主惊热不安，用异功散加山栀、钓藤钩、补脾平肝。若口流涎唇色紫，乃脾气虚寒，用异功散加炮姜、木香。若腹中痛口吐涎，乃虫作痛，先用芜荑散，后用调中丸。不吐涎是积痛也，用异功散。

　　手足厥冷用理中汤加乌梅温补中气，而痛自止。或吐后或大便去后而痛止者，先用下积丸，后用异功散。白，主失血死。青，主惊风死。黑色绕口者，不治。耳后微赤，此少阳经风热，用柴胡饮子清肝生血。微黄，主睡中惊悸切牙，用四君子加芎、归、升麻、以调理脾气。耳干燥，主骨疳蒸热，作渴盗汗，用地黄丸。若小便后出白津，或玉茎痒痛，属肝经湿热，先用龙胆泻肝汤，后用地黄丸。若禀赋肾气不足，或早近女色，致小便涩滞，或作痛如淋者，急用地黄丸、补中益气汤滋其化源。或大小便去后、谷道牵痛者，其虚尤甚，用前丸加牛膝、车前、肉桂。如手足逆冷，或畏寒少食，阳气虚寒也，急加附子，多可得生。大抵多因禀赋脏气不平，或乳食寒暑失节，或妊娠、乳母、饮食起居六淫七情所致，若初病元气无亏，乳食如常，发热壮热，二便秘结，作渴饮水，睡不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒而露睛者，悉属形病俱虚，当补正气。更宜审胎气之虚实，脏腑之相胜而治之，庶无误矣。

　　〔钱〕目内证：赤者，心热，导赤散主之。淡红者，心虚热，生犀散主之。青者，肝热，泻青丸主之。浅淡者补之。黄者，脾热，泻黄散主之。无精光者，肾虚，地黄丸主之。如见面目浮肿，主久咳嗽，乃脾受疳积也。

　　凡小儿唇白，主吐涎呕逆，吐血便血。唇红，渴饮烦躁，如久渴泻唇红者，是虚证也，不可用凉药。唇黄，主脾受积后发肿。唇口紫及吐涎者，主虫痛。不吐涎者是积痛。唇口四畔黄如橘，主口臭，乃脾之积热也。唇青，主血虚脾寒，为冷所乘，盖唇主脾土，木来克土，知脾弱不能食也。

　　凡小儿舌干、舌白、舌燥、舌胎、舌黄、舌赤肿，皆主大便不通，或通利，必色焦黄。如舌裂、舌上芒刺、舌上出血，皆热极阳毒也。舌上生疮，心脾有热。舌卷，主惊。久患泻利，舌黑必润，不可认为热，盖久病上焦虚热故也。久泻痢舌黑者，必死。

　　卷之一·初生门　证治通论

　　听声

　　重实声 重实雄声体热为，三焦气壅在心脾，伤风咳嗽喉咽痛，结涩肠中粪出迟。

</div>
    <div class="pagination">
<span class="current-page">1</span><a href="证治准绳幼科_page2.html">2</a><a href="证治准绳幼科_page3.html">3</a><a href="证治准绳幼科_page4.html">4</a><a href="证治准绳幼科_page5.html">5</a><a href="证治准绳幼科_page6.html">6</a><span>...</span><a href="证治准绳幼科_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
