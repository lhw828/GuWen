<!DOCTYPE html>
<html>
<head>
    <meta charset="UTF-8">
    <title>证治准绳 - 第 223 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 223 页/共 348 页</h1>
    <div class="content">　　贼鱼骨烧末鸡子黄和涂之　婴孺烧葵根为灰每日少许傅之　张鸡峰方野蔷薇根剉碎每用一匙头以水二盏煎至六分去滓热含冷即吐了治口舌生疮乆不差
　　舌上血出千金翼治舌上黒有数孔出血如涌泉此心脏病也方
　　戎盐　黄芩　黄蘖　大黄【各五两】人参　桂心【各二两】甘草【一两炙】
　　右七味末之链蜜丸如梧子大每服十丸日三服仍烧铁烙之
　　诸失血证
　　曾小儿九道出血何为而然盖人之所有者血与气也心者血之主肺者气之主气主呴之血主濡之荣养百骸灌溉丝脉升降上下荣卫谐和自然顺适一或不调疾由生矣或外为六淫所侵内因七情所沮气乃留而不行血乃壅而不濡内外抑鬰不能流注以荣于身必有妄动之患叔和以芤脉为失血之义在七情属阳故也阳明主乎多气多血未有不因热而得盖气血俱热热郁内逼失其常度是以妄行　有在襁褓患此证者固非七情所伤皆因乳母执着不自寛释及啖辛辣之物流于乳络儿饮之后停滞不散郁蒸于内亦能动血或居重帏暖阁火气熏逼不令常见风日积温成热热极则涌泄或吐或衂或大小腑亦多血来者　有气虚而邪热乗之则血不得循流故道渗于诸经亦生走失之证其面防白脉沈微血淡紫口气缓是也　又况婴孩脆弱易虚易寔因热内攻血随气行或壅而上逆或下而忘返遂有吐血衂血泻血溺血之证然而血不茍动因气使之风不自生因热而起由是而论可以类推治法先明虚实审得病源随经施治药饵无差则不失其机要　实则小柴胡汤加生地黄丝茅根或苦参亦好并用水煎服或防咀五苓散合五和汤亦加丝茅根苦参水煎及投消毒饮次用局方鸡苏丸三黄丸间服虚则理中汤及人参芎归汤皆可服间有医者见其
　　血盛以为热极过投寒剂遂使血寒不能归源而妄流其色紫黯而凝滞或成小片当服姜附之剂以温之自然流畅母致妄行为佳
　　小柴胡汤【潮热】五苓散【惊】五和汤【里热】消毒饮【防痹】
　　局方鸡苏丸【大吐血】三黄丸【里热】理中汤【吐泻】
　　人参芎归汤　治九道血妄行
　　人参【去芦】川芎　当归【酒洗各半两】荆芥【二钱半】
　　右四味每服二钱水一盏煎七分温服无时
　　黄芩丸　治小儿衂血吐血下血
　　右以黄芩为末炼蜜丸如鸡头大三岁一丸浓盐汤下栢叶石榴花为末吹鼻治衂血吐血一方定州甆器末治呕血破血止血
　　茅花汤　治鼻衂不止吐血下血
　　用茅花一大把水三盏煎浓汁一盏分二服即瘥无花根梗代之兼治血痢黒痢
　　吐血全婴论云夫吐血者荣卫气逆也荣者血也衞者气也荣衞相济不失常道一有所胜则致妄行血者水也决之东则东流决之西则西流气之使血其势如此巢氏云血者是有热气盛而血虚热乗于血血性得热则流散妄行气逆则血随气上故令吐血也又或饮食太饱之后脾胃内冷不能消化忽吐所食之物气血相冲因伤肺胃亦令吐血若乆气逆面目浮肿而吐血者是虚损也　薛清者为荣浊者为衞荣行脉中衞行脉外盖荣者水谷之精气也和调五脏洒陈于六腑故能入于脉夫荣者隂血也所主在心綂化在脾藏内在肝宣布在肺输泄在肾灌溉一身滋养百脉诸经由此而生毓焉然血之所统者气也故曰气主呴之血主濡之是以气行则血行气止则血止阳生隂长夫倡妇随之道也若气一伤则变证百出故妄行则吐衂衰涸则虚劳降下则便红热陷则溺赤渗于肠胃则为肠风隂虚阳搏则为崩漏此皆气有沴戾之乖而血乃生渗溢之患也然养隂者可不先知养阳之道乎小儿患之多因禀赋积热或食膏粱厚味或乳母七情郁火所致治法若气虚血弱当以人参补之阳旺则隂生血也若四物汤者独能主血分受伤为气不虚也若左寸闗脉数而无力血虚也四物汤加人参术浮而无力气虚也补中益气汤尺脉数或无力肾虚也六味地黄丸右寸闗脉而有力者肺胃热也犀角地黄汤后用四物汤加参苓白术尺脉数而无力隂虚也用六味地黄丸若面黄目澁眵多手麻者脾肺虚也用黄芪芍药汤四物汤　治血虚发热烦躁或晡热作渴头目不清若因脾虚不能生血者用四君子汤
　　当归　熟地【各二钱】芍药　川芎【各一钱】
　　右四味水煎服
　　补中益气汤【虚热】六味地黄丸【肾】
　　犀角地黄汤　治伤寒温病失于表汗致内有淤血吐血面色黄大便黒及疮痘出多以解之
　　犀角【镑】牡丹皮【各一两】生地黄【八钱】赤芍药【七钱】
　　右四味每服二钱水煎服
　　黄茋芍药汤　治衂血多岁面黄眼澁多眵手麻黄茋【三两】甘草【炙】升麻　葛根　芍药【炒黄各一两】羌活【半两】
　　右六味每服三钱水煎服　按此手足太隂阳明药也然血虚乆则阳亦虚矣故血不足则麻木隂虚火动变证百出实非风也此出升阳滋隂例
　　人参黄茋散　治虚劳客热消痩倦怠口燥咽干日晡潮热五心烦热盗汗胸满食少作渴咳唾时有浓血天门冬【去心三两】半夏　知母【炒黄】桑白皮　赤芍药【炒】黄茋【炒】紫苑　甘草【炙】鼈甲【醋炙以上各半两】白茯苓柴胡　秦艽　生地黄　熟地黄　地骨皮【各二两】人参　桔梗【各一两】
　　右十七味剉散每服三五钱水煎服大人亦得【一方有生姜】
　　栢枝饮　治小儿衂血吐血
　　栢枝【干者】藕节【干者】
　　右二味等分为末三岁半钱藕汁入蜜沸汤调下一方白芍药为末磨犀角汁调治咯血衂血
　　辰胶散　治小儿吐血
　　阿胶【炒】蛤粉【等分】辰砂【少许】
　　右三味为末和粉红色三岁一钱藕汁和蜜调下
　　紫参散　治吐血
　　紫参　山栀子　生干地黄【各一两】刺蓟【一分烧灰】乱髪【一分烧灰俱存性已上捣罗为细末次用】蒲黄　伏龙肝【各一分并细研】
　　右七味都拌匀每服半钱至一钱煎竹茹汤调下
　　衂血衂血者是五脏热结所为也血随气行通流脏腑冷热调和不失常度无有壅滞亦不流溢血得寒而凝结得热而流散热乗于血血随气发溢于鼻窍也又有因伤寒瘟疫诸阳受病不得其汗热无所泄故从鼻而出也　春冬衂者用生地黄研取汁加生蒲黄少许沙糖井花水浸服之愈　秋夏衂者用车前草一握洗净同生姜一处研取汁入生蜜一匙先拌查塞鼻次用新汲水和蜜并车前草生姜汁饮之愈　又方生萝卜取根捣自然汁仰头滴入鼻管中即止次以新汲水和蜜萝卜汁饮之良　又因惊仆气散血无所羁而鼻衂者用异功散加柴胡山栀左脸青而兼赤先用柴胡清肝散后用地黄丸右脸赤乃肺大肠实热也用泻白散鼻色赤乃脾胃实热也用泻黄散微赤乃脾经虚热也用异功散加升麻柴胡色深黄用济生犀角地黄汤后用杨氏地黄散淡白色用六君子汤颏间色赤用四物汤加山栀赤甚用五淋散小便赤色用六味丸补中益气汤唇色白用六君子汤乆不愈用麦门冬饮子若初病元气未亏乳食如常发热壮热二便秘结作渴饮水卧不露睛者悉属形病俱实当治邪气若病乆元气已亏少食发热口干饮汤呕吐泄泻肢体畏寒卧而露睛者悉属形病俱虚当补正气为要
　　汤氏地黄汤　治荣中热及肺壅鼻血生疮一切丹毒生地黄　赤芍药　当归　川芎【各等分】
　　右四味防咀水煎去查量大小加减服如鼻衂临熟入生蒲黄少许生疮加黄茋等分丹毒加防风等分同煎累验
　　柴胡清肝散【肝热】地黄丸【肾】泻白散【肺】泻黄散【脾】异功散【吐泻】六君子汤【脾】五淋散【淋】六味丸【即地黄丸　肾】
　　麦门冬饮子　治吐血乆不愈者
　　五味子【十粒】麦门冬【去心】黄茋【各一钱】
　　龙胆丸　治小儿衂血不止
　　黄连　龙胆草【各等分】
　　右二味为末糊丸如小豆大三岁三十丸或作散子以浓盐水送下
　　檗皮汤　治小儿衂血
　　当归身　人参　生地黄【各五分】
　　右三味水煎服
　　槐花散　治衂血
　　槐花【炒一两】蒲黄【半两】川麫姜【一分】
　　右三味捣罗为细末每服半钱新水调下
　　檗皮　山栀子【各一两】甘草【炙半两】
　　右三味防咀三岁一钱水一小盏煎三分去滓服
　　胶黄散　治小儿大衂口鼻耳出血不止十五六岁儿阳盛多此病
　　阿胶【一两】蒲黄【半两】
　　右二味为末三嵗半钱生地黄汁微煎调下食前服
　　便血尿血大便下血者是大肠热结损伤所为也藏气既伤风邪自入或蓄热或积冷或湿毒于脾胃或疳食伤于脏腑因兹冷热交击疳湿互作致动血气停留于内凝滞无归渗入肠中故大便下血也或有腹胀冷气在内攻冲亦令大便下血又因风冷乗虚客入脾胃或淤血在于肠胃湿毒下如豆汁又疳伤于脏亦能便血若上焦心肺积热施注大肠亦令大便下血也亡血脾弱必渴乆则血虚其人必肌体萎黄头髪不黒矣　溺血者盖心主血与小肠相合血之流行周遍经络循环脏腑若热聚膀胱血渗入脬故小便血出也　薛经云肺朝百脉之气肝綂诸经之血又云气主呴之血主濡之盖荣血为水谷之精气灌溉五脏六腑四肢百骸若脾胃有伤荣衞虚弱行失常道故上为衂血吐血下为尿血便血矣若外感风邪则血鲜为肠风内伤则血浊为脏毒又热入大肠则大便下血热入小肠则小便出血然小儿多因胎中受热或乳母六淫七情厚味积热或儿自食甘肥积热或六淫外侵而成若因母食厚味者加味清胃散怒动肝火者加味小柴胡汤忧思郁怒者加味归脾汤禀父肾燥者六味地黄丸儿有积热小便出血者实热用清心莲子饮虚热用六味地黄丸大便出血者犀角地黄汤风邪外侵者仓廪散病后元气下陷者补中益气汤粪前见血者四君加黄连制吴茱茰粪后见血者四君加吴茱茰制黄连若婴儿以治母为主余当临症制宜
　　清胃散【齿】小柴胡汤【潮热】归脾汤【烦躁】地黄丸【肾】
　　清心莲子饮【尿白】
　　五倍丸　治小儿大便下血如肠风脏毒
　　右以五倍子干为末炼蜜丸如小豆大三岁三十丸米汤下
　　诃灰散　治小儿因疳大便有血
　　右以诃子烧灰存性一半为末米汤调下食前服三岁一钱
　　桃胶丸　治小儿小便出血隂茎中痛
　　右以桃胶一块如枣大水一盏半煎三分日进三服下石子如豆石尽药止
　　火府防　治小儿小便出血
　　木通　生地黄　甘草　黄芩
　　右四味为末水一盏煎六分不时温服
　　车前散　治热盛积于小肠甚则尿血
　　牡蛎【半两烧为粉】车前子　甘草【炙微黄剉】川朴硝【各一分】
　　右四味捣罗为散每服一钱以水一小盏煎至五分去滓温服量儿大小加减不拘时候
　　语迟
　　五脏有五声心声为言若儿稍长应语而语迟由在胎时母卒惊怖内动儿脏邪乗于心心气不和舌本无力故语迟也
　　钱菖蒲丸　治小儿心气不足五六嵗不能言
　　石菖蒲【三钱】人参【切去芦焙半两】丹参【二钱】天门冬　麦门冬【去心焙各一两】赤石脂【三钱】　　直指有当归川芎朱砂
　　右六味同为细末炼蜜丸如菉豆大或麻子大温水下五七丸至一二十丸不计时候日三四服乆服取效又有病后肾虚不语者宜兼服钱氏地黄丸　海藏云地黄丸足少隂也与菖蒲丸上下通经
　　张菖蒲丹　治数嵗不能语
　　菖蒲【一寸九节者佳】逺志【去心】桂心【各一两】人参【去芦】黄连【去须】酸枣仁【各半两】
　　右六味为细末炼蜜和丸如芡实大每服一粒至二粒煎生姜汤化不拘时候
　　圣恵　治舌本无力语迟芍药散
　　赤芍药【一两】黄茋【七钱半】犀角【镑】防榔　甘草【炙微赤各半两】
　　右五味为末每服一钱水一小盏煎至五分去滓量儿不计时分加减温服
　　钱病吐泻及大病后虽有声而不能言又能咽药此非失音为肾怯不能上接于阳故也当补肾地黄丸主之失音乃猝病耳　口噤不止则失音声迟亦同
　　鸡头丸　治小儿诸病后不能语
　　雄鸡头【一个炙】鸣蝉【三个炙】大黄【取实处湿纸裹煨熟】甘草【剉炙各一两】黄茋【切焙】川芎　逺志【去心】麦门冬【去心】当归【去芦焙各七钱半】人参【去芦】木通【各半两】
　　右十一味同为细末炼蜜丸小豆大平旦用米饮下五丸空心日三四儿大者加之乆服取效鸡蝉二物宜求死者用之不可旋杀孙真人所谓杀生求生去生更逺不可不知也
　　明堂治五六嵗儿不语者炙心俞三壮　荘氏灸两踝三壮
　　汗
　　郑夫汗者心之所藏在内为血发外者为汗盖汗乃心之液故人之气血平则宁偏则病经云隂虚阳必凑则发热而自汗阳虚隂必乗则发厥而自汗皆由隂阳偏胜而致也小儿血气嫩弱肤腠未宻若厚衣温暖熏蒸脏腑脏腑生热热搏于心为邪所胜故液不能内藏熏出肌肤则为盗汗也又或伤于冷热冷热交争隂阳不顺津液走泄亦令睡中汗自出其间有虚实之证虚者谓诸病后大汗后血气尚弱液溢自汗或潮热或寒热发过之后身凉自汗日乆令人黄痩失治则变为骨蒸疳劳也丹溪云盗汗者谓睡而汗自出也不睡则不出汗出方其睡熟也濈濈然出焉觉则止而不复出矣亦是心虚宜敛心气益肾水使隂阳调和水火升降其汗自止钱氏云上至头下至项谓之六阳虚汗不须治之自汗薛自汗者汗不待发表而自出也经曰饮食饱甚汗出于胃惊而夺精汗出于心持重逺行汗出于肾疾走恐惧汗出于肝揺体劳苦汗出于脾又曰隂虚而阳必辏则发热而自汗阳虚而隂必乗则发厥而自汗东垣云表虚自汗秋冬用桂春夏用黄茋丹溪云汗者心之液也自汗之证未有不由心肾俱虚而得之者巢氏云虚劳病若阳气偏虚则津液发泄而为汗夫自心为主阳之藏火也阳主气人身津液随其阳气所在之处而生亦随其火所扰之处而泄则为自汗矣治法当用参茋甘温益气之药使阳气外固而津液内藏则汗止矣若元气虚者夏月用六君子汤加山药山茱茰冬月用加减八味丸十全大补汤血虚者四物加参茋有热者当归六黄汤气血俱虚者十全大补汤心肾虚热者六味丸虚寒者八味丸心经血虚者团参汤胃经气虚者六君子汤饮食劳倦者补中益气汤嗜卧倦怠者升阳益胃汤热伤元气者清燥汤暑干心胞络者清暑益气汤外伤风邪者惺惺防虚劳羸痩者人参养荣汤思虑伤脾者归脾汤怒动肝火者小柴胡汤肝经虚热者加味逍遥散肝经湿热者龙胆泻肝汤泄泻脉微者人参理中汤手足汗者补中益气汤胸腹汗者四君子汤当心一片有汗者茯苓补心汤黄汗者茵蔯五苓散血汗者血余散敷之此皆去汗之大法也仍推五脏相胜主之若汗出如油喘而不休此为命絶柔汗发黄此为脾絶汗出不流如贯珠者为絶汗数者并不治若六阳虚则汗出上至头下至项亦多主难治　曾小儿脾虚自汗多出额上沾粘人手速救胃气全蝎观音散用姜枣煎汤调服及沉香饮为治　脾虚泻自汗遍身冷而出有时遇泻则无过即有此候太虚急当补脾投益黄散散参苓白术散附子理中汤　肺虚自汗其候右脸色多防白肺脉按之无力盖乆因咳连声不已痰少不活乃肺经虚气上壅致令汗出宜用补肺散为治及以藿香饮调脾此又益母救子之义也　慢惊自汗徧体俱有其冷如冰此证已危金液丹固真汤主之
　　有实证自汗外因感冐风邪发热无问昏醒浸浸汗出当救表解肌用百解散水煎服或间投五苓散温白汤调调下
　　钱治病有等　张氏三子病大者汗徧身次者上至顶下至胸小者但额有汗众医以麦煎散治之不效钱曰大者与香瓜丸次者与益脾散小者与石膏汤各五日而愈
　　香瓜丸
　　胡黄连　大黄瓜【黄色一枚】大黄【湿纸裹煨】柴胡【去芦】鼈甲【醋炙黄】黄檗　芦荟　青皮【各等分】
　　右八味除黄瓜外同为细末将黄瓜割其顶填入诸药至满却盖口用杖子挿定火内煨熟将黄瓜及药同用麫糊丸如菉豆大每服二三丸食后冷浆或新水下大者五七丸不及十丸即愈
　　胃怯汗上至顶下至脐此胃虚当补胃益黄散主之头汗钱六阳虚汗上至顶不过胸也不须治之　喜汗厚衣卧而额汗出也止汗散主之
　　止汗散　用故蒲扇灰研细每服三钱温酒调下无时服
　　薛氏方十全大补汤　治诸虚不足自汗不食时发潮热等证
　　白茯苓　人参　当归　白术　黄茋【炒】川芎肉桂　白芍药【炒】熟地黄　甘草【炒各等分】
　　右十味每服三五钱加羌枣水煎服
　　八珍汤【前方去肉桂黄芪冶验见各门】
</div>
    <div class="pagination">
<a href="证治准绳_page222.html">上一页</a><span>...</span><a href="证治准绳_page218.html">218</a><a href="证治准绳_page219.html">219</a><a href="证治准绳_page220.html">220</a><a href="证治准绳_page221.html">221</a><a href="证治准绳_page222.html">222</a><span class="current-page">223</span><a href="证治准绳_page224.html">224</a><a href="证治准绳_page225.html">225</a><a href="证治准绳_page226.html">226</a><a href="证治准绳_page227.html">227</a><a href="证治准绳_page228.html">228</a><span>...</span><a href="证治准绳_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
