<!DOCTYPE html>
<html>
<head>
    <meta charset="UTF-8">
    <title>医学纲目 - 第 81 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 81 页/共 379 页</h1>
    <div class="content">　　〔《集》〕木肾，红肿如升大，不痛：大敦三阴交海底归来（在水道下二寸，针入二寸半，灸七壮。）木肾，红肿阴汗偏坠：阑门（毛际玉茎旁开二寸，针入二寸半。）三阴交〔《甲》〕疝，大巨及地机、中主之。疝，阴暴痛，中封主之。（《千金》云：疝癃暴痛痿厥，身体不仁。）气癃疝，阴急，股枢内廉痛，交信主之。丈夫疝，阴跳痛，引篡中不得溺，腹支胁下满闭癃，阴痿后时泄，四肢不收，实则身疼痛，汗不出，目KTKT然无所见，怒欲杀人，暴痛引髌下节，时有热气，筋挛膝痛，不可屈伸，狂如新发衄，不食喘呼，小腹痛引噫，足厥痛，涌泉主之。

　　〔《撮》〕木肾，红肿疼痛：然谷（半寸，泻之。）〔世〕灸关元者，可愈。盖灸之早方效。

　　〔垣〕前阴分大寒大热囊垂缩阴阳别论云：三阳为病，发寒热，下为壅肿，及为痿厥，其传为索泽，又传为疝。夫热在外，寒在内，则累垂，此九夏之气也。寒在外，热在内，则卵缩，此三冬之气也。足太阳膀胱之脉逆上迎，手太阳小肠之脉下行，至足厥阴肝之脉不得伸，其任脉并厥阴之脉，逆则如巨川之水，致阳气下坠，是风寒湿热下出囊中，致两睾肿大，谓之曰疝，太甚则为。足厥阴之脉，与大肠膀胱寒水之脉，同至前阴之末。伤寒家说足厥阴肝经为病，烦满囊缩，急下之，宜大承气汤以泻大热。《灵枢经》云：足厥阴肝经筋中为寒，则筋挛卵缩为大寒。前说囊缩为大热，此说为大寒。此说囊缩垂睾下引疝香港脚为大寒，风湿盛下垂为寒，与上二说不同，何也？曰：以平康不病患论之，夏暑大热，囊卵累垂。冬天大寒，急缩收上，于前三说又不同，何也？是相乖耶？不相乖耶？答曰：伤寒家囊卵缩，大热在内，宜承气汤急下之。与经筋说囊卵缩，大寒在外，亦是热在内，与伤寒家同。故再引平康人以证之，冬天阳气在内，阴气在外，人亦应之，故寒在外则皮急，皮急则囊缩。夏月阴气在内，阳气在外，人亦应之，故热在外则皮缓，皮缓则囊垂，此疝之象也。

　　三说虽殊，皆一理也。用药者宜详而审之。以上三论，各有所主，兼此考订，则脉证阴阳寒热虚实之辨，判然矣。

　　卷之十四肝胆部诸疝

　　狐疝

　　卧则入腹，立则出腹，偏入囊中者是也。

　　〔海藏〕仲景疗阴狐疝气，有大小时时上下者，

　　蜘蛛散

　　主之。（狐夜伏而昼见，以见疝处厥阴之分，即人之阴篡隐奥之所，昼下而夜上，故以狐疝名焉。

　　蜘蛛（十四枚，焦炒）桂（半钱，要人厥阴，取其肉浓者）上为散，每服一钱，蜜丸亦可。雷公云：凡使勿用五色者，兼大身上有刺毛生者，并薄小者，以上皆不堪用。须用屋西南有网，身小尻大，腹内有苍黄脓者，真也。凡用去头足了，研如膏，投药中用，此余之方法，若仲景炒焦用，全无功矣。

　　一方治水偏大，上下不定，疼痛不止。牡蛎不拘多少，盐泥固济，炭三斤，令火尽，冷取二两。

　　干姜一两，焙为细末。二味和匀，冷水调得所，涂病处，小便大利即愈。

　　《内经》刺灸狐疝，但取足厥阴一经。经云：肝足厥阴之脉，所生病者狐疝是也。随其经盛虚寒热陷下取之也。

　　〔《甲》〕狐疝，太冲主之。阴股内痛，气痈，狐疝，走上下引少腹痛，不可俯仰上下，商丘主之。狐疝，惊悸少气，巨缺主之。

　　〔《心》〕妇人疝瘕，结核疼痛，发作无时，日出穴，夜入穴，或负重即下，稍轻即止，此狐疝也。天井（五分。）肘尖（五分，小壮汗出则愈。）气海（三寸。又互换东西，上下向病所各进三寸，泻之。）中极（三寸，立愈。）耳后陷者肾下，肾下则腰尻痛，不可俯仰，为狐疝。（全文见诊。）

　　卷之十四肝胆部诸疝

　　产后少腹痛

　　（并见产后腹痛门）

　　卷之十四肝胆部

　　闭癃遗溺

　　遗尿者，溺出不自知觉也。闭癃者，溺闭不通而淋沥滴点也。惟肝与督脉、三焦、膀胱主之。

　　肝脉督脉主之者，经云：肝足厥阴之脉，过阴器。所生病者，遗溺闭癃。又云：督脉者，女子入系廷孔，其孔溺孔之端也。其男子循茎下至篡，与女子等。其生病癃痔遗溺。故遗溺闭癃，皆取厥阴俞穴及督脉俞穴也。

　　三焦主之者，经云：三焦下脉，在于足太阳之前，少阳之后，出于中外廉，名曰委阳，足太阳络也。三焦者，足太阳少阳之所将，太阳之别也，上踝五寸，别入贯肠，出于委阳，并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之是也。

　　膀胱主之者，经云：膀胱不利为癃，不约为遗溺是也。然遗溺闭癃，不取膀胱穴者，盖膀胱但藏溺，其出溺皆从三焦及肝督脉也。

　　卷之十四肝胆部闭癃遗溺

　　闭癃分二病

　　闭癃，合而言之，一病也。分而言之，有暴久之殊。盖闭者暴病，为溺闭，点滴不出，俗名小便不通是也。

　　癃者久病，为溺癃，淋沥点滴而出，一日数十次或百次，名淋病是也。今分其病立为二门。

　　卷之十四肝胆部闭癃遗溺

　　闭癃分二病

　　〔垣〕小便不利，在气在血之异。夫小便者，足太阳膀胱所主，长生于申，申者西方金也。金能生水，金者肺也，肺中伏热，水不能生，是绝小便之源也。人法象天地，膀胱之源，自头项下至于足，故曰阳中之阴。

　　如渴而小便不通者，肺不能降是也。治法皆用清燥金之正化，气味薄之药，茯苓、猪苓、泽泻、琥珀、灯心、通草、车前子、瞿麦、蓄之类，皆为淡渗之药，能泻肺火而清肺金，滋水之化源也。若不渴，热在下焦，是绝其流而溺不泄也、须用气味俱浓、阴中之阴药治之。二者之病，一居上焦，在气分而必渴。一居下焦，在血分而不渴。血中有湿，故不渴也。二者之殊，至易分别耳。

　　清肺散

　　治渴而小便闭，或黄或涩，邪热在气分也。

　　茯苓（二钱）猪苓（三钱）泽泻（三钱）琥珀（五分）灯心（二分）木通（七分）通草（二分）车前子（一钱，炒）瞿麦（五分）蓄（七分）桂（五分）上为末，每服五钱，水煎热服。五苓散、八正散，亦宜用之。

　　〔仲〕猪苓汤治脉浮发热，渴而小便不利。（方见伤寒。）五苓散治烦渴饮水过多，或多水入即吐，心中淡淡，小便不利。（方见伤寒。）

　　茯苓戎盐汤

　　方茯苓（半斤）白术（二两）戎盐（弹丸大，一枚）上三味，为末，白汤调下。

　　〔《百》〕小便不通。车前子草一斤，水三升，煎取一升半，分作三服。

　　〔垣〕

　　滋肾丸

　　治下焦阴虚，脚膝软无力，阴汗阴痿，足热不能履地，不渴而小便闭者，邪热在血分也。

　　黄柏（二两，酒洗，焙）知母（二两，酒洗，焙）肉桂（二钱）《内经》云：热者寒之。又云：肾恶燥，急食辛以润之。以黄柏之苦寒泻热，补水润燥，故以为君。以知母苦寒泻肾火，故以为佐。肉桂辛热，寒因热用也。

　　上为细末，熟水为丸，如鸡豆大。每服百丸，加至二百丸，煎百沸汤下，空心服。

　　昔长安有大贾王善夫，病小便不通，渐成中满，腹大坚硬如石，壅塞之极，腿脚肿胀，破裂出黄水，双睛凸出，昼夜不得眠，饮食不下，苦痛不可名状。求予治之，因问受病之始，知病不渴，近苦呕哕。众医皆用治中满利小便渗淡之药，急难措手，乃辞归。从夜至旦，耿耿不寝，穷究其理，忽记《素问》有云，无阳则阴无以生，无阴则阳无以化。又云，膀胱州都之官，津液藏焉，气化则能出矣。此病小便癃闭，是无阴而阳气不化者也。凡利小便之药，皆淡味渗泄为阳，止是气药阳中之阴，非北方寒水，阴中之阴所化者，此乃奉养太过，膏粱积热，损北方之阴，肾水不足，故膀胱肾之室，久而干涸，小便不化，火又逆上而为呕哕，非膈上所生也，独为关，非格病也。洁古老人曰：热在下焦，填塞不便，是治关格之法。今病者内关外格之病悉具，死在旦夕，但治下焦可愈。随处以禀北方寒水所化，大苦寒气味俱阴者，黄柏、知母，桂为引用，丸如桐子大，沸汤下二百丸。服药少时，须臾前阴如刀刺火烧之痛，溺出如瀑泉涌出，卧具皆湿，床下成流，顾盼之间，肿胀消散。

　　予惊喜曰：大哉圣人之言，岂可不遍览而执一者也。其证小便闭塞而不渴，时见躁者是也。凡诸病居下焦皆不渴也。二者之病，在气在血，最易分别。

　　〔洁〕

　　黄连丸

　　治因服热药过，小便不利，诸药莫能效者。或脐下痛，不可忍者。

</div>
    <div class="pagination">
<a href="医学纲目_page80.html">上一页</a><span>...</span><a href="医学纲目_page76.html">76</a><a href="医学纲目_page77.html">77</a><a href="医学纲目_page78.html">78</a><a href="医学纲目_page79.html">79</a><a href="医学纲目_page80.html">80</a><span class="current-page">81</span><a href="医学纲目_page82.html">82</a><a href="医学纲目_page83.html">83</a><a href="医学纲目_page84.html">84</a><a href="医学纲目_page85.html">85</a><a href="医学纲目_page86.html">86</a><span>...</span><a href="医学纲目_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
