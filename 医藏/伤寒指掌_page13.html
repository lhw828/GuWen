<!DOCTYPE html>
<html>
<head>
    <meta charset="UTF-8">
    <title>伤寒指掌 - 第 13 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒指掌 - 第 13 页/共 48 页</h1>
    <div class="content">　　按金鉴云。目眩耳聋。少阳本病。病退自复。若三法后。目眩兼神昏语乱者。乃神散气脱之候。不治。若误发湿温之汗。以致耳聋不能言语者。名重 。死证也。

　　邵评：以耳聋察病之轻重。验其精气之伤与不伤也。惟瘟疫耳聋。不关少阳。治不同例。

　　卷一　少阳本病述古

　　往来寒热

　　少阳有往来寒热。寒已而热作。热已而寒起。相因不已是也。为少阳主证。小柴胡汤。

　　邵评：邪与阳争则寒。与阴争则热。在半表半里。则往来寒热。少阳在半表半里。故为主症。

　　太阳有如疟寒热。寒热无休止之常。日三五发。谓之如疟。此太阳未尽之表邪也。

　　无汗。宜麻桂各半汤。有汗。宜桂枝二麻黄一汤。热多寒少。宜桂枝二越婢一汤。

　　若寒热有作止之常。一日一次。或间日一次。谓之疟。不得概以小柴胡治之。（参金鉴）

　　邵评：太阳表邪未尽。不可不汗。故用此三方。然亦不可过汗。故用此二方微汗之。

　　按往来寒热。虽为少阳本病。而所因有三。如少阳自受寒邪。阴气郁遏。初则不能发热恶寒。至五六日。郁热内发。与寒邪相争。则为往来寒热。一也。或太阳受寒。过五六日。余邪转属少阳。而为往来寒热。二也。或少阳自受风邪。即为往来寒热。三也。不得执定从太阳传来。其胸胁苦满。默默不欲饮食。心烦喜呕。此皆少阳本病也。或烦而不呕。或渴。或腹中痛。或胁下痞硬。或心下悸。小便不利。或不渴。身有微热。或咳者。此皆少阳或有之证也。总以小柴胡汤主之。其或有之证。治法悉在本方加减内。须细阅之。（参来苏集）

　　邵评：少阳在半表半里。为枢机之经。偏寒偏热。本无一定。故多或然之症。

　　卷一　少阳本病述古

　　胸胁满痛

　　邪气传里。必先自胸而胁。以次经心腹而入胃也。是以胸满多带表症。胁满多带半表半里。故胸中窒。

　　栀子豉汤。以吐虚烦。胸中痞硬。气上冲咽喉。不得息者。瓜蒂散。以吐实痰。作表症治。若胸满痛及胁。

　　为少阳症。小柴胡汤。（参准绳）按金鉴云。脉浮。惟胸满而不及胁者。仍属太阳表分也。宜麻黄汤。

　　因胸及胁而皆满者。属少阳经。宜小柴胡汤。若十余日不解。胸胁满而兼干呕潮热者。是少阳兼阳明也。宜大柴胡加芒硝两解之。若表已解。心下及腹。引胁满硬而痛。干呕。小便不利者。是停饮内实也。宜十枣汤攻之。

　　邵评：胸胁满痛。有表里病因之不同。当分经辨症施治。惟伏暑湿温胁痛。寒热如疟。不可误作柴胡证。以香附、旋复花、苏子、广皮、半夏、茯苓、米仁。治腹满。加川朴。痛甚。加降香。久不解。间用控涎丹。（甘遂、大戟、白芥子为末。神曲糊丸。）

　　卷一　少阳本病述古

　　呕

　　邪在半表半里。多呕。故呕属少阳。然六经皆有呕症。各照本经治之。

　　邵评：呕属少阳。以木火上升犯胃。胃逆不降而呕也。然六经皆有呕症。故分别治之。

　　按金鉴云。表邪入里。里气拒格。上逆作呕。属少阳。宜小柴胡汤主之。若表邪不解而呕。属太阳。宜柴桂汤。若食谷欲呕。属阳明中寒。宜吴茱萸汤。呕吐涎沫。属厥阴。

　　亦宜吴茱萸汤。呕吐蛔。乌梅丸。呕而饮。饮而呕。相因不已。是停水也。宜五苓散。

　　邵评：呕有多因。宜分经辨症为治。临症时切须细审。

　　卷一

　　少阳新法

　　经云。冬伤于寒。春必病温。夏必病热。又曰。冬不藏精。春必病温。故凡肾虚多欲之人。寒邪乘间而伏于少阴。久则寒化为热。至春阳气升发。新邪引动而发于少阳者。为温病。至夏阳气大泄。新邪外触而发于阳明者。为热病。

　　邵评：冬令闭藏。邪不外发。春夏阳气泄越。而病温热。温病发出之途由少阳。热病发出之途由阳明。但有伏气所发。受而即发两种。极宜分辨。

　　然温热之症。四时俱有。有伏气内发而病者。如冬月伏寒。夏月伏暑。再感新邪而发者是也。有时邪外触而病者。如秋应凉而反热。冬应寒而反温。感其气而即病者是也。辨症之法。凡见纯热无寒而口渴者。即是温热。非伤寒也。但看舌苔白黄而燥者。乃阳明见象。纯红而燥者。乃少阳见象。阳明宜存肺胃之津。少阳宜顾肝肾之液。前阳明新法。已陈温热之概。兹专以少阳温病为主。而兼以手三阴为治焉。

　　邵评：纯热无寒而口渴。伏气所发温热则然也。若受而即发之病。邪遏肺气。初起必微寒。而后发热不已。须分辨之。若苔燥。是温热病之的据。

　　凡人腠理疏豁。风温之邪。即能直入少阳。以少阳属木火。同气相感也。或由其人素有伏邪。因风寒外触。其邪直从内发。而出于少阳者。亦温病也。其症初起。或见微寒。即发热不已。

　　口苦目赤。胁痛胸满。渴而欲呕。脉来弦滑而数。舌苔白兼边红。或淡红色。此邪初发于少阳也。宜柴、芩、栀、丹、翘、薄清解之。至四五日。舌苔纯红起刺。烦躁不宁。六七日。耳聋颧红。神昏。谵语。或汗出不解。或 疹透于胸前。此时木火大炽。营分血热已极。大忌风药劫液。宜用鲜生地一二两。犀角、连翘、黄芩、薄荷、丹皮、黑栀、钩藤、银花之属。以清胆腑之热。兼解营分之邪。热毒自解矣。（少阳兼营热）

　　如见目赤面红。神呆不语。舌如芒刺。或 见紫色。此包络之火亦盛也。宜犀角、鲜地、钩丁、连翘、川连、菖蒲、丹皮、黑栀、银花等解之。芒刺一退。即当水中养木。寒凉不可过分。宜六味甘露等汤加减。（少阳兼包络火）

　　邵评：滋肾阴。清胃热。以生津液。乃少阳兼心包络正法。

　　如初起即见舌苔鲜红。神昏谵语。烦躁不宁者。此温邪上乘包络也。防发丹疹。切忌升、葛、荆、防。宜犀角、连翘、钩丁、薄荷、丹皮、川斛、菖蒲、天竺黄、淡竹叶、人中黄、净银花之类。以解包络营分之热。则毒透而神清矣。（温邪上乘包络）

　　如舌苔红中兼白色。症见谵语咳嗽者。此风温入于心肺两经也。宜透营分之热。

　　兼泄气分之邪。当用羚羊角、连翘、薄荷、黄芩、象贝、杏仁、蒌皮、丹皮、元参、栀子之类。

　　次用梨汁、蔗浆、金斛、麦冬、花粉、粉参之类。以养肺胃之阴。（温邪入心肺两经）

　　邵评：温邪入心肺。以存阴化热为正治。

　　如 疹已透之后。依然神昏谵语。目睛微定。舌色鲜红者。此热痰乘于包络也。宜犀角尖、鲜菖蒲、天竺黄、川贝母、连翘、钩丁、丹皮、淡竹叶、竹茹、辰砂之类。以开热痰。

　　神自清矣。火清毒解之后。如见虚烦呕恶。惊悸不寐。只用温胆汤和之。（热痰乘包络）

　　邵评：包络热痰。由包络之热已化。而痰邪留伏胃中。治以涤痰和胃。

　　如火邪既退之后。身体不能转侧。而兼胁痛者。此必有入络之痰也。宜天虫、全蝎、钩藤、桂枝、栝蒌、泽兰、竹沥、姜汁之类追之。（痰入络中）

　　如 疹已透。而热邪未退。舌绛神呆。语言颠倒。小便赤涩。点滴如稠。此热结小肠所致。夫小肠结。则火邪逆乘心包。故神昏。急用导赤散。加川连、连翘、赤小豆、栀子等。以清小肠之热。则便利而神清矣。（小肠热结以上诸症皆温邪为病故入少阳新法内）

　　邵评：心与小肠相表里。小肠为火腑。邪热内结小肠。而逆乘心包。是腑病及脏也。用苦味清火。先入心。且小肠火腑。非苦不通也。

　　卷一　少阳新法

　　少阳阳明

　　前阳明少阳是表症。此少阳阳明是里症。

</div>
    <div class="pagination">
<a href="伤寒指掌_page12.html">上一页</a><span>...</span><a href="伤寒指掌_page8.html">8</a><a href="伤寒指掌_page9.html">9</a><a href="伤寒指掌_page10.html">10</a><a href="伤寒指掌_page11.html">11</a><a href="伤寒指掌_page12.html">12</a><span class="current-page">13</span><a href="伤寒指掌_page14.html">14</a><a href="伤寒指掌_page15.html">15</a><a href="伤寒指掌_page16.html">16</a><a href="伤寒指掌_page17.html">17</a><a href="伤寒指掌_page18.html">18</a><span>...</span><a href="伤寒指掌_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
