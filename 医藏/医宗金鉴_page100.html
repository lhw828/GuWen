<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 100 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 100 页/共 424 页</h1>
    <div class="content">　　五劳所伤，久之令人极虚羸瘦，腹中虚满，不能饮食，宜缓中补虚，如前之建中等方也。原其所伤之道，不止过劳伤气，房室伤精也，即饮食伤胃，饥过伤脾，渴过伤肾忧思伤心，悲极伤肝，过言伤肺，皆令人经络荣卫气伤。是以劳热煎熬，内有干血故肌肤不润，甲错如鳞也。两目不荣，黯黑不明也。似此干血之证，非缓中补虚之剂所能治，故主以大黄□虫丸，攻热下血，俾瘀积去而虚劳可复也。

　　【集注】

　　程林曰：此条单指内有干血而言。夫人或因七情，或因饮食，或因房劳，皆令正气内伤，血脉凝积，致有干血积于中，而尪羸见于外也。血积则不能以濡肌肤，故肌肤甲错；不能荣于目，则两目黯黑，与大黄□虫丸以下干血，则邪除正王矣，非大黄□虫丸能缓中补虚也。

　　尤怡曰：内有干血不去，适足以留新血而渗灌不周，故去之不可不早也。此方润以濡其干，虫以动其瘀，通以去其闭，而以地黄芍药甘草和养其虚，攻血而仍滋夫血也。

　　卷二\血痹虚劳病脉并治第六

　　大黄□虫圆方

　　大黄（蒸）十分黄芩二两甘草三两桃仁一升杏仁一升芍药四两干漆一两□虫一升水蛭百枚□虫半升蛴螬一升干地黄十两右十二味，末之，炼蜜为丸，小豆大，酒饮服五丸，日三服。

　　虚劳诸不足，风气百疾，薯蓣圆方主之。

　　【注】

　　虚劳诸不足者，谓五劳诸虚百损也。上条以热伤干血为言，此条以风气百疾立论。热伤其上之血分，则病肺痈；热伤其下之血分，则病干血。风中其外之气分，则病肺痿；风中其内之气分，则病百疾。主之以薯蓣丸，散诸风邪，补诸不足，滋诸枯槁，调诸荣卫，故其药温润共剂，补散同方也。

　　【集注】

　　徐彬曰：虚荣不足证，多有兼风者，正不可着急治风气，故仲景以四君四物，养其气血；麦冬、阿胶、干姜、大枣，补其肺胃；而以桔梗、杏仁、开提肺气；桂枝行阳防风运脾，神麴开郁，黄卷宣肾，柴胡升少阳之气，白□化入荣之风。虽有风气未尝专治之，谓正气运而风气自去也。然以薯蓣名丸者，取其不寒不热，不燥不滑，脾肾兼宜，故多用以为君，则诸药相助以为理耳。

　　卷二\血痹虚劳病脉并治第六

　　薯蓣圆方

　　薯蓣三十分当归桂枝神#干地黄豆黄卷各十分甘草二十八分人参七分芎藭芍药白术麦门冬杏仁各六分柴胡桔梗茯苓各五分阿胶七分干姜三分白蔹二分防风六分大枣（为膏）百枚右二十一味，末之，炼蜜和丸，如弹子大，空腹酒服一丸，一百丸为剂。

　　卷二

　　肺痿肺痈咳嗽上气病脉证并治第七

　　问曰：热在上焦者，因咳为肺痿，肺痿之病，从何得之？师曰：或从汗出，或从呕吐或从消渴，小便利数，或从便难，又被快药下利，重亡津液，故得之。曰：寸口脉数，其人咳，口中反有浊唾涎沫者何？师曰：为肺痿之病。若口中辟辟燥，咳即胸中隐隐痛，脉反滑数，此为肺痈，咳唾脓血。

　　【注】

　　热在上焦，不咳，不病肺痿也，因热病咳，则为肺痿。肺热致痿之由，非止一端，或从汗出，或从呕吐，或从消渴，小便数利，或从便难，又被快药下之，重亡津液，故令肺热干痿也。肺热干痿，则清肃之令不行，水精四布失度，脾气虽散，精液上归于肺，而肺不但不能自滋其干，亦不能内洒陈于藏府，外输精于皮毛也。其精液留贮胸中，得热煎熬，变为涎沫，侵肺作咳，唾之不已，故干者自干，唾者自唾，愈唾愈干痿病成矣。若口中辟辟干燥，不吐浊唾涎沫，每咳即胸中隐隐而痛，脉数而滑，不数而虚，则非肺痿乃为肺痈，久则痈成脓溃，不唾涎沫，而必咳唾脓血矣。

　　【集注】

　　周扬俊曰：喻昌云：行动数武，气即喘鸣，冲击连声，痰始一应。『金匮』治法，贵得其精意，大要缓而图之，生胃津，澜肺燥，下逆气，开积痰，止浊唾，补真气，以通肺之小管，散火热，以腹肺之清肃，如半身痿废及手足痿软，治之得法，亦能复起而肺近在胸中，呼吸所关，可不致力乎？肺痈属在有形之血，血结宜骤攻；肺痿属在无形之气，气伤宜徐理。故痈为实。误以肺痿治之，是为实实；痿为虚，误以肺痈治之，是为虚虚。此辨证用药之大略也。然两手寸口之脉，原为手太阴肺脉，此云寸口脉数，云滑数，云数实，云数虚，皆指左右三部统言，非如气口独主右关之上也。

　　其人咳，口中反有浊唾涎沫，顷之遍地者为肺痿，言咳而口中不干燥也。若咳而口中辟辟燥，则是肺已结痈，火热之毒，出现于口，咳声上下，触动其痈，胸中即隐隐而痛，其脉必见滑数有力，正邪气方盛之征也。数虚数实之脉，以之分别肺痿肺痈，是则肺痿当补，肺痈当泻也可知矣。又云：才见久咳，先须防此两证，肺痈由五藏蕴崇之火，与胃中停蓄之热，上乘乎肺，肺受火热薰灼，血为之凝，痰为之裹，遂成小痈所结之形渐长，则肺日胀而□骨日昂，迺至咳声频并，痰浊如胶，发热畏寒，日晡尤甚，面红鼻燥，胸生甲错。始先即能辨其脉证，属表属里，极力开提攻下，无不愈者。迨至血化为脓，肺叶朽坏，倾囊吐出，始识其证，十死不救，嗟无及矣。

　　沈明宗曰：此肺痿肺痈之辨也。心居上，肾水不足，心火刑金，为热在上焦，肺阴日消，气逆则咳，故致肺痿。然本经明其始病之因，或从病后阴虚，过汗伤液，呕吐伤津，消渴，血虚津竭；或利小便，数而伤阴；或大便难，反被快药下利而重亡津液以致肺金枯燥，虚热薰蒸，故寸口脉数，其人咳嗽，气弱不振，津液不布，化为浊唾涎沫而成肺痿。若口中辟辟燥，咳即胸中隐隐痛者，乃风寒侵入肺中，凝滞荣血为痈故脉滑数而咳唾脓血。因无形虚热致痿，故脉数虚；因有形气血凝滞成痈，故脉数实。此明肺痈属实、肺痿属虚也。

　　脉数虚者为肺痿，数实者为肺痈。

　　【注】

　　此详申上条肺痿、肺痈之脉也。肺痿得之于热亡津液，虚邪也，故脉数而虚；肺痈得之于热毒蓄结，实邪也，故脉数而实。

　　【集注】

　　李□曰：潘硕甫云：痿与痈，皆热在上焦，其脉皆数，皆咳，亡津液，未有异也。但痿属肺气虚而亡津，虽有热亦不烈，故不至燥涸，虽咳而口中有浊唾唌沫，故脉虽数而虚也。痈则气壅血凝，邪实而热烈，故津液亡而更觉干涸，口中辟辟燥，咳即胸中隐痛，津液既涸，脉应涩滞而反滑数者，蓄热腐脓，脉故数实也。

　　尤怡曰：痿者萎也，如草木之萎而不荣，为津亡而肺焦也；痈者壅也，如土之壅而不通，为热聚而肺□也。故其脉有虚实不同，而其数则一也。

　　问曰：病咳逆，脉之何以知此为肺痈？当有脓血，吐之则死，其脉何类？师曰：寸口脉微而数，微则为风，数则为热；微则汗出，数则恶寒，风中于卫，呼气不入；热过于荣，吸而不出。风伤皮毛，热伤血脉。风舍于肺，其人则咳，口干，喘满；咽燥不渴，时唾浊沫，时时振寒。热之所过，血为之凝滞，蓄结痈脓，吐如米粥。始萌可救脓成则死。

　　【按】

　　肺痈之上，当有「肺痿」二字，不然本文论肺痿之义，则无着落，必是脱简。脉微之三「微」字，当是三「浮」字，微字文气不属，必是传写之□。

　　【注】

　　病咳逆者，何以知为肺痿肺痈也？咳而不渴，浊唾涎沫，脉数而虚，是以脉证知为肺痿也。口中干燥，胸中隐痛，脉数而实，是以脉证知为肺痈也。至于所以受病之由肺痿前已言之，而肺痈则未尝言也，故又取所以致热而病肺痿肺痈之由，互为详悉发明也。寸口肺脉也，肺脉当浮涩而短；今浮而数，是以知浮则为风，数则为热，初病风热，外抟皮毛，则荣卫受邪，故汗出而恶寒也。未传风热，内舍于肺，则荣卫分病病肺痿者，属风热伤于卫气，气分有津液而无血，津液为之浊，故其为证，咳而不吐脓血，唾浊涎沫也。病肺痈者，属风热伤于荣血，血分有血而无津液，血为之凝蓄故其为证，咳而不唾涎沫，吐脓血如米粥也。其发热汗出，恶寒恶风，咳而喘满咽燥不渴，呼气不入，吸气不出，则为痿、痈互相兼有必然之证也。呼气不入，吸气不出，乃言其呼吸气促，难出难入，非竟不出入也。始萌可救，谓肺伤尚浅，脓成则死，谓肺已坏矣。盖示人图治于蚤，又特为肺痈而谆谆言之也。

　　肺痈，喘不得卧，葶苈大枣泻肺汤主之。

　　【注】

　　此承上条，以明急治之义也。肺痈者，谓口中辟辟干燥，胸中隐隐作痛，脉数实也。

　　而更加喘不得卧，是邪壅肺甚急，故以葶苈大枣泻肺汤，大苦大寒，峻泻肺邪，恐稍迁延，脓成则死矣。

　　卷二\肺痿肺痈咳嗽上气病脉证并治第七

　　葶苈大枣泻肺汤方

　　葶苈（熬令黄色，捣丸，如弹子大）大枣十二枚右先以水三升，煮枣，取二升，去枣，内葶苈，煮取一升，顿服。

　　【集解】

　　赵良曰：此治肺痈吃紧之方也。肺中生痈，不泻何待？恐日久痈脓已成，泻之无益。

　　日久肺气已索，泻之转伤，乘其血结而脓未成，当急以泻之之法夺之，况喘不得卧不亦甚乎。

　　肺痈，胸满胀，一身面目浮肿，鼻塞清涕出，不闻香臭酸辛，咳逆上气，喘鸣迫塞葶苈大枣泻肺汤主之。

　　【注】

　　此承上条互详其证，以同其治也。肺痈胸胀而满，咳逆上气，喘鸣迫塞，一身面目浮肿，鼻塞清涕出，不闻香臭酸辛，是邪外塞皮毛，内壅肺气，比之喘不得卧，殆尤甚焉。亦以葶苈大枣泻肺汤者，因其脓未成故也。（方见上）咳而胸满，振寒脉数，咽干不渴，时出浊唾腥臭，久久吐脓如米粥者，为肺痈，桔梗汤主之。

　　【注】

　　咳而胸满，振寒脉数，咽干不渴，时出浊唾腥臭，久久吐脓如米粥者，此为肺痈证也肺痈尚未成脓实邪也，故以葶苈之剂泻之；今已溃后虚邪也，故以桔梗之苦，甘草之甘，解肺毒排痈脓也。此治已成肺痈，轻而不死者之法也。

</div>
    <div class="pagination">
<a href="医宗金鉴_page99.html">上一页</a><span>...</span><a href="医宗金鉴_page95.html">95</a><a href="医宗金鉴_page96.html">96</a><a href="医宗金鉴_page97.html">97</a><a href="医宗金鉴_page98.html">98</a><a href="医宗金鉴_page99.html">99</a><span class="current-page">100</span><a href="医宗金鉴_page101.html">101</a><a href="医宗金鉴_page102.html">102</a><a href="医宗金鉴_page103.html">103</a><a href="医宗金鉴_page104.html">104</a><a href="医宗金鉴_page105.html">105</a><span>...</span><a href="医宗金鉴_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
