<!DOCTYPE html>
<html>
<head>
    <meta charset="UTF-8">
    <title>金匮翼 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮翼 - 第 39 页/共 42 页</h1>
    <div class="content">　　苏子降气汤
　　 加枳壳、杏仁煎。此药流行肺气。（见饮气嗽门。）
　　苏感丸
　　 即苏合四分，感应六分，研和别丸。大凡腹痛而呕，欲利其大便，诸药皆令人吐，惟苏感丸用姜汁泡汤下最妙。
　　
　　六磨汤
　　 治气滞腹急，大便秘涩。
　　沉香 木香 槟榔 乌药 枳壳 大黄（各等分）上六味，热汤磨服。
　　
　　卷八
　　闭癃遗溺
　　太无论小便不利三端：一者大便泻而小便涩，为津液偏渗，治宜分利而已。二者热搏下焦，湿热不行，必通泄则愈。三者脾胃气涩，不能通调水道，下输膀胱，可顺气令施化而出。然津液偏渗，有脾肺之分；湿热不行，亦有肾与膀胱之别。更当参合脉症而分辨之。东垣以小便不通，皆邪热为病，分在气在血而治之。如渴而不利者，热在上焦气分，为肺热不能生水，是绝小便之源也。宜淡味渗泄之药，以清肺泄火，滋水之化源。如不渴者，热在下焦血分，为阴受热邪，闭塞其流，宜气味俱阴之药，以除其热，泄其闭塞也。此以上下二焦分气血言。然在下焦，亦有气壅血污之分；即在上焦，亦有气虚气窒之异，不可不察也。
　　《元珠》论遗溺闭癃，惟肝与督脉、三焦、膀胱主之。经云：肝足厥阴之脉，环阴器，所生病遗溺闭癃。督脉者女子入系廷孔，其孔，溺孔之端也。其男子循茎下至纂，与女子等，其生病癃痔遗溺。三焦者，足太阳少阴之所将，太阳之别也，上踝五寸，别出贯 肠，出于委阳，并太阳之正，入络膀胱，约下焦，实则闭癃，虚则遗溺。然刺灸之法，但取厥阴、督脉、三焦俞穴，而不及膀胱者，以膀胱但藏溺耳。其出溺，皆从三焦及肝、督脉也。按：经云肾开窍于二阴；又云肾合膀胱，余常见老医以白通、六味、肾气等药，辨阴阳虚实而治之，其效捷于桴鼓，而此论独不主肾，故当总统诸家，而参考之，则无遗义矣。
　　丹溪云：小便不通，有正治，有隔二隔三之治，如不因他故，但膀胱有热者，则宜黄柏、知母之属泻膀胱，此正治也。如因肺燥不能生水者，则宜车前、茯苓之属清肺气，此隔二之治也。如因脾湿不运，而精不升，以致肺不能生水者，则当苍术、白术之属燥脾利湿，此隔三之治也。但所谓清肺之法，自宜《外台》百合饮子之类，清润兼行，庶几得理，若车前、茯苓渗利之品，以求其水，益资其燥矣。
　　丹溪又谓：不论气虚、血虚、实热、痰闭，皆宜吐之，以提其气，气升则水自降，譬之滴水之器，必使上窍通而后下窍之水出焉。夫病在下，取之上，《内经》之旨也。天地之气不升则不降，吐亦法之巧耳。然必痰实气闭者，乃可用之，未可以之概治气虚、血虚等症也。
　　《元珠》闭癃遗溺不禁之辨，谓闭者，小便不出，塞而不通也。癃者，罢弱而气不充，淋淋沥沥，点滴而出，或涩而疼，一日数十次，俗名淋病者是也。闭则是急病，癃则是缓病；遗溺睡梦中溺出，醒而方知是也。不禁者，日夜无遍数，频频而溺也。
　　
　　卷八　闭癃遗溺
　　小便不通
　　有下焦蓄热者，《内经》所谓膀胱不利为癃也，巢氏云：膀胱与肾为表里，而俱主水，热气太盛，故令结涩，小便不通，腹胀气急，甚者水气上逆，令主腹痛呕，乃至于死，其脉紧而滑直者是也。
　　
　　广济方
　　冬葵子 滑石 茯苓 通草（各三两） 茅根（四两） 芒硝（二两，汤成下）水煮分温三服，相去如人行六七里。若不得溺，急闷欲绝者，以盐二升，大铛中熬，以布绵裹脐下 之，小盒饭渐通也。曾试有验。
　　
　　《圣济总录》
　　方独颗大蒜一枚，栀子仁三匕枚，盐花少许，三味捣摊纸上，贴脐良久即通，未通涂阴囊上立通。
　　
　　掩脐法
　　连根葱勿洗，带土生姜一块，淡豆豉二十一粒，盐二匙，同研烂，捍饼烘热掩脐中，以帛扎定，良久气透自通，不然再换一剂。
　　有肺热不降者，东垣曰：小便闭而不渴者，热在下焦血分，真水不足，膀胱干涸，乃无阳无以化，法宜苦寒之属，以补肾与膀胱，使阴气行而阳自化，则小便自通。其渴者，热在上焦气分，肺中伏火，不能生水，膀胱绝其化源，宜气味俱薄淡渗之药，以泻肺火，清肺金而滋水之化源。
　　
　　百合饮子
　　（《外台》）桑白皮（六分） 通草 百合（各八分） 白茅根（一分）水四升，煮取二升，去滓温服。
　　有下焦阳虚不化者，夫肾开窍于二阴，肾中阳虚，则二阴之窍闭，闭则大小便俱不得出，如重阴冱寒，地道闭塞，惟与白通汤多加葱白，阳气一至，二便立通矣。
　　
　　白通汤
　　葱白（四茎） 干姜（一两） 附子（一枚）上三味，以水三升，煮取一升，去滓，分温再服，加入尿五合尤佳。伤寒并用猪胆者，所以从上焦格拒之阴，此病独加人尿者，所以通阴中闭塞之阳也。
　　有下焦阴虚而阳不化者，其状脚膝软弱无力，阴汗阴痿，足热不能履地，不渴而小便闭，是不可以淡渗之剂利之，利之则阴愈竭，而水益不行矣。宜苦寒之属以补肾与膀胱，所云使阴气行而阳自化也。
　　
　　滋肾丸
　　黄柏（酒洗，焙，二两） 知母（酒洗，焙，一两） 肉桂（一钱）上为细末，熟水丸芡实大，每服百丸，加至二百丸，百沸汤空心下。
　　《内经》曰：热者寒之。又云：肾苦燥，急食辛以润之。以黄柏之苦寒，泻热补水润燥，故以为君；以知母苦寒泻肾火，故以为佐；肉桂辛热，寒因热用也。
　　丹溪云：诸淋皆属于热，余每用滋肾丸，每百丸，可用四物汤加甘草梢、杜牛膝、木通、桃仁、滑石、木香煎汤，空心吞服。兼灸三阴交，如鼓应桴，累试累验。
　　有转胞不得小便者，由胞为热所迫，或强忍小便，俱令水气迫于胞，屈辟不得充张，外水应入不得入，内水应出不得出，小腹急痛，不得小便，不治害人。亦有虚人下焦气冷不治，胞系了戾者，宜分而治之。
　　
　　滑石散
　　寒水石（二两） 葵子（一合） 滑石（一两） 乱发灰 车前子 木通（各一两）上锉散，水一斗，煮取五升，时时服一剂即利。
　　
　　八味丸
　　 治肾虚小便不通，或过服凉药而闭涩愈甚者，及虚人下元冷，胞转不得小便，膨急切痛，经四五日困笃欲死者，每服五十丸，温盐汤下。
　　
　　小便闭尿满方
　　小青菜子 炒枳壳 不拘分两，煎汤薰洗即通。
　　
　　卷八　闭癃遗溺
　　小便不禁
　　有命门阳衰，不能约束水液者，经所谓水泉不止，膀胱不藏，乃失守之死候也。急宜温固肾气，多有生者。
　　
　　《济生》菟丝子丸
　　菟丝子（制，二两） 肉苁蓉（酒浸，二两） 牡蛎（ ） 桑螵蛸（酒炙，五钱） 五味子鹿茸（酒炙，各二两） 鸡 （炙干，五钱） 附子（炮，二两）上为末，酒糊丸桐子大，每服七十丸，空心盐汤温酒任下。
　　有脾肺气虚，不能约束水道而病为不禁者，《金匮》所谓上虚不能制下者也，宜补中益气之属为主，而以固涩之剂佐之。张景岳曰：小便不禁，古方多用固涩，此亦治标之意，而非塞源之道也。盖水虽主于肾，而肾上连肺，若肺气无权，则肾水终不能摄，故治水者必先治气，治肾者必先治肺，不然徒障狂澜，无益也。又古方书论小便不禁，有属热属虚之辨，不知不禁之谓，乃以小水太利为言，皆属虚寒，何有热证。若因热而小便频数，则淋沥点滴，不能禁止，而又出之不快，或多痛涩，非遗失不禁之谓矣。倘以虚寒误认为热，而妄投泻火之剂，岂不殆哉。
　　巢氏云：人睡中尿出者，是其素禀阴气偏盛，阳气偏虚，膀胱与肾气俱冷，不能制于水，而夜卧阳气衰状，不能制于阴，阴气独盛，则小便多，或不禁而遗尿也。
　　
　　治之方
　　雄鸡肠 桂心二味等分捣为丸，服如豆大一枚，日三服。
　　
　　卷八
　　交肠
　　交肠者，大小便易位而出，由冷热不调，阴阳不顺，而气乱于下也。妇人多有此证。
　　
　　加减四物汤
　　四物（五钱） 益元散（二钱五分）水酒各半煎，空心温服。
　　按：此证前人有以五苓散为法者，此又一法也。
　　一法 以旧乌纱帽烧灰服者。
　　
　　卷八
　　诸淋
　　诸淋者，由肾虚而膀胱热也。肾气通于阴，阴，津液下流之道也。膀胱与肾为表里，为津液之府，肾虚则小便数，膀胱热则水下涩，数而且涩，则淋沥不宣，故谓之淋。其状小便数起少出，少腹弦急，痛引于脐，有石淋、劳淋、血淋、气淋、膏淋之异。
　　
　　透格散
　　硝石（一两） 不夹泥土，雪白者，生研为末，每服二钱。
　　劳淋，劳倦虚损，小便不出，小腹急痛，葵子米煎汤下，通后便须服补虚丸散。血淋，小便不出，时下血，疼痛满急。热淋，小便热赤色，脐下急痛，并用冷水调下。气淋，小腹满急，尿后常有余沥，木通煎汤下。石淋，茎内痛，尿不能出，内引小腹，膨胀急痛，尿下沙石，令人闷绝。将药末先入铫内，隔纸炒至焦为度，再研，用温水调下，并空心调药，使消如水，乃服之。（沈存中《灵苑方》）淋症所感不一，或因房劳，或因忿怒，或因醇酒浓味。房劳者，阴虚火动也。忿怒者，气动生火也。醇酒浓味者，酿成湿热也。积热既久。热结下焦，所以淋沥作痛。初则热淋、血淋，久则煎熬水液，稠浊如膏、如沙、如石也。夫散热利小便，只能治热淋、血淋而已，其膏、石、沙淋，必须开郁行气，破血滋阴方可也。古方用郁金、琥珀，开郁也。青皮、木香，行气也。蒲黄、牛膝，破血也。黄柏、生地黄，滋阴也。东垣治小腹痛，用青皮、黄柏，夫青皮疏肝，黄柏滋肾，盖小腹乃肝肾部位也。
　　
　　卷八　诸淋
　　沙石淋
　　沙石淋者，膀胱结热，水液燥聚，有如沙石，随溺而出，其大者留碍水道，痛引小腹，令人闷绝也。
　　
　　人参散方
　　人参 通草 青盐（研） 海金砂（别研，各一钱） 莎草根（炒去毛，半两）上为散，合研匀，每服二钱，空心米饮下。
　　
　　海金沙散
　　海金沙 滑石 石膏 木通 井泉石（碎） 甘草（炙）上六味等分为散，煎灯心汤调下二钱，不拘时。
　　
　　鳖甲散
　　鳖甲烧存性，捣罗为散，每服三钱，空心温酒调下。
　　
　　茅根汤
　　茅根（细切，一斤） 葛花（为末，一两） 露蜂房（为末，二两）上分三服，每服以水三盏，煎温服。
　　
　　《三因》石燕丸
</div>
    <div class="pagination">
<a href="金匮翼_page38.html">上一页</a><span>...</span><a href="金匮翼_page34.html">34</a><a href="金匮翼_page35.html">35</a><a href="金匮翼_page36.html">36</a><a href="金匮翼_page37.html">37</a><a href="金匮翼_page38.html">38</a><span class="current-page">39</span><a href="金匮翼_page40.html">40</a><a href="金匮翼_page41.html">41</a><a href="金匮翼_page42.html">42</a><a href="金匮翼_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
