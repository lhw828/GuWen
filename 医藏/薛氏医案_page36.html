<!DOCTYPE html>
<html>
<head>
    <meta charset="UTF-8">
    <title>薛氏医案 - 第 36 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 36 页/共 200 页</h1>
    <div class="content">　　一男子里急后重下脓胀痛此脾气下陷用排脓散蜡丸而愈后因劳役寒热体倦用补中益气汤而安一妇人小腹胀痛小便如淋时时汗出此瘀血凝结于内先以神效蒌散二剂少愈更以薏苡仁汤而愈一妇人小腹胀痛而有块脉芤而涩此瘀血为患也以四物加胡索红花桃仁牛膝木香二剂血下而痊一妇人小腹胀痛大便秘濇转侧有水声脉洪数此脓瘀内溃也以梅仁汤一剂下瘀血诸症悉退再以薏苡仁汤二剂而瘥
　　一妇人脓成胀痛小便不利脉洪数此脓毒内溃也服太乙膏三钱脓下甚多更以蒌散蜡丸及托里散而安【如用云母膏尤妙】
　　一妇人产后恶血不止小腹作痛服子仁汤下瘀血而痊凡瘀血停滞宜急治之缓则腐化为脓最为难治若流注闗节则为败症
　　腹痈【男妇同用】
　　腹痈谓疮生于肚腹或生于皮里膜外属膏粱厚味七情郁火若漫肿坚硬肉色不变或脉迟未成脓也四君加芎归白芷枳殻或托里散瘇软色赤或脉洪数已成脓也托里消毒散脓成而不外溃者气血虚也卧针而刺之瘇焮作痛者邪气实也先用仙方活命饮隔蒜灸以杀其毒后用托里以补其气若初起欲其内消当助胃壮气使根本坚固而以行经活血之药佐之若用尅伐之剂欲其消散则瘇者不能溃溃者不能敛若用疎利之药下其脓则少壮者多为难治老弱者立见危亡亦有食积疝气类此者见保婴撮要
　　治验
　　司马李梧山患此腹痛而势已成用活命饮一剂痛顿止用托里消毒散瘇顿起此脓将成也用托里散补之自溃而愈
　　锦衣掌堂刘廷器正德辛未仲夏腹患痈溃而脓清热渇腹胀作呕不食或以为热毒内攻皆用芩连大黄之剂病愈甚余曰当舍时从症投以参茋姜附等药一剂呕止食进再用托里等剂而疮愈
　　进士边云庄腹痛恶寒脉浮数余曰浮数之脉而反恶寒疮疽之症也不信数日后复请视之左尺洪数余曰内有脓矣仍不信至小腹痛胀连及两臂始悟余曰脓溃臂矣气血俱虚何以收敛急服活命饮一钟臂溃一孔出脓斗许气息奄奄用大补药一剂神思方醒毎去后粪从疮出痛不可当小腹间如有物上挺即发痉不省人事烦躁脉大举按皆实省而诊之脉洪大按之如无用十全大补倍用参茋至四斤更加附子二枚煎膏服而痉止又用十全大补汤五十余剂而疮敛
　　上舍周一元腹患痈三月不愈脓水清稀朝寒暮热服四物黄蘗知母之类食少作泻痰涎上涌服二陈枳实之类痰涎愈甚胸膈痞闷谓余曰何也余曰朝寒暮热血气虚也食少作泻脾肾虚也痰涌胸痞脾肺虚也悉因真气虚而邪气实也当先壮其胃气使诸脏有所禀而邪自退矣遂用六君加黄茋当归数剂诸症渐退又用十全大补汤肌肉渐敛更用补中益气汤调理而痊上舍毛体仁素隂虚春初咳胸中隐痛肾脉数而无力肺脉数而时见此肾气亏损隂火炽盛用六味丸料一剂服之病势虽减内痈已成葢因元气虚而未能发出火令可畏不信服痰火之剂两月后乳间微瘇脉洪数而无力余曰脓内溃矣当刺出其浓以免内攻之祸不信又月余请治但针得一孔脓防不利仍复内攻唇舌青赤余曰脏腑已壊吾何能治之后果殁
　　从侄孙年十四而毕姻乙巳春年二十四腹中作痛用大黄等药二剂下血甚多胸腹胀满痰喘发热又服破气降火药一剂汗出如水手足如氷余他徃适归诊之左闗洪数右尺尤甚乃腹痈也虽能收敛至夏必变而成瘵疽用参茋各一两归术各五钱陈皮茯苓各三钱炙草炮姜各一钱二剂诸症少退腹始微赤按之觉痛又二剂作痛又二剂瘇痛脉滑数针出脓瘀更用大补汤精神饮食如故因遗精患处色黯用前药加五味山茱山药骨脂吴茱等剂疮口渐敛瘵症悉具其脉非洪大而数即微细如无惟専服独参汤人乳汁少复良久仍脱余曰当备后事以俟火旺乃祷鬼神巫者厯言徃事如见更示以方药皆峻利之剂且言保其必生敬信服之后果殁经曰拘于鬼神者不可与言至德而况又轻信方药于邪妄之人耶书此以警后患
　　流注【妇人症见妇人良方女科撮要小儿症见小儿撮要】
　　流注或因饮食劳倦脾胃伤损或因房劳隂虚阳气凑袭或因营气不从逆于肉理或因腠理不宻外邪客之或暴怒伤肝或郁结伤脾或湿痰流注或跌扑血滞或产后恶露皆因气虚血注而凝也或生于四肢闗节或生于胸腹腰臀或结块或漫瘇或作痛皆由元气亏损所致也悉宜葱熨及用益气养荣汤固其元气则未成者自消已成者自溃若久而不敛佐以豆防饼琥珀膏祛散寒邪补接阳气若内有脓管而不敛者用针头散腐化之经云形伤痛气伤瘇又曰真气夺则虚邪气胜则实若不补气血节饮食慎起居戒七情而専用寒凉尅伐其不死者幸矣
　　治验
　　侍御朱东溪左脇下近腹肝胆经部分结一块四寸许漫瘇不赤按之则痛余曰此当补脾胃彼谓瘇宜表散乃服流气饮后胃气顿虚始信余言遂用四君子加芎归酒炒芍药姜桂胃气复而恶症退乃去干姜加黄茋数剂微赤微痛又三十余剂焮瘇大痛此脓内溃也遂针之用补中益气加减八味丸而愈
　　一男子元气虚弱臀瘇硬而色不变饮食少思如此年余矣此气血虚而未能溃也先用六君子汤加川芎当归芍药元气渐复饮食渐进患处渐溃更加黄茋肉桂并用葱熨之法月余俟脓熟而针之又以十全大补汤及附子饼熨之而愈
　　一男子腿患瘇肉色不变亦不作痛此真气虚也以补中益气加茯苓半夏少佐以枳殻木香外用香附饼熨之彼谓气无补法乃服流气饮胃气愈虚余用六君子加芎归数剂饮食少进再用补剂月余而消
　　一男子脇瘇一块日久不溃按之必痛脉微而濇此形症俱虚也当补不当泻乃用人参养荣汤及热艾熨患处脓成以火针刺之用豆防饼十全大补汤百剂而愈一男子腹患此瘇硬不溃脉弱时呕欲用败毒等药余谓瘇硬不溃乃阳气虚弱呕吐少食乃胃气虚寒法当温补脾胃彼不信仍用攻伐而呕愈甚复请治脉微弱而发热余曰热而脉反静脱血脉反实汗后脉反躁者皆为逆也辞不治后果殁
　　余北仕时有留都贾学士子年十六患此二载矣公陞北宗伯邀余治脉洪大而数脓清热渴食少体倦夜间盗汗午前畏寒余曰真气不足邪气有余治之无功矣余午前以四君子加芎归炙草午后以四君子加五味麦门参茋两月诸症遂可一二又有用渗利之剂保其必生者三月后形体骨立复求余治余时被命南下后竟不救
　　鹤膝风【妇人症见妇人良方小儿症见保婴撮要】
　　鹤膝风乃调摄失宜亏损足三隂经风邪乘虚而入以致肌肉日痩内热减食肢体挛痛久则膝大而腿细如鹤之膝故名之若伤于脾胃者补中益气汤为主伤于肝肾者六味丸为主若欲其作脓或溃后十全大补汤为主皆佐以大防风汤初起须用葱熨可以内消若津涸口干中气不足也补中益气汤加五味子头晕头痛阳气不升也补中益气汤加蔓荆子发热晡热隂血虚弱也用四物参茋白术畏寒憎寒阳气虚弱也用十全大补汤饮食少思胸膈膨胀脾胃虚痞也用四君子汤面色痿黄饮食少思脾胃虚弱也用六君汤脓水清稀肌肉不生气血俱虚也用八珍汤热来复去有时而动无根虚火也用十全大补汤形痩嗜卧寝息发热痰盛作渇小便频数五脏虚损也用六味丸脐腹疼痛夜多漩溺脚膝无力头晕吐痰肾气冷败也用八味丸发热大渇不欲近衣面目赤色脉大而虚血虚发躁也用当归补血汤或有利后而患者亦治以前法余当临症制宜
　　治验
　　州守张天泽左膝瘇痛胸膈痞满饮食少思时欲作呕头晕痰壅日晡益倦此脾肺气虚用葱熨法及六君加炮姜诸症顿退饮食少思用补中益气加蔓荆子头目清爽间与大防风汤十余剂又用补中益气三十余剂而消
　　通府刘国威先筋挛骨痛右膝漫瘇用化痰消毒之剂瘇痛益甚食少体倦加祛风消毒等药寒热作呕大便不实用二陈除湿之类瘇起色赤内痛如锥余诊其脉滑数而无力此脓已成元气虚而不能溃也用十全大补汤四剂佐以大防风汤一剂而溃又百余剂而得痊一儒者腿筋弛长月余两膝瘇痛此隂虚湿热所乘也用六味丸为主佐以八珍汤加牛膝杜仲间以补中益气汤三月余而消
　　一男子腿痛膝瘇脉浮按之此肝肾虚弱也用大防风汤二剂已退彼惑于附子有毒乃服治疮之药日渐消痩虚症渐至复求治余曰倦怠消痩脾胃衰而不能荣运也小便不禁膀胱虚而不能约制也燥热虚痞胃气弱而不能化也惚恍健忘精神失而溃乱也恶症蜂集余辞之果后殁
　　天泡疮
　　天泡疮属元气不足邪气所乘亦有传染而患受症在肝肾二经故多在下体发起有先筋骨痛而后患者有先患而后痛者初起脉浮数邪在脾肺经也先用荆防败毒散解散之脉数邪在肝胆经也先用龙胆泻肝汤清解之脉沉数邪在脏腑也先用内疎黄连汤通导之后用换肌消毒散为主愈后再无筋骨疼痛之患若疮凸赤作痛热毒炽盛也疮微作痛毒将杀也疮色白而不结痂阳气虚也色赤而不结痂隂血虚也搔痒脉虚浮气不能相荣也搔痒脉浮数血不能相荣也臀背间或颈间作痒膀胱隂虚也隂器间或股内痒肝经血虚也隂囊作痒重坠肝经隂虚湿热也小便频数短少色赤肝经隂虚也小便频数色白短少脾肺气虚也面目搔痒或搔变赤外邪相抟也眉间痒或毛落肝胆血燥也饮食少思口干饮汤胃气虚也饮食难化大便不实脾气虚也侵晨或夜间泄泻脾肾虚也若治失其法有蚀伤眼目腐烂玉茎拳挛肢体者但用九味芦荟丸以清肝火六味丸以生肾水蠲痹解毒散以养血祛邪亦有可愈者若误用轻粉等剂反为难治
　　治验
　　一儒者患前症先玉茎作痒出水后隂囊股内小腹脇臂发小防或干脓窠误服祛风等药肢体倦怠恶寒发热饮食渐减大便不实左尺洪数左闗数右闗浮缓按之微余曰此患属肝胆经也左闗脉左尺脉浮数者肾水少而虚热传于肝也右闗脉浮缓脾胃之气弱也按之而者肝木乗脾土也用六味地黄丸补中益气汤为主佐以换肌消毒散而愈
　　一儒者患前症色焮赤作痛大便秘而不实服祛风败毒等药舌痛口干脉浮而数此邪气去而隂虚所致用六味丸料加山栀当归四剂脉症顿退又用八珍汤加山栀丹皮疮色渐白后用四君加归茋而愈
　　一患者服攻毒等药患处凸而色赤作痛肢体倦怠恶寒发热脉浮而虚此元气复伤而邪气实也用补中益气汤二剂而痊
　　一儒者患之误服祛风消毒之药复伤元气因劳役过度内热口干齿龈作痛右闗脉洪数而虚此脾胃受伤而火动用清胃散之类而愈
　　进士刘华甫患之数月用轻粉硃砂等药头面背臂各结一块二寸许溃而形气消弱寒热口干舌燥唇裂小便淋漓痰涎上涌饮食少思此脾胃伤诸脏弱而虚火动也先用六君子二十余剂又用补中益气汤加山茱山药麦门五味服之胃气复而诸症愈惟小便未清痰涎未止用加减八味丸而痊
　　一儒者患之头面搔痒或成粒或成片或出水脾肺脉俱洪数此风邪所伤先用荆防败毒散加萆薢钩藤钩数剂渐愈但口干内热用四物加山栀钩藤金银花甘草节而愈后遍身搔痒内热口干治以六味丸而瘥一士人毎劳役饮酒后则遍身生疮服祛风败毒散而面目胸背臂脇结一块如桃栗凹凸痒痛脓水淋漓气血虚甚寒热徃来作渇痰壅此湿热壅盛元气虚而不能愈也外敷当归膏内服补隂八珍加萆薢五钱并换肌消毒散加干葛钩藤钩各一钱二十余剂诸症渐退仍以前药为主佐以调理之剂两月余血气复而疮愈
　　赤白逰风
　　赤白逰风属脾肺气虚腠理不宻风热相搏或寒闭腠理内热拂郁或隂虚火动外邪所乘或肝火风热血热治法若风热用小柴胡汤加防风连翘血热用四物加柴胡山栀丹皮风热相抟用荆防败毒散内热外寒用加味羗活散胃气虚弱用补中益气汤加羌活防风及消风散血虚用加味逍遥散隂虚逍遥散六味丸若肝肾虚热用六味丸则火自息风自定痒自止若用祛风辛热之剂则肝火愈燥风火愈炽元气愈虚腠理不闭风客内淫肾气受伤相火翕合血随火化反为难治矣
　　治验
　　一男子秋间发疙瘩此元气虚而外邪所侵也先用九味羌活汤二剂又用补中益气加羌防而愈后不慎起居盗汗晡热口干吐痰体倦懒言用补中益气汤加减八味丸而愈
　　一妇人身如丹毒搔破脓水淋漓热渇头晕日晡益甚用加味逍遥散而愈
　　一妇人患赤白逰风晡热痒甚余用清肝养血之剂不信乃服大麻风药臂痛而筋挛又服化痰顺气之剂四肢痿弱而殁
　　一妇人患前症数用风药煎汤泡洗以致腹胀而殁一女子赤晕如霞作痒发热用加味小柴胡汤加生地连翘丹皮而愈
　　疥疮
　　疥疮属脾经湿毒积热或肝经血热风热或肾经阴虚发热其体倦食少为脾经湿热用补中益气汤饮冷作痛为脾经积热用清热消毒散搔痒发热为脾虚风热用人参消风散搔痒作痛为风热用当归饮子便秘作痛为热毒用升麻和气饮热渇便利为脾肺虚热用竹叶黄茋汤内热晡热或时寒热属肝经血虚风热用加味逍遥散六味丸体倦少食或盗汗少寝为脾气郁结用加味归脾汤逍遥散地黄丸若发热盗汗或吐痰口干者为肾经虚热用六味丸料煎服
　　治验
　　稽勲李龙冈遍身患此腿足为甚日晡益焮口干作渇小便频赤此肾经虚热用补中益气汤六味丸而痊一儒者善嚏患痒余以为内有湿热腠理不密外邪所乘也与补中益气汤加白芷川芎治之不从自服荆防败毒散盗汗发热作渇焮痛脓水淋漓仍用前汤倍加参茋五味而痊
　　一儒者患在臂脚日晡或痒或胀形体倦怠自服败毒散痛处发瘇小便赤涩此肺肾隂虚余用补中益气加五味麦门冬而愈
　　一儒者患此误用攻伐之剂元气虚而不能愈用补中益气汤加茯苓其疮顿愈又因调养失宜日晡益甚用八珍汤加五味麦门五十余剂而愈
　　一男子色黯作痒出黒血日晡益甚其腿日瘇夜消余以为气血虚而有热朝用补中益气汤夕用加味逍遥散而愈
　　一男子时疫愈后所患如前用药补养而愈有同患用砭法出血而死此因隂虚血热色黑作痒也何乃反伤隂血哉
　　一妇人久不愈食少体倦此肝脾亏损而虚热先用补中益气汤加川芎炒山栀元气渐复更以逍遥散而疮渐愈若夜间谵语此热入血分用小柴胡汤加生地黄治之血虚者四物合小柴胡汤热退却用逍遥散以补脾胃生隂血亦有寒热如疟亦治以前药
　　附骨疽
　　附骨疽有因露卧风寒深袭于骨者有因形气损伤不能起发者有因尅伐之剂损元气不能发出者有因外敷寒药血凝结于内者凡此皆宜灸熨患处解散毒气补接阳气温补脾胃为主若饮食如常先用仙方活命饮解毒散郁随用六君子汤补托荣气若体倦食少但用前汤培养诸脏使邪不得胜正若脓已成即针之使毒不得内侵带生用针亦无妨如用火针亦不痛且使易敛其隔蒜灸能解毒行气葱熨法能助阳气行壅滞此虽不见于方书余常用之大効其功不能尽述惟气血虚脱者不应
　　治验
　　南司马王荆山腿瘇作痛寒热发渴饮食如常脉洪数而有力此足三阳经湿热壅滞用槟苏败毒散一剂而寒热止再剂而瘇痛消更用逍遥散而元气复两月后因怒瘇痛如锥赤晕散漫用活命饮二剂而痛缓又用八珍汤加柴胡山栀丹皮而痛止复因劳役倦怠嬾食腿重头晕此脾胃气虚而不能升举也用补中益气汤加蔓荆子而安一儒者左腿微瘇肉色如故饮食少思此真气虗而湿邪内袭也盖诸气皆禀于胃法当助胃壮气遂用六君加藿香木香当归数剂饮食渐进更以十全大补元气渐复而愈
　　一儒者两腿瘇痛肉色不变恶寒发热饮食少思肢体倦怠脾气不足湿痰下注也以补中益气加半夏茯苓芍药二剂寒热退而瘇痛消又十余剂脾胃壮而形体健
　　一男子患此入房两臂硬瘇二便不通余谓肾开窍于二阴乃肝肾损也用六味丸料加车前牛膝而二便利用补中益气而肿硬消喜其年少得生
　　一上舍内痛如锥肉色如故面黄懒食痛甚作呕此痛伤胃也用六君子以壮其脾胃用十全大补以助其脓而针之更用前汤倍加参茋芎归麦门五味逺志贝母而疮敛
　　一男子因负重饮食失节胸间作痛误认为疮毒服大黄等药右腿股瘇肉色如故头痛恶寒喘渴发热脉洪大而无力此劳伤元气药损胃气而然耳用补中益气汤四剂又用十全大补汤数剂喜其年少而愈
　　多骨疽
　　多骨疽者由疮疡乆溃气血不能营于患处邪气陷袭久则烂筋腐骨而脱出属足三阴亏损之症也用补中益气汤以固根本若阴火发热者佐以六味丸壮水之主以镇阳光阳气虚寒者佐以八味丸益火之源以消阴翳外以附子饼葱熨法祛散寒邪补接荣气则骨自脱疮自敛矣夫肾主骨若肾气亏损其骨渐瘇荏苒嵗月溃而出骨亦用前法若投以尅伐之剂复伤真气鲜有不误者
　　治验
　　举人于廷器腿患流注年余出腐骨少许午前畏寒午后发热口干吐痰小便频数余以为足三阴亏损朝用补中益气汤夕用六味丸料加黄茋当归五味子各三十余剂外用豆豉饼诸症渐愈又以十全大补之类喜其慎疾而愈
　　一儒者患附骨疽失于调理疮口不敛日出清脓少许已而常出三腐骨其脉但数而无邪此气血虚疮结脓管而未能愈絍以乌金膏日服十全大补汤而愈上舍王廷璋患前症三年未愈肢体消瘦饮食难化手足并冷大便不通手足阴冷余谓此阳气虚寒用补中益气汤八味丸及灸其患处而痊
　　一男子上腭肿硬年余方溃内热作渴肢体消瘦六脉洪大左手尤甚用补中益气汤六味丸出腐骨一块仍服前药诸症悉去疮口亦敛
　　一男子十六嵗间足瘇黯溃而露骨体瘦盗汗发热口干用十全大补汤六味地黄丸各五十余剂而愈不然多变瘵症防沥尽气血而亡
　　一妇人年三十余素弱左手背渐瘇二年后溃出清脓瘇黯连臂内热晡热自汗盗汗经水两月一至此肝脾气血亏损朝用归脾汤夕用逍遥散肿处频用葱熨法两月余诸症渐愈疮出腐骨仍服前药前后共三百余剂得愈
　　翻花疮
　　翻花疮者由疮疡溃后肝火血燥生风所致防疮口胬肉突出如菌大小不同防出如蛇头长短不一治法当滋肝补气外涂藜芦膏胬肉自入须元气渐复脓毒将尽涂之有效不然虽入而复溃若误用刀针蚀药灸法其势益甚或出血不止必致寒热呕吐等症须大补脾胃为善
　　治验
　　判官张承恩内股患痈将愈翻出一肉如菌余曰此属肝经风热血燥当清肝热养肝血彼为不然乃内用降火外用追蚀蚀而复翻翻而复蚀其肉益大元气益虚始信余言遂内用栀子清肝散外用藜芦膏而痊一上舍素膏粱善怒耳下结一核従溃而疮口翻张如菌焮连头痛防胸脇作胀或内热寒热或用清热消毒之药年余未瘥余用补中益气汤六味地黄丸而寻愈一男子背疮敛如豆许翻出肉寸余用消蚀割系法屡去屡大此肝经血虚风热余用加味逍遥散三十余剂涂藜芦膏而消又用八珍散倍用参茋归术而敛一妇人素善怒臂患痈疮口出肉长二寸许此肝脾郁怒气血虚而风内动用加味逍遥散涂藜芦膏而愈后因怒患处胀闷遍身汗出如雨此肝经风热风能散气故耳仍用前散并八珍汤而愈
　　一男子项患肿痰涎涌甚用散坚行气等剂肿硬愈甚喘气发热自汗盗汗体倦食少余曰此属足三阴亏损当滋化源不信反追蚀患处开翻六寸许防巗色赤日出鲜血三月余矣肝脉洪紧实余用大补汤加麦门五味五十余剂诸症渐愈血止三四复因怒饮食顿少其血涌出此肝伤不能藏脾伤不能摄也用补中益气汤为主加五味麦门其血顿止再以六味丸加五味子常服疮口敛至寸许遂不用药且不守禁而殁


　　薛氏医案卷十四
<子部,医家类,薛氏医案>
　　钦定四库全书
　　薛氏医案卷十五
　　明　薛已　撰
　　外科枢要三
　　臀痈【男妇同用】
　　臀膀胱经部分也居小腹之后此隂中之隂其道逺其位僻虽太阳多血气运难及血亦罕到中年后尤虑此患治者毋伤脾胃毋损气血但当固根本为主若瘇硬作痛者形气虚而邪气实也用托里消毒散主之微瘇微痛者形气病气俱虚也用托里散补之欲作脓用托里羌活汤若痛甚用仙方活命饮大势既退亦用托里消毒散若脾虚不能消散或不溃不敛者六君子加芎归黄茋若隂虚不能消散或作渇便淋者六味丸加五味子若阳虚不能溃或脓清不能敛者用补中益气汤气血俱虚者十全大补汤若瘇硬未成脓者用隔蒜灸活命饮溃后豆防饼补中益气十全大补二汤若灸后大势已退余毒未消频用葱熨以补其气以消余毒为善
　　治验
　　巡抚陈和峯脾胃不健常服消导之剂左腿股及臀患瘇余曰此脾气虚而下注非疮毒也当用补中益气倍加白术彼惑于众论云白术能溃脓乃専以散毒消毒为主而瘇益甚体益倦余用白术一味煎饮而消儒者杨启元左臀患此敷贴凉药肿彻内股服连翘消毒散左体皆痛余以为足三隂亏损用补中益气汤以补脾肺用六味丸加五味以补肝肾股内消而臂间溃又用十全大补汤而疮口敛
　　一儒者瘇焮痛甚此邪毒壅滞用活命饮隔蒜灸而消后因饮食劳倦瘇痛仍作寒热头疼此元气虚而未能复也与补中益气汤频用葱熨法两月而愈
　　一男子漫瘇而色不变脉滑数而无力脓将成矣余用托里而欲针彼畏针而欲内消误用攻伐之药顿加恶寒发热自汗等症余用十全大补汤数剂瘇起色赤仍外针内补而愈
　　昆庠吴辅之父患此内溃瘇胀发热口干饮食少思此脾胃虚弱也先用六君加芎归茋数剂而溃又用十全大补汤倍加参茋五十余剂而愈
　　南濠沈克章子年三十脉如屋漏雀啄肿硬七天脓水清稀误服败毒之药余曰此足三隂亏损而药复伤也余用六君加归茋附子一钱二剂瘇溃色赤又减附子五分数剂元气复而疮愈
　　一男子硬痛发热此膀胱气虚而湿热壅滞用内托羌活汤二剂热痛悉退后用托里消毒散而溃又用托里散四十余剂而敛
　　平湖袁上舍患痔外敷寒凉内服消毒攻溃于臀脓水清稀脉洪大而数寒热作渇余辞不治后果殁此足三隂亏损之症失滋化源以致真气益虚邪气愈甚矣不死何俟
　　囊痈【谓隂囊患痈】
　　囊痈属肝肾二经隂虚湿热下注若小便濇滞者先分利以泄其毒继补隂以令其自消若湿热退而仍瘇痛宜补隂托里以速其脓脓焮而便秽者热毒壅闭也先用托里消毒散后用针以泄之脓去即解若脓去而瘇痛不减者热毒未解也用清肝养荣汤口干而小便数者肾经虚热也六味丸内热晡热者肝经血虚也四物加参术体倦食少者脾气虚热也补中益气汤脓水清稀者气血俱虚也十全大补汤此症虽大溃而睾丸悬露治得其法旬日肉渐生而愈若専攻其疮隂道始虚则瘇者不能溃溃者不能敛少壮者多成涸疾老弱者多致不起亦有患痔漏久而串及于囊者当兼治其痔切忌寒药尅伐亏损胃气
　　治验
　　给事陆贞山瘇赤胀痛小便濇滞寒热作渇此肝肾隂虚湿热下注也当清肝火除湿毒遂用柴胡炒龙胆吴茱茰炒黄连当归银花皂角刺赤芍药防风木通甘草节一剂瘇痛渐退少加防风木通川芎茯苓作饮下滋肾丸以补隂其热瘇俱退但内有一条筋不消此肝经血气虚损也当滋肾水用六味丸料去茯苓加五味二剂再用补中益气加茯苓作饮送滋肾丸筋顿消而愈京兆朱二峯隂囊胀痛彼以为疝余诊其脉数而滑此囊痈也因肝肾二经隂虚湿热所致脓已成矣服活命饮一剂而溃更用补隂托里而敛
　　知州王汝道先晡热发热肢体倦怠入房则腿足酸软足心热至腿膝六脉洪数两尺为甚余以足三隂虚欲滋补化源彼反服苦寒降火之剂后隂囊瘇胀用治疝之药瘇胀益甚形气愈虚服温补之剂瘇痛上攻小便不利两尺脉洪滑按之虚甚余曰此囊痈也因气血虚而不能溃先用补中益气汤加山药山茱茰车前子柴胡山栀一剂肿胀顿消随用六味丸料加车前牛膝柴胡山栀一剂小便渐通乃用活命饮与前二药消息兼用至二十余剂囊裂出秽脓甚多乃用托里消毒散六剂脓秽清又用托里散数剂脓水渐少更用补隂托里散及十全大补五十余剂而痊
　　儒者陈时用考试不利一夕饮烧酒入房妻不纳翌日隂囊瘇胀焮痛遣人求治余以除湿热清肝火之剂城门夜闭不及归服翌早报云夜来隂囊悉腐玉茎下面贴囊者亦腐此肝火挟酒毒而湿热炽盛也仍以前药加参茋归木四剂腐肉尽脱睾丸悬挂用大补气血并涂当归膏囊茎全复而愈
　　一膏粱之客隂囊瘇胀小便不利此中焦积热乗虚下注先用龙胆泻肝汤加黄栢知母黄连牛膝四剂渐愈后用补隂八珍汤加柴胡山栀而愈后不守禁忌前症复作仍用补隂八珍汤补中益气汤六味丸而痊又因劳发热自用四物黄栢知母之类虚症悉具疮口开大余谓五脏气血俱虚也朝用补中益气夕用六君子加当归各五十余剂疮口渐敛又用六味丸调补全愈府庠李达卿素肾虚发热乆服黄栢知母之类形体渐瘦遗精白浊晡热唾痰余曰此肾水亏损虚火内炽用补中益气之类加五味麦门前症将愈又别用清热凉血之剂饮食少思唾痰不止余以为脾肺复虚不能摄涎归源仍用前汤加茯苓半夏而愈后入房头晕吐痰腰骨作痛大小便道牵痛余曰此精已耗而复竭所致危殆之症也遂朝用前汤加麦门五味夕用六味丸料加五味子萆薢五十余剂诸症顿退后又入房隂囊隂茎作痛别用淡渗之剂隂囊内溃余用补隂托里之剂出脓甚多喜瘇消痛止竟不善调养以致大便不通小便如淋痰涎上涌余曰肾虚之症复作矣诚为可虑有保其可生者用礞石滚痰丸牛黄清心丸之类吐痰愈加余曰非惟无以保其生而反促其危矣固辞不治后果殁
　　一男子醉而入房隂囊瘇胀大如斗小腹胀闷小水淋赤发热口干痰涎壅甚此膀胱隂虚酒毒所乗也用六味丸料加车前牛膝作饮下滋肾丸诸症顿退再加五味麦门二剂而愈却以补中益气加麦门五味调理而康若用淡渗复损真隂决致不起
　　悬痈
　　悬痈谓疮生于玉茎之后谷道之前属足三隂亏损之症轻则为漏沥尽气血而亡重则内溃而即殒若初起湿热壅滞未成脓而作痛或小便濇滞用龙胆泻肝汤瘇焮痛甚仙方活命饮并以制甘草佐之如此虽患亦轻虽溃亦浅若不能成脓或脓成不溃者八珍散补之若脓已成者急针之欲其生肌收敛肾虚者六味地黄丸血虚者四物加参术气虚者四君加芎归脾虚者补中益气汤气血俱虚者八珍汤并十全大补汤若用寒凉消毒则误矣
　　治验
</div>
    <div class="pagination">
<a href="薛氏医案_page35.html">上一页</a><span>...</span><a href="薛氏医案_page31.html">31</a><a href="薛氏医案_page32.html">32</a><a href="薛氏医案_page33.html">33</a><a href="薛氏医案_page34.html">34</a><a href="薛氏医案_page35.html">35</a><span class="current-page">36</span><a href="薛氏医案_page37.html">37</a><a href="薛氏医案_page38.html">38</a><a href="薛氏医案_page39.html">39</a><a href="薛氏医案_page40.html">40</a><a href="薛氏医案_page41.html">41</a><span>...</span><a href="薛氏医案_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
