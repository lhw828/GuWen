<!DOCTYPE html>
<html>
<head>
    <meta charset="UTF-8">
    <title>薛氏医案 - 第 107 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 107 页/共 200 页</h1>
    <div class="content">　　十全大补汤【二方见二十四卷第四论】
　　六君子汤【方见二十四卷第六论】


　　薛氏医案卷四十四
　　钦定四库全书
　　薛氏医案卷四十五
　　明　薛已　订
　　妇人良方
　　产后口干痞闷方论第一
　　论曰产后口干痞闷因食米麫干饭太早脾胃不能消化热郁所致慎不可下但服见现丸则愈无择云若内积忧烦外伤燥热宜四物汤去地黄加人参乌梅可愈愚按前症若宿食停滞用六君枳实神麯若因肉食所致更加山查若因鱼鲙之类加陈皮其物既消而仍痞或反作痛作呕此脾胃受伤用六君子汤或咽酸嗳腐加炮姜作防更加升麻如不应佐以四神丸或间用补中益气汤为是
　　附治验
　　一妇人食角黍烦渴痞闷腹痛大便欲去不去服消导等药不应饮食日减饥体日瘦半年矣余谓此食积为患用大酒麯炒为末温酒调服二钱俄间腹鸣良久仍下粽而愈
　　一妇人食鱼鲊腹痛患痢诸药不应用陈皮白术等分为末以陈皮汤送下数服而愈
　　见现丸
　　姜黄【炒】三棱【错炒】荜澄茄　陈皮　良姜　人参莪术【酒炒各等分】
　　右为末用萝卜汁糊丸桐子大毎服三十丸白汤下
　　产后心烦发渇宜清心莲子饮【方见六卷首论】
　　附方
　　六君子汤
　　补中益气汤【二方见二十四卷第六论】
　　四神丸【方见八卷第八论】
　　产后血渴方论第一
　　窃谓前症若出血过多虚火上炎用童子小便或四物白术麦门丹皮若胃气虚而有热用竹叶归茋汤若血虚发热用八珍加麦门五味若血脱发热烦躁用当归补血汤若胃气虚弱用补中益气汤或七味白术散
　　附治验
　　一产妇患前症朝寒暮热肚腹作痛以手按之不痛余以为血气俱虚用八珍之类治之彼反行逐血更加发热烦躁余用当归补血汤热躁渐止用八珍麦门五味气血渐复
　　附方
　　十味白术散　治中气虚弱津液短少口干作渴或因吐防所致
　　人参　白术【炒】木香　白茯苓　甘草【炒】藿香干葛【各一钱】
　　右水煎服
　　竹叶归茋汤　治胃气虚热口干作渇恶冷饮食者竹叶【一钱五分】当归【一钱】黄茋【二钱】白术　人参【各一钱】甘草【炒五分】麦门冬【去心七分】
　　右水煎服
　　四物汤
　　补中益气汤【二方见二十四卷第六论】
　　八珍汤【方见二十四卷第四论】
　　当归补血汤【方见二十四卷第十一论】
　　产后乍寒乍热方论第三
　　产后乍寒乍热由血气虚损隂阳不和若隂胜则乍寒阳胜则乍热宜用增损四物汤若因败血不散腹内作痛宜用夺命丹后用增损四物汤随病加减无择云败血流闭诸隂则寒流闭诸阳则热用大调经散五积散愚按前症若因阳气不足隂气上入于阳中而恶寒者用补中益气汤若因隂气不足阳气下防于隂中而发热者用六味地黄丸若气血不足而恶寒发热者用八珍汤若病后寒热倦怠者用补中益气汤若肌热大渴目赤面红者用当归补血汤
　　附治验
　　一产妇恶寒发热余以为血气虚寒用十全大补加炮姜而寒热愈用补中益气而肢体安又食后犯怒恶寒发热抽搐咬牙面色青中隠黄此肝木侮脾土饮食停滞用六君子加木香一剂而安
　　一产妇恶寒发热余以为气血俱虚不信反用小柴胡汤致汗出谵语烦热作渴肢体抽搐余用十全大补二剂益甚脉洪大重按如无此药力不能及乃加附子四剂稍缓数剂而安
　　增损四物汤
　　人参　当归　芍药【炒】川芎　干姜【炒各一两】甘草【四钱】
　　右毎服四钱水姜煎
　　大调经散　治产后恶露未消寒热自汗或肚腹作痛
　　大豆【一两五钱炒去皮】茯神【一两】真琥珀【一钱】
　　右为末毎服二钱空心浓煎【阙】　紫苏汤调下附方
　　六君子汤
　　补中益气汤【二方见二十四卷第六论】
　　当归补血汤【方见二十四卷第十一论】
　　八珍汤
　　十全大补汤【二方见二十四卷第四论】
　　六味地黄丸【方见二十四卷第十一论】
　　产后疟疾方论第四
　　郭稽中云产后乍寒乍热者多是败血为害或隂阳不和若槩作疟疾治之误矣陈无择曰产后寒热或一二日或二三日一发或先寒后热或先热后寒或寒多热少或热多寒少或纯寒纯热者皆是疟疾最难治疗可用草菓饮生熟饮四兽饮选用之
　　愚按前症当与第十四卷第十论参看用药以补胃气为主佐以草菓饮之类若胃气稍充以草菓饮为主佐以补胃之剂大抵产后疟疾因脾胃虚弱饮食停滞或外邪所感或郁怒伤脾或暑邪所伏审系饮食用六君加桔梗苍术藿香如外邪多而饮食少用藿香正气散如外邪少饮食多用人参养胃汤劳役所伤用补中益气汤气血虚弱用十全大补加炮姜中气虚寒用六君加姜桂元气脱陷急加附子葢气虚则寒血虚则热胃虚则恶寒胃气下陷则寒热交作或吐防不食腹痛烦渴发热谵语或手足逆冷寒战如栗虽见百症但温补脾胃其病自退若误用清脾截疟之类多致不起
　　附治验
　　一产妇患疟发热作渴胸膈胀满遍身作痛三日不食咽酸嗳气此是饮食所伤脾胃不能消化用六君加神麯山查四剂而不作酸乃去神麯山查又数剂而饮食进其大便不通至三十五日计进饮食七十余碗腹始闷令用猪胆汁导而通之其粪且不甚燥一产妇患疟久不愈百病蜂起其脉或洪大或防细或紧或沈伏难以名状用六君加炮姜二十余剂脉症稍得又用参术煎膏佐以归脾汤百余剂而瘥一产妇朝寒暮热或不时寒热久不愈用六君子补中益气兼服百余剂而寻愈
　　产后疟疾心脾痛见小产
　　产后蓐劳方论第五【阙文】
　　愚按蓐劳盖产后虚弱元气不复所致故寒热食少头目四肢腹痛若脾虚而不能生血者用六君子汤加当归若脾肺气虚而咳嗽口干用补中益气加麦门五味若因中气虚而口干头晕用补中益气加蔓荆子若肝经血虚而肢体作痛用四物参术若因肝肾虚弱而自汗盗汗寒热往来者用六味丸加五味子若因脾虚血弱肚腹作痛月经不调用八珍汤倍加白术若因脾虚血燥皮肤瘙痒用加味逍遥散大抵此症多因脾胃虚弱饮食减少以致诸经疲惫而作当补脾胃饮食一进精气生化诸臓有所倚赖其病自愈矣仍照虚烦发热方论主治
　　增损柴胡汤　治产后虚弱寒热如疟食少腹胀柴胡　人参　甘草【炒】半夏【炒】陈皮　川芎　白芍药【炒各等分】
　　右每服五钱水姜煎日二服
　　白茯苓散　治产后蓐劳头目四肢疼痛寒热如疟白茯苓【一两】当归　川芎　桂心　白芍药【炒】黄茋【炒】人参【各半两】熟地黄【半两自制】
　　右先以水三盏入猪肾一双姜各三事煎二盏去之入前药半两煎一盏服
　　猪腰子粥　治产后蓐劳发热用猪腰子一枚去膜切片用盐酒拌先用粳米一合入葱椒煮粥盐醋和将腰子铺碗底以热粥葢之如作盫生状空心服
　　黄茋建中汤　治产后诸虚不足发热或恶寒腹痛黄茋【炒】肉桂【各一两】甘草【炒七钱】白芍药【炒二两】
　　右每服五钱用姜水煎日三二服虚甚须加附子附方
　　六君子汤
　　补中益气汤
　　四物汤【三方见二十四卷第六论】
　　六味丸【方见二十四卷第十一论】
　　八珍汤
　　加味逍遥散【二方见二十四卷第四论】
　　产后虚羸方论第六
　　产寳云产后虚羸者皆由产后亏损血气所致须当慎起居节饮食六淫七情调养百日庶保无疾若中年及难产者毋论日期必须调养平复方可治事否则气血复伤虚羸之症作矣
　　愚按前症产伤气血者用八珍汤饮食伤胃者用四君子汤停食伤脾者用六君子汤劳伤元气者用补中益气汤若嗳气觉有药味者此药复伤胃也但用四君子汤徐徐少饮以调脾胃若胃气一徤血气自生诸症自愈矣
　　黄雌鸡汤　治产后虚羸腹痛
　　小黄雌鸡【一只去头足翅羽肠肚细切】当归　白术【炒】熟地黄【自制】桂心　黄茋【炒各半两】
　　右先以水七钟煮鸡至三钟每用汁一钟药四钱煎日三服
　　十全大补汤　治产后气血未复形体虚弱发热恶寒等症【方见二十四卷第四论】
　　产后风虚冷劳方论第七
　　产后气血劳伤脏腑虚弱若风冷乗之血气愈虚形气羸损风冷入臓令人无子谓之风虚冷劳也
　　愚按前症若血气虚弱用八珍汤血气虚寒用十全大补汤胃气虚弱用补中益气汤脾气虚弱用六君子汤命门火衰用八味丸肝脾血虚用加味逍遥散肝脾郁怒用加味归脾汤
　　产寳方治产后虚羸不生肌肉
　　黄茋【炒】当归　芍药【炒】人参【各三钱】桂心　甘草【炒】川芎　生姜【各四钱】大【十二枚】
　　右水煎分三服
　　又方猪肾一双煮入葱防作臛如常食之
　　产后腹胀呕吐方论第八
　　产后腹胀满闷呕吐者因败血散于脾胃不能运化而致宜用抵圣汤治之
　　愚按前症若败血散于肠胃宜用前方若饮食停于脾宜用六君厚朴若饮食伤于胃宜用六君子汤大凡损其脾者当节其饮食为善
　　附治验
　　一产妇患前症或用抵圣汤败血已下前症益甚小腹重坠似欲去后余谓此脾气虚而下陷用补中益气汤加炮姜温补脾气重坠如失又用六君子汤而安
　　抵圣汤
　　赤芍药　半夏　泽兰叶　人参　陈皮　甘草【炒各一钱】
　　右用生姜焙干半两水煎
　　愚按前方最宜用之
　　附方
　　六君子汤
　　补中益气汤【二方见二十四卷第六论】
</div>
    <div class="pagination">
<a href="薛氏医案_page106.html">上一页</a><span>...</span><a href="薛氏医案_page102.html">102</a><a href="薛氏医案_page103.html">103</a><a href="薛氏医案_page104.html">104</a><a href="薛氏医案_page105.html">105</a><a href="薛氏医案_page106.html">106</a><span class="current-page">107</span><a href="薛氏医案_page108.html">108</a><a href="薛氏医案_page109.html">109</a><a href="薛氏医案_page110.html">110</a><a href="薛氏医案_page111.html">111</a><a href="薛氏医案_page112.html">112</a><span>...</span><a href="薛氏医案_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
