<!DOCTYPE html>
<html>
<head>
    <meta charset="UTF-8">
    <title>医学纲目 - 第 269 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 269 页/共 379 页</h1>
    <div class="content">　　卷之二十九肾膀胱部

　　身体拘急

　　运气拘急属寒，及寒湿风湿。经云：诸寒收引，皆属于肾。又云：太阴司天之政，民病寒厥拘急。初之气，风湿相搏，民病经络拘强，关节不利，治法盖小续命汤、仲景三黄汤之类是也。

　　卷之二十九肾膀胱部

　　梦遗

　　〔丹〕精滑专主湿热，用黄柏、知母、牡蛎、蛤粉。梦遗专主热，与带下同治法。

　　〔《本》〕治梦遗有数种：下元虚惫，精不禁者，宜服茴香丸。年壮气盛，久节淫欲，经络壅滞者，宜服清心丸。有情欲淫动，经谓所愿不得，名曰白淫，宜良方茯苓散。正如瓶中煎汤，气盛盈溢者，如瓶中沸汤而溢。

　　欲动心邪者，如瓶倾侧而出，惫虚不禁者，如瓶中有罅而漏，不可一概用药也。又有一说。经曰：肾气闭即精泄。《素问》云：肾者作强之官，伎巧出焉。又曰：肾藏精。盖肾能摄精气以生育人伦者也，或育或散，皆主于肾。今肾气衰则一身之精气无所管摄，故妄行而出不时也。猪苓丸一方，正为此设。

　　〔《内》〕内伤气血不能固守梦遗者，当补以八物汤加减，吞樗根皮丸。

　　〔垣〕面色白而不泽《难经》云：肺太过则令人面白善嚏，悲愁不乐欲哭。面色白为寒，脉沉厥急，按之空虚，色白脱气，又为脱血，又为脱津，又为脱液，又为脱精，又为脱神，是元神漂浮乎外，将离体之象也。

　　其脉按之不鼓，犹为亡阳，况虚空者乎？病乃阴寒极矣。若脉或盛大而涩，犹为中寒之病也，况虚空者乎？宜峻补之。

　　巴戟丸

　　治肝肾俱虚，收敛精气，补其元阳，充悦肌肤，进美饮食。

　　五味子川巴戟（去心）肉苁蓉（酒洗）菟丝子（炒）人参白术熟地骨碎补（去毛）茴香牡蛎白龙骨覆盆子益智仁（各等分）上为末，炼蜜丸，桐子大。每服三十丸，空心食前米饮下，日二三服。补精止汗。（虚甚者，用八物汤吞之。）〔《本》〕治遗精梦泄，关锁不固，

　　金锁丹

　　，亦名

　　茴香丸

　　舶上茴香葫芦巴破故纸白龙骨（各一两）木香（一两半）胡桃（三十个，研）羊肾膏（三对，取开，用盐半两擦炙熟，研如膏上五味为末，下二味同研成膏，和酒浸蒸饼杵熟丸，如桐子大。每服三五十丸，空心盐汤下。

　　〔罗〕

　　固真丹

　　晚蚕蛾（一两）肉苁蓉白茯苓益智（各一两）龙骨上用鹿角胶酒浸化开，丸桐子大。每服三粒，空心温酒下，干物压之。

　　补真玉露丸

　　治阳虚阴盛，精脱淫泺胫酸。（一方无茯苓。）白茯苓（去皮）白龙骨（水飞）韭子（酒浸，炒）菟丝子（酒浸。各等分，火日修合）上为末，炼蜜丸，如桐子大。每服五十丸，温酒下，盐汤亦得，空心食前服，少时以美膳压之。（《梅师方》止用龙骨四分，韭子五合为散，空心，酒调服方寸匕，治失精暂睡即泄。《圣惠方》止用韭子微炒为散，食前酒下二钱匕，治梦中泄精。《外台》方用新韭子二升，十月霜后枯者，好酒八合浸一宿，明日日色好，令童子向南捣一万杵，平旦温酒服方寸匕，治虚劳尿精，再服立瘥。此龙骨、韭子为泄精要药也。）〔梅〕治精滑久不固，牡蛎不拘多少，砂锅内醋淬七次，细末醋糊丸，桐子大。每五十丸，空心盐汤下。

　　上龙骨、牡蛎治梦遗例。王元虚而泄精，脉弦大，累与加减八物汤，吞河间秘真丸及珍珠粉丸，其泄不止。后用五倍子一两，茯苓二两，为丸服之良愈。此则五倍子涩脱之功，敏于龙骨、蛤粉也。

　　〔河〕

　　秘真丸

　　治白淫小便不止，精气不固，及有余沥，或梦寐阴人通泄。

　　龙骨（一两，另研）大诃子皮（五个）朱砂（一两，研细，一分为衣）缩砂（半两）上为末，面糊丸，绿豆大。每服一二十丸，空心温酒下，熟水亦得。不可多服，太秘。

　　〔《本》〕治虚损，补精水，壮筋骨，益心智，安魂魄，令人悦泽驻颜，轻身延年，益寿闭固天癸。

　　八仙丹

　　伏火朱砂真磁石赤石脂代赭石石中黄禹余粮乳香没药（各一两）上为末，研匀极细，糯米浓饮丸，桐子大，或豆大。每服一粒，空心盐汤下。有人年几七旬，梦漏羸弱，气然虚损，得此方服之，顿尔强壮，精气闭固，饮食如故。予常制自服，良验。

　　经云：思想无穷，所愿不得，意淫于外，入房太甚，宗筋弛纵，发为白淫梦遗等症。先贤治法有五：上法用辰砂、磁石、龙骨之类，镇坠神之浮游，是其一也。其二思想结成痰饮，迷于心窍而遗者，许学士用猪苓丸之类，导利其痰是也。（方见治郁条。）其三思想伤阴者，洁古珍珠粉丸用蛤粉、黄柏降火补阴是也。（方见热条。）其四思想伤阳者，谦甫鹿茸、苁蓉、菟丝子等补阳是也。（方见白浊条。）其五阴阳俱虚者，丹溪治一形瘦人，便浊梦遗，作心虚治，用珍珠粉丸、定志丸服之。定志丸者，远志、菖蒲、茯苓、人参是也。

　　年少壮节欲遗泄者，宜清心丸、珍珠粉丸。（清心方见热条。）〔洁〕

　　珍珠粉丸

　　治白淫梦遗泄精，及滑出不收。

　　黄柏皮（一斤，新瓦上炒赤）真蛤粉（一斤）上为细末，滴水丸如桐子大。每服一百丸，空心温酒送下。法曰阳盛乘阴，故精泄也。黄柏降火，蛤粉咸而补肾阴。

　　〔丹〕精滑不禁方。用海蛤粉、青黛、香附、黄柏、知母之类。

　　〔海〕

　　大凤髓丹

　　治心火狂阳太盛，补肾水真阴虚损。心有所欲，速于感动，应之于肾疾于施泄。此方固真元，降心火，益肾水，大有神效。

　　黄柏（炒，二两）缩砂（一两）甘草（半两）半夏（炒）木猪苓茯苓红莲芯益智仁（各三钱五分）上为丸，每服五七十丸。若只用黄柏、甘草、缩砂三味，为

　　正凤髓丹

　　。只用黄柏、甘草二味，为

　　凤髓丹

　　古人云：泻心者非也，乃泻相火益肾水之剂。

　　〔《本》〕治经络热梦遗，心忪恍惚膈热，

　　清心丸

　　用好黄柏皮一两，研为细末，生脑子一钱，同研匀，炼蜜为丸，如桐子大，每服十丸至十五丸，浓煎麦门冬汤吞下。大智禅师云：梦遗不可全作虚冷，亦有经络热而得之也。尝治一男子，至夜脊心热，梦遗，用珍珠粉丸、猪苓丸遗止，终服紫雪，脊热始除。又一男子脉洪腰热遗精，用沉香和中丸下之，导赤散治其火而愈。于此知身有热而遗者，皆热遗也。

　　〔仲〕夫失精家，少腹弦急，阴头寒，目眩发落，脉极虚芤迟，为清谷亡血失精，脉得诸芤动微紧，男子失精，女子梦交，

　　桂枝龙骨牡蛎汤

</div>
    <div class="pagination">
<a href="医学纲目_page268.html">上一页</a><span>...</span><a href="医学纲目_page264.html">264</a><a href="医学纲目_page265.html">265</a><a href="医学纲目_page266.html">266</a><a href="医学纲目_page267.html">267</a><a href="医学纲目_page268.html">268</a><span class="current-page">269</span><a href="医学纲目_page270.html">270</a><a href="医学纲目_page271.html">271</a><a href="医学纲目_page272.html">272</a><a href="医学纲目_page273.html">273</a><a href="医学纲目_page274.html">274</a><span>...</span><a href="医学纲目_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
