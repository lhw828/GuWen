<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 19 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 19 页/共 33 页
  </h1>
  <div class="content">
   凡实邪在胃而作呕者，必有所因，必有见证。若因寒滞者，必多疼痛。因食滞者，必多胀满。因气逆者，必痛胀连于胁肋。因火郁者，必烦热燥渴，脉洪而滑。因外感者，必头身发热，脉数而紧。如无实证实脉而见呕吐者，切不可以实邪论治。（《景岳》）
　　寒呕
　　《医门方》云：食已吐其食者，胃中虚冷所致。（《医心》）（按：此说可疑，姑存之。）病者胃中寒，心下澹澹，四肢厥冷，食即呕吐，名曰寒呕。或因伤食多，致伤胃气，或因病曾经汗下，致胃气虚冷之所为也。（《三因》）如胃冷而呕吐，宜用《局方》人参丁香散、理中丸及许仁则半夏丸、人参七味丸（并见《外台》）。如胃中冷、胃口热而呕吐者，宜用《局方》藿香正气散，生姜、枣子煎，沉冷服即止。（《妇人良方》）呕吐痰饮，不纳饮食，状犹翻胃，投燥脾胃等药，疾愈增剧，意欲饮水，此虽胃中冷，而胃口有热也。（《澹寮》）寒呕，中脘停寒饮食，喜辛热物，入口即吐出，宜二陈汤加丁香十粒，或理中汤加枳实半钱。不效则温中汤，甚则附子理中汤或丁附汤，并须冷服。盖冷遇冷则相入，庶不吐出。（《要诀》）胃虚呕吐。恶食不思食，兼寒者恶寒，或食久还吐，或朝食暮吐，暮食朝吐，脉迟而微涩，此皆虚寒者也，宜藿香安胃汤（用藿香、丁香、人参、橘红）、理中汤，甚者丁香煮散（系辛温群队方）温补。（《医统》）脉沉紧，四肢逆冷，或兼腹痛而吐者，属寒。卒然而起，或过食生冷，或误服寒药所致，宜温中理胃。（《六要》）人有胃寒呕吐不纳药者，此阴盛格阳病也，家秘加减理中汤一服。（《保命歌括》）
　　热呕
　　病者胃中挟热烦躁，聚结涎沫，食入即吐，名曰热呕。或因胃热伏暑，及伤寒伏热不解，湿疸之类，皆热之所为也。（《三因》）如胃热而呕吐者，宜用小柴胡汤、芦根汤、竹茹散、槐花散。（《妇人良方》）凡进热药愈增者，当于热（原作寒）呕中求，热呕宜二陈汤，加黄连一钱。（《要诀》）胃中郁热，饮食积滞而呕者，则恶食恶寒，烦闷膈满，或渴喜凉，闻食则吐，服药亦吐，脉洪大而数，此皆实热者也，宜竹茹汤、麦门冬汤（即《广济》方）清之。若食积多者，用二陈加神曲、麦芽、黄连，保和丸之类消导。（《医统》）脉弦数或洪滑，口干面赤，喜冷恶热，烦躁引饮而吐者，属火，宜清胃降火。（《六要》）呕吐属胃火者，必面赤，小便短赤或涩，大便多燥，口苦或干渴，忌同胃实，宜同胃实。（《本草经疏》）外感邪入而呕者，胃阳被郁而上冲也，治宜辛散，生姜所必用也。不因外感而内热胃火上冲者，治宜清降，石膏所必用也。痰湿郁滞成热上逆者，陈皮、半夏、茯苓所必用也。食郁气滞而上逆者，枳实、麦芽等所必用也。二便热结，下不通而反于上者，大黄、滑石等所必用也。此治实热之例也。若夫胃气虚衰不运，郁热而呕者，则推扬胃气。寒冷不运，压火而呕者，则温中散寒。胸中虚热，久不食而呕者，但得五谷之阴以和之，则立止（按：胸中虚热云云，本出《准绳》）。此治虚热之例也。（《医碥》）金宅少妇，宦门女也，素任性，每多胸胁痛及呕吐等证，随调随愈。后前证复作，而呕吐更甚，病及两日，甚至厥脱不省如垂绝者。再后延予至。予因诊之，见其脉乱数甚，而且烦热躁扰，莫堪名状。意非阳明之火，何以急剧若此。乃问其欲冷水否，彼即点首。遂与以半钟，惟此不吐，且犹有不足之状。乃复与一钟，稍觉安静。因以太清饮（用知母、石斛、木通、石膏）投之，及药下咽，即酣睡半日，不复呕矣。自后凡见呕吐，其有声势涌猛，脉见洪数，证多烦热者，皆以此法愈之，是又不可不知也。（《景岳》）（节录）
　　痰呕
　　病者素盛今瘦，肠中沥沥有声，食入即呕，食与饮并出，名曰痰呕。或因气郁涎结于胃口，或因酒食甜冷聚饮之所为也。（《三因》）如痰盛呕吐者，宜《局方》半夏茯苓汤、二陈汤。（《妇人良方》）有痰饮，粥药到咽即吐，人皆谓其翻胃，非也。此乃痰气结在咽膈之间，宜先以姜苏汤下灵砂丹，俟药可进，则以顺气之药继之。又有中脘伏痰，遇冷即发，俗谓之冷痫，或服新法半夏汤，或挝脾汤（用麻油、香、良姜、甘草）。外有热痰而呕者，宜小半夏茯苓汤，加竹茹如钱大。若呕痰而或致厥者，乃寒痰迷闷，谓之痰厥，宜姜附汤，以生附代熟附。（《要诀》）胃中有痰饮者，呕吐痰沫，痞满怔忡，法宜消痰逐饮。痰有寒热，宜分治之。（《保命歌括》）脉滑或沉伏或弦实，虽吐，口不渴，属痰。（《六要》）
　　食呕
　　病者胸腹胀闷，四肢厥冷，恶闻食臭，食入即呕，朝食暮吐，暮食朝吐，名曰食呕。此由饮食伤脾，宿谷不化之所为也。（《三因》）食呕多因七情而得，有外感邪气，并饮食不节而生。大概治以理中为先，二陈汤加枳实一钱，或加南星七分，沉香、木香各四分亦好，或只服枳南汤。（方缺）或导痰汤。（《要诀》）右关脉弦滑而疾，症兼噫酸饱闷而吐者，属食积，虽吐犹当以盐汤探吐之。（《六要》）
　　血呕
　　病者心下满，食入即呕，血随气出，名曰血呕。此由瘀蓄冷血，聚积胃口之所为也。（《三因》）一中年人，中脘作痛，食已则吐，面紫霜色，两关脉涩，涩乃血病也。因跌仆后，中脘即痛。投以生新推陈血剂，吐片血碗许而愈。（《丹溪》）
　　气呕
　　（子时吐）病者心膈胀满，气逆于胸间，食入即呕，呕尽却快，名曰气呕。胃者足阳明，合荣于足。今随气上逆，结于胃口，故生呕病也。（《三因》）气呕，胸满膈胀，关格不通，不食常饱，食则常气逆而吐，此因盛怒中饮食而然。宜二陈汤加枳实、木香各半钱，或吴茱萸汤，不效则丁沉透膈汤及五膈宽中汤。（《要诀》）（按：《得效》曰：藿香正气散，治气呕大效。）怒中饮食呕吐，胸满膈胀，关格不通，二陈加青皮、木香。未效，丁、沉、木香、砂仁、浓朴、神曲。更不效者，瘀血也，当从蓄血例治。有一等肝火逆证，亦呕而不食，但所呕者，或酸水，或苦水，或青蓝水，惟大小便不秘（按：《医贯评》曰：亦有乍秘乍泄者），亦能作心痛，此是火郁木郁之候，木郁达之，火郁发之，须用萸、连浓煎，细细呷之，再服逍遥散。（《医通》）（按：后段本出《医贯》。）脉弦急出寸口，呕吐酸水或绿水，属肝火逆上，抑青丸主之，或以二陈汤，吴茱萸炒黄连、柴胡，妙。（《六要》）妇女多郁，或食际着恼，郁而不运，浊气上攻作呕，宜舒郁。（同上）周慎斋治一人，饮食如常，每遇子时即吐，大便秘。询其人必有苦虑忧思，脾气郁结，故幽门不通。宜扶脾开窍为主，用人参、白术，以苍术拌炒茯苓，各一钱，炙甘草五分，附子煮乌药三分，水煎服。（《医通》）
　　蛔动
　　又有呕吐诸药不效，又别无前项痰气等证，乃蛔在胸膈作呕，见药则动，动则不纳药，药出而蛔不出。虽非吐蛔之比，亦宜用吐蛔药，或于治呕药中，入炒川椒十粒，蛔见椒则头伏故也。（《要诀》）脉乍大乍小，时常呕清水，胃口时痛时止，得食则愈，饥则甚者，属虫积。面上必自有白斑点，或吐出虫，呕而流涎，脉平，即非火与痰，是虫积也。（《六要》）
　　酒毒
　　脉弦细而滑，或浮洪而数，症见面赤口干，头痛恶心，懊烦躁，呕吐不宁者，酒毒也，宜凉以折之。（《六要》）人有酒后呕吐者，此从饮冶，宜葛花解酲汤主之。（《保命歌括》）
　　注车注船
　　无问男子女人，乘车船则心闷乱，头痛吐逆，谓之注车注船，特由质性自然，非关宿挟病也。（《病源论》）注船大吐，渴饮水者即死，童便饮之最妙。（《丹溪》）
　　中毒
　　凡中毒而吐者，当察其所中者何物。盖中热毒而吐者，宜解以苦寒之剂。中阴寒之毒而吐泻不止者，宜解以温热之剂。若因吐泻而脾胃致虚者，非大加温补不可。此证有中寒毒吐泻治按在后，当并阅之。（《景岳》）（案：寒毒新按系食蘑菇大吐泻，医以黄连、黑豆之属连进之而病益甚，乃投参、术、甘、姜、附、茯之类，又加熟地，二十余剂而复。曰：蘑菇必产于深坑枯井，或沉寒极阴之处，其得阴气之最甚，解毒适所以助毒，兹用姜附，非所以解寒毒乎。）
　　干呕
　　干呕者，胃气逆故也。但呕而欲吐，吐而无所出，故谓之干呕。（《病源》）干呕者，有声无痰，然不似哕声之浊恶而长也。宜橘红煎汤，入姜汁、白蜜少许、细细呷之，胃虚加人参，胃寒加炮姜。胃虚浊气上逆，吴茱萸汤。（《医通》）
　　吐清水
　　吐清水证有五因：有因湿，因痰饮，因寒，因宿食，因虫。明知恣食生冷瓜果而作者，为寒湿也。胸膈间漉漉有声者，痰饮也。饮食后而吐清水者，宿食也。但犯寒而作者，胃寒也。心腹时痛而作，亦吐清黄水者，虫也。宜类辨而治之。（《医统》）是证忽作，清水如从齿缝中出，源源而来，吐至碗许，感受之由，种种不同，因寒因湿因虫，痰饮食积，因醉饱房劳者居多，治亦小异。诸方与吐酸参用，皆宜戒浓味。（《简明医彀》）不时清水上溢或吐出，用苍术陈壁土炒，茯苓、滑石、白术、陈皮煎服。（《六要》）呕清水者，多气虚，六君子汤加赤石脂。（《必读》）
　　呕苦
　　邪在胆经，木善上乘于胃，吐则逆而胆汁上溢，所以呕苦也。宜吴茱萸、黄连、茯苓、泽泻、生姜。邪在胆，逆在胃，胆液泄则口苦，小柴胡汤。胃气逆则呕苦，吴茱萸汤。（《医通》）
　　渴热不可遽治
　　呕吐津液既去，其口必渴，不可因渴而遽以为热。（《要诀》）大凡治病，当识本末。假令呕吐痰涎，胃虚不食，以致发热。若与凉剂退热，则胃气愈虚，热愈不退。惟先以助胃止吐为本，其热自退。纵热不退，但得胃气已正，亦可旋与解热之药。（《医彀》）
　　死证
　　大痛色如青菜叶者死。（《要诀》）（按：《原病集》作吐如青菜汁者死。）浑身作胀者，不治。（《大还》）面色青，指甲黑，中痛不止，肢厥不回，其凶可知也。（《金鉴》）至于呕吐，不纳饮食，或为滑泄，肌肉瘦极。眼胞浮肿，脉独弦实，是为脾败，百不救一。（《医读》）
　　定吐诸法
　　凡服汤呕逆不入腹者，先以甘草三两，水三升，煮取二升，服之得吐，但服之不吐益佳。消息定，然后服余汤，即流利更不吐也。凡呕者多食生姜，此是呕家圣药。（《千金》）（按：《资生经》曰：有此疾者，早上宜多用生姜泡汤取，或煨或生嚼，或取自然汁入酒服，皆效。）大凡治呕，多是饮药难服。于此方中（按：此方即丁香饮，治寒呕，用丁香、半夏、橘红、干姜，更加减治诸呕）选宜用者，研为细末，姜汁为丸尤妙，或间服镇坠丹砂亦好，审而用之，不可苟也。（《续易简方脉论》）呕家诸药不效，日久胃虚不纳谷，用长流水，和伏龙肝澄清，炒陈米煮汤，饮一二杯，以安胃气，殊效。（《六要》）（按：此本于《正传》，引在后。）呕吐难纳药者，必徐徐一匙而进，不可太急也。（《统旨》）（按：此本于《伤寒蕴要》。）予按为医者临延医病，贵能体贴病情，能用心法。大凡呕吐不纳药食者，最难治疗。盖药入即吐，安能有功。又切不可强灌胃口，愈吐愈翻，万不能止。予之治此颇多，先将姜汤和黄土作二泥丸，塞其两鼻，使之不闻药气。然后用对证之药煎好，斟出澄清，冷热得中，止服一口。即停之半时之久，再服一口。又停之良久，服二口。停之少顷，则任服不吐矣。斯时胃口已安，焉能作吐。愚人不知，明见其吐药不纳，偏以整杯整碗强灌之，则一吐倾囊而出，又何药力之可恃乎。此等之法，不但幼科可用，即方脉亦当识此。倘临证不体病情，全无心法，即如呕吐一证，虽能识病，虽能用药，其如不纳何哉。（《幼幼集成》）呕吐药，忌栝蒌、杏仁、桃仁、萝卜子、山栀，皆要作吐（《医通》曰：一切有油之物，皆犯胃作吐）。凡药带香药行散不妨。（《丹溪》）（按：此说无类可附，姑录于此。）
　　温中方法
　　《备急》疗吐逆，水米不下，干姜甘草汤方。干姜（二分炮）甘草（一分炙）上二味切，以水二合，煎取一合，去滓顿服则定。少间与粥，则不呕，神验。（《外台》）《延年》甘草饮，主脾肾疼气乘心，痛闷吐利，四肢逆冷或烦疼方。甘草（二两炙）人参（二两）干姜（四两）浓朴（二两炙）白术（二两）上五味切，以水五升，煮取一升五合，去滓分温三、四服，如人行八、九里。（同上）又许仁则积冷在胃，呕逆不下食，人参等七味丸，于本方去甘草、干姜，加生姜屑、细辛、橘皮、桂心为末，蜜和为丸，如梧子，饮下之，初服十丸，日二，加至二十丸。一方，白术散，治呕吐，用白术、人参各一两，半夏一两半，茯苓、干姜、甘草各半两，姜、枣煎。治呕逆恶心者，于治中汤中（按：系理中汤四味各一两，加橘红二两）更加丁香半两，半夏一两，名丁香温中汤，每服加生姜十片煎服。（同上）加味理中汤，治痰浮于上，呕吐不已，加半夏、丁香，酌量用，每服四钱，水煎不拘时热服，再入生姜亦可。（《得效》）半夏茯苓饮子，治痰饮呕吐。半夏（二两）附子赤茯苓白术人参黄橘皮丁香（各一分）上为细末，空心姜煎五钱。（《鸡峰》）（按：此系《千金》大半夏汤变方，宜参《水饮》。）治脾胃虚寒，痰饮留滞，呕吐不止，济急散方。附子（一枚切下盖取出肉纳丁香在内）丁香（四十九枚）上二味，用生姜自然汁略浸附子，纳瓷瓶中，重汤煮之令干，捣罗为细散，每服一钱匕，含化咽津。（《圣济》）（按：《和剂》煨姜丸，与此相类，见《脾胃》。）《医说》引《类编》治翻胃（修制略同），一钱匕，掺舌上，漱津下。若烦渴则徐食糜粥，忌油腻生冷。《大成》曰：翻胃如水谷不能下，《方便集》中一方，用丁香、附子为末，于掌心舐吃，亦一法也。张涣养中汤方，养脾胃呕吐不止。大附子（炮裂去皮尖脐一枚）沉香木香（各半两）人参（一两）官桂半夏（汤浸七遍焙干各一两）上件捣罗为细末，每服一钱，水一小盏，入生姜三片，煎五合，去滓放温，时时服。（《幼幼》）曾有患人用附子理中汤、四逆汤，加丁香，到口即吐，后去干姜、只参、附加丁、木二香，煎熟更磨入沉香药（《准绳》无药字），立吐定。盖虚寒痰气凝结，丁、附既温，佐以沉、木香则通，干姜、白术则泥耳。（《要诀》）治脾胃气虚弱，呕吐不下食，人参丸方。人参（二两）白术（二两半）干姜（炮半两）山芋（二两）附子（炮裂去皮脐一两）甘草（炙锉一两半）上六味捣罗为末，炼蜜和丸，如弹子大，每服一丸，水一盏，入枣二枚劈破，同煎至六分，去滓温服，白汤嚼服亦得。（《圣济》）治干呕不下食，参粟汤方。人参（一两）陈粟米（一两）生姜（切碎五两）半夏（汤洗去滑七遍四两与生姜同杵碎曝干）上四味同入银石锅中，慢火炒令焦黄，粗捣筛，每服三钱匕，水一盏，入生姜三片，大枣二枚去核，同煎至七分，去滓微热服，空心食前。（同上）治脾胃气虚弱，呕吐不下食，藿香浓朴汤方。藿香叶浓朴（去粗皮，用生姜二两切片，枣十枚劈破，同煮半日取出，去姜枣，锉焙。）半夏（浆水浸一宿，切，汤洗七遍，入粟米一协议炒黄，去米。）甘草（生锉）人参白茯苓（去黑皮各一两）陈橘皮（汤浸去白焙半两）上七味粗捣筛，每服三钱匕，水一盏，入生姜三大片，大枣二枚劈破，同煎至七分，去滓温服。（同上）在城黄氏妇，年将三十，产后因食伤，致胃虚不纳谷，四十余日矣。闻谷气则恶心而呕，闻药气亦呕，求予治。予曰：药不能入口，又将何法以治之乎。恳求不已，遂制一方，用人参、白术、茯苓各一钱，甘草二分，陈皮、藿香、砂仁各五分，炒神曲一钱，十年以上陈仓米一合，顺流水二大白盏，煎沸泡伏龙肝，研细搅浑，放澄清，取一盏，加姜、枣同煎前药，至七分，稍冷服。此药遂纳而不吐，别以陈仓米煎汤，时时与之，日进前药二、三服，渐能吃粥而安。后以此法治十数人，皆验。（《正传》）《医鉴》比和饮，治水谷不纳，闻食气即呕。（即本方）家秘加减理中汤，治寒吐，阴盛格阳，不纳药者。用理中汤加熟附，一剂共五钱，水二盏，煎至一盏，去渣入童便、猪胆汁各半杯，煎一、二沸服之，神效。（《保命歌括》）呕久而诸药不纳者，此胃口壮火关格之病也，煎服妙不可言。（《医学研悦》）金，参药不受，皆浊阴在上，阻塞气机，几无法矣。勉与白通汤加人尿、猪胆汁急进，以通阳泄浊。（《临证指南》）王，胃虚少谷，肝来乘克，呕吐不能受纳，盖脏厥象也。人参川连附子黄芩干姜枳实（同上）吴，寒热邪气扰中，胃阳大伤，酸浊上涌吐出，脘痛如刺，无非阳衰阴浊上僭，致胃气不得下行。高年下元衰惫，必得釜底暖蒸，中宫得以流通。拟用仲景附子泻心汤，通阳之中，原可泄热开导，煎药按法用之。人参（一钱半）熟附子（一钱半）淡干姜（一钱）三味另煎汁。川连（六分）炒半夏（一钱半）枳实（一钱）茯苓（三钱）后四味，用水一盏，滚水一杯，煎三十沸，和入前三味药汁服。（同上）参连汤治呕吐饮食不进，或胃中虚热恶心，宜服。（《医约》）（方见《滞下》中）
　　驱饮诸方
　　《僧深方》生姜汤，治食已吐逆方。生姜（五两）茯苓（四两）半夏（一升）橘皮（一两）甘草（二两）五种，水九升，煮取三升七合，分三服。（《医心》）二陈汤，呕吐者，加丁香，如甘草之数。恶甜者，减甘草。吐甚者，兼服半硫丸。仍用半夏为细末，每一两入丁香、槟榔各一钱，旋以生姜自然汁，丸如梧子大，名水煮半夏丸。先以水二盏煎沸，次下丸子，煮令极热，以匙挑服，用药汁咽下。烦躁者，于二药中并去丁香。（《易简》）二陈汤，治胸腹胀满，因伤宿食，或吐后噫败卵气。加丁香、缩砂，生姜七片，乌梅七个服，未效再服。（《得效》）旋复花汤，治中脘伏痰，吐逆眩晕。旋复花（去梗）半夏（汤泡七次）橘红干姜（炮各一两）槟榔人参甘草（炙）白术（各半两）上咀，每服四钱，水一盏半，生姜七片，煎至七分，去滓温服，不拘时候。（《济生》）（按：此《短剧》半夏茯苓汤变方，宜参《水饮》门。）凡呕不止，挟虚者，旋复代赭汤妙。不虚者，旋复花一味煎汤，调下代赭石一、二钱。（《西塘感症》）倪庆云病膈气，十四日粒米不入咽，始吐清水，次吐绿水，次吐黑水，次吐臭水，呼吸将绝。乃用旋复花一味煎汤，调代赭石末二茶匙与之，立止。（《寓意草》）（节录。按：喻氏所谓膈气，即是呕吐，故列于此。又《汇补》以此方名旋复代储汤，治呕吐不已，真气逆而不降，用此镇坠。）徐（四六），气冲偏左，厥逆欲呕，呕尽方适，伏饮在于肝络，辛以散之。吴萸（泡淡八分）半夏（三钱）茯苓块（三钱）淡干姜（一钱）代赭石（三钱）旋复花（二钱）（《临证指南》）治水逆呕吐。上用生料五苓散去桂，熟煎去滓，入生姜自然汁，细细服之效。（《经验良方》）夏月呕吐不止，五苓散加姜汁。（《丹溪》）
　　清中诸方
　　《广济》疗烦热，呕逆不下食，食则吐出，麦门冬汤方。生麦门冬（三两去心）青竹茹（三两）茅根（五两）甘草（一两炙）生姜（五两）人参（一两）上六味切，以水七升，煮取二升五合，去滓分温三服，如人行六、七里进一服，不吐利。（《外台》）又许仁则积热在胃，呕逆不下食，生芦根五味饮服，于本方去茅根、甘草、人参，加生芦根、茯苓，水煮去滓，加竹沥搅调服。《医鉴》枇杷散，治胃虚呕哕不止，于本方去茅根，加枇杷叶。主热呕逆方。生姜（二分）甘草（一分炙）竹叶（一握）人参（二分）栀子（七枚）上以水一升，煎取半升，再服之。（《千金月令》）治胃实热，呕逆不下食，宜服犀角散方。犀角屑（三分）枇杷叶（一两）葛根（三分）麦门冬（一两）上件药捣，粗罗为散，每服三钱，以水一中盏，入生姜半分，煎至六分，去滓不计时候。（《圣惠》）治胃膈热（按：膈热原错易，据下文正），吐逆不定，吃诸药无效者，宜服干葛散方。（胃膈热者，手心热，胸膈烦是也。）干葛（十二两如白面肥好者）甘草（三两上者生用）齐州半夏（三两，用生姜汁半盏，水一升同煮，切，焙干（按：煮原作者，根据谊改）。上件药同捣罗为散，每服五钱，水二盏（原脱五钱水三字，二作一，据《鸡峰》、《本事》补改），生姜三片，枣二枚（《本事》一个，《鸡峰》不用枣）青竹茹一弹子大（此四字原作鬼子，今照《本事》补改，《鸡峰》枣许大），同煎七分（煎原作前，今改。《鸡峰》、《本事》并作煎至一盏），去滓温服，日二服，亦可常服以为效，小儿一钱。（传家秘宝）干葛汤，治心下微烦，恶闻热物，得热则呕，时时喜渴。此由邪热蓄于胃中，胃中得热则气不清，气不清则阴阳浑，其脉虚数或细而疾，宜此（《鸡峰》）（即本方，干葛三两，甘草、半夏各三分。）治胃热呕吐，竹茹汤（即本方，分量同《鸡峰》）。胃热者，手足心热。政和中，一宗人病伤寒，得汗身凉，数日忽呕吐，药与饮食俱不下。医者皆进丁香、藿香、滑石等药，下咽即吐。予曰：此正汗后余热留胃脘，孙兆竹茹汤正相当尔。亟治药与之，实时愈。《良方》槐花散亦相类。（《本事》）《圣济》治胃实热，烦渴咽干，吐逆，葛根汤，去枣，加黄连。治上焦壅热，见食呕吐，头痛目赤，石膏竹茹汤方。石膏（八两）竹茹（焙）人参白茅根半夏（汤洗七遍炒各一两）玄明粉（研）桔梗（炒）甘草（炙锉）葛根（锉各半两）上九味粗捣筛，每服五钱匕，水一盏半，入生姜五片，同煎至八分，去滓温服。（《圣济》）（按：又治小儿吐逆，麦门冬散，用麦门冬、石膏、甘草为散。）治呕吐属热者。黄连（姜炒一钱）石膏（水二钱）上为末，白滚水送下。（《保元》）治上焦吐，头发痛有汗，脉弦，青镇丸主之。（《保命集》）（即小柴胡加青黛，方见《咳嗽》。）竹叶汤，治热吐翻胃。及伤寒遍身发热冷，吐（冷字疑）亦宜服之。竹叶（半斤）白茯苓（一两锉）真珠小半夏（一两洗）生姜（四两切）上以水十碗，煎一碗，去滓温服，不计时候，每服一盏服亦可。（《家宝》）《经验良方》加味二陈汤，治胃热呕吐不已，于二陈汤加刮竹青。胃中有热，膈上有痰者，二陈汤加炒山栀、黄连、生姜。（《丹溪》）新定清中止呕方。半夏（一钱）茯苓（二钱）陈皮（一钱）竹茹（一钱）干葛（五分）生姜（五分）芦根（五钱）枇杷叶（三片）麦冬（一钱）白风米（百粒）（《金匮翼》）（按：此系《济生》橘皮竹茹汤加减方。）治热吐，槐花散。皂荚（去皮烧烟绝）白矾（熬沸定）槐花（炒黄黑色）甘草（炙）右等分为末，每服二钱，白汤调下。嘉兴李使君曾病呕，每食讫即吐，如此两月，服翻胃药愈甚。或谓有痰饮，投半夏散，旋服之，亦皆不验。幕下乐判官授此方，服之实时瘥。又有一老年人，久病呕，与服之又瘥。大凡吐多是隔热，热且生痰（《本事》生涎），此药能化胃膈热涎，特有殊效。（《苏沈》）
　　疏里方法
　　足阳明之经，胃之络脉也，阳明之气下行则顺。今逆而上行，谨不可泄，固也；然呕吐者，每每大便秘结，上下壅遏，气不流行，盍思所以区画而利导之。（《直指》）此证决不可轻用利药，惟腹满脚胀（脚字盖讹），视其何部不利，然后利之。《三因》详论及此，不可不审。（《大成》）呕吐证忌用利药者，此言其常；然大小肠膀胱热结而不通，上作呕吐隔食，若不用利药，开通发泄，则呕吐何由而上。（《丹溪附余》）仲景云：病患欲吐者，不可下之。又用大黄甘草汤治食已即吐，何也？曰：欲吐者，其症在上，因而越之可也。而逆之使下，则必抑塞愦乱而益以甚，故禁之。若既已吐矣，吐而不已，有升无降，则当逆而折之。引令下行，无速于大黄者，故不禁也。兵法曰：避其锐，击其惰。此之谓也。丹溪泥之，而曰凡病呕吐切不可下，固矣哉。（《准绳》）《古今录验》疗胸膈痰饮，食啖经日，则并吐出，食皆不消，出如初，空腹一两日聚食，还复吐之，极不便，此由痰饮聚下绝不通，服此丸宣通下气方。吴茱萸泽泻芍药白术汉防己赤茯苓（各二两）蜀大黄（二两）上七味捣筛，蜜和为丸，如梧子大，饮服二十五丸。（《外台》）《集验》疗吐逆干呕，生姜汤方。生姜（四两）泽泻（三两）桂心（二两）橘皮（三两）甘草（二两）茯苓（四两）人参（一两）大黄（四两）上八味切，以水七升，煮取三升，服五合，日三。（同上）（按：据《医心》，此本僧深方，治胃逆干呕，欲吐无所出，人参汤。）三乙承气汤，治呕吐，水浆不入，或食已即吐，大便秘，或利而不松快，时觉腹满者，或下利赤白而呕吐食不下者，或大肠小肠膀胱结而不通，上为呕吐隔食。川大黄浓朴枳壳芒硝（各半两）甘草（一两）上四味为粗末，每服四钱，水一盏，生姜三片，煎至六分，却入硝，细细啜服。（《经验良方》）袁玉行患小腹厥气上冲即吐，得饮则吐愈甚，诸药不效，延余诊之。两脉虚涩，右尺独见弦急。余曰：人身之中，清气本乎上而反陷下，则为注为泄；浊气本乎下而反逆上，则为呕为吐。今证正在下而不在上也。下焦之浊气上腾，则胸中之阳气不布，故饮入于胃，有上壅而不下达矣。经云：云雾不清，则上应白露不下。若非地道一通，浊气何由而降，呕吐何由而止耶。治以调胃承气汤，一剂而得宿秽甚多，继渐培中气而愈。（印机草）嘉定钱远之，二十五岁，以鼓盆之戚，悲哀过度，不能食饭。又十余日，粥亦不能食，随食随吐，二便闭涩。自谓必死，求诊于余。余曰：脉按有力，非死证也。以酒蒸大黄，加桃仁、当归、砂仁、陈皮，蜜丸与服。凡五服而下燥屎干血甚多，病若失矣。数日之间，能食倍常。（《必读》）金针丸，治卒然呕吐，胸中痞闷，气不下行，此由饮食失宜，过伤胃气，胃气滞而不行，水谷不化，气逆则吐，其脉沉疾而短滑。巴豆朱砂（等分）上用白面糊和丸，如麻子大，遂旋用针穿一窍子，每服一丸，以针札定，于灯上烧少时，熟水下。（《鸡峰》）呕家不以温药微利大便，则无由愈。养正丹或来复丹、黑锡丹之类（养正云云，原作此数药三字，今照上文录入）皆有硫黄，能温利之。秘甚者，用加味感应丸。若先自溏利，是为虚寒，不宜用此。（《易简》）呕吐家多大便秘结，虚冷者用灵砂或养正丹，温而利之。又苏合香丸用四分，感应丸用六分，夹研作细丸，姜汁泡沸汤下，此亦温利。若大便热结，用蜜煮凝，捻作指铤，纳后部导之。（《直指》）凡大肠燥结，呕吐不止，汤药不入，老人虚人多有此症，幽门不通，上冲于窍，以致呕吐泛满。须先以蜜煎导其大便，通其幽门，然后服药则安，此要法也。（《危证简便》）
　　镇坠方法
　　治吐，紫粉丸。针砂醋浸一宿，辟去醋（按：馆本云劈破），便带醋炒，直候铫子红色无烟乃止，候冷细研，更用醋团，火烧洞赤，取起候冷，再研极细，面糊丸，如梧桐子大，每服四十丸，粥饮下。服讫，便啜一盏许粥，不吐已。如未定，再服决定。小儿小丸之，随儿大小与之。此药极神异，然吐有多端，《良方》中有数法，皆累验者，可参用之。（《苏沈》）呕吐诸药不效，当借镇重之药以坠其逆气，宜姜苏汤下灵砂丹，须百粒作一服。俟药得效，却以养正丹、半硫丸导之。（《要诀》）
　　杂治诸方
　　六味地黄丸，阴虚于下，令人多呕者，主此方，盐汤吞之。（《方考》）呕吐诸药不效，再以鹅翎探吐积痰为愈。（《六要》）凡呕吐，用芦管入鼻孔内，吹皂荚末少许，令嚏出即止。（《捷法》）
　　调摄法
　　痰吐逆，忌甘滑等物。（《万安》引《保生信效方》）
　　脏腑类
　　胃反
　　胃反自是一种病，故前人必与呕吐为别，今亦区而列之，然要在与前门参看。
　　脉候
　　小弱而涩，胃反。（《脉经》）寸紧尺涩，其人胸满不能食而吐。吐止者，为下之，故不能食。设言未止者，此为胃反，故尺为之微涩也。（同上）其脉紧而弦，紧则为寒，弦则为虚，虚寒相搏，故食已即吐，名为胃反。（《病源论》）其脉浮缓者生，沉涩者逆。（《奇效》）反胃之脉，沉细散乱，不成条道，沉浮则有，中按则无，必死不治。更参面色，不欲黄白，亦不欲纯白，皆恶候也。（《准绳》）翻胃初起之脉，滑数有力有神者，可治；若脉多沉涩而弦急者，不治，此由脾胃之元气已绝，不能营运转输以传导耳。（《百问》）
　　源由证治诸说
　　荣卫俱虚，其血气不足，停水积饮在胃脘则脏冷，脏冷则脾不磨，脾不磨则宿谷不化，其气逆而成胃反也，则朝食暮吐，暮食朝吐，心下牢大如杯，往往寒热，甚者食已即吐。（《病源论》）夫反胃者，为食物呕吐，胃不受食，言胃口翻也。则有因饮酒过伤所致，则有因忧悒怏蓄怒，肠结胃翻所致；则有宿滞痼癖，积聚冷痰，久不全除，致成兹疾；则有热毒壅隔，胃口闭塞，不下饮食。女人皆由血气所为，男子多因冷惫所致（按：《得效》曰：女人得之，多由血气虚损，男子得之，多因下元冷惫）。大凡呕哕饮食所为，病根既若异同，医疗固宜审密，其中有才食便吐，有食久乃翻，不可一概用方，切在子细体候也。（《圣惠》）五种翻胃：第一停饮，早辰吃物，日午吐出，心痛头疼，又吐酸水者是也。第二膈气，吃物随手吐出，而小便赤，腹肚气膨，坐卧不安，上暖下冷者是也。第三结肠，登混如羊粪，吐出似藏坏鸡子，大小便急涩疼痛者是也（按：《卫生家宝》曰：结肠翻胃，饮食入腹，经宿则吐，食粒不化者，是此证）。第四呕逆，吐酸水，有顽痰，心头燥者是也。第五膈宿（膈当隔），今日吃物，来日吐出，心腹膨迷闷者是也。（《经验秘方》）有食罢即吐，有朝食暮吐，暮食朝吐，所吐酸臭可畏，或吐黄水。凡有斯疾，乃是脾败，惟当速疗，迟则发烦渴，大便秘，水饮纤悉不得入口，不旋踵毙矣。（《得效》）翻胃者，朝食暮吐，暮食朝吐也。□则由七情气郁而生涎，及饮食生冷，喜啖炙，饥饱不时，伤损脾胃。脾之中州，不能磨化水谷。胃之下口，不能宣达于阑门泌别之。所以致气复回升，引食而反。治之之法，须当运化水谷为先，导泄胃之下口，使气得下达，随引水谷下透于小肠，则上不吐矣。（《活法秘方》）如朝食暮吐，暮食朝吐，或食下须臾即吐者，此胃可容受而脾不能传送也；或大小肠秘结不通，食反而上奔也。（《丹溪》）翻胃之病，所以重于呕吐者，呕吐食入即吐，翻胃则或一日半日，食复翻上，不化如故。腹中非不欲食，食不肯留。胃气不温，不能消食，食既不消，不为糟粕而入大肠，必随气逆上，从口而出。故翻胃人，胸膈多为冷气所痞。二陈汤加丁香十粒，枳壳半钱；或治中汤，加枳壳，砂仁各半钱，半夏一钱，入米与生姜同煎。若胃寒甚，服药而翻者，宜附子粳米汤，加丁香十粒，砂仁半钱；大便秘者，更加枳壳半钱。隧道久不通，名结肠翻胃，半硫丸尤宜。病重百药无效，势危笃者，宜桂香青金散（按：盖即桂香散）以坠之。（《要诀》）治反胃之法，当辨其新久及所致之因。或以酷饮无度，伤于酒湿；或以纵食生冷，败其真阳；或因七情忧郁，竭其中气。总之无非内伤之甚，致损胃气而然。故凡治此者，必宜以扶助正气，健脾养胃为主。但新病者，胃气犹未尽坏，若果饮食未消，则当兼去其滞；若有逆气未调，则当兼解其郁。若病稍久或气体禀弱之辈，则当专用温补，不可标本杂进，妄行峻利开导、消食化痰等剂，以致重伤胃气，必致不起也。（《景岳》）虚在上焦，微寒呕恶者，惟姜汤为最佳，或橘皮汤亦可。虚在中焦而食入反出者，宜五君子煎（即理中汤加茯苓）、理中汤之类主之。虚在下焦而朝食暮吐，或食入久而反出者，其责在下，除非补命门以扶脾土之母，则火无以化，土无以生，亦犹釜底无薪，不能腐熟水谷，终无济也，宜六味回阳饮（方见伤寒）或人参附子理阴煎（用熟地、当归、炙甘、干姜）或右归饮（系肾气丸去苓、泽、牡，加枸杞、甘草、杜仲）之类主之。此屡用之妙法，不可忽也。（《景岳》）反胃系真火式微，胃寒脾弱，不能消谷，朝食暮吐，暮食朝吐，或一两时而吐，或积至一日一夜，腹中胀闷不可忍而复吐。虽曰脾胃虚寒，然致病之由，必有积滞于内。《千金》治反胃初起，用《金匮》茯苓泽泻汤，去白术，换干姜，加人参、橘皮、大黄、青竹茹，得利去大黄，为胃虚反胃、下喉便吐之主方。若吐出原物酸臭不化，此饮食入胃，既抵胃之下脘，复返而出也，宜理中汤为主，甚则加丁、附、川连（按：此本出《沙篆》）。食物之后，冷涎不已，随即反出，或心腹觉疼，藿香安胃散，或六君子汤加丁香、藿香。咽喉阻塞，胸膈满闷，暂用香、砂、枳、朴以开其结滞，然通气药过多，中气因而不运，异功散加香、砂，使气旺自能运化。胃反上气，食即吐出，属热者，《千金》用芦根、茅根等煎服；不应，加竹茹、生姜。反胃而胸中嘈杂不宁，或作或止，其人懊，面上有白点者，作虫积治之。（《医通》）翻胃不甚剧者，但视其所食之物犹未尽者是也，宜用温药如木香、桂心、生姜之类以温其脾，加半夏、黄连、人参、茯苓煎服。翻胃甚者，所食之物吐尽者是也，其胃大寒，必用热药如煨熟附子、丁香、干姜之类，加姜炒黄连、人参、茯苓、苏子、沉香、白豆蔻煎服。（《医镜》）反胃属胃气虚，忌破气、升。苦寒、甘、热燥，宜补气降气、和胃、清热、酸敛以制肝。（《本草经疏》）反胃，用伏龙肝水煎药以补土，糯米汁以泽脾，代储以镇逆，乌铅以抑肝。（《汇补》）
　　火衰证
　　（宜参前条景岳说）反胃火衰，不能生土，其脉沉迟，宜八味丸，减熟地，加沉香、砂仁。（《沙篆》）（《医通》作八味丸加丁、沉，间进黑锡丹。）石顽治汤伯干子，年及三旬，患呕吐经年，每食后半日许，吐出原物，全不秽腐，大便二三日一行，仍不燥结，渴不喜饮，小便时白时黄。屡用六君子、附子理中、六味丸皆罔效，日濒于危，逮后延余诊之。其两关尺弦细而沉，两寸皆涩而大，此肾脏真阳大亏，不能温养脾土之故，遂以崔氏八味丸与之。或谓附子已经服过二枚，六味亦曾服过，恐八味亦不能克效也。余曰：不然。此证本属肾虚，反以姜、附、白术伐其肾水，转耗真阴，至于六味虽曰补肾，而阴药性滞，无阳则阴无以生，必于水中补火，斯为合法。服之不终剂而愈。（《医通》）
　　大便秘结
　　反胃证，多有大便闭结者，此其上出，固因下之不通也；然下之不通，又何非上气之不化乎。盖脾胃气虚，然后治节不行而无以生血，血涸于下，所以结闭不行，此真阴枯槁证也。必使血气渐充，脏腑渐润，方是救本之治。若徒为目前计而推之逐之，则虽见暂通，而真阴愈竭矣。（《景岳》）有阳虚不能统运，呕逆便秘，用人参、大黄、附子攻之，即真气竭者，不可救。（《医通》）
　　死证
　　反胃症沫大吐者多死，予目击十数人矣。（《赤水》）凡反胃而致大吐白沫如鸡子清者，是肺胃俱亡，矢如羊粪，则大肠血槁，即大补气血，终亦必亡而已。（《医通》）
　　温中诸方
　　《万全方》疗脾，饮食吐逆，水谷不化，此为胃反，半夏饮子方。制半夏（八分）浓朴（炙）人参白术生姜（切）枣（各六分）粳米（两合）橘皮（四分）上八味细切，以水二大升，煎取一升，去滓分温四服。空肚服二服。（《外台》）《叶氏》翻胃汤，治反胃呕吐，胸膈不快，食即经宿吐出酸臭（石大夫方），于本方去半夏、粳米，加茯苓、吴茱萸。李绛《兵部手集方》，疗反胃，呕吐无常，粥饮入口即吐，困弱无力，垂死者，以上党人参二大两拍破，水一大升，煮取四合，热顿服日再，兼以人参汁煮粥与啖。李直方司勋徐郎中，于汉南患反胃，两月余诸方不瘥，遂与此方，当时便定，瘥后十余日发入京。绛每与名医持论此药，难可为俦也。（《本草图经》）治反胃，吐酸水，人参粥方。人参（为末半两）生姜（取汁半升）上二味，以水二升，煮取一升，入粟米一合，煮为稀粥，觉饥即食之。（《圣济》）（按：前门有参粟汤，即是类方。又《千金》有捣粟米作面，水和丸烂煮，内醋中吞之方，宜参。）《斗门方》治翻胃，用附子一个最大者，坐于砖上，四面着火渐逼，淬入生姜自然汁中，又根据前火逼干，复淬之，约生姜汁可尽半碗许，捣罗为末，用粟米饮下一钱，不过三服瘥。（《本草》）（《本事》名附子散。）治患痼冷反胃，呕哕不下食方。附子三分，生姜一升，水入二合。上切附子如豆许大，入姜汁中，煎令汁尽，更入蜜一合，捣一千杵，丸如梧桐子大，不计时候，以生姜汤下二十丸，渐加至三十丸。（《圣惠》）治翻胃呕吐，黄附丸。附子（炮去皮脐尖）上为末糊丸，如梧桐子大，以大黄为衣，每服十丸，温水下。（《家宝》）附子五苓散，治翻胃吐食。大附子（一只取空入五苓散在内炮熟）上为细末，用姜汤下，何元寿方。（《朱氏》）尤，脉缓右关弦，知饥恶食，食入即吐，肢浮便溏，溺少不渴饮，此胃阳衰微，开合之机已废，老年噎格反胃，乃大症也。人参茯苓淡附子淡干姜炒粳米姜汁（《临证指南》）茱萸丸，孙生传曰：年深膈气翻胃，饮食之物至晚皆吐出，悉皆生存不化，膈上常有痰涎，时时呕血，胸中多酸水，吐清水无时，日渐羸，腹中痛楚，时复冷滑，或即闭结，候状不可尽述。自患此疾六年，日可吐及五、七度，百方无验。因遇此法，服及两月，诸疾悉瘥。吴茱萸（三分瓦上出油）胡椒人参当归（各五钱）甘草（半两，一半生，一半纸裹五、七重，醋浸令透，火内慢煨，干又浸，如此七遍。）半夏（一两，用姜四两研汁，入砂罐子内，用姜汁、并水煮，候破，看存二分白心，取半夏研为膏子。）白矾（半两炒干存性一分）上为末，半夏膏丸，如稍硬，添姜汁，丸如梧桐子大，每服七丸，桑柳条各三十茎，银器内煎汤吞下，日三服。忌诸毒物，惟可食油猪胰脾软饭。此孙生自叙如此。（《苏沈》）治翻胃，丁香一两为末，炼卤梅取肉，以丁香末为膏，含化即愈。（《袖珍》）（又有生姜、荞麦面、丁香方，当阅。）
　　清中诸方
　　治胃反，食即吐出，上气方。芦根茅根（各二两细切）上二味以水四升，煮取二升，顿服之，得下良。（《千金》）包（六十），胸脘痞闷嗳逆，三四日必呕吐粘腻或黄绿水液，此属反胃，六旬之年，是亦重病。川连半夏枳实郁金竹茹姜汁（《临证指南》）
　　疏里诸方
　　华佗治胃反，胃反为病，朝食暮吐，心下坚如杯升，往来寒热，吐逆不下食，此为关上寒所作，将成肺痿，治之方。真珠雄黄丹砂（各三两）朴硝（五两）干姜（十累）上五味末之蜜丸，先食服，如梧子三丸。若小烦者，饮水即解，然无所忌，神良无比。一方用桂心一两。（《千金》）大黄汤，治冷涎翻胃，其候欲发时先流冷涎，次则吐食，此乃劳证，治之不早，死在旦夕。大黄（一两，生姜自然汁半茶盏，炙大黄令干，又淬姜汁中，如此淬尽，切焙为末。）上每服二钱，陈米一撮，葱白二茎，水一大盏，煎至七分，先食葱白，次服其药，不十日去根。（《本事续集》）半夏生姜大黄汤，治旦食暮吐，暮食朝吐，此下焦病。半夏大黄（各二两）生姜（一两半）水五升，煮取三升，分温再服。（《必读》）治胸膈不快，酒食所伤，渐成翻胃，自令干呕。丁香巴豆乌梅（各二十个完全好者）上三味皆不去油谷并核，捣三五千百杵成膏，入早米饭一两，同捣又二千杵，令极匀细，众手丸如○大，慢火焙干，净纸承，顿地上出火毒，每服五丸或七丸，茶酒熟水任下。如呕吐酸水，心腹气痛，膨胀者，橘皮甘草汤下。（《本事续集》）（按：此本《鸡峰》五百罗汉丸，今去胡椒、缩砂，彼曰消食化气。《三因》五百丸，于罗汉丸去胡椒。）翻胃平胃散，平胃散多加砂，姜为末沸汤点服，当吐出恶物一块，黑色如石，屡验。（《必用全书》）（按：磨积方仅止此，仍不别设其类，敢列于斯。）
　　收涩镇坠诸方
　　治反胃病吐后，令永瘥，赤石脂丸方。赤石脂（一斤好腻无砂者）上捣罗研，以蜜和丸，如梧桐子大，每日空腹以生姜汤下十丸，加至二十丸。一云，水飞，丸如绿豆大，令干，以布揩令光净，空腹津吞十丸，仍先以巴豆一枚去皮，勿令破，津吞之后服药。（《圣惠》）《按：《千金翼》治痰饮盛，吐水无时节，赤石脂为散，服方寸匕，日三，酒饮并可下之，即此方所本。又《寓意草》治膈气危证，用煎人参汤，调赤石脂末。又以赤石脂，用六君子汤加旋复花煎调。喻氏所谓膈气，即吐逆证，宜考。又宜参前门吐清水。）治脏腑久积虚冷，反胃呕哕，宜服此方。白矾黄丹（各二两）硫黄（一两）上先将白矾、黄丹入于坩锅内，以炭火半秤烧通赤，任火自消，取出于湿地出火毒两日，入硫黄同细研为末，以粟米饭和丸，如绿豆大，以粥饮下二十丸。（《圣惠》）《本事续集》去硫黄。治胃虚胀，其气上逆，食已反出，矾石丸，白矾三两烧，细研，以研饭为丸，如梧子，每空心米饮下十五丸。（《圣济》）治翻胃方。锻石（不计多少，水浸七日，每日换水，去尽苦水，焙干，一两。）姜制半夏（一两）丁香（一分）茯苓（一两）上并细末和匀，每用五钱，别作粥，粥熟抄药在内搅匀，一、二服立止。（《方氏》）治男女久患冷翻胃，口吐清水，遍身虚肿，胸腹胀满，上气喘急，及冷气筑心，面色萎黄，不进饮食。真针砂（一斤先淘去赤水令清了却以米醋煮炒红色）苍术（半斤炒赤）陈皮（去白）干姜（炮各五两）上为末，以蒸饼糊丸，如梧子大，空心温酒送下三十丸，妇人醋汤下，忌生冷毒物。（《卫生十全》）治久患翻胃，及小儿惊吐，诸吐并医，田季散。好硫黄（半两细研）水银（一分与硫黄再研无星）上同研如黑煤色，每服三钱，生姜四两取汁，酒一盏，同姜汁煎熟调药，空心服，衣被盖覆，当自足指间汗出，迤逦遍身，汗出即瘥。（《苏沈》）翻胃之患，皆因中脘停寒，涎饮凝滞，食入即吐，当用养正丹，以生姜、熟附各四分，丁香十粒，同煎咽下。但丁、附性热，恐为痰饮阻隔，即蓄在上焦，反为僭燥，则于二陈汤中选药用之。（《易简》）《明理论》理膈气反胃，诸药难瘥，朝食暮吐，食已辄出，其效神速。用硫黄半两，水银、黑锡各三钱，同于铫内，用柳木捶研，微上火细研为炭。取后入丁香末二钱，桂末一钱，生姜末三钱，同研停匀，每二钱，黄米粥饮调下，一服效，甚则再服，名桂香散。（《简易》）入药灵砂，治翻胃呕吐，食饮不下。灵砂末（一两）丁香末木香末胡椒末（各半钱）上件和匀，煮枣圈肉，杵和为丸，如绿豆大，每服五十粒，生姜米饮送下，不拘时候。（《济生续》）（按：《和剂》灵砂主治，有翻胃吐逆。）
　　绝饮用药法
　　反胃之疾，十有九死，非药不效，良因辄强以食，或饮以羹汤，是速其吐。今得其说，不强以食，绝其羹汤，先投来复丹暑药，知其非伏暑证，遂投养正、灵砂之类，饥则以饭炒香干啖之，一点汤水亦不与，三日后竟不复吐，饮食如初，方用甘蔗捣汁七升，生姜捣汁一升，打和分作二服。（《经验秘方》）干食方，惟食干饭饼饵，尽去羹饮水浆，药亦用丸，自不反动，调理旬日奇效。有人三世死于胃反，至孙收效此方。（《得效》）得药不反，切不可便与粥饭及诸饮食，每日用人参五钱，陈皮二钱，作汤细啜，以扶胃气。觉稍安，渐渐加人参（按：《必读》作惟以人参五钱，陈皮二钱，老黄米一两，作汤细啜。《医通》作每日与独参汤，少加炒陈米，不时煎服）。旬日半月间，方可小试陈仓米饮及糜粥。仓廪未固，不宜便贮米谷，常见即食粥饭者，遂致不救。（《准绳》）（按：此文本出其自制通肠丸下，然《六要》、《必读》俱为该反胃诸治者，其意为佳。）
　　灸法
　　有人久患反胃，予与镇灵丹服，更令服七气汤，遂能立食，若加以着艾，尤为佳也。有老妇人患反胃，饮食至晚即吐出。见其气绕脐而转，予为点水分、气海，并夹脐边两穴。既归，只灸水分、气海即愈，神效。（《资生》）服药未应者，宜灸中脘一穴，足三里二穴，各灸七壮或九壮，其效尤着焉。（《济生》）
　　脏腑类
　　哕
　　
　　名义
　　哕者，呃逆也，非咳逆也。咳逆者，咳嗽之甚者也，非呃逆也。（按：唐末以来，谬以咳逆为呃逆之名，故景岳有此辨也。但古人意非以咳嗽逆气为哕义，故今是书所引，其云咳逆者，皆宜为呃逆看。）干呕者，无物之吐，即呕也，非哕也。（按：东垣、海藏以哕为干呕，故有此辨也。又《活人书》创以为干呕，然、哕同字，宜参《呕吐》名义。）噫者，饱食之息，即嗳气也，非咳逆也。（按：《圣惠》以呃逆名咳，或作噫，故有此辨也。）后人但以此为鉴，则异说之疑，可尽释矣。（《景岳》）
　　脉候
　　脉浮而缓者易治，弦急而按之不鼓者难治。脉结或促或微皆可治，脉代者危。（《正传》）
　　寒热虚实诸说
　　呕哕之病者，由脾胃有邪，谷气不治所为也。胃受邪气则呕。脾受邪气，脾胀气逆，遇冷折之，气不通则哕也。（《病源论》）脾胃俱虚，受于风邪，故令新谷入胃，不能传化，故谷之气，与新谷相干，胃气则逆，胃逆则脾胀气逆（按：《圣济》作水谷之精，与新谷相干，脾胃气逆痞满），因遇冷折之，则哕也。右手关上脉沉而虚者，善哕也。（同上）实哕者，醉饱得之。虚哕者，吐下得之，又失血虚家得之。（《千金翼》）哕者咳逆也，古方则谓之哕。凡吐利后多作哕，大率胃实即噫，胃虚则哕，此由胃中虚，膈上热，故哕。或至八九声相连，收气不回，至于惊人者。若伤寒久病得此，甚恶，《内经》所谓坏腑者是也。杨上善释云：津泄者，知盐器之漏。声嘶者，知琴弦之绝。叶落者，知槁木之摧。举此三物衰坏之征以比哕，故知是病深之候也。亦有哕而心下坚痞眩悸者，以膈间有痰水所为，其他病则各有治法。（《三因》）多因吐利之后，胃中虚寒，遂成此证。亦有胃虚膈上热，哕至八九声相连，收气不回者。却当子细看脉与证，施以治法。大抵老人虚人久病患及妇人产后有此证者，皆是病深之候，非佳兆也。（《济生》）若气自腹中起，上筑咽喉，逆气连属不能出，或至数十声，上下不得喘息（按：《活法秘方》无喘字）。此由寒伤胃脘，肾气先虚，逆气上乘于胃，与气相并（肾气以下，《活法》作气不归肾，肾气不行，与气相并）不止者难治，谓之哕。宜茱萸丸，灸中脘（《活法》作期门）、关元百壮。未止，灸肾俞百壮。（《资生》引《指迷方》）吐利后胃虚寒，面青手足微冷，脉紧细，羌活附子散、柿蒂汤，又丁香煎汤咽苏合香丸，《三因》丁香散、《活人》橘皮干姜汤。吐利后，胃热，面红白，手足温，《济生》橘皮汤、《活人》半夏生姜汤（即仲景方）、橘皮竹茹汤。大病后，脾胃气衰，中州已无土，《活人》橘皮竹茹汤、《济生》橘皮汤，又荜澄茄、良姜各三分为末，煎二钱，入醋少许煎服，又莱菔子煎汤，调木香调气散热服。（《永类》）咳逆为病，古谓之哕，近谓之呃，乃胃寒所生，寒气自逆而上呃，此证最危。间有热呃，已见伤寒证。其有他病发呃者，皆属寒。宜用半夏一两，生姜一两半，水一碗，煎半碗热服。若胃中寒甚，呃逆不已，或复加以呕吐，轻剂不能取效，宜丁香煮散，及以附子粳米汤，增炒川椒、丁香，每服各三十五粒。（《要诀》）哕声频密相连者为实，可治；若半时哕一声者属虚，难治，多死在旦夕。（《纲目》引世）咳逆者，气逆上冲而作声也，俗谓之吃忒是也。其发也，或三五声而止，或八九声而止，或连续不绝，收气不回者。然所得之由不同，有因久病胃虚而得者，有因伤寒失下而得者，有因痰热内郁、火气冲上而得者，有因过服寒剂、胃寒而得者，有因水气停痰、心下痞悸而得者。治法当以降气化痰和胃为主，若胃虚者补其胃，伤寒失下者宜下之，火逆上冲者宜降之，过服寒剂者宜温之，水气停痰者宜逐之，斯其治法也。其或病久，脾胃衰败而发咳逆，额上汗出，连声不绝者，又为恶候也。（《选要》）有胃气寒而呃。元礼戴氏以杂病发呃者皆属寒，惟有伤寒发呃属热。盖由阳明内实，过经失下，清浊不得升降，以致气不宣通而作。或又有饮食填塞胸中，而气不得升降者。或有痰闭于上，火起于下而气不得伸越者。（按：此分实证为三，本出《正传》。）又有吐利后，胃虚膈热而作呃者。又有气血虚作呃者。不可以不辨也。（《赤水》）呃之大要，亦惟三者而已。则一曰寒呃，二曰热呃，三曰虚脱之呃。寒呃可温可散，寒去则气自舒也。热呃可降可清，火静而气自平也。惟虚脱之呃，则诚危殆之证，其或免者，亦万幸矣。（《景岳》）呃逆证，凡声强气盛而脉见滑实者，多宜清降，若声小息微而脉见微弱者，多宜温补。（同上）轻易之呃，或偶然之呃，气顺则已，本不必治。惟屡呃为患，及呃之甚者，必其气有大逆，或脾肾元气大有亏竭而然。然实呃不难治，而惟元气败竭者，乃最危之候也。（同上）大抵无病而暴呃者多实，病久而乍呃者多虚。前后不利者多实，清便自调者多虚。寒而呃者必喜热，热而呃者。必喜寒。停痰多心下痞悸，气逆必胸中喘满。虚则补之，实则泻之，热则清之，寒则温之，痰凝者利之，气逆者顺之。贵在临证变通，不可胶于一见。（《汇论》）呃逆在辨寒热，寒热不辨，用药立毙。凡声之有力而连续者，虽有手足厥冷，大便必坚，定属火热，下之则愈，万举万全。若胃中无实火，何以激搏其声逆上而冲乎。其声低怯而不能上达于咽喉，或时郑声，虽无厥冷，定属虚寒，苟非丁、附，必无生理。若胃中稍有阳气，何以致音声馁怯不前也。又有始热终寒者，始本热邪，因过用苦寒，寒郁其热，遂至呃逆，急宜连理汤加姜、半主之。五六日大便不通者，削陈酱姜导之。若真阳素虚人，误用苦寒通其大便，必致热去寒起，多成不救。复有饮热饮冷而呃，背微恶寒，目晴微黄，手足微冷，大便溏黑者，属瘀血；若饮热则安，饮冷则呃，虽有背恶寒，手足冷，大便溏等证，此属湿痰，肥人多此，须推瘀血、痰饮例治之。（《医通》）无病而呃者，不必治也，即治不过用《内经》刺鼻取嚏，或闭息不令出入，或惊之之法，皆可立已。若有病而呃者，形气壮实，别无恶候，审其致闭之邪，去之亦即已。惟病重得此，多为气脱。凡见其呃自丹田而上，久久乃一声，通身振动者，即是危候，恐难治矣（此先天命门真火欲脱，多不救），与黑锡丹，灸关元。（《医碥》）
　　病系阴为火所乘
　　吃，病气逆也，气自脐下直冲，上出于口而作声之名也。《书》曰：火炎上。《内经》曰：诸逆冲上，皆属于火。东垣谓火与元气不两立，又谓火气之贼也。古方悉以胃弱言之而不及火，且以丁香、柿蒂、竹茹、陈皮等剂治之，未审孰为降火，孰为补虚。人之阴气，根据胃为养，胃土伤损，则木气侮之矣，此土败木贼也。阴为火所乘，不得纳守，木挟相火乘之，故直冲清道而上。言胃弱者，阴弱也，虚之甚也。（《格致余论》）（按：哕证自此言出，而后有明诸家，多以阴火上冲为说，处以补阴方剂。今验之病者，未见其可。仍姑录此说，以俟识者。）
　　偶然致呃
　　亦有无病，偶然致呃，此缘气逆而生，重者或经一二日，宜小半夏茯苓汤加枳实半夏汤，或用煎汤泡萝卜子，研取汁，调木香调气散，乘热服，逆气用之最佳。（《要诀》）
　　瘀血
　　（互见上）伤寒血证呃逆不止，舌强短者，桃仁承气汤主之。心痛饮汤水下作呃逆者，是有死血在中，桃仁承气汤下之。（《丹溪》）超越陈氏，二十余岁，因饱后奔走数里，遂患哕病，但食物则连哕百余声，半日不止，饮酒与汤则不作，至晚发热，如此者二月。脉涩数，以血入气中治之，用桃仁承气汤，加红花煎服，下污血数次即减，再用木香和中丸加丁香服之，十日而愈。（《纲目》引丹）
　　停食
　　又有因于食而致呃者，脾胃不能健运，食阻气而不行，宜以温中消导可也，如二陈汤加浓朴、山楂、砂仁、木香。（《绳墨》）
　　虫
　　因于虫者，其声或作或止，或缓或促，兼面色不一，胃中或痛，或吐清水冷涎，或心中嘈杂，脉迟大小不匀。（《续焰》）
　　滞下后
　　（诸病后）吐利后哕，即丹溪治赵立道与陈择仁哕，皆于滞下得之之类，六脉大豁，用参、术而愈是也。予长兄，九月得滞下，每夜五十余行，呕逆食不下，五六日后加呃逆。与丁香一粒，含之立止，但少时又至。遂用黄连泻心汤，加竹茹饮之，呃虽少止，滞下未安，如此者十余日。遂空心用御米壳些少，涩其滑，日间用参、术、陈皮之类补其虚。自服御米壳之后，呃声渐轻，滞下亦收而安。（《纲目》）痢后发呃，极为险证。（《尊生书》）至若吐利后发呃者，难治。伤寒、痢疾、产后、久病、虚损及汗下后致呃者，皆难治，不可言其易也，后必有悔。（《绳墨》）
　　死证
　　（互见上）其人气不接续，呃气转大，其脉虚而无力。若虚而短数者不治，有痰者不治，饮食不入者不治。（《绳墨》）
　　温中诸方
　　顺气汤，治咳逆神验。丁香（四十九粒）柿蒂（二十七个）上用水一碗，同煎至半碗，温服一盏，立效。如未住，更服。（《家宝》）（按：此方本出《简要济众》，既录《伤寒》中。）《易简》丁香十粒，柿蒂十五枚，煎汤半盏，乘热顿服。《济生》名柿蒂汤，治胸满咳逆不止，各一两，加姜煎。治胃冷咳，气厥不通，高良姜散方。高良姜（一两）干木瓜莲子心菖蒲（各半两）丁香（一分）上件药捣筛为散，每服三钱，以水一中盏，入生姜半分，煎至六分，去滓温服。（《圣惠》）丁香煮散，治翻胃呕逆，丁香、石莲肉各十四枚，北枣七枚截碎，生姜七片，黄秫米半合洗。上水碗半，煮稀粥，去药，取粥食之。（《直指》）治气逆咳不止方。伏龙肝（一两）丁香（半两）上件药捣，细罗为散，煎桃仁醋汤，调下一钱。（《圣惠》）丁香柿蒂散，治吐利及病后，胃中虚寒，咳逆至七八声相连，收气不回者，难治。人参茯苓橘皮半夏良姜（炒）丁香柿蒂（各一两）生姜（一两半）甘草（五钱）上锉散，每服三钱，水一盏煎，乘热顿服。或用此调苏合香丸亦妙。（《得效》）（按：《直指》曰：噫逆即咳逆，胃寒所致也。良姜为要药，人参、白茯苓佐之。良姜温胃，能解散胃中邪气。盖危氏立此方，岂本其意乎。）陈，食伤脾胃，复病呕吐、发呃、下利。诊两脉微涩，是阳气欲尽，浊阴冲逆，事危至急，舍理阳驱阴无别法。人参茯苓丁香柿蒂炮附子干姜吴茱萸（《临证指南》）黄，脉小舌白，气逆呃忒，畏寒微战，胃阳虚，肝木上犯，议用镇肝安胃理阳。人参代赭石丁香皮茯苓炒半夏淡干姜（同上）哕不止，干姜六分，附子四分，炮捣，苦酒丸如梧子，服三丸，日三效。（《肘后》）吴茱萸丸。（主治全系前诸说中《资生经》文。）橘皮（洗一两，《活法》三两）吴茱萸（醋炒，《活法》三两）附子（炮裂去皮脐各一两）上为细末，白面糊为丸，如梧桐子大，每服七十丸至八十丸，温生姜汤下，食前。（《御药》）（按：据《资生》是王子亨方。）止咳逆羌活散。（出《灵苑》。馆案云：《三因方》有丁香一两。）羌活附子（炮）茴香（微炒各半两）木香干姜（去土炮各枣许，按：馆本各一两）上每服二钱，水一盏，盐一捻，同煎一、二十沸，带热服，一服止。（《苏沈》）《活人》名羌活附子散。橘皮干姜汤，治哕。橘皮通草干姜（炮）桂心（各二两）人参（一两）甘草（炙二两）上锉如麻豆大，每服四钱，水一盏，煎至六分，去滓温服，日进三服。（同上）大吐大泻后，虚寒，四肢厥冷，咳逆者，以附子理中汤主之。（《原病集》）病后元气不足，发咳逆者，以六君子汤加柿蒂主之。（同上）参附汤，治大汗大吐大泻后，厥逆，呃忒，腹痛。（《汇补》）治寒气攻胃咳方。胡椒（三十颗）麝香（一钱细研）上捣破胡椒，入麝香，用酒一中盏，煎至半盏，稍热服。（《圣惠》）
　　清中诸方
　　橘皮竹茹汤，治胃热多渴，呕哕不食。赤茯苓（去皮）橘皮（去白）枇杷叶（拭去毛）麦门冬（去心）青竹茹半夏（汤泡七次各一两）人参甘草（炙各半两）上咀，每服四钱，水一盏半，姜五片，煎至八分，去滓温服，不拘时候。（《济生》）人参三白汤，身热，脉数而虚，咳逆者主之。人参（二钱）白茯苓白术（各钱五分）白芍（一钱）竹茹（一团）食前服。（《原病集》）《统旨》参术竹茹汤，于本方去芍药，加陈皮、半夏、甘草、姜，水煎。泻心汤，咳逆便秘者，大承气汤下之；便软者，泻心汤主之。黄连（一两）上为末，水调二、三分，量病患大小与之。（《医林集要》）（按：此方本出钱氏，治心气实。）
　　驱饮诸方
  </div>
  <div class="pagination">
   <a href="杂病广要_page18.html">
    上一页
   </a>
   <span>
    ...
   </span>
   <a href="杂病广要_page14.html">
    14
   </a>
   <a href="杂病广要_page15.html">
    15
   </a>
   <a href="杂病广要_page16.html">
    16
   </a>
   <a href="杂病广要_page17.html">
    17
   </a>
   <a href="杂病广要_page18.html">
    18
   </a>
   <span class="current-page">
    19
   </span>
   <a href="杂病广要_page20.html">
    20
   </a>
   <a href="杂病广要_page21.html">
    21
   </a>
   <a href="杂病广要_page22.html">
    22
   </a>
   <a href="杂病广要_page23.html">
    23
   </a>
   <a href="杂病广要_page24.html">
    24
   </a>
   <span>
    ...
   </span>
   <a href="杂病广要_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
