<!DOCTYPE html>
<html>
<head>
    <meta charset="UTF-8">
    <title>本经逢原 - 第 42 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 42 页/共 86 页</h1>
    <div class="content">　　发明

　　蕨性寒滑，不可生食，《搜神记》言，有甲士折蕨食之，觉心中怏怏成疾，后吐一小蛇，渐干成蕨。孙真人云，久食成瘕，信与前说相符耳。

　　卷三菜部

　　黄独

　　即土芋甘辛寒小毒。不可溺灌，灌之则苦。

　　发明

　　土芋解诸药毒。生研水服，当吐出恶物便止。煮熟食甘美不饥，浓人肠胃，去热嗽。小儿熟食能稀痘，解痘毒、疮毒。其藤烧灰敷痘烂成疮，可无瘢痕。

　　卷三菜部

　　薯蓣

　　即山药，因唐代宗名蓣，宋英宗名薯，改名山药甘平无毒。同面食发动气，微焙用。

　　《本经》治伤中补虚羸，除寒热邪气，补中益气力，长肌肉强阴。久服耳目聪明，轻身不饥延年。

　　发明

　　山药入手足太阴。色白归肺。味甘归脾。大补黄庭，治气不足而清虚热。故《本经》治伤中寒热邪气，补而不滞，温而不热。又能益气力，长肌肉，强阴固肾，止泄精小便频数。肺为肾之上源，源既有滋，流岂无益，《金匮》八味丸用以强阴也，薯蓣丸以之为君。而主虚劳不足，风气百病，甘温平补而不碍久积之邪也。其鲜者，和生鲫鱼脑捣敷肿，又捣烂和芎 末白糖霜涂乳癖结块及诸痛日久坚硬不溃。但涂上奇痒不可忍，忍之良久渐止，不过数次即愈。子名零余子，补虚损，强腰脚，益肾。一种曰甘薯，色较薯蓣稍紫，味较薯蓣稍甜，质较薯蓣稍腻，性较薯蓣稍温，补脾强肾之功较薯蓣稍胜。广人以之代粮，今徽宁亦多种之，名曰薯，音孺与薯字形切音并相类，传久之讹耳。

　　卷三菜部

　　百合

　　甘平无毒。白花者补脾肺，赤花者名山丹，散瘀血药用之。

　　《本经》主邪气腹胀心痛，利大小便，补中益气。

　　发明

　　百合能补土清金，止咳利小便，仲景百合病兼地黄用之，取其能消瘀血也。《本经》主邪气腹胀心痛，亦是散积蓄之邪，今世所昧也。其曰利大小便者，性专降泄耳。其曰补中益气者，邪热去而脾胃安矣。然性专降泄，中气虚寒、二便滑泄者忌之。红花者活血，治妇人崩中。其蕊敷疔肿恶疮，按中吴纪闻云，百合乃蚯蚓所化，此洵有之。余亲见包山土罅中有变化未全者，大略野生百合，蚓化有之。其清热解毒，散积消瘀，乃蚓之本性耳。

　　卷三菜部

　　茄

　　一名落苏甘寒小毒。

　　发明

　　茄性寒利，多食腹痛下利，女人能伤子宫发动痼疾，秋后多食损目。老裂者烧灰治乳裂。根治冻疮皱裂，煮汤渍之良。其白茄根入风湿药，浸酒服，其白茄蒂蘸硫黄末擦白癜风。紫茄蒂蘸硫黄末擦紫癜风，取其散风毒瘀血也。《丹方》治脑疽初起，用茄蒂烧灰存性酒服，未溃即消。又方用茄蒂中骨七枚，生何首乌一两煎服，连进三服即愈。

　　卷三菜部

　　苦瓠

　　即细颈葫芦苦寒，有毒。

　　《本经》治大水，面目四肢浮肿，下水，令人吐。

　　发明

　　瓠有甜苦二种。甜者虽言无毒，亦不利人。扁鹊云，患脚虚胀者不得食之，患永不瘥。苦者尤伤胃气，不可轻试。凡苦寒药皆能伐胃，不独瓠也。《本经》治大水浮肿，又云下水，令人吐，大伤中气。今人治黄瘅水气，大小便不通。或浸火酒饭上蒸，或实糖霜存性，必暴病实证庶可劫之。若久病胃虚误服，必致吐利不止，往往致毙，可不慎欤。其子煎汁或酒浸，治鼻窒气塞，少少滴入。又目疾 肉血翳药中亦有用者，取苦寒以降火也。长柄胡芦烧灰存性，腋下瘿瘤研末擦之，以愈为度。

　　卷三菜部

　　冬瓜子

　　冬瓜仁瓜甘寒，子甘平无毒。

　　《本经》令人悦泽好颜色，益气不饥，轻身耐老。

　　发明

　　冬瓜利大小肠，压丹石毒。其子治肠痈，去面 黑，润肌肤。及作面脂，即《本经》悦泽好颜色之用也。瓜练绞汁服，治五淋，压丹石毒。

　　卷三菜部

　　越瓜

　　即菜瓜，俗名生瓜，长可尺余，有青白二色，青者尤胜甘平小毒。

　　发明

　　越瓜生于越中，今湖州等处最多，仅供菜蔬，故名菜瓜。生食动气，令人心痛，脐下症结，脚弱不能行。天行病后不可食。惟解酒毒，利小便宜之。烧灰敷口疮及阴茎热疮，以其能解热毒，收湿气也。

　　卷三菜部

　　胡瓜

　　今名黄瓜，张骞使西域得种，故名胡瓜。隋时避石勒，名改呼黄瓜，至今因之甘寒小毒。

　　发明

　　黄瓜甘寒，故能清热利水，善解火毒。北人坐卧炕床，以此为珍品。南人以之供蔬，甚不益人，多食动气，发寒热，发疮疥，发香港脚，令人虚热上逆。天行后不可食，小儿切忌，作泻生疳。其治咽喉肿痛，用老黄瓜去子，以芒硝填满，阴干为末，每以少许吹之。

　　杖疮 肿，取黄瓜入磁瓶中，河水浸之，每以水扫疮上立效。火眼赤痛，老黄瓜挖去瓤，入芒硝令满，悬阴处待硝出刮下，磁罐收贮，留点眼甚效。汤火伤灼，五月五日以黄瓜捣碎入瓶内封，挂檐下，取水刷之，皆取其甘寒以解毒也。

　　卷三菜部

　　南瓜

　　种出南蕃故名甘温有毒。

</div>
    <div class="pagination">
<a href="本经逢原_page41.html">上一页</a><span>...</span><a href="本经逢原_page37.html">37</a><a href="本经逢原_page38.html">38</a><a href="本经逢原_page39.html">39</a><a href="本经逢原_page40.html">40</a><a href="本经逢原_page41.html">41</a><span class="current-page">42</span><a href="本经逢原_page43.html">43</a><a href="本经逢原_page44.html">44</a><a href="本经逢原_page45.html">45</a><a href="本经逢原_page46.html">46</a><a href="本经逢原_page47.html">47</a><span>...</span><a href="本经逢原_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
