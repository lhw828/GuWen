<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 103 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 103 页/共 401 页</h1>
    <div class="content">
　　半夏泻心汤
　　治伤寒五六日呕而发热柴胡证具而以他药下之但满不痛心下痞者
　　半夏【半升洗】　　　黄芩【三两】
　　干姜【三两】　　　人参【三两】
　　黄连【一两】　　　甘草【三两炙】
　　大枣【十二枚擘】
　　右七味以水一斗煮取六升去滓再煎取三升温服一升日三服
　　【集注】王又原曰伤寒五六日柴胡证具而以他药下之成痞即用小柴胡汤以干姜易生姜以黄连易柴胡彼以和表里此以彻上下而必推半夏为君者痞从呕得来半夏之辛以破结而止呕也



　　旋覆代赭石汤
　　治汗吐下解之后心下痞鞕噫气不除
　　旋覆花【三两】　　人参【二两】
　　代赭石【一两】　　半夏【半升洗】
　　生姜【五两切】　　　甘草【三两炙】
　　大枣【十二枚擘】
　　右七味以水一斗煮取六升去滓再煎取三升温服一升日三服
　　【集注】罗谦辅曰汗吐下解后邪虽去而胃气已亏矣胃气旣亏三焦因之失职清无所归而不升浊无所纳而不降是以邪气留滞伏饮为逆故心下痞鞕噫气不除方中以人参甘草养正补虚姜枣和脾养胃所以安定中州者至矣更以代赭石之重使之敛浮镇逆旋覆花之辛用以宣气涤饮佐人参以归气于下佐半夏以蠲饮于上浊降痞鞕可消清升噫气自除观仲景治少阴水气上凌用真武汤镇之治下焦滑脱不守用赤石脂禹余粮固之此胃虚气失升降复用此法理之则胸中转否为泰其为归元固下之法各极其妙如此













　　麻黄连轺赤小豆汤
　　治伤寒表不解瘀热在里发黄者
　　麻黄【二两】　　　赤小豆【一升】
　　杏仁【四十枚去皮尖】　　生姜【一两切】
　　大枣【十二枚擘】　　甘草【一两炙】
　　生梓白皮【一升】　连轺【二两】
　　以上八味以潦水一斗先煮麻黄再沸去上沫内诸药煮取三升分温三服半日则尽
　　【注】湿热发黄无表里证热盛者清之小便不利者利之里实者下之表实者汗之皆无非为病求去路也用麻黄汤以开其表使黄从外而散去桂枝者避其湿热也佐姜枣者和其荣卫也加连轺梓皮以泻其热赤小豆以利其湿同成表实发黄之效也连轺即连翘根无梓皮以茵蔯代之成无已曰煎以潦水者取其味薄不助湿热也

　　栀子蘗皮汤
　　治伤寒身黄发热无表里证者
　　栀子【十五枚擘】　　甘草【一两】
　　黄蘗【一两】
　　右三味以水四升煮取一升半去滓分温再服
　　【注】伤寒身黄发热者若有无汗之表以麻黄连轺赤小豆汤汗之若有成实之里以茵蔯蒿汤下之今外无可汗表证内无可下里证惟有黄热宜以栀子蘗皮汤清之可也此方之甘草当是茵蔯传写之误也






　　茵蔯蒿汤
　　阳明病发热但头汗出身无汗小便不利渴饮水浆此为瘀热在里身必发黄腹防满者本方主之茵蔯蒿【六两】　　栀子【十四枚擘】
　　大黄【二两】
　　右三味以水二斗先煮茵蔯减六升内二味煮取三升去滓分温三服小便当利如皂角汁状色正赤一宿腹减黄从小便去也
　　【集注】柯琴曰太阳阳明俱有发黄证但头汗出而身无汗则热不外越小便不利则热不下泄故瘀热在里然里有不同肌肉是太阳之里当汗而发之故用麻黄连翘赤小豆汤为凉散法心胸是太阳阳明之里当寒以胜之用栀子蘗皮汤乃清火法肠胃是阳明之里当泻之于内故立本方是逐秽法茵蔯禀北方之气经冬不凋傲霜凌雪偏受大寒之气故能除热邪留结率栀子以通水源大黄以调胃实令一身内外瘀热悉从小便而出腹满自减肠胃无伤乃合引而竭之之法此阳明利水之圣剂也又曰仲景治阳明渴饮有四法本太阳转属者五苓散防发汗以散水气大烦燥渴小便自利者白虎加参清火而生津衇浮发热小便不利者猪苓汤滋阴而利水小便不利腹满者茵蔯蒿汤以泄满令黄从小便出病情治法胸有成竹矣每思仲景利小便必用气化之品通大便必用承气之品故小便不利者必加茯苓甚者兼用猪苓因二苓为气化之品而小便由于气化也兹小便不利不用二苓者何本论云阳明病汗出多而渴者不可与猪苓汤以汗多胃中燥猪苓汤复利小便故也斯知阳明病汗出多而渴者不可用则汗不出而渴者津液先虚更不可用明矣此以推陈致新之茵蔯佐以屈曲下行之栀子不用枳朴以承气与芒消之峻利则大黄但可以润胃燥而大便之不遽行可知故必一宿而腹始减黄从小便去而不由大肠去仲景立法神奇匪夷所思耳













　　御纂医宗金鉴巻三十二
<子部,医家类,御纂医宗金鉴>
　　钦定四库全书
　　御纂医宗金鉴卷三十三
　　删补名医方论卷八目録
　　小柴胡汤
　　大柴胡汤
　　柴胡桂枝汤
　　黄芩汤
　　黄连汤
　　黄连阿胶汤
　　理中汤丸
　　干姜附子汤
　　茯苓四逆汤
　　附子汤
　　四逆汤
　　通衇四逆汤
　　白通汤
　　白通加猪胆汁汤
　　真武汤
　　当归四逆汤
　　当归四逆加呉茱萸生姜汤
　　吴茱萸汤
　　乌梅丸
　　赤石脂禹余粮汤
　　白头翁汤


</div>
    <div class="pagination">
<a href="御纂医宗金鉴_page102.html">上一页</a><span>...</span><a href="御纂医宗金鉴_page98.html">98</a><a href="御纂医宗金鉴_page99.html">99</a><a href="御纂医宗金鉴_page100.html">100</a><a href="御纂医宗金鉴_page101.html">101</a><a href="御纂医宗金鉴_page102.html">102</a><span class="current-page">103</span><a href="御纂医宗金鉴_page104.html">104</a><a href="御纂医宗金鉴_page105.html">105</a><a href="御纂医宗金鉴_page106.html">106</a><a href="御纂医宗金鉴_page107.html">107</a><a href="御纂医宗金鉴_page108.html">108</a><span>...</span><a href="御纂医宗金鉴_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
