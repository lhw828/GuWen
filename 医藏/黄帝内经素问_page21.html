<!DOCTYPE html>
<html>
 <head>
  <meta charset="utf-8"/>
  <title>
   黄帝内经素问 - 第 21 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经素问 - 第 21 页/共 26 页
  </h1>
  <div class="content">
   黄帝内经素问卷十一释文
&lt;子部,医家类,黄帝内经素问　　&gt;
　　钦定四库全书
　　黄帝内经素问卷十二　　唐　王冰　次注
　　宋　林亿等校正
　　风论　　　　　　痹论
　　痿论　　　　　　厥论
　　风论篇第四十二【新校正云按全元起本在第九卷】
　　黄帝问曰风之伤人也或为寒热或为热中或为寒中或为疠风或为偏枯或为风也其病各异其名不同或内至五藏六府不知其解愿闻其说【伤谓人自中之】歧伯对曰风气藏于皮肤之间内不得通外不得泄【腠理开踈则邪风入风气入已府闭封故内不得通外不得泄也】风者善行而数变腠理开则洒然寒闭则热而闷【洒然寒貌闷不爽貌腠理开则风飘故寒腠理闭则风混乱故闷】其寒也则衰食饮其热也则消肌肉故使人怢栗而不能食名曰寒热【寒风入胃故食饮衰热气内藏故消肌肉寒热相合故怢栗而不能食名曰寒热也怢栗卒振寒貌　新校正云详怢栗全元起本作失味甲乙经作解防】风气与阳明入胃循脉而上至目内眦其人肥则风气不得外泄则为热中而目黄人瘦则外泄而寒则为寒中而泣出【阳明者胃脉也胃脉起于鼻交頞中下循鼻外入上齿中还出侠口环唇下交承浆却循頥后下亷循喉咙入缺盆下鬲属胃故与阳明入胃循脉而上至目内眦也人肥则腠理宻致故不得外泄则为热中而目黄人瘦则腠理开踈风得外泄则寒中而泣出也】风气与太阳俱入行诸脉俞散于分肉之间与卫气相干其道不利故使肌肉愤防而有疡卫气有所凝而不行故其肉有不仁也【肉分之间卫气行处风与卫气相薄俱行于肉分之间故气道涩而不利也气道不利风气内攻卫气相持故肉愤防而疮出也疡疮也若卫气被风吹之不得流转所在偏并凝而不行则肉有不仁之处也不仁谓而不知寒热痛痒】疠者有荣气热胕其气不清故使其鼻柱壊而色败皮肤疡溃【吹则风入于经脉之中也荣行脉中故风入脉中内攻于血与荣气合合热而血胕壊也其气不清言溃乱也然血脉溃乱荣复挟风阳脉尽上于头鼻为呼吸之所故鼻柱坏而色恶皮肤破而溃烂也脉要精微论曰脉风盛为厉】风寒客于脉而不去名曰疠风或名曰寒热【始为寒热热成曰厉风　新校正云按别本成一作盛】以春甲乙伤于风者为肝风以夏丙丁伤于风者为心风以季夏戊己伤于邪者为脾风以秋庚辛中于邪者为肺风以冬壬癸中于邪者为肾风【春甲乙木肝主之夏丙丁火心主之季夏戊己土脾主之秋庚辛金肺主之冬壬癸水肾主之】风中五藏六府之俞亦为藏府之风各入其门户所中则为偏风【随俞左右而偏中之则为偏风】风气循风府而上则为脑风风入系头则为目风眼寒【风府穴名正入项发际一寸大筋内宛宛中督脉阳维之防自风府而上则脑户也脑户者督脉足太阳之会故循风府而上则为脑风也足太阳之脉者起于目内眦上额交巅上入络脑还出故风入系头则为目风眼寒也】饮酒中风则为漏风【热郁腠踈中风汗出多如液漏故曰漏风经具名曰酒风】入房汗出中风则为内风【内耗其精外开腠理因内风袭故曰内风经具名曰劳风】新沐中风则为首风【沐发中风舎于头故曰首风】乆风入中则为肠风飱泄【风在肠中上熏于胃故食不化而下出焉飱泄者食不化而出也　新校正云按全元起云飱泄者水谷不分为利】外在腠理则为泄风【风居腠理则府开通风薄汗泄故云泄风】故风者百病之长也至其变化乃为他病也无常方然致有风气也【长先也先百病而有也　新校正云按全元起本及甲乙经致字作故攻】帝曰五藏风之形状不同者何愿闻其诊及其病能【诊谓可言之证能谓内作病形】歧伯曰肺风之状多汗恶风色皏然白时欬短气昼日则差暮则甚诊在眉上其色白【凡内多风气则热有余热则腠理开故多汗也风薄于内故恶风焉皏谓薄白色也肺色白在变动为欬主藏气风内廹之故色皏然白时欬短气也昼则阳气在表故差暮则阳气入里风内应之故甚也眉上谓两眉间之上阙庭之部所以外司肺候故诊在焉白肺色也】心风之状多汗恶风焦絶善怒吓赤色病甚则言不可快诊在口其色赤【焦絶谓唇焦而文理断絶也何者热则皮剥故也风薄于心则神乱故善怒而吓人也心脉支别者从心系上侠咽喉而主舌故病甚则言不可快也口唇色赤故诊在焉赤者心色也　新校正云按甲乙经无吓字】肝风之状多汗恶风善悲色微苍嗌干善怒时憎女子诊在目下其色青【肝病则心藏无养心气虗故善悲肝合木木色苍故色微苍也肝脉者循股隂入髦中环隂噐抵少腹侠胃属肝络胆上贯鬲布胁肋循喉咙之后入颃颡上出额与督脉会于巅其支别者从目系下故嗌干善怒时憎女子诊在目下也青肝色也】脾风之状多汗恶风身体怠墯四支不欲动色薄微黄不嗜食诊在鼻上其色黄【脾脉起于足上循防骨又上膝股内前廉入腹属脾络胃上鬲侠咽连舌本散舌下其支别者复从胃别上鬲注心中心脉出于手循臂故身体怠堕四支不欲动而不嗜食脾气合土主中央鼻于面部亦居中故诊在焉黄脾色也　新校正云按王注脾风不当引心脉出于手循臂七字于义无取脾主四支脾风则四支不欲动矣】肾风之状多汗恶风面痝然浮肿脊痛不能正立其色炲隐曲不利诊在肌上其色黑【痝然言肿起也炲黑色也肾者隂也目下亦隂也故肾藏受风则面痝然而浮肿肾脉者起于足下上循腨内出腘内廉上股内后亷贯脊故脊痛不能正立也隐曲者谓隐蔽委曲之防也肾藏精外应交接今藏被风薄精气内微故隐蔽委曲之事不通利所为也隂阳应象大论曰气归精精食气今精不足则气内归精气不注皮故肌皮上黑也黑肾色也】胃风之状颈多汗恶风食饮不下鬲塞不通腹善满失衣则防胀食寒则泄诊形瘦而腹大【胃之脉支别者从頥后下廉过人迎循喉咙入缺盆下鬲属胃络脾其直行者从缺盆下乳内廉下侠齐入气街中其支别者起胃下口循腹里至气街中而合故颈多汗食饮不下鬲塞不通腹善满也然失衣则外寒而中热故腹防胀食寒则寒物薄胃而物不内消故泄利胃合脾而主肉胃气不足则肉不长故瘦也胃中风气畜聚故腹六也　新校正云按孙思邈云新食竟取风为胃风】首风之状头面多汗恶风当先风一日则病甚头痛不可以出内至其风日则病少愈【头者诸阳之会风客之则皮腠踈故头面多汗也夫人阳气外今于风故先当风一日则病甚以先风甚故亦先衰是以至其风日则病少愈内谓室屋之内也不可以出室屋之内者以头痛甚而不喜外风故也　新校正云按孙思邈云新沐浴竟取风为首风】漏风之状或多汗常不可单衣食则汗出甚则身汗喘息恶风衣常濡口干善渇不能劳事【脾胃风热故不可单衣腠理开踈故食则汗出甚则风薄于肺故身汗喘息恶风衣常濡口干善渇也形劳则喘息故不能劳事新校正云按孙思邈云因醉取风为漏风其状恶风多汗少气口干善渇过衣则身热如火临食则汗流如雨骨节懈墯不欲自劳】泄风之状多汗汗出泄衣上口中干上渍其风不能劳事身体尽痛则寒【上渍谓皮上湿如水渍也以多汗出故尔汗多则津液涸故口中干形劳则汗出甚故不能劳事身体尽痛以其汗多汗多则亡阳故寒也　新校正云按孙思邈云新房室竟取风为内风其状恶风汗流沾衣裳疑此泄风乃内风也按本论前文先云漏风内风首风次言入中为肠风在外为泄风今有泄风而无内风孙思邈载内风乃此泄风之状故疑此泄字内之误也】帝曰善
　　痹论篇第四十三【新校正云按全元起本在第八卷】
　　黄帝问曰痹之安生【安犹何也言何以生】歧伯对曰风寒湿三气杂至合而为痹也【虽合而为痹发起亦殊矣】其风气胜者为行痹寒气胜者为痛痹湿气胜者为着痹也【风则阳受之故为痹行寒则隂受之故为痹痛湿则皮肉筋脉受之故为痹着而不去也故乃痹从风寒湿之所生也】帝曰其有五者何也【言风寒湿气各异则三痹生有五何气之胜也】歧伯曰以冬遇此者为骨痹以春遇此者为筋痹以夏遇此者为脉痹以至隂遇此者为肌痹以秋遇此者为皮痹【冬主骨春主筋夏主脉秋主皮至隂主肌肉故各为其痹也至隂谓戊巳月及土寄王月也】帝曰内舎五藏六府何气使然【言皮肉筋脉痹以五时之外遇然内居藏府何以致之】歧伯曰五藏皆有合病久而不去者内舎于其合也【肝合筋心合脉脾合肉肺合皮肾合骨久病不去则入于是】故骨痹不已复感于邪内舎于肾筋痹不已复感于邪内舎于肝脉痹不已复感于邪内舎于心肌痹不已复感于邪内舎于脾皮痹不已复感于邪内舎于肺所谓痹者各以其时重感于风寒湿之气也【时谓气王之月也肝王春心王夏肺王秋肾王冬脾王四季之月感谓感应也】凡痹之客五藏者肺痹者烦满喘而呕【以藏气应息又其脉还循胃口故使烦满喘而呕】心痹者脉不通烦则心下鼓暴上气而喘嗌干善噫厥气上则恐【心合脉受邪则脉不通利也邪气内扰故烦也手心主心包之脉起于胷中出属心包下鬲手少隂心脉起于心中出属心系下鬲络小肠其支别者从心系上侠咽喉其直者复从心系却上肺故烦则心下鼓满暴上气而喘嗌干也心主为噫以下鼓满故噫之以出气也若是逆气上乘于心则恐畏也神惧淩弱故尔】肝痹者夜卧则惊多饮数小便上为引如懐【肝主惊骇气相应故中夜卧则惊也肝之脉循股隂入髦中环隂器扺少腹侠胃属肝络胆上贯鬲布脇肋循喉咙之后上入颃颡故多饮水数小便上引少腹如懐姙之状】肾痹者善胀凥以代踵脊以代头【肾者胃之关关不利则胃气不转故善胀也凥以代踵谓足挛急也脊以代头谓身踡屈也踵足跟也肾之脉起于足小指之下斜趋足心出于然骨之下循内踝之后别入跟中以上腨内出腘内防上股内后廉贯脊属肾络膀胱其直行者従肾上贯肝鬲入肺中气不足而受　邪故不伸展　新校正云详然骨一作然谷】脾痹者四支解墯发欬呕汁上为大塞【土王四季外主四支故四支解墯又以其脉起于足循腨防上膝股也然脾脉入腹属肾络胃上鬲侠咽故发欬呕汁脾气养肺胃复连咽故上为大塞也】肠痹者数饮而出不得中气喘争时发飱泄【大肠之脉入缺盆络肺下鬲属大肠小肠之脉又入缺盆络心循咽下鬲扺胃属小肠今小肠有邪则脉不下鬲脉不下鬲则肠不行化而胃气稸热故多饮水而不得下出也肠胃中阳气与邪气奔喘交争得时通利以肠气不化故时或得通则为飱泄】胞痹者少腹膀胱按之内痛若沃以汤涩于小便上为清涕【膀胱为津液之府胞内居之少腹处膀胱之中内藏胞噐然膀胱之脉起于目内眦上额交巅上入络脑还出别下项循肩髆内侠脊抵中入循膂络肾属膀胱其支别者从中下贯臀入腘中今胞受风寒湿气则膀胱太阳之脉不得下流于足故少腹膀胱按之内痛若沃以汤涩于小便也小便既涩太阳之脉不得下行故上烁其脑而为清涕出于鼻窍矣沃犹灌也　新校正云按全元起本内痛二字作两髀】隂气者静则神藏躁则消亡【隂谓五神藏也所以说神藏消亡者言人安静不涉邪气则神气宁以内藏人躁动触冐邪气则神被害而离散藏无所守故曰消亡此言五藏受邪之为痹也】饮食自倍肠胃乃伤【藏以躁动致伤府以饮食见损皆谓过用越性则受其邪此言六府受邪之为痹也】淫气喘息痹聚在肺淫气忧思痹聚在心淫气遗溺痹聚在肾淫气乏竭痹聚在肝淫气肌絶痹聚在脾【淫气谓气之妄行者各随藏之所主而入为痹也　新校正云详从上凡痹之客五藏者至此全元起本在隂阳别论中此王氏之所移也】诸痹不已亦益内也【从外不去则益深至于身内】其风气胜者其人易已也帝曰痹其时有死者或疼乆者或易已者其故何也歧伯曰其入藏者死其留连筋骨间者疼乆其留皮肤间者易已【入藏者死以神去也筋骨疼乆以其定也皮肤易已以浮浅也由斯深浅故有是不同】帝曰其客于六府者何也歧伯曰此亦其食饮居处为其病本也【四方虽土地温凉髙下不同物性刚柔食居不异但动过其分则六府致伤隂阳应象大论曰水谷之寒热感则害六府　新校正云按伤寒论曰物性刚柔食居亦异】六府亦各有俞风寒湿气中其俞而食饮应之循俞而入各舎其府也【六府俞亦谓背俞也胆俞在十椎之傍胃俞在十二椎之旁三焦俞在十三椎之傍大肠俞在十六椎之傍小肠俞在十八椎之傍膀胱俞在十九椎之旁随形分长短而取之如是各去脊同身寸之一寸五分并足太阳脉气之所发也　新校正云详六府俞并在本椎下两傍此注言在椎之傍者文略也】帝曰以鍼治之柰何歧伯曰五藏有俞六府有合循脉之分各有所发各随其过【新校正云按甲乙经随作治】则病瘳也【肝之俞曰太冲心之俞曰太陵脾之俞曰太白肺之俞曰太渊肾之俞曰太谿皆经脉之所注也太冲在足大指间本节后二寸陷者中　新校正云按刺腰痛注云太冲在足大指本节后内间二寸陷者中动脉应手　刺可入同身寸之三分留十呼若灸者可灸三壮太陵在手掌后骨两筋间陷者中刺可入同身寸之六分留七呼若灸者可灸三壮太白在足内侧核骨下陷者中刺可入同身寸之三分留七呼若灸者可灸三壮太渊在手掌后陷者中刺可入同身寸之二分留二呼若灸者可灸三壮太谿在足内踝后跟骨上动脉陷者中刺可入同身寸之三分留七呼若灸者可灸三壮也胃合入于三里胆合入于阳陵泉大肠合入于曲池小肠合入于小海三焦合入于委阳膀胱合入于委中三里在膝下三寸防外防两筋间刺可入同身寸之一寸留七呼若灸者可灸三壮阳陵泉在膝下一寸防外廉陷者中刺可入同身寸之六分留十呼若灸者可灸三壮小海在肘内大骨外去肘端五分陷者中屈肘乃得之刺可入同身寸之二分留七呼若灸者可灸五壮曲池在肘外辅屈肘曲骨之中刺可入同身寸之五分留七呼若灸者可灸三壮委阳在足腘中外廉两筋间刺可入同身寸之七分留五呼若灸者可灸三壮屈伸而取之委中在腘中央约文中动脉刺可入同身寸之五分留七呼若灸者可灸三壮　新校正云按刺热注委中在足膝后屈处余并同此　故经言循脉之分各有所发各随其过则病瘳也过谓脉所经过处　新校正云详王氏以委阳为三焦之合按甲乙经云委阳三焦下辅俞也足太阳之别络三焦之合自在手少阳经天井穴为少阳脉之所入为合详此六府之合俱引本经所入之穴独三焦不引本经所入之穴者王氏之误也王氏但见甲乙经云三焦合于委阳彼说自异彼又以大肠合于巨虚上防小肠合于下防此以曲池小海易之故知当以天井穴为合也】帝曰荣衞之气亦令人痹乎歧伯曰荣者水谷之精气也和调于五藏洒陈于六府乃能入于脉也【正理论曰谷入于胃脉道乃行水入于经其血乃成又灵枢经曰荣气之道内谷为实　新校正云按别本实作寳　谷入于胃气传与肺精专者上行经隧由此故水谷精气合荣气运行而入于脉也】故循脉上下贯五藏络六府也【荣行脉内故无所不至】衞者水谷之悍气也其气慓疾滑利不能入于脉也【悍气谓浮盛之气也以其浮盛之气故慓疾利不能入于脉中也】故循皮肤之中分肉之间熏于肓膜散于胷腹【皮肤之中分肉之间谓脉外也肓膜谓五藏之间鬲中膜也以其浮盛故能布散于胷腹之中空虚之处熏其肓膜令气宣通也】逆其气则病从其气则愈不与风寒湿气合故不为痹帝曰善痹或痛或不痛或不仁或寒或热或燥或湿其故何也歧伯曰痛者寒气多也有寒故痛也【风寒湿气客于肉分之间廹切而为沫得寒则聚聚则持分肉肉裂则痛故有寒则痛也】其不痛不仁者病乆入深荣衞之行濇经络时踈故不通【新校正云按甲乙经不通作不痛详甲乙经此条之不痛与不仁两事后言不痛是再明不痛之为重也】皮肤不营故为不仁【不仁者皮顽不知有无也】其寒者阳气少隂气多与病相益故寒也【病本生于风寒湿气故隂气益之也】其热者阳气多隂气少病气胜阳遭隂故为痹热【遭遇也言遇于隂气隂气不胜故为热　新校正云按甲乙经遭作乘】其多汗而濡者此其逢湿甚也阳气少隂气盛两气相感故汗出而濡也【中表相应则相感也】帝曰夫痹之为病不痛何也歧伯曰痹在于骨则重在于脉则血凝而不流在于筋则屈不伸在于肉则不仁在于皮则寒故具此五者则不痛也凡痹之类逢寒则虫逢热则纵帝曰善【虫谓皮中如虫行纵谓纵缓不相就　新校正云按甲乙经虫作急】
　　痿论篇第四十四【新校正云按全元起本在第四卷】
　　黄帝问曰五藏使人痿何也【痿谓痿弱无力以运动】歧伯对曰肺主身之皮毛心主身之血脉肝主身之筋膜【新校正云按全元起本云膜者人皮下肉上筋膜也】脾主身之肌肉肾主身之骨髓【所主不同痿生亦各归其所主】故肺热叶焦则皮毛虚弱急薄着则生痿躄也【躄谓挛躄足不得伸以行也肺热则肾受热气故尔】心气热则下脉厥而上上则下脉虚虚则生脉痿枢折挈胫纵而不任地也【心热盛则火独光火独光则内炎上肾之脉常下行今火盛而上炎用事故肾脉亦随火炎烁而逆上行也隂气厥逆火复内燔隂上隔阳下不守位心气通脉故生脉痿肾气主足故膝腕枢纽如折去而不相提挈胫筋纵缓而不能任用于地也】肝气热则胆泄口苦筋膜干筋膜干则筋急而挛发为筋痿【胆约肝叶而汁味至苦故肝热则胆液渗泄胆病则口苦今胆液渗泄故口苦也肝主筋膜故热则筋膜干而挛急发为筋痿也八十一难经曰胆在肝短叶间下】脾气热则胃干而渴肌肉不仁发为肉痿【脾与胃以膜相连脾气热则胃液渗泄故干而且渇也脾主肌肉今热薄于内故肌肉不仁而发为肉痿】肾气热则腰脊不举骨枯而髓减发为骨痿【腰为肾府又肾脉上股内贯脊属肾故肾气热则腰脊不举也肾主骨髓故热则骨枯而髓减发则为骨痿】帝曰何以得之歧伯曰肺者藏之长也为心之盖也【位髙而布叶于胷中是故为藏之长心之盖】有所失亡所求不得则发肺鸣鸣则肺热叶焦【志苦不畅气郁故也肺藏气气郁不利故喘息有声而肺热叶焦也】故曰五藏因肺热叶焦发为痿躄此之谓也【肺者所以行荣衞治隂阳故引曰五藏因肺热而发为痿躄也】悲哀太甚则胞络絶胞络絶则阳气内动发则心下崩数溲血也【悲则心系急肺布叶举而上焦不通荣衞不散热气在中故胞络絶而阳气内鼔动发则心下崩数溲血也心下崩谓心包内崩而下并也溲谓溺也　新校正云按杨上善云胞络者心上胞络之脉也详经注中胞字俱当作包全本胞又作肌也】故本病曰大经空虚发为肌痹传为脉痿【本病古经论篇名也大经谓大经脉也以心崩溲血故大经空虚脉空则热内薄衞气盛荣气微故发为肌痹也先见肌痹后渐脉痿故曰传为脉痿也】思想无穷所愿不得意淫于外入房太甚宗筋防纵发为筋痿及为白淫【思想所愿为祈欲也施写劳损故为筋痿及白淫也白淫谓白物淫衍如精之状男子因溲而下女子隂器中緜緜而下也】故下经曰筋痿者生于肝使内也【下经上古之经名也使内谓劳役隂力费竭精气也】有渐于湿以水为事若有所留居处相湿肌肉濡渍痹而不仁发为肉痿【业惟近湿居处泽下皆水为事也平者久而犹怠感之者尤甚矣肉属于脾脾气恶湿湿着于内则衞气不荣故肉为痿也】故下经曰肉痿者得之湿地也【隂阳应象大论曰地之湿气感则害皮肉筋脉此之谓害肉也】有所逺行劳倦逢大热而渴渴则阳气内伐内伐则热舎于肾肾者水藏也今水不胜火则骨枯而髓虚故足不任身发为骨痿【阳气内伐谓伐腹中之隂气也水不胜火以热舎于肾中也】故下经曰骨痿者生于大热也【肾性恶燥热反居中热薄骨干故骨痿无力也】帝曰何以别之歧伯曰肺热者色白而毛败心热者色赤而络脉溢肝热者色苍而爪枯脾热者色黄而肉蠕动肾热者色黒而齿槁【各求藏色及所主养而命之则其应也】帝曰如夫子言可矣论言治痿者独取阳明何也歧伯曰阳明者五藏六府之海【阳明胃脉也胃为水谷之海也】主闰宗筋宗筋主束骨而利机关也【宗筋谓隂髦中横骨上下之竪筋也上络胷腹下贯髋凥又经于背腹上头项故云宗筋主束骨而利机关也然腰者身之大关节所以司屈伸故曰机关】冲脉者经脉之海也【灵枢经曰冲脉者十二经之海】主渗灌谿谷与阳明合于宗筋【寻此则横骨上下齐两傍竪筋正宗筋也冲脉循腹侠齐傍各同身寸之五分而上阳明脉亦侠齐傍各同身寸之一寸五分而上宗筋脉于中故云与阳明合于宗筋也以为十二经海故主渗灌谿谷也肉之大防为谷小防为谿　新校正云详宗筋脉于中一作宗筋纵于中】隂阳揔宗筋之会会于气街而阳明为之长皆属于带脉而络于督脉【宗筋脉会会于横骨之端从上而下故云隂阳揔宗筋之会也宗筋侠齐下合于横而阳明辅其外冲脉居其中故云防于气街而阳明为之长也气街则隂髦两傍脉动处也带脉者起于季脇囬身一周而络于督脉也督脉者起于关元上下循腹故云皆属于带脉而络于督脉也督脉任脉冲脉三脉者同起而异行故经文或参差而引之】故阳明虚则宗筋纵脉不引故足痿不用也【阳明之脉从缺盆下乳内亷下侠齐至气街中其支别者起胃下口循腹里下至气街中而合以下髀抵伏兔下入膝髌中下循防外亷下足跗入中指内间其支别者下膝三寸而别以下入中指外间故阳明虚则宗筋纵缓带脉不引而足痿弱不可用也引谓牵引】帝曰治之柰何歧伯曰各补其荣而通其俞调其虚实和其逆顺筋脉骨肉各以其时受月则病已矣帝曰善【时受月谓受气时月也如肝王甲乙心王丙丁脾王戊己肺王庚辛肾王壬癸皆王气法也时受月则正谓五常受气月也】
　　厥论篇第四十五【新校正云按全元起本在第五卷】
　　黄帝问曰厥之寒热者何也【厥谓气逆上也出谬传为脚气广饰方论焉】歧伯对曰阳气衰于下则为寒厥隂气衰于下则为热厥【阳谓足之三阳脉隂谓足之三隂脉下谓足也】帝曰热厥之为热也必起于足下者何也【阳主外而厥在内故问之】歧伯曰阳气起于足五指之表隂脉者集于足下而聚于足心故阳气胜则足下热也【大约而言之足太阳脉出于足小指之端外侧足少阳脉出于足小指次指之端足阳明脉出于足中指及大指之端并循足阳而上肝脾肾脉集于足下聚于足心隂弱故足下热也　新校正云按甲乙经阳气起于足作走于足起当作走】帝曰寒厥之为寒也必从五指而上于膝者何也【隂主内而厥在外故问之】歧伯曰隂气起于五指之里集于膝下而聚于膝上故隂气胜则从五指至膝上寒其寒也不从外皆从内也【亦大约而言之也足太隂脉起于足大指之端内侧足厥隂脉起于足大指之端三毛中足少隂脉起于足小指之下斜趣足心并循足隂而上循股隂入腹故云集于膝下而聚于膝之上也】帝曰寒厥何失而然也歧伯曰前隂者宗筋之所聚太隂阳明之所合也【宗筋侠齐下合于隂器故云前隂者宗筋之所聚也太隂者脾脉阳明者胃脉脾胃之脉皆辅近宗筋故云太隂阳明之所合　新校正云按甲乙经前隂者宗筋之所聚作厥隂者众筋之所聚全元起云前隂者厥隂也与王注义异亦自一说】春夏则阳气多而隂气少秋冬则隂气盛而阳气衰【此乃天之常道】此人者质壮以秋冬夺于所用下气上争不能复精气溢下邪气因从之而上也【质谓形质也夺于所用谓多欲而夺其精气也】气因于中【新校正云按甲乙经气因于中作所中】阳气衰不能渗营其经络阳气日损隂气独在故手足为之寒也帝曰热厥何如而然也【源其所由尔】歧伯曰酒入于胃则络脉满而经脉虚脾主为胃行其津液者也隂气虚则阳气入阳气入则胃不和胃不和则精气竭精气竭则不营其四支也【前隂为太隂阳明之所合故胃不和则精气竭也内精不足故四支无气以营之】此人必数醉若饱以入房气聚于脾中不得散酒气与谷气相薄热盛于中故热徧于身内热而溺赤也夫酒气盛而慓悍肾气有衰阳气独胜故手足为之热也【醉饱入房内亡精气中虚热入由是肾衰阳盛隂虚故热生于手足也】帝曰厥或令人腹满或令人暴不知人或至半日逺至一日乃知人者何也【暴犹卒也言卒然冒闷不醒觉也不知人谓闷甚不知识人事或谓尸厥】歧伯曰隂气盛于上则下虚下虚则腹胀满阳气盛于上则下气重上而邪气逆逆则阳气乱阳气乱则不知人也【隂谓足太隂也　新校正云按甲乙经阳气盛于上五字作腹满二字当从甲乙经之说何以言之别按甲乙经云阳脉下坠隂脉上争发尸厥焉有隂气盛于上而又言阳气盛于上又按张仲景云少隂脉不至肾气防少精血在气促廹上入胷鬲宗气反聚血结心下阳气退下热归隂股与隂相动令身不仁此为尸厥仲景言阳气退下则是阳气不得盛于上故可当从甲乙经也又王注隂谓足太隂亦为未尽按缪刺论云邪客于手足少隂太隂足阳明之络此五络皆防于耳中上络左角五络俱竭令人身脉皆动而形无知其状若尸或曰尸厥焉得专解隂为太隂也】帝曰善愿闻六经脉之厥状病能也【为前问解故请备闻诸经厥也】歧伯曰巨阳之厥则肿首头重足不能行发为眴仆【巨阳太阳也足太阳脉起于目内眦上额交巅上其支别者从巅至耳上角其直行者从巅入络脑还出别下项循肩髆内侠脊抵腰中入循膂络肾属膀胱其支别者从腰中下贯臀入腘中其支别者从髆内左右别下贯胂过髀枢循髀外后亷下合腘中以下贯腨内出外踝之后循京骨至小指之端外侧由是厥逆外形斯证也肿或作踵非】阳明之厥则癫疾欲走呼腹满不得卧面赤而热妄见而妄言【足阳明脉起于鼻交頞中下循鼻外入上齿中还出侠口环唇下交承浆却循頥后下亷出大迎循颊车上耳前过客主人循髪际至额颅其支别者从大迎前下人迎循喉咙入缺盆下鬲属胃络脾其直行者从缺盆下乳内亷下侠齐入气街中其支别者起胃下口循腹里下至气街中而合以下髀抵伏兔下入膝髌中下循防外亷下足跗入中指内闲其支别者下膝三寸而别以下入中指外闲其支别者跗上入大指闲出其端故厥如是也癫一为巅非】少阳之厥则暴聋颊肿而热脇痛防不可以运【足少阳脉起于目锐眦上抵头角下耳后循颈行手少阳之前至肩上交出手少阳之后入缺盆其支别者从耳后入耳中出走耳前至目锐眦后其支别者目锐眦下大迎合手少阳于防下加颊车下颈合缺盆以下胷中贯鬲络肝属胆循脇里出气街绕髦际横入髀厌中其直行者从缺盆下掖循胷过季脇下合髀厌中以下循髀阳出膝外亷下入外辅骨之前直下抵絶骨之端下出外踝之前循足跗出小指次指之端故厥如是】太隂之厥则腹满防胀后不利不欲食食则呕不得卧【足太隂脉起于大指之端上膝股内前亷入腹属脾络胃上鬲侠咽连舌本散舌下其支别者复从胃别上鬲注心中故厥如是】少隂之厥则口干溺赤腹满心痛【足少隂脉上股内后亷贯脊属肾络膀胱其直行者从肾上贯肝鬲入肺中循喉咙侠舌本其支别者从肺出络心注胷中故厥如是】厥隂之厥则少腹肿痛腹胀泾溲不利好卧屈膝隂缩肿防内热【足厥隂脉去内踝一寸上踝八寸交出太隂之后上腘内亷循股隂入髦中下环隂器抵少腹侠胃属肝络胆上贯鬲故厥如是矣胻内热一本云胻外热传写行书内外误也】盛则写之虚则补之不盛不虚以经取之【不盛不虚谓邪气未盛真气未虚如是则以穴俞经法留呼多少而取之】太隂厥逆防急挛心痛引腹治主病者【足太隂脉起于大指之端循指内侧上内踝前亷上腨内循防骨后上膝股内前亷入腹其支别者复从胃别上鬲注心中故防急挛心痛引腹也太隂之脉行有左右候其有过者当发取之故言治主病者　新校正云详从太隂厥逆至篇末全元起本在第九卷王氏移于此】少隂厥逆虚满呕变下泄清治主病者【以其脉从肾上贯肝鬲入肺中循喉咙故如是】厥隂厥逆挛腰痛虚满前闭谵言【新校正云按全元起云谵言者气虚独言也】治主病者【以其脉循股隂入髦中环隂器复上循喉咙之后络舌本故如是　新校正云按甲乙经厥隂之经不络舌本王氏注刺热篇刺腰痛篇并此三注俱云络舌本又注风论痹论各不云络舌本王注自有异同当以甲乙经为正】三隂俱逆不得前后使人手足寒三日死【三隂絶故三日死】太阳厥逆僵仆呕血善衂治主病者【以其脉起目内眦又循脊络脑故如是】少阳厥逆机关不利机关不利者腰不可以行项不可以顾【以其脉循项下绕髦际横入髀厌中故如是】发肠痈不可治惊者死【足少阳脉贯鬲络肝属胆循脇里出气街发肠痈则经气絶故不可治惊者死也】阳明厥逆喘欬身热善惊衂呕血【以其脉循喉咙入缺盆下鬲属胃络脾故如是】手太隂厥逆虚满而欬善呕沫治主病者【手太隂脉起于中焦下络大肠还循胃口上鬲属肺故如是】手心主少隂厥逆心痛引喉身热死不可治【手心主脉起于胷中出属心包手少隂脉其支别者从心系上侠咽喉故如是】手太阳厥逆耳聋泣出项不可以顾腰不可以俛仰治主病者【手太阳脉支别者从缺盆循颈上颊至目锐眦却入耳中其支别者从颊上防抵鼻至目内眦故耳聋泣出项不可以顾也腰不可以俛仰脉不相应恐古错简文】手阳明少阳厥逆发喉痹嗌肿痓治主病者【手阳明脉支别者从缺盆上颈手少阳脉支别者从膻中上出缺盆上项故如是　新校正云按全元起本痓作痉】
　　黄帝内经素问卷十二
　　黄帝内经素问卷十二释文
　　风论疠【音利】溃【胡对切】脑【奴浩切】痹论肓【音荒】痿论躄【必亦切】髋【音寛】凥【枯切】揔【音总】膑【音牝】厥论防【于交切凹也】讝【音俨】僵【居良切】仆【音赴】髦【音毛】











　　黄帝内经素问卷十二释文
　　钦定四库全书
　　黄帝内经素问卷十三　　　唐　王冰　次注
　　宋　林亿等校正
　　病能论　　　　　　竒病论
　　大竒论　　　　　　脉解篇
　　病能论篇第四十六【新校正云按全元起本在第五卷】
　　黄帝问曰人病胃脘痈者诊当何如歧伯对曰诊此者当胃脉其脉当沈细沈细者气逆【胃者水谷之海其血盛气壮今反脉沈细者是逆常平也　新校正云按甲乙经沈细作沈濇大素作沈细】逆者人迎甚盛甚盛则热【沈细为寒寒气格阳故人迎脉盛人迎者阳明之脉故盛则热也人迎谓结喉傍脉动应手者】人迎者胃脉也【胃脉循喉咙而入缺盆故云人迎者胃脉也】逆而盛则热聚于胃口而不行故胃脘为痈也【血气壮盛而热内薄之两气合热故结为痈也】帝曰善人有卧而有所不安者何也歧伯曰藏有所伤及精有所之寄则安故人不能悬其病也【五藏有所伤损及之水谷精气有所之寄扶其下则卧安以伤及于藏故人不能悬其病处于空中也　新校正云按甲乙经精有所之寄则安作情有所倚则卧不安太素作精有所倚则不安】帝曰人之不得偃卧者何也【谓不得仰卧也】歧伯曰肺者藏之盖也【居髙布叶四藏下之故言肺者藏之盖也】肺气盛则脉大脉大则不得偃卧【肺气盛满偃卧则气促喘奔故不得偃卧也】论在竒恒隂阳中【竒恒隂阳上古经篇名世本阙】帝曰有病厥者诊右脉沈而紧左脉浮而迟不然病主安在【不然言不沈也新校正云按甲乙经不然作不知】歧伯曰冬诊之右脉固当沈紧此应四时左脉浮而迟此逆四时在左当主病在肾颇关在肺当腰痛也【以冬左脉浮而迟浮为肺脉故言颇关在肺也腰者肾之府故肾受病则腰中痛也】帝曰何以言之歧伯曰少隂脉贯肾络肺今得肺脉肾为之病故肾为腰痛之病也【左脉浮迟非肺来见以左肾不足而脉不能沈故得肺脉肾为病也】帝曰善有病颈痈者或石治之或鍼灸治之而皆已其真安在【言所攻则异所愈则同欲闻真法何所在也】歧伯曰此同名异等者也【言虽同曰颈痈然其皮中别异不一等也故下云】夫痈气之息者宜以鍼开除去之夫气盛血聚者宜石而写之此所谓同病异治也【息也死肉也石砭石也可以破大痈出脓今以防鍼代之】帝曰有病怒狂者【新校正云按太素怒狂作善怒】此病安生歧伯曰生于阳也帝曰阳何以使人狂【怒不虑祸故谓之狂】歧伯曰阳气者因暴折而难决故善怒也病名曰阳厥【言阳气被折郁不散也此人多怒亦曽因暴折而心不疏畅故尔如是者皆阳逆躁极所生故病名阳厥】帝曰何以知之歧伯曰阳明者常动巨阳少阳不动不动而动大疾此其也【言颈项之脉皆动不止也阳明常动者动于结喉傍是谓人迎气舎之分位也若少阳之动动于曲颊下是谓天防天牖之分位也若巨阳之动动于项两傍大筋前陷者中是谓天柱天容之分位也不应常动而反动甚者动当病也　新校正云详王注以天牎为少阳之分位天容为太阳之分位按甲乙经天牎乃太阳脉气所发天容乃少阳脉气所发二位交互当以甲乙经为正也】帝曰治之柰何歧伯曰夺其食即已夫食入于隂长气于阳故夺其食即已【食少则气衰故节去其食即病自止　新校正云按甲乙经夺作衰大素同也】使之服以生铁洛为饮【新校正云按甲乙经铁洛作铁落为饮作为后饭】夫生铁洛者下气疾也【之或为人传文误也铁洛味辛微温平主治下气方俗或呼为铁浆非是生铁液也】帝曰善有病身热解墯汗出如浴恶风少气此为何病歧伯曰病名曰酒风【饮酒中风者也风论曰饮酒中风则为漏风是亦名漏风也夫极饮者阳气盛而腠理疎府开发阳盛则筋痿弱故身体解墯也腠理疎则风内攻府发则气外泄故汗出如浴也风气外薄肤腠复开汗多内虚瘅热熏肺故恶风少气也因酒而病故曰酒风】帝曰治之柰何歧伯曰以泽防术各十分麋衔五分合以三指撮为后饭【术味苦温平主治大风止汗麋衔味苦寒平主治风湿筋痿泽防味寒平主治风湿益气由此功用方故先之饭后药先谓之后饭】所谓深之细者其中手如鍼也摩之切之聚者坚也博者大也上经者言气之通天也下经者言病之变化也金匮者决死生也揆度者切度之也竒恒者言竒病也所谓竒者使竒病不得以四时死也恒者得以四时死也【新校正云按杨上善云得病传之至于胜时而死此为恒中生喜怒今病次传者此为竒】所谓揆者方切求之也言切求其脉理也度者得其病处以四时度之也【凡言所谓者皆释未了义今此所谓寻前后经文悉不与此篇义相接似今数句少成文义者终是别释经文世本既阙第七二篇应彼阙经错简文也古文断裂缪续于此】
　　竒病论篇第四十七【新校正云按全元起本在第五卷】
　　黄帝问曰人有重身九月而瘖此为何也【重身谓身中有身则懐姙者也瘖谓不得言语也姙娠九月足少隂脉养胎约气断则瘖不能言也】歧伯对曰胞之络脉絶也【絶谓脉断絶而不通流而不能言非天真之气断絶也】帝曰何以言之歧伯曰胞络者系于肾少隂之脉贯肾系舌本故不能言【少隂肾脉也气不营养故舌不能言】帝曰治之柰何歧伯曰无治也当十月复【十月胎去胞络复通肾脉上营故复旧而言也】刺法曰无损不足益有余以成其疹【疹谓久病也反法而治则胎死不去遂成久固之疹病也】然后调之【新校正云按甲乙经及太素无此四字按全元起注云所谓不治者其身九月而瘖身重不得为治须十月满生后复如常也然后调之则此四字本全元起注文误书于此当删去之】所谓无损不足者身羸瘦无用镵石也【姙娠九月筋骨瘦劳力少身重又拒于谷故身形羸瘦不可以镵石伤也】无益其有余者腹中有形而泄之泄之则精出而病独擅中故曰疹成也【胎约胞络肾气不通因而泄之肾精随出精液内竭胎则不全胎死腹中着而不去由此独擅故疹成焉】帝曰病脇下满气逆二三嵗不已是为何病歧伯曰病名曰息积此不妨于食不可灸刺积为导引服药药不能独治也【腹中无形脇下逆满频嵗不愈息且形之气逆息难故名息积也气不在胃故不妨于食也灸之则火热内烁气化为风刺之则必写其经转成虚败故不可灸刺是可积为导引使气流行久以药攻内消瘀稸则可矣若独凭其药而不积为导引则药亦不能独治之也】帝曰人有身体髀股防皆肿环齐而痛是为何病歧伯曰病名曰伏梁【以冲脉病故名曰伏梁然冲脉者与足少隂之络起于肾下出于气街循隂股内亷斜入腘中循防骨内亷并足少隂经下入内踝之后入足下其上行者出齐下同身寸之三寸关元之分侠齐直上循腹各行防于咽喉故身体髀皆肿绕齐而痛名曰伏梁环谓圆绕如环也】此风根也其气溢于大肠而着于肓肓之原在齐下故环齐而痛也【大肠广肠也经说大肠当言逥肠也何者灵枢经曰逥肠当齐右环逥周叶积而下广肠附脊以受逥肠左环叶积上下辟大寻此则是逥肠非二言大肠也然大肠逥肠俱与肺合从合而命故通曰大肠也】不可动之动之为水溺濇之病也【以冲脉起于肾下出于气街其上行者起于胞中上出齐下关元之分故动之则为水而溺濇也动谓齐其毒药而击动之使其大下也此一问答之义与腹中论同以为竒病故重出于此】帝曰人有尺脉数甚筋急而见此为何病【筋急谓掌后尺中两筋急也脉要精微论曰尺外以候肾尺里以候腹中今尺脉数急脉数为热热当筋缓反尺中筋急而见腹中筋当急故问为病乎灵枢经曰热即筋缓寒则筋急】歧伯曰此所谓疹筋是人腹必急白色黑色见则病甚【腹急谓侠齐竖筋俱急以尺里候腹中故见尺中筋急则必腹中拘急矣色见谓见于面部也夫相五色者白为寒黒为寒故二色见病弥甚也】帝曰人有病头痛以数嵗不已此安得之名为何病【头痛之疾不当逾月数年不愈故怪而问之也】歧伯曰当有所犯大寒内至骨髓髓者以脑为主脑逆故令头痛齿亦痛【夫脑为髓主齿是骨余脑逆反寒骨亦寒入故令头痛齿亦痛】病名曰厥逆帝曰善【全注人先生于脑縁有脑则有骨髓齿者骨之本也】帝曰有病口甘者病名为何何以得之歧伯曰此五气之溢也名曰脾瘅【瘅谓热也脾热则四藏同禀故五气上溢也生因脾热故曰脾瘅】夫五味入口藏于胃脾为之行其精气津液在脾故令人口甘也【脾热内渗津液在脾胃谷化余精气随溢口通脾气故口甘津液在脾是脾之湿】此肥美之所发也【新校正云按太素发作致】此人必数食甘美而多肥也肥者令人内热甘者令人中满故其气上溢转为消渴【食肥则腠理宻阳气不得外泄故肥令人内热甘者性气和一而发散逆故甘令人中满然内热则阳气炎上炎上则欲饮而嗌干中满则陈气有余有余则脾气上溢故曰其气上溢转为消渴也隂阳应象大论曰辛甘发散为阳灵枢经曰甘多食之令人闷然从中满以生之　新校正云按甲乙经消渇作消瘅】治之以兰除陈气也【兰谓兰草也神农曰兰草味辛热平利水道辟不祥胷中痰澼也除谓去也陈谓久也言兰除陈久甘肥不化之气者以辛能发散故也藏气法时论曰辛者散也　新校正云按本草兰平不言热也】帝曰有病口苦取阳陵泉口苦者病名为何何以得之歧伯曰病名曰胆瘅【亦谓热也胆汁味苦故口苦　新校正云按全元起本及太素无口苦取阳陵泉六字详前后文势疑此为误】夫肝者中之将也取决于胆咽为之使【灵兰秘典论曰肝者将军之官谋虑出焉胆者中正之官决断出焉肝与胆合气性相通故诸谋虑取决于胆咽胆相应故咽为使焉　新校正云按甲乙经曰胆者中精之府五藏取决于胆咽为之使疑此文误】此人者数谋虑不决故胆虚气上溢而口为之苦治之以胆募俞【胷腹曰募背脊曰俞胆募在乳下二肋外期门下同身寸之五分俞在脊第十椎下两傍相去各同身寸之一寸半】治在隂阳十二官相使中【言治法具于彼篇今经已亡】帝曰有者一日数十溲此不足也身热如炭颈膺如格人迎躁盛喘息气逆此有余也【是阳气太盛于外隂气不足故有余也　新校正云详此十五字旧作文冩按甲乙经太素并无此文再详乃是全元起注后人误书于此今作注书】太隂脉微细如发者此不足也其病安在名为何病【癃小便不得也溲小便也颈膺如格言颈与胷膺如相格拒不顺应也人迎躁盛谓结喉两傍脉动盛满急数非常躁速也胃脉也太隂脉微细如髪者谓手大指后同身寸之一寸骨髙脉动处脉则肺脉也此正手太隂脉气之所流可以五藏也】歧伯曰病在太隂其盛在胃颇在肺病名曰厥死不治【病癃数溲身热如炭颈膺如格息气逆者皆手太隂脉当洪大而数今太隂脉反微细如发者是病与脉相反也何以致之肺气逆陵于胃而为是上使人迎躁盛也故曰病在太隂其盛在胃也以喘息气逆故云颇亦在肺也病因气逆证不相应故病名曰厥死不治也】此所谓得五有余二不足也帝曰何谓五有余二不足歧伯曰所谓五有余者五病之气有余也二不足者亦病气之不足也今外得五有余内得二不足此其身不表不里亦正死明矣【外五有余者一身热如炭二颈肤如格三人迎躁盛四喘息五气逆也内二不足者一病癃一日数十溲二太隂脉微细如发夫如是者谓其病在表则内有二不足谓其病在里则外得五有余表里既不可冯补冩固难为法故曰此其身不表不里亦正死明矣】帝曰人生而有病巅疾者病名曰何安所得之【夫百病者皆生于风雨寒暑隂阳喜怒也然始生有形未犯邪气已有巅疾岂邪气素伤邪故问之巅谓上巅则头首也】歧伯曰病名为胎病此得之在母腹中时其母有所大惊气上而不下精气并居故令子发为巅疾也【精气谓阳之精气也】帝曰有病痝然如有水状切其脉大紧身无痛者形不瘦不能食食少名为何病【痝然谓面目浮起而色杂也大紧谓如弓也大即为气紧即为寒寒气内薄而反无痛与众别异常故问之也】歧伯曰病生在肾名为肾风【脉如弓大而且紧劳气内稸寒复内争劳气薄寒故化为风风胜于肾故曰肾风】肾风而不能食善惊惊己心气痿者死【肾水受风心火痿弱火水俱困故必死】帝曰善
　　大竒论篇第四十八【新校正云按全元起本在第九卷】
　　肝满肾满肺满皆实即为肿【满谓脉气满实也肿谓痈肿也藏气满乃如是】肺之雍喘而两胠满【肺藏气而外主息其脉支别者从肺系横出腋下故喘而两胠满也　新校正云详肺雍肝雍肾雍甲乙经俱作痈】肝雍两胠满卧则惊不得小便【肝之脉循股隂入腘中环隂器抵少腹上贯肝鬲布脇肋故胠满不得小便也肝主惊骇故卧则惊】肾雍脚下至少腹满【新校正云按甲乙经脚下作胠下脚当作胠不得言脚下至少腹也】胫有大小髀防大跛易偏枯【冲脉者经脉之海与少隂之络俱起于肾下出于气街循隂股内亷斜入腘中循防骨内亷并少隂之经下入内踝之后入足下其上行者出齐下同身寸之三寸故如是若血气变易为偏枯也】心脉满大癎瘛筋挛【心脉满大则肝气下流热气内薄筋干血涸故癎瘛而筋挛】肝脉小急癎瘛筋挛【肝养筋内藏血肝气受寒故癎瘛而筋挛脉小急者寒也】肝脉骛暴有所惊骇【骛谓驰骛言其迅急也阳气内薄故发为惊也】脉不至若瘖不治自己【肝气若厥厥则脉不通厥退则脉复通矣又其脉布脇肋循喉咙之后故脉不至若瘖不治亦自己】肾脉小急肝脉小急心脉小急不鼔皆为瘕【小急为寒甚不鼔则血不流血不流而寒薄故血内凝而为瘕也】肾肝并沈为石水【肝脉入隂内贯小腹肾脉贯脊中络膀胱两藏并藏气熏冲脉自肾下络于胞今水不行化故坚而结然肾主水水冬冰水宗于肾肾象水而沈故气并而沈名为石水新校正云详肾肝并沈至下并小弦欲惊全元起本在厥论中王氏移于此】并浮为风水【脉浮为风下焦主水风薄于下故名风水】并虚为死【肾为五藏之根肝为发生之主二者不足是生主俱微故死】并小欲惊【脉小为肝肾不足故尔】肾脉大急沈肝脉大急沈皆为疝【疝者寒气结聚之所为也夫脉沈为实脉急为痛气实寒薄聚故为绞痛为疝】心脉搏滑急为心疝肺脉沈搏为肺疝【皆寒薄于藏故也】三阳急为瘕三隂急为疝【太阳受寒血凝为瘕太隂受寒气聚为疝】二隂急为癎厥二阳急为惊【二隂少隂也二阳阳明也　新校正云详二阳急为瘕至此全元起本在厥论王氏移于此】脾脉外鼔沈为肠澼久自己【外鼔谓鼔动于臂外也】肝脉小缓为肠澼易治【肝脉小缓为脾乗肝故易治】肾脉小搏沈为肠澼下血【小为隂气不足搏为阳气乗之热在下焦故下血也】血温身热者死【血温身热是隂气丧败故死】心肝澼亦下血【肝藏血心养血故澼皆下血也】二藏同病者可治【心火肝木木火相生故可治之】其脉小沈濇为肠澼【心肝脉小而沈濇者澼也】其身热者死热见七日死【肠澼下血而身热者是火气内絶去心而归于外也故死火成数七故七日死】胃脉沈鼔濇胃外鼔大心脉小坚急皆鬲偏枯【外鼔谓不当尺寸而鼔击于臂外侧也】男子发左女子发右【阳主左隂主右故尔隂阳应象大论曰左右者隂阳之道路此其义也】不瘖舌转可治三十日起【偏枯之病瘖不能言肾与胞脉内絶也胞脉系于肾肾之脉从肾上贯肝鬲入肺中循喉咙侠舌本故气内絶则瘖不能言也】其从者瘖三嵗起【从谓男子发左女子发右也病顺左右而瘖不能言三嵗治之乃能起】年不满二十者三嵗死【以其五藏始定血气方刚藏始定则易伤气方刚则甚费易伤甚费故三嵗死也】脉至而搏血衂身热者死【血衂为二脉不应抟今反脉搏是气极乃然故死】脉来悬钩浮为常脉【以其为血衂者之常脉也】脉至如喘名曰暴厥【喘谓卒来盛急去而便衰如人之喘状也】暴厥者不知与人言【所谓暴厥之候如此】脉至如数使人暴惊【脉数为热热则内动肝心故惊】三四日自己【数为心脉木被火干病非肝生不与邪合故三日后四日自除所以尔者木生数三也】脉至浮合【如浮波之合后至者凌前速疾而动无常候也】浮合如数一息十至以上是经气予不足也微见九十日死脉至如火薪然是心精之予夺也草干而死【薪然之火焰瞥瞥不定其形而便絶也】脉至如散叶是肝气予虚也木叶落而死【如散叶之随风不常其状　新校正云按甲乙经散叶作丛棘】脉至如省客省客者脉塞而鼔是肾气予不足也悬去华而死【脉塞而鼔谓才见不行旋复去也悬谓如悬物物动而絶去也】脉至如丸泥是胃精予不足也榆荚落而死【如珠之转是谓丸泥】脉至如横格是胆气予不足也禾熟而死【脉长而坚如横木之在指下也】脉至如缕是胞精予不足也病善言下霜而死不言可治【胞之脉系于肾肾之脉侠舌本人气不足者则当不能言今反善言是真气内絶去肾外归于舌也故死】脉至如交漆交漆者左右傍至也微见三十日死【左右傍至言如沥漆之交左右反戻新校正云按甲乙经交漆作交棘】脉至如涌泉浮鼔肌中太阳气予不足也少气味韭英而死【如水泉之动但出而不入】脉至如頺土之状按之不得是肌气予不足也五色先见黑白垒发死【頺土之状谓浮之大而虚耎按之则无　新校正云按甲乙经頺土作委土】脉至如悬雍悬雍者浮揣切之益大是十二俞之予不足也水凝而死【如颡中之悬雍也　新校正云按全元起本悬雍作悬离元起注云悬离者言脉与肉不相得也】脉至如偃刀偃刀者浮之小急按之坚大急五藏菀熟寒热独并于肾也如此其人不得坐立春而死【菀积也熟热也】脉至如丸滑不直手不直手者按之不可得也是大肠气予不足也枣叶生而死脉至如华者令人善恐不欲坐卧行立常听是小肠气予不足也季秋而死【脉至如华谓似华虚弱不可正取也小肠之脉上入耳中故常听也】
　　脉解篇第四十九【新校正云按全元起本在第九卷】
　　太阳所谓肿腰脽痛者正月太阳寅寅太阳也【脽为臋肉也正月三阳生主建寅三阳谓之太阳故曰寅太阳也】正月阳气出在上而隂气盛阳未得自次也【正月虽三阳生而天气尚寒以其尚寒故曰隂气盛阳未得自次次谓立王之次也】故肿腰脽痛也【以其脉抵中入贯臋骨髀枢故尔】病偏虚为跛者正月阳气冻解地气而出也所谓偏虚者冬寒颇有不足者故偏虚为跛也【以其脉循股内后亷合腘中下循腨过外踝之后循京骨至小指外侧故也　新校正云详王氏云其脉循股内殊非按甲乙经太阳流注不到股内股内乃髀外之误当云髀外后亷】所谓强上引背者阳气大上而争故强上也【强上谓颈项噤强也甚则引背矣所以尔者以其脉从脑出别下项背故也】所谓耳鸣者阳气万物盛上而跃故耳鸣也【以其脉支别者从巅至耳上角故尔】所谓甚则狂巅疾者阳尽在上而隂气从下下虚上实故狂巅疾也【以其脉上额交巅上入络脑还出其支别者从巅至耳上角故狂巅疾也项上曰巅】所谓浮为聋者皆在气也【亦以其脉至耳故也】所谓入中为瘖者阳盛已衰故为瘖也【阳气盛入中而薄于胞肾则胞络肾络气不通故瘖也胞之脉繋于肾肾之脉侠舌本故瘖不能言也】内夺而厥则为瘖俳此肾虚也【俳废也肾之脉与冲脉并出于气街循隂股内廉斜入腘中循防骨内廉并足少隂经下入内踝之后入足下故肾气内夺而不顺则舌瘖足废故云此肾虚也　新校正云详王注云肾之脉与冲脉并出按甲乙经是肾之络非肾之脉况王注痿论并竒病论大竒论并云肾之络则此脉字当为络】少隂不至者厥也【少隂肾脉也若肾气内脱则少隂脉不至也少隂之脉不至是则太隂之气逆上而行也】少阳所谓心脇痛者言少阳盛也盛者心之所表也【心气逆则少阳盛心气宜木外铄肺金故盛者心之所表也】九月阳气尽而隂气盛故心脇痛也【足少阳脉循脇里出气街心主脉循胷出脇故尔火墓于戌故九月阳气尽而隂气盛也】所谓不可反侧者隂气藏物也物藏则不动故不可反侧也所谓甚则跃者【跃谓跳跃也】九月万物尽衰草木毕落而堕则气去阳而之隂气盛而阳之下长故谓跃【亦以其脉循髀阳出膝外亷下入外辅之前直下抵絶骨之端下出外踝之前循足跗故气盛则令人跳跃也】阳明所谓洒洒振寒者阳明者午也五月盛阳之隂也【阳盛以明故云午也五月夏至一隂气上阳气降下故云盛阳之隂也】阳盛而隂气加之故洒洒振寒也【阳气下隂气升故云阳盛而隂气加之也】所谓胫肿而股不收者是五月盛阳之隂也阳者衰于五月而一隂气上与阳始争故胫肿而股不收也【以其脉下髀抵伏兔下入膝髌中下循防外亷下足跗入中指内间又其支别者下膝三寸而别以下入中指外间故尔】所谓上喘而为水者隂气下而复上上则邪客于藏府间故为水也【藏脾也府胃也足太隂脉从足走腹足阳明脉从头走足今隂气微下而太隂上行故云隂气下而复上也复上则所下之隂气不散客于脾胃之间化为水也】所谓胷痛少气者水气在藏府也水者隂气也隂气在中故胷痛少气也【水停于下则气郁于上气郁于上则肺满故胷痛少气也】所谓甚则厥恶人与火闻木音则惕然而惊者阳气与隂气相薄水火相恶故惕然而惊也所谓欲独闭户牖而处者隂阳相薄也阳尽而隂盛故欲独闭户牖而居【恶喧故尔】所谓病至则欲乗髙而歌弃衣而走者隂阳复争而外并于阳故使之弃衣而走也【新校正云详所谓甚则厥至此与前阳明脉解论相通】所谓客孙脉则头痛鼻鼽腹肿者阳明并于上上者则其孙络太隂也故头痛鼻鼽腹肿也太隂所谓病胀者太隂子也十一月万物气皆藏于中故曰病胀【隂气大盛太隂始于子故云子也以其脉入腹属脾络胃故病胀也】所谓上走心为噫者隂盛而上走于阳明阳明络属心故曰上走心为噫也【按灵枢经说足阳明流注并无至心者太隂脉说云其支别者复从胃别上膈注心中法应以此络为阳明络也新校正云详王氏以足阳明流注并无至心者按甲乙经阳明之脉上通于心循咽出于口宜其经言阳明络属心为噫王氏安得谓之无】所谓食则呕者物盛满而上溢故呕也【以其脉属脾络胃上鬲侠咽故也】所谓得后与气则快然如衰者十二月隂气下衰而阳气且出故曰得后与气则快然如衰也少隂所谓腰痛者少隂者肾也十月万物阳气皆伤故腰痛也【少隂者肾脉也腰为肾府故腰痛也】所谓呕欬上气喘者隂气在下阳气在上诸阳气浮无所依从故呕欬上气喘也【以其脉从肾上贯肝鬲入肺中故病如是也】所谓色色【新校正云详色色字疑误】不能久立久坐起则目防防无所见者万物隂阳不定未有主也秋气始至防霜始下而方杀万物隂阳内夺故目防防无所见也所谓少气善怒者阳气不治阳气不治则阳气不得出肝气当治而未得故善怒善怒者名曰煎厥所谓恐如人将捕之者秋气万物未有毕去隂气少阳气入隂阳相薄故恐也所谓恶闻食臭者胃无气故恶闻食臭也所谓面黑如地色者秋气内夺故变于色也所谓欬则有血者阳脉伤也阳气未盛于上而脉满满则欬故血见于也厥隂所谓防疝妇人少腹肿者厥隂者辰也三月阳中之隂邪在中故曰防疝少腹肿也【以其脉循股隂入髦中环隂器抵少腹故尔】所谓腰脊痛不可以俛仰者三月一振荣华万物一俛而不仰也所谓防癃疝肤胀者曰隂亦盛而脉胀不通故曰防癃疝也所谓甚则嗌干热中者隂阳相薄而热故嗌干也【此一篇殊与前后经文不相连接别释经脉发病之源与灵枢经流注略同所指殊异　新校正云详此篇所解多甲乙经是动所生之病虽复少有异处大槩则不殊矣】

　　黄帝内经素问卷十三
　　黄帝内经素问卷十三释文
　　病能论解【音介】墯【徒卧切】撮【仓括切】竒病论镵【锄衔切】【丑刃切】稸【音畜】大竒论焰【弋念切】瞥【蒲灭切】揣【初委切】脉解篇脽【音蛆】












　　黄帝内经素问卷十三释文
&lt;子部,医家类,黄帝内经素问　　&gt;
　　钦定四库全书
　　黄帝内经素问卷十四　　唐　王冰　次注
　　宋　林亿等校正
　　刺要论　　　　刺齐论
　　刺禁论　　　　刺志论
　　鍼解　　　　　长刺节论
　　刺要论篇第五十【新校正云按全元起本在第六卷刺齐篇中】
　　黄帝问曰愿闻刺要歧伯对曰病有浮沈刺有浅深各至其理无过其道【道谓气所行之道也】过之则内伤不及则生外壅壅则邪从之【过之内伤以大深也不及外壅以妄益他分之气也气益而外壅故邪气随虚而从之也】浅深不得反为大贼内动五藏后生大病【贼谓私害动谓动乱然不及则外壅过之则内伤旣且外壅内伤是为大病之阶渐尔故曰后生大病也】故曰病有在毫毛腠理者有在皮肤者有在肌肉者有在脉者有在筋者有在骨者有在髓者【毛之长者曰毫皮之文理曰腠理然二者皆皮之可见者也】是故刺毫毛腠理无伤皮皮伤则内动肺肺动则秋病温疟泝泝然寒栗【鍼经曰凡刺有五以应五藏一曰半刺半刺者浅内而疾发鍼令鍼伤多如防髪状以取皮气此肺之应也然此其浅以应于肺腠理毫毛犹应更浅当取髪根浅深之半尔肺之合皮王于秋气故肺动则秋病温疟泝泝然寒栗也】刺皮无伤肉肉伤则内动脾脾动则七十二日四季之月病腹胀烦不嗜食【脾之合肉寄王四季又其脉从股内前防入腹属脾络胃上鬲侠咽连舌本散舌下其支别者复从胃别上鬲住心中故伤肉则动脾脾动则四季之月腹胀烦而不嗜食也七十二日四季之月者谓三月六月九月十二月各十二日后土寄王十八日也】刺肉无伤脉脉伤则内动心心动则夏病心痛【心之合脉王于夏气真心少隂之脉起于心中出属心系心包心主之脉起于胷巾出属心包平人气象论曰藏真通于心故脉伤则动心心动则夏病心痛】刺脉无伤筋筋伤则内动肝肝动则春病热而筋弛【肝之合筋王于春气鍼经曰热则筋缓故筋伤则动肝肝动则春病热而筋弛缓弛犹纵缓也】刺筋无伤骨骨伤则内动肾肾动则冬病胀腰痛【肾亦合骨王于冬气腰为肾府故骨伤则动肾肾动则冬病腰痛也肾之脉直行者从肾上贯肝鬲故胀也】刺骨无伤髓髓伤则销铄胻酸体解防然不去矣【髓者骨之充鍼经曰髓海不足则脑转耳鸣胻酸冒故髓伤则脑髓销铄胻酸体解防然不去也销铄谓髓脑销铄解防谓强不强弱不弱热不热寒不寒解解防防然不可名之也脑髓销铄骨空之所致也】
　　刺齐论篇第五十一【新校正云按全元起本在第六卷】
　　黄帝问曰愿闻刺浅深之分【谓皮肉筋脉骨之分位也】岐伯对曰刺骨者无伤筋刺筋者无伤肉刺肉者无伤脉刺脉者无伤皮刺皮者无伤肉刺肉者无伤筋刺筋者无伤骨帝曰余未知其所谓愿闻其解岐伯曰刺骨无伤筋者鍼至筋而去不及骨也刺筋无伤肉者至肉而去不及筋也刺肉无伤脉者至脉而去不及肉也刺脉无伤皮者至皮而去不及脉也【是皆谓遣邪也然筋有寒邪肉有风邪脉有湿邪皮有热邪则如是遣之所谓邪者皆言其非正气而相干犯也　新校正云详此谓刺浅不至所当刺之处也下文则诫其太深也】所谓刺皮无伤肉者病在皮中鍼入皮中无伤肉也刺肉无伤筋者过肉中筋也刺筋无伤骨者过筋中骨也此之谓反也【此则诫过分太深也　新校正云按全元起云刺如此者是谓伤此皆过过必损其血气是谓逆也邪必因而入也】
　　刺禁论篇第五十二【新校正云按全元起本在第六卷】
　　黄帝问曰愿闻禁数岐伯对曰藏有要害不可不察肝生于左【肝象木王于春春阳发生故生于左也】肺藏于右【肺象金王于秋秋隂收杀故藏于右也　新校正云按杨上善云肝为少阳阳长之始故曰生肺为少隂隂藏之初故曰藏】心部于表【阳气主外心象火也】肾治于里【隂气主内肾象水也　新校正云按杨上善云心为五藏部主故得称部肾间动气内治五藏故曰治】脾为之使【营动不已糟粕水谷故使者也】胃为之市【水谷所归五味皆入如市杂故为市也】鬲肓之上中有父母【鬲肓之上气海居中气者生之原生者命之主故气海为人之父母也　新校正云按杨上善云心下膏上为盲心为阳父也肺为隂母也肺主于气心主于血共营卫于身故为父母】七节之傍中有小心【小心谓真心神灵之宫室　新校正云按太素小心作志心杨上善云脊有三七二十一节肾在下七节之傍肾神曰志五藏之灵皆名为神神之所以在得名为志者心之神也】从之有福逆之有咎【从谓随顺也八者人之所以生形之所以成故顺之则福延逆之则咎至】刺中心一日死其动为噫【心在气为噫】刺中肝五日死其动为语【肝在气为语　新校正云按全元起本并甲乙经语作欠元起云肾伤则欠子母相感也王氏改欠作语】刺中肾六日死其动为嚏【肾在气为嚏　新校正云按全元起本及甲乙经六日作三日】刺中肺三日死其动为欬【肺在气为欬】刺中脾十日死其动为吞【肺在气为吞　新校正云按全元起本及甲乙经十日作十五日刺中五藏与诊要经终论并四时刺逆从论相重此叙五藏相刺之法以所生为次甲乙经以心肺肝脾肾为次是以所克为次全元起本旧文则错乱无次矣】刺中胆一日半死其动为呕【胆气勇故为呕　新校正云按诊要经终论刺中胆下又云刺中鬲者为伤中其病虽愈不过一嵗而死】刺跗上中大脉血出不止死【跗为足跗大脉动而不止者则胃之大经也胃为水谷之海然血出不止则胃气将倾海竭气亡故死】刺面中溜脉不幸为盲【面中溜脉者手太阳任脉之交防手太阳脉自颧而斜行至目内眦任脉自鼻两傍上行至瞳子下故刺面中溜脉不幸为盲】刺头中脑户入脑立死【脑户穴名也在枕骨上通于脑中然脑为髓之海真气之所聚鍼入脑则真气泄故立死】刺舌下中脉大过血出不止为瘖【舌下脉脾之脉也脾脉者侠咽连舌本散舌下血出不止则脾气不能营运于舌故瘖不能言语】刺足下布络中脉血不出为肿【布络谓当内踝前足下空处布散之络正当然谷穴分也络中脉则冲脉也冲脉者并少隂之经下入内踝之后入足下也然刺之而血不出则肾脉与冲脉气并归于然谷之中故为肿】刺郄中大脉令人仆脱色【寻此经郄中主治与中诰流注经委中穴正同应郄中者以经穴为名委中处所为名亦犹寸口脉口气口皆同一处尔然郄中太脉者足太阳经脉也足太阳之脉起于目内眦合手太阳手太阳脉自目内眦斜络于颧足太阳脉上头下阙文循于足故刺之过禁则令人仆倒而面色如脱去也】刺气街中脉血不出为肿防仆【气街之中胆胃脉也胆之脉循脇里出气街胃之脉侠齐入气街中其支别者起胃下口循腹里至气街中而合今刺之而血不出则血脉气并聚于中故内结为肿如伏防之形也气街在腹下侠齐两傍相去四寸防仆上一寸动脉应手也　新校正云按别本仆一作鼷气府论注气街在齐下横骨两端防鼷上一寸也】刺脊间中髓为伛【伛谓伛偻身踡屈也脊间谓脊骨节间也刺中髓则骨精气泄故伛偻也】刺乳上中乳房为肿根蚀【乳之上下皆足阳明之脉也乳房之中乳液渗泄胷中气血皆外凑之然刺中乳房则气更交凑故为大肿中有脓根内蚀肌肤化为浓水而乆不愈】刺缺盆中内陷气泄令人喘欬逆【五藏者肺为之葢缺盆为之道肺藏气而主息又在气为欬刺缺盆中内陷则肺气外泄故令人喘欬逆也】刺手鱼腹内陷为肿【手鱼腹内肺脉所流故刺之内陷则为肿也　新校正云按甲乙经肺脉所流当作留字】无刺大醉令人气乱【脉数过度故因刺而乱也　新校正云按灵枢经气乱当作脉乱】无刺大怒令人气逆【怒者气逆故刺之益甚】无刺大劳人【经气越也】无刺新饱人【气盛满也】无刺大饥人【气不足也】无刺大渴人【血脉干也】无刺大惊人【神荡越而气不治也　新校正云详无刺大醉至此七条与灵枢经相出入灵枢经云新内无刺己刺无内大怒无刺己刺无怒大劳无刺己刺无劳大醉无刺己刺无醉大饱无刺己刺无饱大饥无刺己刺无饥大渴无刺己刺无渴大惊大恐必定其气乃刺之也】刺隂股中大脉血出不止死【隂股之中脾之脉也脾者中土孤藏以灌四傍今血出不止脾气将竭故死　新校正云按刺隂股中大脉条皇甫士安移在前刺跗上中大脉下相间自后至篇末逐条与前条相间也】刺客主人内陷中脉为内漏为聋【客主人穴名也今名上关在耳前上亷起骨开口有空手少阳足阳明脉交防于中陷脉言刺太深也刺太深则交脉破决故为耳内之漏脉内漏则气不营故聋　新校正云详客主人穴与气穴论注同按甲乙经及气穴府论注云手足少阳足阳明三脉之防疑此脱足少阳一脉也】刺膝膑出液为跛【膝为筋府筋防于中液出筋干故跛】刺臂太隂脉出血多立死【臂太隂者肺脉也肺者主行荣衞隂阳治节由之血出多则荣卫絶故立死也】刺足少隂脉重虚出血为舌难以言【足少隂肾脉也足少隂脉贯肾络肺繋舌本故重虗出血则舌难言也】刺膺中陷中肺为喘逆仰息【肺气上泄逆所致也】刺肘中内陷气归之为不屈伸【肘中谓肘屈折之中天泽穴中也刺过陷脉恶气归之气固关节故不屈伸也】刺隂股下三寸内陷令人遗溺【股下三寸肾之络也冲脉与少隂之络皆起于肾下出于气街并循于隂股其上行者出胞中故刺陷脉则令人遗溺也】刺掖下脇间内陷令人欬【掖下肺脉也肺之脉从肺系横出掖下真心藏脉直行者从心系却上掖下刺陷脉则心肺俱动故欬也】刺少腹中膀胱溺出令人少腹满【胞气外泄谷气归之故少腹满也少腹谓齐下也】刺腨肠内陷为肿【腨肠之中足太阳脉也太阳气泄故为肿】刺匡上陷骨中脉为漏为盲【匡目匡也骨中谓目匡骨中也匡骨中脉目之系肝之脉也刺内陷则眼系絶故为目漏目盲】刺关节中液出不得屈伸【诸筋者皆属于节津液渗润之液出则筋膜干故不得屈伸也】
　　刺志论篇第五十三【新校正云按全元起本在第六卷】
　　黄帝问曰愿闻虗实之要岐伯对曰气实形实气虗形虗此其常也反此者病【隂阳应象大论曰形归气由是故虗实同焉反谓不相合应失常平之候也形气相反故病生气谓脉气形谓身形也】谷盛气盛谷虗气虗此其常也反此者病【灵枢经曰荣气之道内谷为实谷入于胃气与肺精専者上行经隧由是故谷气虗实占必同焉候不相应则为病也　新校正云按甲乙经实作寳】脉实血实脉虗血虚此其常也反此者病【脉者血之府故虗实同焉反不相应则为病也】帝曰如何而反岐伯曰气虗身热此谓反也【气虗为阳气不足阳气不足当身寒反身热者脉气当盛脉不盛而身热证不相符故谓反也　新校正云按甲乙经云气盛身寒气虗身热此谓反也当补此四字】谷入多而气少此谓反也【胃之所出者谷气而布于经脉也谷入于胃脉道乃散今谷入多而气少者是胃气不散故谓反也】谷不入而气多此谓反也【胃气外散肺并之也】脉盛血少此谓反也脉少血多此谓反也【经脉行气络脉受血经气入络络受经气候不相合故皆反常也】气盛身寒得之伤寒气虚身热得之伤暑【伤谓触冒也寒伤形故气盛身寒热伤气故气虗身热】谷入多而气少者得之有所脱血湿居下也【脱血则血虗血虗则气盛内郁化成津液流入下焦故云湿居下也】谷入少而气多者邪在胃及与肺也【胃气不足肺气下流于胃中故邪在胃然肺气入胃则肺气不自守气不自守则邪气从之故曰邪在胃及与肺也】脉小血多者饮中热也【饮谓留饮也饮留脾胃之中则脾气溢脾气溢则发热中】脉大血少者脉有风气水浆不入此之谓也【风气盛满则水浆不入于脉】夫实者气入也虗者气出也【入为阳出为隂隂生于内故出阳生于外故入】气实者热也气虗者寒也【阳盛而隂内拒故热隂盛而阳外微故寒】入实者左手开鍼空也入虗者左手闭鍼空也【言用鍼之补冩也右手持鍼左手捻穴故实者左手开鍼空以冩之虗者左手闭鍼空以补之也】
　　鍼解篇第五十四【新校正云按全元起本在第六卷】
　　黄帝问曰愿闻九鍼之解虗实之道岐伯对曰刺虗则实之者鍼下热也气实乃热也满而泄之者鍼下寒也气虗乃寒也菀陈则除之者出恶血也【菀积也陈久也除去也言络脉之中血积而久者鍼刺而除去之也】邪胜则虗之者出鍼勿按【邪者不正之目非本经气是则谓邪非言鬼毒精邪之所胜也出鍼勿按穴俞且开故得经虗邪气发泄也】徐而疾则实者徐出鍼而疾按之疾而徐则虗者疾出鍼而徐按之【除出谓得经气已久乃出之疾按谓鍼出穴已速疾按之则真气不泄经脉气全故徐而疾乃实也疾出鍼谓鍼入穴已至于经脉即疾出之徐按谓鍼出穴已徐缓按之则邪气得泄精气复固故疾而徐乃虗也】言实与虗者寒温气多少也【寒温谓经脉隂阳之气也】若无若有者疾不可知也【言其防昧不可即而知也夫不可即知故若无慧然神悟故若有也】察后与先者知病先后也【知病先后故补冩之】为虗与实者工勿失其法【鍼经曰经气已至慎守勿失此之谓也　新校正云按甲乙经云若存若亡为虗与实】若得若失者离其法也【妄为补冩离乱大经误补实者转令若得误冩虗者转令若失故曰若得若失也鍼经曰无实实无虗虗此其诫也　新校正云详自篇首至此与太素九鍼解篇经同而解异二经互相发眀也】虚实之要九鍼最妙者为其各有所宜也【热在头身宜镵鍼肉分气满宜贠鍼脉气虚少宜鍉鍼冩热出血发泄固病宜锋鍼破痈肿出脓血宜防鍼调隂阳去暴痹宜贠利鍼治经络中痛痹宜毫鍼痹深居骨解腰脊节凑之间者宜长鍼虗风舍于骨解皮肤之间宜大鍼此之谓各有所宜也　新校正云按别本防一作铍】补冩之时者与气开阖相合也【气当时刻谓之开已过末至谓之阖时刻者然水下一刻人气在太阳水下二刻人气在少阳水下三刻人气在阳明水下四刻人气在隂分水下不已气行不已如是则当刻者谓之开过刻及未至者谓之阖也鍼经曰谨候其气之所在而刺之是谓逢时此所谓补冩之时也　新校正云详自篇首至此文出灵枢经素问解之互相发明也甲乙经云补冩之时以鍼为之者此脱此四字也】九鍼之名各不同形者鍼穷其所当补冩也【各不同形谓长短锋頴不等穷其补冩谓各随其疗而用之也　新校正云按九鍼之形今具甲乙经】刺实须其虗者留鍼隂气隆至乃去鍼也刺虗须其实者阳气隆至鍼下热乃去鍼也【言要以气至而有効也】经气已至慎守勿失者勿变更也【变谓变易更谓改更皆变法也言得气至必宜谨守无变其法反招损也】深浅在志者知病之内外也【志一为意志意皆行鍼之用也】近逺如一者深浅其候等也【言气虽近逺不同然其测候皆以气至而有効也】如临深渊者不敢墯也【言气候补冩如临深渊不敢墯慢失补冩之法也】手如握虎者欲其壮也【壮谓搂鍼坚定也鍼经曰持鍼之道坚者为实则其义也新校正云按甲乙经实字作寳】神无营于众物者静志观病人无左
　　右视也【目絶妄视心专一务则用之必中无惑误也新校正云详从刺实须其虗至此又见寳命全形论此又为之解亦互相发明也】义无邪下者欲端以正也【正指直刺鍼无左右】必正其神者欲瞻病人目制其神令气易行也【检彼精神令无散越则气为神使中外易调也】所谓三里者下膝三寸也所谓跗之者【新校正云按全元起本跗之作低胻太素作付之按骨空论跗之疑作跗上】举膝分易见也【三里穴名正在膝下三寸防外两筋肉分闲极重按之则足跗上动脉止矣故曰举膝分易见】巨虗者蹻足防独陷者【巨虗穴名也蹻谓举也取巨虗下亷当举足取之则防外两筋之间陷下也】下亷者陷下者也【欲知下亷穴者防外两筋之间独陷下者则其处也】帝曰余闻九鍼上应天地四时隂阳愿闻其方令可传于后世以为常也岐伯曰夫一天二地三人四时五音六律七星八风九野身形亦应之鍼各有所宜故曰九鍼【新校正云详此文与灵枢经相出入】人皮应天【覆盖于物天之象也】人肉应地【柔厚安静地之象也】人脉应人【盛衰变易人之象也】人筋应时【坚固真定时之象也】人声应音【备五音故】人隂阳合气应律【交防气通相生旡替则律之象新校正云按别本气一作度】人齿面目应星【人面应七星者所谓面有七孔应之也新校正云详此注乃全元起之辞也】人出入气应风【动出徃来风之象也】人九窍三百六十五络应野【身形之外野之象也】故一鍼皮二鍼肉三鍼脉四鍼筋五鍼骨六鍼调隂阳七鍼益精八鍼除风九鍼通九窍除三百六十五节气此之谓各有所生也【一镵鍼二员鍼三鍉鍼四锋鍼五防鍼六贠利鍼七毫鍼八长鍼九大鍼　新校正云按别本防一作铍】人心意应八风【动静不形风之象也】人气应天【运行不息天之象也】人髪齿耳目五声应五音六律【髪齿生长耳目清通五声应同故应五音及六律也】人隂阳脉血气应地【人隂阳有交防生成脉血气有虚盈盛衰故应地也】人肝目应之九【肝气通目木生数三三而三之则应之九也】九窍三百六十五【新校正云按全元起本无此七字】人一以观动静天二以候五色七星应之以候髪毋泽五音一以候宫商角徴羽六律有余不足应之二地一以候髙下有余九野一节俞应之以候关节三人变一分人候齿泄多血少十分角之变五分以候缓急六分不足三分寒关节第九分四时人寒温燥湿四时一应之以候相反一四方各作解【此一百二十四字蠹简烂文义理残缺莫可寻究而上古书故且载之以伫后之具本也　新校正云详王氏云一百二十四字今有一百二十三字又亡一字】
　　长刺节论篇第五十五【新校正云按全元起本在第三卷】
　　刺家不诊听病者言在头头疾痛为藏鍼之【藏犹深也言深刺之故下文曰　新校正云按全元起本云为鍼之无藏字】刺至骨病已上无伤骨肉及皮皮者道也【皮者鍼之道故刺骨无伤骨肉及皮也】隂刺入一傍四处治寒热【头有寒热则用隂刺法治之隂刺谓卒刺之如此数也　新校正云按别本卒刺一作平刺按甲乙经阳刺者正内一傍内四隂刺者左右卒刺之此隂刺疑是阳刺也】深专者刺大藏【寒热病气深专攻中者当刺五藏以拒之】迫藏刺背背俞也【迫近也渐近于藏则刺背五藏之俞也】刺之迫藏藏防【言刺近于藏者何也以是藏气之防发也】腹中寒热去而止【言刺背俞者无问其数要以寒热去乃止鍼】与刺之要发鍼而浅出血【若与诸俞刺之则如此】治腐肿者刺腐上视痈小大深浅刺【腐肿谓肿中肉腐败为脓血者痈小者浅刺之痈大者深刺之新校正云按全元起本及甲乙经腐作痈】　刺大者多血小者深之必端内鍼为故止【痈之大者多出血痈之小者但直鍼之而已　新校正云按甲乙经云刺大者多而深之必端内鍼为故正也此文云小者深之疑此误】病在少腹有积刺皮以下至少腹而止刺侠脊两傍四椎间刺两髂髎季脇肋间导腹中气热下已【少腹积谓寒热之气结积也皮谓齐下同身寸之五寸横约文审刺而勿过深之刺禁论曰刺少腹中膀胱溺出令人少腹满由此故不可深之矣侠脊四椎之间据经无俞恐当云五椎间五椎之下两傍正心之俞心应少腹故当言椎间也髂为腰骨髎一为髀字形相近之误也髎谓居胶腰侧穴也季脇肋间当是刺季肋之间京门穴也　新校正云按释音皮作皮防苦未反是防误作也及遍寻篇韵中无字只有防字防骨端也皮防者盖谓齐下横骨之端也全元起本作皮髓元起注云齐傍埵起也亦未为得】病在少腹腹痛不得大小便病名曰疝得之寒刺少腹两股间刺腰髁骨间刺而多之尽炅病已【厥隂之脉环隂器抵少腹冲脉与少隂之络皆起于肾下出于气街循隂股其后行者自少腹以下骨中央女子入繋廷孔其终循隂器合篡间绕篡后别绕臀至少隂与巨阳中络者合少隂上股内后亷贯脊属肾其男子循茎下至篡与女子等故刺少腹及两股间又刺腰髁骨间也腰髁骨者腰房侠脊平立陷者中按之有骨处也疝为寒生故多刺之少腹尽热乃止鍼炅热也　新校正云按别本篡一作基】病在筋筋挛节痛不可以行名曰筋痹刺筋上为故刺分肉间不可中骨也【分谓肉分间有筋维络处也刺筋无伤骨故不可中骨也】病起筋炅病已止【筋寒痹生故得筋热病已乃止】病在肌肤肌肤尽痛名曰肌痹伤于寒湿刺大分小分多发鍼而深之以热为故【大分谓大肉之分小分谓小肉之分】无伤筋骨伤筋骨痈发若变【鍼经曰病浅鍼深内伤良肉皮肤为痈又曰鍼太深则邪气反沉病益甚伤筋骨则针太深故痈发若变也】诸分尽热病已止【热可消寒故病已则止】病在骨骨重不可举骨髓酸痛寒气至名曰骨痹深者刺无伤脉肉为故其道大分小分骨热病已止【骨痹刺无伤脉肉者何自刺其气通肉之大小分中也】病在诸阳脉且寒且热诸分且寒且热名曰狂【气狂乱也】刺之虚脉视分尽热病已止病初发嵗一发不治月一发不治月四五发名曰癫病刺诸分诸脉其无寒者以鍼调之病止【新校正云按甲乙经云刺诸分其脉尤寒以鍼补之】病风且寒且热炅汗出一日数过先刺诸分理络脉汗出且寒且热三日一刺百日而已病大风骨节重须眉堕名曰大风刺肌肉为故汗出百日【泄衞气之怫热】刺骨髓汗出百日【泄荣气之怫热】凡二百日须眉生而止鍼【怫热屏退隂气内复故多汗出须眉生也】



　　黄帝内经素问卷十四
　　黄帝内经素问卷十四释文
　　刺要论泝【音素】防【施是切】铄【诗若切】【音县】刺齐论解【胡买切】刺禁论髌【音牝】刺志论脱【土活切】捻【音湼】鍼解篇鍉【音低】长刺节论防【光抺切】篡【初患切】
  </div>
  <div class="pagination">
   <a href="黄帝内经素问_page20.html">
    上一页
   </a>
   <span>
    ...
   </span>
   <a href="黄帝内经素问_page16.html">
    16
   </a>
   <a href="黄帝内经素问_page17.html">
    17
   </a>
   <a href="黄帝内经素问_page18.html">
    18
   </a>
   <a href="黄帝内经素问_page19.html">
    19
   </a>
   <a href="黄帝内经素问_page20.html">
    20
   </a>
   <span class="current-page">
    21
   </span>
   <a href="黄帝内经素问_page22.html">
    22
   </a>
   <a href="黄帝内经素问_page23.html">
    23
   </a>
   <a href="黄帝内经素问_page24.html">
    24
   </a>
   <a href="黄帝内经素问_page25.html">
    25
   </a>
   <a href="黄帝内经素问_page26.html">
    26
   </a>
   <a href="黄帝内经素问_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
