<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 45 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 45 页/共 215 页</h1>
    <div class="content">　　当归（一钱）

　　上，每服一钱，姜水煎。

　　龙脑饮子 此泻脾经热，可代泻黄散用，治小儿蕴热，咽喉肿痛，赤眼口疮，心烦鼻衄，咽干多渴，睡卧不宁，及除痰热咳嗽，中暑烦躁，一切风壅。

　　甘草（四两，炙） 大栀子（三两，炒） 藿香叶（半两） 石膏（一两） 缩砂 栝蒌（各七钱半）

　　上为末。每服一钱，蜜水调服，不拘时。治伤寒余毒，潮热虚汗，加竹叶煎服。

　　滋肾丸 治肾热。

　　黄柏（酒拌，炒焦，三钱） 知母（二钱） 肉桂（五分）

　　上为末，熟水丸，桐子大。每服二十丸至三十丸，食前，百沸汤下。

　　卷之三·心脏部一　发热

　　实热

　　小儿实热者，头昏颊赤，口内热，小便赤涩，状如豆汁，大便坚硬，或秘涩不通，腹急，宜四顺饮子、大黄朴硝汤、八珍散，略挨动脏腑，即安。〔杨〕实则面赤浓黄，气粗口热，燥渴唇肿，大小便难，掀揭露衣，烦啼暴叫，宜四顺清凉饮加柴胡。薛氏又有伸体而卧，睡不露睛，手足指热等证。

　　按：实中宜分表里，表实宜汗，里实宜下，半表半里宜和解，今一以利下为主，非通论也。治法并方，更于后表里条内求之。云岐云：小儿实热在内者，四顺饮之类，在上者，吐之。丹溪云：小儿热病，六一散妙药也。

　　〔茅先生〕三解牛黄散 治实热，潮热。

　　白僵蚕 全蝎（炙） 防风 白附子 桔梗 川大黄 甘草（炙） 白茯苓 川黄芩 人参川郁金（皂角水煮）

　　等分，未服半钱一钱，薄荷蜜汤调。

　　牛黄凉膈丸 治风壅痰实，蕴积不散，头痛面赤，心烦潮热，痰涎壅塞，咽膈不利，精神恍忽，睡卧不安，口干多渴，唇焦咽痛，颔颊赤肿，口舌生疮。

　　牛黄（一两一分） 甘草（ ，十两） 寒水石 牙硝（枯） 石膏（各二十两） 紫石英（飞）

　　脑麝（各五两） 胆星（柒两半）

　　末之，蜜丸，每两作三十丸。温薄荷人参汤、嚼一丸，食后服。常服，半丸。

　　治急惊，并薄荷水化。

　　卷之三·心脏部一　发热

　　虚热

　　虚热者，因患后平复，血气未匀，四体羸弱，时多发热，治宜调气补虚，其热自退，如钱氏白术散、异功散、四君子汤、之类，或未退，人参生犀散治之。〔杨〕虚则面色青白，恍忽神缓，口中清冷，嘘气软弱，泄泻多尿，夜出虚汗，宜惺惺散。

　　〔薛〕又有喜热恶寒，乍凉乍温，怫郁惊惕，上盛下泄，屈体而卧，睡而露睛，手足指冷等证。〔曾〕虚热，因病后发热无时，一日三五次者，此客热乘虚而作，先以胃苓汤加黄 末，温米清汤调服，次投钱氏白术散，或固真汤带凉服，及用温盐汤参入凉水，送下黑锡丹固守元气。海藏云：风热邪热，四君子汤加生姜、荆芥、煎。云岐云：小儿客热在内，先用导赤散，次用益黄散。薛氏，以虚实分属表里，及热盛拒阴、寒盛格阳、血虚气虚发热等证，俱仲景东垣诸圣医辨证妙法，宜详玩而熟记之，则虚热似实热之证，庶几不至误认而全活众矣。〔钱〕朱监簿子五岁，忽发热。医曰此心热也，腮赤而唇红，烦躁引饮，遂用牛黄丸三服，以一物泻心汤下之。来日不愈，反加无力而不能食，又下之，便利黄沫。钱曰心经虚而有留热在内，必被凉药下之，致此虚劳之病也，钱先用白术散生胃中津液，次以生犀散治之。

　　朱曰大便黄沫如何？曰胃气正，即泻自止，虚热也。朱曰医用泻心汤如何？钱曰泻心汤者，黄连一物耳，黄连性寒，多服则利，能寒脾胃也。坐久，众医至，皆曰实热。钱曰虚热，若实热，何以泻心汤下之不安，又加面黄颊赤，五心烦躁，不食而引饮。医曰既虚热，何大便黄沫？钱笑曰，便黄沫者，服泻心汤多故也。钱与胡黄连丸，治愈。郑人齐郎中者，家好收药散施，其子忽脏热，齐自取青金膏三服并一服饵之，服毕，至三更，泻五行，其子困睡。齐言子睡多惊，又与青金膏一服，又泻三行，加口干身热。齐言尚有微热未尽，又与青金膏。其妻曰，用药十余行未安，莫生他病否，召钱氏至。曰已成虚羸，先用前白术散时时服之，后服香瓜丸，十三日愈。嘉靖甲寅，敬臣之女年十二，患脾胃素弱，自夏入秋，时泻时止，小腹微痛，至八九月间，遂成疳积之证，发热凡二十余日不止，汗泄热解，汗已复热，自中脘至小腹膨胀坚直，大便溏，气喘咳嗽作嗳，俱昼轻夜重，彻夜烦躁不睡，鼻塞眼暗 语。其母以为必死矣。立斋先生诊之曰，脉浮大而无根，此大虚证也，非独参汤不可。乃用参一两，加熟附三分、煨生姜三片，日进二剂，仍并渣煎服之，大下疳积，其气则腥，腹渐宽，热渐减，脉渐敛，然手犹寻捻不已，鼻孔出血。先生曰，此肝证也，煎六味丸料与之，一服如脱。乃昼服独参姜附汤，夜服六味丸料，脉渐有根，诸证渐退。先此手足恒热，至是乃始觉寒，先生喜曰，此病邪尽退，而真气见矣。然犹饮食不进，乃单用六君子汤加炮姜，遂能食，咳嗽独甚，与补中益气汤，嗽遂止，夜始有睡。凡弱女之得生，皆先生力也，向非先生卓有定见，专治其本而其末自愈，则为丘中之骨，必矣！敬书施疗之颠末，以告同患此者，幸无所误。亦推展先生一念之仁于万一云尔。王敬臣书。

　　惺惺散（方见痘疹） 钱氏白术散（方见渴） 异功散（方见吐泻） 人参生犀散（见后条）

　　固真汤（见慢惊） 黑锡丹（见杂病头痛）

　　当归补血汤 治肌热躁热目赤，面红烦渴，昼夜不息，其脉洪大而虚，重按全无，此脉虚血虚也，若误服白虎汤，必死，宜此主之。

　　黄 （三钱） 当归（一钱）

　　上，水煎服。

　　补中益气汤 治中气虚弱，体疲食少，或发热烦渴等证。

　　人参 黄 （各八分） 白术 甘草 陈皮（各五分） 升麻 柴胡（各二分） 当归（三分）

　　上，姜枣水煎，空心午前服。

　　加味逍遥散 去牡丹皮山栀即逍遥散。治肝脾血虚等证。

　　当归 甘草（炙） 芍药（酒炒） 茯苓 白术（炒） 柴胡（各一钱） 牡丹皮 山栀（炒。各七分）

　　上，水煎服。

　　愚按：前方，若乳母肝脾血虚，内热寒热，遍身搔痒，肢体作疼，头目昏重，怔忡颊赤，口燥咽干。或发热盗汗，食少不寐。或口舌生疮，耳内作痛，胸乳腹胀，小便不利，致儿为患，尤宜用之。又治妇人阴虚发热，儿饮其乳以致患疮者。

　　卷之三·心脏部一　发热

　　表里

　　〔钱〕身热不饮水者，热在外。身热饮水者，热在内。〔海〕四顺饮子，治热在内而不厥。连翘饮，治热在外而不厥。〔薛〕壮热，恶风寒，为元气不充，表之虚热也。壮热，不恶风寒，为外邪所客，表之实热也。壮热饮汤，为津液短少，里之虚热也。壮热饮水，为内火销烁，里之实热也。

　　按：伤风恶风，伤寒恶寒，岂可以恶风寒为元气不充，而不恶风寒为外邪所客乎。薛氏之意本圆而语则滞，痴人前岂可说梦，须以东垣外感内伤辨细别之，则无失矣。

　　卷之三·心脏部一　发热

　　表热

　　薛云：热而二便调和，风邪蕴结于里而发者，用惺惺散加麻黄汗之。

　　败毒散 治伤风、瘟疫、风湿、头目昏眩，四肢作痛，憎寒壮热，项强睛疼，或恶寒咳嗽，鼻塞声重。

　　柴胡 前胡 川芎 枳壳（炒） 羌活 独活 茯苓 桔梗 人参（各一两） 甘草（半两）

　　上，每服二钱，生姜薄荷水煎。

　　消风散 治小儿解脱，致令风邪客于皮毛，入于脏腑，则令恶风发热，胸膈痰涎，目涩多睡。（即消风丸见风痫。）

　　清解散 治感风发热头疼，鼻塞涕流，及温壮，悉主之。

　　北参 防风 天麻 北前胡 茯苓 北梗 枳壳（锉） 甘草（各二钱） 细辛 柴胡（各一钱半） 川芎（三钱）

</div>
    <div class="pagination">
<a href="证治准绳幼科_page44.html">上一页</a><span>...</span><a href="证治准绳幼科_page40.html">40</a><a href="证治准绳幼科_page41.html">41</a><a href="证治准绳幼科_page42.html">42</a><a href="证治准绳幼科_page43.html">43</a><a href="证治准绳幼科_page44.html">44</a><span class="current-page">45</span><a href="证治准绳幼科_page46.html">46</a><a href="证治准绳幼科_page47.html">47</a><a href="证治准绳幼科_page48.html">48</a><a href="证治准绳幼科_page49.html">49</a><a href="证治准绳幼科_page50.html">50</a><span>...</span><a href="证治准绳幼科_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
