<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 11 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 11 页/共 40 页</h1>
    <div class="content">　　一剂血尽而愈，切勿与二剂，当改用四物汤调理。于补血内加白术、茯苓、人参，补元气而利水，自然痊愈，否则恐成干枯之症。

　　辨血臌，惟腹胀如臌，而四肢手足并无胀意也。

　　[水症门]水肿

　　此症土不能克水也。方用：牵牛（三钱）甘遂（三钱）水煎服。

　　〔一服则大泻水斗余，肿胀消尽，此则直夺其水势，而土得其平成也。……第服此二味之后，切不可食盐，一食盐则前病重犯，不可救矣。〕此症治法虽多，独此方奇效。其次，鸡屎醴亦效，鸡屎醴治血臌尤效。〔然鸡屎醴终不若此二味之神。盖鸡屎醴有毒，而此无毒也。〕一说前方用牛、遂各三钱，过于竣猛，不如用一钱，病去不伤本，不消再进，不失中和之道。

　　[水症门]呃逆

　　此症乃水气凌心包也。心包为水气所凌，呃逆不止，号召五脏之气，救水气之犯心也。治法当利湿分水，而呃逆自除也。方用止呃汤：茯神（一两）薏仁（一两）芡实（五钱）丁香（五钱）苍术（三钱）白术（三钱）人参（三钱）法半夏（一钱）陈皮（一钱）吴茱萸（三分）水煎服，二剂愈。

　　[水症门]水结膀胱

　　此症目突口张，足肿气喘，人以为不治之症也。〔殊〕不知膀胱与肾为表里，膀胱之开合，肾司其权也。故通其肾气，而膀胱自通矣。方用通肾消水汤：熟地（一两）山萸（钱半）山药（一两）薏仁（一两）茯神（五钱）车前子（三钱）肉桂（一钱）牛膝（一钱）水煎服。

　　[泄泻门]火泻寒泻辨

　　〔大泄之症，有火泻，有寒泻，然则将何以辨之？热与痛耳。

　　火泻者，口必渴，舌必燥，甚则生刺也。胎必黄，或灰黑色，腹必痛而手不能按也。

　　若寒泻者，口不渴，即渴亦不喜饮水，舌胎必白滑而不燥，腹痛喜手按，不按则苦是也。〕

　　[泄泻门]火泻

　　火泻，完谷不化，饮食下喉即吐，日夜有泄数十次，甚至百次者，人皆知其热也。然而热之生也，何故？生于肾中之水衰，不能制火，使胃土关门不能守于上下，所以直进而直出也。论其势之急迫，似乎宜治其标。然治其标，而不能使火之骤降，必须急补肾中之水，使火有可居之地，而后不至于上腾，方用：熟地（三两）山萸（一两）白芍（三两）茯苓（一两）车前子（一两）甘草（一两）肉桂（三分）水煎服。

　　此方乃补肾之药，非止泻之品，然而止泻之妙，捷如桴鼓。〔盖肾水一生，肾火即降，顷刻应验，非好为奇谈，而乃据实理也。若正作胃虚有火治之，未尝无功，不若此方之捷也。〕

　　[泄泻门]泻甚

　　有一日泻五、六十行者，倾肠而出，完谷不化，粪门肿痛，如火之热，苟无以救之，必致立亡。方用截泻汤：薏仁（二两）白芍（二两）山药（一两）车前子（一两）茯苓（五钱）泽膝（二钱）黄连（五钱）人参（三钱）甘草（二钱）肉桂（三分）水煎服。

　　[泄泻门]水泻

　　水泻，〔乃脾气不温，〕方用：白术（一两）车前子（五钱）水煎服。

　　此方补肾健脾，利水去湿，治泻神效。〔白术、车前子，利腰脐而消水气。然而白术亦能健脾，脾健水湿自能分消，不必借重车前子。车前子能通窍而安脏气，亦不止分消水湿巳也。脏安则水湿之气自消，各有专能，又能分助，所以奏功如神耳。〕

　　[泄泻门]水泻

　　此症乃纯是下清水，非言下痢也。痢无止法，岂泻水亦无止法乎？故人患水泻者，急宜止遏，方用：白术（五钱）茯苓（三钱）车前子（一钱）五味子（一钱）生枣仁（一钱）吴茱萸（五分）水煎服。

　　〔此方止药少于补药，健脾去湿，水性分消，不收而自收也。〕

　　[泄泻门]脾泻

　　治脾泻，方用：上党参（四钱）焦白术（二钱）茯苓（二钱）甘草（六分）陈皮（八分）砂仁（五分）白扁豆（二钱）薏仁（三钱）谷芽（三钱）莲子肉（七个）水煎服。

　　又方：

　　又治脾泄散，方用：焦白术（四两）茯苓（三两）甘草（一两）陈皮（一两）砂仁（七钱）白扁豆（三两）薏仁（四两）谷芽（三两）莲子肉（四两）共为细末，每早服四钱，米汤或开水下。每服一钱，加人参末半分。如不用人参，则原方加上党参四两。

　　[痢疾门]火邪内伤辨

　　此辨痢疾之血色也。火邪之血，色必鲜红，脉必洪缓，口必渴而饮冷水，小便必涩而赤浊。

　　内伤之血，色不鲜而暗紫，或微红淡白，脉必细而迟，或浮涩而空，口不渴，即渴而喜饮热汤；小便不赤不涩，即赤而不热不浊，此诀也。

　　[痢疾门]血痢

　　〔血痢者，乃肝经来克脾土也。虽因脾土之湿，又加暑热暗侵，瓜果内伤所致。然终因肝木太旺无制，凌脾土而然也。滋肝而平木，肝木得养，不来下克脾土，则土亦得养，而血痢自痊矣。〕〔血痢有腹痛，不痛之分：痛者，乃火也；不痛者，乃寒也。〕。

　　[痢疾门]血痢腹痛

　　血痢腹痛者，火也。方用：归尾（一两）白芍（一两）黄连（三钱）枳壳（二钱）木香（二钱）萝卜子（二钱）甘草（一钱）水煎服。

　　[痢疾门]血痢腹不痛

　　血痢腹不痛者，寒也。方用：当归（三钱）白芍（三钱）槟榔（一钱）枳壳（一钱）萝卜子（一钱）甘草（一钱）水煎服。

　　前方治壮实之人，火邪挟湿者。此方治寒痢腹不痛者〔血痢虽有痛、不痛之分，其实火邪，而挟湿气也。

　　论理二方俱可通用，而分痛、不痛，乃慎之也。二方出入减，各为神效，正不必畏首畏尾，一用之于痛，一用之于不痛也。盖火邪滞湿气于肠脾之际，不得奔下，未有不里急而后重也。妙在用当归、白芍而利之，则火邪利于直下，不止平肝木而救脾土也。〕

　　[痢疾门]红白痢疾

　　此症感湿热而成，红白相见，如脓如血，至危至急者也。苟用凉药止血，热药攻邪，俱非善治之法。方用：当归（二两）白芍（二两）槟榔（二钱）枳壳（二钱）广木香（一钱）萝卜子（一钱）甘草（二钱）滑石（三钱）水煎服。

　　一、二剂收功。此方妙在用归、芍二两之多，则肝血有余，不去克脾土，自然大肠有传送之功。加之枳壳、槟榔、萝卜子，俱逐秽去积之品，尤能于补中用攻。而滑石、甘草、木香，调达于迟速之间，不疾不缓，使瘀滞尽下也。其余些小痢疾，只用减半治之，无不奏功。此方不论红白痢疾，痛与不痛，服之皆神效。

　　又方：

　　当归（一两）黄芩（七钱）苍术（一钱）浓朴（一钱）陈皮（一钱）大腹皮（一钱）水二樽，煎一樽，顿服。

　　[痢疾门]内伤血痢

　　更有内伤劳倦，与中气虚寒之人，脾不摄血而成血痢，当用理中汤加木香、肉桂；或用补中益利汤加熟地、炒黑干姜，治之而始愈也。

　　[痢疾门]久泻血痢

　　经验久泻血痢，小腹作痛，神效方：秋梨（四两）生姜（五钱）趋树根皮（一两）共捣烂，夏布拧汁水，空心服之，立愈。

　　[痢疾门]中暑痢疾

　　夏日中暑，红白痢疾，方用：焦山楂（五钱）红糖（五钱）白糖（五钱）白萝卜（一个）藿香（钱半）水煎服。

</div>
    <div class="pagination">
<a href="傅青主男科重编考释_page10.html">上一页</a><span>...</span><a href="傅青主男科重编考释_page6.html">6</a><a href="傅青主男科重编考释_page7.html">7</a><a href="傅青主男科重编考释_page8.html">8</a><a href="傅青主男科重编考释_page9.html">9</a><a href="傅青主男科重编考释_page10.html">10</a><span class="current-page">11</span><a href="傅青主男科重编考释_page12.html">12</a><a href="傅青主男科重编考释_page13.html">13</a><a href="傅青主男科重编考释_page14.html">14</a><a href="傅青主男科重编考释_page15.html">15</a><a href="傅青主男科重编考释_page16.html">16</a><span>...</span><a href="傅青主男科重编考释_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
