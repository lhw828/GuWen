<!DOCTYPE html>
<html>
<head>
    <meta charset="UTF-8">
    <title>保婴撮要 - 第 3 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 3 页/共 92 页</h1>
    <div class="content">　　小柴胡汤（加山栀、牡丹皮，名加味小柴胡） 治肝胆经风热瘰 ，寒热往来，口晡发热，潮热身热，不欲饮食，或怒火口苦，耳聋咳嗽，或胁痛胸满，小便不利，或泄泻吐酸苦水，或肢体搐动，唇目抽札，并宜用之。（方见变蒸）
　　异功散
　　（方见天钓）
　　地黄丸
　　（方见脏腑）
　　白术散
　　（方见积滞）
　　柴胡栀子散
　　（方见诸热）
　　导赤散
　　（方见心脏）
　　四物汤
　　（方见急惊）
　　四君子汤
　　
　　六君子汤
　　（二方见内钓）
　　加味清胃散
　　（方见天钓）
　　补中益气汤
　　（方见虚羸）
　　卷一
　　心脏
　　钱仲阳云：心主惊，实则叫哭发热饮水而搐，虚则困卧惊悸不安。又云：热则睡中口气温及上窜切牙，而合面卧有就冷之意，皆心热也，导赤散主之。若抑面卧者，乃心气实，气不得上下流通也，泻心散主之。心病冬见，火胜水也，当补肾治心，轻者病自愈，下窜不语者，肾虚怯也。又张洁古云：心主热，若肺乘心为微邪，肝乘心为虚邪，脾乘心为实邪，肾乘心为贼邪。凡心脏得病，必先调其肝肾，肝气通则心气和，肝气滞则心气乏，此心病先求其肝，清其源也。五脏受病必传其所胜，肾之邪必传于心，故先治其肾逐其邪也。若肝肾脉俱和，然后察其心家虚实治之。窃谓仰面卧者，因其心胸实热，故喜仰面而向虚也。合面卧者，因心胸虚热，故喜合卧而就实也。实则调治心肝，虚则调补脾肺，二者别之，尽其状矣。其切牙等症，多有雷同，不必拘泥。如用泻心、导赤等剂，邪气虽去而病仍作，当调补元气，或反甚，急温补元气。其心气冬见，或亥子时病益甚，或下窜不语者，乃肾水虚而心火甚也，用地黄丸。其乳下婴儿，须母服之。
　　
　　钱氏泻心散
　　治心经实热。
　　黄连上为末，每服五分，临卧温水化下。
　　愚按：前症若叫哭发热，作渴饮水，抽搐有力，仰面而睡者，属心经实热，宜用泻心散或导赤散。若发热饮汤，抽搐乏力，惊窜切牙，合面而睡者，属心经虚热，用补心散。若喘嗽面赤，壮热饮水，肺乘心也，用泻白散。若摇头目札，身热抽搐，肝乘心也，用柴胡清肝散。
　　若合目昏睡，泄泻身热，脾乘心也，用泻黄散。若窜视惊悸，切牙足热，肾乘心也，用安神丸。若因乳母致症，亦用前药，以治其母。
　　
　　导赤散
　　治小肠实热，小便秘赤。
　　生地黄 木通 甘草（等分）上为末，每服一钱，入淡竹叶水煎。
　　愚按：泻心散、导赤散，泻心、小肠实火之剂。盖心为脾母，脾为心子，然心既病则脾土益虚矣。用者审之！
　　钱氏生犀散
　　治心经虚热。
　　地骨皮 赤芍药 柴胡 干葛（各一两） 甘草（五钱） 犀角（二钱，镑）上为末，每服一二钱，水煎。（添加）愚按：前方云，治心经虚热，其所用药多属泻心、泻肝经之剂，虚热二字，恐鲁鱼也。如心经自病而血虚热者，用秘旨安神丸。脾虚夺心之气而热者，用秘旨补脾汤，肝木不能生心火，而虚热者用地黄丸。
　　
　　秘旨安神丸
　　治心血虚而睡中惊悸，或受惊吓而作。
　　人参 半夏（汤泡） 酸枣仁（炒） 茯神（各一钱） 当归（酒洗） 橘红 赤芍（炒。各七分） 五味子（五粒，杵） 甘草（炙，三分）上为末，姜汁糊丸芡实大。每服一丸，生姜汤下。
　　
　　地黄丸
　　（方见肾症）
　　补心散
　　（方见惊啼）
　　泻白散
　　（方见肺脏）
　　柴胡清肝散
　　（方见热症）
　　泻黄散
　　（方见脾脏）
　　秘旨补脾汤
　　（方见惊啼）
　　卷一
　　脾脏
　　钱仲阳云：脾主困，实则困睡，身热饮水，或不饮水，虚则吐泻生风，脾胃虚寒，则面 白，目无精光，口鼻气冷，肌体瘦弱，吐水腹痛，不思乳食，用益黄散；下利用调中丸。伤风手足冷者，脾脏怯也，先用益黄散补脾；后用大青膏发散脾病，见四季皆仿此。顺者易治，逆者难治。脾怯当面赤黄，若兼五脏相胜，随症治之。又张洁古云：脾主湿，自病则泄泻多睡，体重昏倦。若肝乘脾为贼邪，心乘脾为虚邪，肺乘脾为实邪，肾乘脾为微邪。凡脾之得病，必先察其肝心二脏。盖肝是脾之鬼，心是脾之母，肝气盛则鬼邪有余，心气亏则生气不足，当用平肝气益心气。若诊其脉，肝心俱和，则脾家自病，察其虚实而治之。窃谓：前症实者病气实而形气虚也，若面色 白，吐泻腹痛，口鼻气冷，属寒水侮土，宜用益黄散。若面青唇黯吐泻，手足并冷，此脾土虚寒，用干姜理中汤。若面色痿黄，手足不冷，此脾土虚弱，用人参理中汤。若伤风手足并冷，吐痰咳嗽，吐泻腹胀，此脾肺气虚，用五味异功散实脾气，加防风、升麻散外邪。若发于寅卯之时，用六君、柴胡、升麻，补脾土平肝木。然面黄者脾之本色也，面赤者火生土为顺，面青者木克土为逆，当平其所胜，以补元气为善。
　　
　　大青膏
　　（方见肝脏）
　　调中丸
　　（方见脾胃虚寒）
　　人参安胃散
　　治脾胃虚弱，伤热乳食，呕吐泻痢。
　　人参（一钱） 黄 （二钱） 生甘草 炙甘草（各五分） 白芍药（酒炒，七分） 白茯苓（四分） 陈皮（三分上为末，每服二钱，水煎。
　　愚按：东垣云：益黄散内有丁香、青皮之辛热，盖为寒水侮土而设也。若因热药巴豆之类，损其脾胃，或因暑热伤乳食而成吐泻，口鼻气热而致慢惊者，宜用前散。
　　
　　益黄散
　　治脾虚吐泻不食，米谷不化，困倦力少，滑肠夜起，并疳虚盗汗，涎流口角。
　　陈皮（一两） 丁香（二钱） 诃子（炮，去皮） 青皮（去白） 甘草（炙。各半两）上为末，每服一钱，水煎服。
　　愚按：前症若脾土虚寒，或寒水侮土而呕吐泄泻，手足并冷，或痰涎上壅，睡而露睛，不思乳食，宜用此方。若因脾土虚弱吐泻者，用六君子汤加柴胡。如不应，或手足俱冷，属虚寒也，更加木香、炮姜。若因乳母脾虚肝侮，必治以前药。若乳母郁怒，致儿患前症，母服加味归脾汤。
　　
　　钱氏泻黄散
　　（一名泻脾散） 治脾热吐舌。
　　藿香叶 甘草（各七钱五分） 山栀仁（一两） 石膏（五钱） 防风（二两）上用蜜酒微炒为末，每服一二钱，水煎。
　　愚按：前症若作渴饮冷，卧不露睛，手足热甚，或遍身发黄，属胃经实热，宜用泻黄散。若作渴饮汤，卧而露睛，手足并冷，属胃经虚热，宜用异功散。若面青搐搦，乳食少思，肝乘脾也，用秘旨补脾汤。若面赤惊悸，身热昏睡，心乘脾也，用秘旨安神丸。若面白喘嗽，肢体倦怠，肺乘脾也，用补中益气汤。若唇黑泄泻，手足指冷，肾乘脾也，用益黄散。病后津液不足，口干作渴，宜用七味白术散。若乳母膏粱浓味，七情郁火所致，当审其因而治其母。
　　
　　人参理中汤
　　（方见伤寒表里）
　　五味异功散
　　
　　六君子汤
　　（二方见天钓、内钓）
　　卷一
　　肺脏
　　钱仲阳云：肺主喘，实则闷乱喘促或饮水，虚则哽气、出气、短气。若肺盛复感风寒，则胸满气急喘嗽，用泻白散。肺热则手掐眉目鼻面，用甘桔汤。肺虚热则唇色深红，少用泻白散。肺怯则唇色白，用阿胶散。若闷乱气粗喘促哽气者，难治。肺病久唇白者，此脾肺子母皆虚也，若白如猪脂者吉，白如枯骨者死。如肺病春见，肺胜肝也，用地黄丸补肝肾，泻白散以治肺。目淡青必发惊，更有赤者当搐，为肝怯也。又张洁古云：肺主燥，自病则喘嗽，燥则润之。若心乘肺为贼邪，肝乘肺为微邪，肾乘肺为实邪，脾乘肺为虚邪。凡肺之得邪必先观心脾二脏之虚实。若心火铄金，当抑心滋肺。若脾气虚冷不能相生，而肺气不足，则风邪易感，宜补脾肺。若脾实中痞热气上蒸于肺，宜泻脾气。若心脾平和而肺自病，当察虚实治之。窃谓：肺经郁热，用泻白散；肺气自虚，用四君子汤；外邪所乘，用参苏饮；心火炎烁，用人参平肺散；中焦实痞，用大承气；脾不能生肺，用异功散。夫肺气盛者，肺中之邪气盛也，其脉右寸必浮而有力，宜用泻白散以泻之。若肺虚而有热者，执肺热伤肺之说，而不用人参误矣，仍参某症治之。
　　
　　泻白散
　　化痰止咳，宽气进食。
　　地骨皮 桑白皮（炒。各一两） 甘草（炙，一钱）上为末，每服一二钱，入粳米百粒水煎。
　　愚按：活人方云：喘者，肺气盛而有余，然气盛当认作气衰，有余当认作不足。盖肺气盛者，肺中之火盛也，有余者，肺中之邪有余也，其脉右寸必浮而有力，右颊色赤，用前药以泻之。前症若乳母感冒风寒，肺经蕴热，致儿为患，用参苏饮。若乳母膏粱醇酒积热，致儿是病，用清胃散。
　　
　　甘桔汤
　　治风热上攻，咽喉疼痛，及喉痹妨闷。
　　苦梗（一两） 甘草（炒，二两）上每服二钱，水煎。
　　
　　阿胶散
　　治肺虚咳嗽喘急，或咳而哽气，喉中有声。
　　阿胶（一两，蛤粉炒） 鼠粘子（二钱五分，炒香） 甘草（一钱，炙） 马兜铃（半两，炒） 杏仁（七个去皮尖） 糯米（一两）上每服一二钱，水煎。
</div>
    <div class="pagination">
<a href="保婴撮要_page2.html">上一页</a><a href="保婴撮要.html">1</a><a href="保婴撮要_page2.html">2</a><span class="current-page">3</span><a href="保婴撮要_page4.html">4</a><a href="保婴撮要_page5.html">5</a><a href="保婴撮要_page6.html">6</a><a href="保婴撮要_page7.html">7</a><a href="保婴撮要_page8.html">8</a><span>...</span><a href="保婴撮要_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
