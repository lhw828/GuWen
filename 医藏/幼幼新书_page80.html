<!DOCTYPE html>
<html>
<head>
    <meta charset="UTF-8">
    <title>幼幼新书 - 第 80 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 80 页/共 309 页</h1>
    <div class="content">　　卷第十四

　　温壮第一《巢氏病源》：小儿温壮者，由脏腑不调，内有伏热，或挟宿寒，皆搏于胃气。足阳明为胃之经，主身之肌肉。其胃不和，则气行壅涩，故蕴积体热，名为温壮。小儿大便，其粪黄而臭，此腹内有伏热，宜将服龙胆汤。

　　若粪白而酢臭，则挟宿寒不消，当服紫双丸。轻者少服，令默除之；甚者小增，令微利。皆当节乳哺数日，令胃气和调。若不节，则病易复。复则伤其胃气，令腹满，再三利尚可，过此则伤小儿矣。（《千金》龙胆为方，见一切痫门。紫双丸方，见积聚门中。）《葛氏肘后》治多温壮热实及治诸百病方。

　　大黄（四分） 甘草（炙） 当归 芍药（各二分）上水一升六合，煮取八合，分为三服，此古方四味饮。而《元和纪用经》乃有疗小儿百疾加减四味饮法，仍云自四味饮以下紫丸等七方，谓之育婴七宝。紫阳道士一名保子七圣至宝方，专为一书者，此方是也。

　　此饮理小儿胎寒腹痛，乳哺不时，温壮发热，吐利不常，诸惊掣缩，二十五痫；肌肤喜疮，遇时而发作口疮、恶核、赤目、黄瘦、大小变蒸。用芍药白者、赤者各半。如宣泄，即用纯赤者，生用二分。疠疫温壮、肺邪不利、寒热发时，加二分，通用四分也。利小便用赤色者。及惊狂、疮疥、赤目、泻血，当归肉多、枝少、气香者，生用二分。欲血脉流畅，不为疮疡恶核者，及止腹中痛，胎寒腹痛啼声不已者加二分，通用四分也。

　　如理寒热、破积、解温壮加大黄，如牛舌紧硬，用蜀中者；如欲泄利宣荡、推陈去热，即用河西锦纹者，生用二分。葛氏原用四分，紫阳保子方减二分，下利者，又减一分，只用一分也。甘草赤黄断理紧而易折者，炙锉二分，虚热者加一分，通用三分也。及解烦止渴，寒热邪气，大能安神定惊，和而不寒，有国老之尊号也。四味以水三升煮，去滓。月内儿服一杏核量之，日三。百日儿服一粟壳，量之日三。一二岁儿两粟壳量之，为一服，日三。一岁儿以上，随大小增之，兼乳母服尤良。根据上法增减正药外，若发惊及温壮，外有冒寒邪。以去节麻黄一分，水三升，煮去沫，去滓，内正药煎。如本方服之，若惊风反折，戴眼，掣缩，加细辛四分，内一料正药，增水至四升，煮取一升五合。若中风身体强、戴眼者，加独活二分，内一料正药中，水如正方，煎服，大神验。

　　《葛氏肘后》治温壮又方大黄 黄芩（各四分） 甘草（三分，炙） 细辛（二分）上水五升，煮取一升二合，分三服。此方小儿数服不痫；若卓卓惊，加钩藤二分。胡治云：此治小儿有病大效。

　　《千金》竹叶汤 主五六岁儿温壮，腹中急满，息不利，或有微肿。亦主极羸，不下饮食，坚痞，手足逆冷方。

　　竹叶（切，一升） 小麦（半升） 甘草（炙） 黄芩 栝蒌根 泽泻 茯苓 知母 白术 大黄（各一两） 桂心（二铢。《婴孺》用三铢） 生姜（一两半） 人参（二两。《千金翼》用一两。《婴孺》用半两）麦门冬 半夏（各二两） 当归（十八铢）上十六味 咀，以水七升，煮小麦、竹叶，取四升，去滓，内药煎取一升六合，分四服。

　　《千金》治小儿夏月患腹中伏热，温壮来往，或患下痢，色或白或黄，三焦不利。

　　竹叶汤方竹叶（切） 小麦（各五合） 黄芩（一两六铢） 茯苓（十八铢） 柴胡 人参 麦门冬 甘草（炙。各半两）上八味 咀，以水四升，煮竹叶、小麦，取三升，去竹叶、小麦，下诸药煮取一升半，分三服。若小儿夏月忽壮热烧人手，洞下黄溏，气力 然，脉极洪数，用此方加大黄二两，再服得下，即瘥。

　　《圣惠》治小儿温壮，或下之后而热不除，舌大不含乳，胸中有痰，口中生疮，兼惊悸。宜服黄芩散方黄芩 川大黄（锉碎，微炒。各一两） 钩藤 甘草（炙微赤，锉） 川芒硝（各半两） 蛇蜕皮（三寸，炙黄）上件药捣，粗罗为散。每服一钱，以水一小盏，煎至五分，去滓，入牛黄少许，量儿大小分减温服。

　　《圣惠》治小儿身体温壮，心神不安。

　　犀角散方犀角屑 钩藤 黄芩 栀子仁 川大黄（锉碎，微炒。各半两） 甘草（一分，炙微赤，锉）上件药捣，粗罗为散。每服一钱，以水一小盏，煎至五分，去滓。看儿大小分减，微温服之。

　　《圣惠》治小儿温壮，身体常热不止。

　　牛黄散方牛黄（细研） 甘草（炙微赤，锉。各半分） 栀子仁 子芩 柴胡（去苗） 龙胆（去芦头。各一分）上件药捣，细罗为散，入研了药令匀。每服半钱，以金银温水调，不计时候服。量儿大小，临时分减服之。

　　《圣惠》治小儿温壮，常欲饮水。

　　胡黄连散方胡黄连 犀角屑 牛黄（细研，入） 龙胆（去芦头） 川大黄（锉碎，微炒） 甘草（炙微赤，锉） 知母（各一分） 麦门冬（半两，去心，焙）上件药捣，细罗为散。每服，以沙糖水调下半钱，量儿大小以意加减。

　　《圣惠》治小儿健惊温壮，可吃乳。

　　天竺黄散方天竺黄（细研） 钩藤 赤芍药 人参（去芦头。各一分） 甘草（炙微赤，锉） 牛黄（细研。各半分）上件药捣，细罗为散，入研了药，更研令匀。不计时候，以蜜水调下半钱。量儿大小以意加减。

　　《圣惠》治小儿温壮及惊热。

　　牛黄丸方牛黄 天竺黄 脑麝（并细研） 熊胆（各一分） 犀角屑 胡黄连（末） 山栀子仁（末） 郁李仁（汤浸，去皮，研入。各半两）上件药，同研令匀，以糯米粥和丸如麻子大。不计时候，以薄荷汤下三丸。量儿大小以意加减。

　　《婴孺》治少小病后，腹中不调，饮食不节，腹满温壮，并中人客忤，兼冷乳有所为，将服雀屎丸方。

　　雀屎 牛黄（各一分） 芎 芍药 干姜 甘草（各二分） 麝香（三分） 小麦面（三分） 大黄 当归 人参（各三分）上为末，蜜丸麻子大。一服三丸，日进三服。欲令下五丸，常将三丸乳前后哺之，无妨。可更加黄 、黄芩各二分，炒。

　　《婴孺》治小儿多温壮热实。

　　百病饮子方大黄（四分） 甘草（炙） 芍药（各二分）上以水一升六合，煮取八合，分为三服。

　　《婴孺》治小儿胁下实，股惕惕，已发温壮伤寒。

　　柴胡汤方柴胡 当归 细辛（各三分） 黄芩 大黄 升麻 五味子 紫菀（各二分） 牛黄（一分） 杏仁（四十枚，去皮炒）上切，以水五升煮二升。每服二合，日进三服，夜二服。量儿大小、以意用之。无牛黄以麝香代之。

　　《婴孺》治少小有热，服药大下后，身温壮，胸中有热结。

　　五味汤方五味子（三分） 黄芩 柴胡 芒硝 麦门冬（去心） 石膏（末。各二分） 黄连 甘草（炙） 当归（各一分）大黄（四分）上水二升七合，煮一升三合，去滓，内芒硝令烊。二百日儿服三合，日进三服，夜一服，有痰必吐。

　　张涣治温壮麝香丹方人参（去芦头） 木香（各半两） 胡黄连 钩藤 赤芍药（各一分）上件为细末，次入好麝香一钱、牛黄半钱拌匀，糯米粥和丸如黍米大。每服五粒至七粒，煎陈橘皮汤下，不拘时候。

　　《吉氏家传》七宝散 治小儿温壮、伏热、伤寒、烦躁、面赤、气喘，夜热晓凉。

　　当归 芍药 甘草（炙） 大黄（蒸熟。各一分） 麻黄（去节，三分） 白术（麸炒） 荆芥穗（各二钱）上为细末。每服半钱至一钱，水半盏，葱白一寸，薄荷一叶，煎至三分，温温并三服。要泻，热服。

　　卷第十四

　　壮热第二《巢氏病源》壮热候：小儿壮热者，是小儿血气盛，五脏生热，熏发于外，故令身体壮热。大体与温壮相似，而有小异，或挟伏热，或挟宿寒。其挟伏热者，大便黄而臭；挟宿寒者，粪白而有酸气。此二者腑脏不调，冷热之气俱乘肠胃，蕴积渐染而发。温温然热甚盛，是温壮也。其壮热者，是血气盛，熏发于外，其发无渐壮热甚，以此为异。若壮热不歇，则变为惊，极重者，亦变痫也。

　　钱乙论风温、潮热、壮热相似云：潮热未晚间发热，过时即退，来日根据时发热，此欲发惊也。壮热者，一向热而不已，甚则发惊痫也。风热者，身热而口中气热，有风证。温壮者，但温而不热也。

　　钱乙附方论小儿壮热昏睡、伤风、风热、疮疹、伤食皆相似。未能辨认间，服升麻葛根汤、惺惺散、（方并见本卷伤寒门。）小柴胡汤（方见伤寒头汗出门中。）甚验。盖此数药通治之，不致误也。惟伤食则大便酸臭，不消化，畏食，或吐食，宜以药下之。

　　张涣谨按：小儿冬末春初温浓之衣，或乳母恣食酒面甘肥等，令儿心肺不和，内蕴邪热。因其解脱，风邪伤于皮毛，传入腑脏，则令胸膈痰滞，身体壮热，心神惊悸，又似伤寒、时气、疮疹之类，乃名风热候。

　　《庄氏家传》小儿壮热有七候：伤寒候：浑身壮热，时时舌出缴唇。

　　斑疮候：咳嗽，嗄声，浑身壮热，唯耳鼻不热，不然哕逆也。

　　风热候：浑身壮热，鼻两边胞动，吸吸然。甚者，鼻内生疮，手有血纹也。

　　气积候：浑身壮热，早晨手足冷，晓沉重困闷，晚哺发潮热。

　　虚积候：浑身壮热，脚冷手不冷，积在左肋，即右腮赤；在右肋，即左腮赤也。

　　惊热候：亦浑身壮热，爱睡，妄语，睡便仰卧、惊跳、啼叫、摇头、弄舌、上窜也。

　　喉痹候：亦浑身壮热，时时发嗽，思冷水饮。喉中痛时，复小寒是也。以上七候，宜在审详用药。

　　《葛氏肘后》徐王神效方 百日儿患壮热气急，唯得欹眠、眼不开，小便黄赤方。

　　上服水银如大豆一粒，日十度。三日瘥止，不瘥更服。（水银太冷，切宜消息用也。）《千金》治小儿肉中久挟宿热，瘦瘠，热进退休作无时。

　　大黄汤方大黄 甘草（炙） 芒硝（各半两） 石膏（一两） 大枣（五枚） 桂心（八铢）上六味 咀，以水三升煮取一升。每服二合。

　　《千金》治少小有热不汗。

　　二物通汗散方雷丸（四两） 粉（半斤）上捣和下筛，以粉儿身。

</div>
    <div class="pagination">
<a href="幼幼新书_page79.html">上一页</a><span>...</span><a href="幼幼新书_page75.html">75</a><a href="幼幼新书_page76.html">76</a><a href="幼幼新书_page77.html">77</a><a href="幼幼新书_page78.html">78</a><a href="幼幼新书_page79.html">79</a><span class="current-page">80</span><a href="幼幼新书_page81.html">81</a><a href="幼幼新书_page82.html">82</a><a href="幼幼新书_page83.html">83</a><a href="幼幼新书_page84.html">84</a><a href="幼幼新书_page85.html">85</a><span>...</span><a href="幼幼新书_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
