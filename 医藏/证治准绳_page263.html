<!DOCTYPE html>
<html>
<head>
    <meta charset="UTF-8">
    <title>证治准绳 - 第 263 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 263 页/共 348 页</h1>
    <div class="content">





　　证治凖绳卷九十一
<子部,医家类,证治准绳>
　　钦定四库全书
　　证治凖绳卷九十二
　　明　王肯堂　撰
　　幼科
　　脾脏门
　　疳
　　内经曰数食肥令人内热数食甘令人中满葢其病因肥甘所致故命名曰疳若夫襁褓中之乳子与四五嵗之孩提乳哺未息胃气未全而谷气尚未充也父母不能调将惟务姑息防犊爱遂令恣食肥甘与夫果生冷及一切烹饪调和之味朝飱暮噉渐成积滞胶固以致身热体瘦面色痿黄或肚大青筋虫痛泻痢而诸疳之症作矣　钱诸疳皆脾胃之病内亡津液之所作也因大病或吐泻后医又以药吐下致脾胃虚弱亡失津液且小儿病疳皆愚医之所坏病假如潮热是一脏虚一脏实而内发虚热也法当补母而泻本脏则愈假令日中发潮热是心虚热也肝为心母法宜先补肝母肝实而后泻心心得母气则内平而潮热自愈医见潮热妄谓其实乃以大黄牙硝辈诸冷药利之利既多而不能禁则津液内亡渐成疳也又如癖病发作寒热饮水脇下有形硬痛法当用药渐消磨之医反以巴豆碙砂辈駃药下之小儿易虚易实下之既过胃中津液耗损渐成疳瘦又有病伤寒五六日间有下证以冷药下之太过致脾胃虚而津液少即便引饮不止而生热也热气内耗肌肉外消他邪相干证变诸端亦成疳病又有吐泻乆病或医妄下之其虚益甚津液烦燥亦能成疳也　小儿病癖由乳食不消伏在腹中乍凉乍热饮水不止或喘而与潮热相类若不早治必成劳疳以其有癖症则令儿不食致脾胃虚而发热故引饮也饮多即荡涤脾胃亡失津液不能传化水谷其脉沉细益不能饮食致脾胃虚衰四肢不举诸邪遂生羸瘦而成疳矣　杨儿童二十嵗以下其病为疳二十嵗以上其病为痨疳与痨皆气血虚惫肠胃受伤致之同出而异名也何者小儿脏腑娇嫩饱则易伤乳哺饮食一或失常不为疳者鲜矣疳皆乳食不调甘肥无节而作也或婴防阙乳粥饭太早耗伤形气则疳之根生或三两晬后乳食稍多过饱无度则疳以伤得或恣食甘肥粘腻生冷咸醋以滞中脘则疳因积成或乳母寒暄失理饮食乖常喜怒房劳即与儿乳则疳因母患传气而入此非病家不能调适之过乎疳皆脾胃受病内无津液而作也有因吐泻之后妄施吐下津液虚竭得之者有因潮热大下利无禁约胃中焦燥得之者有因伤寒里证冷駃太过渇引水浆变而生热热气未散复于他邪得之者又有病癖寒热脇下痛硬或者不能渐与消磨遽以碙巴峻决津液暴伤得之者此非医家轻药坏病之过乎疳之为头皮光急毛髪焦稀顋缩鼻干口嚵唇白两眼昏烂揉挦眉脊耸体黄鬭牙咬甲焦渴自汗尿白泻酸肚胀肠鸣癖结潮热酷嗜果咸酸炭米泥土而欲饮水者皆其也
　　肝疳亦名风疳亦名筋疳　钱肝疳白膜遮睛筋疳泻血而瘦　汤肝疳眼白青睛涩痒　圣惠揺头揉目流汗徧身合面而卧面色青黄髪竦头焦筋青脑热浑身疮癣腹中积聚下痢频多乆而不痊转甚羸瘦　曾氏目生眵粪髪际左脸多青或白睛微黄泻痢夹水或如苔色
　　心疳亦名惊疳　钱氏面黄夹赤身壮热　汤氏口内生疮　圣惠浑身壮热吐利无常颊赤面黄胸膈烦满鼻干心躁口舌生疮痢乆不痊多下脓血有时盗汗或乃虚惊　杨氏小便赤涩五心皆热　曾氏齩牙舒舌爱饮冷水喜伏眠于地
　　脾疳亦名食疳　钱氏面黄腹大食泥土　汤氏脾疳食不消胃疳多吐　圣惠腹多筋脉喘促气粗乳食不多心腹胀满多啼欬逆面色痿黄骨立毛焦形枯力劣胸膈壅闷水谷不消口鼻常干情意不悦爱暗憎明肠胃不和利多酸臭　曾氏爱食冷物引饮无度身面俱黄髪稀作穗头大项小腹胀脚弱间或酿泻肌瘦目慢昼凉夜热不思乳食　钱氏又云肥疳即脾疳也身瘦虚黄干而有疮其不一种种异端今略举之目涩或生白膜唇赤身干黄或黑喜卧冷地或食泥土身有疮疥泻青白黄沫水痢色变易腹满身耳鼻皆有疮髪鬓作穗头大项细极瘦饮水皆其证也　按此言脾疳证候多与余疳相滥葢疳为脾经本病固应兼之
　　肺疳亦名气疳　钱氏气喘口鼻生疮　圣惠咳气逆皮毛干焦饶涕多啼咽喉不利揉鼻齩甲壮热憎寒唇邉赤痒腹内气胀乳食渐稀大肠不调频频泄利粪中米出皮上粟生　曽氏鼻下赤烂手足枯细口有腥气右腮防白
　　肾疳亦名急疳亦名骨疳　钱氏肾疳极瘦身有疮疥骨疳喜卧冷地　汤氏齿爪黒　圣惠肌骨消瘦齿龈生疮寒热时作口鼻干燥脑热如火脚冷如氷吐逆既增乳食减少泻利频并下部开张肛门不收疳疮痒痛曽氏两耳内生疮脚如鹤膝头缝不合或未能行牙
　　齿生迟其缝臭烂传作走马疳之类杨五脏疳伤大抵然尔析而论之曰五疳出虫曰蛔疳曰脊疳曰脑疳曰干疳曰疳渇曰疳泻曰疳痢曰疳肿胀曰疳痨曰无辜疳曰丁奚曰哺露证状非一可不举宏撮要而条析之乎五疳出虫者疳伤之源虽起于乳餔不调然脏腑停积已乆莫不化而为虫其虫或如丝髪或如马尾多出于头项腹背之间黄白或赤者可医青黒则难疗也蛔疳者失乳饭早食肉太早或肠胃停蓄甜腻化为蛔虫皱眉多啼呕吐清沫腹中乍痛肚腹青筋唇口紫黑肠头齿痒是也【蛔虽食虫虫不可动从口鼻出者难治】脊疳者虫蚀脊膂身热羸黄积中生热烦渴下痢拍背如鼓鸣脊骨如锯齿或十指皆疮频齧爪甲是也脑疳者胎中素挟风热生下乳哺越常头皮光急满头饼疮脑热如火髪结如穗遍身多汗顋肿髙是也【临产多欲亦然易损儿眼】干疳者瘦悴少血舌干多啼其病在心目不转睛干啼少泪其病在肝身热尿干手足清冷其病在肾声焦皮燥大便干结其病在肺搭口痴眠胷脘干渇其病在脾总为五干疳是也疳渇者脏中夙有疳气加之乳母恣食五辛酒面炙使小儿心肺壅热日则烦渇引水乳食不进夜则渇止是尔疳泻者毛干唇白额上青纹肚胀肠鸣泄下糟粕是尔【勿用热药止之】疳痢者挟授风寒暑湿或冷热不调或停积宿滞水谷不聚频下恶物是尔疳肿胀者虚中有积其毒与气交并故令腹肚紧胀由是脾复受湿故令头面脚手虚浮是尔【法当磨积调气】疳劳者潮热往来五心烦热手足心及胸前热而发疮盗汗骨蒸喘枯悴是尔或渇而复泻饮水恶食肚硬如石面色如银断不可活无辜疳者脑后项边有核如弹按之转动软而不痛其间有虫如米粉不速破之则虫随热气流散淫蚀脏腑以致肢体痈疮便利脓血壮热羸瘦头露骨髙是尔【鍼刺破膏药贴】或澣濯儿衣露于檐下为雌鸟落羽所汚儿着此衣虫入皮毛亦致无辜之疾儿衣已晒须防火烘之其若手足极细项小骨髙尻削体痿腹大脐突号哭胸防或生谷症是为丁奚虚热来往头骨分开翻食吐虫烦渇呕哕是为哺露丁奚哺露皆因脾胃乆虚不能化水谷以荣血气故肌肉消铄肾气不足复为风冷所伤使柴骨枯露亦有胎中受毒脏腑少血致之此皆无辜种类之疾病而至此不几殆哉又有小儿乆患肾疳内虚不食甚者天柱骨倒治法当用钱氏地黄丸加驱疳等剂仍与贴项强筋若不识证谓之五软非也天柱骨倒凡有三种有吐泻日乆羸弱成者有肝胆伏热面赤唇红忽变此者有伤寒不及发表成者是皆风邪入肝以致筋络舒弛吐泻者当调胃气肝热者随轻重以凉肝并与强筋贴项惟伤寒天柱骨倒者难疗故并及之荘氏家传小儿二十四　第一泻脓血日渐瘦是冷热疳　第二脚细肚髙胸前骨生爱吃泥土酸咸日乆通身黄时时吐逆下痢腹内疼痛是脾疳　第三鼻下赤烂爱揉眼兼血痢是肺疳乃因吃着承热物或病妳所损心肺加之欬更以服凉冷药过多便上热下冷渐渐昏沉日夜烦哭　第四皮虚皱面无顔色身上燥痒心烦　第五毛髪稀疎鼻生疮是肺疳第六头生疮毛髪稀焦是肝疳　第七牙变黄
　　赤不定是肾疳　第八头髪焦干鼻下疮生是肺疳第九咬指甲毛髪作穗四肢沉重是心疳　第十
　　肚上筋生齿虫蚀是骨槽疳　第十一吐逆腹胀是胃疳又名妳疳　第十二齿龂臭烂面无顔色心不思食是脾疳又名口疳　第十三爱合面卧多睡如醉腹胀气急盖是因曽吃生肉如此腹内有虫是心脾疳　第十四鼻内干痛口中臭气齿根有鲜血是肝肺疳　第十五脚细肚髙并肚上有青脉是脾疳第十六非时生疮爱吃冷水是热疳　第十七
　　皮肤上生粟子粪中米出是脾冷疳　第十八气满腹胀及口干是心胃疳　第十九爱餐生米麫炭甎瓦是脾胃疳　第二十揉鼻揩眼及咬指甲爱饮水是肝渇疳　第二十一多寒热爱卧不起是骨热疳第二十二爱饮水眼目不开是肝疳　第二十三
　　肌体或热或冷发渇无时是急疳　第二十四齿龂黒唇开开则赤是心疳积热
　　圣惠凡小儿疳在内眼涩腹胀痢色无常或如泔淀日渐羸瘦此可疗若鼻下赤烂自揉鼻头上有疮生痂痛痒渐渐流引绕于两耳时时目赤头髪稀疎脑皮光紧头大项细肌体羸瘦亦可治也若唇口被蚀齿龂作五色或尽峭黒舌下有白疮上腭有窍子口中时有臭气齿龂渐染欲烂亦可治也若下部开张有时赤烂痒不可忍下痢无常亦可治也若疳蚀脊膂十指皆痒自咬指甲头髪作穗脊骨如锯有时腹胀有时下痢若急治之无不差也
　　圣惠凡小儿肝藏疳若目睛带青脉左脇下硬多吐涎沫眼角左右有黒气所冲不可治也心藏疳若爱惊啼常好饮水便食辛味耳边有脉舌上有黒靥者不可治也脾藏疳若肚大唇无血色人中平满下痢无度水谷不消好吃泥土皮枯骨露不可治也肺藏疳若欬逆气促多泻白沫身上有斑生如粟米大色若黒者不可治也肾藏疳若爱食酸咸饮水无度小便如乳牙齿青黒耳脑干燥肩竦骨枯不可治也又五疳有五絶一衬着脚中指底不觉疼二抱着手足垂軃无力三病未退遍身不暖四藏府泻青涎及沫不止五项筋舒展无力如此之皆不可治也凡医用药切作审详也
　　洁疳者小儿病癖或乆吐泻医者妄投转过之药小儿易为虚实致令胃虚而亡津液内发虚热外消肌肉一脏虚则诸脏皆弱其病目胞肿腹胀痢色无常渐加瘦瘠乆不痊可是肠胃有风积法当宣风散【痘发热】导之后各依本脏补其母
　　钱诸疳皆依本脏补其母及与治疳药冷则木香丸热则胡黄连丸主之疳在内目肿腹胀利色无常或沫青白渐瘦弱此冷证也史君子丸主之疳在外鼻下臭烂自揉鼻头上有疮不着痂渐绕耳生疮治鼻疮烂兰香散诸疮白粉散主之　肝疳当补肝地黄丸主之　心疳当补心安神丸主之　脾疳当补脾益黄散主之肾疳当补肾地黄丸主之　筋疳当补肝地黄丸主之肺疳当补脾肺益黄散主之　骨疳当补肾地黄丸
　　主之　大抵疳病当辨冷热肥瘦其初病者为肥热疳乆病者为瘦冷疳冷者木香丸热者胡黄连丸冷热之疳尤宜如圣丸【疳泻】故小儿之藏府柔弱不可痛击大下必亡津液而成疳凡有可下量大小虚实而下之则不至为疳也初病津液少者当生胃中津液白术散主之惟多则妙　杨热者凉之冷者温之冷热者温凉之此其要也热疳病多在外鼻下赤烂头疮湿痒五心烦热掀衣气粗渇引冷水烦躁卧地肚热脚冷潮热往来皆热疳也冷疳病多在内利色无常其沫青白肢体软弱目肿面黧又一证躁渇卧地似有热状惟饮食不进滑泄无已亦冷疳也其有泻多脓血日加瘦弱此则谓之冷热疳大抵疳之受病皆虚使然热者虚中之热冷者虚中之冷治热不可妄表过凉治冷不可峻温骤补故钱氏又曰小儿易为虚实脾虚不受寒温服寒则生冷服温则生热当识此而勿误是果非防防之纲领乎上医处此消积和胃滋血调气随顺饵药以扶之淡泊饮食以养之荣卫调和脏腑自然充实一或过焉君子未保其往也取积之法又当权衡积者疳之母由积而虚谓之疳极诸有积者无不肚热脚冷须酌量虚实而取之若积而虚甚则先与扶胃使胃气内充然后为之微利若积朕乎虚则先与利导才得一泄急以和胃之剂为之扶虚然取积虽当疎利如白荳萝卜子缩砂蓬术消积等辈亦不可无脇间癖痛亦虚中之积也先寒后热饮水不食或因饮水以致喘钱氏有癖为潮热之説治法解散寒热即与下癖合是而观发作不同疗治不一又可无权度于此哉　曾大扺疳之为病皆因过餐饮食于脾家一脏有积不治传之余脏而成五疳之疾若脾家病去则余脏皆安茍失其治日乆必有传变然脾家病宜芦荟丸沉香槟榔丸【积】或水晶丹【积】乌犀丸【积】更察虚实疗之有虫者投使君子丸【腹痛】化虫饮【腹痛】如心腹痛吐清水虫自下多投二圣丸【腹痛】诸疳证皆宜用局方五疳保童丸或万应丸常服化积治疳仍各投本脏调理之剂宁心用茯神汤【惊悸】调肝用耆归汤调脾用参苓白术散【不乳食】补肺用补肺散【咳】补肾用调元散庶各得其宜则前证不致再作　演山积是疳之母所以有积不治乃成疳又有治积不下其积存而脏虚成疳尤重大抵小儿所患疳证泄泻无时不作风者何惟疳泻名热泻其脏腑转动有限所以不成风虽泻不风亦转他证作渇虚热烦躁下痢肿满喘急皆疳虚证古云疳虚用补虚是知疳之为疾不可更利动脏腑发作之初名曰疳气腹大胀急名曰疳虚泻痢频并名曰疳积五心虚烦名曰疳热毛焦髪穗肚大青筋好吃异物名曰疳极【受病传脏已极】热发往来形体枯槁面无神采无血色名曰疳劳手足细小项长骨露尻臋无肉肚胀脐突名曰丁奚食加呕哕头骨分开作渇引饮虫从口出名曰哺露此皆疳又因多食生冷甘粘肥腻积滞中脘不化乆亦成疳治疳之法量轻重理其脏腑和其中脘顺其三焦使胃气温而纳食益脾元壮以消化则脏腑自然调贴令气脉与血脉相参壮筋力与骨力俱健神清气爽疳消虫化渐次安愈有以药攻之五脏疎却肠胃下去积毒取出虫子虽曰医疗即非治法盖小儿脏腑虚则生虫虚则积滞虚则疳羸虚则胀满何更利下若更转动肠胃致虚由虚成疳疳虚证乃作无辜无辜之孩难救矣　薛疳者干也因脾胃津液干涸而患在小儿为五疳在大人为五劳总以调补胃气为主
　　后列诸方其证厐杂不能名为何等疳者即于通治诸疳方内检之若证的与五疳等条下证对者即检本疳方分寒热虚实择而用之常须识此勿令误也肝疳杨氏云肝疳者由乳食不调肝藏受热所致也若乳母寒温不调滋味不节或外感风寒内伤喜怒邪气未散遽以乳儿多成风疳肝者眼之上膈伏热痰涎壅滞以致肝风入眼赤肿翳生眵泪烂眶痛痒揉擦昏暗雀盲甚至经月合眼亦名疳眼外证揺头揉目白膜遮睛眼青泪多头焦髪筋青脑热甲痒筋挛燥渇汗多下痢疮癣是也　钱氏以地黄丸主之【肾】　杨氏以天麻丸生熟地黄汤主之　曽氏调肝用耆归汤天麻丸　治肝疳风疳疳眼
　　青黛　川黄连　天麻　五灵脂　夜明沙【防炒】川芎　芦荟【各二钱】龙胆草　防风　蝉蜕【去足各一钱半】全蝎【二枚焙】麝香【少许】干蟾头【炙焦三钱】　研为末猪胆汁浸糕丸麻子大每服十丸薄荷汤下
　　生熟地黄汤　治疳眼闭合不开内有朦雾
　　生地黄　熟地黄【各半两】川芎　赤茯苓　枳殻【炒】杏仁【水浸去皮】川黄连　半夏麯　天麻　地骨皮甘草【炙】当归【各二钱半】
　　右剉散每服二钱生姜三片黒豆十五粒水煎温服
　　耆归汤　治小儿禀赋素弱豆疮出不快者及肝虚目视不明
　　黄耆【蜜水涂炙一两】当归【酒洗焙干】白芍药　川芎【各半两】廿草【三钱炙】
　　右件防咀每服二钱水一盏煎七分无时温服
　　张涣熊胆天麻丸　治风疳羸瘦揺头揉目百脉拘急天麻　羗活　真熊胆　蝉殻　使君子【去殻】胡黄连【各一两】芦荟　干蟾【酥炙黄各半两】　已上捣罗为细末
　　粳米饭和如黍米大每服十粒煎荆芥汤下量儿大小加减
　　乌蟾丹
　　乌蛇【酒浸去皮骨炙令黄】干蟾【酥炙黄】蛇蜕皮【烧灰各一两】胡黄连【半两已上捣罗为细末】真芦荟　麝香　熊胆【各二钱半并细研】
　　右件同拌匀以粟米饭和如黍米大每服十粒煎薄荷汤下乳前
　　荘氏家传治小儿风疳顺肝气进饮食芦荟丸
　　芦荟【一钱别研秤或只以皂角水磨】草龙胆【一两净洗剉焙干秤】
　　右件药一处捣罗为末用不蚛皂角三铤以水二升挼汁用生绢滤去滓入银器内慢火熬成膏入前二味药调和得所丸如菉豆大每服三丸至五丸薄荷汤下
　　汉东王先生家寳治小儿风疳气攻项下生核子皂角膏方
　　皂角【大者一茎烧存性】糯米【一合炒黒色】草乌头【二钱生】黄皮【一钱炒黒色】
　　右为末每用不拘多少以井华水调贴如未安须用水精丹取后用调气观音人参散等药补仍再贴兼与疳药相间服
　　神妙观音散　补虚调胃气进乳食止吐泻乆不进食白扁豆【防炒】石莲肉【炒去心】人参【焙各一分】茯苓【一钱半焙】甘草【炙】香白芷　绵黄耆【捶碎用宻水拌炙】木香【炒各一钱】神麯【二钱】
　　右为末每服婴孩一字二三嵗半钱四五嵗一钱用水一药注或半银盏枣子半片煎十数沸服
　　人参散　补虚调胃气进乳食止吐泻
　　人参　茯苓　莲肉【去心炒各一分】黄耆【半两捶蜜水拌炙】甘草【二钱炙】
　　右为末每服婴孩一字二三嵗半钱四五嵗一钱以水一药注或半银盏入枣子半片煎十数沸服
　　荘氏第六头生疮毛髪稀焦是肝疳方
　　肉豆　蟾灰【全者各一介】桔梗【炮】茯苓【煨】大黄【煨各一两】龙脑　麝香【各一钱】　研为末软饭丸如麻子大粟
　　米饮下三丸只可两服
　　治小儿手足动眼目不开有时语笑或即嗔怒兼多惊手指甲青状形似死妄称天钓通神丸
　　茯苓　龙齿【各煨半两】鈆丹　胡黄连【各一分】银箔【五片】麝香【一钱】钓藤【一两煨】　研为末炼蜜丸麻子大每十丸米饮下【荘氏第二十二用此方】
　　第三风疳小儿手足拘挛眼目不闭有时自笑或嗔怒惊呌手甲青状似鬼形已似天瘹须服金箔茯苓散
　　金箔【伍片】茯苓　牛膝　胡黄连【各一两】龙骨【一分】木香麝香【各一钱】
　　右件为末每服一字米饮下日二服忌油腻
　　心疳杨氏云由乳食不调心脏受热所致也盖血气未足乳哺有伤易生壅滞内有滞热未得疎通故心神惊鬰而作惊疳之外证身体壮热脸唇红口舌生疮胸膈烦闷小便赤涩五心皆热盗汗发渇齧齿虚惊是也钱氏安神丸主之　薛氏用安神丸以治心异功散
　　以补脾　杨氏以茯苓丸钱氏安神丸主之　曽氏宁心用茯神汤
　　朱砂安神丸　治心疳怔忡心中痞闷
　　朱砂【四钱】黄连　生地黄【各半两】生甘草【二钱半】兰香叶【二钱烧灰】铜青　轻粉【各五分】　研为末干敷上
　　茯苓丸　治心疳惊疳　茯神　芦荟　琥珀　黄连【净】赤茯苓【各三钱】钓藤皮　逺志肉【姜制焙干】虾防灰【各二钱】石菖蒲【一钱】麝香【少许】
　　右为末粟米糊丸麻子大每服十丸薄荷汤下
　　茯神汤　治心气不足虚而惊悸日常烦哭及婴孩生下羸瘦多惊宜子母同服自然有效
　　茯神【去皮木根一两】人参【去芦】当归【去芦尾酒洗各半两】甘草【炙二钱】
　　右防咀每服二钱水一盏煎七分无时温服有微热烦躁入麦门冬去心同煎
　　张涣参黄丹　治惊疳挟热夜卧惊悸
　　干蝎【二十一个防炒】天浆子【一十四个干者防炒】人参　胡黄连【各一两】天竺黄【半两研已上为细末次入】青黛　朱硃【各一两】龙脑【一钱并细研】　上药一处拌匀炼蜜和如黍米大每服十
　　粒人参汤下量儿大小加减
　　天竺黄丹
　　天竺黄【一两细研】晚蚕蛾【防炒】白僵蚕【防炒】川黄连【各半两已上捣罗为细末次用】朱砂　青黛　麝香【各一分并细研】　上药拌匀
　　粳米饭和丸黍米大每服七粒至十粒煎人参汤下量儿大小加减
　　仙人水鉴治小儿惊疳朱砂丸　五嵗至十五嵗并宜服之
　　硃炒【叄钱研】青黛【一两研】黄连　郁金【为末】夜明砂【用炒焦黒各半两】麝香　熊胆【用冷水一鸡子多浸一宿各一钱】　同研细如
　　粉次入浸熊胆水和为丸如菉豆大空心临卧金银薄荷汤下三丸至五丸切忌生冷油腻神效
　　万全方真珠散治小儿心疳体热黄瘦
　　真珠【末】麦门冬【去心各半两】天竺黄　金银箔【各研五十片临和加入诸药末内】牛黄　麝香【各细研】胡黄连　甘草【炙】羚羊角【屑】川大黄【炒】当归【微炒】朱砂　雄黄　茯神犀角【屑各一分】
　　右捣罗为散每服以茵陈汤调半钱量儿大小服之
　　朱氏治小儿肚大项细即是惊疳方
　　钓藤　甘草【各二分】人参　【各一分】
　　右件为末以水一茶椀入药二钱煎水六合去滓重煎温服
　　治五疳下痢心藏热方
　　芦荟【半两研】轻粉　青黛　香墨　飞罗麫【各一钱】史君子【一个】蜗牛【五个和肉炒焦细研】麝香【半钱】　同为末研细滴
　　水为丸芥子大生地黄汁化下一丸至二丸薄荷汤亦得【荘氏第九用此方】
　　麝香丸　治小儿一切惊疳等病
　　草龙胆　胡黄连【各半两】木香　蝉蜕【去头足洗净各一钱】蒂　龙脑　麝香　牛黄【各一钱并各细研】　用猪胆为
　　丸如桐子及菉豆大惊疳或秘或泻清米饮送下小儿五七粒至一二十粒眼疳猪肝汤下疳渇燖猪汤下猪肉汤亦得惊风发搐眼上窜薄荷汤下一丸更水研一丸滴鼻中牙疳　口疮研贴虫痛苦楝根汤或白芜荑汤送下百日内小儿大小便不通水研封脐中有虫干漆麝香各少许并入生油一两防温水化下一大丸慢惊勿服
　　睡惊丸　治小儿一切惊疳食积风癎之证
　　史君子【五十个烧】香墨【大一块】金银箔【各七片】腻粉【二钱】
　　右先将史君子存性同墨研细次入金银箔乳鉢内研次入腻粉并麝香少许研令极细稀糊丸如桐子大隂干每服一丸薄荷汤磨下一嵗巳下半丸一名青金丹极效
　　治小儿因吃着患热病妳次腹痛并及惊风毒妳便乃下痢吐逆又名妳疳　桃仁【去皮尖炒】胡黄连【各半两】沉香硃砂【别研各一分】金箔【五片】　研为末软饭丸麻子大
　　米饮下五丸妳汁下亦得【荘氏第十一用此方】
　　治小儿胃疳及进食方
　　胡黄连　芦荟【各一分】肉豆【一个】槟榔　干蟾【炙各半个】夜明砂【半分炒】硃砂　麝香【各半钱】　研为末炼蜜丸
　　菉豆大一嵗一丸米饮及乳汁下亦得如是疳盛次加二丸至三丸取下虫屎为騐五日【一服】
</div>
    <div class="pagination">
<a href="证治准绳_page262.html">上一页</a><span>...</span><a href="证治准绳_page258.html">258</a><a href="证治准绳_page259.html">259</a><a href="证治准绳_page260.html">260</a><a href="证治准绳_page261.html">261</a><a href="证治准绳_page262.html">262</a><span class="current-page">263</span><a href="证治准绳_page264.html">264</a><a href="证治准绳_page265.html">265</a><a href="证治准绳_page266.html">266</a><a href="证治准绳_page267.html">267</a><a href="证治准绳_page268.html">268</a><span>...</span><a href="证治准绳_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
