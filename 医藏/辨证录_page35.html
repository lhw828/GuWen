<!DOCTYPE html>
<html>
<head>
    <meta charset="UTF-8">
    <title>辨证录 - 第 35 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 35 页/共 92 页</h1>
    <div class="content">　　水煎服。

　　春月伤风，日晡发潮热，不恶寒，独语如见鬼状，人以为阳明之症，伤寒欲发狂也，谁知是春温之过热乎。但伤寒见此病，乃是实邪；春温见此症，乃是虚邪耳。

　　夫实邪之病从太阳来，其邪正炽而不可遏，必有发狂之祸；若虚邪之病从少阴来，其邪虽旺而将衰，断无发狂之灾。盖实邪乃阳邪，而虚邪乃阴邪也。阳邪如见鬼状者，火逼心君而外出，神不守于心宫；阴邪如见鬼状者，火引肝魂而外游，魄不守于肺宅。故实邪宜泻火以安心，而虚邪宜清火以养神。方用清火养肺汤：荆芥（二钱） 麦冬（五钱） 玄参（一两） 天花粉（三钱） 甘草（一钱） 苏叶（一钱）

　　茯神（三钱） 黄芩（二钱） 水煎服。一剂潮热止，二剂不见鬼矣，三剂全愈。

　　此方全是清肺之药，何以能安胃火？不知胃火乃肺之所移，清其肺金，则邪必来救肺矣。有玄参为君，乘其未入肺宫，半途击之，则邪尤易走；茯神安心而又利水，邪不敢上逼而下趋，有同走膀胱而遁矣，何能入肺、入肝以引我魂魄哉。

　　此症用栀子清肝饮亦效。

　　白芍（一两） 炒栀子 茯苓（各三钱） 半夏（二钱） 甘草（一钱） 水煎服。

　　伤风发潮热，大便溏，小便利，胸膈满，人以为伤寒之邪入于阳明，而不知乃春温之热留于阳明也。夫风伤于肺，邪从皮肤而入，宜从皮肤而出，何以热反留胃不去乎？盖胃乃肺之母也，母见子被外侮，必报外侮之仇，外侮见其母之来复，随舍子而寻母矣。使母家贫弱，则外侮自舍母而寻子，无如胃为水谷之海，较肺子之家富不啻十倍，外侮亦何利于子而舍其母哉。自然利胃母之富，而弃肺子之贫，故坚留而不去，此潮热之所以作也。颠寒作热，小便利而大便溏，正阴阳之不正，致转运失职，胸膈何能快哉。治法祛胃中之邪，而阴阳自正矣。方用加减柴胡汤：柴胡 黄芩 知母 炙甘草（各一钱） 茯苓（五钱） 枳壳 神曲（各五分） 萝卜子（三钱）

　　水煎服。一剂潮热解，二剂阴阳分，三剂诸症尽愈。

　　此方亦小柴胡之变方。萝卜子与茯苓同用，最能分阴阳之清浊，清浊一分，而寒热自解，宁至有胸膈之满哉。

　　此症用扫胃汤亦佳。

　　石膏 甘菊花（各二钱） 青蒿（五钱） 茯苓（三钱） 甘草（一钱） 陈皮（三分） 柴胡（五分）

　　浓朴（一钱） 槟榔（八分） 水煎服。

　　春月伤风四、五日，身热恶风，头项强，胁下满，手足温，口渴，人以为太阳、阳明、少阳之合病，谁知是春温之症，有似伤寒而非真正伤寒也。夫伤寒有此三阳之合病，何以春温之症，绝无相异乎？盖春温之症，风伤于少阳也。少阳为半表半里，凡三阳之表，俱可兼犯，而三阳之症，即可同征。不比伤寒之邪，由太阳以入阳明，而太阳之症未去；由阳明以至少阳，而阳明之邪尚留；由少阳以入厥阴，而少阳之病仍在。故治春温之症，止消单治少阳，而各经之病尽愈，不必连三阳而同治也。方用加味逍遥散：柴胡（二钱） 当归（二钱） 白术（一钱） 甘草（一钱） 茯苓（三钱） 陈皮（一钱）

　　白芍（三钱） 炒栀子（一钱） 羌活（五分） 水煎服。二剂诸症尽愈，不必三剂。

　　论理，泻少阳胆经之火足矣，此方并和其肝气，似乎太过。然胆经受邪，正因胆气之太郁也。春温之病，每从肝胆以入邪，吾治其肝胆，则在表在里之邪无不尽散矣。

　　此症用麻石抒阳汤亦神。

　　柴胡 石膏（各二钱） 白芍（五钱） 麻黄 陈皮（各三分） 半夏（一钱） 茯苓（三钱） 水煎服。

　　妇人经水适来，正当伤风，发热恶寒，胸胁胀满，谵语，人以为伤寒结胸也，谁知是热入血室乎。夫热入血室，男女皆有之，惟是男有热入血室之病者，乃风祛热而入之也；女子热入血室者，乃血欲出而热闭之，血化为热也。似乎男女之症不同，然而热则同也，故治法亦不必大异，仍同导热汤治之。盖导热汤最舒肝胆之气，闭经水于血室之中，正肝胆之病也。肝藏血，非少阳胆气之宣扬，则血不外出，今舒其肝气，则已闭之血肝不能藏，血泄而热又何独留乎。故一剂而发热恶寒之病除，再剂而胸胁胀满、谵语之症去矣。

　　此症亦可用加味清室汤：柴胡 黄芩 甘草 半夏（各一钱） 白芍（五钱） 丹皮（三钱） 陈皮（五分） 水煎服。

　　伤风身热后，肢体骨节皆痛，手足寒甚，人以为伤寒由三阳而传入于少阴也，谁知其人肾水素虚，因伤风之后，烁其肺金，肺伤而不能生肾，则肾水更枯，不能灌注于一身之上下，自然肢体骨节皆痛也。水枯宜火动矣，何手足反寒乎？不知水火原相根也，水旺而火亦旺，水衰而火亦衰，当水初涸之日，火随水而伏，不敢沸腾，故内热而外现寒象。治法不可见其外寒而妄用温热之药，当急补其肾中之水，以安肾中之火，则水足以制火。水火既济，何至有肢体骨节生痛，手足生寒之病乎。

　　方用六味地黄汤：熟地（一两） 山茱萸 山药（各五钱） 茯苓（四钱） 丹皮 泽泻（各三钱） 水煎服。一剂手足温，二剂肢体骨节之痛轻，连服四剂，即便全愈。

　　盖此症风邪已散，若再用祛风之药，则肺气愈虚，益耗肾水，水亏而火旺，必有虚火腾空，反致生变，何若六味地黄汤直填肾水，使水火之既济也。

　　此症用养骨汤亦效。

　　熟地（二两） 甘草（一钱） 金钗石斛 地骨皮 茯苓 牛膝（各三钱） 水煎服。

　　伤风后下利，咽痛，胸满心烦，人以为伤寒邪入于少阴，乃阴寒上犯于心肺，而下犯于大肠也。而孰知不然，伤风之后，身凉则邪已尽散，何阴邪之留乎？然则下利者，乃大肠之阴虚自利，非邪逼迫之也。咽痛者，亦阴虚之故，阴水既干，则虚火自然上越，咽喉窍细，不能遽泄，乃作痛也。胸满心烦者，肾水不能上济于心宫，而肾火反致上焚于包络，胸膈在包络之间，安得不满，胸既不舒，而心亦不能自安，此烦之所以生也。故伤风之后，见此等症，切勿认作阴寒而妄治之也。治法补水以济心，复补金以生肾，肾水足而肾气生，自然上交心而制火，下通大肠而利水矣。方用加味地黄汤：熟地 茯苓（各五钱） 山茱萸 泽泻 丹皮（各三钱） 山药 麦冬（各五钱）

　　北五味（一钱） 肉桂（五分） 水煎服。一剂咽痛除，二剂下利止，三剂胸不满，心亦不烦矣。

　　夫既是肾阴之虚，用地黄汤以滋水，加麦冬、五味以益肾之化源是矣，何加入肉桂以补命门之火，非仍是治少阴之寒邪乎？不知水非火不生，用肉桂数分，不过助水之衰，而非祛寒之盛。且大肠自利，得壮火而泻，得少火而止，虽地黄汤内减熟地之多，增茯苓、泽泻之少，亦足以利水而固肠，然无命门之火以相通，则奏功不速，故特加肉桂于水中而补火也。

　　此症用地苓芍桂汤亦效。

　　熟地（二两） 茯苓（五钱） 白芍（五钱） 肉桂（五分） 水煎服。

　　春月伤风二、三日，咽中痛甚，人以为少阴之火，寒逼之也，谁知是少阴之寒，火逼之乎。夫伤寒咽痛，乃下寒实邪，逐其火而上出；伤风咽痛，乃下热虚火，逼其寒而上行，正不可一见咽痛，即用伤寒药概治之也。盖伤寒之咽痛，必须散邪以祛火；伤风之咽痛，必须补正以祛寒。方用补喉汤：熟地（二两） 山茱萸 茯苓（各一两） 肉桂（一钱） 牛膝（二钱） 水煎服。一剂而喉痛顿除。

　　熟地、山茱滋阴之圣药，加入肉桂、牛膝则引火归源，自易易矣。况茯苓去湿以利小便，则水流而火亦下行，何至上逼而成痛哉，所以一剂而奏功也。

　　此症用救咽丹亦妙。

　　熟地（二两） 山茱萸（八钱） 山药（一两） 肉桂（一钱） 破故纸（二钱） 胡桃肉（一个）

　　水煎冷服。

　　春月伤风，身热下利六、七日，咳而呕，心烦不得眠，人以为邪入少阴而成下利，以致呕咳、心烦不眠也，谁知春温之病多有如此，症相同而治法宜别。盖伤寒之治，利其水；而春温之治，不可徒利其水也。夫伤风而至六、七日，邪宜散矣，乃邪不尽散，又留连而作利，其脾土之衰可知，咳而呕，不特脾衰而胃亦衰矣。土既衰而肺肾亦衰矣，况肾因下利之多，重伤其阴，力不能上润于心，心无水养，则心自烦躁，势必气下降而取给于肾，肾水又涸，则心气至肾而返，肾与心不交，安得而来梦乎。治法健其脾胃，益其心肾，不必又顾其风邪也。方用正治汤：人参（二钱） 熟地 白术 炒枣仁（各五钱） 麦冬（三钱） 茯苓（一两） 竹茹（一钱） 水煎服。

　　此方心、肾、脾、胃、肺五者兼治之药。茯苓为君，能调和于五者之中，又是利水之味，下利既除，身热自止，而咳喘、心烦不得眠，俱可渐次奏功也。

　　此症用解烦汤亦效。

　　人参 巴戟天 麦冬（各五钱） 白术（一两） 炒枣仁（三钱） 菖蒲（五分） 神曲（一钱）

　　白豆蔻（二粒）水煎服。

　　春月伤风，手足逆冷，脉紧，心下满而烦，饥不能食，人以为伤寒之症，邪入厥阴结于胸中也，而孰知不然。夫脉浮为风，脉紧为寒，明是伤寒之症，而必谓春月得之，是伤风而非伤寒，人谁信之，然而实有不同也。盖风最易入肝，春风尤与肝木相应，但肝性所喜者温风，而不喜寒风也。春月之风，温风居多，而寒风亦间有之，倘偶遇寒风，肝气少有不顺，脉亦现紧象矣。第于紧中细观之，必前紧而后涩，紧者寒之象，涩者逆之象也。寒风入肝，手足必然逆冷，肝气拂抑，而心气亦何能顺泰乎；心既不舒不能生脾胃之土，肝又不舒必至克脾胃之土矣，所以虽饥不能食也。夫伤寒之入厥阴，由三阳而至；伤风之入厥阴，乃独从厥阴而自入者也。

　　是以伤寒之邪入肝深，而伤风之邪入肝浅。入深者恐其再传，入浅者喜其易出。但解肝中之寒，而木中之风自散，饮食可进，烦满逆冷亦尽除矣。方用加味逍遥散治之。

　　柴胡（二钱） 白芍（五钱） 当归（三钱） 白术（五分） 甘草（一钱） 茯神（三钱）

　　陈皮（五分） 肉桂（一钱） 水煎服。一剂诸症俱愈。

　　逍遥散原是和解肝经之神药，得肉桂则直入肝中，以扫荡其寒风。阳和既回，而大地皆阳春矣，何郁滞之气上阻心而下克脾胃哉。脾胃有升腾之气，草木更为敷荣，断不致有遏抑摧残之势矣。倘作伤寒治法，而用瓜蒂吐之，必有脏腑反复之忧也。

　　此症用卫君汤效亦捷。

　　人参 巴戟天（各三钱） 茯苓（三钱） 白芍 白术（各五钱） 陈皮（三分） 肉桂 半夏（各一钱） 水煎服。

　　春月伤风，忽然发厥，心下悸，人以为伤寒中，有不治厥则水渍入胃之语，得毋伤风亦可同治乎。不知伤寒之悸，恐其邪之下行而不可止；伤风之悸，又虑其邪之上冲而不可定。盖寒性属阴，阴则走下；风性属阳，阳则升上，故同一发厥，同一心悸，治法绝不相同。伤寒宜先治厥而后定其悸；伤风宜先定悸而后治其厥也。

　　方用定悸汤：白芍 当归（各一两） 茯神 生枣仁（各五钱） 半夏 炒栀子（各三钱） 甘草（一钱）

　　菖蒲 丹砂末（各五分） 水煎调服。一剂悸定，再剂厥亦定也。

</div>
    <div class="pagination">
<a href="辨证录_page34.html">上一页</a><span>...</span><a href="辨证录_page30.html">30</a><a href="辨证录_page31.html">31</a><a href="辨证录_page32.html">32</a><a href="辨证录_page33.html">33</a><a href="辨证录_page34.html">34</a><span class="current-page">35</span><a href="辨证录_page36.html">36</a><a href="辨证录_page37.html">37</a><a href="辨证录_page38.html">38</a><a href="辨证录_page39.html">39</a><a href="辨证录_page40.html">40</a><span>...</span><a href="辨证录_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
