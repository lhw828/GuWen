<!DOCTYPE html>
<html>
 <head>
  <meta charset="utf-8"/>
  <title>
   素问经注节解 - 第 30 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   素问经注节解 - 第 30 页/共 37 页
  </h1>
  <div class="content">
   羽虫属火，故后化。太阳经夹脊贯臀，故痔发。寒胜则邪正分争，故为疟。寒气入胃，厥逆于中，上侵君火，故内生心痛。太阳之脉，络肾贯膀胱，故为阴疡，隐曲不利，而互引阴股。筋肉得寒则为急为痹，故筋急肉苛。

　　血脉得寒则营卫凝涩，经脉不行，故络满色变。血滞于经则妄行，故或为血泄。表寒不行，故皮肤痞肿。里寒为滞，故腹满食减。阴寒在下，则戴阳于上，故热反上行。头项囟顶脑户目内 ，皆太阳经也，寒气居之故为痛如脱。寒入下焦，则命门阳衰，故传为大便濡泄。囟音信。”）帝曰：治之奈何？岐伯曰：厥阴之胜，治以甘清，佐以苦辛，以酸泻之。（“木胜土败，治以甘清，甘益土，清平木也。佐以苦辛，散风邪也。以酸泻之，木之正味，其泻以酸也。”）少阴之胜，治以辛寒，佐以苦咸，以甘泻之。（“热胜则乘金，治以辛寒，散火也。佐以苦咸，泄热也。以甘泻之，火之正味，其泻以甘也。”）太阴之胜，治以咸热，佐以辛甘，以苦泻之。

　　（“土胜则湿淫，治以咸热，咸能润下，热能燥湿也。湿胜则土寒，佐以辛甘，辛能温土，甘能补土也。以苦泻之，土之正味，其泻以苦也。”）少阳之胜，治以辛寒，佐以甘咸，以甘泻之。（“此与上少阴治同，但佐有少异，盖甘能泻火也。”）阳明之胜，治以酸温，佐以辛甘，以苦泄之。（“燥金之胜，病在肺肝，治以酸温，润燥暖肺也。佐以辛甘，泻肺补肝也。以苦泄之，苦从火化，能泄燥邪之实也。”）太阳之胜，治以甘热，佐以辛酸，以咸泻之。（“水胜则火衰，治以甘热，甘益土以制水，热扶阳以逐寒也。佐以辛酸，辛散寒邪之实，酸收心气之伤也。以咸泻之，水之正味，其泻以咸也。”）

　　帝曰：六气之复何如？（复谓报复，报其胜也。凡先有胜，后必有复。按：张景岳曰：“注言凡先有胜，后必有复。新校正引玄珠正化对化之义云，正司化令之实，对司化令之虚，对化胜而有复，正化胜而不复，反以注为未然。或又曰：甲丙戊庚壬，阳年太过，有胜无复；乙丁己辛癸，阴年不及，有胜必有复。皆未达之言也。夫胜复之道，随气盛衰而见，非有正对之分。考之本经诸篇，原无此言。其不及有复太过无复之说，盖以气交变大论，凡太过之运皆不言复，惟不及之年则有之，六元正纪大论所载六十年运气之纪，亦惟不及之年言复，而太过之岁则无，似乎阳年太过，有胜无复也。然五常正大论云，发生之纪，不务其德，则收气复。赫曦之纪，暴烈其政，藏气乃复。敦阜之纪，大风迅至，邪伤脾也。坚成之纪，政暴变，长气斯救。流衍之纪，政过则化气大举。是皆以太过之岁为言。由此观之，则阳年未尝无复也。惟是阴年气弱，彼来胜我，故子必起而报之，故谓之复；阳年气强，无胜我者，但以我胜彼，故承乃从而制之。然曰承曰复，总一理也。但相继而制者谓之承，因胜而报者谓之复，胜复相仍，本无罅隙。故经曰：有胜则复，无胜则否。胜至则复，无常数也。

　　又曰：微者复微，甚者复甚。然则气之微甚，尚不可以假借，又何有阴阳正对复与不复之理哉。故本论无分太过不及之年，皆有淫胜反胜相胜之气，可见阳年未必全盛，而反胜者有之，阴年未必全衰，而淫胜者亦有之，天地变化，消长无穷，但当随厥气几而察以方月之义，庶得其妙。若因辞害意，则失之远矣。）岐伯曰：悉乎哉问也！厥阴之复，少腹坚满，里急暴痛，偃木飞沙， 虫不荣，厥心痛，汗发，呕吐，饮食不入，入而复出，筋骨掉眩，清厥，甚则入脾，食痹而吐。（“厥阴风木之复，内应肝气，少腹坚满，肝邪实也。里急暴痛，肝主筋膜，其气急也。偃木飞沙，风之甚也。 虫不荣，木制土也。厥心痛，汗发，肝邪乘胃，上凌于心而阳气泄也。饮食不入，入则复出，脾受肝伤也。掉为颤掉，眩为眩运，风淫所致也。风之甚者，必兼承制之化，故手足清冷而厥也。食痹者，食入不化，入则痹痛呕汁，必吐出乃已也。”）冲阳绝，死不治。（“冲阳，胃脉也，胃绝则脾亦绝矣。按前章天地淫胜，止言司天六脉绝者不治，而在泉未言。此章于六气之复者复言之，正以明在泉之化。盖四气尽终气，地气主之，复之常也。”）少阴之复，燠热内作，烦躁鼽嚏，少腹绞痛，火见燔 ，嗌燥，分注时止，气动于左，上行于右，咳，皮肤痛，暴喑，心痛，郁冒不知人，乃洒淅恶寒振栗，谵妄，寒已而热，渴而欲饮，少气骨萎，隔肠不便，外为浮肿哕噫，赤气后化，流水不冰，热气大行，介虫不福，病 胗疮疡，痈疽痤痔，甚则入肺，咳而鼻渊。

　　（“少阴君火之复，燠热内作，烦躁鼽嚏，火盛于中而炎于上也。少腹绞痛，火在阴也。火见燔 嗌燥，身表焦热而火在喉也。分注时止，谓大肠或泄，膀胱或癃，火居二便也。气动于左，阳升在东也。上行于右，火必乘金也。咳而皮肤痛，暴喑，肺主音声，外合皮毛，而受火之伤也。心痛，郁冒不知人，心邪自实而神明乱也。

　　洒淅恶寒振栗，谵妄，寒已而热，水火相争，热极生寒也。渴而欲饮，亡津液也。少气骨萎，壮火食气，热极伤精也。隔肠不便，热结不通也。外为浮肿，为哕噫，热胜则肿，火逆冲上也。赤气后化，阳明先胜，少阴后复也。流水不冰，热气大行，介虫不福，火盛制金也。 疹疮疡，痈疽痤痔，火克肺金而皮毛受伤也。火甚必伤肺，故咳而鼻渊所由作矣。”）天府绝，死不治。（“天府，肺经穴也。”）太阴之复，湿变乃举，体重中满，食饮不化，阴气上厥，胸中不便，饮发于中，咳喘有声，大雨时行，鳞见于陆，头顶痛重而掉螈尤甚，呕而密默，唾吐清液，甚则入肾，窍泻无度。（“太阴湿土之复，体重中满，饮食不化，自伤同气也。阴气上厥，胸中不便，湿从寒化也。饮发于中，喘咳有声，湿侵脾肺也。大雨时行，鳞见于陆，湿令行也。头顶痛重而掉螈尤甚，湿在三阳，筋脉濡 也。呕而密默，唾吐清液，寒湿内动也。甚则土邪传肾，窍泻无度，以肾开窍于二便而门户不要也。”）太溪绝，死不治。（“太溪，肾经穴也。”）少阳之复，大热将至，枯燥燔 ，介虫乃耗，惊螈咳衄，心热烦躁，便数憎风，厥气上行，面如浮埃，目乃 螈，火气内发，上为口糜呕逆，血溢血泄，发而为疟，恶寒鼓栗，寒极反热，嗌络焦槁，渴引水浆，色变黄赤，少气脉萎，化而为水，传为 肿，甚则入肺，咳而血泄。（“少阳相火之复，故大热至而枯燥燔 。介虫属金，所以耗也。其病则惊螈咳衄，心热烦躁，火乘心肺也。便数憎风，表里皆热也。厥气上行，面如浮埃，目乃 螈，火气内发，上为口糜呕逆，血溢血泄，皆火炎于上，故形色变而逼血妄行也。发而为疟，恶寒鼓栗，寒极反热，以风火相薄而阴阳相并也。嗌络焦槁，渴引水浆，津液涸也。色变黄赤，热在脾则黄，在心则赤也。少气脉萎，气血伤也。化而为水，传为 肿，以气蒸热化，水道不通，而浮肿如泥也。火盛必伤金，故甚则入肺，咳而血泄。 ，儒决切。”）尺泽绝，死不治。（“尺泽，肺经穴也。按前章少阴司天热淫所胜言尺泽，少阳司天火淫所胜言天府，此章所言，与前章相反，然皆系肺经之穴，以火克金，故能互见其害。”）阳明之复，清气大举，森木苍干，毛虫乃厉，病生 胁，气归于左，善太息，甚则心痛痞满，腹胀而泄，呕吐咳哕烦心，病在膈中，头痛，甚则入肝，惊咳筋挛。（“阳明燥金之复，故清气大举。森木苍干，毛虫乃厉，金克木也。病生 胁，气归于左，肝木伤也。金气盛则木郁火衰而阳气不达，故善太息。甚则心痛痞满，腹胀而泄，呕吐咳哕烦心，清邪在中也。头痛者，阴寒外束，热聚于经也。金强侮肝，故为惊骇筋挛之病。”）太冲绝，死不治。（“太冲，肝经穴也。”）太阳之复，厥气上行，水凝雨冰，羽虫乃死，心胃生寒，胸中不利，心痛痞满，头痛善悲，时眩仆食减，腰 反痛，屈伸不便，地裂冰坚，阳光不治，少腹控睾，引腰脊，上冲心，唾出清水，及为哕噫，甚则入心，善忘善悲。（“太阳寒水之复，其气上行，则水凝雨冰。羽虫属火，水盛乃死也。其病心胃生寒，故胸中不利也。心痛痞满，寒在膈间也。头痛善悲，寒并于上而阳神虚也。时眩仆食减，清阳失位而胃中寒也。腰 反痛，屈伸不便，寒归水脏而连及于太阳经也。地裂冰坚，阳光不治，水令行也。

　　少腹控睾，引腰脊，上冲于心，寒客三阴，上侵君火也。唾出清水，及为哕噫，寒水侮土，胃脘无阳也。寒甚者必乘心，心藏神，神不足则善忘善悲也。 音谁。”）神门绝，死不治。（“神门，心经穴也。”）帝曰：善！治之奈何？岐伯曰：厥阴之复，治以酸寒，佐以甘辛，以酸泻之，以甘缓之。（按：张景岳曰：“厥阴风木之复，治以酸寒，木之正味，其泻以酸，木火相生，宜清以寒也。佐以甘辛，木盛土衰，以甘补土，辛从金化，以辛制木也。泻者泻肝之实，缓者缓肝之急也。”）少阴之复，治以咸寒，佐以苦辛，以甘泻之，以酸收之，以苦发之，以咸 之。（“少阴君火之复，治以咸寒，制以所不胜也。佐以苦辛，发散其热也。以甘泻之，甘泻火也。以酸收之，敛浮热也。以苦发之，散火之郁也。以咸 之，解热之结也。”）太阴之复，治以苦热，佐以酸辛，以苦泻之、燥之、泄之。（“太阴湿土之复，治以苦热，苦能泻土，热能燥湿也。佐以酸辛，酸能制土，辛能温寒也。以苦泻之、燥之、泄之，泻以夺其壅，燥以胜其湿，泄以利其水也。”）少阳之复，治以咸冷，佐以苦辛，以咸 之，以酸收之，辛苦发之，发不远热，无犯温凉，少阴同法。（“少阳相火之复，与上文少阴之复治同。发不远热，无犯温凉，重明用法者，勿犯寒凉也。”谨按治六气之复，惟二火独言发，且言发不远热，无犯温凉者，何也？盖火之病患者热也，惟其热也，不得不治之以寒，然一于用寒而不佐之以辛散，则火为寒抑而热内郁。六元正纪论曰火郁发之，正谓发散其热而火不郁也。是故治少阴则曰佐以苦辛，以苦发之，治少阳则曰辛苦发之，而又总结之曰发不远热，无犯温凉，诚恐温凉不足以散火，不妨借热远热耳。此用药之精义，景岳略而不言何哉？！）治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者 之，脆者坚之，衰者补之，强者泻之，各安其气，必清必静，则病气衰去，归其所宗，此治之大体也。（“此总结以前淫胜反胜相胜相复之治，皆不外乎此法，则正气得安，病气衰去，阴阳宗主，各有所归，自无偏胜之患，而治法尽于此矣。脆音翠。”）

　　帝曰：善！气之上下，何谓也？岐伯曰：身半以上，其气三矣，天之分也，天气主之；身半以下，其气三矣，地之分也，地气主之。（按：张景岳曰：“气之上下，司天在泉也，而人身应之，则身半以上，阳气三，阴气亦三，是为手之六经，应天之分，故天气主之；身半以下，亦阳气三，阴气三，是为足之六经，应地之气，故地气主之。六节脏象论亦云：‘其气三，三而成天，三而成地，三而成人。’亦是三阴三阳之义。”）

　　以名命气，以气命处，而言其病，半，所谓天枢也。（“以名命气，谓正其名则气有所属，如三阴三阳者名也，名既立则六气各有所主矣。以气命处，谓六经之气各有其位，察其气则中外前后上下左右病处可知矣。半，身半也，上下之中也。以人身言之，则前及于脐，后及于腰，故脐旁二寸，名天枢穴，正取身半之义。”）故上胜而下俱病者，以地名之；下胜而上俱病者，以天名之。（“上胜则下虚而下俱病者，即名地气也；下胜则上虚而上俱病者，即名天气也。六元正纪大论曰：‘天气不足，地气随之；地气不足，天气从之。’亦此之谓。”）所谓胜至，报气屈伏而未发也。

　　复至则不以天地异名，皆如复气为法也。（“凡胜至为病者，以报气未发也，故病在上则求乎天，病在下则求乎地。若复气已至，则不以天地异名，但求复气所居，随微甚以为治法也，如前章治六气之复，及下文云气之复也，和者平之，暴者夺之，皆治复之法。”）

　　帝曰：胜复之动，时有常乎？气有必乎？岐伯曰：时有常位而气无必也。（按：张景岳曰：“时有常，气无必，义如下文。”）帝曰：愿闻其道也。岐伯曰：初气终三气，天气主之，胜之常也；四气尽终气，地气主之，复之常也。（“岁半之前，天气主之，岁半之后，地气主之，胜在前，复在后，故自初气以至三气，乃司天所主之时，太过则胜其不胜，不及则胜者来胜，此胜之常也。自四气至终气，乃在泉所主之时，太过则承者起而制之，不及则子为母而复之，此复之常也。故曰时有常位。”）有胜则复，无胜则否。（“有胜必有复，无胜则无复。五常政大论曰：‘微者复微，甚者复甚。’可见胜复之气，或有或无，或微或甚，其变不常，故曰气无必也。”）帝曰：善！复已而胜何如？岐伯曰：胜至则复，无常数也，衰乃止耳。（“复已而胜，谓既复之后而又胜也。胜至则复，言再胜则再复，本无常数也。胜复之变，本由乎气，若气有余而胜复微，则气有未尽，故不免再胜再复。若胜复甚，则彼此气尽而已，故衰乃止耳。”）复已而胜，不复则害，此伤生也。

　　（“若有胜无复，则亢而为害，故伤生也。”）帝曰：复而反病何也？岐伯曰：居非其位，不相得也。大复其胜，则主胜之，故反病也，（“复而反病，谓复反自病也。复气居非其位，则客主之气不相得，气不相得而大复其胜，力极必虚，虚则主气乘之，故反受病也。”）所谓火燥热也。（“此即居非其位也。火，少阳也。燥，阳明也。热，少阴也。少阳少阴在泉，以客之火气而居主之水位，火气大复则水主胜之。阳明司天，以客之金气而居主之火位，金气大复则火主胜之。余气胜复则无主胜之反病，故曰所谓火燥热也。按此以复气反病为言，然燥在三气之前，本非复之时也，但言复则胜可知矣，故胜气不相得者亦当反病，天地之气皆然也。”）帝曰：治之奈何？岐伯曰：夫气之胜也，微者随之，甚者制之。气之复也，和者平之，暴者夺之。皆随胜气，安其屈伏，无问其数，以平为期，此其道也。（按：张景岳曰：“此总言胜复微甚之治也。微者随之，顺其气以安之也。甚者制之，制以所畏也。和者平之，调其微邪也。暴者夺之，泻其强盛也。但随胜气以治，则屈伏之气可安矣。然不必计其数之多少，但以得平为期，乃治气胜之道。此言皆随胜气者，非单以胜气为言，即复气之至，气亦胜矣，盖兼言之也。本节治法，当与前治诸胜复相参阅。”）帝曰：善！客主之胜复奈何？（按：张景岳曰：“客者天地之六气，主者四时之六步，凡前云胜复者，皆客气之变，故此复明主气也。”）岐伯曰：客主之气，胜而无复也。（“客气动而变，主气静而常，气强则胜，时去则已，故但以盛衰相胜而无复也。”）帝曰：其逆从何如？岐伯曰：主胜逆，客胜从，天之道也。（按：张景岳曰：“客行天令，运动不息；主守其位，只奉天命者也。主胜客则违天之命而天气不行，故为逆；客胜主则以上临下而政令乃布，故为从。”）帝曰：其生病何如？岐伯曰：厥阴司天，客胜则耳鸣掉眩，甚则咳；主胜则胸胁痛，舌难以言。（“初气终三气，天气主之也。巳亥年厥阴司天，以风木之客，而加于厥阴少阴少阳之主。若客胜则木气上动而风邪盛，故耳鸣掉眩，甚则为咳。若主胜则火挟木邪，在相火则胸胁痛，心包所居也；在君火则舌难言，心开窍于舌也。”）少阴司天，客胜则鼽嚏，颈项强，肩背瞀热，头痛，少气发热，耳聋目瞑，甚则 肿血溢，疮疡咳喘；主胜则心热烦躁，甚则胁痛支满。（“子午年少阴司天，以君火之客，而加于木火三气之主。客胜则火在上焦，故热居头项肌表；主胜则火木为邪，故心肝二经为病。瞀，闷也。”）

　　太阴司天，客胜则首面 肿，呼吸气喘；主胜则胸腹满，食已而瞀。（“丑未年太阴司天，以湿土之客，加于木火之主。客胜则湿热上升，故首面浮肿而喘；主胜则风热侵脾，故胸腹满，食已而瞀。”）少阳司天，客胜则丹胗外发，及为丹 疮疡，呕逆喉痹，头痛嗌肿，耳聋血溢，内为螈 ；主胜则胸满，咳仰息，甚而有血手热。（“寅申年少阳司天，以畏火之客，而加于木火之主。客主互胜，火在上焦，故为热病如此。胗，疹同。

　　音标。螈 音翅纵，按下文云痉强拘螈，是螈为拘挛， 为弛 可知。”）阳明司天，清复内余，则咳衄嗌塞，心膈中热，咳不止而白血出者死。（“卯酉年阳明司天，以燥金之客，而加于木火之主。金居火位，则客不胜主，故不言客主之胜。然阳明以清肃为政，若清气复盛而有余于内，则热邪承之，故为咳衄嗌塞等证，皆肺金受伤也。肺伤极则白血出，盖血竭于肺，乃为白涎白液，涎液虽白，实血所化，故曰白血出者死。”）

　　太阳司天，客胜则胸中不利，出清涕，感寒则咳；主胜则喉嗌中鸣。（“辰戌年太阳司天，以寒水之客，而加于木火之主。客胜则寒气在上，故胸中不利，涕出而咳；主胜则火为寒复，故阳气欲达而喉嗌鸣也。”）厥阴在泉，客胜则大关节不利，内为痉强拘螈，外为不便；主胜则筋骨徭并，腰腹时痛。（按：张景岳曰：“四气尽终气，地气主之也。寅申年厥阴在泉，以风木之客，而加于太阴阳明太阳之主，客胜主胜，皆以木居土金水之乡。肝木受制于下，故为关节不利，痉强拘螈筋骨等病。

　　徭，摇同。并，挛束不开也。”）少阴在泉，客胜则腰痛，尻股膝脾 足病，瞀热以酸， 肿不能久立，溲便变；主胜则厥气上行，心痛发热，膈中众痹皆作，发于 胁，魄汗不藏，四逆而起。（“卯酉年少阴在泉，以君火之客，而加于土金水之主。客胜则腰尻下部为痛为热。为溲便变者，火居阴分也。为 肿不能久立者，火在太阴，脾主肌肉四肢故也。主胜则君火受制于群阴，故为厥气上行心痛发热等病。魄汗，阴汗也。四逆，厥冷也。脉要精微论曰：‘阴气有余为多汗身寒。’即此谓也。”）太阴在泉，客胜则足痿下重，便溲不时，湿客下焦，发而濡泻，及为肿，隐曲之疾；主胜则寒气逆满，食饮不下，甚则为疝。（“辰戌年太阴在泉，以湿土之客，而加于金水之主。客胜则为足痿下重等病，湿挟阴邪在下也。主胜而为寒气逆满食饮不下者，寒水侮土伤脾也。甚则为疝，即隐曲之疾，盖前阴者太阴阳明之所合，而寒湿居之，故病也。”）少阳在泉，客胜则腰腹痛而反恶寒，甚则下白溺白；主胜则热反上行而客于心，心痛发热，格中而呕。少阴同候。（“巳亥年少阳在泉，以相火之客，而加于土金水之主。客胜则火居阴分，故下焦热，腰腹痛而恶寒下白；主胜则阴盛格阳，故热反上行，心痛发热，格中而呕。少阳少阴皆属火，故同候。”）阳明在泉，客胜则清气动下，少腹坚满而数便泻；主胜则腰重腹痛，少腹生寒，下为 溏，则寒厥于肠，上冲胸中，甚则喘不能久立。（“子午岁阳明在泉，以燥金之客，而加于土金水之主。客胜则清寒之气动于下焦，故少腹坚满而便泻；主胜则寒侵金脏，故下在肠腹，则为腰重腹痛 溏寒厥，上于肺经，则冲于胸中，甚则气喘，不能久立也。”谨按溏，薄粪也， 以水为性，其粪常溏，故云 溏。 音木，鸭也。）太阳在泉，寒复内余，则腰尻痛，屈伸不利，股胫足膝中痛。（“丑未年太阳在泉，以寒水之客，而加于金水土之主，水居水位，故不言客主之胜。重阴气盛，故为寒复内余，而为腰尻股胫足膝中痛。”）帝曰：善！治之奈何？岐伯曰：高者抑之，下者举之，有余者折之，不足者补之，佐以所利，和以所宜，必安其主客，适其寒温，同者逆之，异者从之。（按：张景岳曰：“高者抑之，欲其降也。下者举之，欲其升也。有余者折之，攻其实也。不足者补之，培其虚也。佐以所利，顺其升降浮沉也。和以所宜，酌以气味浓薄也。安其主客，审强弱以调之也。适其寒温，用寒远寒，用温远温也。同者逆之，主客同气者可逆而治也。异者从之，主客异气者，或从于客，或从于主也。”）

　　帝曰：治寒以热，治热以寒，气相得者逆之，不相得者从之，余已知之矣。其于正味何如？（按：张景岳曰：“五行气化，补泻之味，各有专主，故曰正味。此不特客主之气为然，凡治诸胜复者皆同。”）岐伯曰：木位之主，其泻以酸，其补以辛。（“木之主气，初之气也，在春分前二十六日有奇，乃厥阴风木所主之时，故曰木位之主。木性升，酸则反其性而敛之，故为泻；辛则助其发生之气，故为补。脏气法时论曰：肝欲散，急食辛以散之，用辛补之，酸泻之。”谨按宣明五气篇曰酸入肝，阴阳应象大论曰酸生肝，五脏生成篇曰肝欲酸等语，是酸者，肝木所资以为养者也。辛为金味，宜非所喜。今反以酸为泻而以辛为补者，盖就木之既病而言也。木病则郁，故欲散而喜辛。若无病之时，脏气和平，各归所喜，则以酸为补，而辛非其宜矣。王氏不知其义，无所发明。张景岳直引脏气法时论为解，岂知脏气法时论亦正是既病治法也。无病喜酸，则必多食而致郁，故又欲散而喜辛，此肝之所以既喜酸又喜辛，盖以有病无病而分也。辛补酸泻等义，见前脏气法时论各条下。

　　景岳此云反其性而敛之为泻等语，似俱未确，故 为厘正于下。）火位之主，其泻以甘，其补以咸。（“火之主气有二：春分后六十日有奇，少阴君火主之，二之气也；夏至前后各三十日有奇，少阳相火主之，三之气也。”谨按火当王时，则过盛而宜泻，泻宜用苦而反以甘者，火性酷烈，急治之则适足以激其怒而热愈甚，甘性缓而善泄热，故泻火必以甘。咸者水之味，火所畏也，而反云补，盖火盛则亢而自焚，得咸则柔 而暴烈之气去，故以咸为补。脏气法时论曰：心欲 ，急食咸以 之，用咸补之，甘泻之。）土位之主，其泻以苦，其补以甘。（“土之主气，四之气也，在秋分前六十日有奇，乃太阴湿土所主之时。土性湿，苦则反其性以燥之，故为泻。土欲缓，甘则顺其性而缓之，故为补。脏气法时论曰：脾欲缓，急食甘以缓之，用苦泻之，甘补之。”谨按土之补泻，与众独异，其辨见前脏气法时论本条下。）

　　金位之主，其泻以辛，其补以酸。（“金之主气，五之气也，在秋分后六十日有奇，乃阳明燥金所主之时。脏气法时论曰：肺欲收，急食酸以收之，用酸补之，辛泻之。”金本喜辛，然食之过多，则气耗散而又欲收敛，故以酸为补而以辛为泻矣。）水位之主，其泻以咸，其补以苦。（“水之主气，终之气也，在冬至前后各三十日有奇，乃太阳寒水所主之时。脏气法时论曰：肾欲坚，急食苦以坚之，用苦补之，咸泻之。”肾本喜咸，然食过多，则骨萎弱而又欲坚固，故以苦为补而以咸为泻也。）厥阴之客，以辛补之，以酸泻之，以甘缓之。（按：张景岳曰：“客者，客气之为病也。后仿此。厥阴之客，与上文木位之主同其治，而更云以甘缓之者，脏气法时论曰，肝苦急，急食甘以缓之也。”）少阴之客，以咸补之，以甘泻之，以咸收之。（“少阴君火之客，与上文火位之主同其治。以咸收之，误也，当作酸，脏气法时论曰，心苦缓，急食酸以收之者是也。”）太阴之客，以甘补之，以苦泻之，以甘缓之。

　　（“太阴湿土之客，与上文土位之主治同”）少阳之客，以咸补之，以甘泻之，以咸 之。（“少阳相火之客，与上文火位之主治同。但曰以咸 之者，按脏气法时论曰，心欲 ，急食咸以 之，虽心非少阳，而君相皆火，故治同也。”）阳明之客，以酸补之，以辛泻之，以苦泄之。（“阳明燥金之客，与上文金位之主治同。复言以苦泄之者，金主肺，脏气法时论曰，肺苦气上逆，急食苦以泄之是也。”）太阳之客，以苦补之，以咸泻之，以苦坚之，以辛润之，开发腠理，致津液，通气也。（“太阳寒水之客，与上文水位之主治同。复曰以辛润之者，水属肾，脏气法时论曰，肾苦燥，急食辛以润之也。开发腠理等义俱与彼同。”）

　　帝曰：善！愿闻阴阳之三也何谓？岐伯曰：气有多少异用也。（……太阴为正阴，太阳为正阳，次少者为少阴，次少者为少阳，又次为阳明，又次为厥阴，厥阴为尽，义具灵枢系日月论中。按：天元纪大论云：“何谓气有多少？鬼臾区曰：阴阳之气，各有多少，故曰三阴三阳也。”）

　　帝曰：气有多少，病有盛衰，治有缓急，方有大小，愿问其约奈何？（按：约，犹言大约。）岐伯曰：气有高下，病有远近，证有中外，治有轻重，适其至所为故也。（按：注言脏位有高下，腑气有远近，误矣。夫高下以升降言，远近以时日言，中外者表里之分，轻重者药味之别，是治病之大约也。）大要曰：君一臣二，奇之制也。君二臣四，偶之制也。君二臣三，奇之制也。君二臣六，偶之制也。（按：张景岳曰：“君三之三，误也，当作二，今改正之。大要，古法也。主病之谓君，君当倍用。佐君之谓臣，臣以助之。奇者阳数，即古所谓单方。偶者阴数，即古所谓复方也。故君一臣二其数三，君二臣三其数五，皆奇之制也。君二臣四其数六，君二臣六其数八，皆偶之制也。奇方属阳而轻，偶方属阴而重”）故曰：近者奇之，远者偶之。汗者不以偶，下者不以奇。（按：张景岳曰：“近者为上为阳，故用奇方，用其轻而缓也。远者为下为阴，故用偶方，用其重而急也。汗者不以偶，虑阴沉不能达表也。下者不以奇，恐阳升不能下降也。”谨按旧本汗者不以奇，下者不以偶，又殊不合，王注所解是也，今改从之。）补上治上制以缓，补下治下制以急，急则气味浓，缓则气味薄，适其至所，此之谓也。（……按：张景岳曰：补上治上制以缓，欲其流布上部也。补下治下制以急，欲其直达下焦也。故欲急者须气味之浓，欲缓者须气味之薄。若制缓方而气味浓，则峻而去速；用急方而气味薄，则柔而不前。惟缓急浓薄得其宜，则适其病至之所，而治得其要矣。）是故平气之道，近而奇偶，制小其服也。远而奇偶，制大其服也。大则数少，小则数多。多则九之，少则二之。（按：张景岳曰：“平气之道，平其不平之谓也。如在上为近，在下为远，远者近者，各有阴阳表里之分。故远方近方，亦各有奇偶相兼之法。如方奇而分两偶，方偶而分两奇，皆互用之妙也。故近而奇偶，制小其服，小则数多而尽于九，盖数多则分两轻，分两轻则性力薄而仅及近处也。远而奇偶，制大其服，大则数少而止于二，盖少则分两重，分两重则性力专而直达深远也。

　　是皆奇偶兼用之法。若病近而大其制，则药胜于病，是谓诛伐无过；病远而小其制，则药不及病，亦犹风马牛不相及耳。上文云近者奇之，远者偶之，言法之常也。此云近而奇偶，远而奇偶，言法之变也。知常知变，则可应用无方矣。”）奇之不去则偶之，是谓重方；偶之不去则反佐以取之，所谓寒热温凉，反从其病也。（按：张景岳曰：“此示人以圆融通变也。如始也用奇，奇之而病不去，此必有未合，乃当变而为偶，奇偶迭用，是曰重方，即后世所谓复方也。若偶之而又不去，则当求其微甚真假，而反佐以取之。反佐者，谓药同于病而顺其性也。如以热治寒而寒拒热，则反佐以寒而入之；以寒治热而热格寒，则反佐以热而入之。又如寒药热用，借热以行寒；热药寒用，借寒以行热。是皆反佐变通之妙用，盖欲因其势而利导之耳。王氏注曰：夫热与寒背，寒与热违。微小之热，为寒所折；微小之冷，为热所消。甚大寒热，则必能与违性者争雄，能与异气者相格。声不同，不相应；气不同，不相合。如是则且惮而不敢攻之，攻之则病气与药气抗衡，而自为寒热以关闭固守矣。是以圣人反其佐以同其气，令声气应合，复令寒热参合，使其始同终异，燥润而败，坚刚必折，柔脆自消尔。”）

　　帝曰：善！病生于本，余知之矣。生于标者，治之奈何？（按：生于标者，谓感六淫之邪而起也。）岐伯曰：病反其本，中标之病，治反其本，中标之方。（按：谓病既属标，则治亦当从标制方也。）

　　帝曰：善！六气之胜，何以候之？岐伯曰：乘其至也，清气大来，燥之胜也，风木受邪，肝病生焉。（流于胆也。）热气大来，火之胜也，金燥受邪，肺病生焉。（流于大肠。）寒气大来，水之胜也，火热受邪，心病生焉。（流于三焦小肠。）湿气大来，土之胜也，寒水受邪，肾病生焉。（流于膀胱。）风气大来，木之胜也，土湿受邪，脾病生焉。（流于胃。）所谓感邪而生病也。（按：至自外者谓之来，被所不胜谓之受，正气内虚，所不胜乘之而为病，六淫为邪，常如是也。

　　乃经但言脏而注则兼言腑，盖脏腑本相配，病则俱病耳。）乘年之虚，则邪甚也。（年木不足，外有清邪；年火不足，外有寒邪；年土不足，外有风邪；年金不足，外有热邪；年水不足，外有湿邪，是年之虚也。岁气不足，外邪凑甚。）失时之和，亦邪甚也。（六气临统与位气相克，感之而病，亦随所不胜而与五内相应，邪复甚也。）遇月之空，亦邪甚也。（谓上弦前，下弦后，月轮中空也。）重感于邪，则病危矣。（年已不足，邪气大至，是一感也。年已不足，天气克之，此时感邪，是重感也。内气召邪，天气不 ，病不危乎。）有胜之气，其必来复也。（天地之气不能相无，故有胜之气，其必来复也。按：此总疏六气为邪之有不同也。六气害正，每乘胜以临所胜，乃五脏受制于所不胜之常也。乘年之虚，岁气不足，见制于客，以一岁言也。失时之和，六气临御，客侮其主，以四时言也。遇月之空，时值衰弱，胜者愈胜，以一月言也。重感于邪，故邪未去，新邪又乘，以一病言也。注言邪气大至，又言天气克之，误矣。盖邪气即天气也，何谓重感。况有胜必复，亢害承制，六气之常。义见于前。）

　　帝曰：其脉至何如？岐伯曰：厥阴之至其脉弦，（ 虚而滑，端直以长，是谓弦。）少阴之至其脉钩，（来盛去衰，如偃带钩，是谓钩。）太阴之至其脉沉，（沉，下也，按之乃得，下诸位脉也。）少阳之至大而浮，（浮，高也。大谓稍大诸位脉也。）阳明之至短而涩，（往来不利，是谓涩也。往来不远，是谓短也。）太阳之至大而长。（往来远，是谓长。）至而和则平，（去太甚，则为平调。不弱不强，是谓和也。）至而甚则病，（弦似弓弦，滑如连珠，沉而附骨，浮高于皮，涩而止住，短如麻黍，大如帽簪，长如引绳，皆谓至而太甚也。）

　　至而反者病，（应弦反涩，应大反细，应沉反浮，应浮反沉，应短涩反长滑，应 虚反实强，应细反大，是皆为气反平常之候，有病乃如此见也。）至而不至者病，（气位已至，而脉气不应也。）未至而至者病，（气序未移，而脉先变易，是先天而至，故病。）阴阳易者危。（不应天常，气见交错，失其恒位，更易见之，阴位见阳脉，阳位见阴脉，是易位而见也，二气之乱故危。）

　　帝曰：六气标本所从不同奈何？岐伯曰：气有从本者，有从标本者，有不从标本者也。帝曰：愿卒闻之。岐伯曰：少阳太阴从本，少阴太阳从本从标，阳明厥阴不从标本，从乎中也。（少阳之本火，太阴之本湿，本末同，故从本也。少阴之本热，其标阴，太阳之本寒，其标阳，本末异，故从本从标。阳明之中太阴，厥阴之中少阳，本末与中不同，故不从标本，从乎中也。从本从标从中，皆以其为化主之用也。）故从本者化生于本，从标本者有标本之化，从中者以中气为化也。（化谓气化之元主也。有病，以元主气，用寒热药治之。按：六微旨大论曰：“所谓本也。本之下，中之见也。见之下，气之标也。本标不同，气应异象。”此之谓也。）

　　帝曰：脉从而病反者，其诊何如？岐伯曰：脉至而从，按之不鼓，诸阳皆然。（言病热而脉数，按之不动，乃寒盛格阳而致之，非热也。）帝曰：诸阴之反，其脉何如？岐伯曰：脉至而从，按之鼓甚而盛也。（形证是寒，按之而脉气鼓击于手下盛者，此为热盛拒阴而生病，非寒也。按：反者，谓阳病脉当浮数而反沉迟，阴病脉当沉迟而反浮数，如阳证似阴，阴证似阳之类是也。证阳脉阴，久病得之，为阳虚气弱，真元太亏，法宜温补；暴病得之，为气虚邪陷，为阴盛阳微，多致危殆。证阴脉阳，初病得之，为暴怒呕衄，为虚火上升，犹可滋补；久病得之，为阴竭阳浮，为精血干槁，劳瘵成矣。凡若此者，病为本，反为标，诊者不可不辨也。注言似是而尚未明确。）

　　是故百病之起，有生于本者，有生于标者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者。逆，正顺也；若顺，逆也。（按：本寒标热而即以热药治热，本热标寒而即以寒药治寒，于标诚逆，于本正顺，此从治之妙法也。俗工不知此理，但泥外迹，若本寒标热而直以寒治热，本热标寒而直以热治寒，于标似顺，于本则逆矣，可不慎乎。）故曰：知标与本，用之不殆，明知逆顺，正行无间。此之谓也。……大要曰：粗工嘻嘻，以为可知，言热未已，寒病复始，同气异形，迷诊乱经。

　　此之谓也。（……按：此反复嗟叹本标之不可不明也。盖本标不明，则寒热误施矣。）

　　帝曰：胜复之变，早晏何如？岐伯曰：夫所胜者，胜至已病，病已愠，愠而复已萌也。夫所复者，胜尽而起，得位而甚。（按：天地之道，消息盈虚，循环不已，有胜必复，自然之理也。胜至则病，既病而复之机已萌，是复即复于胜极之时，胜尽复起，复气得令，循致于甚，复仍胜矣，仍胜仍复，如环无端。）胜有微甚，复有少多，胜和而和，胜虚而虚，天之常也。（按：复常视胜也。）帝曰：胜复之作，动不当位，或后时而至，其故何也？（按：谓四时有应胜应复之期，而时有不应者何故。）岐伯曰：夫气之生与其化，衰盛异也，寒暑温凉盛衰之用，其在四维。故阳之动，始于温，盛于暑，阴之动，始于清，盛于寒，春夏秋冬各差其分。（言春夏秋冬四正之气，在于四维之分也。按：四序推移，时至气换，一岁之中，盖自然之胜复也。四维乃交换之际，盛则先时，衰则后至，于交换之际见之，故曰在四维也。此言胜复之常，以时序言；前言胜复之变，以病气言。然则胜复有二乎？曰：惟时序之胜复有衰盛之殊，故病之胜复有微甚之分，二而一者也。差，七赐切。）故大要曰：彼春之暖，为夏之暑，彼秋之忿，为冬之怒，谨按四维，斥候皆归，其终可见，其始可知。此之谓也。（按：暖极则暑，忿极则怒，其始其终，断可识矣。）帝曰：差有数乎？岐伯曰：又凡三十度也。（度者，日也。按：新校正云：“六元正纪大论曰：‘差有数乎？曰：后皆三十度而有奇也。’此云三十度也者，此文为略。”）帝曰：其脉应皆何如？岐伯曰：差同正法，待时而去也。（按：待时而去，义未详。）脉要曰：春不沉，夏不弦，冬不涩，秋不数，是谓四塞。（按：塞，闭固不通也。人之经脉，外应四时，则有春弦夏数秋涩冬沉之殊，然其气常周流贯通于上下前后之际。如春脉宜弦，而其气则上承于冬，下流于夏，故春脉弦而兼沉，夏脉数中带弦，是上下之气相通也。若由冬交春，脉止见弦，是上下气隔，闭塞不通矣。故春宜弦而沉，夏宜数而弦，秋宜涩而数，冬宜沉而涩，否则谓之四塞也。王注但解塞字意，而不沉不弦等义全未发明。愚谓此节之义，当与四气调神论参看。）沉甚曰病，弦甚曰病，涩甚曰病，数甚曰病，（按：前节言四时之气不相接续而为患，此言四时之脉太过，则气极而为病也。）参见曰病，复见曰病，未去而去曰病，去而不去曰病，（参见谓参和诸气来见，复见谓再见已衰已死之气也，去谓王已而去者也。日行之度未出于差，是谓天气未出，日度过差，是谓天气已去，而脉尚在，既非得应，故曰病也。按：参见，注解太混。复见，注谓再见已衰已死之气，夫死脉初见，便已可危，若果再见，岂止为病而已。盖参者不一也，谓一部之内见数脉也，脉象不纯，焉得不病。复见者，谓前以某脉而病，厥后小瘥，前脉又见，病根未拔，故如是也。去未去义，诚如王注。）反者死。（……夏见沉，秋见数，冬见缓，春见涩，是谓反也。违犯天命，其能久乎。按：新校正云：“详上文秋不数是谓四塞，此注云秋见数是谓反。盖以脉差只在仲月，差之度尽而数不去，若秋之季月而脉尚数，则为反也。”此辨最为明确。）夫阴阳之气，清静则生化治，动则苛疾起，此之谓也。

　　（按：六微旨大论曰：“成败倚伏生乎动，动而不已则变作矣。”）

　　帝曰：幽明何如？岐伯曰：两阴交尽故曰幽，两阳合明故曰明，幽明之配，寒暑之异也。（两阴交尽于戌亥，两阳合明于辰巳。灵枢系日月论云：“亥十月左足之厥阴，戌九月右足之厥阴，此两阴交尽，故曰厥阴。辰三月左足之阳明，巳四月右足之阳明，此两阳合于前，故曰阳明。”然阴交则幽，阳合则明，幽明之象当如是也。

　　寒暑位西南、东北，幽明位西北、东南，幽明之配，寒暑之位，诚斯异也。）帝曰：分至何如？岐伯曰：气至之谓至，气分之谓分，至则气同，分则气异，所谓天地之正纪也。（因幽明之问而形斯义也，言冬夏二至是天地气，主岁至其所在也。春秋二分是间气，初、二、四、五，四气各分其政于主岁左右也。）

　　帝曰：夫子言春秋气始于前，冬夏气始于后，余已知之矣。然六气往复，主岁不常也，其补泻奈何？（以分至明六气分位，则初气四气始于立春立秋前各一十五日为纪法，三气六气始于立夏立冬后各一十五日为纪法。

　　由是四气前后之纪，则三气六气之中，正当二至日也。故曰：春秋气始于前，冬夏气始于后也。然以三百六十五日易一气，一岁已往，气则改新，新气既来，旧气复去，所宜之味，天地不同，补泻之方，应知先后，故复以问也。）

　　岐伯曰：……少阳之主，先甘后咸；阳明之主，先辛后酸；太阳之主，先咸后苦；厥阴之主，先酸后辛；少阴之主，先甘后咸；太阴之主，先苦后甘。佐以所利，资以所生，是谓得气。（主谓主岁，得谓得其性用也。得其性用则舒卷由人，不得性用则动生乖忤，岂祛邪之可望乎。）

　　帝曰：善！夫百病之生也，皆生于风寒暑湿燥火，以之化之变也。（风寒暑湿燥火，天之六气也。静而顺者为化，动而变者为变，故曰之化之变也。）经言盛者泻之，虚者补之。余锡以方士，而方士用之尚未能十全，余欲令要道必行，桴鼓相应，犹拔刺雪污，工巧神圣，可得闻乎？（针曰工巧，药曰神圣。按：难经云：“望而知之谓之神，闻而知之谓之圣，问而知之谓之工，切脉而知之谓之巧，以外知之曰圣，以内知之曰神。”）岐伯曰：审察病机，无失气宜。此之谓也。（按：人之致病，各有其机，机之所动，气类分焉，审切其宜，斯无失矣。张景岳曰：“按气交变、五常政、至真要等论，皆详言五运六气各有太过不及，而天时民病变必因之，故有淫胜反胜客胜主胜之异。盖气太过则亢极而实，气不及则被侮而虚，此阴阳盛衰自然之理也。此节于本篇之末统论病机，谓脏五气六各有所主，或实或虚，无不从气之变而病有不同也。即如诸风掉眩皆属于肝矣，若木胜则四肢强直而为掉，风动于上而为眩，脾土受邪，肝之实也；木衰则血不养筋而为掉，气虚于上而为眩，金邪乘木，肝之虚也。又如诸痛痒疮皆属于心矣，若火盛则炽热为痈，心之实也；阳衰则阴胜为疽，心之虚也。五脏六气虚实皆然，故本篇首言盛者泻之，虚者补之；末言有者求之，无者求之，盛者责之，虚者责之。盖既以气宜言病机矣，又特以盛虚有无四字贯一篇之首尾以尽其义，此正先圣心传，精妙所在，最为吃紧纲领。奈何刘河间未之详审，略其颠末，独取其中一十九条演为原病式，皆偏言盛气实邪，且于十九条中，凡归重于火者十之七八，至于不及虚邪，则全不相顾。又曰：‘其为治者，但当泻其过甚之气以为病本，不可反误治其兼化也。’立言若此，虚者何堪，故楼氏指其治法之偏，诚非过也。夫病机为入道之门，为跬步之法，法既不善，局人耳目，初学得之，多致终身不能超脱，习染已久，流弊日深，所以近代医家，举动皆河间遗风，其于泻假热，伐真虚，复人于反掌间者，比比然也。或讳之曰：河间当胡元之世，其风声气习本有不同，因时制宜，故为是论。即或有之，乃世变风移，今非昔比，设欲率由其旧，恐冰炭钩绳不相符也，心切悯之，不容不辨。”谨按河间谈理自是明彻，但嫌原病式所言，惟顺文解释，都说向实热一边而无所发明，所以滋后人之议，立言之家贵中正，有以也。景岳此辨，原本虚实，考验真假，病机气宜，两得之矣。但其大意又似侧重虚寒上去，使后人迹而泥之，必致矫枉过直，吾恐将来之乌附桂姜，亦犹昔日之芩连栀柏，其受诬也，不诚冤哉。阴阳应象论曰：“善诊者，察色按脉，先别阴阳。”医不细心体认，诚能如经之所言，则色脉混淆，阴阳倒置，宗河间者既虚虚，遵景岳者必实实，甚矣医家之不可有成见也。）帝曰：愿闻病机何如？岐伯曰：诸风掉眩，皆属于肝。（按：张景岳曰：“风类不一，故曰诸风。掉，摇也。

　　眩，运也。风主动摇，木之化也，故属于肝。其虚其实，皆能致此。如发生之纪，其动掉眩巅疾，厥阴之复，筋骨掉眩之类者，肝之实也。又如阳明司天，掉振鼓栗，筋痿不能久立者，燥金之盛，肝受邪也。太阴之复，头顶痛重而掉螈尤甚者，木不制土，湿气反胜，皆肝之虚也。故卫气篇曰：‘下虚则厥，上虚则眩。’亦此之谓。凡实者宜凉宜泻，虚则宜温宜补，反而为之，祸不旋踵矣。余治仿此。”）诸寒收引，皆属于肾。（“收，敛也。

　　引，急也。肾属水，其化寒，凡阳气不达，则营卫凝聚，形体拘挛，皆收引之谓。如太阳之胜，为筋肉拘苛，血脉凝泣，岁水太过，为阴厥，为上下中寒，水之实也。岁水不及，为足痿清厥，涸流之纪，其病癃闭，水之虚也。水之虚实皆本于肾。”）诸气 郁，皆属于肺。（“ ，喘急也。郁，痞闷也。肺属金，其化燥，燥金盛，则清邪在肺而肺病有余，如岁金太过，甚则喘咳逆气之类是也。金气衰，则火邪胜之而肺病不足，如从革之纪，其发喘咳之类是也。肺主气，故诸气 郁者，其虚其实皆属于肺。”谨按景岳言化燥，误矣。夫肺与大肠为表里，并属金，然肺主辛，阴金耳。阳明大肠属庚，阳金也，其化乃得谓之燥。六气燥金居其一，正指大肠，非肺也。曰：然则肺金独无化乎？曰：清肃是矣。

　　音愤。）诸湿肿满，皆属于脾。（“脾属土，其化湿，土气实，则湿气盛行，如岁土太过，则饮发中满食减，四肢不举之类是也。土气虚，则风木乘之，寒水侮之，如岁木太过，脾土受邪，民病肠鸣腹支满，卑监之纪，其病留满痞塞，岁水太过，甚则腹大胫肿之类是也。脾主肌肉，故诸湿肿满等证，其虚实皆属于脾也。”）诸痛痒疮，皆属于心。（“热甚则疮痛，热微则疮痒。心属火，其化热，故诸痛痒疮，皆属心也。然赫曦之纪，其病疮疡，心邪盛也。太阳司天，亦发为痈疡，寒水胜也。火盛则心实，水胜则心虚，于此可见。”按此条古本在诸热瞀螈之下，今挈置于此，合上文也。）诸热瞀螈，皆属于火。（“瞀，昏闷也。螈，抽掣也。邪热伤神则瞀，亢阳伤血则螈，故皆属于火。然岁火不及，则民病两臂内痛，郁冒 昧。岁水太过，则民病身热烦心躁悸，渴而妄冒，此又火之所以有虚实也。瞀音茂。螈音翅。”）诸厥固泄，皆属于下。（“厥，逆也。厥有阴阳二证：阳衰于下则为寒厥，阴衰于下则为热厥。固，前后不通也，阴虚则无气，无气则清浊不化，寒闭也。

　　火盛则水亏，水亏则精液干涸，热结也。泄，二阴不固也，命门火衰，则阳虚不禁，寒泄也。命门水衰，则火迫注遗，热泄也。下言肾气，盖肾居五脏之下，为水火阴阳之宅，开窍于二阴，故诸厥固泄，皆属于下。”）

　　诸痿喘呕，皆属于上。（“痿有筋、肉、脉、骨痿之辨，故曰诸痿。凡肢体痿弱多在下部，而曰属于上者，如痿论云：‘五脏使人痿者，因肺热叶焦，发为痿 也。’肺居上焦，故属于上。气急曰喘，病在肺也。吐而有物有声曰呕，病在胃口也。逆而不降，是皆上焦之病。”）诸禁鼓栗，如丧神守，皆属于火。（“禁，噤也，寒厥切牙曰噤。

　　鼓，鼓颔也。栗，战也。凡病寒战而精神不能主持，如丧失神守者，皆火之病也。然火有虚实之辨，若表里热甚而外生寒栗者，如阴阳应象大论所谓热极生寒，重阳必阴也，河间曰，心火热甚，亢极而战，反兼水化制之，故为寒栗者，皆言火之实也。若阴盛阳虚而生寒栗者，如调经论曰，阳虚畏外寒，刺节真邪论曰，阴胜则为寒，寒则真气去，去则虚，虚则寒搏于皮肤之间者，皆言火之虚也。有伤寒将解而为战汗者，如仲景曰，其人本虚，是以作战，成无己曰，战栗者阴阳之争也，伤寒欲解将汗之时，正气内实，邪不能与之争，则便汗出而不发战，邪气欲出，其人本虚，邪与正争，微者为振，甚者为战，皆言伤寒之战汗，必因于虚也。有 疟之为寒栗者，如疟论曰，疟之始发也，阳气并于阴，当是之时，阳虚而阴盛，外无气，故先寒栗也，夫疟气者，并于阳则阳胜，并与阴则阴胜，阴胜则寒，阳胜则热，又曰，阳并于阴则阴实而阳虚，阳明虚则寒栗鼓颔也。由此观之，可见诸禁鼓栗虽皆属火，但火实者少，火虚者多耳。”）诸痉项强，皆属于湿。（“痉，风强病也。项为足之太阳，湿兼风化而侵寒水之经，湿之极也。然太阳所至，为屈伸不利，太阳之复，为腰 反痛，屈伸不便者，是又为寒水反胜之虚邪矣。痉音敬。”）诸逆冲上，皆属于火。（“火性炎上，故诸逆冲上者皆属于火。然诸脏诸经皆有逆气，则其阴阳虚实有不同矣。其在心脾胃者，如脉解篇曰，太阴所谓上走心为噫者，阴盛而上走于阳明，阳明络属心，故曰上走心为噫也。有在肺者，如脏气法时论曰，肺苦气上逆也。有在脾者，如经脉篇曰，足太阴厥气上逆，则霍乱也。有在肝者，如脉要精微论曰，肝脉若搏，令人喘逆也。有在肾者，如脉解篇曰，少阴所谓呕咳上气喘者，阴气在下，阳气在上，诸阳气浮，无所倚从也，又缪刺篇曰，邪客于足少阴之络，令人无故善怒，气上走贲上，又示从容论曰，咳喘烦冤者，是肾气之逆也，又邪气脏腑病形篇曰，肾脉微缓为洞，洞者食不化，下咽还出也。有在胃者，如宣明五气篇曰，胃为气逆为哕也，又阴阳别论曰，二阳之病发心脾，其传为息贲也。有在胆胃者，如四时气篇曰，善呕，呕有苦，长太息，心中 ，恐人将捕之，邪在胆，逆在胃也。有在小肠者，曰少腹控睾，引腰脊，上冲心也。有在大肠者，曰腹中常鸣，气上冲胸，喘不能久立也，又缪刺论曰，邪客手阳明之络，令人气满胸中喘息也。有在膀胱者，如经脉别论曰，太阳脏独至，厥喘虚气逆，是阴不足，阳有余也。有在冲督者，如骨空论曰，冲脉为病，逆气里急，督脉生病，从少腹上冲心而痛，不得前后，为冲疝也。

　　凡此者皆诸逆上冲之病，虽经言皆属于火，但阳盛者火之实，阳衰者火之虚，治分补泻，当于此详察之矣。”）

　　诸胀腹大，皆属于热。（“热气内盛者，在肺则胀于上，在脾胃则胀于中，在肝肾则胀于下，此以火邪所至，乃为烦满，故曰诸胀腹大，皆属于热。如岁火太过，民病胁支满，少阴司天，肺 ，腹大满，膨膨而喘咳，少阳司天，身面 肿，腹满仰息之类，皆实热也。然岁水太过，民病腹大胫肿，岁火不及，民病胁支满，胸腹大，流衍之纪，其病胀，水郁之发，善厥逆，痞坚腹胀，太阳之胜，腹满食减，阳明之复，为腹胀而泄，又如五常政大论曰，适寒凉者胀，异法方宜论曰，脏寒生满病，经脉篇曰，胃中寒则胀满，是皆言热不足，寒有余也。仲景言腹满不减，减不足言，须当下之，宜与大承气汤，言实胀也。腹胀时减，复如故，此为寒，当与温药，言虚胀也。东垣曰，大抵寒胀多，热胀少，岂虚语哉。故治此者，不可以诸胀腹大，悉认为实热，而不察其盛衰之义也。”）

　　诸躁狂越，皆属于火。（“躁，烦躁不宁也。狂，狂乱也。越，失常度也。热盛于外则肢体躁扰，热盛于内则神志躁烦，盖火入于肺则烦，火入于肾则躁，烦为热之轻，躁为热之甚耳。如少阴之胜，心下热，呕逆躁烦，少阳之复，心热烦躁，便数憎风之类，是皆火盛之躁也。然有所谓阴躁者，如岁木太过，寒气流行，邪害心火，民病心热烦心躁悸，阴厥谵妄之类，阴之胜也，是为阴盛发躁，名曰阴躁，成无己曰，虽躁欲坐井中，但欲水不得入口是也。
  </div>
  <div class="pagination">
   <a href="素问经注节解_page29.html">
    上一页
   </a>
   <span>
    ...
   </span>
   <a href="素问经注节解_page25.html">
    25
   </a>
   <a href="素问经注节解_page26.html">
    26
   </a>
   <a href="素问经注节解_page27.html">
    27
   </a>
   <a href="素问经注节解_page28.html">
    28
   </a>
   <a href="素问经注节解_page29.html">
    29
   </a>
   <span class="current-page">
    30
   </span>
   <a href="素问经注节解_page31.html">
    31
   </a>
   <a href="素问经注节解_page32.html">
    32
   </a>
   <a href="素问经注节解_page33.html">
    33
   </a>
   <a href="素问经注节解_page34.html">
    34
   </a>
   <a href="素问经注节解_page35.html">
    35
   </a>
   <span>
    ...
   </span>
   <a href="素问经注节解_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
