<!DOCTYPE html>
<html>
<head>
    <meta charset="UTF-8">
    <title>雷公炮制药性解 - 第 11 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雷公炮制药性解 - 第 11 页/共 31 页</h1>
    <div class="content">　　卷三　草部中

　　蓬莪术

　　味苦辛，性温无毒，入肺脾二经，开胃消食，破积聚，行瘀血，疗心疼，除腹痛。利月经，主奔豚，定霍乱，下小儿食积。

　　按：蓬莪术与三棱相似，故经络亦同，但气中血药为少异尔，性亦猛厉，但能开气，不能益气，虚人禁之，乃大便谓气短不能续者亦宜用之，过矣。即大小七香丸，集香丸，都用以理气，岂用以补气乎？欲其行先入血则醋炒，欲其先入气则火炮，三棱亦然。

　　雷公云：凡使于沙盆中用醋磨令尽，然后于火畔吸令干，重筛过用之。

　　卷三　草部中

　　天麻

　　味辛，性平无毒，入肝膀胱二经。疗大人风热眩晕，治小儿惊悸风痫，祛诸风麻痹不仁，主瘫痪语言不遂，利腰膝，强筋力，活血脉，通九窍，利周身，疗痈肿。湿纸裹煨用，无畏忌，苗名赤箭，主用略同。

　　按：天麻去风，故入厥阴。去湿，故入膀胱。真有风湿，功效若神。痈肿之证，湿生热也，宜亦治之。赤箭用苗，有自表入里之功。天麻用根，有自内达外之理。不宜同剂，反致无功。

　　雷公云：凡使勿用衔风草，缘与天麻相似。只是叶茎不同，其衔风草根茎瓣叶皆自有青点，使衔风草根，切勿使天麻，二件误用，即令人有肠结之患。修事天麻十两，用蒺藜子一镒，缓火熬煎，熟后便先安置天麻十两于甑中，只用火熬过，蒺藜子盖，内外再用三重纸盖，并击，从巳至未时，又出蒺藜子，再入熬炒，存前天麻瓶内，用炒蒺藜子于中，依前盖。又隔一伏时取出，如此七遍，瓶盛出后，用布拭上气汗，用刀劈焙之，细锉，单捣。若用衔风草，修事法亦同天麻一般。

　　卷三　草部中

　　南星

　　味苦辛，性平有毒，入脾肺二经。主中风牙关紧闭，痰盛麻痹，下气破坚积，消痈肿，利胸膈，散气坠胎，捣敷疥癣疮毒，并蛇虫咬伤。沸水泡七次，以牛胆汁收其沫入胆，久悬风处更佳，畏附子干姜、生姜。

　　按：肺受风邪，脾多痰饮，南星专主风痰，故并入二经。味辛主散，所以消痈坠胎，及疗疥癣等疾。大抵与半夏同功，但半夏辛而能守，南星辛而不守，其燥急之性，甚于半夏。

　　故古方以牛胆苦寒之性制其燥烈，且胆又有益肝镇惊之功，小儿尤为要药。丹溪曰：南星欲其下行，以黄 引之。

　　卷三　草部中

　　秦艽

　　味苦辛，性微温无毒，入胃大小肠三经。主骨蒸，肠风泻血，活筋血，利大小便，除风湿，疗黄胆，解酒毒，去头风。菖蒲为使，罗纹者佳。

　　按：秦艽苦则涌泄，为阴，故入大小肠以疗诸湿；辛则发散，为阳，故入阳明经以疗诸风骨蒸之证；亦湿胜风淫所致，宜并理之。

　　雷公云：凡使秦艽，须于脚纹处，认取左纹，列为秦，治疾，右纹列为艽，即发香港脚。

　　凡用秦艽，以布拭去黄白毛尽，然后用还元汤，浸一宿，日曝干用之。

　　卷三　草部中

　　远志

　　味苦，性温无毒，入心肾二经。补不足，除邪气，益智慧，明耳目，宁怔忡，定惊悸，利九窍，治健忘，壮阳道，益精气，长肌肉，助筋骨。及妇人血禁失音，小儿惊风客忤，皮肤热，面目黄，久服悦颜色延年。汤泡，去心用，得茯苓、冬葵子、龙骨良，畏珍珠、藜芦、蜚蠊齐蛤，忌诸肉、生葱、冷水，杀天雄、附子毒，叶名小草，主萝泄。

　　按：远志苦入心经，温能滋肾，而不足等证，咸本二经，故都治之。

　　雷公云：远志凡使先须捶去心，若不去心，服之令人闷，去心了，用熟甘草汤浸一宿，漉出，曝干用之。

　　卷三　草部中

　　破故纸

　　味苦辛，性大温无毒，入肾经。主五劳七伤，阳虚精滑，腰痛膝冷，囊湿肾寒。酒浸一宿，水浸三日，蒸用，恶甘草，忌羊肉、羊血、芸薹。

　　按：破故纸苦能坚肾，且性大温，故专走少阴，然气燥不宜多用，命门有火及津枯者忌之。

　　卷三　草部中

　　葫芦巴

　　味苦，性温无毒，入肾膀胱二经。得桃仁，大茴，疗膀胱疝气；得硫黄、黑附，理肾脏虚寒。

　　按：葫芦巴虽入肾与膀胱，考诸《本经》，无佐使不能独成功也。

　　卷三　草部中

　　何首乌

　　味苦甘涩，温无毒，十二经络所不收。观其藤夜交，乃补阴之剂也。消瘰 ，散痈肿，疗五痔，止肠风，乌须发，美容颜，补劳瘦，助精神，长肌肉，坚筋骨，添精髓，固腰膝，除风湿，明眼目，及治妇人产后带下诸血。老年尤为要药，久服令人多子延年。去粗皮酒浸，拌黑豆末蒸之，水中复加黑豆及酒，晒干，九次为度。春夏采鲜者，赤白合用，兼补气血，茯苓为使，畏猪羊血、无鳞鱼、萝卜，忌铁器。

　　按：何首乌大能补益，全在蒸晒如法，大者剖开，其中有鸟兽山岳之形，亦神物也。传云：五十年如拳大，号山奴，服之一年，发鬓青黑。百年如碗大，号山哥服，服之一年，颜色红悦，一百五十年如盆大，号山伯，服之一年，齿落重生，二百年如斗大，号山翁，服之一年，颜如童子，行及奔马，三百年如栲栳大，号山精，服之一年，延龄益寿，纯阳之体，久服成仙，迩来渐能用之，惜末能如法制之耳。

　　卷三　草部中

　　骨碎补

　　味苦，性温无毒，入肾经。主折伤，补骨碎，去毒风疼痛，固齿牙，疗蚀疮，杀诸虫。

　　去毛细锉，蜜拌蒸，晒干用。

　　按：骨碎补温而下行，专入肾家，以理骨病。齿者骨之余也，故能固之。又能杀虫者，盖以虫生于湿，今能去毒风，而虫之巢穴捣矣，岂能生耶？雷公云：凡使采得后，先用铜刀刮去上黄赤毛尽，便细切，用蜜拌令润，架柳甑蒸一日后，出曝干用，又干宁。记云：去毛细切后，用生蜜拌蒸，从巳至亥，照前曝干捣一用炮猪肾空心吃，治耳鸣，亦能止诸杂痛。

　　卷三　草部中

　　威灵仙

　　味苦，性温无毒，入十二经。主诸风，宣通五脏，去腹内冷滞，心胸痰水，久积症癖，膀胱恶水，腰膝冷疼，两足肿满，又疗折伤。忌面及茶茗、牛肉、牛乳，采时不闻流水声，铁脚者佳。

　　按：威灵仙可升可降，为阴中之阳，故于经络无所不入。丹溪云：属朋，故于肝脏多功，治痛风之要药也。其性好走，多服疏人五脏真气，然风注痛疼非此不除，中病即已，不宜多用。

　　卷三　草部中

　　牛膝

　　味苦酸，性平无毒，入肾经。补精气，利腰膝，填骨髓，除脑漏，祛寒湿，破血结，通月经，坠胎孕，理膀胱气化迟难，阴中作痛欲死。去芦，酒浸一宿用，恶龟甲、萤火、陆英，畏白前白、藓皮，忌牛肉。

</div>
    <div class="pagination">
<a href="雷公炮制药性解_page10.html">上一页</a><span>...</span><a href="雷公炮制药性解_page6.html">6</a><a href="雷公炮制药性解_page7.html">7</a><a href="雷公炮制药性解_page8.html">8</a><a href="雷公炮制药性解_page9.html">9</a><a href="雷公炮制药性解_page10.html">10</a><span class="current-page">11</span><a href="雷公炮制药性解_page12.html">12</a><a href="雷公炮制药性解_page13.html">13</a><a href="雷公炮制药性解_page14.html">14</a><a href="雷公炮制药性解_page15.html">15</a><a href="雷公炮制药性解_page16.html">16</a><span>...</span><a href="雷公炮制药性解_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
