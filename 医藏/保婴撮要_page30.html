<!DOCTYPE html>
<html>
<head>
    <meta charset="UTF-8">
    <title>保婴撮要 - 第 30 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 30 页/共 92 页</h1>
    <div class="content">　　（方见惊泻）
　　卷七
　　热泻
　　汤氏云：小儿热泻者，大便黄赤有沫，乃脏中有积，或蕴结所致。若小便赤少，口干烦躁，当用四苓散，热甚者四逆散。右腮色赤饮冷，胃经实热也，用泻黄丸。恶冷喜热，胃经虚热也，用白术散。右腮及额间俱赤，心脾翕热也，用泻黄散加炒黑黄连。若左颊右腮俱赤，肝火乘脾土也，用四君子汤加柴胡。若儿暴伤乳食，用保和丸，乳母尤当忌浓味，节饮食。若乳母停食所伤，致儿吐泻等病，当治其母。大抵始病而热者，邪气胜则实也；终变为寒者，真气夺则虚也；久病而热者，内真寒而外假热也。久泻元气虚寒，当参前症治之。
　　治验一小儿夏间食粽伤胃，吐而腹痛，余用保和丸，彼以为缓，另用重剂，吐泻并作，腹痛益甚，按其腹却不痛。余曰：此食已消，而脾胃虚也，当温补之。仍行消导，昏愦发搐，余用异功散加木香治之，渐愈。后复伤食，另用去积丸，吐泻不食，手足并冷，睡而露睛，变为疟疾，余用六君、木香、炮姜，治之而愈。
　　一小儿泻而大便热赤，小便涩少。此热蕴于内也，先用四苓散加炒黄连一剂，其热顿退；又用白术散去木香二剂，热渴顿止；以四君、升麻调理而痊。
　　一小儿食炙 甘甜之物，常作泻，大便热痛，小便赤涩，此膏粱积热所致，用四苓散、清胃散，各四服，诸症稍退，乃用四味肥儿丸而瘥。
　　一小儿九岁，食炙 之物，作泻饮冷，诸药不应，肌体消瘦，饮食少思，余用黄连一两，酒拌炒焦为末，入人参末四两，粥丸小豆大，每服四五十丸，不拘时，白汤下，服讫渐愈；又用五味异功散加升麻，服月余而瘥。后不戒浓味，患疳积消瘦，少食发热作渴，用九味芦荟丸为主，以四味肥儿丸为佐，疳症渐退；却以四味肥儿丸为主，以五味异功散为佐而痊。后又不禁浓味，作泻饮冷，仍服肥儿丸、异功散而愈。
　　一小儿侵晨泄泻，服消疳清热之剂，不应。余谓脾肾虚，用二神丸治之。不信，仍服前药，形体骨立，复求治。用四神、六味二丸治之寻愈。停药数日，饮食渐减，泄泻仍作。至十七岁毕姻，泻渴顿作，用前药治之无效，乃用补中益气汤、八味丸而始应。
　　一小儿因母怒气，停食患泄泻，服消导之剂，更加吐乳。先用养胃汤加炒黑黄连一钱、吴茱萸二分、木香四分治其母，子亦灌一二匙悉愈。后母伤食患血痢腹痛，其子亦然，治以四君子加前三味，母子俱服，因惑于人言，但令母服，子另服治痢之药，加作呕不乳，手足并冷，余用五味异功散加木香、炮姜、漏芦，母子并服而愈。
　　一小儿患泻，身热作渴，泻下秽气，此为内热而泻也，用香连丸一服而愈。后患泻，服黄连香薷饮益甚，余用六君、木香、肉果而愈。
　　一小儿患泻，作渴饮冷，手足并热，睡而露睛，此为热泻，用黄芩汤一剂而愈，又用白术散二服而安。
　　一小儿患泻，面赤饮冷，小便赤色，先用四苓散、香连丸各一服，而便利势减，又用异功散加木香、黄连各二分、吴茱萸一分，二服而愈。
　　一小儿泻而腹痛，按之不痛，用异功散加升麻而愈。后复泻，服消乳丸，益加腹痛，余谓脾气伤也，复用异功散加木香而痊。
　　一小儿吐泻腹痛，睡而露睛，小腹重坠，手足并冷，先用六君、升麻、干姜四服而痛坠愈；又用异功散加升麻、木香而悉愈。后又伤食腹痛，别服祛逐之剂，虚症悉具，余用理中丸、六君子汤而寻愈。但噫气下气，口角流涎，此脾胃虚寒也，复用理中、六君子二汤而愈。
　　
　　黄芩汤
　　治下痢头痛，胸满口干，或寒热胁痛，不时呕吐。其脉浮大而弦。
　　黄芩（一两五钱） 芍药 甘草（炒。各一两）上每服二三钱，姜水煎，呕加半夏二钱。
　　
　　玉露散
　　治吐泻黄色。
　　寒水石 石膏（各半两） 甘草（一钱）上为末，每服半钱，白滚汤调服。
　　
　　四味肥儿丸
　　（方见呕吐）
　　异功散
　　（方见内钓）
　　二神丸
　　
　　四神丸
　　（二方见惊泻）
　　八味丸
　　（即六味丸加肉桂、五味，方见肾脏）
　　调中丸
　　（即理中汤，方见咳嗽）
　　白术散
　　（方见积痛）
　　四苓散
　　（即五苓散去桂，方见五淋）
　　四逆散
　　（方见积滞）
　　胃苓汤
　　（方见吐泻）
　　养胃汤
　　（方见疟症）
　　清胃散
　　
　　四君子汤
　　
　　六君子汤
　　（三方见内钓）
　　保和丸
　　（方见虚羸）
　　香连丸
　　（方见诸痢）
　　卷七
　　食泻
　　东垣云：伤食则恶食，小儿食泻者，因饮食伤脾，脾气不能健运，故乳食不化而出。若嗳臭吞酸，胸膈胀满，腹痛按之益痛者，虽作泻，而所停滞之物，尚未消也，用保和丸。腹痛按之不痛者，乳食已消也，用异功散。脾气伤而未复，不思饮食者，用六君子汤；所伤生冷之物及喜热者，并加木香、干姜。乳食已消，腹痛已止，泻尚未止者，脾失清升之气也，用补中益气汤。余有别症，当参各门。
　　治验一小儿泄泻不食，嗳腐酸气，用平胃散一服而泻止，又用五味异功散而饮食增。后复伤，吐泻喘嗽，手足指冷，面色黄白，余谓脾虚不能生肺也，用六君、升麻、桔梗而愈。
　　一小儿伤食作泻发热，服寒凉药，热甚作呕，此胃经虚热也，先用四君子、升麻而呕止，又用白术散而安。
　　一小儿乳哺失节，泄泻腹痛，自用药下之，反加痰搐。又服化痰止搐之药，而痰搐益甚，睡而露睛，手足微冷。余以谓脾胃已虚而重伤之也，用异功散加木香、钩藤钩，母子并服，三日而痰搐止，五日而泻痛除。
　　一小儿伤食，泻青发搐，余谓肝木胜脾也，用六君、木香、钩藤钩而愈。后伤食腹痛，别用消食丸，唇青额黑，泻益甚，此脾气亏损，寒水反来侮土也，用六君、木香、干姜而痊。
　　一小儿面色痿黄，伤食作泻，面色顿白，气喘痰涌，余谓脾肺气虚下陷，法当升补。彼不信，别服清气化痰之药，虚症蜂起。余先用补中益气汤一剂，诸症顿退，又用五味异功散而痊。
　　一小儿泄泻，两寸脉或短或伏。用补中益气治之顿愈。余见患前症，不服此药而危者多矣，惜哉！一小儿饮食后即泻，先用六君、升麻、神曲、山楂而止，又用五味异功散加升麻而痊。后伤食，吐泻腹痛，用保和丸二服，又用异功散，调补脾气而安。
　　一小儿伤食，作泻腹胀，四肢浮肿，小便不利，先用五苓散加木香，旬余诸症渐退。又用五味异功散为主，佐以加减肾气丸。又旬日，二便调和，饮食渐进，浮肿旋消。乃以异功散调理而愈。
　　一小儿十三岁，伤食作泻，服克伐之剂，胸腹膨胀，手足并冷，余谓当调补中气，不信，后见睡而露睛，唇口搐动，乃用六君、木香、钩藤钩，至四剂搐动顿止；又一剂，饮食加进，以五味异功散加升麻、柴胡，膈宽泻止而愈。
　　
　　调中汤
　　治伤乳食泻后，脾胃虚哕吐泻。
　　人参 茯苓 白术 木香 干姜 藿香 香附（炒，去毛） 缩砂仁 甘草（炙） 丁香（各等分）上水煎，食前服。
　　
　　香橘饼
　　治伤冷积泻。
　　木香 青皮（各一钱） 陈皮（二钱五分） 浓朴 神曲 麦芽（炒。各半两）上为末，蜜丸为饼，每服一枚，米饮调下。
　　
　　保安丸
　　治伤食泻。
　　白僵蚕（炮） 青皮（去穣） 陈皮（去白） 三棱（炮） 蓬术（泡） 甘草（炒。各五钱） 砂仁 香附（各一钱）上为末，用麦芽米糊丸，绿豆大，每服二三丸，白汤下。
　　
　　四君子汤
　　
　　六君子汤
　　
　　异功散
　　（三方并见内钓）
　　白术散
　　（方见积痛）
　　平胃散
　　（方见胃气虚冷）
　　白饼子
　　（方见发搐）
　　消食丸
　　（方见呕吐乳）
　　补中益气汤
　　
　　保和丸
　　（加白术名保和汤，二方见虚羸）
　　胃苓散
　　（即五苓散、平胃散合用，姜枣煎服，又名胃苓汤）
</div>
    <div class="pagination">
<a href="保婴撮要_page29.html">上一页</a><span>...</span><a href="保婴撮要_page25.html">25</a><a href="保婴撮要_page26.html">26</a><a href="保婴撮要_page27.html">27</a><a href="保婴撮要_page28.html">28</a><a href="保婴撮要_page29.html">29</a><span class="current-page">30</span><a href="保婴撮要_page31.html">31</a><a href="保婴撮要_page32.html">32</a><a href="保婴撮要_page33.html">33</a><a href="保婴撮要_page34.html">34</a><a href="保婴撮要_page35.html">35</a><span>...</span><a href="保婴撮要_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
