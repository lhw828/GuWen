<!DOCTYPE html>
<html>
<head>
    <meta charset="UTF-8">
    <title>素问经注节解 - 第 28 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 28 页/共 37 页</h1>
    <div class="content">　　凡此十二变者，报德以德，报化以化，报政以政，报令以令，气高则高，气下则下，气后则后，气前则前，气中则中，气外则外，位之常也。（气报德报化，谓天地气也。高下前后中外，谓生病所也。手之阴阳其气高，足之阴阳其气下，足太阳气在身后，足阳明气在身前，足太阴少阴厥阴气在身中，足少阳气在身侧，各随所在言之，气变生病象也。按：此总结上文胜复为病之次，言各因其气之所至而为报也。王注论手足阴阳部位，自是不易。但本篇所言，专指六气。六气之内，少阳相火，乃是手少阳三焦，非足少阳胆；阳明燥金，乃是手阳明大肠，非足阳明胃。盖胃属土，非属金；胆属木，非属火也。吾乡张景岳、马玄HT 及诸名公，并仍王氏之误。

　　岂知相火燥金居六气之二，名义既乖，施治必谬，可不辨乎。然则三焦大肠之位应在何所？曰：大肠主传道变化，亦当如足三阴之气，行于身中。三焦包括一身，总统脏腑，理应属身之外。王注泛论脏腑之位则可，若为本篇此节之注则非也。）

　　故风胜则动，（按：风善行而数变，以动为性，故风胜则动也。又按以下六句，已见于阴阳应象大论，而此篇亦载之者，以此篇正专论六气，谓六气偏胜，则病应于外也。）热胜则肿，（“疮疡痈肿，火之病也。”）燥胜则干，（“精血津液枯竭于内，皮肤肌肉皴揭于外，皆燥之病也。”）寒胜则浮，（“腹满身浮，阳不足而寒为病也。”湿胜则濡泄，甚则水闭 肿，“濡泄，水利也。水闭 肿，水道不利而肌肉肿胀，按之如泥不起者是也。”）随气所在以言其变耳。（“气有高下前后中外之异，人之为病，其气亦然。故气胜于高，则病在头顶，气胜于下，则病在足膝；气胜于前，则病在面腹手臂；气胜于后，则病在肩背腰臀；气胜于中，则病在脏腑筋骨；气胜于外，则病在经络皮毛。而凡风胜则动、热胜则肿、燥胜则干、寒胜则浮、湿胜则濡泄 肿之类，无不随气所在而为病变也。”）

　　帝曰：愿闻其用也。（“此言施化之用也。”）岐伯曰：夫六气之用，各归不胜而为化。（“各归不胜，谓必从可克者而施其化也。”）故太阴雨化，施于太阳；太阳寒化，施于少阴；少阴热化，施于阳明；阳明燥化，施于厥阴；厥阴风化，施于太阴。各命其所在以征之也。（“所在，即方月也。主气之方月有常，如九宫八方各有所属，六气四时各有其序也。客气之方月无定，如子午岁，少阴司天，则太阳在东北，厥阴在东南，少阴在正南，太阴在西南，少阳在西北，阳明在正北，此子午客气之方也。太阳主初气，厥阴主二气，少阴主三气，太阴主四气，少阳主五气，阳明主六气，此子午客气之月也。若其施化，则太阳寒化，当施于正南之少阴及西北之少阳，初气之征也；厥阴风化，当施于西南之太阴，二气之征也；少阴热化，当施于正北之阳明，三气之征也；太阴雨化，当施于东北之太阳，四气之征也；少阳火化，当施于正北之阳明，五气之征也；阳明燥化，当施于东南之厥阴，终气之征也。此子午年少阴司天方月施化之义也。然岁步各有盛衰，气太过则乘彼不胜而施其邪化，气不及则为彼所胜而受其制化，气和平则各布其政令而无灾变之化，是以盈虚消长，又各有微妙存焉。举此一年，他可类求矣。”）

　　帝曰：自得其位何如？岐伯曰：自得其位，常化也。（“自得其位，言六气所临，但施化于本位之方月，而无彼此之相犯也。如前子午岁，太阳在东北，主初之气，于本位施其寒化，厥阴在东南，主二之气，于本位施其风化之类，皆自得其位之常化也。”）

　　帝曰：愿闻所在也。岐伯曰：命其位而方月可知也。（“命，命其名也。位，即上下左右之位也。方，方隅也。月，月令也。命其位则名次立，名次立则所直之方，所主之月，各有其应，而常变可知矣。上文云，报德以德，报化以化，报政令以政令者，言胜复之气，因变之邪正而报有不同也。云气高则高，气下则下，气后则后，气前则前，气中外则中外者，言胜复之方，随气所在，而或此或彼，变无定位也。故以天下之广言之，则东南方阳也，阳者其精降于下，故右热而左温；西北方阴也，阴者其精奉于上，故左寒而右凉。以一州之地言之，则崇高者阴气治之，故高者气寒；污下者阳气治之，故下者气热。此方隅大小之气有不同也。以运气所主言之，则厥阴所至为风，少阴所至为火，太阴所至为雨，少阳所至为热，阳明所至为燥，太阳所至为寒，此六气之更胜，有衰王之不一也。以九宫所属言之，则有曰灾一宫，灾三宫，灾四宫，灾五宫，灾九宫，而四正四隅有异也。故本篇言位言方言月。夫以三者相参，则四时八方之候，其变不同者多矣。故有应于此而不应于彼者，有寒热温凉主客相反者，有南方清燥而温、北方雨湿而潦者，有中原冰雪而寒、左右温凉更互者，此以地理有高下，情势有大小，气位方月有从逆，小者小异，大者大异，而运气之变，所以有无穷之妙也。先儒有以天下旱潦不同，而非运气主岁之说者，盖未达此章之理耳。”）

　　帝曰：六位之气，盈虚何如？岐伯曰：太少异也。太者之至徐而常，少者暴而亡。（“六阳年谓之太，六阴年谓之少。太者气盈，故徐而常；少者气虚，故暴而亡。如前章六十年运气之纪，凡六太之年止言正化，而六少之年则有邪化，正以不及之年乃有胜气，有胜则有复，胜复之气皆非本年之正化，必乘虚而后至，故其为病反甚也。人之死生，全以正气为主，正气强，邪虽盛者必无害，正气弱，邪虽微者亦可忧，故欲察病之安危者，但察正气则吉凶可判矣。观此云太者徐而常，少者暴而亡，此正盈虚之理也。故凡气运盈者人气亦盈，其为病则有余，有余之病反徐而微，以其正气盛也。气运虚者人气亦虚，其为病则不足，不足之病必暴而甚，以其气本亏也。设不明邪正盈虚之道，而攻补倒施，多致气脱暴亡，是不知太者之易与而少者之可畏也。”）

　　帝曰：天地之气，盈虚何如？岐伯曰：天气不足，地气随之，地气不足，天气从之，运居其中而常先也。

　　（“天气即司天，地气即在泉，运即岁运。岁运居上下之中，气交之分，故天气欲降，则运必先之而降，地气欲升，则运必先之而升。”）恶所不胜，归所同和，随运归从而生其病也。（“此亦言中运也。如以木运而遇燥金司其天地，是为不胜则恶之，遇水火司其天地，是为同和则归之。不胜者受其制，同和者助其胜，皆能为病，故曰随运归从而生其病也。”按：恶，去声。）故上胜则天气降而下，下胜则地气迁而上，（“上胜者，司天之气有余也，上有余则气降而下。下胜者，在泉之气有余也，下有余则气迁而上。此即上文天气不足，地气随之，地气不足，天气随之之谓也。”）胜多少而差其分，（“胜多少，言气之微甚也。胜微则迁降少，胜多则迁降多，胜有多少，则气交之变有多寡之差分矣。”按：差音次，等差也。）微者小差，甚者大差，甚则位易气交，易则大变生而疾作矣。（按：小大之差，本于气之微甚，所差既甚，则上下之位，变易反常，而气交亦为之大变，谓中运见制于司天在泉，必有非常之病也。）大要曰：甚纪五分，微纪七分，其差可见，此之谓也。（“甚纪五分，胜气居其半也。微纪七分，胜止十之三也。此天地盈虚之数，有大差小差之分，故病变亦有微甚。”）

　　帝曰：善！论言热无犯热，寒无犯寒。余欲不远寒，不远热，奈何？岐伯曰：悉乎哉问也！发表不远热，攻里不远寒。（“中于表者多寒邪，故发表之治不能远热，夏月亦然。郁于里者多热邪，故攻里之治不能远寒，冬月亦然。又此二句大意全在发攻二字。发者，逐之于外也。

　　攻者，逐之于内也。寒邪在表，非温热之气不能散，故发表者不远热。热郁在内，非沉寒之物不能除，故攻里不远寒。此必然之理也。然亦有用小柴、白虎、益元、冷水之类，而取汗愈病者何也？此因表里俱热，故当凉解，非发之之谓也。又有理中、四逆、回阳之类，而除痛去积者何也？此因阴寒留滞，故当温中，非攻之之谓也。所谓发者，开其外之固也。攻者，伐其内之实也。今之昧者，但见外感发热等病，不能察人伤于寒而传为热者有本寒标热之义，辄用芩连等药以清其标。亦焉知邪寒在表，药寒在里，以寒得寒，气求声应，致使内外合邪，遂不可解，此发表用寒之害也。其于春秋冬三季，及土金水三气治令，阴胜阳微之时为尤甚。故凡寒邪在表未散，外虽炽热而内无热证者，正以火不在里，最忌寒凉，此而误人，是不知当发者不可远热也。又如内伤喘痛胀满等证，多有三阴亏损者，今人但见此类，不辨虚寒，使用硝黄之属，且云先去其邪，然后固本，似乎近理。亦焉知有假实真虚之病，而更伐之，则病未去而元气已不能支矣，此而误人，是不知当攻者方不远寒也。

　　二者之害，见之多矣，不得不表出之，以为当事者之戒。”按：景岳此论，盖为误用寒凉者发。然以余所见，误治之失实不止此，请更论之。夫伯所谓发表不远热者，盖指感冒暴寒而言也。寒骤入表，非热不解，至真要大论所谓辛甘发散为阳是也。若夫伤寒表证及温暑类证，则又宜兼用辛凉。热论篇曰：“人之伤于寒也，则为病热。”是以三阳表证与夫温暑等证，并不用热。历代名贤师其意而变通之，如羌活汤、参苏饮之类，亦惟以辛凉为用。若以发表不远热之语而概施焉，其害岂可胜言。余故谓发表不远热者，盖指感冒暴寒而言也。此则景岳之论所未及，而实经旨两不相蒙之要义，学人不可以不辨者也。至于辛凉解表之法，既建于前贤，后人因之，遂有纯用苦寒，以致火为寒抑，变证杂出，竟不识其病之所以者，良由俗医荒陋，不知孰为外感重而内伤轻，孰为内伤多而外感少，概用寒凉，兼之消导，使正气耗而不能托邪，邪火郁而不能外达，变证蜂起，深可叹也。余遇此等，常用东垣法，以补中益气加减治之，以扶正托邪，以升阳散火。其有消导过剂，误下伤阴，以致阴竭阳浮者，直用参熟桂附以救其败。误治之失，殊难更仆，宁止景岳所言内外合邪而已也。况本寒标热之语，亦有可议，盖正伤寒与类证，前虽感寒，后实变热，如以热药发表，恐与纯用苦寒之害无异。景岳能知发表不可用寒，而不知发表不可一于用热，千虑一失，智者亦不免也。）帝曰：不发不攻，而犯寒犯热何如？岐伯曰：寒热内贼，其病益甚。（按：表未有寒而用热，里未有热而用寒，是仍以热犯热、以寒犯寒矣，贼害正气，病焉得不甚。）

　　帝曰：愿闻无病者何如？岐伯曰：无者生之，有者甚之。（按：病本无寒无热，而误用寒热，则寒热之病生。若病既有寒有热，而药复误用寒热，则病之寒热益甚矣。）帝曰：生者何如？岐伯曰：不远热则热至，不远寒则寒至。寒至则坚痞、腹满、痛急、下利之病生矣。热至则身热，吐下、霍乱、痈疽疮疡、瞀郁、注下、螈、肿胀、呕、鼽衄、头痛、骨节变、肉痛、血溢血泄、淋 之病生矣。（按：至者，后来之辞也。谓初未有寒热，因误犯寒热，而后寒热之病乃来也。寒至则阳衰，热至则火炽，故病各如是也。犯寒犯热之病诚不止此，兹特举其大端耳。）帝曰：治之奈何？岐伯曰：时必顺之，犯者治以胜也。（……春宜凉，夏宜寒，秋宜温，冬宜热，此时之所宜也，不可不顺。然犯热治以寒，犯寒治以热，犯春宜用凉，犯秋宜用温，是以胜也。

　　犯热治以咸寒，犯寒治以甘热，犯凉治以苦温，犯温治以辛凉，亦胜之道也。）

　　帝曰：假者何如？岐伯曰：有假其气，则无禁也。所谓主气不足，客气胜也。（按：此又论寒热之可犯者。

　　假，不真也。病本热而反似寒，是谓假寒。病本寒而反似热，是谓假热。寒热既假，则不妨以热犯热，以寒犯寒，乃从治之法，而不在禁用之例。五常政大论曰假者反之，至真要大论曰反者反治，即用热远热、用寒远寒之义也。故不必治其胜，而但治其不足，即阳病治阴、阴病治阳之意，盖真不可犯而假可犯也。景岳以假为假借，误矣。此一段原本在下文所谓泻之之后，文义参错，今挈置于此，省览较便。）

　　帝曰：善！郁之甚者，治之奈何？（“此详明五郁之治也。天地有五运之郁，人身有五脏之应，郁则结聚不行，乃致当升不升，当降不降，当化不化，而郁病作矣。故或郁于气，或郁于血，或郁于表，或郁于里，或因郁而致病，或因病而生郁。郁而太过者，宜裁之抑之，郁而不及者，宜培之助之，大抵诸病多有兼郁，此所以治有不同也。”）岐伯曰：木郁达之，（“达，畅达也。凡木郁之病，风之属也。其脏应肝胆，其经在胁肋，其主在筋爪，其伤在脾胃、在血分。然木喜调畅，故在表者当疏其经，在里者当疏其脏，但使气得通行，皆谓之达，诸家以吐为达者，安足以尽之。”）火郁发之，（“发，发越也。凡火郁之病，为阳为热之属也。

　　其脏应心主、小肠、三焦，其主在脉络，其伤在阴分。凡火所居，有结聚敛伏者，不宜蔽遏，故当因其势而解之散之，升之扬之，如开其窗，揭其被，皆谓之发，非独止于发汗也。”）土郁夺之，（“夺，直取也。凡土郁之病，湿滞之属也。其脏应脾胃，其主在肌肉四肢，其伤在胸腹。土畏壅滞，凡滞在上者夺其上，吐之可也；滞在中者夺其中，伐之可也；滞在下者夺其下，泻之可也。凡此皆谓之夺，非独止于下也。”）金郁泄之，（“泄，疏利也。凡金郁之病，为敛为塞为燥为闭之属也。其脏应肺与大肠，其主在皮毛声息，其伤在气分。故或解其表，或破其气，或通其便，凡在上在下，在表在里，皆可谓之泄也。”）水郁折之，（“折，调制也。凡水郁之病，为寒为水之属也。水之本在肾，水之标在肺，其伤在阳分，其反克在脾胃。水性善流，宜防泛溢。凡折之之法，如养气可以化水，治在肺也；实土可以制水，治在脾也；壮火可以胜水，治在命门也；自强可以帅水，治在肾也；分利可以泄水，治在膀胱也。凡此皆谓之折，岂独抑之而已哉。”）然调其气。（“然，如是也。

　　用是五法以去其郁，郁去则气自调矣。”）过者折之，以其畏也，所谓泻之。（“此承上文而言郁之甚者，其邪聚气实，则为太过之病，过者畏泻，故以泻为畏。如至真要大论曰，木位之主其泻以酸，火位之主，其泻以苦，土位之主，其泻以甘，金位之主，其泻以辛，水位之主，其泻以咸之类，是即治以所畏也。”按：景岳所论五郁之治，晓畅无遗，发前人所未尽者，其功韪哉！）

　　外篇　卷之五

　　六微旨大论

　　天有六气，人有三阴三阳，上下相应，变化于是乎生，疾病于是乎起，其旨甚微，故曰六微旨大论也。

　　黄帝问曰：呜呼远哉！天之道也，如迎浮云，若视深渊，视深渊尚可测，迎浮云莫知其极。（按：喻六气之本于天而未易测识也。）夫子数言谨奉天道，余闻而藏之，心私异之，不知其所谓也，愿夫子溢志尽言其事，令终不灭，久而不绝，天之道可得闻乎？岐伯稽首再拜对曰：明乎哉问！天之道也，此因天之序，盛衰之时也。

　　帝曰：愿闻天道，六六之节，盛衰何也？（按：六六之节者，言天有六气，而人之三阴三阳与之相应，故云六六也，与六节脏象论所言六六之节，乃指一岁六六三百六十日者不同。）岐伯曰：上下有位，左右有纪。（张景岳曰：“此言六位之序，以明客气之盛衰也。”）故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。（“此即所谓六六之节也，三阴三阳以六气为本，六气以三阴三阳为标。然此右字，皆自南面而观以待之，所以少阳之右为阳明也。”）故曰：因天之序，盛衰之时，移光定位，正立而待之。此之谓也。（“光，日光也。

　　位，位次也。凡此六气之次，即因天之序也。天既有序，则气之王者为盛，气之退者为衰。然此盛衰之时，由于日光之移，日光移而后位次定。圣人之察之者，但南面正立而待之，则其时更气易，皆于日光见之矣。

　　故生气通天论曰：‘天运当以日光明。’正此移光定位之义。”谨按以上言三阴三阳之序，为气之标，所谓左右有纪也。以下言人之阴阳，必待天之六气以为治，为标原于本，所谓上下有位也。六六之节，义具于此。）

　　少阳之上，火气治之，中见厥阴。（按：少阳者，手经之三焦，人身之相火也。然人身之有相火，非即始之于人也，盖由天有火气治之于上矣。火气治于上，少阳三焦应于下。三焦者，相火之表也，有表必有里，厥阴心包中见焉。中见者，表里之间之谓也。）阳明之上，燥气治之，中见太阴。（按：阳明者，手大肠之经，人腑之金也。人身之金，必禀天之燥气以为治，燥气治于上，阳明大肠应于下。大肠者，金之表也，有表必有里，手太阴肺金中见焉。）太阳之上，寒气治之，中见少阴。（太阳者，足膀胱之经，人腑之水也。人身之水，必资天之寒气以为治，寒气治于上，太阳膀胱应于下。膀胱者，水之表也，有表必有里，足少阴肾水中见焉。）

　　厥阴之上，风气治之，中见少阳。（厥阴者，足肝脏之经，人脏之木也。人身之木，必资天之风气以为治，风气治于上，厥阴肝木应于下。肝者，风木之里也，有里必有表，足少阳胆木中见焉。）少阴之上，热气治之，中见太阳。（少阴者，手心脏之经，人脏之火也。人身之火，必资天之热气以为治，热气治于上，少阴心火应于下。心者，火之里也，有里必有表，手太阳小肠中见焉。）太阴之上，湿气治之，中见阳明。（太阴者，足脾脏之经，人脏之土也。人身之土，必资天之湿气以为治，湿气治于上，太阴脾土应于下。脾者，土之里也。有里必有表，足阳明胃土中见焉。）所谓本也。本之下，中之见也。见之下，气之标也。（按：三阴三阳上禀于六气，是六气者所谓本也。本立于上，而阴阳与之相应者，见于一表一里之中。惟所见者为阴阳之表里，乃人之脏腑，所谓六气之标也。谨按三阴三阳，各有表里相配之目。如手少阳三焦，配手厥阴心包；手阳明大肠，配手太阴肺；足太阳膀胱，配足少阴肾；足厥阴肝，配足少阳胆；手少阴心，配手太阳小肠；足太阴脾，配足阳明胃。及其上应六气之名，或称表不称里，或称里不称表，如相火止云少阳三焦，不言厥阴心包，燥金止云阳明大肠，不言太阴肺，寒水止云太阳膀胱，不言少阴肾，风木止云厥阴肝，不言少阳胆，君火止云少阴心，不言太阳小肠，湿土止云太阴脾，不言阳明胃者，何也？人身之脏腑，天地之阴阳也。阴阳不可以偏废，则脏腑不可以偏称。其称表不称里者，阳为阴之卫，言表而里在其中，是故相火之少阳，上应热气而中见厥阴，燥金之阳明，上应燥气而中见太阴，寒水之膀胱，上应寒气而中见少阴也。其称里不称表者，阴为阳之基，言里而表亦在其中，是故风木之厥阴，上应风气而中见少阳，君火之少阴，上应火气而中见太阳，湿土之太阴，上应湿气而中见阳明也。阴阳本互根，脏腑相输应，而总受六气之气以为气，所谓标原于本也。奈何景岳将中字实看，谓为互根之中气。如云与厥阴为表里，故中见厥阴，是以相火而兼风木之化等语。据云与厥阴为表里，是已知厥阴为配三焦之手厥阴矣，而又云兼风木之化，是更以为足厥阴矣，且相火从无兼风木之化之说。以下五段，谬误皆然。景岳之意，盖惑于相火寄于肝胆之语，故一误而无所不误也。）本标不同，气应异象。（本标不同者，六气为三阴三阳之本，如风木王于春，乃春或宜温而反寒，是本有不同也。三阴三阳为六气之标，如春宜木王，而人之肝胆反虚，是标有不同也。如木值之年，气宜木王而木反见虚，肝盛之时，盛宜凌弱而反自病，是本标不同也。凡若此者，气既乖反，则时序变于上，人病变于下，宜热反寒，脉从证逆，所应之象，自尔乖异也。）

　　帝曰：其有至而至，有至而不至，有至而太过，何也？（按：此专问六气之正变，以验气之盛衰也。）

　　岐伯曰：至而至者和；至而不至，来气不及也；未至而至，来气有余也。（按：时至气亦至，和平之应也。

　　若时已至而气尚未至，为气不及。若时未至而气先至，为气有余。气者，六气也。）帝曰：至而不至，未至而至，何如？岐伯曰：应则顺，否则逆，逆则变生，变生则病。（当期为应，愆期为否，天地之气，生化不息，无止碍也。不应有而有，应有而不有，是造化之气失常，失常则气变，变常则血气纷扰而为病矣。天地变而失常，则万物皆病。）帝曰：善！请言其应。

　　岐伯曰：物生其应也，气脉其应也。（物之生荣有常时，脉之至有常期，有余岁早，不及岁晚，皆根据期而至也。

　　按：物得气之先，脉随气而动，故欲验六气之盛衰，但观物生之早晚，更察脉至之衰王，而天地之气可知矣。）

　　帝曰：善！愿闻地理之应六节气位何如？（按：张景岳曰：“此下言地理之应六节，即主气之静而守位者也，故曰六位，亦曰六步，乃六气所主之位也。”）岐伯曰：显明之右，君火之位也。（按：张景岳曰：“显明者，日出之所，卯正之中，天地平分之处也。显明之右，谓自斗建卯中，以至巳中，步居东南，为天之右间，主二之气，乃春分后六十日有奇，君火治令之位也。若客气以相火加于此，是谓以下临上，臣位君则逆矣。”）君火之右，退行一步，相火治之；（“退行一步，谓退于君火之右一步也。此自斗建巳中，以至未中，步居正南，位直司天，主三之气，乃小满后六十日有奇，相火之治令也。”）复行一步，土气治之；（“复行一步，谓复于相火之右，又行一步也。此自未中以至酉中，步居西南，为天之左间，主四之气，乃大暑后六十日有奇，湿土治令之位也。”）复行一步，金气治之；（“此于土气之右，又行一步，自酉中以至亥中，步居西北，为地之右间，主五之气，乃秋分后六十日有奇，燥金治令之位也。”）复行一步，水气治之，（“此于金气之右，又行一步，自亥中以至丑中，步居正北，位当在泉，主终之气，乃小雪后六十日有奇，寒水之治令也”）复行一步，木气治之；（“此于水气之右，又行一步，自丑中以至卯中，步居东北，为地之左间，主初之气，乃立春后六十日有奇，风木治令之位也。”）复行一步，君火治之。（“此自木气之末，复行于显明之右，君火之位，是为主气六步之一周。”谨按此言六气所主之位，止就一岁而言，乃一定之气，气之常也。若六十年中，司天在泉，每年各有六步，初气始于地之左间，以次其不同气之变也。）相火之下，水气承之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。（按，张景岳曰：“此言六位之下，各有所承。承者，前之退而后之进也。承之为义有二：一曰常，一曰变。常者，如六气各专一令，一极则一生，循环相承，无有间断，故于六位盛极之下，各有相制之气，随之以生，由生以化，由微而着，更相承袭，时序乃成，所谓阳盛之极，则阴生承之，阴盛之极，则阳生承之，亦犹阴阳家五行胎生之义，此岁气不易之令，故谓之常，常者四时之序也。变者，如六元正纪大论所谓少阳所至为火生，终为蒸溽，水承相火之象也；水发而雹雪，土气承水之象也；土发而飘骤，风木承土之象也；木发而毁折，金气承木之象也；金发而清明，火气承金之象也；火发而曛昧，阴精承火之象也，此则因亢而制，因胜而复，承制不常，故谓之变，变者非时之邪也。然曰常曰变，虽若相殊，总之防其太过而成乎造化之用，理则一耳。”）帝曰：何也？岐伯曰：亢则害，承乃制。（按：景岳曰：“亢者，盛之极也。制者，因其极而抑之也。盖阴阳五行之道，亢极则乖而强弱相残矣。故凡有偏盛则必有偏衰，使强无所制，则强者愈强，弱者愈弱，而乖乱日甚。所以亢而过甚，则害乎所胜，而承其下者，必从而制之，此天地自然之妙，真有不期然而然者。天下无常伸之理，亦无常屈之理。

　　易之干象曰：‘亢之为言也，知进而不知退，知存而不知亡，知得而不知丧。’复之彖曰：‘复其见天地之心乎。即此亢承之义。’”）制生则化，外列盛衰。（“制生则化，当作制则生化，传写误也。夫盛极有制则无亢害，无亢害则生化出乎自然，当盛者盛，当衰者衰，循序当位，是为外列盛衰。外列者，言发育之多也。”）

　　害则败乱，生化大病。（“亢而无制则为害矣，害则败乱失常，不生化正气而为邪气，故为大病也。王安道曰：‘予读内经至亢则害，承乃制，喟然叹曰，至矣哉，其造化之枢纽乎。王太仆发之于前，刘河间阐之于后，圣人之蕴，殆靡遗矣。然学人尚不能释然，得不犹有未悉之旨欤，请推而陈之。夫自显明之右至君火治之十五句，言六节所治之位也。自相火之下至阴精承之十二句，言地理之应岁气也。亢则害二句，言抑其过也。制则生化四句，言有制之常与无制之变也。承犹随也，然不言随而言承者，以下言之，则有上奉之象，故曰承。

　　虽谓之承，而有防之之义存焉。亢者过极也，害者害物也，制者克胜之也。然所承者，其不亢则随之而已，故虽承而不见；既亢则克胜以平之，承斯见矣。然而迎之不知其所来，迹之不知其所止，固若有不可必者；然可必者常存乎杳冥恍惚之中，而莫之或欺也。河间曰：己亢过极，则反似胜己之化。似也者，其可以形质求哉。

　　故后篇云，厥阴所至为风生，终为肃，少阴所至为热生，终为寒之类，其为风生为热生者亢也，其为肃为寒者制也。又水发而雹雪，土发而飘骤之类，其水发土发者亢也，其雹雪飘骤者制也。若然者，盖造化之常，不能以无亢，亦不能以无制焉耳。’又虞天民曰：制者，制其气之太过也。害者，害承者之元气也。所谓元气者，总而言之，谓之一元，如天一生水，水生木，木生火，火生土，土生金，金生水，循环无端，生生不息也。

　　分而言之，谓之六元，如水为木之化元，木为火之化元，火为土之化元，土为金之化元，金为水之化元，亦运化而无穷也。假如火不亢，则所承之水随之而已，一有亢极，则其水起以平之，盖恐害吾金元之气，子来救母之意也。六气皆然。此五行胜复之理，不期然而然者矣。由此观之，则天地万物固无往而非五行，而亢害承制又安往而不然哉。故求之于人，则五脏更相平也，五志更相胜也，五气更相移也，五病更相变也。故火极则寒生，寒极则湿生，湿极则风生，风极则燥生，燥极则热生，皆其化也。第承制之在天地者，出乎气化之自然，而在人为亦有之，则在挽回运用之得失耳。使能知其微，得其道，则把握在我，何害之有。设承制之盛衰不明，似是之真假不辨，则败乱可立而待也，惟知者乃能慎之。”二家之论，亢害承制之义，无余蕴矣。）

　　帝曰：盛衰何如？（按：此因前言外列盛衰，故帝又辨悉其义也。）岐伯曰：非其位则邪，当其位则正，邪则变甚，正则微。（按：甚者病之重，微者病之轻，非位当位，义如下文。）帝曰：何谓当位？岐伯曰：木运临卯，（按：以木运临卯位，丁卯岁也。）火运临午，（按，以火运临午位，戊午岁也。）土运临四季，（按：土运临四季，甲辰甲戌己丑己未岁也。）金运临酉，（按：金运临酉，乙酉岁也。）水运临子，（按：水运临子，丙子岁也。）所谓岁会，气之平也。（按：此岁会与年支同气，故曰岁会，其气平也，共八年。）帝曰：非其位何如？岐伯曰：岁不与会也。（按：岁运不与地支相会，乃二十四岁之外，指三十六年而言也。）帝曰：土运之岁，上见太阴；（按：上谓司天，土运上见太阴，己丑己未岁也。）火运之岁，上见少阳少阴；（按：火运上见少阳，戊寅戊申岁也。上见少阴，戊子戊午岁也。）金运之岁，上见阳明；（按：金运上见阳明，乙卯乙酉岁也。）木运之岁，上见厥阴；（按：木运上见厥阴，丁巳丁亥岁也。）水运之岁，上见太阳，奈何？（按：水运上见太阳，丙辰丙戌岁也。奈何谓此十二年，是岁运与司天同气者，其名与义为何如也。）岐伯曰：天之与会也。（……按：天与运会也。）天符岁会何如？岐伯曰：太一天符之会也。（按：既为天符，又为岁会，是名太一天符之会，如上之己丑己未戊午乙酉四岁是也。太一者，至尊无二之称也。）帝曰：其贵贱何如？岐伯曰：天符为执法，岁位为行令，太一天符为贵人。（按：张景岳曰：“执法者位于上，犹执政也。行令者位乎下，犹主司也。贵人者统乎上下，犹君主也。”）帝曰：邪之中也奈何？岐伯曰：中执法者，其病速而危。

　　（“中执法者，犯司天之气也，天者生之本，故其病速而危。”）中行令者，其病徐而持。（“中行令者。犯地支之气也，害稍次之，故其病徐而持。持者，邪正相持而吉凶相半也。”）中贵人者，其病暴而死。（“中贵人者，天地之气皆犯矣，故暴而死。按此三者，地以天为主，故中天符者甚于岁会，而太一天符者，乃三气合一，其盛可知，故不犯则已，犯则无能解也。”）

　　帝曰：位之易也何如？岐伯曰：君位臣则顺，臣位君则逆。逆则其病近，其害速，顺则其病远，其害微，所谓二火也。（按：君者君火也，臣者相火也。君火者心火也，相火者三焦也。三焦配合心包，佐心君以行令，故心为君火，而三焦为相火。然君火者阳火也，居膈上而位高，如降而下行，火气运动，是为君处臣位，其势顺而病亦轻。相火者阴火也，居丹田而位在下，如脱根上升，火气浮越，是为臣 君位，其势逆而病必重。此二火有一定之位，如变易则病有轻重之殊也。）

　　帝曰：善！愿闻其步何如？岐伯曰：所谓步者，六十度而有奇。（按：张景岳曰：“一日一度，度即日也。

　　周岁共三百六十五日二十五刻，以六步分之，则每步得六十日又八十七刻半，故曰有奇也。”）故二十四步，积盈百刻而成日也。（按：景岳曰：“二十四步，合四岁之步也。积者，积二十四个八十七刻半，共得二千一百刻，是谓二十一日。以四岁全数合之，正得一千四百六十一日。此共以二十四步之余，积盈百刻，合成四岁之全日，而三合会同之气数，于斯见矣。详如下文。”）

　　帝曰：六气应五行之变何如？岐伯曰：位有终始，气有国中，上下不同，求之亦异也。（按：张景岳曰：“此复求上文天道六六之节，地理之应六节气位，及天元纪大论所谓上下相召，五六相合之至数也。位，地位也。气，天气也。位有上下左右之终始，气有前后升降之国中，以天之气而加于地之位，则上下相错，互有差移，故曰上下不同，求之亦异也。国中义详见后章。”）帝曰：求之奈何？岐伯曰：天气始于甲，地气始于子，子甲相合，命曰岁立，谨候其时，气可与期。（“天气有十干而始于甲，地气有十二支而始于子，子甲相合，即甲子也。干支合而六十年之岁气立，岁气立则有时可候，有气可期矣。”）帝曰：愿闻其岁，六气始终早晏何如？岐伯曰：明乎哉问也！甲子之岁，初之气，天数始于水下一刻，终于八十七刻半。（“甲子岁，六十年之首也。

　　初之气，六气之首，地之左间也。始于水下一刻，漏水百刻之首，寅初刻也。终于八十七刻半，谓每步之数，各得六十日又八十七刻半也。故甲子岁，初之气，始于首日寅时初初刻，终于六十日后子时初四刻。至子之正初刻，则属春分节而交于二之气矣。凡后之申子辰年皆同。”）二之气，始于八十七刻六分，终于七十五刻。

　　（“此继初气而始于八十七刻六分，直子之正初刻也。又加二气之六十日余八十七刻半，则此当终于七十五刻，直戌之正四刻也。后义仿此。”）三之气，始于七十六刻，终于六十二刻半。（“始于七十六刻，亥初初刻也。

　　终于六十二刻半，酉初四刻也。”）四之气，始于六十二刻六分，终于五十刻。（“始于六十二刻六分，酉正初刻也。终于五十刻，未正四刻也。”）五之气，始于五十一刻，终于三十七刻半。（“始于五十一刻，申初初刻也。终于三十七刻半，午初四刻也。”）六之气，始于三十七刻六分，终于二十五刻。（“始于三十七刻六分，午正初刻也。终于二十五刻，辰正四刻也。此二十五刻者，即岁余法四分日之一也。”）所谓初六，天之数也。（“初六者，子年为首之六气也。此以天之气数而加于地之步位，故曰天之数也。后仿此。”）

　　乙丑岁，初之气，天数始于二十六刻，终于一十二刻半。（“始于二十六刻，巳初初刻也。终于一十二刻半，卯初四刻也。凡后之巳酉丑年皆同。”）二之气，始于一十二刻六分，终于水下百刻。（“始于一十二刻六分，卯正初刻也。终于水下百刻，丑正四刻也。”）三之气，始于一刻，终于八十七刻半。（“始于一刻，寅初初刻也。终于八十七刻半，子初四刻也。”）四之气，始于八十七刻六分，终于七十五刻。（“始于八十七刻六分，子正初刻也。终于七十五刻，戌正四刻也。”）五之气，始于七十六刻，终于六十二刻半。（“始于七十六刻，亥初初刻也。终于六十二刻半，酉初四刻也。”）六之气，始于六十二刻六分，终于五十刻。（“始于酉正初刻，终于未正四刻。此五十刻者，四分日之二也。”）所谓六二，天之数也。（“丑次于子，故曰六二。”）

　　丙寅岁，初之气，天数始于五十一刻，终于三十七刻半。（“始于申初初刻，终于午初四刻。凡后寅午戌年皆同。”）二之气，始于三十七刻六分，终于二十五刻。（“始于午正初刻，终于辰正四刻。”）三之气，始于二十六刻，终于一十二刻半。（“始于巳初初刻，终于卯初四刻。”）四之气，始于一十二刻六分，终于水下百刻。（“始于卯正初刻，终于丑正四刻。”）五之气，始于一刻，终于八十七刻半。（“始于寅初初刻，终于子初四刻。”）六之气，始于八十七刻六分，终于七十五刻。（“始于子正初刻，终于戌正四刻。此七十五刻者，四分日之三也。”）所谓六三，天之数也。（“寅次于丑，故曰六三。”）

</div>
    <div class="pagination">
<a href="素问经注节解_page27.html">上一页</a><span>...</span><a href="素问经注节解_page23.html">23</a><a href="素问经注节解_page24.html">24</a><a href="素问经注节解_page25.html">25</a><a href="素问经注节解_page26.html">26</a><a href="素问经注节解_page27.html">27</a><span class="current-page">28</span><a href="素问经注节解_page29.html">29</a><a href="素问经注节解_page30.html">30</a><a href="素问经注节解_page31.html">31</a><a href="素问经注节解_page32.html">32</a><a href="素问经注节解_page33.html">33</a><span>...</span><a href="素问经注节解_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
