<!DOCTYPE html>
<html>
<head>
    <meta charset="UTF-8">
    <title>审视瑶函 - 第 8 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>审视瑶函 - 第 8 页/共 46 页</h1>
    <div class="content">　　阴弱不能配阳之病

　　五脏无偏胜。虚阳无补法。六腑有调候。弱阴有强理。心肝脾肺肾。各有所滋生。一脏或有余。四脏俱不足。

　　此五脏无偏胜也。或浮或为散。是曰阳无根。益之欲令实。翻致不能禁。此虚阳无补法也。膀胱大小肠。三焦胆包络。俾之各有主。平秘永不危。此六腑有调候也。衰弱不能济。遂使阳无御。反而欲匹之。要以方术盛。此弱阴有强理也。解精微论曰。心者五脏之专精。目者其窍也。又为肝之窍。肾生骨。骨之精为神水。故肝木不平。内挟心火。为势妄行。火炎不制。神水受伤。上为内障。此五脏病也。劳役过多。心不行事。相火代之。五脏生成论曰。诸脉皆属于目。相火者。心包络也。主百脉。上荣于目。火盛则百脉沸腾。上为内障。此虚阳病也。膀胱小肠三焦胆脉。俱循于目。其精气亦皆上注而为目之精。精之窠为眼。四腑一衰。则精气尽败。邪火乘之。上为内障。些六腑病也。神水黑珠。皆法于阴。白眼赤脉。皆法于阳。阴齐阳侔。故能为视。阴微不立。阳盛即淫。阴阳应象大论曰。壮火食气。壮火散气。上为内障。此弱阴病也。其病初起时。视觉微昏。常见空中有黑花。神水淡绿色。次则视歧。睹一成二。神水淡白色。可为冲和养胃汤主之。益气聪明汤主之。

　　千金磁朱丸主之。石斛夜光丸主之。有热者泻热黄连汤主之。久则不睹。神水纯白色。永为废疾也。然废疾亦有治法。先令病者以冷水洗眼如冰。气血不得流行为度。用左手大指次指。按定眼珠。不令转动。次用右手持鼠尾针。去黑睛如米许。针之令入。白睛翳浓。欲入甚难。必要手准力完。重针则破。然后斜回针首。以针刀刮之。障落则明。有落而复起者。起则重刮。刮之有至再三者。皆为洗不甚冷。气血不凝故也。障落之后。以绵裹黑豆数粒。令如杏核样。使病目重闭。覆眼皮上。用软帛缠之。睛珠不得动移为度。如是五七日。才许开视。视勿劳也。亦须服上药。庶几无失。此法治者五六。不治者亦四五。五脏之病。虚阳之病。六腑之病。弱阴之病。四者皆为阴弱不能配阳之故。噫。学人慎之。

　　冲和养胃汤（治成内证。兼治内障初起。视觉微昏。空中有黑花。神水变淡绿色。次则视物成二。

　　神水变淡白色。久则不睹。神水变纯白色。）

　　白茯苓（四分） 柴胡（七分） 人参 甘草（炙） 当归身（酒制） 白术（土炒） 升麻葛根（各一钱） 白芍药（六分） 羌活（一钱二分） 黄 （蜜制钱半） 防风（各五分） 五味子（三分）

　　上锉剂。水三钟。煎至二钟。生姜一片。入黄芩黄连二钱。再煎至一钟。去滓。稍热食后服。

　　上方因肝木不平。内挟心火。故以柴胡平肝。人参开心。黄连泻心火为君。酒制当归荣百脉。五味敛百脉之沸。心包络主血。白芍药顺血脉散恶血为臣。白茯苓泻膀胱之湿。羌活清利小肠之湿。甘草补三焦。防风升胆之降为佐。阴阳皆总于脾胃。黄 补脾胃。白术健脾胃。升麻、葛根行脾胃之经。黄芩退壮火。干生姜入壮火。为导为使。此方逆攻从顺。反异正宜俱备。

　　东垣泻热黄连汤（治眼暴发。赤肿疼痛。）

　　黄连（酒制） 黄芩（酒制） 草龙胆 生地黄（各钱半） 升麻 柴胡（各五分）

　　上锉剂。水二钟。煎至一钟。去滓。午时食前热服。午后服之。则阳逆不行。临睡休服。为反助阴也。

　　上方治主治客之剂也。治主者。升麻主脾胃。柴胡行肝经为君。生地黄凉血为臣。为阳明太阴厥阴多血故也。治客者。黄连、黄芩皆疗湿热为佐。龙胆草专除眼中诸疾为使。为诸湿热。俱从外来。为客也。

　　益气聪明汤（治证同上。并治耳聋耳鸣。）

　　蔓荆子（钱半） 黄 人参（各五分） 黄柏（酒炒） 白芍药（各一钱） 甘草（炙四分） 升麻葛根（各三分）

　　共为一剂。水二钟。煎至一钟。去滓。临睡热服。五更再煎服。

　　上方以黄 人参之甘温治虚劳为君。甘草之甘平。承接和协。升麻之苦平微寒。行手阳明足阳明足太阴之经为臣。葛根之甘平。蔓荆子之辛温。皆能升发为佐。芍药之酸微寒。补中焦。顺血脉。黄柏之苦寒。治肾水膀胱之不足为使。酒制又炒者。因热用也。或有热。可渐加黄柏。春夏加之。盛暑倍加之。脾胃虚者去之。热倍此者。泻热黄连汤主之。

　　卷二

　　心火乘金水衰反制之病

　　天有六邪。风寒暑湿燥火也。人有七情。喜怒悲思忧恐惊也。七情内召。六邪外从。从而不休。随召见病。此心火乘金。水衰反制之原也。世病目赤为热。人所共知者也。然不审其赤分数等。各治不同。有白睛纯赤如火。热气炙人者。乃淫热反克之病也。治如淫热反克之病。有白睛赤而肿胀。外睫虚浮者。乃风热不制之病也。治如风热不制之病。有白睛淡赤。而细脉深红。纵横错贯者。乃七情五贼饥饱劳役之病。治如七情五贼饥饱劳役之病。有白睛不肿不胀。忽如血贯者。乃血为邪胜。凝而不行之病也。治如血为邪胜。凝而不行之病。有白睛微变青色。黑睛稍带白色。白黑之间。赤环如带。谓之抱输红者。此邪火乘金。水衰反制之病也。此病或因目病已久。抑郁不舒。或因目病误服寒凉药过多。或因目病时。内多房劳。皆能内伤元气。元气一虚。心火亢盛。故火能克金。金乃手太阴肺。白睛属肺。水乃足少阴肾。黑睛属肾。水本克火。水衰则不能克。反受火制。故视物不明。昏如雾露中。或睛珠高低不平。其色如死。甚不光泽。赤带抱轮而红也。口干舌苦。眵多羞涩。稍有热者。还阴救苦汤主之。黄连羊肝丸主之。川芎决明散主之。无口干舌苦。眵多羞涩者。助阳活血汤主之。神验锦鸠丸主之。万应蝉花散主之。有热无热。俱服千金磁朱丸。镇坠心火。

　　滋益肾水。荣养元气。自然获愈也。噫。天之六邪。未必能害人也。惟人以七情召之而致也。七情弗召。六邪安从。反此者。欲其无病。奚可得哉。

　　还阴救苦汤（治目久病。白睛微变青色。黑睛稍带白色。黑白之间。赤环如带。谓之抱轮红。

　　视物不明。昏如雾露中。睛珠高低不平。其色如死。甚不光泽。口干舌苦。眵多羞涩。上焦应有热邪。）

　　升麻 苍术 甘草梢（炙） 桔梗 柴胡 防风 川羌活（各五分） 细辛（二分） 本（四分） 川芎（一钱）

　　当归尾（七分） 黄连 黄芩 黄柏 生地黄 知母 连翘（各六分） 红花（一分） 龙胆草（三分）

　　上锉剂。白水二钟。煎至八分。去滓热服。

　　上方以升麻、苍术、甘草温培元气为君。为损者温之也。以柴胡、防风、羌活、细辛、 本诸升阳化滞为臣。

　　为结者散之也。以川芎、桔梗、红花、当归尾行血脉为佐。为留者行之也。以黄连、黄芩、黄柏、知母、连翘、生地黄、龙胆草诸去除热邪药为使。为客者除之也。奇经客邪之病。强阳抟阴之病。服此亦俱验。

　　菊花决明散（治证同上）

　　石决明（东流水煮一伏时另研极细入药） 石膏（另研极细入药） 木贼草 川羌活 甘草（炙） 防风甘菊花 蔓荆子 川芎 黄芩 草决明（各等分）

　　上为细末。每服三钱。水二钟。煎至八分。连末食远服。

　　上方以明目除翳为君者。草决明、石决明、木贼草也。以散风升阳为臣者。防风、羌活、蔓荆子、甘菊花也。

　　以和气顺血为佐者。甘草、川芎也。以疗除邪热为使者。黄芩、石膏也。内急外弛之病。亦宜其治。

　　神验锦鸠丸（治证同上。兼口干舌苦。眵多羞涩。上焦邪热。）

　　锦斑鸠（一只跌死去皮毛头嘴爪文武火连骨炙干） 茯苓（四两） 羯羊肝（一具竹刀薄批炙令焦忌用铁刀去筋膜） 肉桂（二两） 蔓荆子（二升淘净绢袋盛甑蒸一伏时晒干） 牡蛎（洗 粉） 甘菊花（各五钱） 瞿麦 蕤仁（去皮尖） 草决明 川羌活（各三两） 细辛 防风 白蒺藜（炒去尖） 川黄连（各五两）

　　上为细末。炼蜜为剂。杵五百下。丸如桐子大。每服二十丸。加至三五十丸。空心温汤下。

　　上方以甘菊、草决明主明目为君。以蕤仁、牡蛎、黄连、蒺藜除湿热为臣。以防风、羌活、细辛之升上。瞿麦、茯苓之分下为佐。以斑鸠补肾。羊肝补肝。肉桂导群药入热邪为使。此方制之大者也。肾肝位远汤药散不厌频多之意也。

　　万应蝉花散（治大人小儿。远年近日。一切风眼气眼。攻注昏眼。睑生风粟。或痛或痒。

　　渐生翳膜。或久患头风牵搐。两目渐渐细小。眼眶赤烂。并宜治之。若常服此。祛风退翳明目。）

　　石决明（东流水煮一伏时研极细一两五钱） 蝉蜕（去土五钱） 当归身 甘草（炙） 川芎 防风白茯苓 羌活（各一两） 苍术（泔制四两） 蛇蜕（炙三钱） 赤芍药（三两）

　　上为细末。每服二钱。食远临卧时浓米泔调下。热清茶亦可。

　　上方制之复者也。奇之不去。则偶之。是为重方也。今用蝉脱。又用蛇脱者。取其重脱之义。以除翳为君也。川芎、防风、羌活。皆能清利头目为臣也。炙草、苍术。通主脾胃。又脾胃多气多血。故用赤芍药补气。当归身补血为佐也。石决明镇坠肾水。益精还阴。白茯苓分阴阳上下为使也。亦治奇经客邪之病耳。

　　卷二

　　内急外弛之病

　　阴阳以和为本。过与不及。病皆生焉。急者紧缩不解也。弛者宽纵不收也。紧缩属阳。宽纵属阴。不解不收。

　　皆为病也。手太阴肺。为辛为金也。主一身皮毛。而目之上下睫之外者。亦其属也。手少阴心为丁。手太阳小肠为丙。丙丁为火。故为表里。故分上下。而目之上下睫之内者。亦其属也。足厥阴肝为乙。乙为木。其脉循上睫之内。火其子也。故与心合。心肝小肠。三经受邪。则阳火内盛。故上下睫之内。紧缩而不解也。肺金为火克。则受克者必衰。衰则阴气外行。故目之上下睫之外者。宽纵而不收也。上下睫既内急外弛。故睫毛皆倒而刺里。睛既受刺。则深赤生翳。此翳者。睛受损也。故目所病者皆具。如羞明沙涩。畏风怕日。沁烂或痛或痒。生眵流泪等证俱见。有用药夹。施于上睫之外者。欲弛者急。急者弛。欲睫毛无倒刺之患者。非其治也。此徒能解厄于目前。而终复其病也。何则。为不审过与不及也。为不能除其病原也。治法。当攀出内睑向外。速以三棱针。刺拨出血。以左手大指甲迎其针锋。后以黄 防风饮子主之。无比蔓荆子汤主之。决明益阴丸主之。菊花决明散主之。 鼻碧云散亦宜兼用。如是。则紧缩自弛。宽纵渐急。或过不及。皆复为和。夹治之法。慎勿施也。徒为苦耳。智者宜审此。

　　黄 防风饮子（治眼棱紧急。以致倒睫拳毛。损睛生翳。及上下睑 赤烂。羞涩难开。眵泪稠粘。）

　　蔓荆子 黄芩（各钱半） 黄 （蜜制） 防风（各八分） 北细辛（二分） 甘草（炙五分）

　　葛根（一钱）

　　上锉剂。白水二钟。煎至一钟。去滓。大热服。

</div>
    <div class="pagination">
<a href="审视瑶函_page7.html">上一页</a><span>...</span><a href="审视瑶函_page3.html">3</a><a href="审视瑶函_page4.html">4</a><a href="审视瑶函_page5.html">5</a><a href="审视瑶函_page6.html">6</a><a href="审视瑶函_page7.html">7</a><span class="current-page">8</span><a href="审视瑶函_page9.html">9</a><a href="审视瑶函_page10.html">10</a><a href="审视瑶函_page11.html">11</a><a href="审视瑶函_page12.html">12</a><a href="审视瑶函_page13.html">13</a><span>...</span><a href="审视瑶函_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
