<!DOCTYPE html>
<html>
<head>
    <meta charset="UTF-8">
    <title>皇汉医学 - 第 60 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 60 页/共 77 页</h1>
    <div class="content">　　【注】陶弘景曰：「晬时，周时也，由今旦至明旦也。」
　　先辈之论说
　　《类聚方广义》本方条曰：「余家用此方，取上四味(求真按：『指水蛭、虻虫、桃仁、大黄四味也』)为末，炼蜜和分八丸，以温酒咀嚼下，日服二丸，四日服尽。不能酒服者，白汤送下。」
　　产后恶露不尽，凝结为块，有成宿患者，平素用药，其效难收。当再孕分娩后，用此方，不过十日，其块尽消。
　　求真按：「平素用之非全无效，唯不如产后之捷效耳。」
　　大黄蟅虫丸之注释
　　五劳虚极，羸瘦，腹满，不能饮食，食伤，忧伤，饮伤，房室伤，饥伤，劳伤，经络荣卫气伤，内有干血，肌肤甲错，两目黯黑者，缓中补虚，大黄蟅虫丸主之。(《金匮要略》)
　　【注】
　　程氏曰：「『五劳虚极』一句是一章之题目，『羸瘦，腹满，不能饮食』是其证候，『食伤，忧伤，饮伤，房室伤，饥伤，劳伤』是其所因。盖此诸因之一，皆足以经络荣卫气伤而血脉凝积，以致内有干血，遂为五劳虚极，更有肌肤甲错，两目黯黑之二证，俱为干血之征。盖其脉数，蒸热，亦概可知也。」
　　求真按：「忧伤者，伤头脑；食伤，饮伤，饥伤，伤消化器；房室伤，伤生殖器也；劳伤者，神身过劳也；而经络荣卫气伤者，谓伤害血管系及血液淋巴也。」
　　大黄蟅虫丸方
　　大黄20克，黄芩12克，甘草24克，桃仁65克，芍药32克，地黄80克，干漆8克，虻虫、蛴螬各107克，水蛭166克，蟅虫71克。
　　丸法用法同抵当丸。
　　先辈之论说治验
　　程氏曰：「妇人虚劳，大半内有干血，男子亦间有之，审其可攻而攻之，则厥疾可愈。」
　　求真按：「攻之者，以本方攻之也。」
　　魏氏曰：「此在妇人、女子、寡妇、女尼，因不月而渐成虚劳者，尤宜投之。」
　　求真按：「尤宜投之者，尤宜投以本方之略也。」
　　《医学纲目》本方条曰：「结在内者，手足之脉必相失，宜此方。」
　　求真按：「由余之经验，血结甚者，左手脉常相失。」
　　《兰台轨范》本方条曰：「血干则结而不流，非草木之品所能下，必用食血之虫以化之，此方专治瘀血成劳证。若瘀不除，则正气永无复理，故去病即所以补虚也。」
　　求真按：「此说治病之规矩准绳也，宜熟思之。」
　　《方舆輗》本方条曰：「喻嘉言曰：『此世俗所称干血劳之良治也。』余按『腹满』二字，是诊干血劳之第一义。曾有一妇人，年十七八，寒热尪羸，时时盗汗，食少，一身倦怠，劳状稍具，然唯脉不细数，而腹满太甚。余谓妇曰：『是干血劳也。然大肉未脱，元气未败，亟宜服大黄蟅虫丸。夫恶泻喜补者，庸俗之常态也，汝若非庸俗，则治如反掌耳。』妇信余言，即欲用之，但囊中无此丸，使服四物鳖甲汤加芒硝，不月得愈。」
　　求真按：「四物鳖甲汤，由虎杖、鳖甲、桃仁、大黄而成，后世方也。」
　　《续建殊录》曰：「一妇人，年二十余，去春以来，谷肉之类，一口不能食，若食则心下满痛，或胸中满痛，吐之则止，每好饮热汤或冷水，若过饮，则必腹痛而吐水颇多，腰以下羸瘦甚，胸以上如平人，行步如常，按腹脐旁少腹坚如石，大便秘闭。若用下剂，徒水泻耳，其妇自言腹苦满，然按之不满，因与茯苓泽泻汤，兼用硝黄汤。服五六十日，渴稍减，少食糖果，腹痛如故，微有咳而吐络血，后投当归芍药散，兼用蟅虫丸，诸证渐退。」
　　《腹证奇览》曰：「似小建中汤证，而虚羸甚，肌肤干，腹满挛急，按之坚痛者，为干血，大黄虫丸证也(今之《金匮》，误作大黄蟅虫丸。大黄蟅虫丸者，下瘀血汤之本名也，证类详于《本草》)。证曰：『五劳虚极，羸瘦腹满，不能饮食，内有干血，肌肤甲错，两目黯黑者，缓中补虚(甲错者，如鲛肌也。黯黑者，黑白不明也。此证比小建中汤，则为更重之血证，方中四虫及干漆、桃仁者，皆破血结症瘕也)。』此方可转用于鼓胀血瘕，产后之血肿，水肿，瘰疬，小儿之癖瘕等。或曰劳咳，吐白沫中杂血线者，试之有效。」
　　求真按：「肺结核性咯血，用之得效。」
　　《类聚方广义》本方条曰：「治妇人经水不利，心腹渐胀满，烦热咳嗽，面色楳黄，肌肤干，皮细起，状如麸皮，目中昙暗，或赤涩羞明怕日者。」
　　治小儿疳眼生云翳，睑烂羞明，不能视物，并治雀目。
　　蛴螬之医治效用
　　《本草纲目》曰
　　蛴螬
　　【气味】咸，微温，有毒。
　　【主治】恶血，血瘀，痹气，破折血在胁下，坚满痛，月闭，目中淫肤，青翳白膜。(《本经》)
　　疗吐血在胸腹不去，破骨折血结，金疮内塞，产后中寒，下乳汁。(《别录》)
　　取汁滴目，去翳障，主血止痛。(日华)
　　汁主赤白游，擦破，涂之。(藏器)
　　取汁点喉痹，得下即开。(苏颂)
　　主唇紧口疮，丹，破伤风疮，竹木入肉，芒物眯目。(时珍)
　　【发明】
　　颂曰：「张仲景治杂病，大黄蟅虫丸方中用之，取其去胁下坚满也。」
　　由上说观之，则本药之作用，可谓与水蛭、虻虫大同小异也。
　　干漆之医治效用
　　《本草纲目》曰
　　干漆
　　【气味】元素曰：「辛平，有毒。」
　　【主治】疗咳嗽，去瘀血痞结之腰痛，女子瘕疝，利小便，去蛔虫。(《别录》)
　　杀三虫，主女人经脉不通。(甄权)
　　治传尸劳，除风。(大明)
　　削年深坚结之积滞，破日久凝结之瘀血。(元素)
　　【发明】
　　时珍曰：「漆性毒而杀虫，降而行血，所主之证虽繁，其功只在二者耳。」
　　《本草备要》曰：「干漆，辛温，有毒。功专行血杀虫，削年深坚结之积滞，破日久凝结之瘀血(能化瘀血为水)，续筋骨绝伤(损伤则瘀血停滞)，治传尸劳瘵，瘕疝，蛔虫。」
　　由以上诸说，则本药为驱逐陈旧瘀血，及发挥杀虫杀菌作用者矣。
　　起废丸方（干漆、桃仁、反鼻霜）
　　干漆、桃仁、反鼻霜各1克，大黄2克。上为细末，混合之，以蜂蜜及米糊为丸，一日三回分服。
　　【主治】主治陈久性瘀血，与下瘀血汤、抵当汤丸无大差。有干漆，故带杀虫杀菌作用；有反鼻，有兼治瘀血性皮肤病、疮疡之特能。而本方本称蝮蛇起废丸，由蝮蛇、生漆、大黄三味组成，然生漆作用猛烈，不能耐忍者不鲜，故余以干漆代之，基于下瘀血汤等之方意，新加桃仁也。
　　第二起废丸方
　　干漆、桃仁、反鼻霜、地黄各1.5克。丸法用法同前。
　　【主治】治大黄蟅虫丸证及前方证之虚者。
　　先辈之论说治验
　　《松原家藏方》曰：「起废丸(求真按：『是缺少蝮蛇起废丸之蝮蛇也。以下同此』)，治一切痼疾。」
　　求真按：「痼疾多因瘀血而成，故云尔。」
　　蝮蛇起废丸，治痼疾难动者。
　　同书哮喘条曰：「起废丸，治年久不愈者。」
　　同书中风条曰：「起废丸，治年久不愈者。」
　　《芳翁医谈》曰：「起废丸主治甚多，不论血块积聚，凡腹中有块，外发挛急、气促诸证者，皆必用之。世所谓劳瘵者，多因于瘀血，故又名干血劳。其腹必有块，而腹中拘急，形体瘦小者，皆宜长服此丸。盖治劳之方，未有良于此者。反胃难治者，每于吐食后，宜贪食之。世医以为脾胃虚，法当长服小半夏加茯苓汤，然非此方则难尽也。唯有驱逐其停饮耳。」
　　虚劳…咳甚者，宜麦门冬汤，并宜兼用起废丸，凡此丸，男女皆可用之。
　　求真按：「不可必定兼用起废丸。」
　　《方舆輗》曰：「起废丸(求真按：『此即蝮蛇起废丸』)，疗癫痫及血毒诸证，此药实有排山决海之力，起废之称不诬也。一方无反鼻，加面粉，名曰赤丸，又呼湿漆丸，治血癖瘕痼为痛者，并治蛔虫。」
　　《百疢一贯》曰：「起废丸，用此方有效者，必发赤疹可征。本治瘀血久腹痛，又与诸痼瘀血用抵当汤证小有异同。抵当治因经闭之瘀血者，似有效；起废丸一切瘀血，用之皆良。是故活用抵当于癞时，起废丸有大效。又湿劳亦用之，由于胎毒瘀血而成劳也。起废丸用于瘀血腹痛及一切痼疾因瘀血者。…用此方后，瘙痒出者，妙。此方兼用鹧鸪菜汤等，亦能治虫积而下虫也。若病人精气脱，难用大黄者，用《千金》地黄煎丸。其方主治月经不通，脐下坚结如杯盘，发热往来，下利羸瘦而成血瘕者。以地黄(三十钱取汁)、干漆(一斤为末)二味，纳漆末于地黄汁中，微火煎熬为丸，每服以酒下梧子大三丸，不知加之，常以食后服。盖干血劳之目的证，月水不调，小腹急结，肌肤甲错，手掌斑纹，唇口干燥，消谷善饥也。」
　　《丛桂亭医事小言》曰：「生漆五十钱，和味淋酒一升，七日饮尽，一身发疹如癞，瘀浊外泄，宿疾顿治。多年之血枯腹痛等证，用之妙，赤丸效亦同。」
　　赤丸（又呼湿漆丸，为治血痼腹痛之方）
　　生漆、大黄、面粉(各等分)。
　　上三味，和蜜调为丸，每服五分，白汤送下，日二夜一，发赤疹为知。
　　《生生堂治验》曰：「一男儿，年三旬，不语岁余，凡百治疗，以及符咒祷祝，无所不尽。先生诊之，心下急，腹内如盘，试开口发声，舌辄随而挛缩，与大陷胸加乌头汤兼用漆膝丸(求真按：『起废丸加牛膝也』)，五六日，通身发紫斑灼然，如虾鱼之发于新鼎，闷痒不堪，搔抓衅隙，病者弥愤，突然喝曰：『伽由吕(和言，谓痒为伽由吕)。』与沉吟之声交发，一座大骇，复使言，即如口欲出者状。至翌日，喉舌旋转，言足达意矣，斑亦经日愈。服前方百余帖，他医所拒之病，竟辞药矣。」
　　麻子仁丸之注释
　　跌阳脉浮而涩，浮则胃气强，涩则小便数，浮涩相搏，大便则硬，其脾为约，麻于仁丸主之。(《伤寒论》)
　　【注】
　　山田正珍谓：「上四条(求真按：『本条亦四条之一』)为叔和所搀，当删之。」
　　尾台氏亦云：「谨按此章，非仲景氏之辞气，方意亦不明，疑非仲景之方。《外台》引《古今录验》，而不引《伤寒论》，亦可为证。」
　　然赋质脆薄之人，或久病虚羸，及老人血液枯燥者，以此方使缓缓转泄，亦佳。
　　如上说，则论、方皆非出仲景手，然从惯例，兹载之。
　　麻子仁丸方
　　麻子仁4克，芍药、枳实、厚朴各1.6克，大黄3.2克，杏仁2.4克。
　　上为末，以蜂蜜及米糊为丸，4克许，一日三回服用。
　　先辈之论说
　　东洞翁本方定义曰：「治平日大便秘者。」
　　求真按：「可改作治无病毒而大便秘者。」
　　蜜煎导及大猪胆汁之注释
　　阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之。若土瓜根及与大猪胆汁，皆可为导。「硬」字之上，《玉函》有「大便」二字，是也。(《伤寒论》)
　　【注】
　　成无己曰：「津液内竭，肠胃干燥，大便因硬，此非结热，故不可攻，宜以药外治导引之。」
　　方有执曰：「竭，亦亡也。」
　　《医宗金鉴》曰：「大便虽硬，若无满痛之苦，则不可攻之。」
　　求真按：「阳明病，自汗出，又误发汗，体液亡失，故尿量减少。今反常而尿利过多(小便自利者，即尿利比寻常为多也)，体液益失，以致体内涸竭。假令大便虽硬，不可以大承气汤攻下之，待病者自催便意，宜以蜜煎导及土瓜根、大猪胆汁诱导之。」
　　蜜煎导方
　　蜜七合。
　　上一味，纳铜器中，微火煎之，稍凝似饴状，搅之勿令焦着，俟可丸，并手捻作挺，令头锐，大如指，长二寸。当热时急作，冷则硬，以纳谷道中，以手急抱之，欲大便时，乃去之。
　　大猪胆汁方
</div>
    <div class="pagination">
<a href="皇汉医学_page59.html">上一页</a><span>...</span><a href="皇汉医学_page55.html">55</a><a href="皇汉医学_page56.html">56</a><a href="皇汉医学_page57.html">57</a><a href="皇汉医学_page58.html">58</a><a href="皇汉医学_page59.html">59</a><span class="current-page">60</span><a href="皇汉医学_page61.html">61</a><a href="皇汉医学_page62.html">62</a><a href="皇汉医学_page63.html">63</a><a href="皇汉医学_page64.html">64</a><a href="皇汉医学_page65.html">65</a><span>...</span><a href="皇汉医学_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
