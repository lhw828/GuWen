<!DOCTYPE html>
<html>
<head>
    <meta charset="UTF-8">
    <title>雷公炮制药性解 - 第 2 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雷公炮制药性解 - 第 2 页/共 31 页</h1>
    <div class="content">　　按：丹砂之色，属丙丁火，心脏之所由归也，质性沉滞，勿宜多用。青霞子云：入石见火，悉成灰烬，丹砂伏火，化为黄银，能重能轻，能神能灵，能黑能白，能暗能明。太清云：外各本其原，考兹二说，则服食成仙之说信矣。自唐世太平日久，膏粱之家，弗得其理，惑于方士，都致殒身，习俗成风，至今未已，斯民何辜，蒙此惨祸，其理渊奥。察之实难，吾愿好事者慎之。

　　雷公云：凡使宜须细认，取诸般尚有百等，不可一一论之。有妙硫砂，如拳许大，或重一镒一块者，而面如镜，若遇阴气天雨，即镜面上有红浆汁出。有梅柏砂，如梅子许大，夜有光生，照见一室，有白庭砂，如菩提子许大，上面有小星现。有神座砂，不经丹鳖，服之则面白延年。其次有白金砂，澄水砂，阴成砂，辰锦砂，芙蓉砂，镜面砂，箭镞砂，曹未砂，土砂，金星砂，平面砂，神水砂，不可一一细述之凡修事朱砂，先于一净室内焚香斋沐，然后取砂以香水浴，拭干即碎捣之，后向钵中更研，三伏时，即取一磁锅子放了砂子，用甘草，紫背天葵，五方草各锉之，着砂上下，以东流水煮，亦三伏时，勿令水尽，关失时候，约去三分，次入青芝草，山须草半两，盖之，下十斤火 ，从巳至子时方歇。候冷再研似粉。如要服则入熬蜜丸，如细麻子许大，空腹服一丸。如要入药中用，则依此法。凡 自然炭火，五两朱砂，用甘草二两，紫背天葵一镒，五方草自然汁一镒，同东流水煮过。

　　卷一　金石部

　　钟乳

　　味甘，性温有毒，入肺肾二经，主泄精寒嗽，壮元气，益阳事，安五脏，通百节，利九窍下乳汁，亦能通声，光润轻松，色如炼硝石者佳，久研忌歇，须用水飞，以掺臂上入肉不见为度，蛇床为使，恶牡丹玄石牡蒙。畏紫石英蓑草。忌羊血。

　　按：钟乳性温，而状有下行之义，宜入肾经，肺即其母也，故并入之。诸家本草述其功者甚众，惟丹溪以为剽悍之剂，不宜轻用。不炼而服，使人病淋。

　　雷公云：凡使勿用头粗浓并尾大者，为孔公石，不是色黑，及经大火烧过，并久在地上收者。曾经药物制者，并不得用。须要鲜明薄而有光润者，似鹭翎管子为上，有长五六寸者。

　　凡修事法，以五香水煮过一伏时，然后漉出。又别用甘草、紫背天葵汁渍，再煮一伏时。凡钟乳八两，用沉香、零陵香、藿香、甘松、白茅各一两，以水先煮过一度了。第三度方用甘草等三味，各二两再煮了，漉出拭干，缓火焙之。然后入臼杵如粉，节过却入钵中，令有力少壮者两三人不住研，三日夜勿歇，然后用水飞净了，以绢笼之，于日中晒令干，又入钵中，研二万遍，后以磁合收贮用之。

　　卷一　金石部

　　矾石

　　味酸。性寒无毒，入肺肝二经。主寒热泄痢，白沃阴蚀，诸恶疮癣，清喉痹，除目痛，祛固热，禁泄泻，收脱肛，同皂荚可吐风痰，和蜜、蜡能消痈肿。光明如水晶者佳，甘草为使，恶牡蛎畏麻黄。

　　按：矾石西方之色，宜入肺家。东方之味，宜入肝部。肺肝得令，而寒热诸证可无虞矣，然雷公云：凡使须以磁瓶盛，放火中 ，令内外通赤，用钳揭起盖，旋安石蜂窠于赤瓶之中，烧蜂窠尽为度，将钳夹出，放冷敲碎入钵中，研如粉。后于屋下掘一坑，可深五寸，却以纸裹留坑中一宿，取出再研。每修事十两，用石蜂窠六两，烧尽为度，又云：凡使要光明如水晶，酸咸涩味全者，研如粉，干磁瓶中盛。要盛得两三升者。然后以六一泥泥于火畔，炙之令干，乃研了白矾于瓶内，用五方草，紫背天葵二味，自然汁各一镒，旋旋添白矾于火中逼，令药汁干，用盖了瓶口，复以泥泥上下，用火一百斤 。从巳至未，去火取白矾。瓶出放冷，敲碎取矾，凡若经大火一 ，色如银。自然伏火，铢两不失，擂细研如轻粉，方用之。

　　卷一　金石部

　　禹余粮

　　味甘，性寒无毒，不载经络。主咳逆寒热烦满，崩中血闭症瘕，骨节疼痛，四肢不仁，大热痔 。牡丹杜仲为使，畏贝母菖蒲铁器。

　　按：禹余粮，因禹行山中乏食，采此充粮，故以名之，则其无毒可知矣。太乙余粮，本是一种，今诸家往往分别，惟陈藏器所言者近是。

　　卷一　金石部

　　硝石

　　味苦辛，性大寒有毒，入心脾二经。主六腑积聚燥急，留血闭藏，天行疫痢，伤寒发狂，停痰作痞，肠风痔漏，推陈致新，解诸石药毒。种种实热，悉可泻除，能坠胎服孕，大黄为使，恶苦参苦菜女菀，畏麦句姜。

　　按：硝石为太阴之精，宜入心家泻火。而脾即其子也，故并入之。丹溪云：本经言其无毒，误也！能化七十二种石，岂无毒而然乎？分为六种，气味相同，俱善消化驱逐。但朴硝力紧，芒硝马牙硝力缓，硝石风化硝玄明粉，缓而又缓也。以之治病，病退即已。本经称其炼服补益，岂理也耶？经去：热淫于内，治以咸寒，佐以苦寒，古方因之，故都用大黄佐芒硝耳。

　　雷公云：凡使先研如粉，以磁瓶子于五斤火中， 令通赤。用鸡肠菜、柏子仁和作一处，分丸饼子许大，待饼子赤时，投硝石于磁瓶内，其硝石自然伏火。每四两硝石，用鸡肠菜、柏子仁共十五个，钵子尽为度。

　　卷一　金石部

　　滑石

　　味甘淡，性寒无毒，入胃膀胱二经。主利水道，实大肠，化食毒，行积滞，逐凝血，解燥渴，导乳汁，补脾胃，降妄火，白腻而无黄砂者佳，甘草石苇为使，曾曾青。

　　按：滑石甘，宜于中州，淡宜于利水，胃与膀胱之所由入也。利益虽多，终是走泄之剂，无甘草以和之，弗宜独用也。

　　雷公云：凡使有多般，勿误用之。有白滑石，绿滑石，乌滑石，冷滑石，黄滑石。其白滑石如方解石，色白，于石上书有白腻纹便是。绿滑石性寒有毒，不可入药中用，乌滑石，似黑色书石上，有青白腻纹，入用妙也。黄滑石似金颗颗圆，书石上有青及黑色者，勿用，杀人。冷滑石青苍色，书石上作白腻纹亦勿用。若滑石色似水白青色，书石有腻纹者真。凡使先以刀刮，研如粉，以牡丹皮同煮一伏时。出去牡丹皮，取滑石，却用东流水淘过，于日中晒干方用。

　　卷一　金石部

　　石膏

　　味辛甘。性寒无毒，入肺胃二经。主出汗解肌，缓脾益气，生津止渴，清胃消痰，最理头疼，与方解石相似，须莹净如水晶者真，鸡子为使，恶莽草、马目毒公、巴豆、畏铁。

　　按：石膏辛走肺，甘走胃，所以主发散，仲景名为白虎，盖有两义，一则以入肺，一则以其性雄。苟胃弱不食，及血虚发热者误用之，为害不浅。

　　雷公云：凡使勿用方解石，此石虽白，不透明，其性燥。若石膏出剡州若山县义清山，其色莹洁如水晶，性良善也，凡使之，先于石臼中捣成粉，以密绢罗过，生甘草水飞过，去水，令干，重研细，用之良。

　　卷一　金石部

　　青盐

　　味咸，性寒无毒，入肾经。主明目。止痛益气，坚筋骨，助水脏，除心腹痛。破聚癣疥疮。一名戎盐，一名胡盐。

　　按：青盐味咸，肾所宜也，故独入之，水脏既补，则明目坚骨等功，何足异耶？

　　卷一　金石部

　　食盐

　　味咸，性温无毒，入肾肺肝三经。主鬼蛊邪疰毒瓦斯，洗下部 疮，吐中焦痰癖，熨疝气及纳肾气，止霍乱及心腹卒痛，杀虫去风，明目固齿，白如霜雪者佳。炒研用。

　　按：食盐之咸，本归肾腑，肺即其母，肝即其子也，故并入之。本草云：食伤筋损肺水，肿及咳嗽血虚者忌之何也？盖以咸走肾，过多则肾不能胜而受伤。于是盗食母气，而肺气亦损，肺损则金还克木，夫肝主筋而藏血，肺主咳嗽而生水，数证之来，宁能免耶？

　　卷一　金石部

　　雄黄

　　味苦甘，性平有毒，不载经络。主杀精魅鬼邪，蛇虺蛊毒，山岗瘴毒，恶疮死肌，疥癣虫，百节中风，鼻中息肉，中恶腹痛。佩带之，鬼神不敢近，诸毒不能伤，胎妇辅女成男。

　　解藜芦毒，大块透明中无砂石者佳，研细，水飞用。

　　按：雄黄或以为黄金之苗，今有金窟处无雄黄，则斯言未足深信。夫孕妇佩之能转女胎为男，言若不经，然里中试之者往往获验，则有夺造化之功，非禀太阳之精，恶能臻此。杀蛊辟邪，宜其效矣。中其毒者，以防己解之。

　　雷公云：凡使勿用黑鸡黄，自死黄，夹腻黄，其臭似雄黄，只是臭不堪用，时人以醋洗之，三两度，便无臭气，勿误用也。次有夹腻黄，亦似雄黄，其内一重黄，一重石，不堪用。

　　次有黑鸡黄，亦似雄黄，如乌鸡头上冠也。凡使要似鹧鸪鸟肝色为上。凡修事，先以甘草、紫背天葵、地胆、碧棱花四件，并细锉，每件各五两，雄黄三两，东流水入瓦锅中煮，三伏时，方漉出，捣如粉。水飞澄去黑者，晒干再研，方入药用。其内有劫铁石，又号赴矢黄，能劫子铁。并不入药用。

　　卷一　金石部

　　紫石英

　　味甘辛，性温无毒，入心经。主咳逆邪气，宁心定惊，补不足，涂肿毒，又主妇人子户风寒，十年无孕。长石为使，畏扁青、附子、恶黄连、 甲、麦句姜。

　　按：紫石英为镇重之剂，又有紫赤色，心经之所由入也，心主血，妇人得之，则血受温补而胎可结矣。

</div>
    <div class="pagination">
<a href="雷公炮制药性解.html">上一页</a><a href="雷公炮制药性解.html">1</a><span class="current-page">2</span><a href="雷公炮制药性解_page3.html">3</a><a href="雷公炮制药性解_page4.html">4</a><a href="雷公炮制药性解_page5.html">5</a><a href="雷公炮制药性解_page6.html">6</a><a href="雷公炮制药性解_page7.html">7</a><span>...</span><a href="雷公炮制药性解_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
