<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 61 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 61 页/共 401 页</h1>
    <div class="content">　　黄疸病衇证并治第十六
　　寸口衇浮而缓浮则为风缓则为痹痹非中风四肢苦烦脾色必黄瘀热以行趺阳衇而数数则为热热则消谷则为寒食即为满尺衇浮为伤肾趺阳衇为伤脾风寒相搏食谷即谷气不消胃中苦浊浊气下流小便不通隂被其寒热流膀胱身体尽黄名曰谷疸额上黒微汗出手足中热薄暮即发膀胱急小便自利名曰女劳疸腹如水状不治心中懊憹而热不能食时欲吐名曰酒疸
　　【注】寸口衇浮而缓浮则为风缓则为痹痹非中风前已详言之矣今趺阳数而尺衇浮四肢苦烦身面色黄乃疸病也黄土色也土病则见之土属脾胃脾为隂土主湿胃为阳土主热故凡病疸皆为湿瘀热郁也行于外则必四肢苦烦身面发黄也盖其人素有湿热外被风寒相搏内为女劳所伤及食谷饮酒或与湿瘀或与热郁皆能为是病也若胃衇数是热胜于湿则从胃阳热化热则消谷故能食而谓之阳黄若胃衇是湿胜于热则从脾隂寒化寒则不食故食即满而谓之隂黄也阳黄则为热疸酒疸隂黄则为女劳疸谷疸也若尺衇不沉而浮则为伤肾肾伤病疸亦为女劳疸也胃衇不缓而则为伤脾脾伤病疸亦为谷疸也谷疸则食谷即满谷气不消胃中苦浊清气阻于上行故头也浊气流于膀胱故小便不通也女劳疸则额上黑肾病色也微汗出湿不瘀也五心热薄暮发肾隂热也膀胱急小便利下焦虚也腹满如水状脾肾两败故谓不治也若心中懊憹热不能食时欲吐小腹满小便不利虽见目青面黑必是酒疸病也
　　衇沉渴欲饮水小便不利者皆发黄
　　【注】衇沉主里也渴欲饮水热瘀也小便不利湿郁也热瘀湿郁于里故发黄也首条谓衇浮缓数皆令发黄是得之于外因也此条衇沉亦令发黄是得之于内因也故治黄有汗下二法也
　　【集注】李彣曰衇沉而渇渇欲饮水小便不利则湿热内蓄无从分消故发黄也
　　疸而渴者其疸难治疸而不渴者其疸可治发于隂部其人必呕发于阳部其人振寒而发热也
　　【注】未成疸前小便不利而渴者是欲作疸病也已成疸后而渴者是热深不已故难治也不渴者是热浅将除故可治也疸发于隂者人必呕逆呕逆者隂里为之也发于阳者人必振寒发热寒热者阳表为之也此以渴不渴别疸之难治可治以呕逆寒热辨黄之在表在里也
　　【集注】程林曰黄家以湿热相搏有口燥鼻燥而未至于渴渴则津液内消邪气独胜不渴则津液未竭正气未衰治之所以分难易也隂主里湿胜于里则呕阳主表热胜于表则振寒发热也此条辨疸证之渴与不渴有轻重表里之分也
　　尤怡曰疸而渴则热方炽而湿且日増故难治不渴则热已减而湿亦自消故可治隂部者里之藏腑闗于气故呕阳部者表之躯殻属于形故振寒而发热此隂阳内外浅深微甚之辨也
　　腹满舌痿黄躁不得睡属黄家
　　【按】舌痿黄之舌字当是身字必传写之譌
　　【注】身痿而黄腹满而躁不得睡者属黄家之病在里当下之也
　　【集注】徐彬曰腹满里证也乃有腹满而加身痿黄躁不得眠瘀热外行此发黄之渐也故曰属黄家
　　诸黄家病但利其小便假令衇浮者当以汗解之宜桂枝加黄耆汤主之
　　【注】诸黄家病谓一切黄家病也黄病无表里证热盛而渴者当清之湿盛小便不利者但当利其小便假令衇浮则为在表当以汗解之宜桂枝加黄耆汤于此推之可知衇沉在里当以下解之也
　　【集注】髙世栻曰利小便乃黄家一定之法故曰诸病黄家但利小便然亦自有宜汗者故又曰假令衇浮为在表当以汗解之汗解之法宜桂枝加黄茋汤用桂枝汤以解肌肌解则汗自出加黄茋以助表表和则荣衞亦通矣
　　桂枝加黄茋汤方【见水气病中】
　　师曰病黄疸发热烦喘胸满口燥者以病发时火刼其汗两热相得然黄家所得从湿得之一身尽发热而黄肚热热在里当下之
　　【注】此详申黄疸误用火汗之为病也病疸者湿热也今湿淫于内则胸满烦喘热淫于内则发热口燥若病发时复以火刼其汗则为两热相合盖黄家所得由湿得之则一身必尽热而身面即发黄也今因火刼误汗而发黄虽有表热则不当汗也但扪其肚热其热在里当下之以去其热也
　　【集注】程林曰湿淫于内则烦喘胸满热淫于内则发热口燥复以火廹劫其汗反致两热相搏殊不知黄家之病必得之湿热瘀于脾土故一身尽发热而黄正以明火劫之误也若肚有热则热在腹可下之以去其湿热
　　黄疸腹满小便不利而赤自汗出此为表和里实当下之宜大黄硝石汤
　　【注】此承上条互详其证以明其治也腹满小便不利而赤是热在里其人自汗出此为表和里实也宜大黄硝石汤下之
　　大黄硝石汤方
　　大黄　　　　　　　黄蘖
　　硝石【各四两】　　　　　栀子【十五枚】
　　右三味以水六升煮取二升去滓内消更煮取一升顿服
　　【集解】李彣曰腹满小便不利而赤里病也自汗出表和也里病者湿热内甚用栀子清上焦湿热大黄泻中焦湿热黄蘖清下焦湿热消石则于苦寒泻热之中而有燥烈发散之意使药力无所不至而湿热悉消散矣
　　黄疸病茵蔯五苓散主之【一本云茵蔯汤及五苓散并主之按】黄疸病之下当有小便不利者之五字茵蔯五苓散方有着落必传写之遗
　　【注】黄疸病衇沉腹满在里者以大黄消石汤下之衇浮无汗在表者以桂枝加黄茋汤汗之小便不利者不在表里故以茵蔯五苓散主之
　　茵蔯五苓散方
　　茵蔯蒿末【十分】　　　五苓散【五分方见痰饮中】右二味和先食饮服方寸匕日三服
　　【集解】尤怡曰此正治湿热成疸者之法茵蔯散热郁五苓利湿瘀也
　　黄疸病小便色不变欲自利腹满而喘不可除热热除必哕哕者小半夏汤主之
　　【注】黄疸病小便当赤今不赤而白且欲自利虽腹满而喘是湿盛无热隂黄证也切不可除热若除热以凉药下之则胃必寒而作哕哕者主之以小半夏汤以止哕也
　　【集注】李彣曰小便色不变欲自利里无实可知腹满而喘脾气虚而肺气不利耳用苦寒药攻里除热则胃寒而虚气上逆故哕宜小半夏汤散逆止哕高世栻曰小便色不变非赤也欲自利非下利也若腹满而喘虽似里实不可投寒剂以除热如大黄消石汤不可用也若投寒剂而除热则必哕哕呃逆也半夏生姜辛温散寒故哕者当以小半夏汤主之也
　　小半夏汤方【见痰饮中】
　　黄疸之病当以十八日为期治之十日以上瘥反剧为难治
　　【注】疸病属脾脾主土土无定位寄旺于四季之末各十八日期之十八日者土旺之日也故治十日以上当瘥而不逾十八日之外也若逾十八日不瘥而反剧者则土衰矣故曰难治
　　【集注】髙世栻曰十八日乃脾土寄旺于四季之期十日土之成数也黄疸之病在于脾土故当以十八日为期然治之宜先故治之十日以上即当瘥至十日以上不瘥而疸病反剧者是谓难治谓土气虚败不可治也
　　谷疸之为病寒热不食食即头心胸不安久久发黄为谷疸茵蔯蒿汤主之
　　【注】此详申谷疸之为病也未成谷疸之时其人多病寒热寒热作时则不能食寒热止时则或能食虽能食然食后即头晕目心烦不安此为湿瘀热郁而内蒸将作谷疸之征也久久身面必发黄为谷疸矣宜茵蔯蒿汤利下使从大小二便而出之
　　茵蔯蒿汤方
　　茵蔯蒿【六两】　　　　栀子【十四枚】
　　大黄【二两】
　　右三味以水一斗先煮茵蔯减六升内二味煮取三升去滓分温三服小便当利尿如皂角汁状色正赤一宿腹减黄从小便去也
　　阳明病衇迟者食难用饱饱则发烦头小便必难此欲作谷疸虽下之腹满如故所以然者衇迟故也【注】谷疸属胃热衇当数今衇迟脾藏寒也寒不化谷所以虽饥欲食食难用饱饱则烦闷胃中填塞健运失常也清者阻于上升故头浊者阻于下降故小便难也此皆欲作谷疸之征其证原从太隂寒湿郁黩而生若误以为阳明热湿发黄下之虽腹满暂减顷复如故所以然者衇迟寒故也此发明欲作谷疸属脾隂寒化而不可下者也
　　【集注】程林曰衇迟为寒寒不杀谷故食难用饱饱则谷气不消胃中苦浊浊气蕴蓄则发烦熏蒸则作也小便难者以衇迟则无阳以施化浊气但留于胃而不宣是以欲作谷疸若下之徒虚其胃而腹满如故也所以然者以衇迟为寒之故也
　　黄家日晡所发热而反恶寒此为女劳得之膀胱急少腹满身尽黄额上黑足下热因作黑疸其腹胀如水状大便必黑时溏此女劳之病非水也腹满者难治消石矾石防主之
　　【注】此详申女劳疸之为病黄疸日晡所发热乃阳明热症当不恶寒也而反恶寒者非阳明热症此或为女劳得之也女劳得之疸证虽膀胱急少腹满而小便自利身虽尽黄而额上则黑虽发热惟足下甚此少隂热因作黑疸也故腹胀如水状而大便必黑时溏知非水胀病乃为女劳得之疸胀病也时溏黑色者亦藏病及血之征也血病者顔必变岂有色黒而血不病者乎女劳疸腹满者为难治以其脾肾两败也以消石入血消坚矾石入气胜湿然此方治标固宜非图本之治世久书譌姑辨其理也
　　【集注】尤怡曰黄家日晡所本当发热今发热而反恶寒者此为女劳得之疸也热在胃浅而肾深故热深则先反恶寒也膀胱急额上黑足下热大便黑皆肾热之征虽少腹满胀有如水状而实为肾气不行非脾湿而水不行也惟是证兼腹满则脾肾并伤而其治为难耳硝石咸寒除热矾石除痼热在骨髓骨与肾合用以清肾热也大麦粥和服恐伤胃也
　　硝石矾石散方
　　硝石　　　　　　　矾石【烧等分】
　　右二味为散以大麦粥汁和服方寸匕日三服病随大小便去小便正黄大便正黑是也
　　男子黄小便自利当与虚劳小建中汤
　　【注】妇人产后经崩发黄色者乃脱血之黄色非黄疸也今男子黄而小便自利则知非湿热发黄也询知其人必有失血亡血之故以致虚黄之色外现斯时汗下渗利之法俱不可施惟当与虚劳失血同治故以小建中汤调养荣衞黄自愈矣
　　【集注】髙世栻曰女为隂男为阳隂主血阳主气男子黄阳气虚也黄者土之色阳气虚而土色外呈中无湿热故小便自利此为虚也故当以小建中汤和其隂阳调其血气也本论血痹虚劳篇有小建中汤主治虚劳故曰虚劳小建中意谓此男子黄而小便自利亦为虚劳之证云尔
　　小建中汤方【见虚劳中】
　　酒黄疸者或无热谵言小腹满欲吐鼻燥其衇浮者先吐之沉者先下之
　　【注】此详申酒疸之为病也酒体湿而性热过饮之人必生湿热为疸病也无热无外热也谵语鼻燥有内热也小腹满湿热畜于膀胱也欲吐湿热酿于胃中也其衇浮者酒热在经先吐之以解外也沉者酒饮在里先下之以解内也
　　【集注】李彣曰胃足阳明之衇起于鼻之交頞中故鼻燥也
　　夫病酒黄疸必小便不利其心中热足下热是其证也
　　【注】此详酒疸之病湿热生也必小便不利其心中热胃府热也足下热胃经热也是其酒疸之证也
　　【集注】程林曰夫小便利则湿热行不利则湿留于胃胃衇贯膈下足胕上熏胃脘则心中热下注足跗则足下热也
　　酒疸心中热欲吐者吐之愈
　　【注】此详申酒疸宜吐之治也酒疸心中热欲吐者谓胃中烦乱懊憹欲吐非吐之不能愈也
　　【集注】程林曰后证热深则懊憹欲吐今微热则心中热亦欲吐病属上焦故吐之可愈也
　　酒黄疸心中懊憹或热痛栀子大黄汤主之
　　【注】此详申酒疸宜下之治也酒黄疸谓因饮酒过度而成黄疸也心中懊憹欲吐或自吐之而愈或服栀子豉汤吐之而愈皆可也若心中懊憹不欲吐或心中热痛皆非吐之可愈故以栀子大黄汤下之愈也
　　栀子大黄汤方
　　栀子【十四枚】　　　　　大黄【一两】
　　枳实【五枚】　　　　　豉【一升】
　　右四味以水六升煮取三升分温二服
　　【集解】魏荔彤曰酒黄疸心中懊憹或热甚而痛栀子大黄汤主之盖为实热之邪立法也酒家积郁成热非此不除也
　　酒疸下之久久为黒疸目青面黒心中如噉蒜虀状大便正黒皮肤爪之不仁其衇浮弱虽黒微黄故知之【注】酒疸心中懊憹或心中热痛衇沉实者当下之若心中热欲吐衇浮弱者当吐之而反下之则为逆也若其人素有劳倦下之则热入于脾顷时腹满如故则成谷疸也若其人素有女劳下之则热入于肾虽黄微黑久久必变为黒疸也目青者精伤也面黑者肾伤也心中如噉蒜虀状胃伤也大便黒色血伤也皮肤不仁血痹也此等证皆因酒疸衇浮弱者应吐而反下之之误使然也
　　【集注】赵良曰酒疸之黑非女劳疸之黑也盖女劳之黑肾气所发也酒疸之黒败血之黒也因酒之湿热伤脾胃脾胃不和阳气不化隂气不运若更下之久久则运化之用愈耗矣气耗血积故腐瘀浊色越出面为黑味变于心咽作嘈杂心辣如噉蒜虀状荣血衰而不行于皮肤之不仁输于大肠便如黒漆其目青与衇浮皆血病也
　　诸黄猪膏髪煎主之
　　【按】诸黄谓一切黄也皆主猪膏髪煎恐未必尽然医者审之此必有脱简也
　　【集注】程林曰扁鹊有黄经明堂有烙三十六黄法皆后人所未见唯圣济总录载三十六黄方论详明治法始备今猪膏髪煎能治诸黄当是黄之轻者可从小便而去至若隂黄急黄女劳之属岂猪膏髪煎所能治乎医者审之
　　猪膏髪煎方
　　猪膏【半斤】　　　　　乱髪【如鸡子大三枚】
　　右二味和膏中煎之髪消药成分再服病从小便出
　　诸黄腹满而呕者宜柴胡汤
　　【注】呕而腹痛胃实热也然必有潮热便鞕始宜大柴胡汤两解之若无潮热便软则当用小柴胡汤去黄芩加芍药和之可也
　　【集注】程林曰呕而腹满视其前后知何部不利利之则愈今黄家腹痛而呕应内有实邪当是大柴胡汤以下之若小柴胡则可止呕未可疗腹痛也
　　柴胡汤方【见寒疝呕吐中】
　　呕吐哕下利病衇证并治第十七
　　夫呕家有痈脓不可治呕脓尽自愈
　　【注】呕家呕吐或谷或水或痰涎或冷沫今呕而有脓此内有痈脓溃而呕非呕病也故曰不可治呕脓尽自愈
　　【集注】赵良曰经云热聚于胃口而不行胃脘为壅胃脘属阳明经阳明气逆则呕故脓不自欬出从呕而出此痈之在胃脘上口者也若过半中在肺之下者脓则不从呕出而从大便出矣
　　程林曰夫痈溃则为脓脓上出必令呕故不必治其呕脓尽则呕自止也
　　先呕却渴者此为欲解先渴却呕者为水停心下此属饮家
　　【注】呕病后渴饮而不呕为胃气和此欲解也因渴而后呕呕而复渴为水停心下此属饮家之呕非呕病也
　　【集注】赵良曰呕则饮去饮去则阳气囘津液犹未布故渴耳虽渴终以邪去正囘而必解也先渴却呕者即前痰饮条中小半夏茯苓汤之证也
　　程林曰先呕却渴者为呕后而胃无津液得水和之即愈先渴却呕者本渴而饮水水停胃中作呕也故属水饮
　　尤怡曰呕家必有停痰宿水先呕却渴者痰水已去而胃气将复也故曰此为欲解先渴却呕者因热饮水过多热虽解而饮旋积也此呕因积饮所致故曰此为饮家
　　呕家本渴今反不渴者以心下有支饮故也此属支饮【注】呕病之人津液已伤本应渴也今反不渴者以心下素有支饮故也此属支饮之呕非呕病也
　　【集注】徐彬曰支饮者偏旁而不中正也
　　高世栻曰支饮者水气循经屈曲支行其形如肿是也支饮而呕故曰此属支饮饮欬篇云呕家本渴渴为欲解今反不渴心下有支饮故也小半夏汤主之
　　诸呕吐谷不得下者小半夏汤主之
</div>
    <div class="pagination">
<a href="御纂医宗金鉴_page60.html">上一页</a><span>...</span><a href="御纂医宗金鉴_page56.html">56</a><a href="御纂医宗金鉴_page57.html">57</a><a href="御纂医宗金鉴_page58.html">58</a><a href="御纂医宗金鉴_page59.html">59</a><a href="御纂医宗金鉴_page60.html">60</a><span class="current-page">61</span><a href="御纂医宗金鉴_page62.html">62</a><a href="御纂医宗金鉴_page63.html">63</a><a href="御纂医宗金鉴_page64.html">64</a><a href="御纂医宗金鉴_page65.html">65</a><a href="御纂医宗金鉴_page66.html">66</a><span>...</span><a href="御纂医宗金鉴_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
