<!DOCTYPE html>
<html>
 <head>
  <meta charset="utf-8"/>
  <title>
   证治准绳 - 第 2 页/共 348 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   证治准绳 - 第 2 页/共 348 页
  </h1>
  <div class="content">
   内伤末传寒中病似外感隂证　腹胀胃脘当心痛四肢两脇隔噎不通或涎唾或清涕或多溺足下痛不能任身履地骨乏无力喜唾两丸多冷隂隂作痛或妄见鬼状梦亡人腰背胛眼脊膂皆痛不渇不泻脉盛大以濇名曰寒中治用神圣复气汤白术附子汤草豆蔲丸似外感阳明中热证　有天气大热时劳役得病或路途劳役或田野中劳役或身体怯弱食少劳役或长斋久素胃气久虚劳役其病肌体壮热躁热闷乱大恶热渇饮水此与阳明伤寒热白虎汤证相似鼻口中气短促上喘此乃脾胃久虚元气不足之证身亦疼痛至日西作必谵语热渇闷不止脉洪大空虚或防弱白虎汤证其脉洪大有力与此内伤中热不同治用清暑益气汤　饥困劳役之后肌热躁热困渇引饮目赤靣红昼夜不息其脉大而虚重按全无经曰脉虚则血虚血虚则发热证象白虎惟脉不长实为辨也误服白虎汤必危宜黄茋当归补血汤
　　似外感恶风寒证　有因劳役坐卧隂凉处后病表虚不任风寒少气短促嬾言语困弱无力此因劳役辛苦肾中隂火沸腾后因脱衣或沐浴歇息于隂凉处其隂火不行还归皮肤腠理极虚无阳被风与隂凉所遏以此表虚不任风寒与外感恶风相似不可同外感治宜用补中益气汤
　　内伤似外感杂证　饮食失节劳役所伤脾胃中州变寒走痛而发黄治用小建中汤或理中汤或大建中汤选而用之
　　劳倦所伤虚中有寒　理中丸心肺在膈上为阳肾肝在膈下为隂此上下藏也脾胃属土处在中州在五藏曰孤藏在三焦曰中焦因中焦治在中一有不调此丸专主故名曰理中丸人参味甘温内经曰脾欲缓急食甘以缓之缓中益脾必以甘为主是以人参为君白术味甘温内经曰脾恶湿甘胜湿温中胜湿必以甘为助是以白术为臣甘草味甘平内经曰五味所入甘先入脾脾不足者以甘补之补中助脾必须甘剂是以甘草为佐干姜味辛热喜温而恶寒者胃也寒则中焦不治内经曰寒淫所胜平以辛热散寒温胃必先辛剂是以干姜为使脾胃居中病则邪气上下左右无所不之故有诸加减焉　若脐下筑者肾气动也去白术加桂气壅而不泻则筑然动也白术味甘补气去白术则气易散桂辛热肾气动者欲作奔豚也必服辛热以散之故加桂以散肾气泄奔豚气　吐多者去白术加生姜气上逆则吐多术甘而壅非气逆者之所宜千金曰呕家多服生姜以其辛散故吐多者加之　下多者还用白术气泄而不收则下多术甘壅补使正气収而不下泄也或曰湿胜则濡泄术专除湿故下多者加之　悸者加茯苓饮聚则悸茯苓味甘渗泄伏水是所宜也　渇欲得水者倍加术津液不足则渇术甘以补津液故加之　腹中痛者加人参虚则痛经曰补可以去弱人参羊肉之属是也　寒多者加干姜以辛热能散寒也腹满者去白术加附子内经曰甘者令人中满术甘壅补于腹中满者则去之附子味辛热气壅郁腹为之满以热胜寒以辛散满故加附子经曰热者寒之寒者热之此之谓也　建中汤内经曰肝生于左肺生于右心位在上肾处在下左右上下四藏居焉脾者土也应中央处四藏之中州治中焦生育荣衞通行津液一有不调则荣衞失所育津液失所行必以此汤温中益脾是以建中名之焉胶饴味甘温甘草味甘平脾欲缓急食甘以缓之建脾者必以甘为主故以胶饴为君而甘草为臣桂辛热散也润也荣衞不足润而散之芍药味酸防寒收也泄也津液不通収而行之是以桂芍药为佐生姜味辛温大味甘温胃者衞之源脾者荣之本灵枢经云荣出中焦衞出上焦是也衞为阳不足者益之必以辛荣为隂不足者补之必以甘甘辛相合脾胃健而荣衞通是以姜为使也呕家不用此汤以味甜故也　宝鉴育气汤参术调中汤养胃进食丸寛中进食丸和中丸安胃丸补中丸加减平胃散嘉禾散白术散缓中丸沉香鼈甲散十华散沉香温脾汤厚朴温中汤双和汤小沉香丸木香分气丸木香餠子
　　劳倦所伤虚中有热　金匮要略云夫男子平人脉大者为劳极虚亦为劳男靣色薄者主渇及亡血卒喘悸脉浮者里虚也男子脉虚沉无力寒热气促里急小便不利靣色白时目兼衂少腹满此为劳使之然劳之为病其脉浮大手足烦春夏剧秋冬瘥隂寒精自出酸削不能行男子脉防弱而濇为无子精清冷夫失精家少腹急隂头寒目瞑髪落脉极虚芤迟为属谷亡血失精也　调中益气汤治因饥饱劳役损伤脾胃元气不足其脉或洪缓按之无力中之下时一濇其证身体沉重四肢困倦百节烦疼胸满短气膈咽不通心烦不安耳聋耳鸣目有瘀肉热壅如火视物昏花口中沃沫饮食失味忽肥忽瘦怠惰嗜卧溺色变赤或清利而数或上饮下便或时餐泄腹中虚痛不思饮食内经云劳则气耗热则伤气以黄茋甘草之甘泻热为主以白芍药五味子之酸能収耗散之气又曰劳者温之损者温之以人参甘温补气不足当归辛温补血不足故以为臣白术橘皮甘苦温除胃中客热以养胃气为佐升麻柴胡苦平味之薄者隂中之阳为脾胃之气下溜上气不足故从隂引阳以补之又以行阳明之经为使也　如时显热躁是下元隂火蒸蒸然发也加真生地黄二分黄蘖三分　如大便虚坐不得或大便了而不了腹中常逼迫血虚血涩也加当归身五分　如身体沉重虽小便数多亦加茯苓五分苍术一钱泽泻五分黄蘖三分【时暂从权而祛湿也不可常用兼足太隂已病其脉亦络于心中故显湿热相合而烦乱】如胃气不和加汤洗半夏半钱生姜三片有嗽者加生地黄三分以制半夏之毒痰厥头痛非半夏不能除此足太隂经邪所作也如无以上证只服黄茋一钱人参三钱甘草五分橘皮酒洗三分柴胡二分升麻二分苍术五分黄蘖酒洗二分右件剉如麻豆大依前煎服如秋冬之月胃脉四道为冲脉所逆幷脇下少阳脉二道而反上行病名曰厥逆内经曰逆气上行满脉去形明七神昏絶离去其形而死矣其证气上冲咽不得息而喘息有音不得卧加吴茱萸半钱或一钱半汤洗去苦观厥气多少而用之　如夏月有此证为大热也盖此病随四时为寒热温凉也宜以酒黄连酒黄蘖酒知母各等分为细末熟汤为丸如梧桐子大每服二百丸白汤送下空心服仍多服热汤服毕少时便以美饮食压之不令胃中停留直至下元以泻冲脉之邪也大抵治饮食劳倦所得之病乃虚劳七损证也当用温平甘多辛少之药治之是其本法也如时上见寒热病四时也又或将理不如法或酒食过多或辛热之食作病或寒冷之食作病或居大热大寒之处益其病当临时制宜暂用大寒大热治法而取效此从权也不可以得效之故而久用之必致夭横矣灵枢经曰从下上者引而去之上气不足推而之盖上气者心肺上焦之气阳病在隂从隂引阳宜以入肾肝下焦之药引甘多辛少之药使升发脾胃之气又从而去其邪气干腠理皮毛也又云视前痛者当先取之是先以缪刺泻其经络之壅者为血凝而不流故先去之而后治他病　宝鉴桂枝加龙骨牡犡汤黄茋建中汤人参黄茋散续断汤柴胡散秦艽鼈甲散人参地骨皮散地仙散当归补血汤犀角紫河车丸人参柴胡散清神甘露丸双和散四君子汤猪肚丸酸枣仁丸定志丸麦煎散独圣散
　　饮食不节劳役所伤腹脇满闷短气遇春则口淡无味遇夏虽热犹有恶寒饥则常如饱不喜食冷物升阳顺气汤主之脾胃不足之证须用升麻柴胡苦平味之薄者隂中之阳引脾胃中清气行于阳道及诸经生发隂阳之气以滋春气之和也又引黄茋人参甘草甘温之气味上行充实腠理使阳气得衞外而为固也凡治脾胃之药多以升阳补气名之者此也　饥饱劳役胃气不足脾气下溜气短无力不能寒热早饭后转增昏闷须要眠睡怠惰四肢不收嬾倦动作五心烦热升阳补气汤主之如腹胀及窄狭加厚朴如腹中似硬加砂仁脾胃虚弱气促气弱精神短少衂血吐血门冬清肺
　　饮大阿胶丸　痰喘人参清镇丸　劳风心脾壅滞痰涎盛多喉中不利涕唾稠粘嗌塞吐逆不思饮食或时昏愦皂角化痰丸　病久厌厌不能食而藏府或结或溏此胃气虚弱也白术和胃丸　明医杂著云东垣论饮食劳倦为内伤不足之证治用补中益气汤沂集中又论不足之中又当分别饮食伤为有余劳倦伤为不足予谓伤饮食而留积不化以致宿食郁热热发于外此为有余之证法当消导东垣自有枳术丸等治法具于饮食门矣其补中益气方论却谓人因伤饥失饱致损脾胃非有积滞者也故只宜用补药盖脾胃全赖饮食之养今因饥饱不时失其所养则脾胃虚矣又脾主四肢若劳力辛苦伤其四肢则根本竭矣或专因饮食不调或专因劳力过度或饮食不调之后加之劳力或劳力过度之后继以不调故皆谓之内伤元气不足之证而宜用补药也但须于此四者之间审察明白为畧加减则无不效矣
　　虚劳【瘵骨蒸热】
　　素问云脉虚气虚尺虚是谓重虚所谓气虚者言无常也尺虚者行歩恇然脉虚者不象隂也又云脉细皮寒气少泄利前后饮食不入是谓五虚五虚死浆粥入胃泄注止则虚可活治用黄茋建中汤理中汤之类　此素问但言虚而无劳瘵之名然其因则固屡言之矣凡外感六淫内伤七情其邪展转乗于五藏遂至大骨枯藁大肉陷下各见所合衰惫之证真藏脉见则有死期又如二阳之病则传为风消息贲三阳之病传为索泽瘅成为消中大肠移热于胃胃移热于胆则皆善食而痩尝贵后贱病从内生名曰脱营尝富后贫名曰失精乐喜始乐后苦皆伤精气精气竭絶形体毁阻离絶菀结喜怒忧恐五藏空虚血气离守灵枢曰怵思虑则伤神神伤则恐惧自失破防脱肉毛瘁色夭死于冬又诸热病在肤肉脉筋骨之间者各客于所合之本藏不得客于所不胜及考医和视晋平公之疾曰是谓近女室女隂物而晦时淫则生内热惑蛊之疾非鬼非食疾不可为也至汉张仲景金匮要略明立虚劳门于是巢元方撰病源候论遂有虚劳有蒸病有注病皆由此而推之者也虚劳者五劳六极七伤是也五劳者志劳思劳心劳忧劳瘦劳六极者气极血极筋极骨极肌极精极七伤者曰隂寒曰隂痿曰里急曰精速曰精少隂下湿曰精滑曰小便苦数临事不举又曰大饱伤脾大怒气逆伤肝强力举重久坐湿地伤肾形寒饮冷伤肺忧愁思虑伤心风雨寒暑伤形大恐惧不节伤志蒸有五骨蒸脉蒸皮蒸肉蒸内蒸又有二十三蒸胞玉房脑髓骨血脉肝心脾肺肾膀胱胆胃三焦小肠肉肤皮气各有一蒸其状徧身发热多因热病愈后食牛肉或饮酒或房欲而成注者注之为言住也邪气居人身内生既连滞停住死又住易傍人也即所谓传尸已别立门外今已虚劳骨蒸合为一门而列古明医治法于后金匮云五劳虚极羸瘦腹满不能饮食食伤忧伤饮
　　伤房室伤饥伤劳伤经络荣衞气伤内有干血肌肤甲错两目黯黑缓中补虚大黄防虫丸主之按虚劳发热未有不由瘀血者而瘀血未有不由内伤者人之饮食起居一失其节皆能成伤此亦可以睹矣故以润剂治干以蝡动噉血之物行死血死血既去病根已刬而后可从事乎滋补之剂仲景为万古医方之祖有以哉又以陈大夫传仲景百劳丸可与防虫丸互用　治法机要云虚损之疾寒热因虚而感也感寒则损阳阳虚则隂盛故损则自上而下治之宜以辛甘淡过于胃则不可治也感热则损隂隂虚则阳盛故损则自下而上治之宜以苦酸咸过于脾则不可治也自上而损者一损损于肺故皮聚而毛落二损损于心故血脉虚弱不能荣于藏府妇人则月水不通三损损于胃故饮食不为肌肤也自下而损者一损损于肾故骨痿不起于牀二损损于肝故筋缓不能自收持三损损于脾故饮食不能消尅也故心肺损则色弊肝肾损则形痿脾胃损则谷不化也　治肺损皮聚而毛落宜益气四君子汤治心肺虚损皮聚毛落血脉虚耗妇人月水愆期宜益气和血八物汤　治心肺损及胃损饮食不为肌肤宜益气和血调饮食十全散　治肾损骨痿不能起于牀宜益精补肾金刚丸　治肾肝损骨痿不能起于牀宜益精筋缓不能自收持宜缓中牛膝丸　治肝肾损及脾食谷不化宜益精缓中消谷煨肾丸　如阳盛隂虚肝肾不足房室虚损形瘦无力靣多青黄而无常色宜荣血养肾地黄丸　如阳盛隂虚心肺不足及男子妇人靣无血色食少嗜卧肢体困倦宜八味丸　如形体瘦弱无力多困未知隂阳先损夏月宜地黄丸春秋宜肾气丸冬月宜八味丸　病久虚弱厌厌不能食和中丸　肝劳尽力谋虑而成虚寒则口苦骨疼筋挛烦闷宜续断汤灸肝俞实热则闗格牢涩不通眼目赤涩烦闷热壅毛悴色夭宜羚羊角散　心劳曲运神机而成虚寒则惊悸恍惚神志不定宜逺志饮子酸仁汤实热则口舌生疮大小便秘涩宜黄芩汤　脾劳意外致思而成虚寒则气胀咽满食不下噫气宜白术汤生嘉禾散大健脾散实热则四肢不和胀满气急不安宜小甘露饮　肺劳预事而忧所成虚寒则心腹冷气胸满背痛吐逆不止宜温肺汤实热则气喘靣目苦肿宜二母汤　肾劳矜持志节所成虚寒则遗精白浊腰脊如折宜羊肾丸实热则小便黄赤涩痛隂生疮宜地黄丸肝伤筋极虚则手足拘挛腹痛指甲痛转筋宜木
　　散当归枸杞续断实则咳而脇下痛脚心痛不可忍手足甲青黑宜五加皮散　心伤脉极虚则咳而心痛咽肿喉中介介如梗宜茯神汤逺志酸枣仁朱砂龙齿实则血焦髪落唇舌赤语涩肌瘦宜麦门冬汤　脾伤肉极虚则四肢倦闗节痛不食隂引肩背皆强宜半夏汤豆蔲厚朴陈皮益智实则肌肉痹腠理开汗大泄四肢缓弱急痛宜薏苡仁散　肺伤气极虚则皮毛焦津液枯力乏腹胀喘息宜紫菀汤人参黄茋白石英实则喘息冲胸心恚腹满热烦呕口燥咽干宜前胡汤　肾伤骨极虚则靣肿垢黑脊痛气衰毛髪枯槁宜鹿角丸益智五味鹿茸实则靣焦耳鸣小便不通手足痛宜元参汤　藏府气虚视听已卸精极虚则遗精白浊体弱小腹急茎弱核小宜磁石丸鹿茸苁蓉破故纸龙骨人参附子钟乳实则目昏毛焦虚热烦闷泄精宜石斛汤古今録验五蒸汤甘草炙一两茯苓三两人参二两干地黄三两竹叶二把葛根三两知母二两黄芩二两粳米二合石膏五两碎右十味防咀以水九升煮小麦一升至六升去麦入药煎至二升半分三服　实热黄连黄芩黄蘖大黄　虚热乌梅秦芄柴胡气也青蒿鼈甲蛤蚧牡丹皮小麦血也　肺【鼻干】乌梅紫苑天门冬麦门冬　皮【舌白唾血】石膏桑白皮　肤【昏昧嗜睡】牡丹皮　气【徧身气热喘促鼻干】人参黄芩栀子　大肠【鼻右孔干痛】芒硝大黄　脉【唾白浪语经络溢脉缓急不调】当归生地黄　心【舌干】黄连生地黄　血【髪焦】地黄当归桂心童子小便　小肠【下唇焦】木通赤茯苓生地黄　脾【唇焦】芍药木苦参　肉【食无味而呕烦躁不安】芍药胃【舌下痛】石膏粳米大黄芒硝葛根　肝【眼黑】前胡当归川芎　筋【甲焦】川芎当归　胆【眼白失色】柴胡栝蒌　三焦【乍寒乍热】石膏竹叶　肾【两耳焦】石膏知母生地黄寒水石　脑【头闷热】羌活地黄防风　髓【髓沸骨中热】当归地黄天门冬　骨【齿黑腰痛足逆冷疳虫食藏】鼈甲当归地骨皮牡丹皮生地黄　肉【肢细趺肿藏府俱热】石膏黄蘖　胞【小便黄赤】生地黄泽泻茯苓沉香滑石　膀胱【左耳焦】泽泻茯苓滑石　凡此诸蒸皆因热病后食肉油腻行房饮酒犯之而成久蒸不除变成疳病即死矣　珍珠囊云地为隂骨为里皮为表地骨皮泻肾火牡丹皮泻包络火总治热在外无汗而骨蒸知母泻肾火治热在内有汗而骨蒸四物汤加二皮治妇人骨蒸　珠云五行六气水特五之一耳一水既亏岂能胜五火哉虚劳等证蜂起矣其体虚者最易感于邪气当先和解防利防下之从其缓而治之次则调之医者不知邪气加于身而未除便行补剂邪气得补遂入经络至死不悟如此误者何啻千万良可悲哉夫凉剂能养水清火热剂能燥水补火理易明也劳为热证明矣还可补乎惟无邪无热无积之人脉举按无力而弱者方可补之又必察其胃中及右肾二火亏而用之心虚则动悸恍惚忧烦少色舌强宜养荣汤琥珀定神丸之类以益其心血脾虚靣黄肌瘦吐利清冷腹胀肠鸣四肢无力饮食不进宜快胃汤进食丸之类以调其饮食肝虚目昏筋脉拘挛靣青恐惧如人将捕之状宜牛膝益中汤虎骨丹之类以养助其筋脉肺虚呼吸少气喘乏咳嗽嗌干宜枳实汤加人参黄茋阿胶苏子以调其气肾虚腰背脊膝厥逆而痛神昏耳鸣小便频数精漏宜八味丸加五味鹿茸去附子用山药等丸以生其精　陈藏器诸虚用药凡例　虚劳头痛复热加枸杞萎　虚而欲吐加人参　虚而不安亦加人参虚而多梦纷纭加龙骨　虚而多热加地黄牡蛎地肤子甘草　虚而冷加当归川芎干姜　虚而损加钟乳棘刺苁蓉巴防天　虚而大热加黄芩天门冬　虚而多忘加茯苓逺志　虚而口干加麦门冬知母　虚而吸吸加胡麻覆盆子栢子仁　虚而多气兼防咳加五味子大　虚而惊悸不安加龙齿沙参紫石英小草若冷则用紫石英小草若客热即用沙参龙齿不冷不热皆用之　虚而身强腰中不利加磁石杜仲　虚而多冷加桂心吴茱萸附子乌头　虚而劳小便赤加黄芩　虚而客热加地骨皮白术黄耆　虚而冷加陇西黄茋　虚而痰复有气加生姜半夏枳实　虚而小肠利加桑螵蛸龙骨鸡防胵　虚而小肠不利加茯苓泽泻　虚而损溺白加厚朴　髓竭不足加地黄当归肺气不足加天门冬麦门冬五味子　心气不足加上党人参茯苓菖蒲　肝气不足加天麻川芎　脾气不足加白术白芍药益智　肾气不足加熟地黄逺志牡丹皮　胆气不足加细辛酸仁地榆　神昏不足加朱砂预知子茯神　证治要诀云五劳皆因不量才力勉强云为忧思过度嗜欲无节或病失调将积久成劳其证头旋眼晕身疼脚弱心怯气短自汗盗汗或发寒热或五心常热或往来潮热或骨蒸作热夜多恶梦昼少精神耳内蝉鸣口中无味饮食减少此皆劳伤之证也五藏虽皆有劳心肾为多心主血肾主精精竭血燥则劳生焉治劳之法当以调心补肾为先不当用峻烈之剂惟当温养滋补以久取效天雄附子之类投之适足以发其虚阳縁内无精血不足当此猛剂然不可因有热纯用甜冷之药以伤其胃气独用热药者犹釡中无水而进火也过用冷药者犹釜下无火而添水也非徒无益而又害之宜十全大补汤或双和散或养荣汤七珍散乐令建中汤皆可选用间进双补丸　诸发有杂病如咳嗽吐血不得卧盗汗寒热潮热等已见各门审之因虚劳得之并宜用前药未效用十四味建中汤【无热脉不数乃可用】或大建中汤渇而不胜热药者七珍散加木香五味子各七分热多黄茋鼈甲散或人参散独五心发热将欲成劳者茯苓补心汤　饮食减少畏食而呕者难独用前滞甜药须斟酌用前快脾之剂缩砂陈皮却不可少仍下鹿茸橘皮煎丸如不呕不畏食用前十全大补汤双和散等药亦当少加快脾之剂以为之防有患精血不足明知当补肾方欲一取之归茋等药其人素减食又恐不利于脾方欲理脾则不免用疏刷之药又恐愈耗肾水今一举而两得之功莫若鹿茸橘皮煎丸为第一故曰精不足者补之以味又曰补肾不如补脾以脾上交于心下交于肾故也道家交搆心肾以脾为黄婆者即此意若肾元大段虚损病势困笃则肾又不容少缓不必拘于此说要知于滋肾之中佐以砂仁澄茄之类于壮脾之中参以北五味黄茋之属此又临时审病用药之活法　难经曰肾有两者非皆肾也其左为肾右为命门命门者诸精神之所舍原气之所系也男子以藏精女子以系胞故知肾有二也男子藏精者气海也女子系胞者血海也所主者二受病者一也是故左肾为隂合主地道生育之化故曰元气之舍也若夫肾之藏精者是受五藏六府之精输纳入精房血海而藏之然精有隂有阳隂阳平则两肾和而不偏不平则偏隂阳俱不足则两肾俱虚故东垣治两虚者以仲景八味丸补之偏于左肾之隂精不足则以地黄丸主之以三才封髓丹主之右肾之阳火不足则以八味丸天真丸之类主之此用方之凡例也　丹溪论劳瘵主乎隂虚者盖自子至巳属阳自午至亥属隂隂虚则热在午后子前寤属阳寐属隂隂虚则汗从寐时盗出也升属阳降属隂隂虚则气不降气不降则痰涎上逆而连绵吐出不絶也脉浮属阳沉属隂隂虚则浮之洪大沉之空虚也此皆隂虚之证用四物汤加黄栢知母主之然世医遵用治疾乃百无一效者何哉盖隂既虚矣火必上炎而川芎当归皆味辛气大温非滋虚降火之药又川芎上窜尤非虚炎短乏者所宜地黄泥膈非胃弱食少痰多者所宜黄栢知母苦辛大寒虽曰滋隂其实燥而损血虽曰降火其实苦先入心久而增气反能助火至其败胃所不待言用药如此乌能奏功也予每用薏苡仁百合天门冬麦门冬桑根白皮地骨皮牡丹皮枇杷叶五味子酸仁之属佐以生地汁藕汁乳汁童子小便等如咳嗽则多用桑皮枇杷叶有痰则增贝母有血则多用薏苡仁百合增阿胶热盛则多用地骨皮食少则用薏苡仁至七八钱而麦门冬常为之主以保肺金而滋生化之源无不应手而效盖诸药皆禀燥降収之气气之薄者为阳中之隂气薄则发泄辛甘淡平寒凉是也以施于隂虚火动之症犹当溽暑伊鬰之时而商颷飒然倐动则炎歊如失矣与治暑热用白虎汤同意然彼是外感外感为有余故用寒沉藏之药而后能辅其偏此是内伤内伤为不足但用燥降收之剂而已得其平矣此用药之权衡也　虚劳之疾百脉空虚非粘腻之物填之不能实也精血枯涸非滋湿之物濡之不能润也宜用人参黄茋地黄天麦门冬枸杞子五味子之属各煎膏另用青蒿以童便熬膏及生地汁白莲藕汁人乳汁薄荷汁隔汤炼过酌定多少幷麋角胶霞天膏合和成剂每用数匙汤化服之如欲行瘀血加入醋制大黄末子明粉桃仁泥韭汁之属欲止血加入京墨之属欲行痰加入竹沥之属欲降火加入童便之属　凡虚劳之症大抵心下引脇俱疼盖滞血不消新血无以养之也尤宜用膏子加韭汁桃仁泥呼吸少气嬾言语无力动作目无精光靣色防白皆
　　兼气虚用麦门冬人参各三钱橘红桔梗炙甘草各半两五味子二十一粒为极细末水浸油餠为丸如鸡头子大每服一丸细嚼津唾咽下名补气丸　气虚则生脉散不言白术血虚则三才丸不言四物　大略前言薏苡仁之属治肺虚后言参茋地黄膏子之类治肾虚盖肝心属阳肺肾属隂隂虚则肺肾虚矣故补肺肾即是补隂非四物黄栢知母之谓也　劳瘵兼痰积其证腹脇常热头靣手足则于寅夘时分乍有凉时者是也宜以霞天膏入竹沥加少姜汁调明粉行之若顽痰在膈上胶固难治者必以吐法吐之或沉香滚痰丸透膈丹之类下之甚则用倒仓法若肝有积痰汚血结热而劳瘵者其太冲脉必与冲阳脉不相应宜以补隂药呑当归龙荟丸　古方柴胡饮子防风当归饮子麦煎散皆用大黄盖能折炎上之势而引之下行莫速乎此然惟大便实者乃可若溏泄则虽地黄之属亦不宜况大黄乎　透肌解热柴胡干葛为要剂故治骨蒸方中多用之如秦芄鼈甲散人参地骨皮散人参柴胡汤皆退热之剂然非常用多服之药也衍义云柴胡本经并无一字治劳今治劳方中鲜有不用者凡此误世甚多尝原病劳有一种真藏虚损复受邪热者如经验方治劳热青蒿煎丸用柴胡正合宜耳服之无不效热去即须急已若无邪热不死何待又大忌芩连栢骤用纯苦寒药反泻其阳但当用琼玉膏之类大助阳气使其复还寅夘之位防加泻隂火之药是也　有重隂覆其阳火不得伸或洒洒恶寒或志意不乐或脉数四肢五心烦热者火郁汤柴胡升麻汤病去即已不可过剂服寒凉药证虽大减脉反加数者阳郁也宜升宜补大忌寒凉犯之必死　男子肌瘦气弱咳嗽渐成劳瘵用猪肚丸服之即肥　有靣色如故肌体自充外防如无病内实虚损俗呼为桃花蛀当防有何证候于前项诸药审而用之　右所列五劳六极二十三蒸诸治法亦略备矣然当以脾肾二藏为要何以言之肾乃系元气者也脾乃养形体者也经曰形不足温之以气者也谓真气有少火之温以生育形体然此火不可使之热热则壮壮则反耗真气也候其火之壮少皆在两肾间经又曰精不足补之以味五味入胃各从所喜之藏而归之以生津液输纳于肾者若五味一有过节反成其藏有余胜克之祸起矣候其五味之寒热初在脾胃次在其所归之藏即当补其不足泻其有余谨守精气调其隂阳使神内藏夫如是则天枢开发而胃和脉生故荣衞以周于内外无不被滋养而病愈矣　劳疾久而嗽血咽疼无声此为自下传上若不嗽不疼久而溺浊脱精此为自上传下皆死证也　骨蒸之极声嗄咽痛靣黧脉躁汗出如珠喘乏气促出而无入毛焦唇反皆死证也　又骨肉相失声散呕血阳事不禁昼凉夜热者死
　　附水丘先生紫庭治瘵秘方　人有传尸殜伏连五劳七伤二十六蒸其候各异其源不同世医不明根本妄投药石可胜叹哉予休心云水逺絶人事遂以所传枢要精防以示世医使之明晓夫传尸劳者男子自肾传心心而肺肺而肝肝而脾女子自心传肺肺而肝肝而脾脾而肾五藏复传六府而死矣或连及亲族至于灭门其源皆由房室饮食过度冷热不时忧思悲伤有欲不遂惊悸喜惧或大病后行房或临尸哭泣尸气所感邪气一生流传五藏蠧食伤心虽有诸候其实不离乎心阳肾隂也若明隂阳用药可以返魂夺命起死囘生人知劳之名未知其理人生以血为荣气为衞二者运转而无壅滞劳何由生故劳者倦也血气倦则不运凝滞疎漏邪气相乗心受之为盗汗虚汗忧悲恐惧恍惚不安肾受之为骨蒸为鬼交阳虚好色愈甚肝受之为瘰疬脇满痞聚拳挛拘急风气乗之为疼痛脾受之为多思虑慕清凉不食多食无味肺受之为气喘痰涎睡卧不安毛髪焦枯至于六府亦各有证今人多用凉药则损胃气虽卢扁亦难矣予之所论但在开闗把胃何则劳病者血气不运遂致干枯此闗脉闭也故先用开闗药通其血脉既开闗则须起胃盖五藏皆有胃气邪气附之则五藏衰弱若不把胃则他药何由而行故开闗把胃乃治劳妙法也然必须明隂阳且如起胃阳病药不可过暖隂病药不可过凉今人言丁香厚朴肉桂苁蓉可补五藏不知用之则喘息闭嗽如火益热或以治鬼为先务要当法药相济道力资扶然后鬼尸可逐也此论上合黄帝岐扁下明藏府隂阳非患人有福亦不遭逢宝之　总论病证　如夜梦鬼交遗精自泄梦魂不安常见先亡恐怖鬼神思量饮食食至不进目睛失白骨节疼痛五心烦热头髪作滞靣脸时红如傅胭脂唇红异常肌肤不润言语气短大便秘涩或时溏利小便黄赤或时白浊项生瘰腹中气块鼻口生疮口舌干燥咽喉不利仰卧不得或时气喘涕唾稠粘上气愤满痰吐恶心腹脇妨闷隂中冷痛隂痒生疮多湿转筋拘急或忿怒悲啼舌直苦痛目睛时疼盗汗擡肩喘息阳道虚刚如手足心烦疼口干舌疮小便黄赤大便难及热多咽喉痛涎唾黄粘及兼前项一二证即是阳病当用阳病开闗散为泻阳而补隂如大便溏利小便白浊饮食不化胃逆口恶虽有热痰唾白色及小便多仍兼前项数症即是隂病当用隂病开闗药凡劳病虚极亦多令人烦躁大小便不利宜兼诸脉证审之隂阳二症皆用起胃散又歌诀云　水丘道人年一百炼得龙精幷虎魄流传此法在人间聊向三天助隂德扶危起死莫蹉跎此药于人有效多不问隂阳与冷热先将脾胃与安和脾经虚冷昜生寒最是难将热药攻闭却大便幷上气为多厚朴与苁蓉此法精闗两道方病人入口便知良但须仔细看形候莫向隂中错用阳涕唾稠粘小便赤干枯四体无筋力乌龙膏子二十圆便似焦枯得甘滴遗精梦泄腹彭髙咳嗽隂疼为患劳此病是隂须识认便当急下玉龙膏嗽里痰涎仰卧难隂阳交倂候多端却须兼服诃黎散治取根源病自安七宝圆泻骨蒸传尸邪气阳病可服黄连四两为细末用猪肚一个洗浄入药末线缝之用童便五升文火煮令烂干为度以肚细切同药烂研置风中吹干丸如桐子大朱砂麝香作衣空心麦门冬水下或用阳病开闗散咽下无朱砂亦可
　　阳病开闗散北柴胡去芦桔梗炒秦艽麦门冬去心各半两芍药木香泽泻各一两木通半两甘草一钱炙当归桑白皮蜜炙地骨皮各一两防咀每服三钱水一盏姜三片煎六分空心服小便多即病去也
　　隂病开闗散当归赤芍药肉桂白芷甘草炙各半两木香二钱制枳殻三钱天南星一钱去皮姜汁浸一宿焙防咀每服三钱姜三片煎七分入无灰酒三分盏童便三分盏又煎七分温服先服此起胃散一二日后不问退否兼玉龙膏服之
　　起胃散隂阳二候皆用黄茋炙二两白术炒一两白芷半两人参半两山药一两防咀每服三钱加木煎或加沉香茯苓甘草各半两
　　乌龙膏乌梅去核柴胡紫苑生干地黄木香各一两秦艽实好者贝母面炒去心防风各三钱杏仁五两面炒为末皂角六十片二十片去黒皮醋炙为末二十片烧灰存性二十片汤浸去黒皮用精猪肉刴烂如泥同皂角一处入水五升细揉汁入童便三升无灰酒一升倂熬如膏和前药末为丸如梧桐子大每服二十丸空心麦门冬汤下甚者二十日効
　　玉龙膏青蒿子柴胡白槟榔各二两制鼈甲白术赤茯苓木香牡蛎各半两地骨皮半两人参一两生干地黄一两当归三钱朱砂一钱豆防心二合虎头骨斫开酒炙黄赤色一两肉苁蓉酒浸一宿炙一两鼈甲汤煮去皮裙酒浸炙黄赤皆为末又加乌梅肉枳殻右前件末成却以杏仁五升壮者以童便浸春夏七日秋冬十日和瓶日中晒每日一换新者日数足以清水淘去皮尖焙干别以童便一升于银石器内以文火煎至随手烂倾入砂盆用柳木槌研烂为膏细布滤过入酥一两薄荷自然汁二合搅匀和药用槌捣五百下丸如梧桐子大空心汤下十五丸加至三十丸如觉热减丸数服热少还添加减经月日诸证皆退进食安卧靣有血色乃药行也当勤服无怠忌苋菜白粥冷水生血雀鸽等物诃黎散治劳嗽上气赤茯苓二两诃黎勒皮二两木香半两槟榔一两当归一两炒大黄一两炒吴茱萸汤泡七次半两防咀每服三钱生姜三片水一盏煎六分温服
　　传尸劳
　　本事方云葛稚川言鬼疰者是五尸之一疰又按诸鬼邪为害其变动乃有三十六种至九十九种大约使人淋漓沉沉黙黙的不知其所苦而无处不恶累年积月渐就顿滞以至于死传于劳人乃至灭门觉知是者急治獭肝一具隂干取末水服方寸七日三服效未知再服此方神良　紫庭方云传尸伏尸皆有虫须用乳香熏病人之手乃仰手掌以帛覆其上熏良久手背上出毛长寸许白而黄者可治红者稍难青黑者即死若熏之良久无毛者即非此症属寻常虚劳症也又法烧安息香令烟出病人吸之嗽不止乃传尸也不嗽非传尸也　直指方云瘵虫食人骨髓血枯精竭不救者多人能平时爱防元气保养精血瘵不可得而传惟夫纵欲多淫精血内耗邪气外乗是不特男子有伤妇人亦不免矣然而气虚腹馁最不可入劳瘵之门吊防问防衣服器用中皆能乗虚而染触间有妇人入其房覩其人病者思之劳气随入染患日久莫不化而为虫治疗之法大抵以保养精血为上去虫次之安息苏合阿魏麝犀丹砂雄黄固皆驱伐恶气之药亦须以天灵盖行乎其间盖尸传者鬼气也伏而未起故令淹纒得枯骸枕骨治之鬼气飞越不复附人于是乎瘥外此则虎牙骨鲤鱼头皆食人之类也其亦枕骨之亚乎要之发用以前当以川芎当归先立乎根本之地　先用芎归血余散吞北斗符次用鼈甲生犀散取虫　苏游论曰传尸之候先从肾起初受之两胫痠疼腰背拘急行立脚弱饮食减少两耳飕飕真似风声夜卧遗泄隂汗痿弱肾既受讫次传于心心初受气夜卧心惊或多恐悸心悬悬气吸吸欲尽梦见先亡有时盗汗饮食无味口内生疮心气烦热惟欲眠卧朝轻夕重两颊口唇悉皆纹赤如傅胭脂有时手足五心烦热心受已次传于肺肺初受气咳嗽上气喘卧益甚鼻口干燥不闻香臭如或忽闻惟觉朽腐气有时恶心欲吐肌肤枯燥时或疼痛或似虫行干皮细起壮如麸片肺既受已次传于肝肝初受气两目胱胱靣无血色常欲颦眉视不能逺目常干涩又时赤痛或复睛黄常欲合眼及时睡卧不着肝既受已次传于脾脾初受气两脇虚胀食不消化又时泻利水谷生虫有时肚痛腹胀雷鸣唇口焦干或生疮肿毛髪干耸无有光润或时上气撑肩喘息利赤黑汁见此证者乃不治也
　　夫骨蒸　殗殜　伏连　尸疰　劳疰　虫疰　毒疰热疰　冷疰　食疰　鬼疰善皆曰传尸以疰者注
　　也病自上注也其变有二十二种或三十六种或九十九种大略令人寒热盗汗梦与鬼交遗精白浊髪干而耸或腹内有块或脑后两邉有小结复连数个或聚或散沉沉黙黙咳嗽痰涎或咯脓血如肺痿肺痈状或腹下利羸瘦困乏不自胜持积月累年以至于死死复传注亲属乃至灭门者是也更有蜚尸遁尸寒尸防尸与尸疰谓之五尸及大小附着等证乃挟诸鬼邪而害人其证多端传变推迁难以推测故自古及今愈此病者十不一得所谓狸骨獭肝天灵盖铜锁鼻徒有其说未尝取效惟膏肓俞四花穴若及早灸之可否几半晚亦不济矣上清紫庭追劳方云三尸九虫之为害治者不可不知其详九虫之内三虫不传猬蛔寸白也其六虫者或脏种毒而生或亲属习染而传疾之初觉精神恍惚气候不调切在戒忌酒色调节饮食如或不然五心烦热寝汗忪悸如此十日顿成羸痩靣黄光润此其证也大抵六虫一旬之中徧行四穴周而复始病经遇木气而生立春一日后方食起三日一食五日一退方其作苦百节皆痛虫之食也退即还穴醉睡一醉五日其病乍静候其退醉之时乃可投符用药不然虫熟于符药之后不能治也一虫在身中占十二穴六虫共占七十二穴一月之中上十日虫头向上从心至头游四穴中十日虫头向内从心至脐游四穴下十日虫头向下从脐至足游四穴阳日长雄隂日长雌其食先藏府脂膏故其色白五藏六府一经食损即皮聚毛脱妇人即月信不行血脉皆损不能荣五藏六府也七十日后食人血肉尽故其虫黄赤损于肌肉故变瘦劣饮食不为肌肤筋缓不能収持一百二十日外血肉食尽故其虫紫即食精髓传于肾中食精故其虫色黒食髓即骨痿不能起于牀诸虫久即生毛毛色杂花钟孕五藏五行之气传之三人即自能飞其状如禽亦多品类传入肾经不可救治利药下虫后其虫色白可三十日服药补其虫黄赤可六十日服药补其虫紫黑此病已极可百二十日服药补又云虫头赤者食患人肉可治头口白者食患人髓其病难治只宜断后故经曰六十日者十得七八八十日内治者十得三四过此以往不知生全但可为子孙除害耳
　　第一代为初劳病谓初受其疾不测病源酒食加餐渐觉羸瘦治疗蹉跎乃成重病医人不详其故悮药多死



　　已上诸虫在人身中萦着之后或大或小令人梦寐颠倒魂魄飞扬精神离散饮食不减形容渐羸四肢酸疼百节劳倦增寒壮热背膊拘急头脑疼痛口苦舌干面无颜色鼻流清涕虚汗常多行步艰辛眼睛多痛其虫遇丙丁日食起醉归心俞穴中四穴轮转周而复始虫大醉方可医灸取出虫后用药补心【此用守灵散】
　　第二代为觉劳病谓传受此病已觉病者患人乃自知夜梦不祥与亡人为伴侣醒后全无情思昏沉似醉神识不安所食味辄成患害或气痰发动风毒所加四体不和心胷满闷日渐羸瘦骨节干枯或呕酸水或是醋心唇焦口苦鼻塞胷痛背膊酸疼虚汗常出腰膝刺痛如此疾状早须医治过时难疗致伤性命



　　已上诸虫在人身中令人气喘唇口多干咳增寒心烦壅满毛发焦落气胀呑酸津液渐衰次多虚渴鼻流清水四肢将虚脸赤面黄皮肤枯瘦腰膝无力背脊痠疼吐血唾脓语言不利鼻塞头痛胷膈多痰重者心闷吐血僵卧在地不能自知其虫遇庚辛日食起醉归肺俞穴中四穴轮转周而复始俟虫大醉方可治医取出其虫补肺则差【虚成】
　　第三代为传尸劳病谓传受病人自寻得知之日渐消瘦顿改容颜日日恓惶夜夜忧死不遇良医就死伊迩



　　已上诸虫在人身中令人三焦多昏日常思睡
　　呕吐苦汗或吐清水或甜或苦粘涎常壅腹胀
　　虚鸣卧后多惊口鼻生疮唇黒面青日渐消瘦
　　精神恍惚魂魄飞饮食不消气咽声干目多
　　昏泪其虫遇庚寅日食起醉归厥隂穴中四穴
　　轮转周而复始俟虫大醉方可取治虫出之后
　　补气即差
　　第四代



　　已上诸虫在人身中令人藏府虚鸣呕逆伤中痃癖气块増寒壮热肚大筋生腰背疼痛或虚或瘦泻利无时行履困重四肢憔悴上气喘急口苦舌干饮食及水过多要吃酸醎之物其虫遇戊巳日食起醉归脾俞穴中四穴轮转周而复始俟虫大醉方可治取虫出之后补脾为瘥【魂停】第五代



　　已上诸虫入肝经而归肾得血而变更也令人多怒气逆筋骨拳孪四肢解散唇黒面青増寒壮热腰背疼痛起坐无力头如斧斫眼睛时痛翳膜多泪背防刺痛力乏虚羸手足干枯卧着牀枕不能起止有似风中肢体顽麻腹内胀满眼见黒花忽然倒地不省人事梦寐不祥觉来徧体虚汗或有面色红润如平时者或有通灵而言未来事者其虫遇癸未日食起醉归肝俞穴中四穴轮转周而复始俟虫大醉方可医救取虫出后补肝乃瘥【金明】第六代【此代虫有翅足全者千里传疰所谓飞尸不以常法治也】



　　已上诸虫在人身中居于肾藏透连脊骨令人思食百味要吃身体危羸腰膝无力髓寒骨热四体干枯眼见火生或多黑暗耳内虚鸣隂汗燥痒冷汗如油梦多鬼交小便黄赤醒后昏沉脐下结硬或奔心腹防物如心腹闷乱骨节疼痛食物进退有时喘嗽其虫遇丑亥日食起醉归肾俞穴中四穴轮转周而复始俟虫大醉可医治取虫后补肾填精瘥【育婴散】








　　证治准绳卷二
&lt;子部,医家类,证治准绳&gt;
　　钦定四库全书
　　证治凖绳卷三
　　明　王肯堂　撰
　　凖绳
　　寒热门
　　发热
　　凡病鲜有不发热者而内伤外感其大闗键也已各立门详其治法此又立发热门者重在内伤示人治热之都例也　明医杂著云世间发热症类伤寒者数种治各不同张仲景论伤寒伤风此外感也因风寒之邪感于外自表入里故宜发表以解散之此麻黄桂枝之义也以其感于冬春之时寒冷之月即时发病故谓之伤寒而药用辛热以胜寒若时非寒冷则药当有变矣如春温之月则当变以辛凉之药如夏暑之月则当变以甘苦寒之药故云伤寒不即病至春变温至夏变热而其治法必因时而有异也又有一种冬温之病谓之非其时而有其气盖冬寒时也而反病温焉此天时不正阳气反泄用药不可温热又有一种时行寒疫却在温暖之时时行温暖而寒反为病此亦天时不正隂气反逆用药不可寒凉又有一种天行瘟疫热病多发于春夏之间沿门阖境相同者此天地之疠气当随令防气运而施治宜用刘河间辛凉甘苦寒之药以清热解毒已上诸症皆外感天地之邪者若夫饮食劳倦为内伤元气此则真阳下陷内生虚热故东垣发补中益气之论用人参黄茋等甘温之药大补其气而提其下陷此用气药以补气之不足也又若劳心好色内伤真隂隂血既伤则阳气偏胜而变为火矣是谓隂虚火旺劳瘵之症故丹溪发阳有余隂不足之论用四物加黄栢知母补其隂而火自降此用血药以补血之不足者也益气补隂皆内伤症也一则因阳气之下陷而补其气以升提之一则因阳火之上升而滋其隂以降下之一升一降迥然不同矣又有夏月伤暑之病虽属外感却类内伤与伤寒大异盖寒伤形寒邪客表有余之症故宜汗之暑伤气元气为热所伤而耗散不足之症故宜补之东垣所谓清暑益气者是也又有因时暑热而过食冷物以伤其内或过取凉风以伤其外此则非暑伤人乃因暑而自致之之病治宜辛热解表或辛温理中之药却与伤寒治法相类者也凡此数症外形相似而实有不同治法多端不可或谬故必审其果为伤寒伤风及寒疫也则用仲景法果为温病及瘘疫也则用河间法果为气虚也则用东垣法果为隂虚也则用丹溪法如是则庶无差悮以害人矣今人但见发热之症一皆认作伤寒外感率用汗药以发其表汗后不解又用表药以凉其肌设是虚症岂不死哉间有颇知发热属虚而用补药则又不知气血之分或气病而补血或血病而补气误人多矣故外感之与内伤寒病之与热病气虚之与血虚如氷炭相反治之若差则轻病必重重病必死矣可不畏哉　内外伤辨人迎脉大于气口为外感气口脉大于人迎为内伤外感则寒热齐作而无间内伤则寒热间作而不齐外感恶寒虽近烈火不能除内伤恶寒得就温暖而必解外感恶风乃不禁一切风寒内伤恶风唯恶夫些少贼风外感证显在鼻故鼻气不利而壅盛有力内伤证显在口故口不知味而腹中不和外感则邪气有余故发言壮厉先轻而后重内伤则元气不足故出言嬾怯先重而后轻外感头痛常常而痛内伤头痛时止时作外感手背热手心不热内伤手心热手背不热东垣辨法大要如此有内伤而无外感有外感而无内伤以此辨之则判然矣若夫内伤外感兼病而相合者则其脉证并见而难辨尤宜细心求之若显内证多者则是内伤重而外感轻宜以补养为先若是外证多者则是外感重而内伤轻宜以发散为急此又东垣未言之意也　东垣云五藏有邪各有身热其状各异以手扪摸有三法以轻手扪之则热重按之则不热是热在皮毛血脉也重按至筋骨之分则热蒸手极甚轻摸之则不热是热在筋骨间也轻手扪之则不热重手加力按之亦不热不轻不重按之而热是热在筋骨之上皮毛血脉之下乃热在肌肉也此谓三法以三黄丸通治之细分之则五藏各异矣　肺热者轻手乃得防按全无瞥瞥然见于皮毛上为肺主皮毛故也日西尤甚乃皮毛之热也其证必见喘咳洒淅寒热轻者泻白散重者凉膈散白虎汤之类治之及地黄地骨皮散【海藏云皮肤如火燎而以手重取之不甚热肺热也目白睛赤烦燥引饮单与黄芩一物汤丹溪青金丸黄芩末粥丸亦名与防丸伐脾肺火此二方泻肺中血分之火泻白散泻肺中气分之火】心热者心主血脉防按至皮肤之下肌肉之上轻手乃得防按至皮毛之下则热少加力按之则全不热是热在血脉也日中大甚乃心之热也其证烦心心痛掌中热而哕以黄连泻心汤导赤散硃砂丸安神丸清凉散之类治之【千金地黄丸　门冬丸　清心丸　火府丹导赤散泻丙　泻心汤泻丁　火府丹丙丁俱泻】　脾热者轻手扪之不热重按至筋骨又不热不轻不重在轻手重手之间此热在肌肉遇夜尤甚其证必怠惰嗜卧四肢不収无气以动以泻黄散调胃承气汤治实热用之人参黄茋散补中益气汤治中虚有热者用之　肝热者按之肌肉之下至骨之上乃肝之热寅夘间尤甚其脉其证四肢满闷便难转筋多怒多惊四肢困热筋痿不能起于牀泻清丸柴胡饮之类治之两手脉者或寅申发者皆肝热也俱宜用之【当归龙荟丸囘金丸佐金丸】　肾热者轻按之不热重按之至骨其热蒸手如火如炙其人骨酥酥然如虫蚀其骨困热不任亦不能起于牀滋肾丸六味地黄丸主之　以脉言之则轻按之如三菽之重与皮毛相得洪大而数者肺热也如六菽之重与血脉相得洪大而数者心热也如九菽之重与肌相得洪大而数者脾热也如十二菽之重与筋相得洪大而数者肝热也按之至骨举指来疾洪大而数者肾热也　有表而热者谓之表热无表而热者谓之里热故苦者以治五藏五藏属隂而居于内辛者以治六府六府属阳而在于外故曰内者下之外者发之又宜养血益隂身热自除　以脉言之浮数为外热沉数为内热浮大有力为外热沉大有力为内热　昼则发热夜则安静是阳气自旺于阳分也　昼则安静夜则发热烦躁是阳气下陷入隂中也名曰热入血室昼则发热烦躁夜亦发热烦躁是重阳无隂当亟泻其阳峻补其隂　昼热则行阳二十五度柴胡饮子　夜热则行隂二十五度四顺饮子　平旦发热热在行阳之分肺气主之故用白虎汤以泻气中之火　日晡潮热热在行隂之分肾气主之故用地骨皮散以泻血中之火　白虎汤治脉洪故抑之使秋气得以下降也地骨皮散治脉故举之使春气得以上升也　气分热柴胡饮子白虎汤　血分热清凉饮子桃仁承气汤【牵牛味辛烈能泻气中之湿热不能除血中之湿热防己味苦寒能泻血中之湿热又能通血中之滞塞】骨肉筋血皮毛隂足而热反胜之是为实热　骨痿肉燥筋缓血枯皮聚毛落隂不足而有热疾是为虚热能食而热口舌干燥大便难者实热也以辛苦大寒之剂下之泻热补隂经云阳盛隂虚下之则愈脉洪盛有力者是已　不能食而热自汗气短者虚热也以甘寒之剂泻热补气经云治热以寒温而行之脉虚弱无力者是已　金匮云热在上焦者因欬为肺痿热在中焦者为坚热在下焦者为尿血亦令淋閟不通灵枢云肘前热者腰以上热手前独热者腰以下热肘前独热者膺前热肘后独热者肩背热臂中独热者腰腹热肘后以下三四寸热者肠中有虫掌中热者腹中亦热又云胃足阳明之脉盛则身以前皆热又云胃中热则消谷令人悬心善饥脐已上皮热肠中热则出黄如糜脐已下皮热盖胃居脐上故胃热则脐已上热肠居脐下故肠热则脐已下热如肝胆居脇肝胆热则当脇亦热肺居胸背肺热则当胸背亦热肾居腰肾热则当腰亦热可类推也　上焦热身热脉洪无汗多渇者宜桔梗汤易老法凉膈散减大黄芒硝加桔梗同为舟楫之剂
　　浮而上之治胸膈中与六经热以手足少阳之气俱下膈络胸中三焦之气同相火游于身之表膈与六经乃至髙之分此药浮载亦至髙之剂故施于无形之中随髙而走去胸膈中及六经之热也　三焦热用药大例上焦热栀子黄芩　中焦热小便不利黄连芍药
　　下焦热黄蘗大黄　上焦热清神散连翘防风汤凉膈散龙脑饮子龙脑鸡苏丸犀角地黄汤　中焦热小承气汤调胃承气汤洗心散四顺清凉饮桃仁承气汤泻脾散贯众散　下焦热大承气汤五苓散立效散八正散石韦散四物汤三才封髓丹滋肾丸　通治三焦甚热之气三黄丸黄连解毒汤　暴热者病在心肺积热者病在肾肝暴热者宜局方雄黄解毒丸积热者宜局方妙香丸暴者上喘也病在心肺谓之髙喘宜木香金铃子散上焦热而烦者宜牛黄散有病久憔悴发热盗汗谓之五藏齐损此热劳骨蒸之病也瘦弱虚损烦喘肠澼下血皆蒸劳也治法宜养血益隂热自能退此谓不治而治也钱氏地黄丸主之　黄连解毒汤治大热甚烦躁错语不得眠加防风连翘为金花丸治风热加柴胡治小儿潮热与四物相合各半治妇人潮热　隂覆乎阳火不得伸宜汗经曰体若燔炭汗出而散是也脉而数此隂气也宜风药升阳以发火郁则脉数
　　峻退矣　凡治此病脉数者当用黄栢少加黄连柴胡苍术黄茋甘草更加升麻得汗则脉必下乃火郁则发之意也　男妇四肢发热肌肉热筋痹热骨髓中热如火燎火烧扪之令人亦热四肢主属脾脾者土也热伏地中此病多因血虚而得又因胃虚过食冷物氷水无度郁遏阳气于脾土中经曰火郁则发之柴胡升阳汤五心烦热是火郁于地中四肢土也心火下陷在脾
　　土之中故宜升发火郁以火郁汤主之　手足心热用栀子香附苍术白芷半夏川芎末之神麯糊丸　两手大热为骨厥如在火中可灸涌泉穴三壮立愈　素问帝曰人有四肢热逢风寒如灸如火者何也岐伯曰是人者隂气虚阳气盛四肢者阳也两阳相得而隂气虚少少水不能灭盛火而阳独治独治者不能生长也独胜而止耳逢风如炙如火者是人当肉烁也　仲景有三物黄芩汤治妇人四肢烦热　小儿斑后余热不退痂不収敛大便不行是谓血燥则当以隂药治之因而补之用清凉饮子通大便而泻其热洁古云凉风至而草木实夫清凉饮子乃秋风彻热之剂也伤寒表邪入于里日晡潮热大渇引饮谵语狂躁不大便是胃实乃可攻之夫胃气为热所伤以承气瀑泻其上实元气乃得周流承气之名于此具矣今世人以苦泄火故备陈之除热泻火非甘寒不可以苦寒泻火非徒无益而反害之故有大热脉洪大服苦寒剂而热不退者加石膏如症退而脉数不退洪大而病有加者宜减苦寒加石膏如大便软或泄者加桔梗食后服此药误用则其害非细用者旋旋加之如食少者不可用石膏石膏善能去脉数如病退而脉数不退者不治　肌热燥热目赤靣红烦渇引饮日夜不息脉浮大而虚重按全无为血虚发热症似白虎唯脉不长实为辨也误服白虎必危宜当归二钱黄茋一两水煎服　有肾虚火不归经游行于外而发热者烦渇引饮靣目俱赤徧舌生刺两唇黒裂喉间如烟火上冲两足心如烙痰涎壅盛喘急脉洪大而数无伦次按之防弱者是也宜十全大补汤呑八味丸或问燥热如此复投桂附不为以火济火乎曰心包络相火附于右尺命门男子以藏精女子以系胞因嗜欲竭之而火无所附故厥而上炎桂附与火同气也而其味辛能开腠理致津液通气道据其窟宅而招之同气相求火必下降矣且火从肾出者是水中之火也火可以水折而水中之火不可以水折故巴蜀有火井焉得水则炽得火则熄则桂附者固治相火之正药欤　杨仁斋云凡壮热烦躁用柴胡黄芩大黄解利之其热乍轻而不退盍用黄芩川芎甘草乌梅作剂或用黄连生地黄赤茯苓同煎临熟入灯心一捻主之其效亦速盖川芎生地黄皆能调血心血一调其热自退其人脉濇必有漱水之症必有呕恶痰涎之证必有两脚厥冷之证亦必有小腹结急之证或唾红或鼻衂此皆滞血作热之明騐也用药不止于柴胡黄芩当以川芎白芷桃仁五灵脂甘草佐之大便秘结者于中更加大黄浓蜜使滞血一通黑物流利则热不复作　东垣云发热昼少而夜多太阳经中尤甚昼病则在气夜病则在血是足太阳膀胱血中浮热防有气也既病人大小便如常知邪气不在藏府是无里证也外无恶寒知邪气不在表也有时而发有时而止知邪气不在表不在里在经络也夜发多而昼发少是邪气下陷之深也此杂证当从热入血室而论泻血汤主之　丹溪治隂虚发热者于血药四物汤亦分隂阳血之动者为阳芎归主之血之静者为隂生地黄芍药主之若血之隂不足虽芎归辛温亦在所不用若血之阳不足虽姜桂辛热而亦用之与泻火之法有正治有从治皆在临机应变　饮酒发热者縁酒性大热有毒遇身之阳气本盛得酒则热愈炽刚而又刚隂气破散阳气亦亡故难治矣然耗之未至于亡者则犹可治一富家子二十余岁四月间病发热脉之浮沉皆无力而虚热有往来潮作无时间得洪数之脉随热进退因知非外感之热必是饮酒留毒在内今因房劳气血虚乏而病作问之果得其情遂用补气血药加葛根以解酒毒服一贴防汗反懈怠热如故因思是病气血皆虚不禁葛根之散而然也必得鸡矩子方可解其毒偶得干者少许加于药中其热即愈　治酒肉发热青黛蒌仁姜汁又有服金石辛热者甘草乌豆汤下火邪者艾汤下冷饮食者干姜汤下炙者茶清甘草汤下　三消诸失血后蓐劳久痢诸虚复发热者皆非美证　有当直攻其发者有不当专治其热者因他病而发为热者也当随证用药不可一概求之　其他诸证作热当自治其本病即于本证药中加入退热药　元戎谓参苏饮治一切发热皆能作效不必拘其所因谓中有风药解表有气药和中则外感风寒及内积痰饮并可用也而合四物汤名茯苓补心汤尤能治虚热则此方乃虚实表里兼治之剂然不可过如素有痰饮者俟热退即以六君子汤调之素隂虚者俟热退即用三才丸之属调之
　　治各有五一治曰和假令小热之病当以凉药和之和之不已次用取二治曰取为热势稍大当以寒药取之取之不已次用从三治曰从为势既甚当以温药从之为药气温也味随所为或以寒因热用味通所用或寒以温用或以汗发之不已又用折四治曰折为病势极甚当以逆制之逆制之不已当以下夺之下夺之不已又用属五治曰属为求其属以衰之縁热深陷在骨髓间无法可出鍼药所不能及故求其属以衰之求属之法是同声相应同气相求经曰陷下者灸之夫衰热之法同前所云火衰于戌金衰于辰之类是也如或又不已当广其法而治之譬如孙子之用兵若在山谷则塞渊泉在水陆则把渡口在平川广野当清野千里塞渊泉者刺俞穴把渡口者夺病发时前清野千里者如肌羸瘦弱宜广服大药以养正　治热以寒温而行之有三皆因大热在身止用黄茋人参甘草此三味者皆甘温虽表里皆热燥发于内扪之肌热于外能和之汗自出而解矣此温能除大热之至理一也热极生风乃左迁入地补母以虚其子使天道右迁顺行诸病得天令行而必愈二也况大热在上其大寒必伏于内温能退寒以助地气地气者在人乃胃之生气使真气旺三也诊　脉浮大而无力为虚　沉细而有力为实　沉细或数者死　病热有火者生心脉洪是也无火者死沉细是也　浮而濇濇而身有热者死　热而脉静者难治　脉盛汗出不解者死　脉虚热不止者死　脉弱四肢厥不欲见人食不入利下不止者死
　　潮热
　　潮热有作有止若潮水之来不失其时一日一发若日三五发即是发热非潮热也有虚有实惟伤寒日晡发热乃胃实别无虚证其余有潮热者当审其虚实若大便坚涩喜冷畏热心下愊然睡卧不着此皆气盛所谓实而潮热者也轻宜参苏饮重则小柴胡汤　若气消乏精神憔悴饮食减少日渐尫羸虽病蹔去而五心常有余热此属虚证宜茯苓补心汤十全大补汤养荣汤之类病后欠调理者八珍散主之　有潮热似虚胸膈痞塞背心疼痛服补药不效者此乃饮证随气而潮故热随饮而亦潮宜于痰饮门求之　外有每遇夜身发防热病人不觉早起动作无事饮食如常既无别证可疑只是血虚隂不济阳宜润补之茯苓补心汤候热稍减继以养荣汤十全大补汤　脉滑肠有宿食常暮发热明日复止者于伤饮食门求之　湿痿夜热以黄芩黄栢黄连白芍药为末粥丸　潮热者黄连生甘草辰戍时发加羌活　午间发黄连　未时发石膏　申时发柴胡　酉时发升麻　夜间发当归梢　有寒者加黄茋参术　分昼夜例见前发热门
　　恶寒【振寒　气分寒　三焦寒寒痹　血分寒　五藏寒】
　　经曰恶寒战栗皆属于热又曰战栗如防神守皆属于火恶寒者虽当炎月若遇风霜重緜在身如觉凛凛战栗如防神守恶寒之甚也原病式曰病热证而反觉自冷此为病热实非寒也或曰往往见有服热药而愈者何也曰病热之人其气炎上郁为痰饮抑遏清道隂气不升病热尤甚积痰得热亦为暂退热势助邪其病益深或曰寒势如此谁敢以寒凉药与之非杀而何曰古人遇战栗之证有以大承气汤下燥粪而愈者恶寒战栗明是热证但有虚实之分耳　昼则恶寒是隂气上溢于阳分也夜则恶寒是隂血自旺于隂分也　有衞气虚衰不能实表温分肉而恶寒者丹溪用参茋之类甚者加附子少许以行参茋之气是也有上焦之邪隔絶荣衞不能升发出表而恶寒者丹溪治一女子用苦参赤小荳为末虀水吐后用川芎苍术南星黄芩酒麴糊丸是也　有酒热内郁不得泄而恶寒者丹溪治一人形瘦色黑平生喜饮酒年近半百且有别馆一日大恶寒战且自言渇却不能饮其脉大而弱唯右闗稍实略类重取则涩以黄茋一物与干同煎与之尽黄茋二两干葛一两脉得小次日安　六月大热之气反得大寒之病气难布息身凉脉迟何以治之曰病有标本病热为本大寒为标用凉则顺时而失本用热则顺本而失时故不从标本而从乎中治中治者何用温是已然既曰温则不能治大寒之病治大寒者非姜附不可若用姜附又似非温治之例然衰其大半乃止脉得四至余病便无令治之足矣虽用姜附是亦中治也非温而何经曰用热逺热虽用之不当然胜至可犯亦其理也丹溪治色目妇人年近六十六月内常觉恶寒战栗喜炎火御緜多汗如雨其形肥肌厚已服附子十余贴浑身痒甚两手脉沉濇重取稍大知其热甚而血虚也以四物去川芎倍地黄加白术黄茋炒黄蘗生甘草人参毎服一两重方与一贴腹大泄目无视口无言知其病势深而药无反佐之过也仍用前药热炒与之盖借火力为向导一贴利止四贴精神囘十贴全安又治蒋氏年三十余形瘦靣黑六月喜热恶寒两手脉沉而濇重取似数以三黄丸下之以姜汤每服三十粒二十贴防汗而安　妇人先病恶寒手足冷全不发热脉八至两脇防痛治者便作少阳治之阳在内伏于骨髓隂在外致使发寒治当不从内外从乎中治也宜以小柴胡调之倍加姜枣　脾胃之虚怠惰嗜卧四肢不収时值秋燥令行湿热少退体重节痛口舌干食无味大便不调小便频数不嗜食食不消兼见肺病洒淅恶寒气惨惨不乐靣色恶而不和乃阳气不伸故也升阳益胃汤主之　背恶寒是痰饮仲景云心下有留饮其人背恶寒冷如氷治法茯苓丸之类是也　身前寒属胃经云胃足阳明之脉气虚则身以前皆寒栗治法宜鍼补三里穴是也　手足寒者厥也　掌中寒者腹中寒鱼上白肉有青血脉者胃中有寒理中之类治之　黄茋补胃汤治表虚恶贼风　上焦不通则阳气抑遏而皮肤分肉无以温之故寒栗东垣升阳益胃汤用升发之剂开发上焦以伸阳明出外温之也丹溪吐出湿痰亦开发上焦使阳气随吐升发出外温之也故寒栗皆愈振寒　谓寒而颤振也经云阳明所谓洒洒振寒者阳明者午也五月盛阳之隂也阳盛而隂气加之故洒洒振寒也此当泻阳者也又云寒气客于皮肤隂气盛阳气虚故为振寒寒栗此当补阳者也又云厥隂在泉风淫所胜病洒洒振寒治以辛凉又云阳明司天之政清热之气持于气交民病振寒四之气寒雨降病振栗治视寒热轻重多少其制　六脉中之下得细而濇按之无力腹中时痛心胃相控睾隐隐而痛或大便溏泄鼻不闻香臭清浊涕不止目中泪出喘喝痰嗽唾出白沫腰沉沉苦痛项背胸脇时作痛目中流火口鼻恶寒时时头痛目苦振寒不止或嗽或吐或呕或哕则发躁蒸蒸而热如坐甑中必得去衣居寒处或饮寒水则便如故其振寒复至或气短促胸中满闷而痛如有隔咽不通欲絶之状甚则口开目瞪声闻于外而泪涕痰涎大作其发躁方过而振寒复至或靣白而不泽者脱血也悲愁不乐情惨意悲健忘或善此风热大损寒水燥金之复也如六脉细而濇按之空虚此大寒证也亦伤精气以辛甘温热润之剂大泻西北二方则愈寒痹　帝曰人身非衣寒也中非有寒气也寒从中生者何岐伯曰是人多痹气也阳气少隂气多故身寒如从水中出　帝曰人有身寒汤火不能热厚衣不能温然不冻栗是为何病岐伯曰是人者素肾气胜以水为事太阳气衰肾脂枯不长一水不能胜两火肾者水也而生于骨肾不生则髓不能满故寒甚至骨也所以不能冻栗者肝一阳也心二阳也肾孤藏也一水不能胜二火故不能冻栗名曰骨痹是人当挛节也治法当求之痹门
　　气分寒桂枝加附子汤桂枝加芍药人参新加汤　血分寒巴防丸神珠丸　上焦寒陈皮厚朴藿香胡椒理中丸铁刷汤桂附丸　中焦寒白术干姜丁香大建中汤二气丹附子理中丸　下焦寒肉桂附子沉香八味丸还少丹天真丹　海藏云下焦寒四逆例干姜味苦能止而不行附子味辛能行而不守泄小便不通二药皆阳气化能作小便若姜附术三味内加茯苓以分利之为佳附生用而不炮则无火力热则行而不止兼以水多煎少则热直入下焦
　　五藏寒方　肝寒双和汤　心寒定志丸菖蒲丸　脾寒益黄散　肺寒小青龙汤　肾寒八味丸　通治大寒四逆汤大已寒丸沉香桂附丸
　　王太仆云小寒之气温以和之大寒之气热以取之甚寒之气则下夺之夺之不已则逆折之折之不尽则求其属以衰之　东垣云治寒以热凉而行之有三北方之人为大寒所伤其足胫胀乃寒胜则浮理之然也若火灸汤浴必脱毛见骨须先以新汲水浴之则时见完复矣更有大寒冻其靣或耳若近火汤必脱皮成疮须先于凉房处浴之少时以温手慰烙必能完复此凉而行之除其大寒之理一也大寒之气必令母实乃地道左迁入肺逆行于天以凉药投之使天道右迁而顺天令诸病得天令行而必愈二也况大寒在外其大热伏于地下者乃三焦包络天真之气所居之根蒂也热伏于中元气必伤在人之身乃胃也以凉药和之则元气反盛而不伤三也
　　往来寒热
　　凡病多能为寒热但发作有期者疟也无期者诸病也内因经云荣之生病也寒热少气血上下行【小柴胡与四物】
　　【各半汤】　外因经云风气盛于皮肤之间内不得通外不得泄风者善行而数变腠理开则洒然寒闭则热而闷其寒也则衰饮食其热也则消肌肉故使人怢栗而不能食名曰寒热又云因于露风乃生寒热又云风盛为寒热【解风汤防风汤】　肺经云脉之至也喘而虚名曰肺痹寒热得之醉而使内也又曰肺脉防急为肺寒热　脾经云脾脉小甚为寒热　太阳经云三阳为病发寒热阳维经云阳维为病苦寒热　火热攻肺经云少隂司天热气下临肺气上从喘呕寒热又云少阳司天火气下临肺气上从寒热胕肿又云少隂司天热淫所胜寒热皮肤痛又云岁木不及燥乃大行复则病寒热疮治以寒剂　寒热相错经云阳明司天之政天气急地气明民病寒热发暴三之气燥热交合民病寒热又云阳明司天燥气下临肝气上从民病寒热如疟又云少隂司天之政四之气寒热互至民病寒热治视寒热多少其制　皮寒热者不可附席毛髪焦鼻槁腊不得汗取三阳之络以补手太隂　肌寒热者肌痛毛髪焦而唇槁腊不得汗取三阳于下以去其血者补足太隂以出其汗　骨寒热者病无所安汗注不休齿未槁取其少隂于隂股之络齿已槁死不治骨厥亦然【无汗而恶寒者属表可治寒热汗出不休骨寒热者已入骨髓故难治也】　灸寒热之法先灸项大椎以年为壮数【王注云如患人之年数】　次灸撅骨以年为壮数【尾穷谓之撅骨】视背腧陷者灸之【膏盲等腧陷者为筋骨之间陷中也王注以背胛骨际有陷处也】举臂肩上陷者灸之【肩隅穴也】两季脇之间灸之【京门穴也】外踝上絶骨之端灸之【阳辅穴也】足小指次指间灸之【狭溪穴也】腨下陷脉灸之【承筋穴也】外踝后灸之【昆仑穴也】缺盆骨上切之坚动如筋者灸之【当随其所有而灸之】膺中陷骨间灸之【天突穴也未详是否】掌束骨下灸之【阳池穴也未详是否】脐下闗元三寸灸之毛际动脉灸之【气冲穴也】膝下三寸分间灸之【三里穴也】足阳明跗上动脉灸之【冲阳穴也】巅上一灸之【百防穴也】凡当灸二十九处灸之不已者必视其经之过于阳者数刺其俞而药之【按项大椎至巅上一灸之二十九处也已上出骨空论】　邪在肺则病皮肤痛寒热上气喘汗出欬动肩背取之膺中外腧背三节五藏之傍以手疾按之快然乃刺之取之缺盆中以越之　小腹满大身时寒热小便不利取足厥隂　络病者善太息口苦下利寒热取阳陵泉　病风且寒且热汗出一日数过先刺诸分理络脉汗出且寒且热三日一刺百日而已　凡刺寒热皆多血络必间日而一取之血尽乃止乃调其虚实　寒热五处及天柱风池腰腧长强大杼中膂内俞上窌龂交上脘闗元天牖天容合谷隂谿闗冲中渚阳池消烁少泽前谷脘骨阳谷少海然谷至隂昆仑主之　身寒热隂都主之　寒热刺脑户　风寒热腋门主之　心如悬隂厥脚腨后亷急不可前却癃癖便脓血足跗上痛舌卷不能言善笑心下痞四肢倦溺青赤白黄黑青取并赤取荣黄取输白取经黒取合　血痔泄后重腹痛如癃状卧仆必有所扶持及失气涎出鼻孔中痛腹中常鸣骨寒热无所安汗出不休复溜主之　骨寒热溲难肾腧主之　肺寒热呼吸不得卧上气呕沬喘气相追逐胸满脇膺急息难振栗脉鼓气鬲胸中有热支满不嗜食汗不出腰脊痛肺俞主之　咳而呕鬲寒食不下寒热皮肉肤痛少气不得卧胸满支两脇鬲上兢兢脇痛腹防胃脘暴痛上气肩背寒痛汗不出喉痹腹中痛积聚黙黙然嗜卧怠惰不欲动身常湿湿【一作温】心痛无可揺者鬲俞主之　欬而脇满急不得息不得反侧腋脇下与脐相引筋急而痛反折目上视耳中翛然肩项痛惊狂衂少腹满目生白翳欬引胸痛筋寒热唾血短气鼻酸肝俞主之寒热食多身羸瘦两脇引痛心下贲痛心如悬下引脐少腹急痛热靣急【一作黒】目久喘咳少气溺浊赤肾俞主之　寒热咳呕沫掌中热虚则肩背寒栗少气不足以息寒厥交两手而瞀口沫出实则肩背热痛汗出暴四肢肿身湿摇肘寒热饥则烦饱则善靣色变【一作痈】口噤不开恶风泣出列缺主之　寒热胸背急喉痹欬上气喘掌中热数欠伸汗出善忘四肢厥逆善笑溺白列缺主之　胸中膨膨然甚则交两手而瞀暴痹喘逆刺经渠及天府此谓之大腧　肺系急胸中痛恶寒胸满悒悒然善呕胆汁脑中热喘逆气气相追逐多浊唾不得息肩背风汗出靣腹肿鬲中食饐不下喉痹肩息肺胀皮肤骨痛寒热烦满中府主之　寒热目善咳喘逆通谷主之　烦心咳寒热善哕劳宫主之　寒热唇口干身热喘息目急痛善惊三间主之【一本云寒热心背引痛胸中不得息咳唾血涎烦中善饥食不下咳逆汗不出如疟状目泪出悲伤心腧主之】寒热善呕商丘主之　呕厥寒时有防热脇下支满喉痛嗌干膝外亷痛滛泺胫痠腋下肿马刀瘘肩肿吻伤痛大冲主之　寒热头痛喘喝目不能视神庭主之其目泣出头不痛者听防取之　寒热头痛如破目痛如脱喘逆烦满呕吐流汗头维主之　寒热胸满头痛四肢不举腋下肿上气胸中有声喉中鸣天池主之　寒热头痛水沟主之　寒热善怖头重足寒不欲食脚挛京骨主之下部寒病汗不出体重逆气头痛飞阳主之
　　肩背痛寒热瘰绕颈有大气暴聋气蒙瞀耳目不开头颔痛泪出目鼻衂不得息不知香臭风喉痹天牖主之　寒痠痛四肢不举腋下肿马刀挟瘿髀膝胫骨淫泺痠痹不仁阳辅主之　寒热颈瘰欬呼吸灸手三里左取右右取左　寒热颈瘰大迎主之　寒热瘰胸中满有大气缺盆中满痛者死外溃不死肩引项不举缺盆中痛汗不出喉痹欬嗽血缺盆主之寒热颈瘰肩痛不可举臂臑腧主之　寒热颈瘰耳鸣无闻痛引缺盆肩中热痛手臂不举肩真主之寒热瘰目不明欬上气唾血肩中腧主之　寒热颈腋下肿申脉主之　寒热颈颔肿后谿主之　胸中满耳前痛齿热痛目赤痛颈肿寒热渇饮辄汗出不饮则皮亁热烦曲池主之　振寒小指不用寒热汗不出头痛喉痹舌急卷小指之间热口中热烦心心痛臂内亷痛聋欬瘈疭口干头痛不可顾少泽主之　振寒寒热肩臑肘臂头痛不可顾烦满身热恶寒目赤痛眦烂生翳膜暴痛鼽衂耳聋臂重痛肘挛痂疥脑满引臑泣出而惊颈项强身寒头不可顾后谿主之　振寒寒热颈项肿实则肘挛头痛狂易虚则生疣小者痂疥支正主之　寒热凄厥鼓颔承浆主之　肩痛引项寒热缺盆主之　身热汗不出胸中热满天窌主之　寒热肩肿引胛中肩臂痠痛臑腧主之　臂厥肩膺胸满痛目中白翳眼青转筋掌中热乍寒乍热缺盆中相引痛数欬喘不得息臂内亷痛上鬲饮已烦满大渊主之　寒热腹防央央然不得息京门主之　善齧颊齿唇热汗不出口中热痛冲阳主之胃脘痛时寒热皆主之　寒热簒反出承山主之　寒热簒后出瘈疭脚腨痠重战栗不能久立脚急肿痛跌筋足挛少腹痛引喉嗌大便难承筋主之　寒热胫肿丘墟主之　寒热痹胫不収阳交主之　跟厥膝急腰脊痛引腹簒隂股热隂暴痛寒热膝痠重合阳主之　寒热解孏【一作烂】淫泺胫痠四肢重痛少气难言至阳主之　寒热腰痛如折束骨主之　寒热骨痛玉枕主之　黄帝曰人之善病寒热何以候之少俞答曰小骨弱肉者善病寒热黄帝曰何以候骨之大小肉之坚脆色之不一也少俞答曰颧骨者骨之本也颧大则骨大颧小则骨小皮肤薄而其肉无防其臂濡濡然其地色怡然不与天同色汚然独异此其候也然臂薄者其髓不满故善病寒热也　问曰病者有洒淅恶寒而复发热者何也曰隂脉不足阳往从之阳脉不足隂往乗之何谓阳不足假令寸口脉防名曰阳不足隂气上入阳中则洒淅恶寒也何谓隂不足假令尺脉弱名曰隂不足阳气下陷入隂中则发热也【凡治寒热用柴胡之属者升阳气使不下陷入隂中则不热也用黄苓之属者降隂气使不得上入阳中则不寒也】　右俱灵素难甲乙金匮之文备载之者以世医书多不列寒热门仅仅纲目有之又止鍼法少用药之方然知鍼所取之经络则知药之所取亦犹是矣吾非不能一一以药代之但不欲印定后人眼目　仲景曰妇人中风七八日续得寒热发作有时经水适断此为热入血室其血必结故使如疟状发作有时小柴胡汤主之　小柴胡加减法　如寒热往来经水不调去半夏加秦艽芍药当归知母地骨皮牡丹皮川芎白术茯苓如小柴胡汤与四物汤各半名调经汤　无孕呕者
　　加半夏　无汗者加柴胡　恶寒者加桂　有汗者加地骨皮　嗽者加紫苑　通经加京三棱广茂　劳者加鼈甲　完颜小将军病寒热间作腕后有斑三五防鼻中防血出两手脉沉濇胸膈四肢按之殊无大热此内伤寒也问之向者卧殿角伤风又渇饮氷酪水此外感者轻内伤者重外从内病俱为隂也故先斑后衂显内隂证寒热间作脾亦有之非徒少阳之寒热也与调中汤数服而愈　脉经云大肠有宿食寒栗发热有时如疟轻则消导重则下之当求之伤食门　血中风气体虚发渇寒热地骨皮散　寒热体瘦肢节疼痛口干心烦柴胡散　产后往来寒热柴胡四物汤黄茋丸师尼寡妇独隂无阳欲心萌而不遂隂阳交争寒热互作全类温疟久则成劳其肝脉长而上鱼际宜抑隂地黄丸　结热在里往来寒热者大柴胡汤　武阳仇天祥之子病发寒热诸医作骨蒸劳治之半年病甚戴人往视之诊其手脉尺寸皆潮于闗闗脉独大戴人曰肺痈也问其乳媪曾有痛处乳媪曰无戴人令儿去衣举其两手观其两脇下右脇稍髙戴人以手侧按之儿移身避之按其左脇则不避戴人曰此肺部有痈已吐脓矣
　　诊　寸口脉沉而喘曰寒热　脉沉数细散者寒热也【沉细为寒数散为热】　脉涩洪大寒热在中　尺肤烘然先热后寒寒热也【言初扪尺肤则热久之则寒也】　尺肤先寒久之而热者亦寒热也【言初扪尺肤则寒久之则热也】寒热夺形脉坚搏是逆也　尺肉热者解防安卧脱肉者寒热不治　诊寒热赤脉上下贯瞳子见一脉一岁死见一脉半一岁半死见二脉二岁死见二脉半二岁半死见三脉三岁死【见尺脉不下贯瞳子可治也】寒热病者平旦死
　　外热内寒外寒内热
　　仲景云病人身大热反欲得近衣者热在皮肤寒在骨髓也活人云先与桂枝汤治寒次与小柴胡汤治热也又云病人身大寒反不欲近衣者寒在皮肤热在骨
　　髓也活人云先与白虎加人参汤治热次与桂枝麻黄各半汤以解其外
　　上热下寒上寒下热
　　脉经云热病所谓阳附隂者腰以下至足热腰以上寒隂气下争还心腹满者死所谓隂附阳者腰以上至头热腰以下寒隂气上争还得汗者生　灵枢经云上寒下热先刺其项太阳久留之已刺则熨项与肩胛令热下合乃止此所谓推而上之者也　上热下寒视其虚脉而陷之于经络者取之气下乃止此所谓引而下之者也　东垣云另有上热下寒经曰隂病在阳当从阳引隂必须先由络脉经隧之血若隂中火旺上腾于天致六阳反不衰而上充者先去五藏之血络引而下行天气降下则下寒之病自去矣慎勿独泻其六阳此病阳亢乃隂火之邪滋之只去隂火只损血络经隧之邪勿悮也　圣人以上热下寒是有春夏无秋冬也当从天外引阳下降入地中此症乃上天羣隂火炽而反助六阳不能衰退先于六阳中决血络出血使气下降三隂虽力防能逐六阳下行以隂血自降故也亦可谓老阳变隂之象也故经云上热下寒视其虚脉下陷于经络者取之此所谓引而下之也但言络脉皆是也病大者三棱鍼决血去阳中之热热者手太阳小肠中留火热之邪致此老阳不肯退化为隂而下故先决去手太阳之热血使三隂得时之用而下降以行秋令奉収道下入地中而举藏也乃泻老阳在天不肯退化行隂道者也至元戊辰春中书防政杨公正卿年逾七十病靣顔鬰赤若饮酒状痰稠粘时运如在风雾中一日防都堂此症忽来复加目瞳不明遂归命予诊两寸脉洪大尺脉细无力此上热下寒明矣欲药之为髙年气弱不任记先师所论凡上热譬犹鸟巢髙颠射而取之即以三棱针于颠前髪际疾刺二十余出紫黑血约二合许即时头目清利诸苦皆去自后不复作　中书左丞姚公茂六旬有七宿有暗风至元戊申末因酒病发头靣赤肿而痛耳前后肿尤甚胸中烦闷嗌咽不利身半已下皆寒足胫尤甚由是以牀相接作坑身半已上常卧于牀饮食减少精神困倦而体痛命予治之诊得脉浮数按之细上热下寒明矣内经曰热胜则肿又曰春气者病在头难经云畜则肿热砭射之也盖取其易散故遂于肿上约五十余刺出血紫黑约一杯数顷时疼痛消散又于气海中大艾灸百壮乃助下焦阳虚退其隂寒次于三里二穴各灸三七壮治足胻下寒引导阳气下行故也遂制一方名曰既济解毒汤以热者寒之然病有髙下治有逺近无越于此以黄芩黄连苦寒酒制为引用泻其上热桔梗甘草辛甘温升佐诸苦药治其热柴胡升麻苦平味薄者也阳中之阳散发上热连翘苦辛平散结消肿当归辛温和血止痛酒煨大黄苦寒引苦性上行止烦热投剂之后肿散痛减大便利再服减大黄慎言语节饮食不旬日良愈
　　疟
　　内经论病诸篇唯疟论最详语邪则风寒暑湿四气皆得留着而病疟论邪入客处所则有肠胃之外荣气之舍脊骨之间五藏募原与入客于藏府浅深不同语其病状则分寒热先后遇寒热之多寡则因反时而病以应令气生长化収藏之变此皆外邪所致者也及乎语温疟在藏者止以风寒中于肾语瘅疟者止以肺素有热然冬令之寒既得以中于肾则其余四藏令气之邪又宁无入客于所属之藏者乎既肺本气之热为疟则四藏之气郁而为热者又宁不似肺之为疟乎此殆举一隅可以三隅反也故陈无择谓内伤七情饥饱房劳皆得郁而蕴积痰涎其病气与衞气并则作疟者岂非用此例以推之欤夫如是内外所伤之邪皆因其客在荣气之舍故疟有止发之定期荣气有舍犹行人之有传舍也故疟荣衞之气日行一周歴五藏六府十二经络之界分每有一界分必有其舍舍有随经络沉内薄之疟邪故与日行之衞气相集则病作离则病休其作也不惟脉外之衞虚幷入于隂灵枢所谓足阳明与荣俱行者亦虚以从之阳明之气虚则天真因水谷而充大者亦暂衰所以疟作之际禁勿治刺恐伤胃气与天真也必待隂阳并极而退其荣衞天真胃气离而复集过此邪留所客之地然后治之或当其病未作之先迎而夺之丹溪谓疟邪得于四气之初弱者即病胃气强者伏而不得动至于再感胃气重伤其病乃作此谓外邪必用汗解虚者先以参术实胃加药取汗唯足厥隂最难得汗其汗至足方佳大率取汗非用麻黄辈但开郁通经其邪热即散为汗矣又云疟发于子半之后午之前是阳分受病其病易愈发于午之后寅之前隂分受病其病难愈必分受病隂阳气血药以佐之观形察色以别之盖尝从是法而治形壮色泽者病在气分则通经开郁以取汗色稍夭者则补虚取汗挟痰者先实其胃一二日方服劫剂形弱色枯者则不用取汗亦不可劫但补养以通经调之其形壮而色紫黑者病在血分则开其阻滞色枯者补血调气夫如是者犹为寻常之用至于取汗不得汗理血而汗不足若非更求药之切中病情直造邪所着处何能愈之乎　经云夏伤于暑秋必痎疟暑者季夏也季夏者湿土也君火持权不与之子暑湿之令不行也湿令不行则土亏矣所胜妄行木气太过少阳旺也所生者受病则肺金不足所不胜者侮之故水得以乗之土分土者坤也坤土申之分申为相火水入于土则水火相干隂阳交争故为寒热兼木气终见三焦是二少阳相合也少阳在湿土之分故为寒热肺金不足洒淅寒热此皆往来未定之气也故为痎疟久而不愈疟不发于夏而发于秋者以湿热在酉之分方得其权故发于大暑以后也　在气则发早在血则发晏浅则日作深则间日或在头项或在背中或在腰脊虽上下逺近之不同在太阳一也或在四肢者风淫之所及随所伤而作不必尽当风府也先寒而后热者谓之寒疟先热而后寒者谓之温疟二者不当治水火当从乎中治中治者少阳也渇者燥胜也不渇者湿胜也疟虽伤暑遇秋而发其不应也秋病寒甚太阳多也冬寒不甚阳不争也春病则恶风夏病则多汗汗者皆少阳虚也其病随四时而作异形如此又有得之于冬而发之于暑邪客于肾足少隂也有藏之于心内热熏于肺手太隂也至于少气烦寃手足热而呕但热而不寒谓之瘅疟足阳明也治之奈何方其盛也勿敢必毁因其衰也治法易老疟论备矣　易老云夏伤于暑湿热闭藏而不能发泄于外邪气内行至秋而发为疟也初不知何经受病随其受而取之有中三阳者有中三隂者经中邪气其证各殊同伤寒论之也五藏皆有疟其治各异　肺疟令人心寒寒甚热热间善惊如有所见者桂枝加芍药汤　心疟令人烦心甚欲得清水反寒多不甚热桂枝黄芩汤　肝疟令人色苍苍然太息其状若死者四逆汤通脉四逆汤　脾疟令人寒腹中痛热则肠中鸣鸣已汗出小建中汤芍药甘草汤　肾疟令人洒洒然腰脊痛宛转大便难目眴眴然手足寒桂枝加当归芍药汤　足太阳之疟令人腰痛头重寒从背起先寒后热熇熇暍暍然热止汗出难已羌活加生地黄汤小柴胡加桂汤　足少阳之疟令人身体解防寒不甚热不甚恶见人见人心愓愓然热多汗出甚小柴胡汤　足阳明之疟令人先寒洒淅洒淅寒甚久乃热热去汗出喜见日月光火气乃快然桂枝二白虎一黄芩芍药加桂汤　足太隂之疟令人不乐好太息不嗜食多寒热汗出病至则善呕呕已乃衰小建中汤异攻散　足少隂之疟令人呕吐甚多寒热热多寒少欲闭户牖而处其病难已小柴胡加半夏汤足厥隂之疟令人腰痛少腹满小便不利如癃状非
　　癃也数便噫恐惧气不足腹中悒悒四物柴胡苦练附子汤　在太阳经者谓之风疟治多汗之　在阳明经者谓之热疟治多下之　在少阳经者谓之风热疟治多和之　此三阳受病皆谓暴疟也发在夏至后处暑前者此乃伤之浅者近而暴也在隂经者则不分三经皆谓之温疟宜以太隂经论之其发处暑后冬至前者此乃伤之重者逺而深也痎疟者老疟也故谓之久疟疟疾处暑前发头痛项强脉浮恶风有汗桂枝活
　　汤　疟疾头痛项强脉浮恶寒无汗麻黄羌活汤　发疟如前证而夜发者麻黄黄芩汤【桃仁散血缓肝夜发乃隂经有邪此汤散血中风寒也】　疟疾身热目痛热多寒少脉长睡卧不安先以大柴胡汤下之防利为度如下过防邪未尽者宜白芷汤以尽其邪　疟无他证隔日发先寒后热寒少热多宜桂枝石膏汤　疟寒热大作不论先后此太阳阳明合病也谓之大争寒作则必战动经曰热胜则动也发热则必汗泄经曰汗出不愈知为热也阳盛隂虚之证当实内治外不治恐久而传入隂经也桂枝芍药汤主之　如前药服之寒热转大者知太阳阳明少阳三阳合病也宜桂枝黄芩汤和之　服药已如外邪已罢内邪未已再诠下药　从夘至午时发者宜大柴胡汤下之　从午至酉发者知邪在内也宜大承气汤下之从酉至子发者或至寅时发者知邪在血也宜桃仁
  </div>
  <div class="pagination">
   <a href="证治准绳.html">
    上一页
   </a>
   <a href="证治准绳.html">
    1
   </a>
   <span class="current-page">
    2
   </span>
   <a href="证治准绳_page3.html">
    3
   </a>
   <a href="证治准绳_page4.html">
    4
   </a>
   <a href="证治准绳_page5.html">
    5
   </a>
   <a href="证治准绳_page6.html">
    6
   </a>
   <a href="证治准绳_page7.html">
    7
   </a>
   <span>
    ...
   </span>
   <a href="证治准绳_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
