<!DOCTYPE html>
<html>
<head>
    <meta charset="UTF-8">
    <title>小儿卫生总微论方 - 第 64 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿卫生总微论方 - 第 64 页/共 126 页</h1>
    <div class="content">　　津液消亡。病久相传。至五脏皆损也。大人劳疾。骨削而气耗。小儿疳疾。腹鼓而神羸。以其病之始也。其脏之传受不同故也。至于传久。五脏皆损则一也。故五损者。经言一损于皮毛。皮聚毛落。肺也。二损于肌肉。肌肉消瘦。饮食不为肌肉。脾也。三损于血脉。血脉虚少。不能荣于脏腑。心也。四损于筋。筋缓不能白收持。肝也。五损重于骨。骨痿不能起于床。肾也。病极则大肉陷下。高骨败坏。以至死矣。凡小儿疳疾。多是下药所坏。小儿脏腑嫩软。易虚易实。一切于诸病误行转下。致脾胃虚弱。津液内耗。皆能成疳。且如潮热。日中时发者。是脾藏虚。心藏实。（日中乃心用事之时）而内发其热。法当先补其肝母。（肝乃心之母也）肝实而后泻心。心得母气则平。而潮热乃愈。医见潮热。妄谓其实。便以大黄牙硝等冷药利之。利既多而不能禁。则津液内亡。渐成疳也。又如癖病发作。寒热饮水。胁下有形而硬痛。法当用药渐消磨之。医见有癖。便以巴豆 砂辈 药下之。下既多而津液耗。则渐成疳也。又如伤寒五六日之后。有下证。因以冷药下之太过。致脾胃虚而津液耗。即便引饮不止而热生。如此则热气内耗于津液。肌肉外消而羸瘦。他邪相干。证变百端。亦因成疳也。又如吐泻病久。津液耗亡。亦能成疳也。又如小儿食肥甘物多。因伤为积。则蕴利发热。津液内耗。亦能作疳。故甘为疳也。圣济经云。肥甘之过。积为疳黄。乃谓是矣。故诸病皆能成疳也。甘疳之候。眼涩多困。

　　或生白膜。唇口淡白。身色黄黑。食泥土生米。喜卧冷地。疥癣头疮。洞泄青白黄沫。下痢脓血。腹满喘咳。耳鼻生疮。发稀作穗。头大项细。肚大青筋。脚手垂 。瘦瘠饮水。筋痿骨重。形劣 羸。皆其证也。本因脾虚津耗。久则传变而成。传缓者则为慢疳。传紧者则为急疳。又当辨认冷热肥瘦。其肥热疳者。乃因食肥甘。积聚生热而作。故多病于初也。钱乙治用黄连丸。其瘦冷疳者。乃因转下泻痢生冷而作。故多病于久也。钱乙用木香丸。通治冷热疳者。钱乙用如圣丸。凡治小儿之病。必量虚实冷热。不可妄行转下。恐变生疳也。若病初之脾虚津少。发渴欲饮者。当生胃中津液。

　　煎钱乙白术散与服。惟多则才好。其钱乙诸方。本集载之。

　　又有一证。其候腹中有块。身体羸瘦。毛发焦稀。腹大气喘。冷痢脱肛。吃食爱吐。俗曰无辜。宝鉴云。按玄中记有无辜之禽。一名姑护。一名钧星鬼。但喜夜飞。人有暴露小儿衣袂 包。其禽飞立在上。令儿患此疾也。予性好寻阅异书。十余年间。竟不知玄中记之所出。又此禽既云夜飞。必有形状。世间亦莫之曾见。是必巫觋假以鬼名而伪言者也。今鲜其证。而对其病。实乃疳疾之候耳。特为破其邪说。以祛惑乱矣。

　　卷十二　诸疳方治

　　治五脏疳方

　　地黄丸

　　治肝疳拘急。疳气入眼隐涩，或生白膜晕翳赤脉等疾。

　　熟地黄（八钱） 山茱萸（取肉四钱） 干山药（四钱） 泽泻（三钱） 牡丹皮（去心三钱） 白茯苓（去黑皮三钱）

　　上为细末。炼蜜和丸桐子大。三岁下儿一二丸。上者三四丸。温水化下。空心。

　　熊胆天麻丸

　　治肝疳羸瘦。摇头揉目。百脉拘急。

　　熊胆 天麻 羌活（去芦） 蝉壳（去土） 使君子（去壳） 胡黄连（各一两） 芦荟 干蟾（涂酥炙黄各半两）

　　上为细末。粳米饭和丸黍米大。每服十丸。煎荆芥汤化下。量大小与。无时。

　　夺命丹

　　治心疳体热。惊搐烦渴。发稀肚大。泄泻羸瘦。

　　朱砂 麝香 牛黄 脑子 芦荟 没药 硼砂 熊胆 麒麟竭（半两） 粉霜（一钱） 使君子（十个去壳） 青黛（三钱）

　　上为末。滴水和丸豌豆大。每服一粒。薄荷水化下。日三。儿大二三丸。

　　朱黄丹

　　治心疳挟惊。发热烦渴。盗汗羸瘦。

　　朱砂（一分研水飞） 天竺黄（半两研） 干全蝎（二十一个微炒去毒） 天浆子（十四个去壳微炒） 人参（去芦一两） 胡黄连（一两） 青黛（一分研） 龙脑（一钱研）

　　上为末拌匀。炼蜜和丸黍米大。每服十粒。人参汤化下。无时。

　　黄垩丸

　　治脾疳发黄身肿。

　　黄土（一两末） 陈皮（去白一两） 木香（一分） 巴豆（二十个去皮膜出油尽）

　　上为末。饭和丸粟米大。每服三二丸。煎黑豆汁送下。无时。

　　木香煎

　　治脾疳因不知饥饱。积滞内停。腹大脚细。下痢无度。

　　南木香（一两锉） 肉豆蔻（一两面裹煨去面） 干蟾（二个酥炙） 胡黄连（一两） 使君子（去壳一两） 五灵脂（一两） 巴豆（七个去皮心膜纸裹出油尽） 麝香（一分）

　　上为末细匀。滴水和剂。入石臼杵一二百下。丸如黍米大。每服一二丸至五七丸。量大小与。温生姜汤下。

　　乳食后。一岁下者一丸。二岁上者三丸。以意加之。

　　肉豆蔻丹

　　治脾疳如前。

　　肉豆蔻（一两面裹煨） 使君子（去壳一两） 青皮（去穣一两炒黄） 牵牛子（一分炒黄四味为末） 芦荟（一分研） 麝香（半钱研）

　　上研匀细。糯米饭和丸黍米大。每服十丸。生姜汤下。食后。

　　香连散

　　治脾疳泄泻。腹大脚细。渐成瘦弱。及诸脾胃不和。气不调顺。并能治之。

　　木香（一分） 黄连（去须半两炒） 诃子（煨去复选皮一分） 肉豆蔻（三个面裹煨去面） 甘草（一分炙）

　　上为细末。每服一字或半钱。米饮汤调下。乳食前。

　　麝香丹

　　治肺疳皮毛枯燥。咳嗽上气。

　　胡黄连（一两） 半夏（半两汤洗七次） 紫苏子（一分微炒） 五味子（一分） 干蟾（一个炙酥焦以上先为末） 麝香（一分研） 芦荟（一分研） 朱砂（一分研）

　　上为末细匀。枣肉和丸黍米大。每服五七粒。米饮下。无时。

　　灵砂丹

　　治肺疳因咳嗽羸瘦。皮枯毛落。

　　人参（去芦半两） 甜葶苈（一分炒） 五灵脂（一分） 胡黄连（一分四味为末） 辰砂（半两研） 麝香（一分研） 芦荟（一分研） 杏仁（去皮尖麸炒黄一分）

　　上为末拌匀。粳米饭和丸黍米大。每服十丸。人参汤下。无时。

　　石绿散

　　治肾疳耳上生疮。及治肥疳头疮鼻烂。浸久不瘥。石绿白芷各等分。为末。先以生甘草水洗疮。拭干敷药。

　　一日愈。

</div>
    <div class="pagination">
<a href="小儿卫生总微论方_page63.html">上一页</a><span>...</span><a href="小儿卫生总微论方_page59.html">59</a><a href="小儿卫生总微论方_page60.html">60</a><a href="小儿卫生总微论方_page61.html">61</a><a href="小儿卫生总微论方_page62.html">62</a><a href="小儿卫生总微论方_page63.html">63</a><span class="current-page">64</span><a href="小儿卫生总微论方_page65.html">65</a><a href="小儿卫生总微论方_page66.html">66</a><a href="小儿卫生总微论方_page67.html">67</a><a href="小儿卫生总微论方_page68.html">68</a><a href="小儿卫生总微论方_page69.html">69</a><span>...</span><a href="小儿卫生总微论方_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
