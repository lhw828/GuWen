<!DOCTYPE html>
<html>
<head>
    <meta charset="UTF-8">
    <title>黄帝内经太素 - 第 1 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经太素 - 第 1 页/共 37 页</h1>
    <div class="content">

　　黄帝内经太素 唐 杨上善

　　卷第二（卷末缺）·摄生之二

　　顺养

　　平按：此篇自篇首至不致邪僻，见《灵枢》卷六第二十九《师传》篇。自夫治民至不致邪僻，见《甲乙经》卷六第二。自久视伤血至久所病也，见《灵枢》卷十二第七十八《九针论》，又见《素问》卷七第二十三《宣明五气篇》。自春至末，见《素问》卷一第二《四时调神大论》，又见《甲乙经》卷一第二。

　　黄帝曰：余闻先师有所心藏，弗着于方。余愿闻而藏之，则而行之，（先师心藏，比斫轮之巧，不可□□，遂不着于方也。又上古未有文着□□□暮代也，非文不传，故请方传之，藏而则之。平按：有所心藏，所字原缺，之则而行四字原缺，谨根据《灵枢》补入。注斫轮之巧，袁刻巧误作功，不可下原缺二字，暮代上原缺三字，袁刻不缺，谨根据原抄，以存真相。）上以治民，下以治身，（先人后己，大圣之情也。）使百姓无病，上下和亲，德泽下流，（理国之意。）子孙无忧，（理家之意。）

　　传于后世，无有终时，可得闻乎？（言其益远。平按：终时别本作终始。）岐伯曰：远乎哉问！夫治民与治自，治彼与治此，治小与治大，治国与治家，未有逆而能治者也，夫唯顺而已矣。（人之与己、彼此、大小、国家八者，守之取全，循之取美，须顺道德阴阳物理，故顺之者吉，逆之者凶，斯乃天之道。平按：岐《素问》、《灵枢》均作歧，下同，不再举。治自别本作治身，《灵枢》、《甲乙经》均作自治。）顺者，非独阴阳脉论气之逆顺也，百姓民众，皆欲顺其志也。（非独阴阳之道、十二经脉、营卫之气有逆有顺，百姓之情皆不可逆，是以顺之有吉也，故曰圣人无常心，以百姓为心也。志，愿也。）黄帝曰：顺之奈何？岐伯曰：入国问俗，入家问讳，上堂问礼，临病患问所便。（夫为国为家为身之道各有其理，不循其理而欲正之身者，未之有也。所以并须问者，欲各知其理而顺之也。俗讳礼便，人之理也，阴阳四时，天地之理也，存生之道，缺一不可，故常问之也。便，宜也，谓问病患寒热等病，量其所宜，随顺调之，故问所便者也。平按：自上节顺者至本节岐伯曰，《甲乙经》无此文。注其理，二理字袁刻均作礼。

　　所便下原抄本有者字，袁刻无。）黄帝曰：便病患奈何？（言何方而知其所便也。平按：《甲乙经》病下无人字。）岐伯曰：夫人中热消瘅则便寒，寒中之属则便热。（中，肠胃中也。肠胃中热，多消饮食，即消瘅病也。瘅，热也，音丹。热中宜以寒调，寒中宜以热调，解其便也。平按：夫人，人字《灵枢》、《甲乙经》均无。注瘅病下原有也字，寒调上原有以字，袁刻均无，谨根据原抄本补入。）

　　胃中热则消谷，令人悬心善饥，齐以上皮热；（自此以下，广言热中寒中之状。胃中热以消谷，虚以喜饥，胃在齐上，胃中食气上熏，故皮热也。）肠中热则出黄如糜，齐以下皮寒。（阳上阴下，胃热肠冷，自是常理。今胃中虽热，不可过热，过热乖常。肠中虽冷，不可不和，不和则多热出黄。肠冷多热不通，故齐下皮寒也。平按：糜下《甲乙经》有色字。齐《灵枢》、《甲乙经》均作脐，上同。）胃中寒则 胀，肠中寒则肠鸣飧泄。（ ，叱邻反，张起也。飧音孙，谓食不消，下泄如水和饭也。冷气不下，故多胀。肠中冷而气转，故肠鸣也。平按： 《灵枢》作腹，《甲乙经》作填。）胃中寒，肠中热，则胀且泄；（以上肠胃俱热俱寒，此乃胃寒肠热俱下时也。胀是胃寒，泄是肠热，肠中不可热，令热则肠中不和，故胀且泄也。平按：胀下《灵枢》有而字。注令热袁刻作今热。）胃中热，肠中寒，则疾饥，少腹痛。（此胃热肠寒俱时，胃热故疾饥，肠寒故腹痛也。平按：痛下《灵枢》、《甲乙经》均有胀字。）黄帝曰：胃欲寒饮，肠欲热饮，两者相逆，便之奈何？且夫王公大人血食之君，骄恣从欲轻人，而无能禁之，禁之则逆其志，顺之则加其病，便之奈何？治之何先？（胃中常热，故欲沧沧而饮，肠中恒冷，故欲灼灼而食，寒热乖和则损于性命。

　　若从欲则加病，逆志则生怒，二者不兼，故以先为问也。平按：寒饮《灵枢》饮作饥。）岐伯曰：人之情，莫不恶死而乐生，告之以其驭，语之以其道，示以其所便，开之以其所苦，虽有无道之人，恶有不听令者乎？（正可逆志以取其所乐，不可顺欲而致其所苦，故以道语之，无理不听也。平按：《灵枢》驭作败，其道作其善，示以其所便作道之以其所便，听令者乎作听者乎。注理字疑衍，袁刻无。）黄帝曰：治之奈何？岐伯曰：春夏先治其标，后治其本；秋冬先治其本，后治其标。（本，谓根与本也。标，末也，方昭反，谓枝与叶也。春夏之时，万物之气上升，在标；秋冬之时，万物之气下流，在本。候病所在，以行疗法，故春夏取标，秋冬取本也。）黄帝曰：便其相逆者奈何？（谓适于口则害于身，违其心而利于体者，奈何？平按：《甲乙经》相逆作先逆。）岐伯曰：便此者，食饮衣服，亦欲适寒温，寒无凄凄，暑无出汗，食饮者热毋灼灼，寒毋沧沧，（沧沧，寒也，音仓。寒无凄等，谓调衣服也，热毋灼等，谓调食饮也，皆逆其所便也。平按：凄凄《灵枢》、《甲乙经》均作凄怆。）寒温中适，故气将持，乃不致邪僻。（五脏之中和适，则其真气内守，外邪不入，病无由生。平按：将持《甲乙经》作搏持。邪僻下《灵枢》有也字。）

　　久视伤血，夫为劳者，必内有所损，然后血等有伤。役心注目于色，久则伤心，心主于血，故久视伤血。平按：注役心，役字别本作侵。久卧伤气，（人卧则肺气出难，故久卧伤肺，肺伤则气伤也。）久坐伤肉，（人久静坐，脾则不动，不动不使，故久坐伤脾，脾伤则肉伤也。）久立伤骨，（人之久立，则腰肾劳损，肾以主骨，故骨髓伤也。）久行伤筋，（人之久行，则肝胆劳损，肝伤则筋伤也。）此久所病也。（平按：此久所病也《灵枢》作此五久劳所病也。）

　　春三月，此谓发陈，（陈，旧也，言春三月，草木旧根旧子皆发生也。）天地俱生，万物以荣，（天之父也，降之以德，地之母也，资之以气，德之与气，俱能生也，物因德气，英华开发也。）夜卧蚤起，（春之三月，主胆，肝之府，足少阳用事，阴消阳息。故养阳者，至夜即卧，顺阴消也。蚤字，古早字。旦而起，顺阳息也。平按：蚤《素问》、《巢氏病源》均作早。注主胆肝之府袁刻作主肝胆之府。谨按主胆二字为句，肝之府三字为句，胆为足少阳经，与足厥阴经肝经为表里，于义既足，玩下文小肠心之府注自明。）广步于庭，被发缓形，以使志生，（广步于庭，劳以使志也。被发缓形，逸以使志也。劳逸处中，和而生也。故其和者，是以内摄生者也。）生而勿杀，予而勿夺，赏而勿罚，此春气之应也，养生之道也。（生、予、赏者，顺少阳也。杀、夺、罚者，逆少阳也。故顺成和，则外摄生也。内外和顺，春之应也。斯之顺者，为身为国养生道也。平按：《素问》应下无也字。）逆则伤于肝，夏为寒为变，奉生长者少。（肝气在春，故晚卧形晚起，逸体急形，杀夺罚者，皆逆少阳也。故其为身者，逆即伤肝，夏为伤寒热病变也。其为国也，霜雹风寒灾害变也。春时内外伤者，奉夏生长之道不足也。平按：《素问》逆则伤于肝作逆之则伤肝，夏为寒为变作夏为寒变，奉下无生字。《巢氏病源》夏字下有变字，寒下无为变二字。注晚卧下形字，恐衍文，袁刻无。）夏三月，此谓蕃秀，（蕃，伐元反，茂也。夏三月时，万物蕃滋茂秀增长者也。）天地气交，万物英实，（阴阳气和，故物英华而盛实也。平按：《素问》英作华。）

　　晚卧蚤起，（夏之三月，主小肠，心之腑，手太阳用事，阴虚阳盈。故养阳者，多起少卧也。晚卧以顺阴虚，蚤起以顺阳盈实也。平按：《素问》晚作夜。）无厌于日，使志无怒，（日者为阳，故不可厌之。怒者为阴，故使志无怒之。）使英成秀，使气得泄，（使物华皆得秀长，使身开腠气得通泄也。

　　平按：《素问》英上有华字， 作泄，下同，不再举。）若所爱在外，此夏气之应也，养生之道也。

　　（内者为阴，外者为阳，诸有所爱，皆欲在阳，此之行者，应太阳之气，养生之道也。平按：《素问》应下无也字，生作长。《巢氏病源》同。）逆之则伤心，秋为 疟，则奉收者少，冬至重病。（蚤卧晚起，厌日生怒，伤英不秀，壅气在内，皆逆太阳气也。故夏为逆者，则伤乎心，秋为 疟，奉秋收之道不足，得冬之气，成热中病重也。平按：《素问》奉上无则字。《巢氏病源》无则奉收者少、冬至重病二句。）秋三月，此谓容平，（夏气盛长。至秋也，不盛不长，以结其实，故曰容平也。）天气以急，地气以明，（天气急者，风清气凉也。地气明者，山川景净也。）蚤卧蚤起，与鸡俱兴，（秋之三月，主肺脏，手太阴用事，阳消阴息。故养阴者与鸡俱卧，顺阴息也；与鸡俱起，顺阳消也。）使志安宁，以缓秋形，（春之缓者，缓于紧急，秋之缓者，缓于滋盛，故宁志以缓形。平按：《素问》形作刑）收敛神气，使秋气平，（夏日之时，神气洪散，故收敛顺秋之气，使之和平也。平按：注洪袁刻作涣。）无外其志，使肺气精，此秋气之应也，养收之道也。（摄志存阴，使肺气之无杂，此应秋气，养阴之道也。平按：《素问》精作清，应下无也字。《巢氏病源》同。）逆之则伤肺，冬为飧泄，则奉养者少。（晚卧晚起，志不宁者，秋时以逆太阴气，秋即伤肺，至冬飧泄，奉冬养之道少也。平按：《素问》奉养作奉藏。《巢氏病源》无则奉养者少句。）冬三月，此谓气闭藏，（阴气外闭，阳气内藏。平按：《素问》无气字。《巢氏病源》同。）水冰地坼，（敕白反，分也。）毋扰于阳，（言居阴分，故毋扰阳。平按：于《素问》作乎。）蚤卧晚起，（冬之三月，主肾脏，足少阴用事，阳虚阴盈。故养阴者，多卧少起。蚤卧顺阳虚，晚起顺阴盈也。）必待日光，使志若伏匿，（伏匿，静也。卧尽阴分，使志静也。平按：《素问》匿上有若字。）若有私意，若已有德，去寒就温，（言十一月，阴去阳来，故养阴者，凡有私意，诸有所得，与阴俱去，顺阳而来，无相扰也。）

　　（平按：有德《素问》、《巢氏病源》均作有得，玩本注亦作得，恐系传写之讹。）毋泄皮肤，使气不极，此冬气之应也，养藏之道也。（闭诸腠理，使气不泄极也，斯之行者，应冬肾气，养阴之道也。平按：《素问》不极作亟夺。）逆之则伤肾，春为痿厥，则奉生少也。（早起晚卧，不待日光，志气外泄，冬为逆者，伤肾痿厥，奉春养生之道少也。痿厥，不能行也，一曰偏枯也，于危反。平按：《素问》则奉生少也作奉生者少。）天气清静，光明者也，（天道之气，清虚不可见，安静不可为，故得三光七耀光明者也。玄元皇帝曰：虚静者，天之明也。平按：静顾本《素问》作净，赵府本仍作静。）藏德不上故不下。（天设日月，列星辰，张四时，调阴阳，日以曝之，夜以息之，风以干之，雨露濡之，其生物也，莫见其所养而物长，其所杀也，莫见其所丧而物亡，此谓天道藏德不上故不下者也。圣人象之，其起福也，不见其所以而福起，其除祸也，不见其所由而祸除，则圣人藏德不上故不下也。玄元皇帝曰：上德不德，是以有德。即其事也。平按：《素问》上作止。

　　新校正云：别本亦作上。）上下则日月不明，（君上情在，于己有私，修德遂不为德。玄元黄帝曰：下德不失德，是以无德。君之无德，则令日月薄蚀、三光不明也。平按：《素问》上下作天明。）

　　邪害空窍，（空窍，谓三百六十五穴也。君不修德和阳气者，则疵疠贼风，入人空窍，伤害人也。）

　　阳气闭塞，地气冒明，（阳气失和，故令阴气冒复三光。平按：两气字下《素问》均有者字。）云露不精，则上应甘露不下，（阴气失和，致令云露无润泽之精，无德应天，遂使甘露不降，阴阳不和也。言白露者，恐后代字误也。平按：《素问》云露作云雾，甘露作白露。）交通不表万物命，故不施。（阴阳不得交通，则一中分命，无由布表生于万物，德泽不露，故曰不施也。）不施，则名木多死，恶气发，风雨不节，甘露不下则菀 不荣，贼风数至，豪雨数起，天地四时不相保，乃道相失则未央绝灭。（盗夸之君，德不施布，祸及昆虫，灾延草木，其有八种：一者名木多死，谓名好草木不黄而落。二者恶气发，谓毒瓦斯疵疠流行于国。三者风雨不节，谓风不时而起，云不族而雨。四者甘露不下，谓和液无施。菀 当为宛槁。宛，痿死。槁，枯也。于阮反。陈根旧枝死不荣茂。五者，贼风数至，谓风从冲上来，破屋折木，先有虚者被克而死。六者，豪雨数起，谓骤疾之雨，伤诸苗稼。七者天地四时不相保，谓阴阳乖缪，寒暑无节。八者，失道未央绝灭。未央者，久也。言盗夸之君，绝灭方久也。平按：《素问》恶气发作恶气不发，甘露作白露，乃道作与道。）唯圣人顺之，故身无奇疾，万物不失，生气不竭。（唯圣人顺天，藏德不止，故有三德：一者，身无奇疾，奇异邪气不及于身也。二者，万物不失，泽及昆虫，恩沾草木，各得生长也。三者，生气不竭。生气，和气也。和气不竭，致令云露精润，甘露时降也。平按：《素问》顺作从，疾作病。）逆春气，则少阳不生，而肝气内变。（少阳，足少阳胆府脉，为外也。肝脏为阴，在内也。故腑气不生，脏气变也。）逆夏气，则太阳不长，心气内洞。（太阳，手太阳小肠腑脉，在外也。心脏为阴，居内也。故腑气不生，脏气内洞。洞，疾流泄也。）逆秋气，则太阴不收，肺气焦漏。（太阴，手太阴肺之脉也。腠理豪毛受邪，入于经络，则脉不收聚，深入至脏，故肺气焦漏。焦，热也。漏，泄也。平按：焦漏《素问》作焦满。新校正云：焦满全元起本作进满，《甲乙经》、《太素》作焦满。玩本注焦，热也。漏，泄也。若作满，于泄字义不合，仍从原抄本作焦漏为是。）逆冬气，则少阴不藏，肾气浊沉。（少阴，足少阴肾之脉也。少阴受邪，不藏能静，深入至脏，故肾气浊沉，不能营也。平按：浊沉《素问》作独沉。新校正云：详独沉《太素》作沉浊。与此亦异。《甲乙经》作浊沉，同此。）失四时阴阳者，失万物之根也。（阴阳四时，万物之本也。人君违其本，故万物失其根。平按：《素问》作夫四时阴阳者，万物之根本也。）是以圣人春夏养阳，秋冬养阴，以顺其根，故与万物沉浮于生长之门。（圣人与万物俱浮，即春夏养阳也；与万物俱沉，即秋冬养阴也。与万物沉浮以为养者，志在生长之门也。平按：顺《素问》作从，下同。）逆其根，则伐其本，坏其真。（逆四时之根者，则伐阴阳之本也，坏至真之道也。）故阴阳四时者，万物之终始也，死生之本也，逆之则灾害生，顺之则奇疾不起，是谓得道。（阴为万物终始之本也，阳为万物始生之源也。逆之则灾害生，入于死地也；顺之则奇疾除，得长生之道也。平按：《甲乙经》无四时二字。《素问》奇疾作苛疾。）道者，圣人行之，愚者佩之。（圣人得道之言，行之于身，宝之于心府也；愚者得道之章，佩之于衣裳，宝之于名利也。）顺阴阳则生，逆之则死，顺之则治，逆之则乱。（生死在身，理乱在国。）反顺为逆，是谓内格。（不顺四时之养身，内有关格之病也。）是故圣人不治已病治未病，不治已乱治未乱，此之谓也。夫病已成形而后药之，乱成而后治之，譬犹渴而穿井，斗而铸兵，亦不晚乎！（身病国乱未有豪微而行道者，古之圣人也。

　　病乱已微而散之者，贤人之道也。病乱已成而后理之者，众人之失也。理之无益，故以穿井铸兵无救之失以譬之也。平按：《素问》病已成下无形字，乱下有已字，铸兵作铸锥，亦不晚乎作不亦晚乎。）

　　卷第二（卷末缺）·摄生之二

　　六气

　　平按：此篇，见《灵枢》卷六第三十《决气》篇，又见《甲乙经》卷一第十二。

　　黄帝曰：余闻人有精、气、津、液、血、脉，余意以为一气耳，今乃辨为六名，余不知其所以，愿闻何谓精？（一气者，真气也。真气在人，分一以为六别，故惑其义也。平按：《灵枢》所以下有然字，无愿闻何谓精句。）岐伯曰：两神相薄，合而成形，常先身生，是谓精。（但精及津、液，与气异名同类，故皆称气耳。雄雌二灵之别，故曰两神。阴阳二神相得，故谓之薄。和为一质，故曰成形。此先于身生，谓之为精也。平按：薄《灵枢》、《甲乙经》均作搏。）何谓气？（下焦如渎，谓之津液。中焦如沤，谓之为营血。上焦如雾，为卫称气，未知所由。平按：《甲乙经》无何谓气岐伯曰六字。）岐伯曰：上焦开发，宣五谷味，熏肤熏肉，充身泽毛，若雾露之溉，是谓气。（上焦开发，宣扬五谷之味，熏于肤肉，充身泽毛，若雾露之溉万物，故谓之气，即卫气也。平按：《灵枢》、《甲乙经》均无熏肉二字。）何谓津？岐伯曰：腠理发泄，汗出腠理，是谓津。（腠理所泄之汗，称之为津。平按：汗出腠理《灵枢》作汗出溱溱。）何谓液？岐伯曰：谷气满，淖泽注于骨，骨属屈伸，光泽补益脑髓，皮肤润泽，是谓液。（淖，□卓反，濡润也。通而言之，小便、汗等，皆称津液；今别骨节中汁为液，故余名津也。五谷之精膏，注于诸骨节中，其汁淖泽，因屈伸之动，流汁上补于脑，下补诸髓，旁益皮肤，令其润泽，称之为液。平按：谷气满《灵枢》、《甲乙经》作谷入气满。光泽，《灵枢》作泄泽，《甲乙经》作出泄。）何谓血？岐伯曰：中焦受血于汁，变化而赤，是谓血。（五谷精汁在于中焦，注手太阴脉中，变赤循脉而行，以奉生身，谓之为血也。平按：中焦受血于汁《灵枢》作中焦受气取汁，《甲乙经》作中焦受汁。）何谓脉？岐伯曰：壅遏营气，令毋所避，是谓脉。（盛壅营血之气，日夜营身五十周，不令避散，故谓之脉也。平按：《甲乙经》壅作拥。）黄帝曰：六气者，有余不足，气之多少，脑髓之虚实，血脉之清浊，何以知之？（六气之中，有余不足，总问也。

　　脑髓等别问，取其所知也。平按：注取别本作求。）岐伯曰：精脱者，耳聋；（肾以主耳，故精脱则耳聋。）气脱者，目不明；（五脏精气为目，故气脱则目暗。）津脱则腠理开，汗大泄；（前之二脱，言脱所由，故有脱也。以下三脱，直着其脱状，故津脱，腠理开、汗泄为状。）液脱者，骨属屈伸不利，色夭，脑髓消， 酸，耳数鸣；（骨节相属之处无液，故屈伸不利。无液润泽皮毛，故色夭。

　　脑髓无补，故脑髓消、 酸、耳鸣。 ，衡孟反。平按：《甲乙经》骨属作骨痹。《灵枢》 作胫。）

　　血脱者，色白，夭然不泽，其脉空虚，此其候也。（以无血，故色白。无血润肤，故不泽。脉中无血，故空虚。以为不足，虚之状也。平按：不泽下《甲乙经》有脉脱者三字。）黄帝曰：六气者，贵贱何如？岐伯曰：六气者，各有部主也，其贵贱善恶可为常主，然五谷与为大海。（六气有部有主，有贵有贱，有善有恶，人之所受，各有其常，皆以五谷为生成大海者也。平按：与为大海《灵枢》、《甲乙经》均作与胃为大海也。）

　　卷第二（卷末缺）·摄生之二

　　九气

　　平按：此篇见《素问》卷十一第三十九《举痛论》篇，又见《甲乙经》卷一第一。

　　黄帝曰：余闻百病生于气也，怒则气上，喜则气缓，悲则气消，恐则气下，寒则气收聚，炅则腠理开气泄，忧则气乱，劳则气耗，思则气结，九气不同，何病之生？（炅音桂，热也。人之生病，莫不内因怒喜思忧恐等五志，外因阴阳寒暑，以发于气而生百病。所以善摄生者，内除喜怒，外避寒暑，故无道夭，遂得长生久视者也。若纵志放情，怒以气上伤魂，魂伤肝伤也。若喜气缓伤神，神伤心伤也。若忧悲气消亦伤于魂，魂伤肝伤也。恐以气下则伤志，志伤肾伤也。若多寒则气收聚，内伤于肺也。若多热腠理开泄，内伤于心也。忧则气乱伤魄，魄伤则肺伤也。若多劳气耗，则伤于肾。思以气结伤意，意伤则脾伤也。五脏既伤，各至不胜时则致死也，皆由九邪生于九气，所生之病也。平按：《素问》余闻作余知，气收下无聚字，气泄上无腠理开三字，忧作惊。新校正云：按《太素》惊作忧。与此正合。又注伤魄魄伤二魄字，原抄作魂，原校作魄。按经文云：肺藏气，气舍魄。又云：肺在志为忧。作伤魄亦合。）岐伯曰：怒则气逆，甚则欧血及食而气逆上也。（因引气而上，故气逆。怒甚气逆，则致欧血及食气逆上也。平按：食而气逆《素问》作飧泄。按新校正云：按《甲乙经》、《太素》作食而气逆。与此正合。）喜则气和志达，营卫行通利，故气缓焉。（喜则气和志达，营卫行利，故气缓为病也。平按：通上《素问》《甲乙经》均无行字。）悲则心系急，肺布叶举，两焦不通，营卫不散，热气在中，故气消。（肝脉上入颃颡，连目系；支者，从肝别贯膈，上注肺。肺以主悲，中上两焦在于心肺，悲气聚于肺，叶举心系急，营卫之气在心肺，聚而不散，神归不移，所以热而气消虚也。平按：《素问》两焦不通作而上焦不通。新校正云：按《甲乙经》、《太素》作两焦不通。与此正合。又王注释布叶谓布盖之大叶，新校正疑非是，复引全元起云：悲则损于心，心系急则动于肺，肺气系诸经，逆故肺布而叶举。安得谓肺布为肺布盖之大叶。据此，则全注与本注意合。）恐则精却，却则上焦闭，闭则气还，还则下焦胀，故气不行。（虽命门藏精，通名为肾，脉起肾，上贯肝膈，入肺中；支者，从肺络心，注胸中。故人惊恐，其精却缩。上焦起胃口上，上焦既闭不通，则气不得上，还于下焦，下焦胀满，气不得行。平按：精却《甲乙经》作神却。又《素问》新校正云：气不行当作气下行。玩本注，仍当作气不行。）热则腠理开，营卫通，故汗大泄。（气不得行，或因热而腠理开，营卫外通，汗大泄也。平按：《素问》、《甲乙经》热作炅。《素问》故汗大泄作汗大泄故气泄。）寒则腠理闭，气不行，故气收聚。（因营卫不通，遇寒则腠理闭塞，则气聚为病也。平按：寒则腠理闭，《甲乙经》无此三句，《素问》在炅则腠理开三句之前。聚《素问》作矣。）忧则心无所寄，神无所归，虑无所定，故气乱。（心，神之用。人之忧也，忘于众事，虽有心情，无所任物，故曰无所寄。

　　气营之处，神必归之，今既忧繁，气聚不行，故神无归也。虑，亦神用也，所以忧也不能逆虑于事，以气无主守，故气乱也。平按：《素问》、《甲乙经》忧均作惊。新校正云：《太素》惊作忧。寄《素问》、《甲乙经》均作倚。注心情别本作心精。）劳则喘喝汗出，内外皆越，故气耗。（人之用力劳乏，则气并喘喝，皮腠及五内腑皆汗，以汗即是气，故汗出内外气衰耗也。平按：喘喝顾本《素问》作喘息，赵府本作喘且，《甲乙》同。内外《素问》作外内。）思则身心有所存，神有所止，气留而不行，故气结矣。

　　（专思一事，则心气驻一物。所以神务一物之中，心神引气而聚，故结而为病也。平按：身《素问》、《甲乙经》均无。《甲乙经》存作伤。《素问》止作归正，新校正云：按《甲乙经》归正二字作止字。

　　气留《甲乙经》作气流。）

　　卷第二（卷末缺）·摄生之二

　　调食

　　平按：此篇自篇首至皆辛，见《灵枢》卷八第五十六《五味》篇，又见《甲乙经》卷六第九，惟编次前后稍异。自肝色青至五味所宜，见《素问》卷七第二十二《藏气法时论》。自黄帝问少俞曰至走肉矣，见《灵枢》卷九第六十三《五味论》。自五味至末，见《灵枢》卷十二第七十八《九针论》，又见《素问》卷七第二十三《宣明五气篇》。

　　黄帝曰：愿闻谷气有五味，其入五脏，分别奈何？（谷气津液，味有五种，各入其五脏，别之奈何？）伯高曰：胃者，五脏六腑之海也，水谷皆入于胃，五脏六腑皆禀于胃。（胃受水谷，变化以滋五脏六腑，五脏六腑皆受其气，故曰皆秉也。平按：《甲乙经》伯高曰作岐伯对曰，无水谷二字。

　　禀下《灵枢》有气字。）五味各走其所喜，谷味酸，先走肝，谷味苦，先走心，谷味甘，先走脾，谷味辛，先走肺，谷味咸，先走肾。（五味所喜，谓津液变为五味，则五性有殊，性有五行，故各喜走同性之脏。平按：《甲乙经》自谷味酸以下至走肾，文法与此不同，而义意相类。）谷气津液已行，营卫大通，乃化糟粕，以次传下。（水谷化为津液，清气犹如雾露，名营卫，行脉内外，无所滞碍，故曰大通。其沉浊者，名为糟粕。泌别汁入于膀胱，故曰以次传下也。粕，颇洛反。平按：《甲乙经》谷气下有营卫俱行四字，糟粕上无化字。）黄帝曰：营卫之行奈何？（因前营卫大通之言，故问营卫所行。平按：《甲乙经》之行作俱行。）伯高曰：谷始入于胃，其精微者，先出于胃之两焦，以既五脏，别出两行于营卫之道。（精微，津液也。津液资五脏已，卫气出胃上口，营气出于中焦之后，故曰两行道也。平按：既《灵枢》、《甲乙经》均作溉。行上《甲乙经》有焦字。）其大气之搏而不行者，积于胸中，命曰气海，出于肺，循喉咙，故呼则出，吸则入。（搏，谤各反，聚也。谷化为气，计有四道：精微营卫，以为二道；化为糟粕及浊气并尿，其与精下传，复为一道；搏而不行，积于胸中，名气海，以为呼吸，复为一道，合为四道也。平按：《甲乙经》命曰作名曰。《灵枢》咙作咽。）天之精气，其大数常出三入一，故谷不入，半日则气衰，一日则气少矣。（天之精气，则气海中气也。气海之中，谷之精气，随呼吸出入也。人之呼也，谷之精气三分出已，及其吸也，一分还入，即须资食，充其肠胃之虚，以接不还之气。若半日不食，则肠胃渐虚，谷气衰也。一日不食，肠胃大虚，谷气少也。七日不食，肠胃虚竭，谷气皆尽，遂命终也。平按：天之精气《灵枢》、《甲乙经》作天地之精气。）黄帝曰：谷之五味，可得闻乎？伯高曰：请尽言之。（充虚接气，内谷为宝，故因其问，请尽言之。）五谷：（五谷、五畜、五果、五菜，用之充饥，则谓之食，以其疗病，则谓之药。是以脾病宜食粳米，即其药也，用充饥虚，即为食也。故但是入口资身之物，例皆若是。此谷、畜、果、菜等二十物，乃是五行五性之味，脏腑血气之本也，充虚接气，莫大于兹，奉性养生，不可斯须离也。黄帝并根据五行相配、相克、相生，各入脏腑，以为和性之道也。案神农及名医《本草》，左右不同，各根据其本具录注之，冀其学人量而取用也。）粳米饭甘，（味苦平，无毒。稻米味甘温生。平按：《灵枢》粳作 ，音庚。《灵枢》、《甲乙经》均无饭字。注生原抄作生，原校作平。）麻酸，（胡麻味甘平，麻子味甘平。）大豆咸，（大豆黄卷味甘平，无毒。生大豆味甘平。）麦苦，（大麦味咸温微寒，无毒，似 麦无皮。 麦味甘微寒，无毒。小麦味甘微寒，无毒。）黄黍辛。（丹黍米味苦微温，无毒。黍米味甘温，无毒。）五果：枣甘，（大枣味甘平，杀乌头毒。生枣味辛。）李酸，（仁，味苦甘平，无毒。实，味苦。平按：注仁别本作李。）栗咸，（栗味咸温，无毒。）杏苦，（核，味甘苦温。花，味苦，无毒。实，味□酸。）桃辛。（核，味苦甘平，无毒。实，味酸。）五畜：（牛甘，肉味甘平，无毒。）犬酸，（牝犬肉味咸酸，无毒。）猪咸，（肉味苦。平按：《甲乙经》猪作豕，下同。）羊苦，（味甘大热，无毒。）鸡辛。（丹雄鸡味甘微温微寒，无毒。白雄鸡肉微温。乌雄鸡肉温也。平按：《甲乙经》牛犬豕羊鸡下均有肉字。）五菜：葵甘，（冬葵子味甘寒，无毒，黄芩为之使。葵根味甘寒，无毒。

　　叶为百菜主。心伤人。）韭酸，（味辛酸温，无毒。）藿咸，（案《别录》小豆叶为藿。）薤苦，（味辛苦温，无毒。）葱辛。（葱实味辛温，无毒。根主伤寒头痛。汁平。）五色：黄色宜甘，青色宜酸，黑色宜咸，赤色宜苦，白色宜辛。（养生疗病，各候五味之外色，以其味益之也。平按：《甲乙经》黄青黑赤白下均无色字。）凡此五者，各有所宜。所言五宜者：脾病者，宜食粳米饭牛肉枣葵；（脾病食甘，《素问》甘味补，苦味为泻。平按：所言五宜者《灵枢》作五宜所言五色者。）心病者，宜食麦羊肉杏薤；（心病食苦，《素问》咸味补，甘味为泻。）肾病者，宜食大豆黄卷猪肉栗藿；（肾病食咸，《素问》咸味泻，苦味为补也。黄卷，以大豆为之。）肝病者，宜食麻犬肉李韭；（肝病食酸，《素问》酸味泻，辛味为补。）肺病者，宜食黄黍鸡肉桃葱。

　　（肺病食辛，《素问》辛味泻，酸味为补。平按：《甲乙经》黍上无黄字。）五禁：肝病禁辛，心病禁咸，脾病禁酸，肾病禁甘，肺病禁苦。（五味所克之脏有病，宜禁其能克之味。）

　　肝色青，宜食甘，粳米饭牛肉枣皆甘；（肝者，木也。甘者，土也。宜食甘者，木克于土，以所克资肝也。平按：《素问》无饭字。枣下《灵枢》、《素问》均有葵字。）心色赤，宜食酸，犬肉李皆酸；（心者，火也。酸者，木也。木生心也，以母资子也。平按：食酸下《素问》有小豆二字。

　　新校正云：《太素》小豆作麻。应根据新校正补入。犬肉下《灵枢》有麻字。李下《素问》、《灵枢》均有韭字。）脾色黄，宜食咸，大豆豕肉栗皆咸；（脾者，土也。咸者，水也。土克于水，水味咸也，故食咸以资于脾也。平按：栗下《素问》、《灵枢》均有藿字。《素问》此段在肺色白段之下。）

　　肺色白，宜食苦，麦羊肉杏皆苦；（肺者，金也。苦者，火也。火克于金也，以能克为资也。平按：杏下《素问》、《灵枢》均有薤字。）肾色黑，宜食辛，黄黍鸡肉桃皆辛。（肾者水也。辛者，金也。

　　金生于水，以母资子。平按：桃下《素问》、《灵枢》均有葱字。）

　　辛散，（肝酸性收，欲得散者，食辛以散之。）酸收，（肺辛性散，欲得收者，食酸以收之。）

　　甘缓，（脾甘性缓，欲得缓者，食甘以缓之。）苦坚，（心苦性坚，欲得坚者，食苦以坚之。）咸濡。

　　（肾咸性濡，欲得濡者，食咸以濡也。平按：濡《素问》作 ，下同。）毒药攻邪，（前总言五味有摄养之功，今说毒药攻邪之要。邪，谓风寒暑湿外邪者也。毒药俱有五味，故次言之。）五谷为养，（五谷五味，为养生之主也。）五果为助，（五果五味，助谷之资。）五畜为益，（五畜五味，益谷之资。）五菜为埤，（五菜五味，埤谷之资。平按：埤《素问》作充。袁刻作稗，恐误。）

　　气味合而服之，以养精益气。（谷之气味入身，养人五精，益人五气也。）此五味者，有辛酸甘苦咸，各有所利，或散或收或缓或坚或濡，（五味各有所利，利五脏也。散收缓坚濡等，调五脏也。平按：《素问》五下无味字。）四时五脏病，五味所宜。（于四时中，五脏有所宜，五味有所宜。平按：《素问》病下有随字。）

　　黄帝问少俞曰：五味之入于口也，各有所走，各有所病。酸走筋，多食之，令人 ；（力中反，淋也，篆字癃也。平按： 《汉书·高祖本纪》年老 病勿遗，作 ，乃古文癃字也。）咸走血，多食之，令人渴；辛走气，多食之，令人洞心；（大贡反，心气流泄疾。）苦走骨，多食之，令人变欧；甘走肉，多食之，令人心 。余知其然也，不知其何由，愿闻其故。（五味各走五脏所主，益其筋血气骨肉等，不足皆有所少，有余并招于病，其理是要，故请闻之。平按：《灵枢》欧作呕，下同。）少俞对曰：酸入胃，其气涩以收，上之两焦，弗能出入也，（涩，所敕反，不滑也。酸味性为涩收，故上行两焦，不能与营俱出而行，复不能自反还入于胃也。）不出则留于胃中，胃中和温，即下注膀胱，膀胱之胞薄以濡，得酸即缩卷约而不通，水道不通，故 。（既不能出胃，因胃气热，下渗膀胱之中，膀胱皮薄而又 ，故得酸则缩约不通，所以成病为 。 ，淋也。胞，苞盛尿也。平按：《灵枢》濡作懦。）阴者，积筋之所终也，故酸入走筋。（人阴器，一身诸筋终聚之处，故酸入走于此阴器。）黄帝曰：咸走血，多食之，令人渴，何也？少俞曰：咸入于胃，其气上走中焦，注于脉，则血气走之，血与咸相得则血 ，血 则胃汁注之，注之则胃中竭，竭则咽路焦，故舌干善渴。（肾主于骨，咸味走骨，言走血者，以血为水也。咸味之气，走于中焦血脉之中，以咸与血相得，即涩而不中，胃汁注之，因即胃中枯竭，咽焦舌干，所以渴也。

</div>
    <div class="pagination">
<span class="current-page">1</span><a href="黄帝内经太素_page2.html">2</a><a href="黄帝内经太素_page3.html">3</a><a href="黄帝内经太素_page4.html">4</a><a href="黄帝内经太素_page5.html">5</a><a href="黄帝内经太素_page6.html">6</a><span>...</span><a href="黄帝内经太素_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
