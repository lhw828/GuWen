<!DOCTYPE html>
<html>
 <head>
  <meta charset="utf-8"/>
  <title>
   厘正按摩要术 - 第 2 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   厘正按摩要术 - 第 2 页/共 12 页
  </h1>
  <div class="content">
   一经相反，如面青则脉浮，为克色，主死。脉沉为生色，主生之类。(《集成》)黄赤色为阳，故为病主风主热。青白黑色为阴，故为病主寒主痛。晃白者，浅淡白色也，主失血。否则心不生血，故其色不荣。微黑者，浅淡黑色，肾病水寒也。痿黄者，浅淡黄色，诸虚见病也。两颊有深红色者，主阴火上乘，虚损之疾也(《心法》)凡人天庭有黑色，两颧有赤色，皆大如拇指，或成块成条者，水火相射，主卒死。抑或唇面青黑，以及五官忽起黑色，或有白色如傅粉之状，皆无治。(《四诊心法》)春木旺，色宜青；青欲如苍璧之泽，不欲如蓝。如当春而白，则为金克木。(《心法》)夏火旺，色宜赤；赤欲如帛裹朱，不欲如赭。如当夏而黑，则为水克火。(《心法》)秋金旺，色宜白；白欲如鹅羽，不欲如盐。如当秋而赤，则为火克金。(《心法》)冬水旺，色宜黑；黑欲重漆，不欲如炭。如当冬而黄，则为土克金。(《心法》)四时以黄为正色，但黄欲如罗裹雄黄，不欲如黄土。(《心法》)病者以面黄目青，面黄目白，面黄目黑，皆主生，但青如草滋，白如枯骨，黑如煤者死。

　　(《大全》)凡面赤目黄，面赤目青，面赤目白而病者，不治。(《大全》)凡病面黑目青，面黑目白，面黑唇青，面黑两胁下满，不能转反者死。(《大全》)凡以面青目白，面青目黄，面青唇黑，在病者为无治。(《大全》)凡病以面白目黑，及面无精采者，主无治。(《大全》)初病外感，不妨滞浊。久病切忌鲜妍。惟黄色见于面目，既不枯槁，又不浮泽，为欲愈之候。(陈修园)凡病，面青者死，面晦黑者死。(《大全》)乍白乍黄，疳积连绵。又赤又青，风邪紧急。(万密斋)面目虚浮，定痛胀而气喘。眉毛频蹙，必腹痛而多啼。风池气池如黄土，则为伤脾。左颊右颊似青黛，即成客忤。(《集成》)风门黑主疝，青主惊，方广昏暗凶，光滑吉。(《集成》)口频撮而脾虚，舌长伸而心热。(万密斋)小儿前囟门禀母血，后囟门含父精，前后囟门光实者主寿；前后囟门空虚者主夭。(《集成》)凡儿口大鼻端，眉清目秀，五岳相朝，部位相等者主福寿。若口小鼻 ，眉心皱促者，虽无病而终夭也。(《集成》)汉张仲景见王仲宣曰：君有病，当眉落，半年而死，令服五石汤可免。仲宣不信，后果如其言。美哉，仲圣之候色也。(《后汉书》)凡青紫之筋散见于面者，多病风热。(陈飞霞)面赤主热。然阴盛格阳，面赤而脉沉细者，是为戴阳，法当温之。(周于蕃)面多白点者虫积。面黄不润多蟹爪纹者亦虫积。(周于蕃)面黄不一者食积。面黄而光润者，湿热及痰饮蓄血。面黄而枯暗者，寒湿食积。面黄而黑者脾胃衰。(周于蕃)面白者气虚。面白无神者，或病后、或脱血、或多汗也。(周于蕃)按：审色本自《素问》区辨綦详，《金匮》独论于篇首，是色诊为司命所必习者。博采古人之说，参阅今人之证，庶期一望而知，乃足以操活人之术。不为良相而为良医，所愿习岐黄之业者交相劝勉。篇内所载天庭、印堂、风池、气池、太阳、方广、两颧、两颊、两额、五岳、日月角、风门、囟门、地角、承浆诸处，则于诊面篇有图在。(惕厉子)

　　卷一·辨证

　　诊面

　　小儿半岁后有病，以无名、中、食三指，曲按额前眉上发际之下。若三指俱热，是感受风邪。鼻塞气粗，三指俱冷，是感受风寒，脏冷吐泻。若食、中二指热，是上热下冷；无名、中二指热，是夹之候；食指热，是胸膈气满，乳食不消。(《兰台规范》)按：三指诊面法，历载简编。但其说有应有不应，务须参以别法，以求确当。缘操是术者，性命攸关，非苟焉已也。仲师曰：委付凡医，恣其所措，为天下后世庸工者戒。(惕厉子)全面图　

　　卷一·辨证

　　察眼

　　目乃肝之窍，勇视而睛转者风也。直视而睛不转者，肝气将绝也。(夏禹铸)目之窍，五脏所属。黑珠属肝，纯见黄色，凶证也。白珠属肺，现青色，肝风侮肺也。

　　淡黄色，脾有积滞也；老黄色，湿热内蕴也。瞳人属肾，无光彩又兼发黄，肾气虚也。大角属大肠，破烂，肺有风也。小角属小肠，破烂，心有热也。上胞属脾，肿则脾伤也。下胞属胃，色青者，胃有风也。上下眼胞皆肿者，脾经风热也。睡而露睛者，脾胃虚寒所致也。(夏禹铸)小儿目连眨者，肝有风也。凡病或新或久，肝风入目，如风吹，儿不能任，故连眨。(夏禹铸)小儿目无精光，及白睛多而黑睛少者，肝肾不足也。(《大全》)心主赤，目赤甚者，心实热也；赤微者，心虚热也。肝主青，目青甚者，肝热也；淡青者，肝虚也。脾主黄，目黄甚者，脾热也；淡黄者，脾虚也。(《集成》)眼眶黑，主内有痰饮，眼眶青，主生惊厥。(《大全》)目神短促而无光，瞻视无力而昏暗者，主病夭。目瞪者，膀胱绝也，或有痰涎内扰致之。若目睛稍定，临时转动者亦属痰。(《大全》)目属肝，肝气实则眵干硬，肝气虚则眵胶粘。寒伤肝则泪冷，热伤肝则泪热。(惕厉子)赤脉贯瞳，火乘水位，治宜泻心补肾。(《指南》)凡病者，两目 有黄色起者，其病方愈。(《集成》)目色赤者心实热，淡红者心虚热；青者肝实热，淡青者肝虚热；黄者脾实热，微黄者脾虚热；白而混者肺实热，目无精光者肾虚也。(钱仲阳)惊痫发搐，男则目左视无声，右视有声；女则目右视无声，左视有声，相胜故也。(钱仲阳)凡病者至危时，必察两目。故经曰：视其目色以知病之存亡也。(《世补斋》)仲圣云：目中不了了，睛不和；睛不和者，神昏如醉也。无表里证，大便难身微热者，此为实也，宜急下之。经云：热病目不明，热不已者死。(《世补斋》)小儿眼睛珠黑光满轮者主寿，虽有疾病亦易愈。若白珠多而黑珠昏蒙、眼珠或黄或小者，主灾患。(《集成》)小儿目直视者热，白膜遮睛者成疳。其病时或目开不合，或目合不开，或哭而无泪，或不哭而泪出者，为肝绝。(《集成》)开目见人者属阳，闭目不欲见人者属阴。(《大全》)目忽无明者，脱阴脱血也。目睛定而不转者，危候也。(《周于蕃》)按：经云：肝开窍于目，人之有目，犹天之有日也。天有日则阳光普照，人有目则精光外发，由中形外，目其最着者。分而言之，则目专属肝。统而言之，则脏腑皆系于目。六淫感于外，七情伤于内，脏腑病无不见于目。诊目一法，亦司命所切要者尔。(惕厉子)全目图　

　　锐 即小 ，属心与小肠。上下胞属脾胃。瞳人属肾。黑珠属肝。白珠属肺。内 即

　　卷一·辨证

　　察耳

　　两耳时红时热者，主外感风热。(《集成》)两耳尖发冷者，主发痘疹。(《集成》)风门在耳前，少阳经所主。色黑，则为寒为疝。色青，则为燥为风。(《集成》)耳上属心。凡出痘时，宜色红而热。若色黑与白而冷，其筋纹如梅花品字样，或串字样，从耳皮上出者，皆逆也。(《大全》)耳下属肾。凡出痘时，其色宜红紫带冷，不宜淡黄壮热。如筋纹梅花品字样为顺，若如蚤咬芝麻之形者，为险逆难治之候。(《大全》)耳后耳里属肺。凡出痘时，其色宜淡白带温，不宜红紫壮热。如见茱萸形，或灯火烧烙之样为逆。(《大全》)耳后耳外属肝。凡出痘时，其色宜青带温，不宜淡白冰冷。稀疏者吉，稠密者凶。(《大全》)耳后中间属脾。凡出痘时，宜苍黄温和，不宜青色壮热，稀疏如黄蜡色者吉，稠密如蚁色带青者凶。(《大全》)凡出痘，耳后筋三条而枝叶多，色淡红者吉。系心经发痘，主头面稀少。(《大全》)凡出痘，耳后筋紫赤色者，主肝经发痘，而急出者凶。(《大全》)凡出痘，耳后筋苍黄色者，或筋头大而根转小，系脾经发痘，主头面胸腹必稀。(《大全》)凡出痘，耳后筋淡而色白者，枝叶繁乱，系肺经发痘。出如蚕种，主痒塌极凶之兆，三五日必亡。(《大全》)凡出痘，耳筋色黑，枝叶多者，系肾经发痘。主黑陷伏毒，九朝十朝内必死。(《大全》)凡发热，耳筋出现紫黑赤白皆凶。耳上凉者吉，耳下凉者凶。耳后青筋起，主螈 。(《大全》)耳色枯焦，主肾涸证危。(《集成》)两耳后黑筋，横过发际，主脐下疼，肾气痛。(《集成》)凡看小儿潮热之际，以两耳辨其五色为验，便知生死轻重之分。(《大全》)耳上起青筋者主肝风，耳聋发狂者阳虚病。(周于蕃)耳痛、耳肿、耳聋者，皆主胆病。(周于蕃)按：耳背上、中、下、分五脏。邵公治痘称为秘法。乃识者以穿凿讥之，未为无见。回忆幼时聆先君之训曰：兴化有顾先生者，其面麻，群以顾大麻呼之。取佾生者三，卒未补博士弟子员。治痘有神术，惟酷暑严寒，不起之证百中一二。其生平辄自负曰：痘无死证。顾公麻，顾公洵三折肱矣。今春痘疫流行，夭枉甚多。总由寒热虚实，莫能确辨，亦婴儿一劫也。

　　嗣有《痘疹辨证录》四卷，续刻问世，求海内诸方家惠书赐教，幸甚盼甚。是篇察耳，耳虽为肾窍，而五脏所结，系于耳者居多。外感则或冷或热，内伤则或暗或滞。善诊面色者，神明而熟察之，亦辨证要法也。若徒取以辨痘证则拘矣。(惕厉子)耳背图　

　　耳珠属肾，耳叶属脾，耳上轮属心，耳皮肉属肺，耳背玉楼属肝。

　　卷一·辨证

　　察唇口

　　经曰：中央黄色，入通于脾，开窍于口，脾败而见鱼口，则啼不出声。(《集成》)肺主气，发于声出于口为言，肺绝，故声如鸦声也。(《集成》)唇属脾，红紫热也，又主虫啮积痛。淡白虚也，又主吐涎呕逆诸失血证。黑者，脾将绝也，主无治。(顾练江)唇红而吐，胃热也。唇白而吐，胃虚也。唇色平常而吐，作伤胃论。(《指南》)人中青，主不食，大便难通。(《大全》)唇蹇而缩，不能盖齿者，脾绝也。口角流涎者，脾冷也。(《大全》)凡病者人中平满为唇反，唇反者，肉先死。(顾练江)凡唇口肿赤而齿焦者，是热极。唇燥裂者亦热。(顾练江)凡唇口青黑者，是寒极，唇黄者，主脾受积热。(顾练江)小儿唇红如丹，即发渴候，红甚焦黑则危。(《折衷》)上唇生疮，虫食其脏。下唇生疮，虫食其肛。(《伤寒》狐蜮证)口甜，是肝热脾湿，胃有痰滞也。口咸，是肾水上泛，肾热也。口淡，胃热也。口辛，肺热也。口臭，胃热也。口苦是心热又或胆热也。口酸，肝热也。又或脾胃气弱，木乘土位所致也。(顾练江)口干，脾热也，口燥，胃家热极也。(顾练江)口有血腥味者胃热。口不知食味者津液伤。(惕厉子)唇口生疮，声哑者虫积。唇紫者亦虫积。(惕厉子)唇燥舌干者脾热，唇焦赤者脾热，唇燥裂者亦脾热。(周于蕃)小儿口如鱼嘴尖起者死，口中气出不返者死，环口黧黑者死。(周于蕃)口张、脚肿、脉绝者，五日死。口中不仁者外感。口燥齿干形脱者，不治。(周于蕃)按：经脉篇：脉不营则肌肉软，肌肉软则舌萎，人中满。人中满，则唇反。《难经》二十四难曰：口唇者，肌肉之本也。脉不营则肌肉不滑泽。肌肉不滑泽则肉满，肉满则唇反，唇反则肉先死，甲日笃，乙日死。徐灵胎注：满浮肿也，肉肿则唇亦肿，而反出于外也。藏象论：脾，其华在唇。唇色不一，虚实寒热从此分，死生亦从此决，辨证者可忽乎哉。(惕厉子)

　　卷一·辨证

　　察齿

　　齿为肾之表，舌为心之苗，心气散，则舌出不收。肾气绝，则齿忽啮人。心肾俱绝，则阴阳相离。(《集成》)凡小儿生而有齿者大凶，主伤父母，否则必自伤。(陈飞霞)凡病者齿燥无津，主阳明热病。若舌上焦黑无垢，主十三日死。(顾练澄)齿为肾之余，龈为胃之络。小儿病，看舌后亦须验齿。(叶天士)热邪耗肾液者，齿色必黄。黄如酱瓣，宜救肾。(叶天士)热邪耗胃津者，齿色必紫，紫如干漆，宜安胃。(叶天士)齿光燥如石者，胃热也。枯骨色者，肾液枯也。若上半截润者，是水不上承，为心火上炎也。(叶天士)切牙啮齿者，湿热化风为痉病。但咬不啮者，热甚而牙关紧急也。(周于蕃)齿垢由肾热蒸胃浊气所结。其色如灰糕，则枯败而精气俱亡，肾胃两竭，为无治。(叶天士)齿缝流血者，胃火冲击则痛，如不痛则出于牙根，肾火上炎也。(叶天士)齿焦者肾水枯，无垢则胃液竭，有垢则火虽盛而液尚未竭也。(叶天士)齿者，眠睡而齿相磨切也。血气既虚，而风邪又客于牙车筋脉之间，故睡后而邪动引其筋脉，故上下齿磨切有声，谓之 齿。(《兰台规范》)齿如热者病难治。(顾练澄)女子七岁，肾气盛，齿更。(易也，齿落而更易也。)三七，肾气平均，故真牙生而长极(真牙者，欲所谓尽头牙也。)男子八岁，肾气实，齿更。三八，真牙生。五八，齿槁。八八，则齿发去。《素问》齿或生或去，皆由肾气盛衰为之。(惕厉子)按：齿为骨。骨者，肾之余也，上齿龈为足阳明胃络，下齿龈为手阳明大肠络，载在《内经》。后人以上四门牙属心，下四门牙属肾，左右二侧牙，上属胃，下属脾。其余在左之上者属胆，下者属肝；右之上者属大肠，下者属肺，终不免牵合之弊。叶香岩于诊舌后，必须验齿，以齿辨证，论热病者居多。齿属肾，肾属水，火极而即以灼水也。(惕厉子)

　　卷一·辨证

　　察鼻准

　　年寿在鼻梁，为气之门户。赤光外侵，肺已受伤，则气不流行，血必凝滞，有脓血之证。(《集成》)山根为足阳明胃之脉络。小儿乳食过度，胃气抑郁，则青黑之纹横截于山根，主生灾。

　　(《集成》)鼻孔为肺窍，干燥，热也，流清涕，寒也，流浊涕，热也。鼻准属脾，红燥，脾热也，惨黄，脾败也。(夏禹铸)鼻色青，主吐乳，又主腹中痛，肢冷者死。(《集成》)鼻色微黑者，痰饮水气，又主房劳。鲜红者留饮，紫暗者时病。鼻色黄者，主痰饮湿热，胸中寒。白者气虚，又主亡血。(《集成》)鼻色燥黑如煤烟者，阳毒热极也。若鼻孔黑润出冷气者，为阴毒冷极。鼻上汗出如雨者，心胃病。(周于蕃)鼻孔扇张，以及出气多，入气少者，皆无治。(《大全》)无病患，忽现黑色于耳、目、口、鼻边者，主凶。(周于蕃)喷嚏者，感于风也。若欲嚏而不能者为寒。(周于蕃)鼻鼾难言者风温，鼻鸣干燥者伤风。(周于蕃)鼻色赤者主肺热，又主风热。设微赤非时者死。(《金匮》)鼻色青为痛，色黑为劳，色赤为风，色黄者便难。(《金匮》)病患鼻尖山根明亮，目 黄者，病欲愈。(周于蕃)《灵枢》曰：明堂者，鼻也。明堂广大者寿，小者殆。若明堂虽小，与面部相称者，亦寿。(《经络全书》)鼻痛者风火，鼻色黄黑而亮者，小腹两胁痛，及蓄血。鼻尖青黄色者为淋。(周于蕃)鼻扇有虚实新久之分，不可概言肺绝。若初病即鼻扇，多有邪热风火，壅塞肺气使然。

　　若久病鼻扇喘汗为肺绝。(林慎庵)按：是卷以辨证为主，分为十五篇，每篇所载，不过平日记诵之书，逐一翻阅，随翻随缮，不分类次。其原本措词，或有未协之处，间易一二，以求明显。刻因梓人索稿甚急，无暇搜罗，是篇采集无多，阅者谅之。(惕厉子)

　　卷一·辨证

　　验舌苔

　　经曰：舌为心窍。舌根属肾，舌中属脾胃，舌左属肝，舌右属肺，舌尖属心。又舌尖主上焦，舌中主中焦，舌根主下焦。绘图于后。(林佩琴)舌苔如地上初生之草，草必有根，无根者为浮垢，刮之即去。地如秽浊，草必畅茂。邪气入胃，苔必浓腻。故以舌苔验病之虚实寒热，邪之浅深轻重。(《温热经纬》)舌上无苔为在表，鲜红为火，淡白为寒。(指无苔言。)若有白苔为半表半里，黄苔为在里，黑苔病入少阴，主危险。(陈修园)温邪舌白而燥者，肺阴亡也。舌白如粉者，热据上焦也。白苔在杂证，是胃中积滞。白苔在温证，亦属积滞，定属热邪，一二日变成黄黑矣。舌白而干者多谵语，舌白而尖渐红，口渐燥者皆属热。(《温热经纬》)舌白为寒，如白而不燥，须问其口中和否。如口中自觉粘腻，湿渐化热。口苦而渴者，邪已化热。或渴喜热饮，邪虽化热而痰饮内盛也。(《温热经纬》)舌白属气，主病在气分，则白苔不必尽属于寒也。(《温热经纬》)舌苔白浓而干燥者，胃燥气伤也。舌白而薄者，外感风寒也。若白薄而干者，肺津伤也。(《温热经纬》)白苔粘腻，吐涎沫而浊浓者，口必甜味也，为脾瘅病。湿热之气与谷气相搏，土有余也。盈满则上泛，宜芳香辛散以逐之，苔白如碱者，胃中宿滞，秽浊郁伏，急宜开泄。(叶天士)白苔如积粉之浓，其秽浊重也。温疫病初入膜原，未归胃腑，急宜透解。(叶天士)舌润如常而未生苔者邪在表。苔白而滑者邪入里。(周于蕃)苔白而中黄者邪入胃。苔于白而中心黑者危。(周于蕃)舌绛(深红色也)者，热入于营也。舌尖绛而干者，心营热炽也。舌中绛而干者，胃火热灼也。若望之似干，以手扪之尚有津液，湿热熏蒸，浊痰蒙闭也。(叶天士)舌初绛而兼黄白色者，气分邪尚未尽，纯绛鲜色者，病已入营也。绛而光亮者，胃阴亡也。绛而泽润者，虽属营热，实因有痰，故不干燥也。(叶天士)舌绛而上有粘腻，似苔非苔者，中夹秽浊之气。舌绛而短，难于抵齿者，痰阻舌根有内风也。(叶天士)舌绛而光亮，胃阴亡也。舌绛而有碎点或白或黄者，当生疳也。大红点者，热毒乘心也。(叶天士)舌绛而无苔者，热伤血分。舌绛而谵语者，热入心营。(周于蕃)舌红者暑证，红极者温毒。舌红嫩如新，望之润而扪之干者，妄行汗下，津液竭也。(周于蕃)舌底绛而面有白苔者，湿热遏伏也。舌绛而干缩者，肾阴竭也。(周于蕃)舌绛而紫，紫而暗，潮湿不干，内有瘀血。若晦而干者，精血已枯，邪热乘之，总由肾色黑，肝色青，青黑相合而见于舌。变化紫晦，为肾肝色泛，多无治。(王孟英)舌黄主热，为邪以入里。或淡黄，或老黄如沉香色，或中有断纹者主热。(叶天士)温邪辨证最速，舌色一黄，顷刻即成灰黑，以其火中夹风也。天下至速者，莫如风火，火就燥，口渴舌干，皆热邪横肆，弥漫三焦也。(周于蕃)舌苔黄而浓腻者，热据中焦也。苔黄而或兼白者，热滞胃脘也。(周于蕃)苔黄而滑者热尚轻，苔黄而干者热已盛。苔中黄而两边白者邪入里。(周于蕃)苔黄而带灰色者胃热，苔黄而带黑色者危。(周于蕃)苔黑有虚实寒热。黑而燥者为热，黑而润者为寒。(王孟英)阳虚而舌黑者，润而不燥，或无苔而如烟煤者，是肾水来乘心火。(王孟英)阴虚而舌黑者，不甚燥，不甚渴。其舌赤，或舌中黑而无苔垢，舌本枯而不甚赤，宜壮水滋阴。(《温热经纬》)舌中无苔，而舌根有黑苔干燥者，热在下焦也。(《温热经纬》)舌本无苔，惟尖黑而燥，为心火自焚，不可救药。(《温热经纬》)苔黑而滑者，水来克火，为虚寒证，当温之。若见短缩，肾气竭也。(《温热篇》)舌黑而燥者，津枯火炽也。宜泻南补北。若燥而中心浓者，土燥水竭，以咸苦下之。(《温热篇》)舌黑而润者，外无险恶情状，胸有伏痰。暑热证夹血，亦多有之，切勿误作阴证。(何报之)淡红无色，或干而不荣，胃津伤而气不能化液也。(《温热篇》)苔不拘何色，而忽生芒刺者，上焦热极也。或断纹燥裂，亦主热。(《温热篇》)舌焦而齿煤，唇血燥裂者，火炽血涸，欲成风痉也。(《温热篇》)有热无湿者，舌无苔，即有苔亦薄。若有湿有痰而热者，必有浊苔，但湿在表者亦无苔。(周于蕃)初病，苔自浓，宜宣通气分。久病，苔黄浓，宜宣通血分。病久有苔而燥，泻积救阴；病久无苔而干，滋阴养液。(林佩琴)杂证舌中绛而干，须清营热。杂证舌灰有津，须引火归原，杂证苔黄，其味或苦或酸，皆脾经有热。(林佩琴)舌黑有虚寒，有实热。虚寒者，舌必润。实热者，舌必燥。舌黑谵语属热，无谵语属寒。(惕厉子)舌白有寒有热，无苔而淡白者寒，有苔而浓白者热。舌白而干者热，舌白而潮者寒。而淡白而以为口干者，则病患自觉干，而视舌者不见其干，宜用桂附补命火，则津液薰蒸上潮于肺，不得以口干而用寒凉。(林佩琴)舌灰而燥者，急下存阴。舌灰有津者，宜桂附温里。肥人舌灰有津亦然。(林佩琴)苔润有液者为寒，苔燥无液者为火。舌上无苔，如去油猪腰，为亡液。名镜面舌，主危险。(陈修园)舌有半边干半边湿者，为胆病。舌半边白苔，半边黄黑苔者危。(周于蕃)舌中黑而燥，两边或白或黄者，两感证。舌中黑而润，两边白者表里皆虚。(周于蕃)舌半黑半黄，或半黄半白，或中干边润，或尖干根润者，传并之邪。(周于蕃)白苔有黑点者，胃热也；有红点者，火炎也。舌红有白点者，邪入心胞也；有黑点者，胃热也。(周于蕃)舌紫肿大者酒毒，紫暗而摸之湿者，瘀血夹热也。(周于蕃)舌中酱色者，夹食伤寒也。舌蓝色者，肝绝也。(周于蕃)苔灰而薄者邪轻，苔黑而浓者邪重。苔渐退者邪亦退，苔渐进者邪亦进。(林佩琴)凡有苔而退者，由舌尖退至中，由中退至根。若舌本干燥，服药后有津，苔必退。亦有舌尖、中、根渐薄而一起退者。(林佩琴)苔因食酸而变者，为染苔。食橄榄则黑，食枇杷则黄。(王孟英)舌青皆厥阴之病。凡病者舌青主寒，无治。至妇人胎死腹中，则舌灰舌青又一说也。(林佩琴)小儿弄舌者主热，若大病未已而弄舌者凶。(钱仲阳)病初起，舌干而脉滑脘闷者，痰阻于中，而液不上潮，未可率投补益也。(王孟英)舌红，而更有红点如虫蚀之状者，热毒炽盛，火在上，水在下，不能相济也。(周于蕃)舌红而更有裂纹如人字形者，君火燔灼，热毒炎上也。舌淡红而中有大红星者，亦君火燔炽。(周于蕃)按：《内经》辨色而舌苔独遗，近代诸方家详言之，实有可据。张诞先着《舌鉴》，列图疏方，只论伤寒，不论杂证，殊多遗漏。叶香岩《温热论》辨舌色独出手眼，超绝千古，殆所谓别有神悟，洵不传之妙法也。故是篇本叶氏最多，聊注数语，以见向往钦佩之忱。

　　惕厉子于太乙燃藜照读日志

　　全舌图　

　　舌尖属心，主上焦。舌中属脾胃，主中焦，舌根属肾，主下焦。

　　卷一·辨证

　　诊指纹

　　幼科指纹，迄无定论。有谓不必用者，有用而至于怪诞不经，惑人闻见者，皆未深悉指纹之理。指纹与寸关尺同一脉，按《内经》十二经络，始于手太阴，其支者从腕后出次指之端，而交于手阳明，即指纹是也。指纹起于宋人钱仲阳，以食指三节，分为三关。寅曰风关，卯曰气关，辰曰命关，纹见风关，证轻；纹见气关，证重；纹见命关，证危。虽未必其言悉应，而其义可取者，位则自下而上，证则自轻而重也。总之，指纹与太渊脉相通。凡有外邪在皮毛腠理之间，太渊脉浮，指纹亦显露于外，谓之表证。及邪入里也，浅深有别。若指纹半沉，邪在阳明胃经，指纹极沉，邪在阳明胃府，所谓以浮沉分表里也。小儿肌肤晃白，唇色惨淡，多属阳虚。指纹四时皆淡，虽有病亦止淡红、淡青、淡紫而已。淡红为虚寒，淡青为虚风，淡紫为虚热，此盖根本不坚，中气怯弱，无论新病久病，总归于虚。切不可攻伐克削。若病邪遏郁，营卫阻滞，升降羁留，指纹推而涩滞，绝无流利之象，由痰食风热相搏，是为实证。所谓以淡滞定虚实也。其审纹也，纹直则热，纹曲则寒，纹多如脉数，纹少如脉迟。纹入掌中，主腹中寒痛；纹向中指弯者，为内，为顺证，为外感风寒；纹向大指弯者，为外，为逆证，为内伤痰食；纹如鱼刺，风痰皆热。纹如三叉，痰嗽不止；纹如生花，纹如丫样，或两丫齐上，透出三关，或向外弯而侵于指甲者，为难治。其辨色也，紫主热，紫而兼青主伤食。青主风、主惊。青而兼黑，主痰滞抑郁。红主寒，白主疳疾，黄主脾困，黑主中恶、危险、无治。或谓黄为中和之气，红乃衣冠文物之色。红黄隐隐，主身安无病。要不可不察。或又谓青主肝病，或发惊，或伤风。肝木乘土，或腹痛泄泻，粪带青色，以儿常啼哭为验。黄主脾病，食积内伤，肿胀腹满，吐泻痞积疳疾等证。赤主心病，痰涎壅盛，惊悸不宁。

　　白主肺病，咳嗽痰积。黑主肾病，脏腑中寒中恶，危急堪虞。其诊指纹也，令人抱儿对立于向光之处，医者以左手握儿食指，以右手大拇指侧面，蘸口津，由命关推上气关、风关，指纹愈推愈出，切不可覆指以指面推之，以指面螺纹有火，克制肺金，纹必变色，大损肺气，慎之戒之。

　　按：诊指纹以辨证，肇自钱氏，而其说有然有不然，必须参以望色诸法，方昭确实。论语注医所以寄死生，非泛常托业者比。(惕厉子)指纹图　

　　卷一·辨证

　　察手足

　　指爪属筋余，脾为之运。小儿指尖冷，主惊厥。中指独热者属寒；中指独冷者，分男左女右为痘痧发见之象。或其掌心冷而十指或开或合者，无治。(夏禹铸)小儿拳四指己握，而大指加于四指上者，男顺女逆，小儿拳大指先屈于掌中，而四指加于大指上者，女顺男逆。小儿拳将大指插入食指叉而后握之，无论男女急慢惊风，均属险证，三岁内至十岁外，皆可以此决之。(周于蕃)指甲青者为心痛，又为肝气绝；指甲黑者筋绝；指甲白者死；指上有红丝缕者必夭。(《大全》)小儿热邪伤神，手如数物，谓十指屈伸不定，如数物之状然也。(《大全》)凡病者手足、指甲下肉黑，八日死。(《大全》)凡病者手掌肿而无纹，为无治。(《大全》)抽衣撮空，循衣摸床，以及手撒不收者，皆无治。(周于蕃)手热足冷，头痛发热者，为挟阴证。(周于蕃)手热足冷，汗多妄言者，暑湿病也。(周于蕃)足心热，主热；足胫冷，主寒。(《集成》)足趺肿，呕吐头重者。不治。(《大全》)足趺上肿，两膝大如斗者，十日死。(《大全》)手背热与背上热者，外感；手心热与小腹热者，内伤。(周于蕃)手心冷者腹中寒，手心热者虚火旺。(周于蕃)足冷而晕者，气虚也。手足抽搐，身反向后者，痉病。(周于蕃)额上及手足冷者为阴证。如不能久立，行则掉动者，骨败故也。(周于蕃)仰睡而脚伸者热证，覆卧而脚蜷者寒证。(周于蕃)手肿至腕，足肿至跗，面肿至颈，皆气虚不还，为最危。(周于蕃)按：脾主四肢。四肢厥逆，有寒有热，三阴证四肢厥冷，人所习见者寒厥也。厥尽也，阳尽而阴生，故四肢冷也。若热厥较寒厥尤多。《经》云：热深厥亦深，热微厥亦微，同此厥逆，寒热不分，生死立判，以之辨证，则手足尤为至要。(惕厉子)

　　卷一·辨证

　　听声

　　凡小儿声音清亮者寿，有回音者寿，哭而声涩者病，散而无声者夭。(陈飞霞)凡声微者气不足，声壮者气有余，哭而无泪者实，哭而多泪者虚。(惕厉子)发热而静默者邪在表，发热而烦燥者邪入里。(周于蕃)闻声而受惊者，肝虚也。(《集成》)声浊而重者感于湿；或声如从瓮中出者，亦中湿。(周于蕃)言迟者风，言急者火。声高而响者，主内热外达。(周于蕃)凡痫证，声如羊者为心痫，声如鸡声为肺痫，声如猪者为肾痫，声如犬者为肝痫，声如牛者为脾痫。(《兰台规范》)声塞者为痰，声战者为寒，声壮者为热。(惕厉子)气衰言微者为虚，气盛言厉者为实，狂言怒骂者为实热。久病闻呃者为胃绝，痰声漉漉者死。(陈修园)寒病懒言，热病多语；言壮为实，言轻为虚，言微则气夺，出言而首尾不相顾者，为神丧。(《心法》)凡病者语言声音，不异于平时为吉，反者为凶。(陈修园)声哑于劳损见之，为无治。(周于蕃)谵语为实，郑声为虚，皆主热。郑声者如梦如呓。(《伤寒论》)小儿声大而亮者，脏腑充实。如向无大声啼哭，必有一脏阴窍未通，或音如啾唧咿唔之状，主夭伤。(陈紫山)声虽哑而咳者，水寒伤肺。声如破而咳者，外寒里热。(周于蕃)中医听声，声合五音。火闻水声，烦闷干惊。木闻金声，恐畏相刑。脾者，土也，生育万物，回动四旁，太过则四肢不举；不及则九窍不通，六识闭塞，犹如醉人。四季运转，终而复始。(《后汉书》)出言迟懒，先轻后重者，内伤气虚。出言雄壮，先重后轻者，外感邪盛。(周于蕃)声重鼻塞者，伤风。声暴哑者，风痰伏火。或暴怒叫喊，声浊者痰火。平时无寒热，气短不足以息者，亦痰火。(周于蕃)按：扁鹊云：闻而知之谓之圣。寒主静则少语，热主烦则多言。虚则声细，实则声出如常。

　　若精而求之，则以五藏有正声，以合于五音者为常，变则病生，其义蕴载于《素问》、《金匮》者居多。(惕厉子)

　　卷一·辨证

　　按胸腹

　　胃之大络，名曰虚里，在左乳三寸下。其动微而不见，为不及，宗气内虚也。或动而应衣，为太过，宗气外泄也。若三四至一止，五六至一止，主有积聚也。若绝不至者危。经曰：虚里无动脉者死。(《心法》)人以胃气为本，故虚里之动，可以辨病机之轻重。按之应手，动而不紧，缓而不急者，宗气积于膻中也，是为常。其动洪大而弹手，与绝而不应者，俱胃气绝也。(《阳山原文》)平人膻中静者为佳，虚里者，脉之宗气也。视之不见，按之渐动，如应如不应者为吉。

　　若胸中阳气衰，其动高逾乳，至中府、云门者凶。虚劳劳瘵，逐日动高者为无治。(台州)虚里与寸口相应，虚里高者，寸口亦高。寸口结者，虚里亦结也。(《诊病奇 》)虚里动而高者为恶候，妊妇最忌。若产后而发危急之证，以及黄胖病，或惊惕，或奔怒，或强力而动支体者，虚里动虽高无患也，是不可不辨。(南阳)凡治小儿不论诸证，宜先揣虚里穴，若跳动甚者不可攻伐，以其先天不足也。幼科能遵吾言，造福无涯，此千古未泄之秘也，珍之贵之。(《柳州医话》)小儿脉候难凭，惟揣虚里穴，确有可据，即以之治大人亦然也。《王孟英》胸腹者，五脏六腑之宫城，阴阳气血之发源，若欲知其脏腑如何，则莫如诊胸腹。(《对时论》)察胸腹宜按抚数次，或沉或浮，以察胸腹之坚软，拒按与否，可以知虚实也。(《诊病奇》)上中下三脘，以指抚之，平而无涩滞者，胃中平和而无虚滞也。按中脘虽痞硬而不如石者，饮癖也。(《诊病奇 》)虚里动气有三候，浅按便得，深按却不得者，气虚之候。轻按洪大，重按虚细者，血虚之候。有形而动者，积聚之候。(《该病奇 》)诊胸腹，轻手循抚，自鸠尾至脐下，知皮肤之润燥，可以辨寒热。中手寻扪，问疼不疼者，以察邪气之有无。重手推按，更问疼否，以察脏腑之虚实，沉积之何如，即诊脉中浮中沉之法也。(《对时论》)诊腹之要，以脐为先。人身之有脐，犹天之有北辰也，故名曰天枢，又曰神阙。是神气之穴，为保生之根，徐按之而有力，其气应手者，内有神气之守也。若按之而气不应者，其守失常也。(阳山)凡诊肾间之动气者，密排右三指，或左三指以安脐间，和缓有力，一息二至，绕脐充实者，肾气充也。一息五六至，属热。手下虚冷，其动沉微者，命门不足也。手下热燥不润，其动细数，上支中腕者，阴虚也。按之分散，一息一至者，为原气虚败之候。(《诊病奇 》)诊腹先可诊脐。按之有力者，无病也。按之无力如指如香灰中者，为无治。(寿安)脐上下左右推之不动者，常也。然气弱者推之则移于一方，右移者左绝也，左移者右绝也，上下亦然，是之谓脐绝。病者见之为无治，惟高年无害。(《南溟》)脐通五脏，真神往来之门也，故名神阙。与肾附于脊之十四椎相对，如南北极是也。凡脐以深大而坚固左右上下推之不动，轮(腹皮相聚为轮也。)廓(脐如小酒杯底为廓也。)约束者，为真神安全。倘有大病犹可治，但暴病非此例。(《台州原文》)小腹左右常结者，皆蓄血也。其痛者非食积虫积之候，是蓄血而或为疝者。(《台州原文》)小腹有燥屎者，必近迫横骨，左边累累成块，其状稍长，按之不痛，左边充满则及右边。(《台州原文》)脐之上下任脉见者，胀大如箸，为脾肾虚。此脉见平人则发病，病患则难治。劳伤阴虚火动之证，多有此候。有郁气者亦常有之，不为害。医者宜精察。(白竹)久病腹皮贴背，当脐上下，有坚硬而结，排之不动者，是脊骨也。(《台州原文》)肝病者，两胁下痛引小腹，故肝病须诊两胁。两胁皮肉满实而有力者，肝平也。两胁空虚无力者，为肝虚，及中风一切筋病之候。男子积在左胁者属疝气，女子块在右胁者属瘀血也。

　　(《台州原文》)痞积疝气一切等证，着左者易治，着右者较难，左属阳，右属阴也。(良务)鸠尾动气不高者为风寒邪热，鸠尾动气而高者为痘疹。掌中动脉盛者，亦痘疹也，痘发则动止，发而仍动者，痘毒炽也。为最危。(《南溟》)治痘察寒热，以诊腹为主，诊腹以任脉为要。真寒者，以腹两旁虽热，于任脉久按之，则无热而为冷，虽有口渴脉数，痘色红紫等证，是为假热。若按任脉而有热者，虽寒战切牙，痘色淡白下利等证，是为假寒。 (《宗柳》)察寒热，在任脉水分以上诊之。手按久则自辨。察虚实，在脐下或左或右，动而低者毒轻，动而高者毒重，虚里动甚者险证也。(《诊病奇 》)病诊腹有三候，腹有凝结如筋而硬者，以指久按，其硬移他处。又就所移者按之，其硬又移他处。或大腹，或脐旁，或小腹，无定处，是一候也。右手轻轻按腹，为时稍久，潜心候之，有物如蚯蚓蠢动，隐然应手，甚至腹底微鸣，是二候也。高低凸凹，如畎亩状。熟按之，起伏聚散，上下往来，浮沉出没，是三候也。(玄 )水肿胀满证，按之至脐，脐随手移左右，重手按之离乎脊，失脐根者必死。(《阳山原文》)脉候有热，而腹候无热者，是表热而其热易去也。按腹而热如烧手掌者，是伏热而其热不易去也。小儿暴热，其轻重难以脉辨，而诊腹可以决定矣。若心下动而其热烙手者，尤不可忽。(南阳)左右不容、承满处痛，按之痛益甚，或引于胸腹中，漉漉有声，时吐水汁，吐则痛减，是为 囊。宜温药，宜减饮食。(台州)腹痛有食痛积痛，痛在心下，瘀血痛在脐旁小腹，按痛处则有块应手。肠痈痛右足挛急，小便淋沥。痰饮痛者，其痛动移无定处也。(东郭)凡小儿肚腹高起，为心突，为肺胀，肺绝也。(周于蕃)肚大青筋，其卧如缚者，为无治。(《集成》)腹者，水谷之海，腹皮宽浓，水谷盈也，主寿。(陈飞霞)脐者，腹之中央，内居大肠。绕脐而痛，乃燥屎结于肠中，欲出不出之状。(张令韶)小腹未硬痛者，邪在表，若已硬痛者，邪入里也。(周于蕃)小腹痛，脉沉迟者，为阴寒，当温之。(周于蕃)腹胀而鸣，肢冷而泻，发热、形瘦，脉大者死。(周于蕃)按：胸主分布阴阳，腹为阴中之至阴。食积痰滞瘀血，按之拒、按之不拒，其中虚实从此而辨，此其常解也。乃验胸以虚里，验腹以神阙，辨证恰在此。是人所罕见者，则于望、闻、问、切四诊之外，更增一法，较为精详。(惕厉子)

　　卷一·辨证
  </div>
  <div class="pagination">
   <a href="厘正按摩要术.html">
    上一页
   </a>
   <a href="厘正按摩要术.html">
    1
   </a>
   <span class="current-page">
    2
   </span>
   <a href="厘正按摩要术_page3.html">
    3
   </a>
   <a href="厘正按摩要术_page4.html">
    4
   </a>
   <a href="厘正按摩要术_page5.html">
    5
   </a>
   <a href="厘正按摩要术_page6.html">
    6
   </a>
   <a href="厘正按摩要术_page7.html">
    7
   </a>
   <span>
    ...
   </span>
   <a href="厘正按摩要术_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
