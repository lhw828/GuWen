<!DOCTYPE html>
<html>
<head>
    <meta charset="UTF-8">
    <title>薛氏医案 - 第 123 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 123 页/共 200 页</h1>
    <div class="content">　　急欲乳不能食者此风邪由脐而蕴热心脾致舌厚唇燥不能吮乳也
　　薛按前症果因外邪而唇口撮者名为脐风多不能救若心脾有热舌尖痛不能吮乳舌本痛不能送乳者以栁华散敷之若舌下肿如小舌者或舌络牵痛或齿龈患白星俱用线针刺出毒血亦敷前散若唇肿痛或裂纹作痛以当归膏调前散敷之若暴病发热作渇饮冷大便秘结用泻黄散疏导其热若病后发热口渇饮汤大便不实用异功散调补胃气若服攻伐之剂兼呕吐或腹痛脾胃复伤也用四君子汤或口角流涎或痰气壅盛脾不能摄也用六君子汤若儿自食甘肥或母食酒面致儿口舌生疮用清胃散以清热若作呕少食泄泻用白术散以补脾若手足并冷或腹痛恶寒用六君炮姜以温中若因乳母饮食劳役失宜发热致儿用补中益气汤因乳母肝脾二经血虚内热传儿用加味逍遥散八珍汤因乳母肝脾郁怒血伤内热致儿为患用加味逍遥散加味归脾汤俱加漏芦子亦服数滴仍参前弄舌类【凡针重舌以针直刺不可横桃恐伤舌络则言语不清】
　　胸背者由儿生下风客于脐入于骨髓致成背若肺热胀满攻于胸膈即成胸并用尿防其骨节自愈【取尿法用青莲叶安在上用镜照之其尿自出】
　　薛按小儿元气未充腠理不宻风邪乗之或痰饮蕴热于肺风热交攻而致或坐早风入骨髓治当调补脾肺为主若因乳母厚味辛辣而致者当兼治其母若因禀父肝肾虚热者用六味地黄丸若禀肾气不足者用八味地黄丸
　　若患吐泻或大便后虽有声而不能言又能咽物者非失音此肾怯不能上接于阳也当以地黄丸主之凡口噤不止则失音语迟
　　薛按前症多因禀肾不足葢肾脉繋于舌本非地黄丸不能治故患此症者若仰首呵欠则如未应须兼以补中益气汤滋其化源若隂火上炎肺金受伤而失音者亦治以前法保婴集云小儿五六歳肾气不足而不能言者用菖蒲丸口噤不能言者用地黄丸
　　愚治一小儿言迟患泄泻声音不亮杂用清热等剂声音如痖饮食少思去后多在侵晨朝用地黄丸加五味子夕用补中益气汤其泄顿止却専服前丸不两月其言渐亮而愈
　　一小儿白睛多而黒睛少吐防后喉瘖口渇大便不实朝夕悉服地黄丸而痊后患泻其喉复瘖仍服前丸遂愈
　　若大病后身目皆黄者黄病也　身痛背强大小便澁一身尽黄小便黄赤此黄疸也泻者难治　若百日或半年不因病而身黄者胃热胎疸也若淡黄兼白者胃怯也
　　薛按大病后身目皆黄或肢体黄胖者脾气亏损而真臓为病宜用六君子汤参苓白术散调补元气病后发渇者脾气虚而津液少也用七味白术散若脾经湿热壅滞二便秘腠理不得疏泄而为患者名为黄疸用茵陈汤初生身黄壮热不乳便秘此为胎热用地黄汤若二便赤濇腹胀面赤饮水用茵陈汤调五苓散若清便自调四肢并冷用益黄散淡黄白用调中丸
　　愚治一小儿旬日内先两目发黄渐及遍身用泻黄散服之瘥
　　一小儿因母食郁饱胀咽酸而患遍身皆黄余以越鞠丸治其母以泄黄散治其子并愈
　　长大不行行则脚软　齿久不生生则不固　髪久不生生则不黑皆胎弱也
　　愚按前症即五迟之症也葢肾主骨齿者骨之余髪者肾之荣也良由父母精血不足肾气虚弱不能荣养而然耳有肝肾虚长而不能行者有肝气虚而手足拳挛者有肝肾虚而脚不能馆展者并用地黄丸滋补之有心气虚而不能言语用参汤补中益气汤培养之若久病或五疳所致者但调补脾胃为主全婴方云头项手足身软谓之五软症皆禀肾气怯弱也
　　愚治一小儿体瘦腿细不能行歩齿不坚固髪稀短少属足三隂虚用六味地黄丸补中益气年余诸症悉愈形体充实
　　一小儿三歳言歩未能牙髪稀少体瘦骨立发热作渇目黒睛少服肥儿丸不应此肾虚疳症也前丸乃脾胃经之药久服则肾益虚而疳益甚不信果牙髪渐落用六味丸加鹿茸五味子半载而愈
　　一小儿七歳左腿细短寸许不良于行目睛白多或出盗汗髪黄成穂用地黄丸加鹿茸五味子为主佐以补中益气汤半载行履如故
　　一小儿脱肛半载恪服升补元气之药而愈



　　薛氏医案卷五十二
<子部,医家类,薛氏医案>
　　钦定四库全书
　　薛氏医案卷五十三
　　明　薛已　订
　　钱氏小儿直诀四
　　泻青丸　治肝经实热急惊搐搦
　　羌活　大黄　川芎　龙胆草【炒】山栀仁　当归防风【各等分】
　　右为末炼蜜丸芡大毎服半丸煎竹叶汤入砂糖化下
　　薛按前方足厥隂肝经解散肌邪疏通内臓之苦寒药也若大便秘结烦渇饮冷饮食如常属形病俱实宜用此泻之若大便调和烦渇饮冷属病气实而形气虚宜用抑青丸平之若大便不实作渇饮汤饮食少思肢体倦怠属形病俱虚宜用地黄丸补之若肝经血虚生风先用四物汤加钩藤钩以生肝血继用四君子汤以补脾土若因肝经血燥生痰用地黄丸生肾水益肝血若土不能培木用四君子汤加当归以补中用地黄丸以滋肾若因肺金尅肝木用六君子汤加芍药木香实脾土以平肺金若因心虚夺母之气或肾水虚不能生肝木者并用地黄丸主之若屡服峻剂而脾胃虚寒者必用六君子汤加丁香木香补脾胃以培阳气若因乳母恚怒肝火妄动致儿为患者母服加味小柴胡汤若因乳母肝脾血虚发热致儿为患者母服加味逍遥散子亦服数滴
　　抑青丸即前方去山栀大黄
　　抑肝散　治肝经虚热发搐或发热咬牙或惊悸寒热或木乗土而呕吐痰涎腹膨少食睡卧不安者软柴胡【五分】川芎【八分】当归　白术【炒】茯苓【各一钱】甘草【五分】钩藤钩【一钱】
　　右水煎子母同服
　　泻心汤　治心经实热
　　黄连
　　右为末每服五分临卧温水化下
　　薛按前症若呌哭发热作渇饮水抽搐有力仰面而睡者属心经实热宜用泻心汤或导赤散若发热饮汤抽搐之力惊窜咬牙合面而睡者属心经虚热用补心散若喘面赤壮热饮水肺乗心也用泻白散若头揺目劄身热抽搐肝乗心也用柴胡清肝散若合目昏睡泄泻身热脾乗心也用泻黄散若窜视惊悸咬牙足热肾乗心也用安神丸若因乳母致症亦用前药以治其母
　　导赤散　治小肠实热小便秘赤
　　生地黄　木通　甘草【炒各等分】
　　右为末毎服一钱入淡竹叶水煎
　　薛按泻心汤导赤散泻心小肠实火之剂葢心为脾母脾为心子然心既病则脾土益虚矣用者审之
　　生犀散　治心经虚热
　　地骨皮　赤芍药　柴胡　干葛【各一两】甘草【五分】犀角【二钱镑】
　　右为末毎服一二钱水煎
　　薛按前方云治心经虚热然其所用多属防心泻肝脾之剂葢虚热二字恐传冩之误假如心经自病而血虚热者用秘安神丸脾虚夺心之气而热者用秘防补脾汤肝木不能生心火而虚热者用地黄丸
　　秘安神丸　治心血虚而睡中惊悸或受惊吓而作人参　半夏【汤泡】酸枣仁【炒】茯神【各一钱】当归【酒洗】橘红赤芍【炒各七分】五味子【五粒杵】甘草【炙三分】
　　右为末姜汁糊丸芡大毎服一丸生姜汤下
　　泻黄散　治脾胃实热
　　山栀仁【一两】石膏【五钱】藿香叶　甘草【各七钱五分】防风【二两】
　　右用蜜酒防炒为末毎服一二钱水煎
　　薛按前症若作渇饮冷卧不露睛手足热甚或遍身发黄属胃经实热宜用泻黄散若作渇饮汤卧而露睛手足并冷属胃经虚热宜用异功散若面青搐搦乳食少思肝乗脾也用秘补脾汤若面赤惊悸身热昏睡心乗脾也用秘安神丸若面白喘肢体倦怠肺乗脾也用补中益气汤若唇黑泄泻手足指冷肾乗脾也用益黄散病后津液不足口干作渇宜用七味白术散若乳母膏粱厚味七情郁火所致当审其因而治其母
　　五味异功散　治脾胃虚弱吐泻不食
　　人参　茯苓　白术　甘草【炒】陈皮【各等分】
　　右为末毎服三钱姜水煎
　　薛按前方补脾胃之圣药也况人之一身以脾胃为主若小儿乳食失节寒凉失宜或乳母六淫七情失调儿饮其乳诸病顿起当専以此药治之其应如响
　　益黄散　治脾土虚寒呕吐泄泻
　　丁香【二钱】陈皮　青皮　诃子肉【各五钱】甘草【炙三钱】
　　右为末毎服一二钱水煎
　　薛按前症若因脾土虚弱而吐泻者用五味异功散若因肝木侮脾土而吐泻者用六君子加柴胡如不应或手足指冷属脾胃虚寒也更加木香炮姜若因乳母脾土虚而肝木侮亦治以前药若乳母郁怒致儿患前症母服加味归脾汤
　　人参安胃散　治因服峻厉脾胃亏损或成慢惊泄泻呕吐或肠胃有热以致前症
　　人参【一钱】黄茋【二钱】生甘草　炙甘草【各五分】白芍药【七分】白茯苓【四分】黄连【二分】
　　右为末毎服二三钱水煎
　　七味白术散　治吐泻或病后津液不足口干作渇人参　白术　木香　白茯苓　甘草【炙】藿香叶【各一钱】干葛【二钱】
　　右为末毎服二三钱水煎
　　薛按胃伤则呕脾伤则泻故用前药调补胃气以化生津液如无他症只因胃气虚而津液不足者用四君子汤尤效
　　秘补脾汤　治久病面黄肌瘦咬牙目劄头髪稀少误药所致
　　人参　白术【各一钱】白芍药【酒炒】白茯苓【各八分】陈皮川芎【各六分】甘草【炙】黄茋【蜜炙】当归【酒洗各四分】
　　右毎服二三钱姜水煎
　　泻白散　治肺经实热咳痰喘
　　甘草【炙五钱】地骨皮【一两】桑根白皮【炒一两】
　　右为末毎服一二钱入粳米百粒水煎
　　薛按活人方云喘者肺气有余也气盛当认作气衰有余当认作不足肺气盛者乃肺中之火盛也有余者肺中之邪有余也故用前药以泻之若土虚不能生肺用补中益气汤火来克金用人参平肺散肾水夺母之气或隂火上炎用地黄丸若肺虚肝木乗侮先用阿胶散后用泻青丸若因乳母肺经受症致儿为患母服前散若因乳母感冐风寒肺经郁热致儿为患用十味参苏饮若因乳母膏粱醇酒积热致儿为患用加味清胃散
　　阿胶散　治肺虚咳口干作渇
　　马兠铃【五钱】甘草【炙一钱】糯米【一两】杏仁【七个去皮尖】明阿胶【一两麸炒】防粘子【二钱五分】
　　右为末毎服二钱水煎
　　薛按前症若因脾胃弱而肺气虚者宜用补中益气汤若肺金自虚者宜用四君子汤
　　地黄丸　治肾虚解颅或行迟语迟等症
　　泽泻【三钱】牡丹皮【三钱】白茯苓【三钱】熟地黄【八钱酒洗】山茱萸【肉】干山药【各四钱】
　　右地黄杵膏余为末加炼蜜丸桐子大毎服二三十丸空心白汤下
　　薛按前丸治肾经虚热作渇小便淋秘痰气上壅或肝经血虚燥热风客淫气而患瘰结核或四肢发搐眼目瞤动或肺经虚火咳吐血头目晕或咽喉燥痛口舌疮裂或心经血虚有火自汗盗汗便血诸血或脾虚湿热下刑于肾腰膝不利或疥癣疮毒等症并用前药为主而佐以各臓之药大抵此药为天一生水之剂若禀赋不足肢体瘦弱解颅失音或畏明下窜五迟五软肾疳肝疳或早近女色精气亏耗五臓齐损凡诸虚不足之症皆用此以滋化源其功不能尽述
　　四君子汤　治脾气虚弱饮食不化肠鸣泄泻或呕秽吐逆
　　人参　白茯苓　白术　甘草【炙各五分】
　　右水煎服
　　四物汤　治肝经血虚发热日晡益甚或烦躁不寐白芍药【一钱】川芎【五分】当归　熟地黄【各二钱】
　　右作二剂水煎服
　　八珍汤　治气血俱虚或因失血过多或因克伐元气以致内热发热肢体瘦瘁即四物四君子二汤合服
　　十全大补汤　治气血虚热或因病后恶寒发热或自汗盗汗食少体倦或发热作渇头痛运等症即八珍汤加黄茋肉桂
　　六君子汤　治脾胃虚弱体瘦面黄或久患疟痢不思乳食或呕吐泄防饮食不化或时患饮食停滞或母有前症致儿为患
　　人参　白术　茯苓【各二钱】陈皮　半夏　甘草【炙各一钱】
　　右毎服二三钱姜水煎
　　补中益气汤　治中气不足困睡发热或元气虚弱感冐风寒诸症或乳母劳役发热致儿为患
　　黄茋【炙】人参　白术【炒】甘草【炙】当归　陈皮【各五分】升麻　柴胡【各二分】
　　右姜水煎
　　香砂助胃膏　治胃寒吐泻乳食不化
　　人参　白术【炒各五钱】白茯苓【五钱】甘草【炙】丁香【各一钱】砂仁【四十个】干山药【一两】白荳蔲【十四个】肉荳蔲【四个煨】
　　右为末炼蜜丸芡大毎服二三丸米饮磨化
　　人参养胃汤　治外感风寒内伤生冷寒热如疟或呕逆恶心
　　人参　厚朴【姜制】苍术【制】半夏【汤泡】藿香　草果仁茯苓【各五钱】甘草【炙二钱】橘红【二钱五分】
　　右毎服二三钱姜三片乌梅一个水煎
</div>
    <div class="pagination">
<a href="薛氏医案_page122.html">上一页</a><span>...</span><a href="薛氏医案_page118.html">118</a><a href="薛氏医案_page119.html">119</a><a href="薛氏医案_page120.html">120</a><a href="薛氏医案_page121.html">121</a><a href="薛氏医案_page122.html">122</a><span class="current-page">123</span><a href="薛氏医案_page124.html">124</a><a href="薛氏医案_page125.html">125</a><a href="薛氏医案_page126.html">126</a><a href="薛氏医案_page127.html">127</a><a href="薛氏医案_page128.html">128</a><span>...</span><a href="薛氏医案_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
