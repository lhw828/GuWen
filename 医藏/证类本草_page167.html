<!DOCTYPE html>
<html>
<head>
    <meta charset="UTF-8">
    <title>证类本草 - 第 167 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 167 页/共 244 页</h1>
    <div class="content">　　臣禹锡等谨按药性论云：狸骨，臣。亦可单用。头骨炒末，治噎病，不通食饮。孟诜云：骨，主痔病，作羹 食之，不与酒同食。其头烧作灰，和酒服二钱匕，主痔。又食野鸟肉中毒，烧骨灰服之瘥。炙骨和麝香、雄黄为丸服，治痔及 疮。粪烧灰，主鬼疟。日华子云：骨，治游风恶疮，头骨最妙。粪烧灰，主寒热疟疾。

　　肉

　　 疗诸疰。

　　臣禹锡等谨按蜀本云：肉，疗鼠 。日华子云：狸肉，治游风等病。又狸头，烧灰酒服，治一切风。

　　阴茎

　　 主月水不通，男子阴颓，烧之，以东流水服之。

　　陶隐居云：狸类甚多，今此用虎狸，无用猫者，猫狸亦好。其骨至难别，自取乃可信。

　　又有狸，色黄而臭，肉亦主鼠 ，及狸肉作羹如常食法并佳。唐本注云：狸屎灰，主寒热鬼疟，发无期度者，极验。家狸亦好，一名猫也。今按陈藏器本草云：风狸溺，主诸色风，人取养之，食果子以笼之。溺如乳，甚难得，似兔而短，在高树候风而吹至彼树，出邕州以南。

　　图经曰：狸骨及肉，《本经》不载所出州土，今处处有之。其类甚多，以虎斑纹者堪用，猫斑者不佳。皆当用头骨。华佗方：有狸骨散，治尸疰。肉主痔，可作羹 食之。南方有一种香狸，人以作脍，生若北地狐，生法其气甚香，微有麝气。邕州以南又有一种风狸，似兔而短，多栖息高木，候风而吹过他木。其溺主风，然甚难取，人久养之始可得。

　　食疗尸疰，腹痛，痔 。炙之令香，末，酒服二钱，十服后见验。头骨最妙。治尸疰邪气，烧为灰，酒服二钱，亦主食野鸟肉物中毒肿也。再服之即瘥。五月收者粪，极神妙。正月勿食，伤神。圣惠方：治瘰 肿硬痛疼，痛疼时久不瘥。用狸头、蹄骨等，并涂酥炙令黄，捣罗为散。每日空心粥饮调下一钱匕。外台秘要治痔发疼痛。狸肉作羹食之良，作脯食之，不过三顿瘥，此肉甚妙。肘后方：治鼠 肿核痛，若已有疮口脓血出者。取猫一物，理作羹如食法，空心进之，食医心镜治蝎螫人痛不止。以猫儿屎涂螫处，日三易即差。子母秘录：疗小儿鬼舐方：狸屎烧灰，和腊月猪脂涂上。《千金方》同。淮南方：狸头治鼠 ，鼠啮人疮。

　　狸愈之。礼记食狸去正脊。

　　衍义曰：狸骨形类猫，其纹有二：一如连钱者，一如虎纹者，此二色狸皆可入药。其肉味与狐不相远。江西一种牛尾狸，其尾如牛。人多糟食，未闻入药。孟诜云：骨理痔病，作羹 食之，然则骨如何作羹 ？（ ，音郝，肉羹也）。炙骨和麝香、雄黄为丸服，治痔及 疮，甚效。

　　卷第十七

　　獐骨

　　獐骨　微温，主虚损泄精。

　　臣禹锡等谨按药性论云：獐骨，味甘，无毒。

　　肉

　　 温。补益五脏。

　　臣禹锡等谨蜀本云：獐肉，味甘。孟诜云：肉亦同麋，酿酒，道家名为白脯，唯獐鹿是也。

　　余者不入。又其中往往得香，栗子大，不能全香。亦治恶病。其肉八月至十一月食之，胜羊肉；自十二月至七月食，动气也。又若瘦恶者食，发痼疾也。日华子云：獐肉，无毒。

　　髓

　　 益气力，悦泽人面。

　　陶隐居云：俗云白肉是獐。言白胆易惊怖也。又呼为麋（居筠切）。麋肉不可合鹄肉食，成症痼也。今按陈藏器本草云：麋，主人心粗豪，取心、肝曝干为末，酒下一具，便即小胆；若小心食之，则转祛不知所为。道家名白脯者，麋鹿是也。臣禹锡等谨按日华子云：骨，补虚损，益精髓，悦颜色。脐下有香，治一切虚损。

　　图经曰：獐骨及肉，《本经》不载所出州土，今陂泽浅草中多有之。亦呼为麋。獐之甚多，麋其总名也。有有牙者，有无牙者，用之皆同。然其牙不能噬啮。崔豹《古今注》曰：獐有牙而不能噬，鹿有角而不能触是也。其肉自八月以后至十一月以前，食之胜羊肉；十二月至七月食之动气。道家以獐鹿肉羞为白脯，言其无禁忌也。唐方：有獐骨酒及獐髓煎并补下，其脑亦入面膏。

　　食疗道家用供养星辰者，盖为不管十二属，不是腥腻也。外台秘要主瘤病。獐、鹿二种肉，剖如浓脯，炙令热，拓淹，可四炙四易，痛搅出脓便愈。不除更炙，新肉用之良。子母秘录：主乳无汁。獐肉 食，勿食妇人知。

　　卷第十七

　　豹肉

　　豹肉　味酸，平，无毒。主安五脏，补绝伤，轻身益气。久服利人。

　　陶隐居云：豹至稀有，为用亦鲜，唯尾可贵。唐本注云：阴阳神豹尾及车驾卤薄豹尾，名可尊重。真豹尾有何可贵，未审陶据奚理。今按陈藏器本草云：豹，主鬼魅神邪，取鼻和狐鼻煮服之，亦主狐魅也。臣禹锡等谨按孟诜云：肉，食之令人志性粗，多时消即定。久食令人耐寒暑。脂，可合生发膏，朝涂暮生。头骨，烧灰淋汁，去白屑。日华子云：肉，微毒。壮筋骨，强志气，令人猛健。

　　图经曰：豹肉，《本经》不载所出州土，今河、洛、唐、郢间或有之。头骨，烧灰沐头，去风屑。脂，可合生发药，朝涂而暮生。谨按豹有数种，有赤豹，《诗》云：赤豹，黄罴。

　　陆机疏云：尾赤而纹黑，谓之赤豹。有玄豹，《山海经》云：幽都之山，有玄虎、玄豹。有白豹，《尔雅》云：貘（音与貊同），白豹。郭璞注云：似熊，小头痹脚，黑白驳，能舐食铜铁及竹。骨节强直，中实少髓。皮辟湿，人寝其皮，可以驱温疠，或曰：豹，白色者，别名貘。唐世多画貘作屏，白居易有赞序之。不知入药果用何类？古今医方：鲜有用者。今黔、蜀中时有貘，象鼻犀目，牛尾虎足。土人鼎釜，多为所食，颇为山居之患，亦捕以为药。其齿、骨极坚，以刀斧椎 铁皆碎，落火亦不能烧。人得之诈为佛牙、佛骨，以诳俚俗。

　　食疗补益人。食之令人强筋骨，志性粗疏。食之即觉也，少时消即定。久食之，终令人意气衍义曰：豹肉，毛赤黄，其纹黑如钱而中空，比比相次。此兽猛捷过虎，故能安五脏，补绝，轻身。又有土豹，毛更无纹，色亦不赤，其形亦小。此各自有种，非能变为虎也；圣人假喻而已。恐医家未喻，故书之。

　　卷第十七

　　笔头灰

　　年久者，主小便不通，小便数难，阴肿，中恶，脱肛，淋沥。烧灰水服之。（唐本先附）自草部今移。

　　臣禹锡等谨按药性论云：笔头灰，微寒。亦可单用，烧灰治男子交婚之夕茎痿。取灰酒服之良，其笔是使乏者。

　　图经文具兔头骨条下。

　　外台秘要若小便不通，数而微肿方：取陈久笔头一枚，烧为灰，和水服之。胜金方：催产，治难产。圣妙寸金散方：败笔头一枚，烧为灰，细研为末，研生藕汁一盏调下，立产。若产母虚弱及素有冷疾者，恐藕冷动气，即于银器内重汤暖过后服。范汪方：治喉中肿痛不得饮食。烧笔头灰，浆饮下方寸匕。

　　四种陈藏器余

　　卷第十七

　　犊子脐屎

　　主卒九窍中出血。烧末服之方寸匕。新生未食草者预取之，黄犊为上。

　　姚氏方：人有九窍，四肢指歧间血出，乃暴惊所为。取新生犊子未食草者脐屎，晒干烧末。

　　卷第十七

　　灵猫

　　阴，味辛，温，无毒。主中恶鬼气，飞尸，蛊毒，心腹卒痛，狂邪鬼神，如麝用之。

　　功似麝，生南海山谷。如狸，自为牝牡，亦云蛉狸。《异物志》云：灵狸一体自为阴阳，刳其水道，连囊以酒洒，阴干。其气如麝，若杂真香。罕有别者，用之亦如麝焉。

　　卷第十七

　　震肉

　　无毒。主小儿夜惊，大人因惊失心。亦作脯与食之。此畜为天雷所霹雳者是。

</div>
    <div class="pagination">
<a href="证类本草_page166.html">上一页</a><span>...</span><a href="证类本草_page162.html">162</a><a href="证类本草_page163.html">163</a><a href="证类本草_page164.html">164</a><a href="证类本草_page165.html">165</a><a href="证类本草_page166.html">166</a><span class="current-page">167</span><a href="证类本草_page168.html">168</a><a href="证类本草_page169.html">169</a><a href="证类本草_page170.html">170</a><a href="证类本草_page171.html">171</a><a href="证类本草_page172.html">172</a><span>...</span><a href="证类本草_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
