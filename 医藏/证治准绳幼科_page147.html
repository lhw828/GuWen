<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 147 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 147 页/共 215 页</h1>
    <div class="content">　　（杨）夫腹痛者，多因邪正交攻，与脏气相击而作也，挟热而痛者必面赤或壮热，四肢烦，手足心热。

　　见之挟冷而痛者必面色或白或青、手足冷者，见之冷甚而变证则面黯唇口俱黑、爪甲皆青矣。热证四顺清凉饮（里热）加青皮、枳壳。冷证七气汤加辣桂调苏合香丸。若邪正交攻，冷热不调，桔梗枳壳汤加青皮、陈皮、木香、当归为妙。若内吊等证，则钓藤散（夜啼）。其余则芍药甘草汤为要药也。实痛有热者，大柴胡汤（伤寒）主之。心腹痛甚有实热者，大承气汤（伤寒）下之。腹痛，桂枝加芍药。痛甚桂枝加大黄（二方并见痘疹）。〔薛〕小儿腹痛，口中气冷，不思饮食，脾土虚寒也，用调中丸（不乳食）主之。口中气温，大便酸臭，积痛也，用下积丸治之。面赤壮热，或手足并热，实热也，用泻黄散（脾）泻之。面黄微热，或手足并温，虚热也，用异功散（吐泻）补之。若作渴饮汤，胃气虚热也，用白术散（渴）。若痛连两胁，肝木乘脾也，用四君子汤（吐泻） 加柴胡、芍药。若腹痛重坠，脾气下陷也，用补中益气汤（虚热）加升麻。若手足指冷，或吃逆泄泻，寒水侮土也，用六君、炮姜、肉桂，不效，急加附子。若服克滞之药致腹作痛，按之不痛，脾气复伤也，用五味异功散。中脘痛者属脾。少腹痛者属肾。按之痛者为积滞。不痛者为里虚。积滞者消之，虚者补之。娄氏，分曲腰干哭无泪者，为盘肠内钓痛。面 白不思食，为胃冷痛。面赤唇焦便黄，为热痛。面黄白，大便醋臭，为积痛。口淡而沫自出，为虫痛。曾氏，又有脏寒痛，锁肚痛， 瘕痛， 痛，癖痛，吊肾痛，偏坠痛，寒疝痛。

　　各有治法，今胪列于后：

　　卷之七·脾脏部（上）　腹痛

　　寒痛

　　茅先生歌云：面青面白犹自可，黑色如青瓜一同，此是腹心生冷痛，须将温药里头攻。钱氏云：胃虚冷，面 白色，腹痛不思食当补，益脾益黄散主之。若不下利者，调中丸主之。（益黄散治下利而痛也，调中丸治不利而痛也）

　　曾氏脏寒痛，议附胎寒论后。益黄散（脾）

　　调中丸白术 人参 甘草（炒各半两） 干姜（炮，四钱）

　　上为细末，蜜丸如绿豆大。每服五七丸至十五丸，食前、温水下。（海藏云：仲景理中例也）

　　当归散 凡小儿夜啼者，脏寒而腹痛，面青手冷，不吐乳是也，宜此方服之效。

　　当归（去芦头） 白芍药 人参（各一钱） 甘草（炙五分） 桔梗 陈皮（各一钱）

　　上 咀。煎五分，时时少服，愈。

　　七气汤 治七气所伤，痰涎结聚，心腹亦痛，不能饮食。

　　半夏（制焙，五两） 人参 辣桂（去皮。各一两） 甘草（半两）

　　上锉细。每服三钱，水一大盏，姜五片，枣一枚煎，食前服。

　　《指迷》七气汤 治七情相干，阴阳不升降，气道壅滞，攻冲作疼。

　　青皮 陈皮 桔梗 蓬术 辣桂 益智仁（各一两） 香附子（一两半） 甘草 加半夏（制。各七钱半）

　　上锉细。每服三钱，水一盏，姜四片，枣一枚，煎至七分，不拘时服。

　　〔张涣〕宽中汤 治心腹疼痛，不可忍者。

　　高良姜 木香（各半两） 丁香 青橘皮（炒黄） 桔梗 甘草（炙。各一分）

　　上件捣，罗为细末。每服半钱，温酒调下。

　　蓬莪术丹蓬莪术（炮制，乘热锉碎） 当归（洗，焙干。各一两） 木香 人参（去芦头） 桂心（各半两） 黑牵牛（炒，微黄，一分）

　　上件捣，罗为末，细白面糊和丸，如黍米大。每服十粒，煎生姜汤下，量儿大小加减。

　　温胃丹 治腹痛啼哭不止。

　　人参（去芦头） 白术（炮。各一两） 五味子 当归（洗，焙干） 高良姜（各半两） 木香（一两）

　　上件，捣为细末，白面糊和丸，如黍米大。每服十粒，米饮下。

　　橘香散青橘皮（炒） 吴茱萸 木香 当归（洗，焙干。各一两） 干姜（炮） 丁香（各半两）

　　上件捣，罗为末。每服一钱，水八分一盏，入生姜二片，煎五分，去滓放温热服，食前。

　　〔曾氏〕 香汤 利脾胃，进饮食，理腹痛，散邪气。

　　香（炒） 良姜（锉碎，用东壁土炒。各一两半） 苍术（米泔水、浸一宿，去粗皮，滤干，锉片，炒至微黄色，二两） 甘草（炙，一两）

　　上，锉焙为末。每服一钱，烧盐汤空心调下。

　　卷之七·脾脏部（上）　腹痛

　　热痛

　　钱氏云：热痛亦啼叫不止，夜发面赤唇焦，小便赤黄，与三黄丸（里热），人参汤下。

　　《婴孺》治小儿腹痛，夭纠不能哺乳。茯苓丸方茯苓 黄连（各一两）

　　上为末，用蜜为丸，如大豆大。饮下，量加。

　　卷之七·脾脏部（上）　腹痛

　　积痛

　　〔钱〕积痛，口中气温，面黄白，目无精光，或白睛多，及多睡畏食，或大便酸臭者，当磨积，宜消积丸，甚者白饼子下之，后和胃，用白术散。（消积丸白饼子方见癖白术散方见消渴）

　　〔曾〕积痛，腹中阴阴而痛，面黄不食，儿大者口吐酸馊气，先治积滞，后调脾胃，其痛自止，仍辨虚实和解，治法见后癖积条中。

　　汤氏三棱散 治积气肚痛。

　　砂仁 甘草 益智（炒，去壳） 三棱 蓬术 青皮（炒。各等分）

　　上为末。白汤点下。

　　丹溪云食积腹痛，必用紫苏、莱菔子之类。初虞世治小儿好吃粽，成肚痛，用黄连、白酒药等分为丸服。

　　卷之七·脾脏部（上）　腹痛

　　虫痛

　　虫痛面 白，心腹痛，口中沫及清水出，发痛有时。田氏云：虫痛啼哭俯仰，坐卧不安，自按心腹，时时大叫，面无正色，或青或黄，唇白，又目无精色，口吐涎沫，此为虫痛。钱氏云：积痛、食痛、虚痛，大同小异，惟虫痛者当口淡而沫自出，治之随其证用药。虫与痫相似，小儿本怯，故胃虚冷则虫动而心痛，与痫略相似，但目不斜，手不搐也，安虫散主之。曾氏云：蛔虫动痛，口吐清水涎沫，或吐出虫，痛不堪忍，其疾因食甘肥荤腥太早而得，故胃寒虫动作痛，其虫吐来或生或死，儿小者，此痛苦甚，亦致危难，先以理中汤（吐泻）

　　加乌梅水煎服，使胃暖不逆，次芦荟丸（疳）、使君子丸、化虫饮主之。有儿大者，面 白而间黄色，肉食倍进，肌体消瘦，腹中时复作痛，此有血鳖、蛔虫杂乎其间，以二圣丸下之。又有胃受极寒极热，亦令虫动，或微痛，或不痛，遽然吐出，法当安虫为上。若以治虫，及伤胃气，固不可也。因寒而动者用理中汤加乌梅水煎服。因热而动者用 咀五苓散，亦加乌梅水姜煎投。辛氏女子五岁，病虫痛。诸医以巴豆、干漆、 砂之属治之，不效。至五日外，多哭而俯仰，睡卧不安，自按心腹，时大叫，面无正色，或青或黄，或白或黑，目无光而慢，唇白吐沫，至六日，胸高而卧转不安。召钱至，钱详视之，用芜荑散三服，见目不除青色，大惊曰，此病大困，若更加泻，则为逆矣。至次日，辛见钱曰夜来三更果泻，钱于泻盆中看，如药汁，以杖搅之，见有丸药，钱曰，此子肌浓，当气实，今证反虚，不可治也。辛日何以然？钱曰脾虚胃冷则虫动，而今反目青，此肝乘脾，又更加泻，知其气极虚也，而丸药随粪下，即脾胃已脱，兼形病不相应，故知死病。后五日昏笃，七日而死。

　　钱氏安虫散 治小儿虫痛。

　　胡粉（炒黄） 鹤虱（炒黄） 川楝子（去皮核） 白矾（枯，二钱半）

</div>
    <div class="pagination">
<a href="证治准绳幼科_page146.html">上一页</a><span>...</span><a href="证治准绳幼科_page142.html">142</a><a href="证治准绳幼科_page143.html">143</a><a href="证治准绳幼科_page144.html">144</a><a href="证治准绳幼科_page145.html">145</a><a href="证治准绳幼科_page146.html">146</a><span class="current-page">147</span><a href="证治准绳幼科_page148.html">148</a><a href="证治准绳幼科_page149.html">149</a><a href="证治准绳幼科_page150.html">150</a><a href="证治准绳幼科_page151.html">151</a><a href="证治准绳幼科_page152.html">152</a><span>...</span><a href="证治准绳幼科_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
