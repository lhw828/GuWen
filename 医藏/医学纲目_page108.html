<!DOCTYPE html>
<html>
<head>
    <meta charset="UTF-8">
    <title>医学纲目 - 第 108 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 108 页/共 379 页</h1>
    <div class="content">　　妇人产中虚，烦乱，呕逆，安中益气，

　　竹皮大丸

　　主之。

　　生竹茹（二分）石膏（二分）桂枝（一分）甘草（七分）白薇（一分）上五味末之，枣肉和丸弹子大。以饮服一丸，日三夜二服。有热者，倍白薇。烦喘者，加柏实一分。

　　卷之十六心小肠部烦躁

　　躁

　　诸躁狂越，皆属于火。（全文见诊。丹溪治一女子，烦欲入井中，口渴心热脉伏者，妙香丸下之愈，此乃火之躁也。）阴盛发躁，名曰阴躁，欲坐井中，宜以热药治之。（成无己云：虽躁欲坐井中，但欲水不得入口是也。）〔垣〕阴躁之极，欲坐井中，阳已先亡，医犹不悟，复指为热重，以寒药投之，其死也何疑焉。况寒凉之剂入腹，周身之火得水则升走矣。

　　〔《活》〕霹雳散（方见烦躁。）诊躁法（见烦躁。）

　　卷之十六心小肠部烦躁

　　懊

　　懊虚烦之剧者，治法并见虚烦门。成无己云．懊者懊恼之懊，者郁闷之貌。即心中懊懊，恼恼烦烦，郁郁然不舒畅，愤然无奈，比之烦闷而甚者，懊也。

　　卷之十六心小肠部烦躁

　　瞀闷

　　瞀闷亦虚烦之甚者，治法并与伤寒虚烦同。盖瞀者，昏也；闷者，烦也。凡瞀而不闷者，名曰昏迷。闷而不瞀者，名曰虚烦。今曰瞀闷者，谓昏迷虚烦并病。许学士所谓懊终夕不得卧，心中无晓会处者是也。

　　运气瞀闷者属内热。经云：火郁之发，民病瞀闷懊。又云：太阳司天之政，三之气，寒气行。

　　民病心热瞀闷，不治者死是也。

　　卷之十六心小肠部

　　谵妄

　　（附中恶尸疰等症）〔丹〕虚病痰病，有似鬼祟论血气者，身之神也。神既衰乏，邪因而入，理或有之，若夫血气两亏，痰客中焦，妨碍升降，不得运用，以致十二官各失其职，视听言动皆有虚妄。以邪治之，其人必死。吁哉冤乎，谁执其咎！宪幕之子傅兄，年十七八，时暑月因大劳而渴欲饮梅浆，又连得大惊三四次，妄言妄见，病似鬼邪，诊其脉，两手皆虚弦而带沉数。予曰：数为有热，虚弦是大惊。又梅浆之酸，郁于中脘，补虚清热，导去痰滞，病乃可安。遂与人参、白术、陈皮、茯苓、芩、连等药，浓煎汤，入竹沥、姜汁，与旬日未效．众皆尤药之不对。予脉之，知其虚之未完，与痰之未导也，仍与前方入荆沥，又旬日而安。

　　外弟戚，一日醉饱后，乱言妄见。询之，系伊芳亡兄附体，言出前事甚的，乃叔在边叱之曰：非邪，乃食鱼生与酒太过，痰所为耳。灌盐汤一大碗，吐痰一二升，汗因大作，历一宵而安。

　　金氏妇，壮年暑月赴筵归，乃姑询其坐次失序，遂赧然自愧，因此成疾，言语失伦，其中多间一句，曰奴奴不是，脉大率皆数而弦。予曰：此非邪，乃病也，但与补脾清热导痰，数日当自安。其家不信，邀数巫者，喷水而咒之，旬余而死。或曰病非邪，而以邪治之，何遽至于死？予曰：暑月赴宴，外境蒸热，辛辣适口，内境郁热，而况旧有积痰，加之愧闷，其痰与热，何可胜言。今乃惊以法尺，是惊其神，而血不宁也，喷以法水，是沉其体，密其肤，使汗不得泄，汗不出，则蒸热内燔，血不宁，则阴消而阳不能独立也。不死何为。或曰：《外台秘要》有禁咒一科，庸可废乎？予曰：移精变气，乃小术耳，可治小病。若内有虚邪，当用正大之法，自有成式，昭然可考。然符水惟膈上热痰，一呷冷凉，胃热得之，岂不暂快，亦可取安。若内伤而虚，与冬令严寒，符水下咽，必冰胃而致害。彼郁热在上，热邪在里，须以汗解，卒得清冷，肤腠固密，热何由解，必致内攻，阴阳离散，血气乖争。去死为近，又何讶焉。

　　〔仲〕邪哭使魂魄不安者，血气少也。血气少者，属于心，心气虚者，其人多畏，合目欲眠，梦远行而精神离散，魂魄妄行，阴气衰者为颠，阳气衰者为狂。

　　〔《本》〕治因惊言语颠错，不能服温药，宜

　　远志丸

　　朱砂（半两，入麝少许，同研）金箔（五片）远志南星人参白附子白茯苓酸枣仁（各半两）上为细末，炼蜜丸如桐子大，朱砂为衣。每服三十丸，薄荷汤下，食后临卧服。

　　茯神散

　　茯神干地黄白芍药川芎当归桔梗白茯苓远志（以上各等分）上为细末，每服二钱，水二盏，灯心、枣肉同煎，至七分，不拘时候。贯明远教授母，七十四岁，因戎为惊，疾如上证，服此二方得效。

　　运气谵妄即伤寒家谵妄也，其病有二：一曰火邪助心。经云：岁火太过，上临少阴少阳，病反谵妄狂越。又云：火太过，曰赫曦，其动炎灼妄扰。

　　又云：少阴所至，为谵妄。又云：少阴之复，振栗谵妄。又云：少阳之胜，心痛烦心，善惊谵妄，治以咸寒是也。

　　二曰寒邪伤心。经云：岁水太过，寒气流行，邪害心火，病身热烦心，躁悸阴厥，上下中寒谵妄，上临太阳，渴而妄冒。又云：阳明司天之政，四之气，寒雨降，振栗谵妄，治以甘热是也。

　　〔无〕

　　加减续命汤

　　治中风或歌哭，或笑语，无所不至。

　　麻黄（三两）人参桂枝白术（各二两）当归防己黄芩甘草白芍药芎杏仁（各一两）上锉散，每服四大钱，水一盏半，枣二枚，煎七分去渣，不以时服。

　　病者卒心腹胀满，吐利不行，如干霍乱状，世所谓中恶是也。由人精神不全，心志多恐，遂为邪鬼所击。或附着，沉沉默默，妄言谵语，诽谤骂詈，讦露人事，不避讥嫌，口中好言未然祸福，及至其时，毫发未失，人有起心，已知其故，登高陟险，如履平地，或悲泣呻吟，不欲见人，如醉如狂，其状万端，但随方俗考验治之。

　　〔罗〕

　　八毒赤散

　　治男子妇人染着神鬼，谓之鬼疰病。

　　雄黄矾石朱砂牡丹皮附子（炮）藜芦巴豆（各一两）蜈蚣（一条）上八味，为细末，炼蜜为丸，如小豆大。每服十丸，冷水送下无时。

　　〔《本》〕飞尸者，发无由渐，昏然而至，其状心腹刺痛，气息喘急胀满。遁尸者，停遁在人肌肉血脉之间，触即发动，亦令人心腹胀满刺痛，喘急，攻胁冲心，瘥后复发。沉尸者，发时亦心腹绞痛，胀满喘急，虽歇之后，犹沉痼在人腑脏，令人无处不恶。风尸者，在人四肢，循环经络，其状冷跃去来，沉沉默默，不知痛处，冲风则发。伏尸者，其病隐伏五脏，积年不除，未发身体都如无患，发则心腹刺痛，胀满喘急。又有诸尸注候者，则是五尸内之尸注，而挟外鬼邪之气，流注身体，令人寒热淋漓，或腹痛胀满喘急，或磊块踊起，或挛引腰脊，或举身沉重，精神杂错，恒觉昏谬，每节气改变，辄致大恶，积年累月，渐至顿滞，以至于死。死后复易傍人，乃至灭门，故为尸疰。皆用忍冬藤叶锉数斛，煮令浓取汁煎服，日三瘥。

　　太乙神精丹、苏合香丸，治此疾第一。

　　因丧惊忧，悲哀烦恼，感尸气成诸证，变动不已，似冷似热，风气触则发，用

　　雄朱散

　　雄黄朱砂桔梗羌活芍药当归（炒）升麻川乌龙脑川芎南星（炮）山栀陈皮木香莽草白术枳壳槟榔黄芩（各等分）麻黄（五分）白僵蚕（炒）虎胫骨（醋炙）紫苏子鬼箭羽（炒，等分）蜈蚣（二条，酒炙）上为细末，每服二钱，酒调下，日三服。

　　顷在徽城日，常修合神精丹一料。庚申，予家一妇人，梦中见二苍头一前一后，手中持一物，前者云：到也未？后应云：到也。击下爆然有声，遂魇，觉后心一点痛不可忍，昏闷一时许。予忽忆神精丹有此一证，取三粒令服之，少顷已无病矣。云：服药觉痛止神醒，今如常矣。日后相识，稍有邪气与一二服，无不应验。方在《千金》中，治中风之要药，但近世少得曾青磁石为难合尔。

　　〔无〕还魂汤治卒中恶，奄忽气绝，口噤不开。（方见卒中暴厥门，与仲景方同，但加桂耳。）〔《千》〕

　　五邪汤

　　治邪气啼哭，或歌或笑。

　　禹余粮防风桂心芍药独活甘草白术人参石膏牡蛎秦艽（各二两）防己菖蒲茯神雄黄蛇蜕皮（各一两）上咀，每服五钱，水三盏，煎七分服之。

　　〔仲〕大枣汤治妇人悲伤欲哭，象如神灵。（方见肺部悲门。）

</div>
    <div class="pagination">
<a href="医学纲目_page107.html">上一页</a><span>...</span><a href="医学纲目_page103.html">103</a><a href="医学纲目_page104.html">104</a><a href="医学纲目_page105.html">105</a><a href="医学纲目_page106.html">106</a><a href="医学纲目_page107.html">107</a><span class="current-page">108</span><a href="医学纲目_page109.html">109</a><a href="医学纲目_page110.html">110</a><a href="医学纲目_page111.html">111</a><a href="医学纲目_page112.html">112</a><a href="医学纲目_page113.html">113</a><span>...</span><a href="医学纲目_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
