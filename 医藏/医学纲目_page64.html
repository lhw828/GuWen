<!DOCTYPE html>
<html>
<head>
    <meta charset="UTF-8">
    <title>医学纲目 - 第 64 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 64 页/共 379 页</h1>
    <div class="content">　　胆寒怯寒厥，手臂痛，善惊妄言，面赤泣出，液门主之。善惊悲不乐，厥胫足下热，面尽热，嗌干渴，行间主之。

　　〔《素》〕肝脉骛暴，有所惊骇。（大奇论王注云：骛谓驰骛，言迅急也。）二阳急为惊。（同上）白脉之至也，喘而浮，上虚下实，惊有积气在胸中，名曰肺痹寒热。（全文见积块，下同）阳明涩则病积而善惊。

　　〔仲〕寸口脉动而弱，动即为惊，弱即为悸。

　　〔《脉》〕惊主病者，其脉止而复来，其人目睛不转，不能呼气。

　　〔仲〕病有奔豚，有吐脓，有惊怖，有火邪，此四病皆从惊发得之。

　　卷之十三肝胆部惊悸怔忡

　　产惊悸

　　〔《大》〕

　　七宝散

　　产后服之，安神压惊。

　　辰砂（研）桂心当归川芎人参白茯苓羚羊角（烧存性。各二钱）干姜（一钱，炮）上为末，每服一钱，用羌活豆淋酒调下。如不饮酒，渍米水饮调下。如心烦热闷，以麦门冬去心煎汤调下，减姜、桂。如心下烦闷而痛，用童便酒调下。如腹痛加当归。如心闷加羚羊角。如心虚气怯加桂心。不下食或恶心，加人参。虚颤加茯苓。

　　〔海〕

　　大效牡丹皮散

　　治血藏虚风，及头目不利，不思饮食，手足烦热，肢节拘急疼痛，胸膈不利，大肠不调，阴阳相干，心惊怯悸，或时旋运。

　　牡丹皮川芎枳壳（麸炒。各一两）陈皮玄胡索甘草羌活半夏（汤洗。各半两）木香（三分）诃子肉（三分）芍药（三分）三棱（炒，半两）干姜（五钱，炮）当归（一两半）白术（炒，三钱）桂心（五钱）上为细末，每服二钱，水一盏半，煎五七沸，食前温服。益血海，退血风劳攻注，消寒痰，实脾胃，理血气攻刺，及气虚恶寒潮热证至妙。

　　〔《大》〕治产后中风，心忪悸，志气不定恍惚，语言错乱。

　　人参（六分）羚羊角（屑）麦门冬茯神（各八分）茯苓白藓皮甘草（各四两）石膏（二分）淡竹沥（两大合）上咀，用水二升，煎至七合，下竹沥，分三服。

　　卷之十三肝胆部惊悸怔忡

　　心动

　　，因痰动也。心动者，谓不怕惊而心自动也。惊恐亦曰心中恐，谓怕惊而心亦动也。

　　其自动之病，属二经。一属心主手厥阴病。经云：心主手厥阴之脉是动，则病心中大动，面赤目黄，喜笑不休，视盛虚热寒，陷下取之，是刺灸之法也。又曰：太阳司天，寒淫所胜，病心大动，胸胁胃脘不安，治以甘热。是运气之寒伤心主也。其二属少阳病。经云：一阳发病，少气善咳善噫，其传为心掣是也。

　　（掣，尺制反，曳也。）

　　卷之十三肝胆部

　　怒

　　怒在阴阳，为阴闭遏其阳，而阳不得伸也。经云：阴出之阳则怒。又云：血并于上，气并于下，心烦冤善怒。东垣云：多怒者，风热陷下于地是也。怒在脏腑所属经，在脏为肝，在志为怒。又云：肝藏血，血有余则怒。又云：胆为怒是也。

　　〔丹〕

　　治怒方

　　香附末（六两）甘草末（一两）上和匀，白汤调服五钱。

　　运气怒皆属木太过。经云：木太过曰发生。发生之纪，其病怒。又云：岁木太过，风气流行，甚则善怒。

　　又云：岁土不及，风反大行，民病善怒是也。怒在禁忌，多生厥逆。经云：阳气者，大怒则形气绝，而血菀于上，使人薄厥。又云：暴怒伤阳。又云：怒则气逆，甚则呕血及餐泄是也。

　　卷之十三肝胆部

　　善太息

　　运气善太息皆属燥邪伤胆。经云：阳明在泉，燥淫所胜，病善太息。又云：阳明之胜，太息呕苦。又云：少阴司天，地乃燥，凄怆数至，胁痛善太息是也。

　　《内经》灸刺善太息，皆取心胆二经。经云：黄帝曰：人之太息者，何气使然？岐伯曰：思忧则心系急，心系急则气道约，约则不利，故太息以出之，补手少阴心主、足少阳留之也。又曰：胆病者，善太息，口苦呕宿汁，视足少阳脉之陷下者灸之。又云：胆足少阳之脉是动，则病口苦善太息，视盛虚实寒热，陷下取之是也。

　　〔《甲》〕色苍苍然，太息如将死状，振寒，溲白便难，中封主之。脾虚，令人病寒不乐，好太息，商丘主之。凡好太息，不嗜食，多寒热汗出，病至则善呕，呕已乃衰，即取公孙及井。实则肠中切痛厥，头面肿起，烦心，狂饮多不嗜卧；虚则腹胀，肠中气大满，热痛，不嗜食，霍乱，公孙主之。

　　卷之十三肝胆部

　　目疾门

　　经云：瞳子黑眼法于阴，白眼赤脉法于阳，故阴阳合传而精明，此则眼具阴阳也。（全文见视歧乱见。）又曰：五脏六腑之精气，皆上注于目，而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨气血之精，而与脉并为系，上属于脑，后出于项中，此则眼具五脏六腑也。（全文见视歧乱见。）后世以内外皆属心，上下两睑属脾，白眼属肺，黑眼属肝，瞳子属肾，谓之五轮，盖本诸此也。又有八廓之说，无义无据，今不得删入焉。

　　脏腑主目有二：一曰肝。经云：东方青色，入通于肝，开窍于目，藏精于肝。又云：入卧血归于肝，肝受血而能视。又云：肝气通于目，肝和则目能辨五色也。二曰心。经云：心合脉，诸脉者，皆属于目是也。至东垣又推之而及于脾，如下文所云。

　　〔东垣〕五脏生成篇云：诸脉者，皆属于目，目得血而能视。《针经九卷》大惑论云：心事烦冗，饮食失节，劳役过度，故脾胃虚弱，心火太盛，则百脉沸腾，血脉逆行，邪害孔窍，天明则日月不明也。夫五脏六腑之精气，皆禀受于脾土，而上贯于目。脾者诸阴之首也，目者血气之宗也。故脾虚则五脏之精气皆失所司，不能归明于目矣。心者君火也，主人之神，宜静而安，相火代行其令，相火者胞络也，主百脉皆荣于目。既劳役运动，势乃妄行。及因邪气所并，而损其血脉，故诸病生焉。凡医者不理脾胃，及养血安神，治标不治本，不明正理也。

　　阳主散，阳虚则眼楞急，而为倒睫拳毛。阴主敛，阴虚不敛，则瞳子散大，而为目昏眼花。

　　〔《灵》〕目外决于面者为锐，在内近鼻者为内，上为外，下为内。（癫狂篇）诊目痛，赤脉从上下者太阳病，从下上者阳明病，从外走内者少阳病。太阳病宜温之散之，阳明病宜下之寒之，少阳病宜和之也。

　　（论疾诊尺篇）〔《保》〕论云：眼之为病，在腑则为表，当除风散热。在脏则为里，当养血安神。暴发者，为表而易疗。

　　久病者，为里而难治。除风散热者，泻青丸主之。养血安神者，定志丸主之。妇人，熟地黄丸主之。或有肥体气盛，风热上行，目昏涩，槐子散主之。此由胸中浊气上行也，重则为痰厥，亦能损目，常使胸中气清，自无此病也。又有因目疾服凉药多则损气者，久之眼渐昏弱，乍明乍暗，不能视物，此则失血之验也。熟干地黄丸、消气定志丸，相须而养之。或有视物不明，见黑花者，此之谓肾气弱也，宜补肾水，驻景丸是也。或有暴失明者，谓眼居诸阳交之会也，而阴反闭之，此风邪内满，当有不测之病也。

　　卷之十三肝胆部目疾门

　　目赤肿痛

　　目疼有二：一谓目白眼痛，一谓目珠黑眼疼。盖目白眼疼属阳，故昼则疼甚，点苦寒药则效，经所谓白眼赤脉法于阳故也。目珠黑眼疼属阴，故夜则疼甚，点苦寒则反剧，经所谓瞳子黑眼法于阴故也。

　　〔《简》〕

　　补肝散

　　治肝虚目睛疼，冷泪不止，筋脉痛，及羞明怕日。

</div>
    <div class="pagination">
<a href="医学纲目_page63.html">上一页</a><span>...</span><a href="医学纲目_page59.html">59</a><a href="医学纲目_page60.html">60</a><a href="医学纲目_page61.html">61</a><a href="医学纲目_page62.html">62</a><a href="医学纲目_page63.html">63</a><span class="current-page">64</span><a href="医学纲目_page65.html">65</a><a href="医学纲目_page66.html">66</a><a href="医学纲目_page67.html">67</a><a href="医学纲目_page68.html">68</a><a href="医学纲目_page69.html">69</a><span>...</span><a href="医学纲目_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
