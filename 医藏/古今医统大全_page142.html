<!DOCTYPE html>
<html>
<head>
    <meta charset="UTF-8">
    <title>古今医统大全 - 第 142 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 142 页/共 402 页</h1>
    <div class="content">　　
　　卷之二十四　嘈杂门
　　脉候
　　右关弱短，左关滑大，此脾虚肝盛也。寸脉紧而噫者属寒，寒在上焦，胸中不得而噫。寸口脉弱而缓者，阳气不足。
　　趺阳脉微而涩，微无胃气，涩则伤脾。寒在膈而反下之，寒积不消，胃微脾伤。谷气不行，食已自噫，胃气不通，为闭塞之病。
　　
　　卷之二十四　嘈杂门
　　药方
　　
　　十味保和汤
　　 治胃气虚而滞作嗳。
　　人参 茯苓 陈皮 半夏（姜制） 白术（各一钱） 藿香 香附子 砂仁（各六分）木香 炙甘草（各三分）上水二盏、姜三片、枣二枚，煎八分，食前温服。
　　（《本事》）
　　枳壳散
　　 治心下痞闷作痛，多噫气如败卵。
　　枳壳 白术（各五分） 香附子（一两） 槟榔（一钱）上为细末，每服二钱，米饮调下。日三服，不拘时。
　　（丹溪）
　　半星丸
　　 治痰火气嗳。
　　半夏（制用姜） 南星（同上） 软石膏 香附子 栀子（各等分）上为末，神曲为丸服。
　　
　　卷之二十四　嘈杂门
　　针灸法
　　
　　脾经穴
　　（经云：足太阴之脉，是动则病腹胀善噫，视其盛虚热寒，陷下取之也。）
　　中脘
　　
　　卷之二十四　馨气证
　　病机
　　馨之邪从口入者，宿食也，病头痛恶风憎寒，心腹胀满下利，不欲食，吞酸噫宿腐气，或四肢浮肿。若胃实，热食停滞，脉滑数，宜下之；若脾脉浮大，按之反涩，尺脉亦微涩，宜温而消之。
　　《杂着》以枳术丸加姜炒黄连、炒芍药、陈皮、甘草、石膏、砂仁、木香、川芎之类。
　　
　　卷之二十四　腹中窄狭证
　　病机
　　丹溪云：腹中窄狭，肥人是湿痰流灌，脏腑不升降，宜燥湿，二陈汤加苍术，开郁气用香附。瘦人是热气熏蒸脏腑，宜二陈加黄连、栀子之属。
　　春甫治此，用开郁之药多效，惟痰与火被郁则窄。
　　
　　卷之二十四　腹中窄狭证
　　药方
　　
　　加味二陈汤
　　 治腹中窄狭如缚。（方见痰门）
　　六郁汤
　　 加合证之药最效。（方见郁门。）
　　卷之二十四　善悲证
　　悲属肺
　　经曰：在藏为肺，在志为悲。又云：精气并于肺则悲，是也。
　　运气悲皆属寒水攻心。经曰：火不及曰伏明。伏明之纪，其病昏惑悲忘，从水化也。
　　又云：太阳司天，寒气下临，心气上从，善悲数欠。又云：太阳司天，寒淫所胜，善悲时眩仆。又云：太阳之复，甚则入心。善恐善悲，治以诸热是也。
　　《原病式》云：悲属金，肺之志也。金本燥，能令燥者火也。心火主于热，善痛。故悲痛苦恼者，心神烦热，肺金燥乱，而非清净也。所以悲哭而五液俱出者，火热亢极而反兼水化制之故也。
　　
　　卷之二十四　善悲证
　　药方
　　
　　甘麦大枣汤
　　 治脏躁善悲伤欲哭，象如神灵所作，数欠申。
　　甘草（三两） 小麦（一升） 大枣（十枚）上三味，以水六升煮取三升。分三服，亦补脾气。
　　《本事方》治一妇人，数次无故悲泣不止。或谓之有祟，祈禳请祷备至，终不效。
　　予记《金匮》有案云：妇人脏躁，悲伤欲哭，象如神灵数欠申者，甘麦汤治之，尽剂而愈。
　　
　　卷之二十四　善悲证
　　针灸法
　　心 （穴在背。经云：邪在心则病心痛善悲时眩仆，视有余不足而调其 也，灸七壮，勿饮凉冷。）
　　厥阴经穴
　　经云：厥阴根于大墩，结于玉英，终于膻中。厥阴为阖，折则气绝而善悲。
　　取之厥阴，视有余不足。
　　妊娠四五个月，脏躁善悲伤，每昼日惨戚泪下，数欠申，象如神灵，祷与医皆无效，用仲景甘麦大枣汤，一投而愈。
　　
　　卷之二十四
　　善太息
　　（即长舒气而有声也。汉贾谊谓太息者是也，俗谓之叹息。）
　　卷之二十四　善太息
　　病机
　　《内经》帝曰：人之太息者何气使然？岐伯曰：忧思则心系急，心系急则气道约，约则不利，故太息以伸出之，补手少阴、心主，足少阳留之也。
　　又曰：胆病者善太息，口苦呕宿汁，视足少阳脉之陷下者灸之。又云：胆足少阳之脉，是病则口苦善太息，视盛虚热寒陷下取之。
　　运气善太息皆属燥邪伤胆。经云：阳明在泉，燥淫所胜，病善太息。又云：阳明之复善太息，呕苦。又云少阴司天，地乃燥，凄沧数至，胁痛太息是也。
　　
　　卷之二十四　善太息
　　针灸法
　　《内经》云：善太息，取心胆二经灸刺之。
　　《甲乙经》云：色苍苍然太息，如将死状，振寒溲白，大便难，中封主之。
　　脾虚令人病寒，不乐好太息，商丘主之。
　　凡好太息，不嗜多食，寒热汗出，病至则善呕，呕已乃衰，取公孙及井 。实则肠中切痛厥，头面肿起，烦心狂饮，多不嗜卧；虚则 胀，腹中气满，热痛不食霍乱，公孙主之。
　　（本集）
　　补心通气散
　　 治忧思郁结长太息。
　　人参 石菖蒲 橘红 米曲 当归 姜栀子 茯苓（各一钱） 甘草（五分） 香附（八分）水盏半，姜三片，煎七分服。
　　（和剂）
　　温胆汤
　　 治惊想得之而太息者。（方见惊悸门。）
　　卷之二十五　瘟疫门
　　病机
　　经曰：冬伤于寒，春必病温。瘟疫当推运气所发。
　　巢氏《病源》云：春气温和，夏气暑热，秋气清凉，冬气冰寒，此四时正气之叙也。冬时严寒，万物深藏，君子固密，则不伤于寒。触冒之而即病者，为伤寒；不即病者，为寒毒藏于肌肤中，至春变为瘟病，至夏为热病。是以辛苦之人，春夏必有瘟病者，皆由冬时触冒之所致也。凡病伤寒而成瘟者，先夏至日为病瘟，后夏至日为病暑，其冬复有非节之暖，是为冬瘟。冬瘟为病，非其时而有其气者。冬气严寒，君子当闭密，而反发泄于外者，为冬不藏精，春必病瘟。
　　丹溪云：众人病一般，此天行时疫。
　　瘟病者，春时天道和暖，患壮热、口渴而不恶寒者是也。
　　瘟疫病者，其病与时气瘟热等证相类，皆由岁之内节气不和，寒暑乖候，或有暴风疾雨，雾露不散，则民多瘟疫病，无少长率皆相似，如有鬼厉之气，故云瘟疠病。
　　黄瘟者，由邪气郁结不散，或失于汗解，或汗后不解，犹邪热深郁于胃中，小便不利，举发为黄，遍身如橘枳，故曰黄病。
　　
</div>
    <div class="pagination">
<a href="古今医统大全_page141.html">上一页</a><span>...</span><a href="古今医统大全_page137.html">137</a><a href="古今医统大全_page138.html">138</a><a href="古今医统大全_page139.html">139</a><a href="古今医统大全_page140.html">140</a><a href="古今医统大全_page141.html">141</a><span class="current-page">142</span><a href="古今医统大全_page143.html">143</a><a href="古今医统大全_page144.html">144</a><a href="古今医统大全_page145.html">145</a><a href="古今医统大全_page146.html">146</a><a href="古今医统大全_page147.html">147</a><span>...</span><a href="古今医统大全_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
