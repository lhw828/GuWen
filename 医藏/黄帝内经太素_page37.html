<!DOCTYPE html>
<html>
<head>
    <meta charset="UTF-8">
    <title>黄帝内经太素 - 第 37 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经太素 - 第 37 页/共 37 页</h1>
    <div class="content">　　阙上者，咽喉也。（平按：此条见同上。）

　　阙中者，肺也。（平按：此条见同上。）

　　病生于阳者，先治其外，后治其内。（平按：此条见同上。）

　　卫气留于腹中。（平按：此条见《甲乙经》卷九第四。）

　　非灾风也。（平按：此条见《甲乙经》卷十第一下编。）

　　血气留积，髋皮充肌。（平按：此条见《甲乙经》卷十一第六。）

　　有过之脉。（平按：此条见《脉经》卷一第二。）

　　滑则气少。（平按：此条见《脉经》卷一第十三。又按《素问·脉要精微论》气少作少气。）

　　寒气暴上，脉满实何如？曰：实而滑则生，实而逆则死矣。其形尽满何如？曰：举形尽满者，脉急大坚，尺满而不应，如是者，顺则生，逆则死。何谓顺则生、逆则死？曰：所谓顺者，手足温也；谓逆者，手足寒也。（平按：此条见《脉经》卷四第七。）

　　一月膏，二月脉，三月胞，四月胎，五月筋，六月骨，七月成，八月动，九月躁，十月生。

　　（平按：此条见日本《医心方》卷二十二。又按《太素》卷九第一《经脉正别》篇，杨注云：“人之受身时，一月而膏，二月而脉，为形之先。”自三月胞以下不载。又按《医心方》卷二十四所引《太素》有“玄元皇帝曰：人受天地之气，变化而生，一月而膏，二月而脉，三月而胞，四月而胎，五月而筋，六月而骨，七月而成形，八月而动，九月而臊，十月而生。”当系杨注，与《医心方》卷二十二所引小异。）

　　导引，谓熊颈鸟伸五禽戏等，近愈痿 万病，远取长生久视也。（平按：此条见日本《医心方》卷二十七所引《太素》杨注。）

　　校正内经太素杨注后序

　　《内经太素》杨上善注三十卷，两《唐志》皆着录，北宋以还，渐多散佚，《宋志》仅存三卷，元以来遂鲜称及之者，盖亡失久矣。光绪中叶，吾乡杨惺吾先生始从日本获唐写卷子本影钞以归，存二十三卷。桐庐袁忠节公得其书，未加详校，即以付刊， 谬滋多，未为善本。吾姻友萧北承孝廉，精于医，始聚群籍校正其书，殚精二十年，以成此本。余受而读之，盖合《灵枢》、《素问》纂为一书，编次卷目，皆有不同，反复以观，然后知《内经》十八卷之自有真，后人援他书以窜乱《素问》者固非，而据一二浅短之文，疑《灵枢》之出于伪托者亦误也。《汉志》载《黄帝内经》十八卷，初无《素问》之名，后汉·张仲景《伤寒论》引之，始称《素问》，晋·皇甫士安《甲乙经》序，称《针经》九卷，《素问》九卷，皆为《内经》，与《汉志》十八卷之数合，是《素问》之名，实起于汉晋之间，故其书《隋志》始着于录。然《隋志》虽名九卷，已注明梁八卷，是其书自梁以来早阙其一卷，故全元起注本仅八卷，已亡其第七篇，是为《素问》原书最初之本。至唐·王冰作注，不知所据何书，妄称得先师秘本，即隋所亡之第七篇，窜入本书，移易篇第，纂为二十四卷，是为今《素问》四库着录本。其书出宋·林亿等所校正，当校正时，即谓《天元纪大论》以下七篇，居今《素问》四卷，篇卷浩大，不与前后相等，所载之事，亦不与余篇相通，疑此七篇，乃《阴阳大论》之文，王氏取以补《素问》之阙卷者。今按其说，未知确否，而其文系王氏补入，为全元起本所未有，则显而易见。盖林亿等校正此书，即取全本对勘，于王本移易篇第之下，注明全元起本在第几卷，独此七篇篇目之下，未经注明全本。其引《太素》杨上善注，虽不及引全注之详，亦几于卷卷有之，独此七篇会无一字引及，此可为《素问》原言无此七篇之确证。其不加删汰者，徒以系古医书过而存之云尔。今观杨氏此书，则林亿等所引以驳正王注者，具在卷中，而《天元纪大论》以下七篇，则全书俱无此文，此可见杨氏所据以编纂此言之经文，即同元起本，而全注所据之已阙第七篇本，乃系素问原本，窜乱之迹明，而原言之真出矣，此可征林亿等之说之确者也。《灵枢》之名，汉、隋、唐志皆不载，宋绍兴中，锦官史崧出其家藏旧本，送官详正，世始有传，是其书至宋中世而始出，故宋志始着于录。《四库提要》谓即王冰取《九灵》所改名，《九灵》尤详于针，故皇甫谧名之为《针经》，疑其一经而二名。杭堇浦《灵枢经》跋，据隋志所载，谓《九灵》肩《九灵》，《针经》自《针经》，可合而为一，冰以《九灵》名《灵枢》，不知其何所本，观其文义浅短，与《素问》之言不类，疑即出冰之伪托。不知《内经》十八卷，医家取其九卷，别为一书，名曰《素问》，其余九卷，本无专名。张仲景序《伤寒论》，历引古医经，于《素问》外，称曰《九卷》，并不标以异名，存其实也。晋·王叙和《脉经》，一同皇甫士安序《甲乙经》，本仲景之意，以为《内经》十八卷，即此《九卷》及《素问》，又以《素问》亦九卷，无以别此经，因取其首篇之文，谓之《铁经》九卷，其实《针经》非《九卷》之名也，故其后仍称《九卷》。《甲乙经》内所引《灵枢》之文，其称皆同于此。今观杨氏此书，所引《九卷》之文不一而足，并有引《九卷》篇名如《终始》篇者，今其文具在《灵枢》之中。可知《灵枢》之文，古只称为《九卷》，杨氏据之，其传甚古。王冰谓《灵枢》即汉志《内经》十八卷之九，其言确有可征。《九灵》之文，今已不传，不知何若。

　　在王氏并未取以更名《灵枢》，固可信也。若其文义浅短，疑为伪托，则不知《内经》一书，虽出黄帝，其在古代，不过口耳相传，晚周以还，始着竹帛，大都述自医师，且不出于一手，故其文义时有短长。今观其义之深者，《九卷》之古奥，虽《素问》有不逮；其浅而可鄙者，即《素问》未尝不与《九卷》略同。而以源流而论，则《素问》且多出于《九卷》，观《素问·方盛衰论》，言合之五诊，调之阴阳，已在《经脉》。《经脉》即《灵枢》篇目，王注已言之，是《素问》之文，且有出于《灵枢》之后者，《素问》且宗《灵枢》，而谓《灵枢》不逮《素问》乎？徒以宋·史崧撰《灵枢》音释，欲以此九卷配王注《素问》之数，乃分其卷为二十四，分其篇为八十一。至元间并《素问》为十二卷，又并史崧《灵枢》之卷以合《素问》。于是古《九卷》之名湮，后人遂疑《灵枢》为晚出之书。

　　岂知《素问》自《素问》，《九卷》自《九卷》，二者同属古书，皆为杨氏所据，初不疑其伪托，此可证杭氏之说之误者也。北承究心医书，涉览极博，《内经》不去乎者盖数十年。

　　其校此书也，据《甲乙经》、《灵枢》、《素问》，以订经文之异同，据《伤寒论》、《巢氏病源论》、《千金方》、《外台秘要》、日本《医心方》等，以证注义之得失，体例与《素问》王注新校正相近。其穿穴经论，微契圣心，虽未知于仲景诸家奚若，而用汉学治经义之法，于宋贤校医言之中，一义必析其微，一文必求其确，盖自林亿、高保衡以还，数百年无此诣精之作，可断言也。尝自谓生平精力，尽于此书，而决其必传。久客京师，一旦书成，遂即南归，不肯复出，其自信也如此，即其书可知矣。余懵于医，无以赞之，喜其刻之成而得以有传于世也，辄为之僭书于后。

　　甲子冬十月姻愚弟周贞亮谨序

　　
</div>
    <div class="pagination">
<a href="黄帝内经太素_page36.html">上一页</a><span>...</span><a href="黄帝内经太素_page32.html">32</a><a href="黄帝内经太素_page33.html">33</a><a href="黄帝内经太素_page34.html">34</a><a href="黄帝内经太素_page35.html">35</a><a href="黄帝内经太素_page36.html">36</a><span class="current-page">37</span>
    </div>
    <div class="pagination"><a href="index.html">返回目录</a></div>
</body>
</html>
