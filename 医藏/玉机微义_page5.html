<!DOCTYPE html>
<html>
<head>
    <meta charset="UTF-8">
    <title>玉机微义 - 第 5 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉机微义 - 第 5 页/共 45 页</h1>
    <div class="content">　　太阴受湿传肾为脓血痢

　　机要云有太阴经受湿而为水泄虚滑身重微满不和谷味久则防变而为脓血脾经传肾谓之贼邪故难愈者若先利而后滑谓之微邪故易痊此皆脾土受湿之所为也再有风寒二证在泄痢条下论风寒暑湿皆能作痢陈无择云滞下之证内经所载血溢血泄血便注下古方则有清脓血近世呼为痢疾其实一也多由脾胃不和饮食过度停积于肠胃不能克化又为风寒暑湿之气干之故为此疾伤热则赤伤冷则白伤风则纯下清血伤湿则下如豆汁冷热交并赤白兼下治法当先用通利之药疏涤脏腑严氏云以巴豆等剂推其积热后辨以冷热风湿之证用药调治热赤者清之冷白者温之伤风而下清血者则祛逐之伤湿而下豆汁者分利之冷热相并温凉以调之仍须先调胃气切不可骤用罂粟诃子之药止之涩之使停滞不泄多致危殆按赤白分冷热之说河间论之甚详其云风下清血湿下豆羹汁者盖谓风喜伤肝肝主血故下清血者为风也湿喜伤脾脾胃为五谷之海无物不受常兼四脏盖豆汁之色如五色之相杂故下豆羹汁者为湿也又云治法当先通利此迎而夺之之义若有虚者亦宜审之使果有积滞在肠胃者方所当通利然严氏谓巴豆等药使用之于伤冷物则可若用之于热者为害非轻又云风则祛逐所谓祛逐者果何法何药与若以邪气当祛逐则岂独于风而寒湿热为不可耶此又失于明白

　　卷五　滞下门

　　论滞下分三因

　　陈无择云古方风停肤腠下瘀血或下鲜血湿毒下如豆羹汁皆外所因之明文也古方有五泄因脏气郁结随其所发使利脓血作青黄赤白黑色一一不同即内所因也又饮食冷热酒醴醯醢纵情恣欲房室致伤精血肠胃粘溢久积冷热遂成毒痢皆不内外因治之先推其岁运以平其外察其郁结以调其内审其所伤以治不内外条然明白不致妄投也按此所分三因治法其理甚当但外因六淫所伤者古方用药则多有之内因脏气郁结与夫饮食房劳而得者诸方则未之见也凡三因所伤皆能干犯肠胃而为痢今陈无择立论有三因之分而用药无三因之别此又所当分而治者失于开示焉

　　卷五　滞下门

　　时疫作痢

　　大全良方云有一方一家之内上下传染长幼相似是疫毒痢也治法虽当察运气之相胜亦不可狎泥当先察其虚实冷热首用败毒散加人参甘草陈皮随证用之按时疫作痢岁常有之其谓当察其运气之相胜与病冷热虚实之不同诚为确论盖欲学人知五运六气有太过不及胜负之不同以分风寒暑湿燥火为病而平治之也然首专用败毒散之义何其自狎泥也

　　卷五　滞下门

　　论食毒作痢

　　陈无择云饮服冷热酒醴醯醢肠胃粘溢久积冷热遂成毒痢严用和云或有饮服冷酒寒物房室劳伤精血而成久毒痢则宜化毒以保卫之按人之饮食过伤恣食辛热寒冷之物皆能致伤肠胃肠胃一伤不能运化传送遂蓄积停滞而为痢经日饮食不节起居不时者阴受之阴受之则入五脏 满闭塞下为飧泄久为肠 是也治法当先消化食毒或可攻伐然后随寒热温凉以调之此二论本诸内经而世所未言者也

　　卷五　滞下门

　　论里急后重

　　病机云里急后重脉大而洪实为里热甚而闭是有物结坠也若脉浮大甚不宜下虽里急后重而脉沉细弱者谓寒在内而气散也可温养自愈里急后重闭者大肠经气不宣通也宜加槟榔木香宣通其气原病式云下迫后重里急窘迫急痛也火性急速而能燥物故也按里急者窘迫急痛是也后重者大肠坠重而下也夫里急后重其证不一有因火热者所谓火性急速而能燥物是也有因气滞此大肠经气壅而不宣通也有因积滞壅盛者是有物结坠也有气虚者此大肠气降而不能升也有血虚者所谓虚坐努责是也治法火热者寒之清之气滞者调之积滞者去之气虚而降者升之举之血虚者补之各察其所因也切观前论未为详尽

　　卷五　滞下门

　　论泄痢而呕

　　病机云如痢或泄而呕者胃中气不和也上焦不和治以生姜橘皮中焦不和治以芍药当归桂茯苓下焦不和而寒治以轻热甚以重热药按此云泄痢而呕谓胃气不和所致盖亦有胃中火逆冲上而呕者有胃虚而呕者有积滞毒瓦斯上攻而呕者有阴虚而呕者岂可一于胃气之不和而不他及耶

　　卷五　滞下门

　　论泄痢腹痛

　　机要云腹痛者和之如发热恶寒腹不痛药加黄芩为主腹痛甚者加当归倍芍药按泄痢腹痛其证甚多皆因内气郁结不行所致理宜行气散郁为先然亦有挟寒有挟火热者有因积滞者有血虚者又宜随证处治为当也今机要云和之一字总言之耳盖加当归倍芍药之法惟血虚可用

　　卷五　滞下门

　　论禁口痢

　　百一选方云禁口痢是毒瓦斯上冲心肺所致用石莲肉以通心气按痢而能食知胃未病也若脾胃湿热之毒熏蒸清道而上以致胃口闭塞而成禁口之证理宜除胃口之邪热而此云毒瓦斯上冲心肺其毒不知指何者之邪然亦有脾胃虚而得者亦有误服利剂药毒犯胃者又有服涩热之剂太早而邪气闭遏于胃口者必当求责

　　卷五　滞下门

　　论下痢吃逆

　　丹溪曰吃病气自下冲上属火之象古方恶以胃弱言之殊不知胃弱者阴弱也虚之甚也滞下之久多见此证乃因久下而阴虚也(详见吃逆本门)

　　卷五　滞下门

　　辨痢色分五脏

　　原病式曰泻白为寒青黄红赤黑皆为热也盖泻白者肺之色也由寒水制火不能平金则金肺自甚故色白也痢色青者肝木之气由火甚制金不能平木故色青也或言痢色青为寒者误也仲景少阴病下痢清水色纯青热在里也大承气汤下之及小儿热甚急惊痢色多青为热明矣痢色黄者由火甚则水必衰而脾土自旺故色黄也痢色红为热心火之色也或亦热深甚也至若痢色黑亦言热者由火热亢甚则反兼水化制之故色黑也故伤寒阳明病(云云)法当大承气下之大便不黑者难(恐作易)治诸痢同法按世人多以泻痢之青白黑三色为寒黄赤二色为热今观河间分五脏之论焕然耳目而知世人之非也或曰内经视络脉之色曰寒多则凝泣凝泣则青黑热多则淖泽淖泽则黄赤又曰黄赤则热多白则寒世俗之论岂非本于此与愚曰内经论经脉之常色心赤肺白肝青脾黄肾黑也阴络之色应其经但阳络之色随四时而行应无常色遇天气之寒则经络凝泣故其色多青黑遇天气之热则经络淖溢故其色多黄赤此盖因外气之寒热而浮络相应而然凡人之在冬月炎天与夫久坐远行其面色相应亦皆然非痢色之出于脏腑随内气所感而生也况滞下之证多因湿热所致内经曰肺热者色白而毛败心热者色赤而经络溢肝热者色苍而爪枯脾热者色黄而肉蠕动肾热者色黑而齿槁此虽论痿亦可见五脏之内热皆能显此五色今滞下之论五色意实相同然此不可与浮络之因外气相应者同语也

　　卷五　滞下门

　　辨赤白分冷热之误

　　原病式曰或言下痢白为寒者误也若果为寒则不能消谷何由反化为脓也所谓下痢谷反为脓血如世之谷肉果菜湿热甚则自化腐烂溃发化为脓血也其热为赤热属心火故也其湿为黄湿属脾土故也燥郁为白属肺金也经曰诸气愤郁皆属于肺谓燥金之化也然诸泻痢皆兼于湿今反言气燥者谓湿热甚于肠胃之内而肠胃拂郁结而又湿至于否以致气液不得宣通因以成肠胃之燥使烦渴不止也假如下痢赤白俗言寒热相兼其说尤误岂知水火阴阳寒热者犹权衡也一高则必一下一盛则必一衰岂能寒热俱甚于肠胃而同为痢乎如热疮疡而出白脓者岂可以白为寒与其在皮肤之分属金故色白也次在血脉之分属心火故为血也在肌肉属脾土故作黄脓在筋部属肝木故其脓色带苍深至骨属肾水故紫黑血出也各随五脏之部而见五色是其标也本则一出于热但分浅深而已大法下迫窘痛后重里急小便赤涩皆属燥热而下痢白者必多有之然则为热明矣按河间谓赤白不当分冷热乃属肺金心火之化又谓五色各属五脏本则一出于热其论至当但世患此疾者赤白居多今既以不当分冷热为治若专以辛苦寒退热此则治本之法所谓心火肺金之化者抑有别与盖心主血肺主气白属肺金此气受病也赤属心火此血受病也赤白相杂血气俱受病也知此则肝青脾黄肾黑之说亦可得而互明矣

　　卷五　滞下门

　　论热药治痢之误

　　原病式云或曰白痢既为热病何故服辛热之药亦有愈者耶盖辛热之药能开发肠胃郁结使气液宣流通湿润燥气和而已盖病微者可愈甚者郁结不开其病转加而死矣凡治热甚吐泻亦然夫治诸痢者莫若以辛苦寒药治之或微加辛热佐之则可盖辛能发散开通郁结苦能燥湿寒能胜热使气宣平而已如钱氏香连丸之类是也故治诸痢者黄连黄柏为君以其至苦大寒正主湿热之病乃若世传辛热金石毒药治诸吐泻下痢或有愈者以其善开郁结故也然虽亦有验者或不中效反更加害按治痢用辛苦寒之剂开郁燥湿胜热三法俱备世之用辛热金石毒药者诚非也然亦有久痢肠胃虚滑者亦当求责

　　卷五　滞下门

　　治痢通因通用之法

　　子和云夫下痢脓血腹痛不止可用调胃承气汤加姜枣煎更下藏用丸泻讫以五苓益元散调下又一男子泻痢不止如倾不敢冷坐诸医皆以为寒治延二十载两手寸脉皆滑余不以为寒所以寒者水也以茶调散涌寒水五七升又以无忧散泄积水数十行乃通因通用之法也次以淡剂利水道按此用吐下以治痢本内经通因通用之说使肠胃虚滑者其可下乎中气虚弱者其可吐乎今云可下者谓有积滞在肠胃壅不通者也可吐者谓有痰饮在膈上气不能降以致大肠不能收敛者也丹溪曰积湿成痰在肺中宜大肠之不固也清其源则流自清矣正是此意

　　卷五　滞下门

　　论局方用热药涩药之非

　　丹溪曰泄痢一证局方用钟乳健脾丸朝真丹诃藜勒丸大温脾丸等药皆用热药为主治涩药为佐使当为肠虚感寒而成滑者设也彼泻痢者将无热证耶将无积滞耶内经曰痢有脓血多属滞下夫泻痢证其类尤多先贤曰湿多成泄此确论也然有挟风者固不可得而同矣况风与湿之外又有杂合受邪似难例用涩热之药局方出证有兼治里急者有兼治后重者有兼治里急后重者此岂非滞下病乎今泻痢与滞下衮同论治实实虚虚之患将不俟终日矣经曰暴注下迫皆属于热又曰暴注皆属火又曰下痢清白属于寒属火热者二属水寒者一泻痢一证似乎属热者多属寒者少局方专以涩热为用若用之于下痢清白为寒者或可矣所谓下迫者即里急后重之谓也其病属火相火所为具毒甚于热矣投以涩药非杀而何

　　卷五　滞下门

　　滞下亦有挟虚挟寒

　　丹溪曰或问河间之言滞下似无挟虚挟寒者乎否乎予曰泄痢之病水谷或化或不化并无努责惟觉困倦若滞下则不然或脓或血或脓血相杂或肠垢或无糟粕或糟粕相混虽有痛不痛大痛之异然皆里急后重逼迫恼人似乎皆热证实证也予近年涉历亦有大虚大寒者不可不知敢笔其略以备采览予从叔年逾五十夏间患滞下病腹微痛所下褐色后重频并谷食大减时有微热察其脉皆弦而涩似数而稍长却喜不甚浮大两手相等视其神气大减予曰此滞下忧虑所致心血亏脾气弱耳遂以参术为君当归陈皮为臣川芎炒芍药茯苓为佐使时暄热甚加少黄连两月而安娄长官年三十余奉养浓者夏秋间患滞下腹大痛有人教服单煮干姜与一帖则痛定少顷又作又与之定由是服干姜至三斤八日视之左脉弦而稍大似数右脉弦而大稍减亦似数重取之似紧予曰此必醉饱后吃寒凉太过而当作虚寒治之因其多服干姜遂教用四物汤去地黄加人参白术陈皮酒红花茯苓桃仁煎入生姜汁饮之至一月而安金氏妇年近四十秋初尚热患滞下腹但隐痛夜重于书全不得睡食亦稍减口干不饮已得治痢灵砂二帖矣予观之两手脉皆涩且不匀神思倦甚饮食全减因与四物汤倍加白术以陈皮佐之与十数帖而安此三病者若因其逼迫而用峻剂岂不误人按滞下之证古人多与泄泻同论至三因方始能另立条目盖实有不同夫病有从外感而得者须分六气之异外既受伤肠胃郁结遂成赤白等证当随其寒热温凉以调之有因脏气发动干犯肠胃而得者须察其何脏相乘以平治之又有因饮食失节而得者则又审其何物所伤以消克之世之感此疾者其因诚不越乎是三者但其受病之后肠胃拂郁脓血稠粘里急后重诸方虽有寒热虚实之论刘河间则以为一出于热然考之内经似亦热多而寒少也我丹溪先生则以为亦有挟虚挟寒之证深戒学人须宜识此世之局方不辨三因专用涩热之药其失甚矣至河间立说专用苦寒疏下之药则亦未甚为当何则盖病有虚实治用先后若病气暴至元气壮实积滞胶固须宜下之病久气脱肠胃虚滑不禁者亦宜温之涩之大抵治痢当从仲景河间之法可温则温可下则下或解表或利小便或待其自已刘河间分别在表在里挟风挟热挟寒等证后之作者无越于斯但气血一条未尝表出立论其于芍药汤下有曰行血则便自愈调气则后重除盖谓溲便脓血血之滞也故曰行血自愈奔迫后重气之实也故曰调气自除诚哉是言但脓血赤白亦有气病血病之分后重里急亦有气实血虚之异学人又不可不察详见前论

　　卷五　滞下治法

　　治热之剂

　　仲景白头翁汤治热痢重下者白头翁(二两) 黄连(三两) 黄柏(三两) 秦皮(三两)上四味以水七升煮取二升去渣服一升不愈再服按此治痢在下焦肾虚有热也经云肾欲坚故用纯苦之剂以坚之出太阴例药也以其下痢属太阴故也机要黄芩芍药汤治泄痢腹痛或后重身热久不愈脉洪疾及下痢脓血稠粘黄芩 芍药(各二两) 甘草(五钱)上咀每服半两水一盏半煎一盏温服按此手足太阴经之药也仲景用芍药甘草汤以复其阴酸以收之甘以缓之酸甘相合以补阴血也芍药白者补赤者泻出太阳芍药甘草例大黄汤治泄痢久不愈脓血稠粘里急后重日夜无度大黄(一两)上细锉好酒二大盏同浸半日许再同煎至一盏半去大黄将酒分为二服顿服之痢止一服如未止再服取利为度后服芍药汤以和之利止再服黄芩芍药汤彻其毒也按此乃阳明调荡涤邪热之药用酒煎者欲其上至顶颠外彻皮毛也芍药汤下血调气经曰溲而便脓血知气行而血止也行血则便自愈调气则后重除芍药(一两) 当归 黄连(各半两) 槟榔 木香(各二钱) 桂(二钱半) 大黄(三钱)黄芩(半两) 甘草(二钱炙)上咀每服半两水煎食后温服清如利不减加大黄按此行血调气不热之药也大凡用药之杂与品味之多者难以细分经络当观其大体如何此则太阳桂枝例药也白术黄芩汤服前药痢虽除更宜此调和白术(一两) 黄芩(七钱) 甘草(三钱)上咀匀作三服水煎服清按此去湿热和中活血之药也钱氏芍药柏皮丸芍药 黄柏(各等分)上为末水丸守真芍药柏皮丸治一切湿热恶痢芍药 黄柏(各一两) 黄连(半两) 当归(半两)上为末水丸如小豆大按此二方补阴降火下焦之药也出太阳例局方黄连阿胶丸治冷热不调赤白下痢阿胶(炒二两) 黄连(三两) 茯苓(二两)上水熬阿胶膏溲和二末为丸米饮服按此补虚退热除湿之药也出太阳例海藏云以上苦寒之剂元病不经内伤冷物者宜察亦当审人之虚实及以脉别之

　　卷五　滞下治法

　　治寒之剂

　　局方桃花丸治冷痢腹痛下如鱼脑白物赤石脂( ) 干姜(炮各等分)上为末蒸饼糊丸米饮下三四十丸日三服按此出阳明例药方丹溪曰桃花丸即要略桃花汤也仲景以治便脓血用赤石脂丸者干姜粳米同煮作汤一饮病安便止后药意谓病下焦血虚且寒非干姜之温石脂之涩且重不能止血粳米味甘引入肠胃不使重涩之体少有凝滞药行易散余毒亦无局方不知深意改为丸药剂以面糊日与三服果能与仲景之意合否也严氏当归丸治冷留肠胃下痢纯白腹痛当归(酒洗) 芍药 附子(炮去皮脐) 白术 干姜(炮) 浓朴 阿胶(各一两) 乌梅肉(二两) 蛤粉(炒各一两)上为细末醋糊丸桐子大每服五十丸米饮送下局方诃藜勒散治肠胃虚弱泄利水谷渐成痢疾青皮(去穣) 肉豆蔻(面裹煨) 肉桂(五钱) 附子(炮去皮脐一两) 诃子仁(各四两)上为末每服三钱姜三片煎服按局方以白痢为寒多用辛热燥毒之药若用之于下痢清谷肠虚感寒者或可矣若脓血稠粘属火之证用之非杀而何但感寒之证吾恐什百而一二也

</div>
    <div class="pagination">
<a href="玉机微义_page4.html">上一页</a><a href="玉机微义.html">1</a><a href="玉机微义_page2.html">2</a><a href="玉机微义_page3.html">3</a><a href="玉机微义_page4.html">4</a><span class="current-page">5</span><a href="玉机微义_page6.html">6</a><a href="玉机微义_page7.html">7</a><a href="玉机微义_page8.html">8</a><a href="玉机微义_page9.html">9</a><a href="玉机微义_page10.html">10</a><span>...</span><a href="玉机微义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
