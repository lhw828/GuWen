<!DOCTYPE html>
<html>
<head>
    <meta charset="UTF-8">
    <title>血证论 - 第 16 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>血证论 - 第 16 页/共 26 页</h1>
    <div class="content">　　湿泻者。如水倾下。肠鸣身重。其腹不痛。胃苓汤主之。

　　风泄者。大便不聚。或带清血。八珍汤。加粉葛根丹皮防风白芷。

　　寒泄者。腹中切痛。雷鸣鸭溏。下利清白色。附子理中汤主之。六君子汤加姜附亦治之。

　　暑泄者。烦渴尿赤。暴泻如水。越鞠丸。加竹茹粉葛根连翘车前子牛蒡子白芍黄连扁豆枳壳浓朴生姜藿香。

　　飧泄者。米谷不化。香砂六君子治之。此与暴注完谷。为肺气迫下者不同。暴注则水与谷。食入即下为热迫。三一承气汤。

　　食积泄者。泻后痛减。臭如抱坏鸡子。噫气作酸。失血虚人。停食作泻者尤多。宜逍遥散。或小柴胡汤。加山楂神曲麦芽莱菔子治之。越鞠丸。平胃散皆治之。

　　又有泄血泄痢者。另详便血门。

　　又有肾泄。五更作泄。一名晨泄。乃色欲过度。足冷气虚所致。宜四君子汤。加熟地黄枸杞子菟丝子巴戟天杜仲破故纸肉豆蔻五味子山茱萸治之。猪肾一枚。加故纸小茴香青盐烧服亦可。

　　[卷六] 饮食 

　　水谷入胃。其浊者为渣滓。下出幽门。达大小肠。而为粪。以出于谷道。其清者。倏然而化。根据脾气而上升于肺。其至清而至精者。由肺而灌溉乎四体。为汗液津唾。助血脉。益气力。为生生不息之运用也。其清中之浊者。下入膀胱而为溺。此虞天民医学正传所论。其言水谷消化之道甚明。故全录之。凡食不化者。责之于脾。六君子汤主之。水不化者。责之于肺。二陈汤。加防己桑皮桔梗木通治之。消渴者肺火也。甘露饮加花粉治之。消谷者胃火也。白虎汤。加黄连人参枳壳浓朴生地黄治之。饮一溲二。为下消。肾虚也。肾气丸主之。食入即吐。为火逆。泻心汤加生姜竹沥治之。但用水漱口。而不欲饮者。多是经脉中有瘀血。宜四物汤。加红花血通干漆冰片葱白桃仁治之。食入良久。翻胃吐出。或不化而飧泄者。为脾不磨食。六君子汤。

　　加肉豆蔻破故纸吴茱萸五味子治之。

　　夫人之所以能化食思食者。全赖胃中之津液。吾于总论已详言之。有津液则能化食。能纳食。无津液则食停不化。观停食病。食入反吐。粪如羊屎。可知无津液则食不能化之故矣。观噤口痢。咽干津竭。食不得下。可知无津液则食不能纳之故矣。痢证噤口者。另详便血门。膈食不化。以及血虚津枯。不思饮食者。宜用左归饮。加天花粉人参玉竹党参莲米白芍芝麻治之。

　　一凡平人内伤饮食。多是中寒洞泄。治宜理中汤。平胃散。以温燥之。若失血之人。内伤饮食。则反多壅实生热之证。往往手足潮热。口干气逆。冲脉作咳。若用温燥之药。不惟饮食不化。且更加壅热矣。用小柴胡汤。加枳壳浓朴大黄。轻则加莱菔子麦芽。越鞠丸加减亦治之。

　　[卷六] 感冒 

　　血家最忌感冒。以阴血受伤。不可发汗故也。然血家又易感冒。以人身卫外之气。生于太阳膀胱。而散布于肺。血家肺阴不足。壮火食气。不能散达于外。故卫气虚索。易召外邪。偶有感冒。即为头痛寒热身痛等证。若照常人治法。而用麻桂羌独。愈伤肺津。肺气益束而不能达。不惟涸血分之阴。愈以助气分之邪矣。

　　治惟和解一法。为能补正祛邪。宜先生其津。使津足而火不食气。则肺气能达于皮毛。而卫气充矣。次宜疏理其气。使血分和。则不留邪为患。而外邪自解矣。宜小柴胡汤。加杏仁荆芥防风紫苏主之。口渴加花粉。去半夏。身痛加粉葛根。内动痰火者。再加茯苓旋复花。内动寒水者。另用苏子降气汤治之。

　　外感风寒。客于肺中。外证已退。久咳不愈者。失血家往往有之。宜千金麦门冬汤。其麻黄捣茸。蜜炙。变峻为缓。以搜陈寒。寒客肺中。久则变而为热。故用此方。或小柴胡加苏子薄荷细辛。亦与麦门冬汤仿佛。

　　感冒甚重。传变为热者。宜照伤寒法治之。清热攻里。可以任量。惟失血家。不得轻用吐法。戒之。

　　失血之人。有状似感冒。而实非感冒者。由于肺痿气虚。时时洒淅恶寒。鼻塞流清涕。乃金被火克。内壅外闭。卫气不布之故。只宜清养肺金。毋得妄用发散。以张火焰也。太平丸补散兼行以治之。千金麦门冬汤。

　　小柴胡汤皆宜。小柴胡汤通上焦之津液。以调和荣卫。尤平稳而神奇。

　　[卷六] 痉掣 

　　（拘急）痉者角弓反张。掣者手足抽扯。拘急者头勾足局。肘膝相构。伤寒中风。凡遇此等。分三面治之。失血家亦宜分三面施治。而用药略有不同。眉列如左。

　　角弓反张者。太阳经病也。无汗用葛根汤。有汗用桂枝加葛根汤。血家病此。多是血燥生风。筋灼而挛。麻桂皆其所忌。前方不中与也。宜四物汤。加葛根防风荆芥独活羚羊角桑寄生续断杏仁治之。

　　手足抽掣。口目斜引者。少阳经病也。伤寒中风。用大秦艽汤。此方风药虽多。尚兼滋补。血家病此。亦可借用。再加阿胶羚羊角人参天花粉。以柔润熄风。则与血家更宜。而前拘急属阳明经。伤寒中风。得此者。三一承气汤治之。血家得此为阳明津液大虚。筋为之缩。法宜大生津液。玉女煎。加天花粉玉竹葛根竹茹人参麦门冬白芍枳壳治之。

　　又曰。肝主筋。肝病则惊骇。筋挛。今且不必缕分。总以治肝为主。四物汤。加羚羊角酸枣仁木瓜荆芥黄芩治之。

　　此乃血家发痉之治法。非通治诸痉之法。读者须知。

　　[卷六] 暑疫 

　　暑者。湿热合气之谓也。热蒸则湿动。湿郁则热遏。湿热合化。是为暑气。月令所谓土润溽暑。此之谓矣。热甚则心烦口渴。脉数溺赤。湿甚则泄痢肿满。喘急闭闷。病状不一。总系热湿二气而已。血家阴虚湿热之邪。尤易感受。宜统以大清凉饮治之。湿甚者。再加防己。虽不能尽暑之治法。然本此方以推展之。可以得变通之妙。

　　又有阴暑。实非暑也。乃夏月伏阴内动之寒症。毋循名而失实。疫者四时不正恶戾臭秽之气。触人为病。

　　病气又能传染。是名曰疫。沉冬则无。夏秋常有。其气触人。皆从口鼻而入。内伏脏腑之中。发作则壮热头痛。变疟动痢。狂躁肿急。不一其形。虽有外证。不得发表。但解其里。则表气自和。清温败毒饮。加酒大黄治之。血家阴虚。疫邪易发。故并言之。另有瘟疫专书。详明者多。宜细查阅。此第举其大意耳。

　　[卷六] 食复 

　　失血家。胃气清和。津液自生。火自降。痰自顺。而病亦自愈矣。若伤饮食。则中宫壅滞。气与火不得顺利。上冲于肺。则为咳嗽。外蒸肌肉则发热。内郁于心则为烦。由是血不得宁。因之复发。名为食复。宜甲己化土汤。加枳壳浓朴炒栀子麦芽为主。咳者加紫菀麦冬五味子杏仁。发热者加石膏知母。心烦者加黄连当归。腹痛者加酒大黄。已动血者。加桃仁苏木。或用逍遥散。照上加减法。亦调和胃气善方。小柴胡汤亦可。

　　仲景治食复。言有宿食者。皆主芍药大黄。义取二物力能推荡。盖宿食不去。不独阻新食之进。且伤气壅邪。转生诸疾。故主大黄以速去之。以免伤其正气。胜查麴之功千万。医者须知此理。临证庶有胆识。

　　夫失血之人。所以易于停食者。多是胃中有热。贪多饮食。既食之后。脾津枯少。不能糜烂消化。是以易于停食。宜四君子汤加黄精山药玉竹天花粉麦芽白芍生地黄枸杞子当归麦冬山楂莱菔汁煎服。此等治法。但读东垣脾胃论者。断不能知。

　　[卷六] 劳复 

　　（怒复）静则气平而生阴。动则气躁而生阳。烦热喘咳。随之而作。失血病。因劳动而复发者。十之五六。亟宜调息瞑目。以收敛浮动之气。使阴生阳秘。而血乃不复动矣。人参固本汤。加蒲黄苏木治之。烦热甚者。宜用地骨皮散。加炒栀子蒲黄。喘咳甚者。宜人参清肺汤治之。或三才汤。加五味子云茯苓沉香甘草。清燥救肺汤亦治之。血复止后。多饮独参汤。熟睡以息之。

　　怒复者。怒气伤肝。相火暴发。而血因奋兴。当归芦荟丸以泻之。龙胆泻肝汤以清之。丹栀逍遥散以和之。

　　小柴胡汤。加牡蛎青皮以抑之。血潮不止者。泻心汤。加当归白芍沉香香附子降真香以止之。十灰散。用香附子槟榔童便醋调服以止之。去血过多。则阴愈伤。阳愈亢。怒气愈不能平。宜当归人参沉香香附子生地黄五味子。以大补之。少与之食。以消息之。

　　总之。失血之人。戒劳更能戒怒。医学考辨。有戒怒诗云。病家误。戒忿怒。忿怒无非些小故。血随气上不循经。犹如轻车就熟路。吾临血证多矣。每有十剂之功。败于一怒。病家自误。医士徒劳。堪发一叹。

　　[卷六] 时复 

　　时复者。谓血家春夏得病。至次年春夏复发。秋冬得病。至次年秋冬。其病复发。值其时而仍病。故曰时复。

　　夫人身五脏六腑。与天之气运。呼吸相通。原是一体。故天之阴阳。能构人之疾病。其实非天病患也。乃人身气血先有偏盛。故感天气之偏盛。而病遂作焉。

　　血家病得于春者。乃肝经血虚火旺。春木之气。内通于肝。肝经感木气。而风动火发。故值春时。旧病复作。

　　其已发吐血者。宜地骨皮饮。加蒲黄黄芩龙胆草杏仁柴胡荆芥。醋炒大黄治之。尚未发作者。须服五味逍遥散。加牡蛎阿胶龙骨香附子五味子。或用左归饮。加阿胶龟板牡蛎五味子。以滋养之。使肝肾阴足。

　　则火伏而不动矣。凡冬日春时。得血病者。均宜用此法。以养肝肾。使阳气封谧而不泄。斯病不发矣。又凡肝经火动者。必先有热蒸口苦。魂梦不宁诸证。柴胡清骨散亦治之。

　　失血之病。得于夏者。乃心经火旺。次逢夏月复发。宜泻心汤。加丹皮蒲黄生地黄木通甘草梢降香牛膝。

　　其未发时。若见烦热。即宜预服生地黄散。以遏止之。或天王补心丹以养之。又按夏月暑盛。病多发于阳明。以阳明主燥热。暑热相合。故多属阳明。病在阳明者。口渴身热。烦躁便闭。恶闻人声。脉势洪大。以此为辨。其吐出之血。亦必甚多。宜犀角地黄汤。加葛根金银花知母蒲黄大黄枳壳。若尚未动血。初觉发热口渴者。玉女煎。加蝉蜕秦皮茵陈枳壳。或先服甘露饮。以养胃阴。免动燥气。

　　秋乃金令。肺气主之。凡失血家。至秋时皮毛收敛。未能秘密。往往外合风气。内壅热邪。发咳动血。尤为容易。病家医家。皆须善为调理。庶可补天再造也。若是秋时得病。是病本得于肺。次逢秋月。本脏不润。复发痿燥。而咳血者。清燥救肺汤。加生地蒲黄治之。人参清肺汤。加紫菀当归蒲黄亦可。葛可久太平丸。既滋肺阴。兼清风痰。尤治肺良方。若肺气郁而不布。卫阳不外达。津液不下降。皮毛洒淅。寒热作咳者。宜小柴胡。加荆芥防风桔梗杏仁蒲黄苏木栝蒌根麦冬桑皮陈皮枇杷叶治之。风寒客于肺中。久咳不止者。宜千金麦门冬汤。其麻黄捣茸炙过。以搜陈寒。或重用太平丸。重加薄荷。亦和散之法。

　　冬令属水。肾气主之。此时阴气坚凝。则阳气潜藏。龙雷不作。若阴气不足。则阳气不潜。况此时阳气皆入于内。人身阴虚者。既多内热。加以阳气入内。两热相合。致失冬令寒热之象。此与冬行夏令无异。是以火迫血动。而复发也。治法。宜滋肾阴。泄内热。使其阴凝阳秘。复成为大冬之令。斯病愈矣。已动血者。玉女煎。

　　加蒲黄丹皮苏木。继服大补阴丸。六味丸。以收功。乘其未发。先用麦味地黄汤滋之。火之不藏。如三冬不雪。腊月鸣雷。潜纳阳气。皆可加龙骨牡蛎。吾于冲脉言之甚详。须参看。

</div>
    <div class="pagination">
<a href="血证论_page15.html">上一页</a><span>...</span><a href="血证论_page11.html">11</a><a href="血证论_page12.html">12</a><a href="血证论_page13.html">13</a><a href="血证论_page14.html">14</a><a href="血证论_page15.html">15</a><span class="current-page">16</span><a href="血证论_page17.html">17</a><a href="血证论_page18.html">18</a><a href="血证论_page19.html">19</a><a href="血证论_page20.html">20</a><a href="血证论_page21.html">21</a><span>...</span><a href="血证论_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
