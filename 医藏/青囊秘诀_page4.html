<!DOCTYPE html>
<html>
<head>
    <meta charset="UTF-8">
    <title>青囊秘诀 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青囊秘诀 - 第 4 页/共 15 页</h1>
    <div class="content">　　麦冬（三钱）金银花（三钱）紫菀（五分）百部（五分）甘草（五分）生地（二钱）百合（二钱）天冬（一钱）款冬花（一钱）贝母（一钱）白薇（三分）水煎服，服十剂而膈上痛少轻者，便有生机矣。再服十剂而更轻，再服十剂而渐愈，共服五十剂，而始痊愈也。此方不寒不热，养肺气于垂绝之时，保肺痿于将弃之顷，实有奇功。倘求捷效于一旦，必至轻丧于须臾，宁忍耐以全生，切勿欲速而送死也。

　　秘诀：

　　养肺救痿麦三银，紫菀百部草五分，

　　生地百合二钱着，天冬一钱款贝存，

　　白薇三分水煎服，服五十剂病回春。

　　起痿延生丹亦效：

　　款冬花（五分）百部（五分）白薇（五分）山豆根（五分）甘草（一钱）桔梗（一钱）生地（五钱）天花粉（五钱）麦冬（五钱）玄参（二钱）天冬（一钱）水煎服，连服十剂愈。

　　秘诀：

　　起痿延生款五分，百部白薇山豆根，

　　甘桔一钱生地粉，麦冬五钱二玄参，

　　天冬一钱劳伤去，连服十剂渐回春。

　　世有膏粱子弟，多食浓浓气味，燔炙煎炒之物，时时吞嚼，或美酝香醪，乘兴酣饮，逐至咽干舌燥，吐痰吐血，喘息膈痛，不得安眠者，人以为肺经火热也，谁知是肺痿已成疮乎？夫肺为五脏之盖，最喜清气之熏蒸，最恶燥气之炎逼。今所饮所食，尽为辛热之物，则五脏之中，全是一团火气。火性炎上，而肺金在上，安得不受其害乎？肺既受刑，不能下生肾水，肾水无源，则肾益加燥，势必取资于肺金，而肺金又病，能不已虚而益虚，已燥而益燥乎？况各经纷纷来逼，火烈金燥，肺间生痈，必然之势也。治之法，化毒之中益以养肺，降火之中济以补肾，庶几已成者可痊，未成者可散也。

　　方用扶桑清肺散：

　　金银花（一两）熟地（一两）阿胶（三钱）桑叶（五钱）紫菀（二钱）甘草（二钱）人参（三钱）贝母（三钱）百合（三钱）杏仁（十枚）款冬花（一钱）犀角末（五分）水煎服，调犀角末服，数剂可奏功也。此方肺肾同治，全不降火。盖五脏之火，因饮食而旺，乃虚火上升而非实火也。故补其肾而肺气坚，肾水足而虚火息矣。况补中带散，则补非呆补，而火毒更易解也。

　　秘诀：

　　肺痿扶桑清肺散，银熟一两阿胶三，

　　桑叶五钱菀草二，参贝百合用三钱，

　　杏仁十枚款钱重，犀角五分冲服安。

　　方用银花甘桔汤亦效：

　　丹皮（一两）金银花（一两）生地（一两）玄参（一两）甘草（三钱）桔梗（三钱）贝母（三钱）水煎服，四剂痛减，再用减半药料，服数剂而痛乃止。

　　秘诀：

　　银花甘桔丹皮金，生地一两与玄参，

　　甘桔贝母三钱服，四剂减半再留心。

　　肝痈论（原缺秘诀，今仿之）

　　人有素多恼怒，忽然两胁胀满，恶寒发热，已而至胁痛不可忍，人以为肺火之盛也，谁知肝亦能生痈乎？而灵素诸书亦未言及者，以其肝经生痈世不常有，所以略而不言，但古今运气不同，而痈毒之生长不一，而肝之生痈，岂可缺而不论。盖肝因恼怒，则肝叶无安贴之日矣。况恼怒后必然动火，怒越多而火越甚，必烁肝津血，无血养肝，则易发怒，怒气频繁，欲不郁积而成痈，其可得乎。若肝痈生于内，亦可辩之于外，凡生肝痈者，胁痛必在左而不在右，胁之皮必现红紫之色，而舌必现青色也治疗之法，必以平为主而佐以泻火去毒之药，不可因循时日，令其溃烂而不救。

　　方用化肝汤：

　　白芍（三两）当归（三两）炒栀子（五钱）生甘草（三钱）金银花（五两）水煎服，一二剂而痛轻，三剂而不痛矣，减半再服数剂全愈。此方归芍直入肝中以滋肝血，肝血旺则可解肝气之燥，又得甘草以缓其急，栀子清其火，金银花解其毒，安得不效乎。盖毒火既盛，肝血大亏，若不用如此大剂，是徒然也，倘不识肝痈之肝火之旺，单用归芍发治胁痛，必误也。

　　秘诀：（仿造）

　　金花五两须准量，芍归三两各相当。

　　栀子五钱亦羽党，甘草三钱救肝亢。

　　此症用锦草汤亦效：

　　白芍（一两）锦地罗（一两）生甘草（五钱）栀子（三钱）水煎服，一剂可止痛。

　　秘诀：（仿造）

　　锦草救肝最称良，地罗白芍各一两，

　　甘草五钱栀子三，定叫痈毒遁无藏。

　　人有四肢之间或左胁疼痛，手按之更甚，人以为胁痛而不知亦是肝痈也。夫肝生痈得于恼怒为多，然亦有生于忧郁者，但因恼怒而得者其痛骤，因于忧郁者其痛缓。若初之时大剂逍遥散煎服，其痛可止，何至于成痈乎？盖因失于速治，而肝郁不能宣，乃血亦因之结而不通，遂化脓而成痈，其毒以最骤，世有胁痛数日而死者，亦生痈毒败坏而死耳，岂胁痛可死人者？

　　方用宣郁化毒汤：

　　柴胡（二钱）白芍（一两）香附（三钱）薄荷（二钱）当归（一两）阵皮（一钱） 枳壳（一钱）天花粉（三钱）金银花（一两）生甘草（三钱）水煎服，二剂痛减，四五剂全愈。

　　秘诀：（仿造）

　　宣郁化毒解忧伤，金银芍归一两当，

　　更须柴荷二钱商，三钱天花附草香。

　　陈皮枳壳各一钱，调肝化怒志气昂。

　　此症用金银平怒散亦效：

　　金银花（二两）白芍（五钱）柴胡（一钱）白芥子（三钱）生甘草（三钱）栀子（三钱）丹皮（三钱）水煎服，一二剂为要而安。

　　秘诀：（仿造）

　　金银平怒二两正，芥子国老丹栀臣。

　　各般三钱皆要清，柴胡一钱作卒兵。

　　无名肿毒论

　　人有头面无端，忽然生小疮甚痒，第二日即头重如山，第三日即面目青紫，人多不知此症，乃至险至危，若不急救，数日内必然一身发青而死。但青不至胸者，尚可治疗。因其人素服房中热药，热极而变为毒也。（原文脱衍）结于阴之部而成痈，结于阳之部而成毒。出于头面者，乃阳之部位也，较之生于阴之部位者，更为可畏，非多用化毒之药，安能起死回生者哉？

　　方用回生丹：

</div>
    <div class="pagination">
<a href="青囊秘诀_page3.html">上一页</a><a href="青囊秘诀.html">1</a><a href="青囊秘诀_page2.html">2</a><a href="青囊秘诀_page3.html">3</a><span class="current-page">4</span><a href="青囊秘诀_page5.html">5</a><a href="青囊秘诀_page6.html">6</a><a href="青囊秘诀_page7.html">7</a><a href="青囊秘诀_page8.html">8</a><a href="青囊秘诀_page9.html">9</a><span>...</span><a href="青囊秘诀_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
