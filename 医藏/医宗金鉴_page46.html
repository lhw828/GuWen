<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 46 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 46 页/共 424 页</h1>
    <div class="content">　　程应旄曰：温法原为阴寒而设，故真寒类多假热，凡阴盛格阳，阴证似阳等，皆少阴蛊惑人耳目处，须从假处勘出真来，方不为之牵制。如吐利而见厥冷，是胃阳衰而肾阴并入也。谁不知为寒者，顾反见烦躁欲死之证以诳之，是皆阳被阴拒而置身无地故有此像。吴茱萸汤挟木力以益火势，则土得温而水寒却矣。

　　卷二\辨少阴病脉证并治全篇

　　吴茱萸汤方

　　吴茱萸一升人参三两生姜一两大枣十二枚右四味，以水七升，煮取二升，温服七合，日三服。

　　【集解】

　　罗天益曰：仲景之法，于少阴则重固元阳，于厥阴则重固生气。厥阴肝木虽为两阴交尽，而一阳之真气，实起其中，此之生气一虚，则三阴浊气直逼中上，不惟本经诸证悉具，将阳明之健运失职，以致少阴之真阳浮露，而吐利厥逆，烦躁欲死，食谷欲呕种种丛生矣。吴茱萸得东方震气，辛苦大热，能达木郁，直入厥阴，降其阴盛之浊气，用以为君；人参秉中和正气，甘温大补，能接天真，挽回性命，升其垂绝之生气用以为臣；佐姜、枣和胃而行四末。斯则震神合德，木土不害，一阳之妙用成，而三阴之间无非生生之气矣。诸证有不退者乎？方有执曰：吐则伤阳，利则损阴。厥冷者阴损而逆也，烦躁者阳伤而乱也。茱萸辛温散寒暖胃而止呕；人参甘温，益阳固本而补中；大枣助胃益脾；生姜呕家圣药。故四物者，为温中降逆之所须也。

　　少阴病，吐利躁烦，四逆者，死。

　　【注】

　　此承上条互明其义，以别可治不可治也。此条吐利烦躁厥逆，皆与上条同，一用吴茱萸汤治之，一曰死不治者，何也？盖以少阴烦躁，多躁少烦，躁者阴也；厥阴烦躁多烦少躁，烦者阳也。厥阴手足厥冷，不过肘膝，微阳未绝，故可治也；少阴四肢逆冷，不能回温，独阴不化，故曰死也。

　　【集注】

　　程应旄曰：由吐利而躁烦，阴阳离脱而扰乱可知。加之四逆，其阳绝矣，不死何待？使早知温中，宁有此乎？张璐曰：此条与上条不殊，何彼可治，而此不可治耶？必是已用温中不愈，转加躁烦故主死耳。

　　少阴病，恶寒身蜷而利，手足厥冷者，不治。

　　【注】

　　此互详上条手足逆冷不治之义也。恶寒身蜷而卧，虽系少阴证，而不至于死。若下利不止，手足逆冷不回，是有阴无阳，即不吐利躁烦，亦不可治也。

　　【集注】

　　喻昌曰：阴盛无阳，即用四逆等法，回阳气于无何有之乡，其不能回者多矣，故曰不治。

　　少阴病，四逆，恶寒而身蜷，脉不至，不烦而躁者，死。

　　【注】

　　此总承上三条，以明不治之死证也。四逆，谓四肢逆冷，过肘膝而不回也。表阳虚故恶寒也。阴主屈，故蜷卧不伸也。脉不至，则生气已绝，若有烦无躁，是尚有可回之阳，今不烦而躁，则是有阴无阳，故曰死也。

　　【集注】

　　程应旄曰：诸阴邪具见，而脉又不至，阳先绝矣。不烦而躁，孤阴无附，将自尽也。

　　经曰：阴气者，静则神藏，躁则消亡。盖躁则阴藏之神外亡也，亡则死矣。使早知复脉以通阳，宁有此乎？少阴病，下利，脉微涩，呕而汗出，必数更衣，反少者，当温其上，灸之。

　　【注】

　　脉微，阳虚也。涩，血少也。必数更衣者，下利勤也。反少者，欲下而反少也。即今之阳虚血少，里急后重，下利病也。呕而汗出者，阴盛于内，上逆而作呕也。阳虚失护，故汗出也，当温其上，宜灸之。

　　【集注】

　　程应旄曰：少阴病下利，阳微可知，乃其脉微而且涩，则不但阳微而阴且竭矣。阳微故阴邪逆上而呕，阴竭故汗出而勤，努责一法之中，既欲助阳兼欲护阴，则四逆、附子辈，俱难用矣。惟灸顶上百会穴以温之，既可代姜、附辈之助阳而行上，更可避姜、附辈之辛窜而燥下，故下利可止，究于阴血无伤。可见病在少阴，不可以难用温者遂弃夫温也。

　　汪琥曰：按此条论仲景不言当灸何穴。脉经云：灸厥阴俞。常器之曰：灸太冲。皆误郭壅曰：灸太溪虽系少阴经穴，亦误。仲景曰：宜温其上。方有执曰：上，谓顶百会穴是也。『图经』云：一名三阳五会，在前顶后一寸五分，顶中央，原治小儿脱肛久不差，可灸七壮。此条亦灸之者，升举其阳以调夫阴也。

　　少阴病，下利止而头眩，时时自冒者，死。

　　【注】

　　少阴病利止，若胃和能食，神清气爽，是为欲愈也。今利止头眩，时时昏冒不省，是气脱神去，故下利虽止，仍主死也。

　　【集注】

　　方有执曰：头眩，俗谓昏晕也。诸阳在头，下利止而头眩者，阳无根据附，浮越于外神气散乱，故时时自冒也，死可知矣。

　　张锡驹曰：此条死证，全在头眩、自冒上看出，若利止而头不眩不冒，此中已和矣安能死乎？张璐曰：人身阴阳相为根据附着也。阴亡于下，则诸阳之上聚于头者，纷然而动，所以头眩时时自冒，阳脱于上而主死也。可见阳回利止则生，阴尽利止则死矣。

　　汪琥曰：下利止，则病当愈，今者反为死候，非阳回而利止，乃阳脱而利尽也。

　　少阴病，六、七日，息高者，死。

　　【注】

　　少阴病但欲寐，息平气和顺也。今息高气促，逆也。凡病卧而息高气促者，多死。

　　【集注】

　　喻昌曰：「六、七日」字，辨证最细。盖经传少阴而息高，与二、三日太阳作喘之表证迥殊也。

　　程知曰：肾为生气之源，息高则气散走于胸中，不能复归于气海，故主死也。

　　程应旄曰：夫肺主气，而肾为生气之源，盖呼吸之门也，关系人之死生者最巨。息高者生气已绝于下，而不复纳，故游息仅呼于上，而无所吸也。死难成于六、七日之后而机自兆于六、七日之前。既值少阴受病，何不豫为固护，预为堤防，致令真阳涣散而无可复返乎？凡条中首既谆谆禁汗，继即急急重温，无非见及此耳！魏荔彤曰：七日之久，息高气逆者，与时时自冒，同一上脱也。一眩冒而阳升不返一息高而气根已铲，同一理而分见其证者也，故仲景俱以死期之。

　　少阴病，脉细沉数，病为在里，不可发汗。

　　【注】

　　少阴病但欲寐，若脉细沉微，是邪从寒化也。今脉细沉数，乃邪从热化也，即有发热亦是将转属阳明，非若前所言少阴病，始得之，反发热脉沉不数，宜麻黄附子细辛汤发汗者可比也。故曰：病为在里，不可发汗。

　　【集注】

　　程知曰：言热邪在里，有发汗之禁也。少阴之脉微细，其常也。乃沉而加之以数，正为热邪在里之征。发汗则动经而增燥热，有夺血之变矣。

　　郑重光曰：脉细沉而数，里有伏阳矣，故曰病为在里。乃热邪传里之证，断不可发汗发汗则动经气，而有亡血之变。少阴发热脉沉，是病为在表，以无里证，故可发汗若脉浮而迟，表热里寒，下利清谷，是迟为无阳，病为在里，又不得以浮为在表而发汗也。要知阴中有阳沉亦可汗，阳中有阴浮亦当温。此条脉细沉数，数则为热，沉为在里，此阳邪入里，故以发汗而示戒也。

　　少阴病，但厥无汗，而强发之，必动其血，未知从何道出，或从口鼻，或从目出者是名下厥上竭，为难治。

　　【注】

　　此条申明强发少阴热邪之汗，则有动血之变也。少阴病脉细沉数，加之以厥，亦为热厥。阴本无汗，即使无汗，亦不宜发汗。若发其汗，是为强发少阴热邪之汗也。不当发而强发之，益助少阴之热，炎炎沸腾，必动其本经之血，或从口鼻，或从目出，是名下厥上竭。下厥者，少阴热厥于下也；上竭者，少阴血竭于上也，故为难治。

</div>
    <div class="pagination">
<a href="医宗金鉴_page45.html">上一页</a><span>...</span><a href="医宗金鉴_page41.html">41</a><a href="医宗金鉴_page42.html">42</a><a href="医宗金鉴_page43.html">43</a><a href="医宗金鉴_page44.html">44</a><a href="医宗金鉴_page45.html">45</a><span class="current-page">46</span><a href="医宗金鉴_page47.html">47</a><a href="医宗金鉴_page48.html">48</a><a href="医宗金鉴_page49.html">49</a><a href="医宗金鉴_page50.html">50</a><a href="医宗金鉴_page51.html">51</a><span>...</span><a href="医宗金鉴_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
