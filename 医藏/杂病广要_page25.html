<!DOCTYPE html>
<html>
<head>
    <meta charset="UTF-8">
    <title>杂病广要 - 第 25 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 25 页/共 33 页</h1>
    <div class="content">　　治热毒下黑血，五内绞切痛，日夜百行，气绝欲死方。黄连（一升）龙骨白术（各二两）阿胶干姜当归赤石脂（各三两）附子（一两）上八味咀，以水一斗，煮取五升，分五服。余以正观三年七月十三日忽得此热毒痢，至十五日命将欲绝，处此方药，入口即定。（《千金》）《千金月令》主赤白痢，不问冷热方。赤石脂、龙骨、干姜、黄连（各三两）为末，以饮服二钱匕，日再服。《本草图经》胡洽九盏汤，主下痢，不问冷、热、赤、白、谷、滞、休息、久下，用黄连、龙骨、附子、干姜、胶，水煎服。《圣惠》治赤白痢，腹中痛，时作寒热，阿胶散，用阿胶、甘草、附子、黄连、当归，水煎。《圣济》治洞泄冷痢，熟艾汤，于本方去龙骨、白术、当归，加熟艾、甘草。大桃花汤，治冷白滞痢腹痛方。赤石脂干姜当归龙骨牡蛎（各三两）附子（二两）白术（一升）甘草芍药（各一两）人参（一两半）上十味咀，以水一斗二升，煮术取九升，内诸药煮取二升，分三服。脓者，加浓朴三两。呕者，加橘皮三两。（《千金》）（按：此方白术非为主药而先煮之，殊为可疑，且其量云一升，则盖是粳米之讹。）断痢汤，治胸心下伏水方。半夏（一升）生姜（五两）茯苓甘草龙骨（各二两）附子（一两）人参黄连（各三两）大枣（十二枚）上九味咀，以水八升，煮取三升，分三服。（同上）治热痢烦渴腹痛，黄连散方。黄连（一两去须微炒）黄芩（一两）当归（一两锉微炒）黄柏（一两锉）赤石脂（一两）上件药捣细罗为散，每服不计时候，以粥饮调下二钱。（《圣惠》）纯阳真人养脏汤，治大人小儿肠胃虚弱，冷热不调，脏腑受寒，下痢赤白，或便脓血，有如鱼脑，里急后重，脐腹痛，日夜无度，胸膈痞闷，胁肋胀满，全不思食，及治脱肛坠下，酒毒便血，诸药不效者，并皆治之。白芍药（一两六钱）当归（去芦洗焙）人参（去芦）白术（焙各六钱）肉豆蔻（面里煨半两）肉桂（去粗皮）甘草（炙各八钱）木香（不见火一两四钱）诃子皮（一两二钱）罂粟壳（去蒂盖蜜炙三两六钱）上件锉为粗末，每服二大钱，水一盏半，煎至八分，去滓食前温服。老人孕妇小儿暴泻，宜急服之立愈。忌酒面生冷鱼腥油腻。如脏腑滑泄夜起久不瘥者，可加炮了附子三片煎服。此药的有神效，不可具述。（《和剂》）斗门散，治八种毒痢，脏腑撮痛，脓血赤白，或有五色相杂，日夜频并，兼治酒痢藏毒，全不进食。罂粟壳（去穣蜜炙）黑豆（炒去壳各四两）当归（去芦）干姜（炮各一两）地榆（去芦）甘草（炙各二两）干葛（去皮半斤）上为细末，每服二钱，水一盏，煎至七分，温服不计时候。（同上）人有湿热作痢，数日之后，腹不疼痛，如脓如血，阵阵自下，手足厥冷，元气欲绝，此是火变为寒而阴绝也。夫痢无止法，古人之语也。然痢实不同，有初起即宜止者，有日久而不可止者，未可执痢无止法一语竟不用止也。然不止痢，不过久痢之难痊；若止痢，每至变生于不测，是痢又不可轻言止也。此等之症正不可不止者，盖腹中作痛为邪，腹既不痛，何邪之有。腹不痛而脓血阵阵自下，乃气脱而欲崩也。手足厥冷，乃气脱而不能运也。必须看其舌之滑燥何如耳，热极则舌必燥，寒极则舌必滑也。热变为寒，其舌必滑，须先止其痢以救脱，不可泻其痢以攻邪矣。方用止脱救痢汤，人参二两，白术二两，白芍一两，肉桂三钱，茯苓一两，甘草二钱，赤石脂末三钱，水煎服。一剂手足温，二剂脓血止，三剂痢全愈。减各药一半，去赤石脂，再服十剂，元气如故矣。此等之痢，世不常有，不可执此方以治痢。余论症不敢不备，存此治法，救万人中之一人也。（《辨证录》）阿芙蓉，天方国传，专治久痢不止及一切冷证。每用小豆大一粒，空心温水化下，忌葱蒜酱水，如热渴以蜜水解之，小儿黄米大一粒。（《医林集要》）霞片香连丸，治久痢诸药不效，服此莫不应验。川黄连（四两，吴茱萸四两同炒紫色，去茱萸不用。）木香（八分）霞片（即霞芙蓉二分）上为末，水丸如梧桐子大，每服三十丸，白汤下。（《活人心统》）《入门》陈米糊丸，绿豆大，每二三十丸。此方临危便泄不收，诸方不效，急将莲肉煎汤送下，被盖取睡，效奏神矣。
　　调补方法
　　（病后调理）治大下后，腹中空竭，胸中虚满，不下食方。芍药甘草半夏（各一两）浓朴当归（各三两）生姜（五两）桂心（三两）上七味咀，以水七升，煮取三升，分三服，服二剂最佳。（《千金》）有人久患痢，赤白兼下，或纯白，或纯赤，百药不愈者，病久服药已多，治痢多用毒药攻击得藏气不和，所以难愈。史载之用轻清和气药与之遂愈，后来屡有验。其方用罂粟壳蜜炙、人参、白术、白茯苓、川芎、甘草炙、黄等分为细末，二钱，水一盏，生姜、枣、乌梅半分，煎八分，温服不以时。（《医说》）（按今《史载之方》无考。）叶先生患滞下，后甚逼迫，正合承气证。予曰：气口虚，形虽实而面黄稍白，此必平昔食过饱而胃受伤，宁忍一两日辛苦。遂与参、术、陈皮、芍药等补药十余帖，至三日后胃气稍完，与承气两帖而安。苟不先补完胃气之伤而遽行承气，吾恐病安之后，宁免瘦惫乎。（《格致余论》）浦江郑义士病滞下，一夕忽昏仆，目上视，溲注而汗泻。翁诊之，脉大无论，即告曰：此阴虚阳暴绝也，盖得之病后酒且纳，吾能愈之。急命治人参膏，而且促灸其气海。顷之手动，又顷而唇动，及参膏成，三饮之，苏矣。其后服参膏尽数斤，病已。（戴良撰《丹溪翁传》）参归芍药汤，治痢久一二十日，痢去多不止，用此调理气血自愈。人参（一钱）当归（酒洗二钱）茯苓白术（一半）砂仁（七分）山药（炒）陈皮（各一半）甘草（五分）上锉一剂，乌梅二个，灯草一团，莲肉七个，水煎温服。（《回春》）《寿世》白术和中汤，下痢白多，不拘新久，或用下后未愈者，用此和之。于本方去人参、砂仁、山药，加黄芩、黄连、木香。飞畴治朱元臣子，患五色痢二十余日，胸膈胀满而粥饮不进，服药罔效。别延两医诊视，一用大黄，一用人参。元臣不能自主，因执治于予。予曰：用大黄者，因其胀满脉大也；用人参者，因其痢久不食也。痢久不食，大黄断断难施；膈满作胀，人参亦难遽投。今拟伏龙肝为君，专温土藏，用以浓煎代水，煎焦术、茯苓，甘草、广藿、木香、炒乌梅。一剂痢减食进，再剂而止，遂不药，调理而起。（《医通》）十全大补汤，痢疾已愈，气血大虚者，此方主之。（《医方考》）痢后调补，宜四君子汤加陈皮一钱半，即异功散。恶甜者，生料平胃散，加人参、茯苓各半钱。（《要诀》）
　　食治诸方
　　鲫鱼作脍，主赤白痢。（《本草》唐本先附）作脍，治肠水谷不和。（同上日华子）治赤白痢久不瘥，鲫鱼脍方。鲫鱼一斤鲜者，去鳞鬣，细切作，用蒜齑调和食之。（《圣惠》）（按：《是斋》有鲫鱼入白矾纸裹煨食方，不录。）痢疾噤口，数日不食，食必吐，羸瘠殆尽。用乌骨鸡修事如常，白煮清汁与服。服之一日，胃气顿开，痢止人活，此异人方也。（《澹寮》引《增品方》）莱菔汤，治男妇大小赤白痢下。盖血随气运，气滞故血妄行。惟萝卜根叶，主消滞和中，通肠利气。余居金陵时，用此治人，无不效应，活人不啻数百矣。萝卜根叶（隔年冬间风干候用）上不拘多少，煮烂露一宿，次日空心，汁与叶同服。（《医汇》）金龙汤，治痢疾噤口，病势欲死者。金丝鲤鱼一尾，重一二斤者，如常治净，用盐酱葱，必入胡椒末三四钱，煮熟置病患前嗅之，欲吃随意连汤食一饱，病即除根，屡治有效。（同上）
　　灸法
　　泄痢不禁，小腹痛，后重，便脓血：丹田（一寸半）复溜小肠俞（灸七壮不已取）天枢腹哀（日月下一寸五分）冷痢腹痛，泄注赤白：关元穷谷（各灸五十壮）泄痢及下失气脓血：下腰（五十壮，穴在八魁正中央正脊骨上。灸，名三宗骨，三报之。）便脓血久痢下重：小肠俞（灸，《医纲》引东）久痢阳虚，或因攻击、寒凉太过，致竭脾肾元神而滑脱不止者，本源已败，虽峻用温补诸药，亦必不能奏效矣。宜速灸百会、气海、天枢、神阙等穴，以回其阳，庶或有可望生者。（《景岳》）尝治许主簿痢疾愈后，咳逆不止，服诸药无效，遂灸期门穴，不三壮而愈。（《妇人良方》）
　　调摄法
　　泻痢须要衣服周密，恐伤风冷。（《直指》）一宦家小儿病痢，自郾头车载至朱葛寺，入门而死。戴人曰：有病远行，不可车载马驮。病已扰矣，又以车马动摇之，是为重扰其即死。（《杂记九门》）（按：其下疑有脱文。）大须慎口味，重者瘥后百日，次者一月日，所以常哀骄恣者不能自慎，兴言于此，以为至慨矣。（《千金》）凡痢病，通忌生冷酢滑、猪鸡鱼油、乳酪酥干、脯酱粉咸。所食诸食，皆须大熟烂为佳，亦不得伤饱，此将息之大经也。（同上）泄痢之人，若不禁生冷鱼肉肥腻，与不服药同。（《幼幼》引《养生必用》）（《六要》曰：若宿滞未净，又增新者，肠胃何由以清。渐渐壅塞，直至恶心不食，成噤口矣。）一男子病脓血恶痢，痛不可忍，忽见水浸甜瓜，心酷喜之，连皮食数枚，脓血皆已。人言下痢无正形，是何言也。人止知痢是虚冷，温之燥之涩之截之，此外无术矣；岂知风暑火湿燥寒六者皆为痢，此冰蜜甜瓜所以效也。（《杂记九门》）（按：又载病泄食羊肝而愈，且曰：戴人常曰：胃为水谷之海，不可虚怯，虚怯则百邪皆入矣。或思荤茹，虽与病相反，亦令少食，图引浆粥，此权变之道也。若专以淡粥责之，则病患不悦而食减，久则病增损命，世俗误人矣。）下利以胃气为本，胃失生长，故恶物而不欲食。但得思食，无分何物，与之遂获愈者，此胃气胜故也。（《医通》）（按：此说本于戴人。）治一妇患痢疾，素瘦弱，久卧病，而粥入胃，即腹痛且呕吐，必吐尽所食乃止。由是粒食不下咽，四十余日，众医为危，特迎予诊。曰：病与脉应，无虑也。不劳以药，惟宜饲以米饮，使胃常得谷气，白露节后，症当获安。如期果愈。（《石山医按》）
　　痢后风
　　（详载于《历节》中）
　　痢后脱肛
　　（治方详出《脱肛》中）脱肛者，肛门脱出也，多因久痢后大肠虚冷所为。肛门为大肠之候，大肠虚而伤于寒，痢而用气KT，其气下冲，则肛门脱出，因谓脱肛也。（《病源论》）下痢脱肛，以养脏汤加升麻，去木香主之。（《原病集》）
　　脏腑类
　　大便不通
　　
　　源出诸说
　　大便难者，由五脏不调，阴阳偏有虚实，谓三焦不和，则冷热并结故也。胃为水谷之海，水谷之精化为荣卫，其糟粕行之于大肠以出也。五脏三焦既不调和，冷热壅涩，结在肠胃之间。其肠胃本实，而又为冷热之气所结聚不宣，故令大便难也。（《病源论》）又云：邪在肾，亦令大便难，所以然者，肾脏受邪，虚而不能制小便，则小便利，津液枯燥，肠胃干涩，故大便难。又渴利之家大便亦难。所以尔者，为津液枯竭，致令肠胃干燥。（同上）大便不通者，由三焦五脏不和，冷热之气不调，热气偏入肠胃，津液竭燥，故令糟粕痞结，壅塞不通也。（同上）大便秘滞有三：一者，三焦五脏不和，热气小，偏入肠胃；二者，风客三焦，气弱传导不利；三者，肾虚水少，胴肠干涩，皆令大肠秘滞。（《鸡峰》）《素问云》：大肠者，传导之官，变化出焉。平居之人，五脏之气贵乎平顺，阴阳二气贵乎不偏，然后津液流通，肠胃益润，则传送如经矣。摄养乖理，三焦气涩，运掉不得，于是乎壅结于肠胃之间，遂成五秘之患。（《济生》）
　　脉候
　　诊其左手寸口人迎以前脉，手少阴经也（按，《脉经》少作厥），脉沉为阴。阴实者，病苦闭，大便不利，腹满四肢重，身热若胃胀。右手关上脉阴实者，脾实也。若肠中伏伏如牢状，大便难。（按：以上本出《脉经》。）脉紧而滑直，大便亦难。（《病源论》）秘结，脉多沉伏而结。阳结，脉沉实而数。阴结，脉伏而迟或结。老人虚人便结，脉雀啄者不治。（《医统》）大便燥结，须分气血，阳数而实，阴迟而涩。（《四言举要》）
　　证治总说
　　大便秘涩，盖非一证，皆荣卫不调，阴阳之气相持也。若风气壅滞，肠胃干涩，是谓风秘。胃蕴客热，口糜体黄，是谓热秘。下焦虚冷，窘迫后重，是谓冷秘。或因病后重亡津液，或因老弱血气不足，是谓虚秘。或肾虚小水过多，大肠枯竭而多秘者，亡津液也。或胃实燥结，时作寒热者，中有宿食也。治法虽宜和顺阴阳，然疏风散滞、去热除冷、导引补虚之法，不可偏废，当审其证以治之。（《圣济》）夫五秘者，风秘、气秘、湿秘、寒秘，热秘是也。更有发汗利小便，及妇人新产亡血，走耗津液，往往皆令人秘结。燥则润之，涩则滑之，秘则通之，寒则温利之，此一定之法也。（《济生》）凡脏腑之秘，不可一例治疗，有虚秘，有实秘。胃实而秘者，能饮食，小便赤，当以麻仁丸、七宣丸之类主之（七宣丸用诃皮、柴胡、枳实、木香、桃仁、大黄、甘草）。胃虚而秘者，不能饮食，小便清利，浓朴汤主之（用浓朴、白术、半夏、枳实、陈皮、甘草）。实秘者物也，虚秘者气也。（《保命》）结燥之病不一，有热燥，有风燥，有阳结，有阴结，又有年老气虚津液不足而结燥者。治法云：肾恶燥，急食辛以润之，结者散之，如少阴不得大便，以辛润之，太阴不得大便，以苦泄之，阳结者散之，阴结者温之。仲景云：小便利而大便硬，不可攻下，以脾约丸润之。食伤太阴，腹满而食不化，腹响，然不能大便者，以苦药泄之。如血燥而不能大便者，以桃仁、酒制大黄通之。风结燥而大便不行者，以麻子仁加大黄利之。如气涩而大便不通者，以郁李仁、枳实、皂角仁润之。大抵治病必究其源，不可一概用巴豆、牵牛之类下之，损其津液，燥结愈甚，复下复结，极则以至导引于下而不通，遂成不救，噫！可不慎哉。（《兰室》）若气秘不通者，与三和散。若老人风秘，及产后去血过多，肠胃燥涩，便秘不通，宜以四物汤，加去白青皮煎服。（《管见良方》）凡通利大便，若用大黄、巴豆等药而大便不通者，阴阳关隔，水火不升降故也。有热者，来复丹夹三黄丸，薄荷泡汤下。无热者。养正丹夹神保丸，橘皮煎汤下。（《直指》）有风秘、冷秘、气秘、热秘。又有老人津液干燥，是名虚证。妇人分产亡血，及发汗、利小便、病后血气未复，皆能作秘，俱宜麻仁丸。风秘之病，由风搏肺脏，传于大便，故传化难。冷秘，由冷气横于肠胃，凝阴固结，津液不通，胃道秘塞，其人肠内气攻，喜热恶冷，宜藿香正气散（按：《统旨》作理中汤），加官桂、枳壳各半钱，吞半硫丸。热药多秘，惟硫黄暖而通；冷药多泄，惟黄连肥肠而止泄。气秘，则气不升降，谷气不行，其人多噫，宜苏子降气汤加枳壳，吞养正丹，或半硫丸、来复丹。未效，佐以木香槟榔丸（用木香、枳壳、青皮、杏仁、槟榔、郁李仁、皂角、半夏曲）。欲其速通，则枳壳生用。热秘，面赤身热，肠胃胀闷，时欲得冷，或口舌生疮，此由大肠热结，宜四顺清凉饮，吞润肠丸，或木香槟榔丸。有气作疼，大便秘结，用通剂而便愈不通，又有气秘、强欲通之，虽通复闭，或迫之使通，因而下血者，此惟当顺气，气顺便自通。顺气之法，又当求温暖之剂，曾有下巴豆等药不通，进丹附却通，不可不知。宿食留滞，结而不通，腹胀气急，胸中痞满，宜感应丸加巴豆。凡诸秘服药不通，或兼他证不受药者，用蜜皂角兑。冷秘，生姜兑亦佳。（《要诀》）
　　阳结阴结
　　（肾衰证）秘结一证，在古方书有虚秘、风秘、气秘、热秘、寒秘、湿秘等说，而东垣又有热燥风燥、阳结阴结之说，此其立名太烦，又无确据，不得其要而徒滋疑惑，不无为临证之害也。不知此证之当辨者惟二，则曰阴结、阳结而尽之矣。盖阳结者邪有余，宜攻宜泻者也，阴结者正不足，宜补宜滋者也。知斯二者，即知秘结之纲领矣。若或疑余之说而欲必究其详，则凡云风秘者，盖风未必秘，但风胜则燥，而燥必由火，燥则生风，即阳结也，岂谓因风而宜散乎。有云气秘者，盖气有虚实。气实者阳有余，阳结也；气虚者阳不足，阴结也。岂谓气结而尽宜破散乎。至若热秘、寒秘，亦不过阴阳之别名耳。再若湿秘之说，则湿岂能秘，但湿之不化，由气之不行耳；气之不行，即虚结也，亦阴结也。总之，有火者便是阳结，无火者便是阴结，以此辨之，岂不了然。余故曰：凡此二者，即秘结之纲领也。（《景岳》）阳结证，必因邪火有余，以致津液干燥，此或以饮食之火起于脾，或以酒色之火炽于肾，或以时令之火蓄于脏，凡因暴病，或以年壮气实之人，方有此证。然必有火证火脉，内外相符者，方是阳结。治此者又当察其微甚，邪结甚者，非攻不可，宜诸承气汤、神丸、百顺丸之类主之；邪结微者，宜清凉饮子、元戎四物汤，或黄龙汤、五烛散之类主之。（同上）阴结证，但察其既无火证，又无火脉，或其人喜热恶冷，则非阳证可知。然既无邪，何以便结不通？盖此证有二，则一以阳虚，一以阴虚也。凡下焦阳虚，则阳气不行，阳气不行，则不能传送而阴凝于下，此阳虚而阴结也；下焦阴虚，则精血枯燥，精血枯燥，则津液不致而肠脏干槁，此阴虚而阴结也。故治阳虚而阴结者，但益其火则阴凝自化；治阴虚而阳结者，但壮其水则泾渭自通。以上阴结一证，虽气血之分自当如此。然血虚者，亦必气有不行；气虚者，岂曰血本无恙。大都虚而兼热者，当责其血分；虚而兼寒者，当责其气分。此要法也。第今之世人，但知有热秘而不知有冷秘，所以《局方》有半硫丸，海藏有已寒丸之类，皆治此之良剂，所当察也。若欲兼温兼补，似不若八味地黄丸及理阴煎之属为更妙。（同上）少宰蒋恬，服五加皮酒，遂患大便秘结，四日以来，腹中胀闷，服大黄一钱，通后复结。余曰：肾气衰少，津液不充，误行疏利，是助其燥矣。以六味料煎成，加人乳一钟，白蜜五钱，二剂后即通，十日而康复矣。（《必读》）（按：薛氏有一老儒大便不通，肚腹不胀，脉洪大而虚，此阴火内烁，用六味丸治验。）
　　血虚证
　　血虚津液枯竭而秘结者，脉必小涩，面无精光，大便虽软，努责不出，大剂四物汤加陈皮、甘草、酒红花，导滞通幽汤，益血丹（用当归、熟地）。血少兼有热者，脉洪数口干，小便赤少，大便秘硬，润燥汤，活血润燥丸，四物汤加酒芩、栀子、桃仁、红花。（《准绳》）或有血虚，脉大如葱管，发热而大便结燥者，慎不可发汗，汗之则重亡津液，闭结而死，医杀之耳。（《正传》）
　　蓄血证
　　人有大便闭结不通，手按之痛甚欲死，心中烦躁，坐卧不宁，似乎有火，然小便又复清长。人以为有硬屎留于肠中也，谁知有蓄血不散乎。夫蓄血之症，伤寒多有之；今其人并不感风寒之邪，何亦有蓄血之病？不知人之气血，无刻不流通于经络之中，一有拂抑，则气即郁塞不通，血即停住不散，于是遂遏于皮肤而为痈，留于肠胃而成痛，搏结成块，阻住传化之机，隔断糟粕之路，大肠因而不通矣。治法宜通大肠，佐之逐秽之味。然而草木之药，可通无形之结，不能通有形之结也。血乃有形之物，必得有形相制之物，始能入其中而散其结，方用抵当汤治之，一剂而大便通，顿失痛楚矣。（《辨证录》）
　　肥人湿热证
　　肥人素多痰饮湿热结聚，因病每致大小便不通，腹满不食，气逆喘急，势盛不得不下，有屡下不得通利者，有再三下而始通者，有下之遂利不止者。大抵湿热素盛之人，大便不行，日数虽多，结粪甚少，所下不过溏粪垢腻，甚至骤下不可遏者。多有热去寒起，正气随脱，即变呃逆之证。以此本属湿热，温补仍助本病，苦寒徒乏胃气，每至不可救药。若始先知其湿热痰积，用导痰汤多加姜汁、竹沥，下滚痰丸，甚则下控涎丹，方为合法。若迟则湿热上涌势剧，胃中津液尽变浊秽，虽有合剂，不能取效也。凡大便不通而腹中雷鸣者，下之必无结粪。盖肥人下后，多有脱泄不止之虞，瘦人汗后，每多干热不止之患，不可不知。（《医通》）
　　谷瘦
　　（见润燥方中。）
　　渐成膈噎
　　秘结日深，渐成膈噎。盖阴不可以无阳，水不可以无火，水火既济，上下相交，荣卫流行，自然润泽。若而幽门不通则上冲，吸门不开则噎塞，故云燥结不便，气不得上下者，治在幽门。（《医统》）
　　治有不宜峻利
　　关格不通，三焦约病，责以荣卫之痞塞。乳后便难，与夫老者秘涩之病，又以津液不足，止可滑以利之，润以滋之。苟荡以剂，则糟粕不通，真气受弊，不可不知也。（《圣济》）老人脏腑不可用大黄，老人津液少，所以秘涩，更服大黄以泻之，津液皆去，定须再秘甚于前，只可服宽润大肠之药，如《养生必用方》二仁丸是也，更用槐花末煎汤淋洗亦妙。风药燥肠。又有一种风秘者，当用槟榔七圣丸，虽有大黄，斟酌服之，勿令泻可也。又有妇人产后大便秘，须四五日、六七日不通者，出血已多，津液少也，浓煎紫苏汤饮一两盏自通。更一日不通，服局方大麻仁丸三十丸。（《医说》引《医余》）初虞世云：余历观古人用通药率用降气等药，盖肺气不下降，则大肠不能传送，以杏仁、枳壳、诃子等药是也。又老人、虚人、风人津液少，大便秘，经云涩者滑之，故用胡麻、杏仁、麻子仁、阿胶之类是也。今人学不师古，妄意斟酌，每至大便秘燥，即以药荡涤之，既走津液气血，大便随手愈更秘涩，兼生他病。（《妇人良方》）元气薄弱之人，凡患伤寒杂证病气不足等病，而有大便不行者，但察其胸腹下焦，若绝无胀实痞塞、急坠欲解等患，此其中本无实邪，即虽十日二十日不解，亦自无妨。切不可因其不便，强为疏导。盖其胃口未开，食饮未进，则全赖中气以为捍御之本，但俟邪气渐退，胃气渐和，则自然通达，无足虑也。若肠脏本无滞呆，而强为通利，以泄胃气，遂至主不胜客者有之，邪因而陷者亦有之，此其害受于冥冥之中，而人多不知也，识之慎之。（《景岳》）秘结证，凡属老人、虚人、阴脏人，及产后、病后、多汗后，或小水过多，或亡血、失血、大吐、大泻之后，多有病为燥结者。盖此非气血之亏，即津液之耗，凡此之类，皆须详察虚实，不可轻用芒硝、大黄、巴豆、牵牛、芫花、大戟等药，及承气、神芎等剂，虽今日暂得通快，而重虚其虚，以致根本日竭，则明日之结必将更甚，愈无可用之药矣。况虚弱之辈，幸得后门坚固，最是寿征，虽有涩滞，亦须缓治，但以养阴等剂渐加调理，则无有不润。故病家医家，凡遇此类，切不可性急欲速，以自取其败，而致悔无及也。（同上）
　　黄蜡包丸
　　丹溪治一人，胃虚有滞，不通不纳，药用黄蜡包备急丸，穿一孔，令服三丸，取其不犯胃气，故得迟化达幽门而出也。次日下结屎升许，继以调理而安。（《六要》）（按：此出《正传》，系虞氏治验，今引丹溪盖错，但《正传》文繁，故从之。）胃虚甚者，泻药性急，不能下行，反为上出，当以丸子，蜡匮而吞，不犯胃气，俾出幽门，药得施功，智者之言。（《医读》）（宜参《积聚》。）
　　清利诸方
　　三黄汤，治下焦热结，不得大便方。大黄（三两）黄芩（二两）甘草（一两）栀子（二七枚）上四味咀，以水五升，煮取一升八合，分三服。若大大秘，加芒硝二两。（《千金》）芎黄丸，治风热壅盛，头昏目赤，大便艰难。川芎大黄（锦纹者。用无灰酒一碗。慢火煮令酒尽。焙干。各二两。）上件为细末，炼蜜为丸，如梧桐子大，每服二十丸，温热水下，食后。（《杨氏》）（《本事》川芎丸，有皂角，出《痰涎》中。）《经验后方》解风热，疏积热风壅，消食化气导血，大解壅滞。大黄四两，牵牛子四两半生半熟，为末，炼蜜丸如桐子大，每服茶下一十丸。如要微动，吃十五丸。冬月中最宜服，并不搜搅人。（《本草》）《十形三疗》牛黄通膈丸，于本方加木通。《宝鉴》全真丸，金宣宗赐名保安丸，治五脏积热，洗涤肠垢。本方以皂角水浸，入萝卜切片同熬，投药末丸。（《得效》不用萝卜，名皂角膏，治肾经有热，阴囊赤肿钓痛，大腑秘涩。）《保命》大黄牵牛散，治相火之气，游走脏腑，大便秘结，本方为散。（按：《拔萃•洁古家珍》名牛黄散，治上焦热，脏腑秘结。）《纲目》：凡用大黄半两至一两，而大便不通利者，加麝少许，调于药中，则大便必大走也。（出大黄牵牛散下。）若膏粱浓味积热者，用加味清胃散。（《六要》）（按：清胃散方附齿间出血中。所谓加味者，考其《齿痛门》，盖加大黄、石膏也。）治大便不通（张选卿屡验）。朱砂（研如飞面五钱）真芦荟（研细七钱）滴好酒少许和丸，每服一钱二分，好酒吞，朝服暮通，暮服朝通。须天晴时修合为妙。（《广笔记》）《时方歌括》名更衣丸。
　　润下润燥诸方
　　散发大便不通方。生地黄汁（五合）大黄甘草（炙各半两）上三味，咀，以水三升，煮取一升，下地黄汁，又煮三沸，分二服。（《千金翼》）（按：此本为治服石后方，然亦宜燥热秘涩，故《观聚方》既表而出之。）四顺饮子，治大便不通，面目身热，口舌生疮，上焦冒闷，时欲得冷。此三阳气壅，热并大肠，其脉洪大。大黄赤芍药甘草当归（等分）上为粗末，每服五钱，水一盏半，煎至一盏，温服，利为度。（《鸡峰》）（按：此本出《肘后•小儿》中，若多温壮热实治诸百病方。）玉烛散，以四物汤、承气汤、朴硝各等分，水煎去滓，食前服。（《三法六门》）神功丸，治三焦气壅，心腹痞闷，六腑风热，大便不通，津液内枯，大肠干涩，里急后重，或下鲜血。大黄（三两）人参（半两）麻仁（五两研）诃子皮（炮取二两）上杵研为细末，炼蜜为丸，如梧桐子大，每服二十丸，温水下，日三服，以通为度。（《活人》）（按此本《外台》近效加减麻仁丸，疗积年患气，不能食饮，兼食不消化，风气冷气热气冲上癖气方。）《选奇后集》加味神功丸，加木香、枳实、桃仁。润肠汤，治大便秘涩，连日不通。府子仁（一盏半，细研，用水浸，滤去皮，取浓汁。）脂麻（半盏，微炒，研，用水浸，取浓汁。）桃仁（汤浸，去皮尖，麸炒黄熟，取一两，研如泥。）荆芥穗（捣末，一两。）上件药数沸，入盐少许，如煎茶，不得煎过，恣意饮之，以利为度，食前。（《杨氏》）通幽汤，治大便难，幽门不通，上冲吸门不开，噎塞不便燥秘，气不得下，治在幽门，以辛润之。炙甘草红花（以上各一分）生地黄熟地黄（以上各五分）升麻桃仁泥当归身（以上各一钱）上都作一服，水二大盏，煎至一盏去渣，调槟细末五分，稍热食前服之。（《兰室》）又润燥汤，于本方加大黄（煨）、麻仁，用生甘草，去槟榔。（又名润肠汤。）麻子苏子粥，紫苏子、大麻子二味各半合，净洗研极细，用水再研取汁一盏，分二次煮粥啜之。此粥不惟产后可服，大抵老人诸虚人风秘皆得力。尝有一贵人母，年八十四，忽尔腹满头疼，恶心不下食。召医者数人议，皆供补脾进食、治风清利头目药，数日疾愈甚，全不入食。其家忧惧，悬予辨之。予诊之曰：药皆误矣。此疾止是老人风秘，脏腑壅滞，聚于膈中，则腹胀恶心不喜食，又上至于巅，则头痛神不清也。若得脏腑流畅，诸疾悉去矣。予令作此粥，两啜而气泄，先下结屎如胡椒者十余，后渐得通利，不用药而自愈。（《本事》）（按：据《资生经》，此方本出《必用方》。）赤小豆散，治大便秘。（《鸡峰》）（按：即赤小豆当归散。）华佗方云：有病曰（按：即日字）食二斗米，至二百日不大便，亦无所苦，病何以尔，名为何等病也？此为谷瘦也。谷气液升道中去，虽无病，下关不通，不可长久，治之方。葛根（五斤）猪肪（三斤）凡二物，葛根细锉洗之，以水三斗并煎之，得一斗半去滓，复煎其汁，得七升已，取猪肪切煎之成膏，着葛根汁中，煎使相得四升所，服二升，二日尽之，下关通，营卫泽，药无所禁。服此药，开六腑，当下。（《医心》）（按：《千金》濡脏汤，主大便不通，用生葛根、猪膏、大黄，其意与此相同。）
　　疏利疏气诸方
　　（和胃方附）治妇人肠胃风结，大便常秘，大麻人丸方。大麻仁（二两另捣如膏）川大黄（二两锉碎微炒）槟榔（一两）木香（一两）枳壳（一两面炒微黄去瓤）上件药捣罗为末，入大麻人同研令匀，以炼蜜和丸，如梧桐子大，每日空心以温水下二十丸。（《圣惠》）治大肠实热，气盛上壅，胀腹烦闷不通，槟榔散方。槟榔（一两）大黄（三分锉碎炒）甘草（半两炙）朴硝（半两）上件药四味，捣罗为散，每服二钱，水一中盏，入生姜少许，蜜一匙头，同煎六分，去滓热服食后。（《济众》）百顺丸，治一切阳邪积滞。凡气积、血积、虫积、食积、伤寒、实热、秘结等证，但各为汤引，随宜送下，无往不利。川大黄（锦纹者一片）牙皂角（炒微黄一两六钱）上为末，用汤浸蒸饼捣丸，绿豆大，每用五分，或一钱，或二、三钱，酌宜用引送下，或用蜜为丸亦可。（《景岳》）降气汤（即苏子降气汤），大便秘者，仍用此药下黑锡丹、养正丹等药。少年气盛，大便秘，上壅，脾胃素壮者，用此药下神功丸、三黄丸。（《易简》）苏子降气汤，治气滞妨闷，痰盛便秘。（《必读》）（按：此系本方加沉香。）宽快汤，治气不升降，大腑秘滞。香附（杵净二两）天台乌药（去心）枳壳（制各一两半）缩砂（七钱半）苏子（炒半两）青木香（三钱）甘草（炙七钱半）上末，每服二钱，陈皮煎汤调下。（《直指》）（按：此本《选奇后集》宽气汤，今去杏仁，加苏子、木香。）四磨汤，治气滞腹急，大便秘涩（方见诸气病）。有热者，加大黄、枳壳，名六磨汤。（《得效》）皂角丸，治大肠有风，大便秘结，年高之人宜服。皂角子（炙去子）枳壳（去穣面炒）上等分为末，炼蜜丸如梧子大，每服七十丸，空心食前米饮下。（同上）平胃丸，治病久虚弱，厌厌不能食，而脏腑或秘或溏，此胃气虚弱也。常服，和中消痰去湿，及浓肠胃，进饮食。浓朴（一两）白术（一两二钱）陈皮（八钱去白）木香生半夏（汤洗一两）槟榔（二钱半）枳实（五分）甘草（三钱炙）上为细末，姜汁浸蒸饼为丸，如桐子大，每服三五十丸，生姜汤或温水下。（《保命》）
　　温利诸方
　　苏感丸，治气秘不大便，用紫苏、橘皮煎汤下，或枳壳汤送下。苏合香四分，感应六分，研和另丸。大凡腹痛而呕，欲利其大便，诸药皆吐，惟苏感丸用姜汁泡汤下最妙。（《直指》）治大便不通，巴豆丸方。巴豆（十枚去皮心膜）上一味，以醋一盏，煮一久，取出烂研，用饭半匙同研匀细，丸为七十粒，每服三粒，空心煮粟米饮下，良久呷热茶，汤投即通。（《圣济》）驱风丸，治大便不通，或年高风秘。皂角（七定炮水两碗）巴豆（四十九粒去壳心膜）枳壳（一两）上以皂角水煮干为度，去巴不用，炒枳壳为细末，入木香半两，蜜丸如梧桐子大，每服三十丸，空心白汤下。（《朱氏》）又南木香丸，治大便秘结，于本方加槟榔、麻仁。（《袖珍》引《圣惠》，今无考。）妙应丸，治气虚有冷，大便不通。金液丹半硫丸（等分）上二味皆妙，每服五七十丸，空心米饮下。（《鸡峰》）（按：《续易简》来复丹下曰：金液丹乃独体硫黄，具治虚滑下利，最为有准。而本条亦未尝有通利大肠之说。独《海药记》云：硫黄主老人风秘。夫老人腑脏虚寒，血气涩滞，所以大便多秘。硫黄大热，服此可使腑脏温和，气血流行，糟粕亦自然而通，非谓硫黄本性能利也。）半硫丸，治年高风秘冷秘，心腹一切癖冷气，暖元气，止泄泻，进饮食。硫黄（研细）半夏（汤洗七次焙干为末）上等分，以生姜汁同熬炊饼、末，搅匀，杵数百下，丸如梧子大，空心温酒、姜汤下三十丸。（《三因》）养正丹，若年高之人，大腑寒秘者，尤宜服之。黑锡丹、来复丹亦此类，用亦甚效。（《易简》）
　　外治诸方
　　治大便秘塞不通神方。猪羊胆无在（按：此二字当考），以筒灌三合许，令深入即出矣。出不尽，须臾更灌。一方加冬葵子汁和之，亦妙。（《千金》）陈藏器《本草》云：主大便不通，取猪羊胆，以苇筒着胆，缚一头，内下部，入三寸灌之，入腹立下。（《本草•开宝》引）（按：《肘后》土瓜根注筒吹，出《关格》中，当参。盖诸家导法颇伙，愚于《药治通义》中既辨之，仍不繁载。）痘疮余毒郁热，结滞于大小肠之间，而大便闭结不通，令人口含香油，以小竹筒一筒套入肛门，以油吹入肛门。过半时许，病者自云：其油入肠内，如蚯蚓渐渐上行。再过片时许，下黑粪一二升止，困睡而安。（《正传》）（按：此即上方之意，殊为便易，仍附之。）治伤寒后，大便不通，并吃转泻药后，腹股转胀不通利方。盐（半斤）上一味熬令色变，用醋浆水二斗，煎五七沸，下盐搅匀，泻入盆中，看冷暖得所，令病患盆中坐，淋浴少腹，须臾便通。（《圣济》）
　　调摄法
　　时复服葵菜、菠菜、猪羊血，自然通利也。《内经》云，以滑养窍是也。（《治病百法》）（按：以滑养窍出《周官•疡医》。）
　　脏腑类
　　〔附〕大便失禁
　　大便失禁者，由大肠与肛门虚冷滑故也。肛门，大肠之候也，俱主糟粕，既虚弱冷滑，气不能温制，故使失禁。（《病源论》）治之宜涩固津液，方论所谓涩可去脱是也。（《圣济》）遗屎有二证：一因脾胃虚弱，仓廪不固，肠滑而遗者；一因火性急速，逼迫而遗者。宜分别治之，脾虚，理中汤；火盛，芍药甘草汤加黄连。（《心悟》）
　　脏腑类
　　大小便不通
　　此门所载为寻常秘闭证，如关格则为病之殆极者，故自立类，然宜相参看。
　　总说
　　大小便难者，由冷热不调，大小肠有游气，游气在于肠间，搏于槽粕，溲便不通流，故大小便难也。诊其尺脉滑而浮大，此为阳干于阴，其人苦小腹痛满不能尿，尿即阴中痛，大便亦然。（《病源论》）（按：此诊法本出《脉经》，“此为阳干于阴”作“名曰阴中之阳”。）二便秘涩之证，暂秘小漩，还有点滴利者，易愈。若秘日久，膨上心胸，切痛气促，身冷面色黑，前后俱无，名曰气实，转而殂。（《得效》）大小便俱不通者，必先通其大便，则小便自通矣，宜八正散之类主之。（《景岳》）
　　实证治验
　　屈村张氏小儿，年十四岁，病约一年半矣，得之麦秋，发则小便大痛，至握其，跳跃旋转，号呼不已，小便数日不得下，下则成砂石，大便秘涩，肛门脱出一二寸，诸医莫能治。戴人在朱葛寺避暑，乃负其子而哀请戴人。戴人曰：今日治，今日效，时日在辰已间矣。以调胃承气仅一两，加牵牛头末三钱，汲河水煎之，令作三五度咽之，又服苦末丸（按：《纲目》曰：苦末丸未详考）如芥子许六十丸。日加晡，上涌下泄，一时齐出，有脓有血。涌泻既觉定，令饮新汲水一大盏，小溲已利，一二次矣。是夜凡饮新水二三十遍，病去九分，止哭一次。明日困卧如醉，自晨至暮，猛然起来，索食于母，歌笑自得，顿释所苦。继与太白散（当考）、八正散等，调一日大瘥。恐暑天失所养，留五日而归。戴人曰：此下焦约也。不吐不下，则下焦何以开，不令饮水，则小便何以利，大抵源清则流清也。（《十形三疗》）
　　虚证治验
　　石顽治杨松龄，夏月感冒，曾服发散药十余剂，大小便俱闭涩不通。更一医用硝黄下之，少腹左畔遂胀起如墩，不赤不热，有时哗哗作声。复延疡医，以敷药治其外，以解毒利水药治其内，药未进而躁扰不宁。因延石顽诊之，六脉紧细而，此过汗津液大伤，又与苦寒攻里，致阴邪内结，膀胱不化，溺积不通，法在不救。幸胃气有权，形神未槁，尚能稍进糜饮，姑许以治。因与济生肾气大剂，煎成入有嘴壶，托起其项，徐徐仰灌升许，顷令转侧，以鹅翎探吐，实时溲便如注，少腹顿平，更与十全大补调理而安。此证前后患者四五人，或小便淋沥，或遗溺不止，或形羸气脱，皆立辞不治。（《医通》）
　　老人证治
　　《金匮真言论》云：北方黑色，入通于肾，开窍于二阴。故肾阴虚则大小便难，宜以地黄、苁蓉、车前、茯苓之属，补真阴，利水道，少佐辛药，开腠理，致津液，而润其燥，施之于老人尤宜。若大小便燥结之甚，求通不得，登厕用力太过，便仍不通，而气被挣脱，下注肛门，有时泄出清水，而里急后重，不可忍者，胸膈间梗梗作恶，干呕有声，渴而索水，饮食不进，呻吟不绝。欲利之，则气已下脱，命在须臾，再下即绝；欲固之，则溺与燥矢膨满腹肠间，恐反增剧；欲升之使气自举，而秽物不为气所结，自然通利，则呕恶不堪（按：《医通》举此证曰：人参、枳壳、当归煎服，加陈香皮尤效），宜如何处？家姑年八十余，尝得此患，予惟用调气利小便之药，虽小获效，不收全功，尝慰之令勿急性。后因不能食，遽索末药，利下数行，不以告予，自谓稍快矣，而脉忽数动一止，气息奄奄，颓然床褥。予知真气已泄，若不收摄，恐遂无救，急以生脉药投之，数剂后结脉始退，因合益血润肠丸（用熟地、杏仁、麻仁、枳壳、橘红、阿胶、苁蓉、苏子、荆芥、当归）与服，劝以勿求速效，勿服他药，久之自有奇功，如言调理两月余，而二便通调，四肢康胜矣。便秘自是老人常事，俗以为后门固寿考之征，而一时难堪，辄躁扰而致疾，予所处方，不犯大黄，可以久服，故表而出之。（《准绳》）
　　内服诸方
　　郁李仁丸，治大小便秘涩不通。郁李仁（二两汤浸去皮）大黄（一两）槟榔（三两）青皮（去穣半两）上为细末，炼蜜和丸，绿豆大，每服十丸至十五丸，姜汤下无时。（《小儿总征论》）颠倒散，治脏腑实热，或小便不通，或大便不通，或大小便俱不通。大黄（八钱）滑石（三钱）皂角（三钱）上为末，黄酒送下。如大便不通，根据前方两服。如小便不通，大黄三钱，滑石六钱，皂角如前。如大小便俱不通，黄、石均分，皂角如前。（《回春》）治大小便不通，百方不效，肚腹胀痛，咽喉饱塞，或痰壅盛气喘，伤寒结胸，卧不倒床，水米不下，死在须臾，此幽门气闭不通。用甘遂五分，面裹火煨熟，取出为末，入麝香三厘，用饭捣为丸，淡姜汤下，立通。或小便不通，或大便不通，或大小便俱不通者，皆效。（《寿世》）有下焦阳虚不化者，夫肾开窍于二阴，肾中阳虚则二阴之窍闭，闭则大小便俱不得出，如重阴冱寒，地道闭塞，惟与白通汤多加葱白，阳气一至，二便立通矣。（《金匮翼》）（按：此本于《辨证录》，宜参《关格》）
　　外治诸方
　　治大小便不通，腹股坚胀，蒸下部方。莲叶（三两）葱（三七茎并须用去叶切）皂荚（一挺炙锉）生姜（一两切）上四味，以浆水一斗二升，煮十余沸，并滓分两度用，旋旋盛入小口瓷缸中，坐缸口上熏蒸，冷则易之。未通，即倾药于桶斛中，添热水坐，蘸下部即通。（《圣济》）经验方，治大小便不通。用白矾细研末，令患人仰卧，置矾末于脐中满，以新汲水滴之，候患人觉冷透腹内，即自然通。如是曾灸无脐孔，即于元灸盘上，用纸作子，笼灸盘，高一指半已来，着矾末在内，仍根据前法用水滴之。（《本草》）治闭结并香港脚方。大螺，以盐匕和壳生捣碎，置病者脐下一寸三分，用宽帛系之，即通，（《朱氏》）（按：原更载饶医熊彦诚，年五十五岁，病前后溲便不通，五日腹胀如鼓，试之暴下。此本出《夷坚志•辛集》。）便溺不通者，热秘之也。大螺性寒而善厘清，故浊水之中，一着大螺，便能澄澈。剂之以盐，取其善润而已。（《方考》）（按：螺即田螺。）贴脐膏，治大小便不通。上用甘遂为细末，以生白面调为糊，摊纸花上，掺末在上，涂脐中，并涂脐下硬处。另煎甘草水，温凉随意服之，以通为度。（《端效》）膀胱蓄血，膏血砂垢，每溺则甚痛不可言，便溲俱不通，秘闷将死。余即令用细灰，于患人连脐带丹田作一泥塘，径如碗大，下令用一指浓灰，四围高起，以新汲水调朴硝一两余令化，渐渐倾入灰塘中，勿令漫溢横流，须臾大小便迸然而出。（《养生主论》）（按：此出治验中，本为淋病，今节而录之，取其溲便俱闭之治以拈于兹。）大小便不通秘方。用火烧盐放脐内，切蒜一片盖盐上，艾灸二三通止，无时用。（《袖珍》）蜗牛膏，大小便不通，此方治之殊效。用蜗牛三枚，去壳捣如泥，加麝香少许，纳脐中，以手掇按之，立通。或用田螺亦可。（《寿世》）
　　脏腑类
　　〔附〕交肠
　　妇人小便中出大粪名交肠，服五苓散如未尽愈，可用旧头烧灰服之。（《得效》）（按：先君子曰：肠痈有大便从小便中出，云母膏为丸，煎黄汤下。见王明清《余话》。）夏子益《奇疾方》云：妇人因生产，阴阳易位，前阴出粪，名曰交肠病，取旧头烧灰酒服，仍向服五苓散分利之。如无头，凡旧漆纱帽皆可代之（按《医碥》曰：以受头气日久，取阳气上冲之义），此皆取漆能行败血之义耳。（《本草纲目》）加减四物汤，治妇人冷热不调，阴阳不分，大小便相反。上用四物汤五钱，加益原散二钱半，水酒各一盏，煎至八分，去渣空心服。（《宝鉴》）交肠之病，大小便易位而出，盖因气不循故道，清浊混淆。宜五苓散、调气散各一钱，加阿胶末半钱，汤调服。或研黄连阿胶丸为末，加木香少许，再以煎药送下。（《要诀》）（按：《医碥》举此文曰：此皆除湿热之剂，盖气乱由于郁，郁则为湿热也。）一人嗜酒，痛饮不醉，忽糟粕出前窍，尿溺出后窍，脉沉涩。与四物汤，加海金沙、木香、槟榔、木通、桃仁，八帖而安。（《丹溪》）俞子本曰：大小便易位而出，是名交肠。或因醉饱，或因大怒，遂使脏气乖乱，不循常道。法当宣吐，以开提其气（按：《医通》此下曰：宜五苓加木香以探之。肥盛多痰者，二陈汤加枳实、木香以探之。《医碥》曰：如走错路者，仍令回至原处，则不再误也。盖诸家之说多是臆测，未必亲验，姑存之耳），使阑门清利，得复泌别之职，则愈矣。（《六要》）忌破气、燥热，宜升清降浊、兼补气、淡渗。（《本草经疏》）一产妇小便出粪，名大小肠交，乃气血俱虚，失行常道。先用六君子汤二剂，又用五苓散一剂而痊。寻常肠交，亦可效治。（《赤水》）交肠病，妇人有此病者，粪从小便出，尿从大便出，混浊不分，必是夏月伏暑而致。须用五苓散，加牛膝、海金砂、木通、通草，但令大小便各归本脏即安。西园公治临颖徐少用母，服此药而愈，加车前子。（《济世全书》）活人理物汤，即四物汤合理中汤，治交肠。（《和剂》）
　　交肠作泻
　　答曰：此症百无一生，必腑脏溃烂，便溺不循故道。（《一万社草》）（按：问辞偶有脱页，仍不录。）如人粪从小便出，小便从大便出者，此夏天暑热之症，人以五苓散治之亦妙，而予更有奇方，止用车前子三两，煎汤三碗，一气服完即愈。（《石室》）交肠证，虽见于方书，而世罕见。绿石山詹石匠之妇，产后五六日，恶露不行，腹胀喘满，大便从前阴而出。省其故，缘平昔酷嗜烟酒，所产之儿身软无骨，因而惊骇，遂患此证。余以芎归汤加莪术、肉桂、炒黑山楂，一服恶露通而二便如常。又陆圣祥之女方四岁，新秋患血痢，而稀粪出于前阴。作冷热不调食积治，与五苓散服香连丸，二剂而愈。又钱吉甫女年十三，休肥痰盛，因邻居被盗，发热头痛，呕逆面青，六脉弦促，而便溺易位，此因惊气乱，痰袭窍端所致也。与四七汤下礞石滚痰丸，开通痰气而安。（《医通》）交肠一证，乃屎出前阴、溺出后孔之候。溺出后孔者，水气并入大肠，自阑门不能泌别清浊，可以阑门不清为论。若屎出前阴者，乃肠膀并破之候，非肠穿则屎从何窦而出，膀胱不破则屎从何窦而入，要必肠穿膀破，而后屎溺得以易位而出也。亦必其肠膀破损之处，其窦贴连，而后得出入之不爽也。若非贴连，则肠虽破穿而屎出，亦不过流于肠外募原夹层之内，纵使膀胱亦损，而其窦不相接连，亦不得出于前阴也。则阑门不清之论，实模糊影响之说，理解不得者也。（《医级》）余治交肠症四五人皆妇病，多得于横生险产之后，则其内损脬肠，更不待言矣。（同上）复有老人阴血干枯，大肠结燥，便溺俱自前出，此非交肠，乃血液枯涸之征，气血衰败之候也。多服大剂八珍汤，或可稍延岁月耳。（《心悟》）（按：《寓意草》姜宜人奇证，宜参。）
　　脏腑类
　　肠痈
　　
　　脉因证治诸说
　　问曰：官羽林妇病，医脉之，何以知妇人肠中有脓，为下之则愈？师曰：寸口脉滑而数，滑则为实，数则为热，滑则为荣，数则为卫，卫数下降，荣滑上升，荣卫相干，血为浊败，小腹痞坚，小便或涩，或时汗出，或复恶寒，脓为已成，设脉迟紧，聚为瘀血，血下则愈。（《脉经》）痈之为病（按：痈上盖脱肠字），诊小腹肿痞坚，按之则痛，或在膀胱左右，其色或赤或白，坚大如掌热，小便欲调，时色色汗出，时复恶寒。（《鬼遗方》）肠痈者，由寒温不适，喜怒无度，使邪气与荣卫相干，在于肠内，遇热加之，血气蕴积，结聚成痈，热积不散，血肉腐坏，化而为脓。其病之伏，小腹重而微强，抑之即痛，小便数似淋，时时汗出，复恶寒，其身皮皆甲错，腹皮急如肿状。诊其脉洪数者，已有脓也；其脉迟紧者，未有脓也。甚者腹胀大，转侧闻水声，或绕脐生疮而穿（按：一本作穿而）脓出，或脓自脐中出，或大便去脓血，惟宜急治之。又云：大便脓血，似赤白下而实非者，是肠痈也。卒得肠痈而不晓，治之错者杀人。（《病源论》）凡肠痈，其状两耳叶文理甲错，初患腹中苦痛，或绕脐有疮如粟，皮热，便脓血出，似赤白下，不治必死。（《千金》）寸芤积血在胸中，关内逢芤肠里痈。（《脉诀》）肠痈难知，滑数可推，数而不热，肠痈何疑。（《崔氏脉诀》）肠痈肿结，活者脉浮，殂者脉沉。（《直指》）其如五内生疮，亦止分阴阳利而已，不比外痈，须根据四节八事之次第也。（《三因》）肠痛亦多端，若疼甚者乃肠痈，急宜服内补十全散等药。（《资生》）夫肠痈者，皆湿热瘀血流入小肠而成也。又由来有三：一、男子暴急奔走，以致肠胃传送不能舒利，败血浊气壅遏而成者，一也。二、妇人产后，体虚多卧，未经起坐，又或坐草艰难，用力太过，育后失逐败瘀，以致败血停积肠胃结滞而成者，二也。三、饥饱劳伤，担负重物，致伤肠胃，又或醉饱房劳，过伤精力，或生冷并进，以致气血乖违，湿动痰生，多致肠胃痞塞，运化不通，气血凝滞而成者，三也。总之，初起外症发热恶寒，脉芤而数，皮毛错纵，腹急渐肿，按之急痛，大便坠重，小便涩滞，若淋甚者，脐突腹胀，转侧水声，此等并见，则内痈已成也。初起未成时，小腹殷殷作痛，俨似奔豚，小便淋涩者，当大黄汤下之（即大黄牡丹汤用白芥子者），瘀血去尽自安。体虚脉细不敢下者，活血散瘀汤和利之。已成腹中疼痛，胀满不食，便淋刺痛者，薏苡仁汤主之。腹濡而痛，小腹急胀，时时下脓者，毒未解也，用牡丹皮汤治之（用参、牡、芍、茯、、薏、桃、芷、归、芎、甘、桂、木香）。如脓从脐出，腹胀不除，饮食减少，面白神劳，此皆气血俱虚，宜八珍汤加牡丹皮、肉桂、黄、五味子，敛而补之。如积袭日久，因循不识此症，误作胀病治之，以致毒攻五内，肠胃受伤，或致阴器攻烂，腐靥黑斑，色败无脓，每流污水，腹连阴痛，烦躁不止，身热口干，衾帏多臭，卧房难进者。凡犯之俱为不治证，宜斟酌之。（《外科正宗》）初起小腹疼痛，或软或硬，脉芤数者，瘀血也，宜下之。小腹作痛有块，大便秘涩，小便如淋者，宜和而利之。已溃时时下脓，腹痛不止，饮食无味者，宜托而补之。产妇恶露不尽，流注小肠作痛，脉数者，宜和而导之。腹胀日久，脐高突出，转侧响如水声，脓内蓄，急针之。（同上）肠痈者，肠内生痈也，大肠小肠皆有之。大抵得之不节饮食，不适寒温，或积垢瘀凝，或败血留滞，壅塞不行，久郁化热，久热腐脓，而痈斯成矣。（《续焰》）（按：肠痈，肠中痛不可忍，而大便从小便中出，见《医说》云母膏愈肠痈条，盖大肠痈也。）肠痈下血，腹中痛，其始发热恶寒，欲验其证，必小腹满痛，小便淋涩，反侧不便，即为肠痈之确候，无论已成未成，俱用大黄牡丹汤加犀角急服之。小腹痛，若肿满不食，小便不利，脓壅滞也，用薏苡、丹皮、桃仁、蒌仁煎服以排之。若至反侧作水声，此脓已成熟也，《千金》托里散下太乙膏。（《医通》）胡公弼曰：按脐下一寸三分，即肠之屈曲间，大肠左盘，小肠右曲。其生痈也，由冷毒积久，肠浓而不能发越于外，故生于内，外视之无形，重按之痛甚。毒生于左，则左足不能伸；毒生于右，则右足不能伸。生毒之处，肌肤微有皱纹，细观亦觉微肿。（《疡医大全》引《青囊》）（按：《赤水》一染匠妇，腹痛三月，左脚不可动，动即痛应于心，是以一步不能举，必肠痈，左脚莫能举，是其征也。）肠痈属大肠实火，忌燥热，宜下、苦寒、解毒。（《本草经疏》）
　　难易看法
　　初起，小腹疼痛，小便不利，六脉微缓，不作寒热者轻。已成，小腹肿而坚硬，小便数而不利，六脉洪数者险。已溃，时时下脓，里急后重，日夜无度，疼痛不减者重，溃后，脓腥臭秽，或流败水，浊瘀虚热，更增不食者死。（《正宗》）愈后却宜静养，若动作躁暴，或被惊恐，则肠断而死。凡痈生小肠分犹可，大肠分近肛门者难治，肛门破者即死。（《入门》）若脓从大便出者，为直肠痈，可治。若从脐中出者，为盘肠痈，多不治。经云：肠痈为病不可惊，惊则肠断而死。（《医通》）
　　胃痈肠痈之别
　　胃痈亦生腹内，痛在心下脐上。其有红肿见于胸下者，此躯廓之伏梁痈，非胃痈也。肠痈痛在下腹左右少腹间，以此为异。若红肿见于腹上者，乃肚角痈，亦躯廓之痈，非肠痈也。凡内痈脓未成，皆宜从清导之；已成脓者，必溃脓。胃痈之脓。有呕出于口者，有下溃于肛者。肠痈之脓，有从下而溃于孔肛者，有逆上而溃于脐中者。溃于肛者顺，顺则可生；溃于脐者逆，逆则多死。其下出孔肛者，自可并屎而出，脓尽可冀愈也。（《医级》）
　　息积
　　更《内经》所载，有息积病，比见有得之二三年，遍身微肿，续乃大肠与脐连日出脓，遂致不救，此亦肠痈之类也，不可不审。（《三因》）
　　初治方法
　　治肠痈汤方。薏苡人（一升）牡丹皮桃仁（各三两）瓜瓣仁（二升）上四味咀，以水六升，煮取二升，分再服。（《千金》）《医心》引《集验方》用冬瓜仁一升。《正宗》薏苡仁汤，治肠痈，腹中疼痛，或胀满不食，小便涩滞，妇人产后多有此病，纵非痈，服之尤效。于本方去瓜瓣，加栝蒌仁、白芍。一幼妇产后月余，腹中渐痛，肿胀如蛊，内医纷纷认为蛊病，又月余沉重昏愦。彼家已弃不治，请予视童稚疮恙，偶言此，予讨胗之。彼时人虽昏愦不苏，胗之其脉细数有力，此内痈脓病也，犹似不妨。彼家曰：无生之理。予曰：腹肿上见而按之，一决其生何如？随视肿皮紧急光亮，脐下大热，此内痈不妨，乃万无一失之病，彼家欢悦。分付先备净桶，用滚汤半桶盖之听用。先以薏苡仁汤加酒炒大黄二钱，徐徐灌服，待腹中觉痛，搭起患者坐桶上，热气熏蒸，其脓下如涌泉，连汤与脓，约共满桶，其患即苏。更服八珍汤加牡丹皮、五味子，调理月余而安。（《正宗》）治肠痈，里急隐痛，大便秘涩，梅仁汤方。梅核仁（四十九个去皮尖）大黄（三两）牡丹皮（一两三分）冬瓜仁（四两）犀角（镑一两半）芒硝（二两半）上六味咀，如麻豆大，每服五钱匕，水二盏，煎至一盏，去滓温服，以下脓血三两行为度。（《圣济》）活血散瘀汤，治产后恶露不尽，或经后瘀血作痛，或暴急奔走，或男子杖后，瘀血流注肠胃作痛，渐成内痈，及腹痛大便燥者，并宜服之。川芎归尾赤芍苏木牡丹皮枳壳栝蒌仁（去壳）桃仁（去皮尖合一钱）槟榔（六分）大黄（酒炒二钱）水二钟，煎八分，空心服，渣再煎眼。（《正宗》）东阳吕俊文，得潮热微似疟状，小腹右边有一块，大如鸡卵作痛，右脚不能伸缩。一医作豚气治，十余日不验。召余诊候，其脉左寸芤而带涩，右寸芤而洪实，两尺两关俱洪数。予曰：此大小肠之间欲作痈耳，幸脓未成，犹可治疗。与五香连翘汤加减与之，间以蜈蚣炙黄，酒调服，三日内平安。（《正传》）会脓散，治腹中肿毒。穿山甲（炙）白僵蚕（炒去丝嘴）白芷（各五钱）大黄（三两）乳香没药五灵脂（各五钱）上末，每服五钱，酒服，脓从大便出，幼者用三钱。（《广笔记》）
　　中治方法
　　治肠痈汤方。牡丹甘草败酱生姜茯苓（各二两）薏苡人桔梗麦门冬（各三两）丹参芍药（各四两）生地黄（五两）上十一味咀，以水一斗，煮取三升，分三服，日三。（《千金》）四圣散，治肠痈、痈疽。便毒神效。生黄栝蒌（一枚去皮）粉草末（四钱）没药末（三钱）乳香末（一钱）上件，用好红酒二大碗，慢火煎至一碗，分作两服，两日服尽，大便顺导恶物妙。若干栝蒌则用两枚。（《直指》）保安散，福建兴化军官库刊行，治肠痈壮热恶寒，微汗气急，小腹疼痛，小便涩似淋，或大便难如刀刺，及背胛疼痛，肠中已成脓，或大便下脓，脐中脓出。上甜瓜子一枚，蛇蜕皮一尺，当归一两，锉微炒，以大盏水一盏，煎七分去滓，食前分作二服，前后温服，以利下恶物效。（《经验良方》）郡守李孝文妻母庞，病小腹痛，众医皆以为瘕聚，药之浃日弗愈，继命翁诊。翁循其少阴脉，如刀刃之切手，胞门芤而数，知其阴中痛，痈结小肠也。即告之曰：太夫人病在幽隐，不敢以闻，幸出侍人密语之。乃出老妪。翁曰：患者患小肠痈，以故脐下如瘕聚，今脓已成，肿迫于玉泉，当不得前后溲，溲则痛甚。妪拜曰：公神人也，所苦一如公所言。遂用国老、将军为向导，挟麒麟竭、琥珀之类以攻之，脓自小便溃，应手愈。（《医史•沧州翁传》）神仙蜡矾丸，治肠痈内托神妙。黄蜡（半两要黄色者一方用七钱）白矾（一两要明者研细）上熔化黄蜡，和矾为丸，如梧桐子大，每服二十丸，渐加至三十丸，食远用温白汤送下。（奇效》）（按：此本出《外科精要》，名神仙黄矾丸。）
　　末治方法
　　《究原》排脓内补散，治脓痈冷证及痈疽等患。人参当归浓朴（姜制）防风北梗（焙）白芷辣桂黄（炙）甘草（炙）白茯苓上为末，每服三钱，温酒调下。如不饮酒，南木香煎汤下。（《直指》）（按：此本《和剂》化毒排脓内补十宜散，今去川芎，加茯苓。《资生经》曰：胡权内补十全散，治肠痈神效。岂此方欤。又按：此本《千金》内补散，彼有川芎，无黄、茯苓。）《得效》加味十奇散，治肺痈已散，于《千金》内补散加乳香、没药。七贤散，治肠痈溃后疼痛，淋沥不已，或精神减少，饮食无味，面色痿黄，四肢无力，自汗盗汗，睡卧不宁。茯苓山药牡丹皮山茱萸熟地黄人参（各一钱）黄（二钱）水二钟，煨姜三片，大枣二枚，煎八分，食前服。（《正宗》）童良辅子，年十二，患内痈，腹胀脐凸而颇锐。医欲刺脐出脓，其母靳不许，抱子独泣。童驰告翁，邀与俱。及造卧内，见一野僧拥炉炽炭，燃铜筋一二枚烈火中，瞪目视翁曰：此儿病痈发小肠，苟舍刺脐，无他法。翁喻之曰：脐，神阙也，针刺所当禁。矧痈舍于内，惟当以汤丸攻之。苟如君言，必杀是子矣。僧怒，趋而出。翁投透脓散一匕，明日脓自气合溃，继以十奇汤下善应膏，凡浃旬瘥。（《沧洲翁传》）一妇人腹胀如鼓，脐突寸许，小大水涩滞，转侧腹有水声。此内脓已成，用针刺脐上突顶，出脓盆许。以牡丹皮散五六剂，其脓渐少。朝以八味丸，暮以八珍汤加泽泻、牡丹皮、黄、破故纸服之，月余而愈矣。（《正宗》）（按：此二案，一禁针，一用针，盖各有所宜也。且其用针，必得其法为佳，如野僧是妄术已。又《推求师意》有治验，与陈氏相似。）
　　脏腑类
　　痔
　　疗痔之方，如敷败熏洗等，则责有外科，故《观聚方》一概不录，此编亦遵其例云。
　　名义
　　经云：肠癖为痔。如大泽中有小小突出为峙，人于九窍中，凡有小肉突出者皆曰痔。不特于肛门边生，亦有鼻痔、眼痔、牙痔等。（《三因》）
　　源候总说
　　诸痔者，谓牡痔、牝痔、脉痔、肠痔、血痔也，其形证各条如后章。诸痔皆由伤风，房室不慎，醉饱合阴阳，致劳扰血气，而经脉流溢，渗溢肠间，冲发下部，有一方而治之者，名为诸痔，非为诸病共成一痔。痔久不瘥，变为也。（《病源论》）《内经》谓因而饱食，筋脉横解，肠为痔。夫痔病之候亦多矣，类而知也。（《圣济》）大凡五痔，皆因虚惫，恣食五辛五味鸡鱼而成，热毒壅入大肠，津液不通，气血凝滞，久坐久忍不粪，水冷入河水洗，酒后行房，及暑月行路，坐诸热又移坐冷，种种能成斯疾。（《本事续》）盖热则血伤，血伤则经滞，经滞则气不营运，气与血俱滞，乘虚而坠入大肠，此其所以为痔也。（《直指》）痔之疾五种，牡痔、肠痔、血痔、牝痔、脉痔是也。究其所由，皆是素蕴热毒，或过食烧炙新酒，久坐血脉不流，或因七情之气，郁结于脏腑之间，其毒不能消散，发而为痔。或藏于肛门之内，或突出于外，大者如莲花、鸡冠、核桃之状，小者如牛奶、鸡心、鼠尾、樱桃之类，名状更多，其实皆由藏毒所致。故蕴毒深者其状大，蕴毒小者其形小，或流脓水，或出鲜血，行坐之间，病者殊为之苦。久而不治，血气衰弱，必然成漏。（《大成》）大抵醉饱入房，则经脉横解，或精气泄脱，脉络一虚，酒食之毒，乘虚流注，或淫极强固精气，遂传大肠，或食浓味过多，必成斯疾。夫受病者，燥气也。为病者，湿热也。（按：此二句本出《兰室秘藏》，湿热作胃湿。）宜以泻火，和血、润燥、疏风之剂治之。（《外科发挥》）夫痔者，乃素积湿热，过食炙，或因久坐而血脉不行，又因七情而过伤生冷，以及担轻负重，竭力远行，气血纵横，经络交错，又因酒色过度，肠胃受伤，以致浊气瘀血，流注肛门，俱能发痔。此患不论老幼男妇皆然，盖有生于肛门之内，又突于肛外之旁，治分内外，各自提防。大者若莲花、蜂窠、翻花、鸡冠、菱角、珊瑚等状，小者如樱桃、鼠尾、牛奶、鸡心、核桃、蚬肉之形。故积毒深者，其形异而顽恶；毒浅者，其形正而平常。久则崩溃成漏，新则坠肿刺疼。甚者粪从孔出，血从窍流，气血日有所伤，形容渐有所削，若不早治。终至伤人。（《外科正宗》）
　　病由下焦蓄血
　　凡痔皆因酒面炙，蓄热伤血，恶血结聚于下焦，不得疏通，于是下坠而为痔。患痔之人，下部留蓄血热，多致大小便不通，小腹结急，才得一通，又复闭塞，且有漱水之证，此下焦留蓄血热明矣。其下焦蓄血，亦以尺脉洪盛见之。合用逐瘀汤主治，须得大小便通快。（《直指》）（按：逐瘀汤用芎、芷、生干地、芍、五灵脂、枳、壳、胶、莪、茯苓、茯神，木通、生甘、大黄、桃仁、姜、枣，水煎，）
　　脉候
</div>
    <div class="pagination">
<a href="杂病广要_page24.html">上一页</a><span>...</span><a href="杂病广要_page20.html">20</a><a href="杂病广要_page21.html">21</a><a href="杂病广要_page22.html">22</a><a href="杂病广要_page23.html">23</a><a href="杂病广要_page24.html">24</a><span class="current-page">25</span><a href="杂病广要_page26.html">26</a><a href="杂病广要_page27.html">27</a><a href="杂病广要_page28.html">28</a><a href="杂病广要_page29.html">29</a><a href="杂病广要_page30.html">30</a><span>...</span><a href="杂病广要_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
