<!DOCTYPE html>
<html>
<head>
    <meta charset="UTF-8">
    <title>类证治裁 - 第 19 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 19 页/共 115 页</h1>
    <div class="content">　　附方

　　〔通治〕定喘汤 麻 杏 芩 夏 草 白果 款冬 苏子桑皮〔补摄〕六味丸 见一卷中风。

　　〔发散〕三拗汤 见本卷哮。

　　〔解利〕华盖散 见本卷咳嗽。

　　〔痰火〕麻杏石甘汤 麻 杏 石 草〔饮邪〕桂枝加朴杏汤 桂 芍 草 姜 枣 朴 杏〔暑 〕香薷饮 见一卷中风。

　　〔暑 〕白虎汤 见一卷中风。

　　〔利湿〕四苓散 见一卷温。

　　〔散邪〕麻黄汤 麻 桂 杏 草〔肺胀〕小青龙加石膏汤 小青龙见本卷咳嗽，此加石膏。

　　〔水停〕越婢加半夏汤 见本卷咳嗽。

　　〔水逆〕真武汤 术 附 苓 芍 姜〔气痰〕温胆汤 见一卷温。

　　〔火痰〕清膈煎 广皮（钱半） 贝母 浮石（各二钱） 胆星（一钱） 木通（钱半） 白芥子（七分）

　　〔怒喘〕三因四七汤 苓 夏 苏 朴 姜 枣〔肺虚〕生脉散 参 五味 麦冬〔胃虚〕人参五味汤 参 术 广皮（各一钱） 五味（九粒） 麦冬 杏仁（各八分） 姜（三片）

　　枣（二枚）

　　〔引火〕七味八味丸 见一卷中风。八味丸加牛膝、车前，名肾气丸。

　　〔纳气〕都气丸 六味丸加五味子。

　　〔产喘〕参苏饮 人参（一两） 苏木（二两）

　　〔败血〕血竭散 血竭 没药（各一钱） 以陈酒、童便各半煎沸调服。

　　〔老人〕杏仁丸 杏仁 核桃肉 蜜丸。

　　〔虚衰〕嵩崖脾肾丸 肾气丸加骨脂、益智、砂仁。

　　〔支饮〕苓桂术甘汤 苓 桂 术 草〔少气〕保元汤 见一卷火。

　　〔少气〕异功散 见一卷中风。

　　〔气逆〕四磨汤 见本卷哮。

　　〔气逆〕七气汤 参 桂 夏 草 姜〔气逆〕杏子汤 麻 桂 杏 芍 姜 天冬〔降气〕苏子降气汤 见本卷失音。

　　〔肾气〕麻黄附子细辛汤 麻 附 辛〔气冲〕灵砂丹 水银 硫黄 二味炒成砂子，入水火鼎 炼为末，糯米糊丸麻子大。每服三丸，米饮下。

　　〔肺寒〕参苏温肺汤 参 苓 术 草 桂 夏 陈 苏 五味 木香 桑皮 姜〔寒包热〕麻黄定喘汤 即前定喘汤。

　　〔久嗽〕人参定喘汤 人参 麻黄 炙草 阿胶 半夏（各一钱） 五味 桑皮（各五分） 粟壳（二分）

　　姜（三片）

　　〔痰喘〕千缗汤 半夏（七粒） 皂角（去皮弦） 炙草（各一寸） 姜（二片）

　　〔胶痰〕导痰汤 见一卷中风。

　　〔喘嗽〕九宝汤 麻 杏 苏 桂 陈 荷 姜 草 桑皮 腹皮 乌梅〔喘嗽〕安嗽化痰膏 见本卷咳嗽。

　　卷之二　喘症论治

　　喘脉案

　　赵 衰年喘嗽痰红，舌焦咽燥，背寒，耳鸣颊赤，脉左弦疾，右浮洪而尺搏指。按脉症系冬阳不潜，金为火烁，背觉寒者，非真寒也。以父子悬壶，忽而桂、附，忽而知、柏，忽而葶苈逐水，忽而款冬泄肺，致嗽血益加，身动即喘，坐则张口抬肩，卧则体侧喘剧，因侧卧则肺系缓而痰益壅也。思桂、附既辛热助火，知、柏亦苦寒化燥，非水焉用葶苈，泄热何借款冬，细察吸气颇促，治宜摄纳。但热蒸腻痰，气冲咽痛，急则治标，理先清降。用川百合、贝母、杏仁、麦冬、沙参、牡蛎、阿胶（水化），燕窝汤煎。一啜嗽定而痰红止。

　　去杏仁、牡蛎、阿胶，加生地、竹茹、丹皮、元参、羚羊角午服，以清上中浮游之火，用熟地、五味、茯神、秋石、龟板、牛膝、青铅晚服，以镇纳下焦散越之气，脉症渐平。

　　族某 七旬以来，冒寒奔驰，咳呕喘急，脉弦滑，时 冷气。

　　夫寒痰停脘必呕，宿痰阻气必咳。老人元海根微，不任劳动，劳则嗽，嗽则气升而喘，必静摄为宜，仿温肺汤，用辛温止嗽以定喘。淡干姜、五味、（干姜、五味摄太阳而定喘，古人治嗽喘，必二味同用。）

　　桑皮（炙）、茯苓、潞参、甜杏仁、橘红、制半夏、款冬花、紫衣胡桃，数服喘呕俱定，十服全瘳。

　　李 喘由外感者治肺，由内伤者治肾，以肺主出气，肾主纳气也。出气阻而喘，为肺病，吸气促而喘，为肾病。今上气喘急，遇烦劳则发，不得卧息，必起坐伏案乃定，近则行步亦喘，是元海不司收纳之权，致胶痰易阻升降之隧，急急摄固真丸。熟地炭、牛膝炭、茯神、五味、萸肉、补骨脂、莲子（俱炒）。数服颇安。

　　贡 积年痰嗽，脉细形衰，动则疝气偏坠，病因肝肾久损，客冬心事操劳，身动即喘，痰嗽益剧，肉消骨立，是五液悉化为痰，偏卧不舒，是阴阳亦乖于用，所谓因虚致病，积损成劳候也。右脉沉数无力，左脉浮数无根，良由下元真气失纳，以致下引上急，吸入颇促而为短气，若不纳使归源，将下元根蒂都浮，喘嗽何由镇静，况症本肾虚水泛为痰，必非理嗽涤饮可效。奈何胆星、竺黄、芥子、芩、柏等无理乱投，不知顾忌。

　　昨议服固摄之品，痰气较平，而脉象未改，是损极难复，维系不固，有暴脱之忧。今酌定晨服都气丸加参、术、远志、故纸，晚服肾气汤去萸、泻、丹皮、桂、附，加茯神、五味、杞子、沙苑子、莲子、枣仁。冀其气平而痰嗽自定。

　　岳 少年体质阴亏，兼伤烦劳，脉虚促，热渴颊红，痰血喘急，速进糜粥以扶胃，食顷喘定，症宜清调肺卫，润补心营。甜杏仁、阿胶（水化）、沙参、川贝、茯神、枣仁、麦冬、石斛、蒌仁、黄 （蜜炒）。三服脉匀症退。继进燕窝汤，嗽喘悉止。治以培土生金，潞参、山药、炙草、玉竹、五味、茯神、杏仁、莲子、红枣，食进。丸用加减都气而安。

　　服侄 初春脉左弦长，直上直下，喘嗽吐红，梦泄。冬阳不潜，足少阴经与冲脉同络，阴虚火炎，气冲为喘，络伤为血，乃元海根蒂失固。医者不知纳气归原，泛用归、 、术、草，症势加剧，寒热咳逆，血升气促，冲脉动诸脉皆动，总由肺肾失交，急急收纳，务令阳潜阴摄。阿胶（水化）、牡蛎（醋 ）、龟板（酥炙）、龙骨（ ）、五味、山药、高丽参、茯神、枣仁、坎 （焙研）。数服嗽平血止，去坎 ，加青铅，冲气亦定。

　　倪 年近七旬，木火体质，秋嗽上气喘急，痰深而黄，甚则不得卧息，须防晕厥。治先平气定喘。蜜桑皮、苏子、杏仁、川贝母、茯神、栝蒌、百合。二服后，加白芍、麦冬。述旧服两仪膏痰多食减，今订胶方，减用熟地（砂仁末拌熬晒干，四两）、高丽参（一两）、茯苓（三两）、甜杏仁（炒研，五两）、莲子（八两）、枣仁（一两）、枇杷膏（四两）、燕窝（两半）、橘红（八钱）、贝母（一两）、山药（三两）、阿胶（一两），各味熬汁，阿胶收，开水化服。

　　某 肾不纳气则喘息上奔，脾不输精则痰气凝滞。今痰哮不利，呼吸颇促，病本在脾肾，而肺胃其标也。

　　由冬延春，脉候若断若续，忽神烦不寐，语谵舌灰，虚中夹温，治先清降。杏仁、栝蒌、象贝、茯神、潞参，菖蒲汁冲服。一剂嗽定得寐，舌苔稍退，进粳米粥，喘息乃粗，脉见虚促，急用纳气归原，冀根蒂渐固。高丽参、五味、牛膝炭。远志、茯神、杞子、莲子、牡蛎粉，六服。间用七味地黄丸而安。

　　卷之二

　　痰饮论治

　　痰饮皆津液所化，痰浊饮清，痰因于火，饮因于湿也。痰生于脾，湿胜则精微不运，从而凝结，或壅肺窍，或流经隧：饮聚于胃，寒留则水液不行，从而泛滥，或停心下，或渍肠间。此由脾胃水湿阴凝，必阳气健运，则浊阴下降，如烈日当空，则烟云消散，宜以理脾逐湿为治者也。若夫肾阳虚火不制水，水泛为痰，则饮逆上攻，故清而澈，治宜通阳泄湿，忌用腻品助阴；如四物六味等汤。肾阴虚，火必烁金，火结为痰，为痰火上升，故稠而浊，治宜滋阴清润，忌用温品助燥，如二陈六君子等汤。治法所必辨也。夫清澈为饮，稠浊为痰，饮惟停蓄肠胃，而痰则随气升降，遍身皆到。庞氏云：天下无逆流之水，因乎风也。人身无倒上之痰，因乎气也。在肺则咳，在胃则呕，在心则悸，在头则眩，在背则冷，在胸则痞，在胁则胀，在肠则泻，在经络则肿，在四肢则痹，变幻百端，昔人所谓怪症多属痰，暴病多属火也。然又谓见痰休治痰者，以治必探本，恐专事消涤，重虚其胃气，反滋膨胀耳。丹溪云：胃气亦赖痰以养，攻涤则胃虚而痰愈剧。亦有但治其痰者，如风痰散之，防风丸加南星、生姜。风兼寒者，青州白丸子。寒痰温之，理中化痰丸。暑痰豁之，消暑丸。湿痰燥之，二术二陈汤、白术丸。燥痰润之，润肺饮加杏仁、白蜜。火痰清之，清气化痰丸。食痰消之，保和丸、栝蒌丸。

　　酒痰化之，瑞竹堂化痰丸。郁痰解之，三因七气汤加郁金、菖蒲、香附。气痰利之，咯不出，咽不下，如败絮，如梅核。七气汤、三仙丸。惊痰泄之，控涎丹加辰砂、蝎尾。老痰软之，如海石、海粉、芒硝、瓦楞子之类，或青礞石丸。顽痰吐之，三圣散、青绿丸，虚者参芦散加竹沥。在上者涌之，桔梗芦散，或稀涎散。在下者导之，导痰汤，甚者滚痰丸。在脾者黄，滑而易出，二陈汤加枳、术。在肺者白如米粒，涩而难出，利金汤去姜、枳，加玉竹，蜜水冲。在肝者青而多泡，川芎丸加星、枳，甚者千缗汤。在心者赤，结如胶粘，半黄丸。在肾者黑而多咸。桂苓丸加泽泻、车前。留胁下者，天阴隐痛。二陈汤加白芥子。滞经络者，筋骨牵痛。荆沥、竹沥、姜汁行之，或旋复花汤加桂枝。入四肢者，手足疲软。导痰汤加桂枝、姜黄、竹沥。隐皮里膜外者，肿而麻木。二陈汤加白芥子、姜汁、竹沥。或成块流走不定，导痰汤加姜汁、竹沥。或成核结聚项间。痰核丸、痰核酒。膈上停痰痞闷，小陷胸汤加茯苓、枳实、姜汁、竹沥。脘中伏痰臂痛，指、迷茯苓丸。

　　痰滞气逆嗽多，六安煎。寒涎沃胆不眠，温胆汤，多惊者，加蝎尾。痰挟死血攻注，控涎丹加韭汁、桃仁、木香、胡椒、鲮鲤甲。痰结窠囊呕吐，姜汁、竹沥、韭汁饮。中风痰迷心窍，属寒者，涤痰汤下牛黄丸；属热者，下二丹丸。癫痫痰闷抽掣，牛黄丸。此皆治其标也。如求其本，脾虚湿痰，宜健脾以运之。四君子汤、参术健脾丸。肺热火痰，宜清肺以润之。清肺饮、四阴煎。脾肺气虚不运生痰者，六君子汤加木香。肺胃气虚不化生痰者，六君子汤加桔梗。脾气滞者，异功散加砂仁。中气弱者，补中益气汤。

</div>
    <div class="pagination">
<a href="类证治裁_page18.html">上一页</a><span>...</span><a href="类证治裁_page14.html">14</a><a href="类证治裁_page15.html">15</a><a href="类证治裁_page16.html">16</a><a href="类证治裁_page17.html">17</a><a href="类证治裁_page18.html">18</a><span class="current-page">19</span><a href="类证治裁_page20.html">20</a><a href="类证治裁_page21.html">21</a><a href="类证治裁_page22.html">22</a><a href="类证治裁_page23.html">23</a><a href="类证治裁_page24.html">24</a><span>...</span><a href="类证治裁_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
