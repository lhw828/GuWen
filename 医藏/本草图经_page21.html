<!DOCTYPE html>
<html>
<head>
    <meta charset="UTF-8">
    <title>本草图经 - 第 21 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草图经 - 第 21 页/共 53 页</h1>
    <div class="content">　　贯众生玄山山谷及冤句少室山，今陕西、河东州郡及荆、襄间多有之。而少有花者，春生，苗赤；叶大如蕨，茎秆三棱，叶绿色似小鸡翎，又名凤尾草；根紫黑色，形如大瓜，下有黑须毛，又似老鸱。《尔雅》云：泺（舒若切），贯众。郭璞注云：叶圆锐，茎毛黑，布地，冬不死，《广雅》谓之贯节是也。三月采根，晒干。荆南人取根为末，水调服一钱匕，止鼻血有效。

　　草部下品之上卷第八

　　半夏

　　半夏生槐里川谷，今在处有之，以齐州者为佳。二月生苗，一茎，茎端出三叶，浅绿色，颇似竹叶而光，江南者似芍药叶；根下相重生，上大下小，皮黄肉白；五月、八月内采根，以灰 二日，汤洗曝干。一云：五月采者虚小，八月采者实大，然以圆白陈久者为佳。其平泽生者甚小，名羊眼半夏。又由跋绝类半夏，而苗高近一、二尺许，根如鸡卵，大多生林下，或云即虎掌之小者，足以相乱。半夏主胃冷呕哕，方药之最要。张仲景治反胃呕吐，大半夏汤。半夏三升，人参三两，白蜜一升，以水一斗二升，和扬之一百四十遍，煮取三升半，温服一升，日再。亦治膈间支饮。又主呕哕，谷不得下，眩悸，半夏加茯苓汤。半夏一升，生姜半斤，茯苓三两，切，以水七升，煎取一升半，分温服之。又主心下悸，半夏麻黄丸，二物等分，筛末，蜜丸，大如小豆，每服三丸，日三。其余主寒厥，赤风，四逆，呕吐。附子粳米汤，及伤寒方。用半夏一升，洗去滑，焙干，捣末，小麦面一升，合和，以水搜令熟，丸如弹丸，以水煮令面熟，则药成。初吞四、五枚，日二稍稍增至十五枚，旋煮旋服，觉病减，欲更重合亦佳。禁食饧与羊肉。

　　草部下品之上卷第八

　　由跋

　　由跋，文具半夏条下。

　　草部下品之上卷第八

　　虎掌

　　虎掌生汉中山谷及冤句，今河北州郡亦有之。初生根如豆大，渐长大，似半夏而扁，累年者其根圆及寸，大者如鸡卵。周匝生圆芽二、三枚或五、六枚；三月、四月生苗，高尺余；独茎上有叶如爪，五、六出分布，尖而圆；一窠生七、八茎，时出一茎作穗，直上如鼠尾；中生一叶如匙，裹茎作房，旁开一口，上下尖，中有花，微青褐色；结实如麻子大，熟即白色，自落布地，一子生一窠。九月苗残取根，以汤入器中，渍三、七日，汤冷乃易，日换三、四遍，洗去涎，曝干用之。或再火炮。今冀州人菜园中种之，亦呼为天南星。江州有一种草，叶大如掌，面青背紫，四畔有芽如虎掌，生三、五叶为一本，冬青。治心痛寒热积气。

　　不结花实，与此名同，故附见之。

　　草部下品之上卷第八

　　莨菪子

　　莨菪子生海滨川谷及雍州，今处处有之。苗茎高二、三尺许，叶似地黄、王不留行、红蓝等而三指阔；四月开花，紫色；苗、荚、茎有白毛；五月结实，有壳作罂子，状如小石榴，房中子至细，青白色，如米粒，一名天仙子。五月采子，阴干。谨按《本经》云：莨菪性寒，后人多云大热，而《史记》淳于意传云：淄川王美人怀子而不乳，意饮以浪荡药一撮，以酒饮之，旋乳。且不乳岂热药所治。又古方主卒癫狂，亦多单用莨菪，不知果性寒邪？《小品》载治癫狂方云：取莨菪三升，作末，酒一升，渍数日出，捣之，以向汁和绞，去滓，汤上煎，令可丸，服如小豆三丸，日三。当觉口面急，头中有虫行，额及手足有赤色处，如此并是瘥候。未知再服，取尽，神良。又《箧中方》主肠风，莨菪煎。取莨菪实一升治之，曝干，捣筛，生姜半斤，取汁，二物相合银锅中，更以无灰酒二升，投之，上火煎令如稠饧，即旋投酒，度用酒可及五升以来，即止煎，令可丸，大如梧子。每旦酒饮通下三丸，增至五、七丸止。若丸时粘手，则菟丝粉衬隔煎熬，切戒火紧，则药易焦而失力矣。初服微热，勿怪。疾甚者，服过三日，当下利，疾去，利亦止，绝有效。

　　草部下品之上卷第八

　　蜀漆

　　蜀漆生江林山川谷及蜀汉。常山苗也。常山生益州山谷及汉中，蜀漆根也。江林山即益州江阳山名，是同处耳。今京西、淮、浙、湖南州郡亦有之。叶似茗而狭长，两两相当；茎圆有节；三月生红花，青萼；五月结实，青；三子为房；苗高者不过三、四尺；根似荆，黄色。而海州出者，叶似楸叶，八尺，有花红白色，子碧色，似山楝子而小。五月采叶，八月采根，阴干。此二味为治疟之最要。张仲景蜀漆散：用蜀漆、云母、龙骨等分，杵末，患者至发前，以浆水和半钱服之。温疟加蜀漆半分，临发时服一钱匕。今天台山出一种草，名土常山，苗、叶极甘，人用为饮香，其味如蜜，又名蜜香草，性亦凉，饮之益人，非此常山也。

　　草部下品之上卷第八

　　常山

　　常山，文具蜀漆条下。

　　草部下品之上卷第八

　　青葙子

　　青葙子生平谷道旁，今江淮州郡近道亦有之。二月内生青苗，长三、四尺；叶阔似柳，细软；茎似蒿，青红色；六月、七月内生花，上红下白；子黑光而扁，有似莨菪；根似蒿根而白，直下独茎生根。六月、八月采子。又有一种花黄，名陶珠术；苗亦相似，恐不堪用之。

　　草部下品之上卷第八

　　牙子

　　牙子即野狼牙子，生淮南川谷及冤句。今江东京东州郡多有之。苗似蛇莓而浓大，深绿色；根黑色，若兽之齿牙，故以名之。三月、八月采根，日干。古方多用治蛇毒。其法取独茎野狼牙，捣，腊月猪脂和，以傅上，立瘥。又杨炎《南行方》云：六月以前用叶，以后用根，生咀，以木叶裹之， 火炮令热用，熨疮上，冷，即止。张仲景治妇人阴疮，亦单用之。

　　草部下品之上卷第八

　　白蔹

　　白蔹生衡山山谷，今江淮州郡及荆、襄、怀、孟、商、齐诸州皆有之。二月生苗，多在林中作蔓，赤茎；叶如小桑；五月开花，七月结实；根如鸡、鸭卵；三、五枚同窠，皮赤黑，肉白。二月、八月采根，破片，曝干。今医治风金疮及面药方多用之。濠州有一种赤蔹，功用与白蔹同，花、实亦相类，但表里俱赤耳。

　　草部下品之上卷第八

　　白芨

　　白及生北山川谷，又冤句及越山，今江淮、河、陕、汉、黔诸州皆有之，生石山上。春生苗，长一尺许，似 榈及藜芦，茎端生一台；叶两指大，青色；夏开花紫；七月结实，至熟黄黑色。至冬叶凋。根似菱米，有三角白色，角端生芽。二月、七月采根。今医治金疮不差及痈疽方中多用之。

　　草部下品之上卷第八

　　蛇含

　　蛇含生益州山谷，今近处亦有之。生土石上，或下湿地。蜀中人家亦种之。一茎五叶或七叶。此有两种，当用细叶黄色花者为佳。八月采根，阴干。《古今录验方》治赤疹，用蛇衔草，捣令极烂，傅之，瘥。赤疹者，由冷湿搏于肌中，甚即为热，乃成赤疹，得天热则剧，冷则减是也。古今诸丹毒疮肿方通用之。又下有女青条云：蛇衔根也，生朱崖。陶隐居、苏恭皆以为：若是蛇衔根，不应独生朱崖。或云是雀瓢，即萝摩之别名，或云二物同名，以相类故也。医家鲜用，亦稀识别，故但附着于此。

　　草部下品之上卷第八

　　女青

　　女青，文具蛇含条下。

　　草部下品之上卷第八

　　草蒿

　　草蒿即青蒿也。生华阴川泽，今处处有之。春生苗，叶极细，嫩时人亦取杂诸香菜食之，至夏高三、五尺；秋后开细淡黄花，花下便结子，如粟米大，八、九月间采子，阴干。根、茎、子、叶并入药用，干者炙作饮香，尤佳。青蒿亦名方溃。凡使子勿使叶，使根勿使茎，四者若同，反以成疾。得童子小便浸之良。治骨蒸热劳为最，古方多单用者。葛氏治金刃初伤，取生青蒿，捣，傅上，以帛裹创，血止即愈。崔元亮《海上方》，疗骨蒸鬼气，取童子小便五大斗，澄过，青蒿五斗，八、九月采带子者最好，细锉，二物相和，内好大釜中，以猛火煎取三大斗，去滓，净洗釜令干，再泻汁，安釜中，以微火煎可二大斗，即取猪胆十枚相和，煎一大斗半，除火，待冷，以新瓷器盛，每欲服时，取甘草二、三两，熟炙，捣末，以煎和捣一千杵为丸。空腹，粥饮下二十丸，渐增至三十丸止。

　　草部下品之下卷第九

　　连翘

　　连翘生泰山山谷，今近京及河中、江宁府、泽、润、淄、兖、鼎、岳、利州、南康军皆有之。有大翘、小翘二种，生下湿地或山岗上；叶青黄而狭长，如榆叶、水苏辈；茎赤色，高三、四尺许；花黄可爱；秋结实似莲作房，翘出众草，以此得名；根黄如蒿根。八月采房，阴干。其小翘生岗原之上；叶、花、实皆似大翘而细。南方生者，叶狭而小，茎短，才高一、二尺，花亦黄，实房黄黑，内含黑子如粟粒，亦名旱连草，南人用花、叶。中品鳢肠亦名旱莲，人或以此当旱连，非也。《尔雅》谓之连，一名异翘，一名连苕，又名连草。今南中医家说云：连翘盖有两种：一种似椿实之未开者，壳小坚而外完，无跗萼，剖之则中解，气甚芬馥，其实才干，振之皆落，不着茎也；一种乃如菡萏，壳柔，外有跗萼抱之，无解脉，亦无香气，干之虽久，着茎不脱，此甚相异也。今如菡萏者，江南下泽间极多。如椿实者，乃自蜀中来，用之亦胜江南者。据本草言，则蜀中来者为胜。然未见其茎叶如何也。

　　草部下品之下卷第九

　　白头翁

　　白头翁生嵩山山谷，今近京州郡皆有之。正月生苗，作丛，状如白薇而柔细稍长；叶生茎端，上有细白毛而不滑泽，近根有白茸，正似白头老翁，故名焉；根紫色，深如蔓菁；二月、三月开紫花，黄蕊；五月、六月结实。其苗有风则静，无风而摇，与赤箭、独活同。七月、八月采根，阴干用。今俗医用合补下药，服之大验，亦冲人。

　　草部下品之下卷第九

　　茹

　　茹生代郡川谷，今河阳、淄、齐州亦有之。二月生苗，叶似大戟而花黄色；根如萝卜，皮赤黄，肉白，初断时，汁出凝黑如漆；三月开浅红花，亦淡黄色，不着子。陶隐居谓出高丽者，此近之也。四月、五月采根，阴干。漆头者良。又有一种草 茹，色白。采者烧铁烁头，令黑，以当漆头，非真也。然古方有用两种者。姚僧垣治痈疽生臭恶肉，以白 茹散傅之，看肉尽便停，但傅诸膏药。若不生肉，又傅黄 散。恶肉仍不尽者，可以漆头赤皮 茹为散，用半钱匕，和白 茹散三钱匕，合傅之，瘥。是赤、白皆可用也。

</div>
    <div class="pagination">
<a href="本草图经_page20.html">上一页</a><span>...</span><a href="本草图经_page16.html">16</a><a href="本草图经_page17.html">17</a><a href="本草图经_page18.html">18</a><a href="本草图经_page19.html">19</a><a href="本草图经_page20.html">20</a><span class="current-page">21</span><a href="本草图经_page22.html">22</a><a href="本草图经_page23.html">23</a><a href="本草图经_page24.html">24</a><a href="本草图经_page25.html">25</a><a href="本草图经_page26.html">26</a><span>...</span><a href="本草图经_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
