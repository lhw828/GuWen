<!DOCTYPE html>
<html>
 <head>
  <meta charset="utf-8"/>
  <title>
   医经原旨 - 第 5 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   医经原旨 - 第 5 页/共 19 页
  </h1>
  <div class="content">
   （至阴、至阳，即天地之道也。至阴虚者，地气衰而不升，不升则无以降，故天气绝。至阳盛者，天气亢而不降，不降则无以升，故地气不足。盖阴阳二气，互藏其根，更相为用，不可偏废。此借天地自然之道，以喻人之阴阳贵和也。）阴阳并交，至人之所行。（并交者，阴阳不相失而得其和平也。此其调摄之妙，惟至人者乃能行之。）阴阳并交者，阳气先至，阴气后至，是以持诊之道，先后阴阳而持之。（凡阴阳之道，阳动阴静，阳刚阴柔，阳倡阴随，阳施阴受，阳升阴降，阳前阴后，阳上阴下，阳左阴右，数者为阳，迟者为阴，表者为阳，里者为阴，至者为阳，去者为阴，进者为阳，退者为阴，发生者为阳，收藏者为阴，阳之行速，阴之行迟，故阴阳并交者，必阳先至而阴后至，是以持诊者在察阴阳先后，以测其精要也。）奇恒之势，乃六十首。诊合微之事，追阴阳之变，章五中之情，取虚实之要，定五度之事，知此乃足以诊。（奇，异也。恒，常也。六十首，即所谓《九针》六十篇之义，今失其传矣。诊合微之事者，参诸诊之法而合其精微也。追阴阳之变者，求阴阳盛衰之变也。章，明也。五中，五脏也。五度，即前十度也。会此数者，参伍其妙，斯足以言诊矣。）

　　是以切阴不得阳，诊消亡，得阳不得阴，守学不湛，知左不知右，知右不知左，知上不知下，知先不知后，故治不久。（切阴不得阳，诊消亡者，言但知有阴阳而不知阴阳互根、互用之义，及阴平阳秘之道者也。湛，明也。偏守其学，终属不明。左右、上下、先后，皆阴阳之道也。使不知左右，则不明升降之理；不知上下，则不明清浊之宜；不知先后，则不知缓急之用，安望能治，治而能久哉？）知丑知善，知病知不病，知高知下，知坐知起，知行知止，用之有纪，诊道乃具，万世不殆。（凡此数者，皆有对待之理，若差之毫厘，则谬以千里。故凡病之善恶，形之动静，皆所当辨。能明此义，而用之有纪，诊道斯备，故可万世无殆矣。纪，条理也。殆，危也。）起所有余，知所不足。（起，兴起也。言将治其有余，当察其不足。盖邪气多有余，正气多不足。若只知有余而忘其不足，则取败之道也。此示人以根本当慎之意。）

　　度事上下，脉事因格。（能度形情之高下，则脉事因之可格致而知也。）是以形弱气虚死；（中外俱败也。）形气有余、脉气不足死；（外貌无恙，脏气已坏也。）脉气有余、形气不足生。（脏气未伤者形衰无害，盖以根本为主也，形肉已脱九候虽调犹死，盖脱与不足本自不同，而形肉既脱，脾元绝矣，故脉气虽调亦所不治。与此互求，其义更明。）是以诊有大方，坐起有常。（大方者，大法也。坐起有常则举动不苟，而先正其身，身正于外，心必随之，故诊之大方必先乎此。）出入有行，以转神明。（行，德行也。医以活人为心，其于出入之时，念念皆真，无一不敬，则德能动天，诚能格心，故可以转运周旋而无往弗神矣。行，去声。）必清必净，上观下观。（必清必净则心专志一而神明见，然后上观之以察其神、色、声、音，下观之以察其形、体、逆、顺。）司八正邪，别五中部。（司，候也。别，审也。候八节、八风之正邪以察其表，审五脏、五形之部位以察其里。）按脉动静，循尺滑涩寒温之意。（按脉动静，可别阴阳，滑涩寒温，可知虚实。凡脉滑则尺之皮肤亦滑，脉涩则尺之皮肤亦涩，脉寒则尺之皮肤亦寒，脉温则尺之皮肤亦温，故循尺即可以知之。循，揣摩也。）视其大小，合之病能。（大小，二便也。二便为约束之门户，门户不要则仓廪不藏，得守者生，失守者死，故视其大小以合病能。能，情状之谓。）逆从以得，复知病名。（反者为逆，顺者为从。必得逆从，必知病名，庶有定见而无差谬。）诊可十全，不失人情。（诊如上法，庶可十全，其于人情尤不可失也。）视息视意，不失调理。（视息者，察呼吸以观其气，视意者，察形色以观其情，故能不失调理。）不知此道，失经绝理。

　　亡言妄期，此谓失道。（不知此道则亡言妄期，未有不殆者矣。）万物之外，六合之内，天地之变，阴阳之应。彼春之暖，为夏之暑，彼秋之忿，为冬之怒。四变之动，脉与之上下。（物在天中，天包物外，天地万物，本同一气。凡天地之变，即阴阳之应，故春之暖为夏暑之渐也，秋之忿为冬怒之渐也。春生夏长，秋收冬藏，是即阴阳四变之动，而脉亦随之以上下也。）以春应中规，（规者，所以为圆之器。

　　春气发生，圆活而动，故应中规，而人脉应之，所以圆活也。）夏应中矩，（矩者，所以为方之器。夏气茂盛，盛极而止，故应中矩，而人脉应之，所以洪大方正也。）秋应中衡，（衡，平也。秋气万宝俱成平于地面，故应中衡，而人脉应之，所以浮毛而见于外也。）冬应中权。（权，秤锤也。冬气闭藏，故应中权，而人脉应之，所以沉石而伏于内也。凡兹规矩权衡者，皆发明阴阳升降之理，以合乎四时脉气之变象也。）是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期。期而相失，如脉所分。分之有期，故知死时。（冬至一阳生，故冬至后四十五日以至立春，阳气以渐而微上，阳微上则阴微下矣。夏至一阴生，故夏至后四十五日以至立秋，阴气以渐而微上，阴微上则阳微下矣。此所谓阴阳有时也。与脉为期者，脉随时而变迁也。期而相失者，谓春规、夏矩、秋衡、冬权不合于度也。如脉所分者，谓五脏之脉各有所属也。分之有期者，谓衰王各有其时也。知此者，则必知死生之时矣。）微妙在脉，不可不察。察之有纪，从阴阳始。始之有经，从五行生。生之有度，四时为宜。（脉之微妙，亦惟阴阳五行为之经纪，而阴阳五行之生各有其度：如阳生于冬至，阴生于夏至，木生于亥，火生于寅，金生于巳，水土生于申，此四时生王各有其宜也。纪，纲纪也。

　　经，经常也。即大纲、小纪之义。）补泻勿失，与天地如一。（天地之道，损有余而补不足。补泻不失其宜，则与天地之道如一矣。）得一之精，以知死生。（一之精者，天人一理之精微也。天地之道，阳主乎动，阴主乎静，阳来则生，阳去则死，知天道之所以不息者，则知人之所以死生矣。）所以声合五音，色合五行，脉合阴阳。（声合宫商角征羽，色合金木水火土，脉合四时阴阳，虽三者若乎有分，而理则一也。）

　　持脉有道，虚静为保。（凡持脉之道，一念精诚，最嫌扰乱。虚心静志，纤微无间，诊道全矣。保，不失也。）

　　春日浮，如鱼之游在波。（脉得春气，虽浮动而未全出，故如鱼之游在波也。）夏日在肤，泛泛乎万物有余。（脉得夏气，则洪盛于外，故泛泛乎如万物之有余也。）秋日下肤，蛰虫将去。（脉得秋气，则洪盛渐敛，故如欲蛰之虫将去也。）冬日在骨，蛰虫周密，君子居室。（脉得冬气，沉伏在骨，故如蛰虫之周密，君子之于斯时，亦当体天地闭藏之道，而居于室也。）故知内者按而纪之，知外者终而始之。此六者，持脉之大法。（“内”言脏气，脏象有位，故可按而纪之；“外”言经气，经脉有序，故可终而始之。

　　此四时、内外六者之法。）春脉如弦。春脉者肝也，东方木也，万物之所以始生也。故其气来 弱轻虚而滑，端直以长，故曰弦。反此者病。（弦者，端直以长，状如弓弦有力也，然 弱轻虚而滑，则弦中自有和意，肝脏主之。）何如而反？其气来实而强，此谓太过，病在外；其气来不实而微，此谓不及，病在中。（其气来实而强，弦之过也；其气来不实而微，弦之不及也。皆谓弦脉之反。太过者病在外，不及者病在中。盖外病多有余，内病多不足也。）太过则令人善忘，忽忽眩冒而巅疾；其不及，则令人胸痛引背，下则两胁 满。（忘，当作怒。肝气虚则恐，实则怒。忽忽，恍忽不爽也。冒，闷昧也。巅疾，疾在巅顶也。足厥阴之脉，会于巅上，贯膈，布胁肋，故其为病如此。 ，音区，腋下胁也。）

　　夏脉钩。夏脉者心也，南方火也，万物之所以盛长也。故其气来盛去衰，故曰钩。反此者病。（钩者，举指来盛，去势似衰，盖脉盛于外，而去则无力，阳之盛也，心脏主之。）何如而反？其气来盛去亦盛，此谓太过，病在外；其气来不盛去反盛，此谓不及，病在中。（其气来盛去亦盛，钩之过也；其来不盛去反盛，钩之不及也，皆为钩脉之反。去反盛者，非强盛之谓。凡脉自骨肉之分，出于皮肤之际谓之来；自皮肤之际还于骨肉之分，谓之去。来不盛去反盛者，言来则不足，去则有余，即消多长少之意。故扁鹊于春肝、夏心、秋肺、冬肾，皆以实强为太过，病在外，虚微为不及，病在内。辞虽异而意则同也。）太过则令人身热而肤痛，为浸淫；其不及则令人烦心，上见咳唾，下为气泄。（夏脉太过，则阳有余而病在外，故令人身热肤痛而浸淫流布于形体；不及则君火衰而病在内，故上为心气不足而烦心，虚阳侵肺而咳唾，下为不固而气泄，以本经脉起心中，出属心系，下膈，络小肠，又从心系却上肺故也。）秋脉如浮。秋脉者肺也，西方金也，万物之所以收成也。故其气来轻虚以浮，来急去散，故曰浮。反此者病。（浮者，轻虚之谓。来急去散者，以秋时阳气尚在皮毛也。肺脏主之。）何如而反？其气来毛而中央坚，两旁虚，此谓太过，病在外；其气来毛而微，此谓不及，病在中。（中央坚，浮而中坚也。凡浮而太过，浮而不及，皆浮之反，而病之在外在内，义与前同。）太过则令人逆气，而背痛愠愠然；其不及则令人喘，呼吸少气而咳，上气见血，下闻病音。（肺脉起中焦，下络大肠，还循胃口，上膈属肺，其脏附背，故太过则逆气为壅而背痛见于外。愠愠，悲郁貌。其不及则喘咳短气；气不归原，所以上气；阴虚内损，所以见血。下闻病音，谓喘息则喉下有声也。）冬脉如营。冬脉者肾也，北方水也，万物之所以合藏也。故其气来沉以搏，故曰营。反此者病。（营者，营垒之谓，如士卒之团聚不散，亦沉石之义也，肾脏主之。）

　　何如而反？其气来如弹石者，此谓太过，病在外；其去如数者，此谓不及，病在中。（来如弹石者，其志至强，营之太过也；其去如数者，动止疾促，营之不及也。盖数本属热，而此真阴亏损之脉，亦必紧数，然愈虚则愈数，原非阳强实热之数，故云“如数”，则辨析之意深矣。此而一差，祸如反掌也。太过，病在外；不及，病在中。）太过则令人解 ，脊脉痛而少气，不欲言，其不及则令人心悬如病饥，中清，脊中痛，少腹满、小便变。（冬脉太过，阴邪胜也。阴邪胜则肾气伤，真阳虚，故令人四体懈怠，举动不精，是谓解 。脊痛者，肾脉之所至也。肾藏精，精伤则无气，故少气不欲言，皆病之在外也。其不及则真阴虚，虚则心肾不交，故令人心悬而怯，如病饥也。季胁下空软之处曰 中，肾之旁也。肾脉贯脊属肾，络膀胱，故为脊痛、腹满、小便变等病。变者，谓或黄，或赤，或为遗淋，或为癃闭之类，由肾水不足而然，是皆病之在中也。 ，音迹。）脾脉者土也，孤脏以灌四旁者也。（脾属土，土为万物之本，故营运水谷，化津液，以灌溉于肝、心、肺、肾之四脏者也。土无定位，分王四季，故称为孤脏。）善者不可得见，恶者可见。（脾无病则灌溉周而四脏安，不知脾力之何有，故善者不可得见；脾病则四脏亦随而病，故恶候见矣。）其来如水之流者，此谓太过，病在外；如鸟之喙者，此谓不及，病在中。（如水之流者，滑而动也。如鸟之喙者，锐而短也。

　　太过病在外，不及病在中。喙，音诲， 也。）太过则令人四肢不举，其不及则令人九窍不通，名曰重强。（脾土太过病在外，故令人四肢不举，以脾主四肢而湿胜之也。不及病在中，故令人九窍不通，以脾气弱则四脏皆弱而气不行也。重强，不柔和貌，沉重拘强也。其来如水之流，滔滔洪盛者，其太过也。溅溅不返者，其将竭也。均谓之流，一盛一危，迥然有异。如太过则令人四肢不举，以在外之标言之，若脾虚不能胜湿者，则不可言太过矣。溅，音笺，浅而疾也。）平人之常气禀于胃，胃者，平人之常气也。人无胃气曰逆，逆者死。（土得天地中和之气，长养万物，分王四时。而人胃应之；凡平人之常受气于谷，谷入于胃，五脏六腑，皆以受气，故胃为脏腑之本。此胃气者，实平人之常气，有不可以一刻无者，无则为逆，逆则死矣。胃气之见于脉者徐而和，无太过不及，自有一种雍容和缓之状者也。）春胃微弦曰平，（春令木王，其脉当弦，但宜微弦而不至太过，是得春胃之充和也，故曰平。春弦、夏钩、秋毛、冬石，分四季所属者，明时令之脉，不得不然也。然脉之迭见，有随时者，有不随时者。故或春而见钩，便是夏脉；春而见毛，便是秋脉；春而见石，便是冬脉。因变知病，圆活在人，故有二十五变之妙。若谓春必弦，夏必钩，则殊失胃气之精义矣。）弦多胃少曰肝病，（弦多者，过于弦也；胃少者，少和缓也。是肝邪之胜，胃气之衰，故为肝病。）但弦无胃曰死，（但有弦急，而无充和之气者，是春时胃气已绝，而肝之真脏见也，故曰死。）胃而有毛曰秋病，（毛为秋脉属金，春时得之，是为贼邪，以胃气尚存，故至秋而后病。）毛甚曰今病，（春脉毛甚，则木被金伤，故不必至秋，今即病矣。）脏真散于肝，肝藏筋膜之气也。（春木用事，其气升散，故脏真之气散于肝，而肝之所藏，则筋膜之气也。藏，上、去声，下平声。）夏胃微钩曰平，（夏令火王，其脉当钩，但宜微钩，而不至太过，是得夏胃之和也，故曰平。）钩多胃少曰心病，（钩多者，过于钩也；胃少者，少充和也。是心火偏胜，胃气偏衰，故为心病。）但钩无胃曰死，（但有钩盛，而无平和之气者，是夏时胃气已绝，而心之真脏见也，故死。）

　　胃而有石曰冬病，（石为冬脉属水，夏时得之，是为贼邪，以胃气尚存故至冬而后病。）石甚曰今病，（夏脉石盛，则无胃气，火被水伤已深，故不必至冬，今即病矣。）脏真通于心，心藏血脉之气也。（夏火用事，其气炎上，故脏真之气通于心，而心之所藏，则血脉之气也。）长夏胃微 弱曰平，（长夏属土，虽主建未之六月，然实兼辰、戌、丑、未四季之月为言也。四季土王之时，脉当 弱，但宜微有 弱，而不至太过，是得长夏胃气之和缓也，故曰平。）弱多胃少曰脾病，（弱多胃少，则过于弱而胃气不足，以土王之时而得之，故为脾病。）但代无胃曰死。（代，更代也。脾主四季，脉当随时而更，然必欲皆兼和 ，方得脾脉之平。若四季相代而但弦、但钩、但毛、但石，是但代无胃，见真脏也，故曰死。） 弱有石曰冬病，（石为冬脉属水，长夏阳气正盛，而见沉石之脉，以火土气衰而水反乘也，故至冬而病。）石甚曰今病，（长夏石甚者，火土大衰，故不必至冬，今即病矣。）脏真濡于脾，脾藏肌肉之气也。（长夏湿土用事，其气濡润，故脏真之气濡于脾，而脾之所藏，则肌肉之气也。）秋胃微毛曰平，（秋令金王，其脉当毛，但宜微毛而不至太过，是得秋胃之和也，故曰平。毛者，脉来浮涩，得羽毛之轻虚也。）毛多胃少曰肺病，（毛多胃少，是金气偏胜，而少和缓之气也，故为肺病。）但毛无胃曰死，（但毛无胃，是秋时胃气已绝，而肺之真脏见也，故死。）毛而有弦曰春病，（弦为春脉属木，秋时得之，以金气衰而木反乘也，故至春木王时而病。）

　　弦甚曰今病，（秋脉弦甚，是金气大衰，而木寡于畏。

　　故不必至春，今即病矣。）脏真高于肺，以行荣卫阴阳也。（秋金用事，其气清肃，肺处上焦，故脏真之气高于肺。肺主乎气，而营行脉中、卫行脉外者，皆自肺宣布，故以行营卫阴阳也。）冬胃微石曰平，（冬令水王，脉当沉石，但宜微石而不至太过，是得冬胃之和也，故曰平。石者，脉来沉实，如石沉水之谓。）

　　石多胃少曰肾病，（石多胃少，是水气偏胜，反乘土也，故为肾病。）但石无胃曰死，（但石无胃，是冬时胃气已绝，而肾之真脏见也，故死。）石而有钩曰夏病，（钩为夏脉属火，冬时得之，以水气衰而火反侮也，故至夏火王时而病。）钩甚曰今病，（冬脉钩甚，其水气大衰，而火寡于畏，故不必至夏，今即病矣。）

　　脏真下于肾，肾藏骨髓之气也。（冬水用事，其气闭藏，故脏真之气下于肾，而肾之所藏，则骨髓之气也。）

　　胃之大络，名曰虚里，贯膈络肺，出于左乳下，其动应衣，脉宗气也。（土为万物之母，故四时之脉，皆以胃气为主。此言胃气所出之大络，名曰虚里，其脉从胃贯膈，上络于肺，而出左乳之下，其动应于衣，是为十二经脉之宗，故曰“脉宗气也”。宗，主也，本也。盖宗气积于膻中，化于水谷，而出于胃也。）

　　盛喘数绝者，则病在中。（若虚里动甚而如喘，或数急而兼断绝者，由中气不守而然，故曰“病在中”。）结而横，有积矣。（胃气之出，必出左乳之下。若有停阻，则结横为积。故凡患症者，多在左肋之下，因胃气积滞而然。如肝之积名曰肥气，在左胁下者，以左右上下分发五行而言耳。

　　此实胃气所主也。）绝不至曰死。（虚里脉绝者，宗气绝也，故必死。）乳之下，其动应衣，宗气泄也。（前言应衣者，言其微动，似乎应衣，可验虚里之胃气。此言应衣者，言其大动，真有若与衣俱振者，是宗气不固而大泄于外，中虚之候也。按，虚里跳动，最为虚损病本，故凡患阴虚劳怯，则心下多有跳动，及为惊悸慌张者，是即此证。人止知其心跳，而不知为虚里之动也。但动之微者，病尚微，动之甚者，病则甚，亦可因此以察病之轻重。凡患此者，当以纯甘壮水之剂填补真阴。夫谷入于胃，以传于肺，五脏六腑，皆以受气，是由胃气而上为宗气也。气为水母，气聚则水生，是由肺气而下生肾水也。今胃气传之肺，而肾虚不能纳，故宗气泄于上。则肾水竭于下。肾愈虚则气愈无所归，气不归则阴愈虚矣。气水同类，当求相济，故凡欲纳气归原者，惟有补阴以配阳一法。）脉从阴阳，病易已；脉逆阴阳，病难已。（阴病得阴脉，阳病得阳脉谓之从，从者易已。脉病相反者为逆，逆者难已。）脉得四时之顺曰病无他，脉反四时及不间脏曰难已。（春得弦，夏得钩，秋得毛，冬得石，谓之顺四时，虽曰有病，无他虞也。脉反四时及不间脏，皆为难已。不间脏者，如木必乘土，则肝病传脾，土必乘水，则脾病传肾之类，是皆传其所胜，不相假借。脉证得此，均名鬼贼，其气相残，其病必甚。若间其所胜之脏而传其所生，是谓间脏，如肝不传脾而传心，心不传肺而传脾，其气相生，虽病亦微。间者并行，指间脏而言也；甚者独行，指不间脏而言也。七传者死，间脏者生。七传者，传其所胜也；间脏者，传其所生也。如心胜肺。脾间之；脾胜肾，肺间之；肺胜肝，肾间之；肾胜心，肝间之；肝胜脾，心间之之谓也。五脏有病，则各传其所胜，不治，法三月，若六月，若三日，若六日，传五脏而当死，是顺传所胜之次，即此“不间脏”之谓也。

　　间，去声。）脉有逆从四时，未有脏形，春夏而脉瘦，秋冬而脉浮大，命曰逆四时也。（逆从四时者，虽未有真脏之形见，若春夏以木火之令，脉当浮大而反见瘦小，秋冬以金水之令，脉当沉细而反见浮大，是皆逆四时也。）风热而脉静，泄而脱血脉实，病在中脉虚，病在外脉涩坚者，皆难治，命曰反四时也。（风热者，阳邪也，脉宜大而反静；泄而脱血，伤其阴也，脉宜虚而反实；病在脏中，脉当有力而反虚；病在肌表，脉当浮滑而反涩坚者，皆为相反难治之证，亦由脉之反四时也。）人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。所谓脉不得胃气者，肝不弦，肾不石也。（人生所赖者水谷，故胃气以水谷为本，而五脏又以胃气为本。若脉无胃气，而真脏之脉独见者死。然但弦、但石，虽为真脏，若肝无气则不弦，肾无气则不石，亦由五脏不得胃气而然，与真脏无胃者等耳。）凡治病，察其形气色泽，脉之盛衰，病之新故，乃治之，无后其时。（察其形气色泽，脉之盛衰病之新故者，所谓望、闻、问、切之法也。既得病情，盒饭速治。若后其时，病必自深。）形气相得，谓之可治；（形盛气盛，形虚气虚，是相得也。）色泽以浮，谓之易已；（泽，润也。浮，明也。颜色明润者，病必易已也。）脉从四时，谓之可治；（脉顺四时者，其气盛，故可治。）脉弱以滑，是有胃气，命曰易治，取之以时。（谷气来也徐而和，故脉弱以滑者，是得胃气，命曰易治也。）形气相失，谓之难治；（形盛气虚，气盛形虚，皆为相失。此下四节，皆言难治也。）色夭不泽，谓之难已：（夭，晦恶也。不泽，枯焦也。）脉实以坚，谓之益甚；（邪气来也紧而疾，故实以坚者，病必益甚。）脉逆四时，为不可治。（脉逆四时，贼克也。）必察四难而明告之。（形气色脉，如上四节之难治者，谓之“四难”。必察其详而明告之，庶无后怨。）所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时。（春得肺脉，金克木也；夏得肾脉，水克火也；秋得心脉，火克金也；冬得脾脉，土克水也。加之悬绝沉涩，则阴阳偏绝，无复充和之胃气矣。）未有脏形，于春夏而脉沉涩，秋冬而脉浮大，名曰逆四时也。病热脉静，泄而脉大，脱血而脉实，病在中脉实坚，病在外脉不实坚者，皆难治。（病在中脉实坚，病在外脉不实坚者，皆难治。病在中脉虚，言内积之实者脉不宜虚也；病在中脉实坚，言内伤之虚者脉不宜实坚也；病在外脉涩坚，言外邪之盛者不宜涩坚，以涩坚为沉阴也；病在外脉不实坚，言外邪方炽者不宜无力，以不实坚为无阳也。四者之分，总皆正不胜邪之脉，故曰难治。

　　反复推详以申明之，与前节词若相反，而理则同也。）夫平心脉来，累累如连珠，如循琅 ，曰心平。（琅，玉而有光者。脉来中手如连珠，如琅 者，言其盛满滑利，即微钩之义也，是为心之平脉。前分四时，已悉五脏平、病、死脉，此则详言其形也。琅 ，音良干。）夏以胃气为本，（钩而和也。）病心脉来，喘喘连属，其中微曲，曰心病；（喘喘连属，急促相仍也。其中微曲，即钩多胃少之义，故曰“心病”。）死心脉来，前曲后居，如操带钩，曰心死。（操，持也。前曲者，谓轻取则坚强而不柔；后居者，谓重取则牢实而不动，如持革带之钩而全失充和之气，是但钩无胃也，故曰“心死”。）平肺脉来，厌厌聂聂，如落榆荚，曰肺平。（厌厌聂聂，众苗秀齐貌。如落榆荚，轻浮和缓貌。即微毛之义也。是为肺之平脉。聂，鸟结切。）秋以胃气为本，（毛而和也。）病肺脉来，不上不下，如循鸡羽，曰肺病；（不上不下，往来涩滞也。

　　如循鸡羽，轻浮而虚也。亦毛多胃少之义，故曰“肺病”。）死肺脉来，如物之浮，如风吹毛，曰肺死。（如物之浮，空虚无根也。如风吹毛，散乱无绪也。亦但毛无胃之义，故曰“肺死”。）平肝脉来，弱招招，如揭长竿末梢，曰肝平。（招招，犹迢迢也。揭，高举也。高揭长竿，梢必柔 ，即和缓弦长之义，是为肝之平脉。）春以胃气为本，（弦而和也。）病肝脉来，盈实而滑，如循长竿，曰肝病；（盈实而滑，弦之甚过也。如循长竿，无末梢之和 也。亦弦多胃少之义，故曰“肝病”。）死肝脉来，急益劲，如新张弓弦，曰肝死。（劲，强急也。如新张弓弦，弦之甚也。亦但弦无胃之义，故曰“肝死”。）

　　平脾脉来，和柔相离，如鸡践地，曰脾平。（和柔，雍容不迫也。相离，匀净分明也。如鸡践地，从容轻缓也。此即充和之气，亦微 弱之义，是谓脾之平脉。）长夏以胃气为本，（ 而和也。）病脾脉来，实而盈数，如鸡举足，曰脾病；（实和盈数，强急不和也。如鸡举足，轻疾不缓也。前言弱多胃少，此言实而盈数，皆失中和之气，故曰“脾病”。）死脾脉来，锐坚如鸟之喙，如鸟之距，如屋之漏，如水之流，曰脾死。（鸟喙、鸟距，言坚锐不柔也。屋漏，点滴无伦也。水流，去而不返也。是皆脾气绝而怪脉见，亦但代无胃之义，故曰“脾死”。距，权舆切，鸡足钩距也。）平肾脉来，喘喘累累如钩，按之而坚，曰肾平。（冬脉沉石，故按之而坚。若过于石，则沉伏不振矣。故必喘喘累累，如心之钩，阴中藏阳而得微石之义，是为肾之平脉。）

　　冬以胃气为本，（石而和也。）病肾脉来，如引葛，按之益坚，曰肾病；（脉如引葛，坚搏牵连也。按之益坚，石甚不和也。亦石多胃少之义，故曰“肾病”。）死肾脉来，发如夺索，辟辟如弹石，曰肾死。

　　（索如相夺，其劲必甚。辟辟如弹石，其坚必甚。即但石无胃之义，故曰“肾死”。）太阳脉至，洪大以长；（此言人之脉气，必随天地阴阳之化而为之卷舒也。太阳之气王于谷雨后六十日，是时阳气太盛，故其脉洪大而长也。）少阳脉至，乍数乍疏，乍短乍长；（少阳之气王于冬至后六十日，是时阳气尚微，阴气未退，故长数为阳，疏短为阴而进退未定也。）阳明脉至，浮大而短。（阳明之气王于雨水后六十日，是时阳气未盛，阴气尚存，故脉浮大而仍兼短也。此但言三阳而不及三阴，因《难经》有“太阴之至，紧大而长；少阴之至，紧细而微；厥阴之至，沉短而敦”，则固已补其缺略矣。）太阳脏独至，厥喘，虚气逆，是阴不足阳有余也，表里当俱泻，取之下俞；（此言脏气不和而有一脏太过者，气必独至，诸证不同，针治亦异也。太阳者，膀胱经也。太阳独至，则为厥逆，为喘气，为虚气冲逆于上。盖膀胱与肾为表里，皆水脏也。以水脏而阳气独至，则阳有余、阴不足矣，当于二经取其下俞。膀胱下俞名束骨，肾经之俞名太溪。

　　肾阴不足而亦泻之，以阳邪俱盛也，故必表里兼泻，而后可遏其势。）阳明脏独至，是阳气重并也，当泻阳补阴，取之下俞；（阳明者，足阳明胃经也。阳明为十二经脉之海而行气于三阳，若其独至，则阳气因邪而重并于本脏，故当泻胃之阳，补脾之阴而取之下俞也。阳明之俞名陷谷，太阴之俞名太白。）

　　少阳脏独至，是厥气也，跷前卒大，取之下俞。

　　（少阳者，足少阳胆经也。胆经之病连于肝，其气善逆，故少阳独至者是厥气也。然厥气必始于足下，故于跷前察之。跷，阳跷也，属足太阳经之申脉。阳跷之前，乃少阳之经，少阳气盛则跷前卒大，故当取少阳之下俞穴名临泣。卒、猝同。跷有五音，跷、皎、乔、脚，又极虐切。）少阳独至者，一阳之过也。（此释独至之义为一脏之太过。举少阳而言，则太阳、阳明之独至者，其为三阳、二阳之太过可知矣。一阳，少阳也。）太阴脏搏者，用心省真，五脉气少，胃气不平，三阴也，宜治其下俞，补阳泻阴。（太阴者，足太阴脾经也。搏，坚强之谓，即所谓伏鼓也。太阴脾脉，本贵和缓，今见鼓搏，类乎真脏。若真脏果见，不可治也，故当用心省察其真。今太阴脏搏，即太阴之独至；太阴独至，则五脏之脉气俱少而胃气亦不平矣，是为三阴之太过也；故宜治其下俞，补足阳明之陷谷，泻足太阴之太白。）二阴独啸，少阴厥也，阳并于上，四脉争张，气归于肾，宜治其经络，泻阳补阴。（二阴者，足少阴肾经也。独啸，独炽之谓，盖啸为阳气所发，阳出阴中，相火上炎，则为少阴热厥，而阳并于上，故心、肝、脾、肺四脉为之争张，而其气则归于肾。故曰“独啸”，宜治其表里之经络而泻足太阳，补足少阴也。太阳经穴名昆仑，络穴名飞扬，少阴经穴名复溜，络穴名大钟。）一阴至，厥阴之治也，真虚 心，厥气留薄，发为白汗，调食和药，治在下俞。（一阴者，足厥阴肝经也。至，即独至之义。治，主也。肝邪独至，真气必虚，木火相干，故心为 痛。厥气，逆气也。逆气不散，则留薄于经；气虚不固，则表为白汗；调和药食，欲其得宜；用针治之，乃在下俞。厥阴之俞，名曰太冲。按调食和药，不独一经为然，古经多略，当会其意。

　　，音渊，酸疼也。）太阳脏象三阳而浮也；少阳脏象一阳也，一阳脏者，滑而不实也；阳明脏象大浮也。

　　（太阳之象三阳者，阳行于表，阳之极也，故脉浮于外。少阳之象一阳者，少阳为阳之里，阴之表，所谓半表半里，阳之微也，故虽滑不实。阳明虽太阳之里，而实少阳之表，比之滑而不实者，则大而浮矣。仲景曰：尺寸俱浮者，太阳受病也；尺寸俱长者，阳明受病也；尺寸俱弦者，少阳受病也。）太阴脏搏，言伏鼓也。（伏鼓者，沉伏而鼓击，即坚搏之谓。仲景曰：尺寸俱沉细者，太阴受病也。）二阴搏至，肾沉不浮也。（二阴，少阴肾经也。二阴搏而独至者，言肾但沉而不浮也。

　　仲景曰：尺寸俱沉者，少阴受病也；尺寸俱微缓者，厥阴受病也。）欲知寸口太过与不及，寸口之脉，中手短者，曰头痛；（寸口，气口也。短为阳不及，阳不及则阴凑之，故头痛。短者，短于下也。脉短于下，则邪并于上，故头痛。中，去声。）寸口脉中手长者，曰足胫痛；（长为阴不足，阴不足则阳凑之，故足胫痛。）寸口脉中手促上击者，曰肩背痛；（脉来急促而上部击手者，阳邪盛于上也，故为肩背痛。）

　　寸口脉沉而坚者，曰病在中；（沉为在里，坚为阴实，故病在中。）寸口脉浮而盛者，曰病在外；（浮为在表，盛为阳强，故病在外。）寸口脉沉而弱，曰寒热及疝瘕，少腹痛；（沉为阳虚，弱为阴虚，阳虚则外寒，阴虚则内热，故为寒热也。然沉弱之脉，多阴少阳，阴寒在下，故为疝为瘕，为少腹痛。瘕，积聚也。）

　　寸口脉沉而横，曰胁下有积，腹中有横积痛；（横，急数也。沉主在内，横主有积，故胁腹有积而痛。仲景曰：积者，脏病也，终不移；聚者，腑病也，发作有时，展转痛移，为可治。诸积大法，脉来细而附骨者，乃积也：寸口，积在胸中；微出寸口，积在喉中；关上，积在脐旁；上关上，积在心下；微下关，积在少腹；尺中，积在气冲；脉出左，积在左；脉出右，积在右；脉两出，积在中央，各以其部处之。）

　　寸口脉沉而喘，曰寒热。（喘，急促也。脉沉而喘，热在内也。热在内而为寒热，即“诸禁鼓栗，皆属于火”之谓。）脉盛滑坚者，曰病在外；（阳脉而坚，故病在外。）脉小实而坚者，病在内。（阴脉而坚，故病在内。）

　　脉小弱以涩，谓之久病；（小弱者气虚，涩者血少，气虚血少，久病而然。）脉滑浮而疾者，谓之新病。（滑而浮者，脉之阳也。阳脉而疾，邪之盛也。邪盛势张，是为新病。）脉急者，曰疝瘕少腹痛，（弦急者，阴邪盛，故为疝瘕少腹病。）脉滑曰风，（滑脉流利，阳也，风性动，亦阳也，故脉滑曰风。）脉涩曰痹，（涩为阴脉，血不足也，故当病痹。）缓而滑曰热中，（缓因胃热，滑以强阳，故病热中。夫缓为纵缓之状，非动之迟缓也。）盛而紧曰胀，（盛则中气滞，紧则邪有余，故为胀也。）臂多青脉曰脱血，（血脱则气去，气去则寒疑，疑泣则青黑，故臂见青色。言臂则他可知矣。）尺脉缓涩，谓之解 ，（尺主阴分，缓为气衰，涩为血少，故当病解 。解 者，困倦难状之名也。）安卧脉盛，谓之脱血，（凡脉盛者邪必盛，邪盛者卧必不安。今脉盛而卧安，知非气分阳邪，而为阴虚脱血也。此亦承尺脉而言，凡尺脉盛者多阴虚，故当脱血。）尺涩脉滑，谓之多汗，（谓尺肤涩而尺脉滑也。尺肤涩者，营血少也；尺脉滑者，阴火盛也。阳盛阴虚，故为多汗。）尺寒脉细，谓之后泄，（尺肤寒者，脾之阳衰，以脾主肌肉四肢也。尺脉细者，肾之阳衰，以肾主二阴下部也。脾肾虚寒，故为后泄。）

　　脉尺粗常热者，谓之热中。（尺粗为真阴不足，常热为阴火有余，故谓之热中也。）见其色，知其病，命曰明；按其脉，知其病，命曰神；问其病，知其处，命曰工。（见色者，望其容貌之五色也；按脉者，切其寸口之阴阳也；问病者，问其所病之缘由也。知是三者，则曰明、曰神、曰工而诊法尽矣。）夫色脉与尺之相应也，如桴鼓影响之相应也，不得相失也，此亦本末根叶之出候也，故根死则叶枯矣，色脉形肉不得相失也，故知一则为工，知二则为神，知三则神且明矣。（此言色、脉、形、肉，皆当详察。在色可望，在脉可按，其于形肉，则当验于尺之皮肤。盖以尺之皮肤，诊时必见，验于此而形肉之盛衰概可知矣。夫有诸中必形诸外，故色之与脉，脉之与形肉，亦犹桴鼓影响之相应，本末根叶之候不相失也。三者皆当参合，故知三则神且明矣。桴，击鼓槌也。桴，孚、浮二音。）色青者其脉弦也，赤者其脉钩也，黄者其脉代也，白者其脉毛，黑者其脉石。见其色而不得其脉，反得其相胜之脉，则死矣；得其相生之脉，则病已矣。（不得其脉，言不得其合色之正脉也。相胜之脉，如青色得毛脉，以金克木之类是也。相生之脉，如青色得石脉，以水生木之类是也。）五脏之所生，变化之病形，先定其五色、五脉之应，其病乃可别也。色、脉已定，调其脉之缓、急、大、小、滑、涩，而病变定矣。（缓、急以至数言，小、大、滑、涩以形体言。滑，不涩也，往来流利，如盘走珠；涩，不滑也，虚细而迟，往来觉难，如雨沾沙，如刀刮竹。六者相为对待，调此六者，则病变可以定矣。此以缓、急、大、小、滑、涩而定病变，总诸脉之纲领也。后世诸医论疾微有不同者，又当参互，然必宗越人、仲景为主。夫浮为阳为表，诊为风为虚；沉为阴为里，诊为湿为实；迟为在脏，为寒为冷；数为在腑，为热为燥；滑为血有余，涩为气独滞，似亦得矣。殊不知其浮为在表，则散、大而芤可类也；沉而在里，则细、小而伏可类也；迟者为寒，则徐，缓、涩、结之属可类也；数者为热，则洪、滑、疾、促之属可类也；虚者为不足，则短、濡、微、弱之属可类也；实者为有余，则弦、紧、动、革之属可类也。此其大概，人所易知者。即此六者之中，复有大相悬绝之要，则人多不能识也。夫浮为表矣，而凡阴虚者脉必浮而无力，是浮不可以概言表，可升散乎？沉为里矣，而凡表邪初感之甚者，阴寒束于皮毛，阳气不能外达，则脉必先见沉紧，是沉不可以概言里，可攻内乎？迟为寒矣，而伤寒初退，余热未清，脉多迟滑，是迟不可以概言寒，可温中乎？数为热矣，而凡虚损之候阴阳俱亏，气血败乱者，脉必急数，愈数者愈虚，愈虚者愈数，是数不可以概言热，可寒凉乎？微、细类虚矣，而痛极壅闭者脉多伏匿，是伏不可以概言虚，可骤补乎？洪、弦类实矣，而真阴大亏者必关格倍常，是强不可以概言实，可消伐乎？夫如是者，于纲领之中，复有大纲领者存焉。设不能以四诊相参，而欲孟浪任意，则未有不覆人于反掌间者，此脉道之所以难言，毫厘不可不辨也。）脉急者尺之皮肤亦急，脉缓者尺之皮肤亦缓，脉小者尺之皮肤亦减而少气，脉大者尺之皮肤亦贲而起，脉滑者尺之皮肤亦滑，脉涩者尺之皮肤亦涩。凡此变者，有微有甚，故善调尺者不待于寸，善调脉者不待于色，能参合而行之者，可以为上工，上工十全九，行二者为中工，中工十全七，行一者为下工，下工十全六。（此正本末根叶之义也。以尺寸言，则尺为根本，寸为枝叶；以脉色言，脉为根本，色为枝叶。故善调尺者不待乎寸，善调脉者不待于色也。然必能兼合三者而参行之，更为本末皆得而万无一失，斯足称为上工，而十可全其九；若知二知一者，不过中下之材，故所全者亦惟六七而已。）调其尺，言其病，从外知内，审其尺之缓、急、大、小、滑、涩，肉之坚、脆，而病形定矣。（寸口之脉，由尺达寸，故但诊尺部之脉，其内可知。通身形体，难以尽见，然肉之盛衰，必形于腕后，故但察尺部之肉，其外可知。是以独调其尺而病形定矣。）

　　视人之目窠上微痈，如新卧起伏，其颈脉动，时咳，按其手足上， 而不起者，风水肤胀也。（目窠，目下卧蚕处也。痈，壅也，即新起微肿状。颈脉，人迎脉也。 而不起，按之有窝也。是即风水肤胀之外候。

　　窠，间科。痈，去声。 ，音夭。）尺肤滑，其淖泽者，风也。（阳受风气，故病风者尺肤滑而淖泽也。）

　　尺肉弱者，解 安卧；脱肉者，寒热不治。（尺肉弱者，肌必消瘦。肉瘦阴虚，当为解 。解 者，身体困倦，故欲安卧。无邪而脱肉寒热者，真阴败也，故不治。）尺肤滑而泽脂者，风也。（泽脂，即前淖泽之谓。风者阳气，阳在肌肤，故滑而泽脂。）尺肤涩者，风痹也。（尺肤涩者血少，血不能营，故为风痹。）尺肤粗如枯鱼之鳞者，水 饮也。（如枯鱼之鳞，干涩甚也。以脾土衰而肌肉消，水得乘之，是为 饮。 、溢同。）尺肤热甚，脉盛躁者，病温也，其脉盛而滑者，病且出也。（尺肤热者，其身必热，脉盛躁者，阳邪有余，故当为温病。若脉虽盛而兼滑者，是脉已不躁而正气将复，故不久当愈。出，渐愈之谓。）尺肤寒，其脉小者泄，少气。（肤寒脉小，阳气衰也，故为泄，为少气。）尺肤炬然，先热后寒者，寒热也。尺肤先寒久大之而热者，亦寒热也。（炬然，火热貌。

　　或先热而后寒，或先寒而后热，皆寒热往来之候。）肘所独热者，腰以上热，手所独热者，腰以下热；（肘，臂膊之节也。一曰曲池以上为肘。肘在上，手在下，故肘应腰上，手应腰下也。）肘前独热者，膺前热；肘后独热者，肩背热。（肘前，内廉也，手三阴之所行，故应于膺前。肘后，外廉也，手太阳之所行。故应于肩背。）臂中独热者，腰腹热；（肘下为臂，臂在下，故应腰腹。）肘后粗以下三四寸热者，肠中有虫。

　　（肘后粗以下三四寸，谓三里以下，内关以上之所，此阴分也。阴分有热，故应肠中有虫。）掌中热者，腹中热；掌中寒者，腹中寒。（掌中者，三阴之所聚，故或热或寒，皆应于腹中。）鱼上白肉有青血脉者，胃中有寒。（鱼上脉青，胃之寒也。）尺炬然热，人迎大者，当夺血。尺坚大，脉小甚，少气， 有加，立死。（尺炬然热，火在阴也，人迎大者，阳之胜也，故当失血。若尺肤坚大，而脉则小甚，形有余而气衰少也。阴虚既极，而烦 再加，故当立死。 ，美本切。）脉之缓、急、大、小、滑、涩之病形，五脏之病变也。（六者为脉之提纲，五脏之病变系焉。）心脉急甚者为螈 ，微急为心痛引背，食不下；（急者，弦之类。急主风寒，心主血脉，故心脉急甚，则为螈 。筋脉引急曰螈，弛张曰 。弦急之脉多主痛，故微急为心痛引背。心胸有邪，食当不下也。大抵弦急之脉，当为此等病，故急甚亦可为心痛，微急亦可为螈 ，学人当因理活变可也。）缓甚为狂笑，微缓为伏梁，在心下，上下行，时唾血；（心气热则脉纵缓，故神散而为狂笑，心在声为笑也。若微缓则为伏梁，在心下，而能升能降，及时而唾血。此皆心脏之不清也。）大甚为喉 ，微大为心痹引背，善泪出；（心脉大甚，心火上炎也，故喉中 然有声；若其微大而为心痹引背，善泪出者，以手少阴之脉挟咽喉，连目系也。 ，音介。痹，音秘。）小甚为善哕，微小为消瘅；（心脉小甚，则阳气虚而胃上寒，故善哕。若其微小，亦为血脉枯少，故病消瘅。消瘅者，肌肤消瘦也。哕，于决切。瘅，音丹。）滑甚为善渴，微滑为心疝引脐，小腹鸣；（心脉滑甚则血热，血热则燥，故当为渴。若其微滑，则热在于下，当病心疝而引脐腹。心为牡脏，小肠为之使，故小腹当有形也。）涩甚为喑，微涩为血溢、维厥、耳鸣、颠疾。（心脉涩甚，则血气滞于上，声由阳发，滞则为喑也。微涩为血溢，涩当伤血也。维厥者，四维厥逆也，以四肢为诸阳之本，而血衰气滞也。为耳鸣、为颠疾者，心亦开窍于耳，心虚则神乱也，喑，音音，声哑也。）肺脉急甚为颠疾，微急为肺寒热，怠惰，咳，唾血，引腰背胸，若鼻息肉不通；（肺脉急甚，风邪胜也，木反乘金，故主颠疾。若其微急，亦以风寒有余，因而致热，故为寒热、怠惰等病。）缓甚为多汗，微缓为痿 ，偏风，头以下汗出不可止；（肺脉缓甚者皮毛不固，故表虚而多汗。若其微缓而为痿 ，偏风，头下汗出，亦以阳邪在阴也。）大甚为胫肿，微大为肺痹引胸背，起恶日光；（肺脉大甚者，心火烁肺，真阴必涸，故为胫肿。若其微大，亦由肺热，故为肺痹引胸背。肺痹者，烦满喘而呕也。起畏日光，以气分火甚而阴精衰也。）小甚为泄，微小为消瘅；（肺脉小甚，则阳气虚而腑不固，病当为泄。若其微小，亦以金衰，金衰则水弱，故为消瘅。）滑甚为息贲上气，微滑为上下出血；（肺脉滑甚者气血皆实热，故为息贲上气。息贲，喘急也。若其微滑，亦为上下出血。上言口鼻，下言二阴也。贲，音奔。）涩甚为呕血，微涩为鼠 在颈支腋之间，下不胜其上，其应善酸矣。（涩脉因于伤血，肺在上焦，故涩甚当为呕血。若其微涩，气当有滞，故为鼠 在颈腋间。气滞则阳病，血伤则阴虚，故下不胜其上，而足膝当酸软也。）肝脉急甚者为恶言，微急为肥气，在胁下若覆杯；（肝脉急甚，肝气强也。肝强者多怒少喜，故言多嗔恶也。若其微急，亦以木邪伤土，故为肥气在胁下。胁下者，肝之经也，肥气者，肝之积也，当在左。）缓甚为善呕，微缓为水瘕痹也；（缓为脾脉，以肝脉而缓甚，木土相克也，故善呕。若微缓而为水瘕，为痹者，皆土为木制，不能营运而然。水瘕，水积也。）大甚为内痈，善呕气，微大为肝痹、阴缩，咳引小腹；（肝脉大甚，肝火甚也。木火交炽，故为内痈；血热不藏，故为呕衄。若其微大而为肝痹，为阴缩，为咳引小腹，皆以火在阴分也。衄，泥六切，鼻血也。）小甚为多饮。微小为消瘅；（肝藏血，肝脉小甚，则血少而渴，故多饮。若其微小，亦以阴虚血燥而为消瘅也。）滑甚为 疝，微滑为遗溺；（肝脉滑甚者，热壅于经，故为 疝，若其微滑而为遗溺，以肝火在下而疏泄不禁也。）涩甚为溢饮，微涩为螈挛、筋痹。（脾脉涩甚，血气衰滞也。肝木不足，土反乘之，故湿溢肢体，是为溢饮，若其微涩而为螈挛，为筋痹，皆血不足以养筋也。螈，翅、系二音。挛，音栾。筋急缩也。）脾脉急甚为螈 ，微急为膈中，食饮入而还出，后沃沫；（脾脉急甚，木乘土也。脾主肢体，而风气客之，故为螈 。若其微急，亦为肝邪侮脾，则脾不能运而膈食还出，土不制水而复多涎沫也。）缓甚为痿厥，微缓为风痿，四肢不用，心慧然若无病；（脾脉宜缓，而缓甚则热。脾主肌肉四肢，故脾热则为肉痿及为厥逆。若微缓而为风痿、四肢不用者，以土弱则木生风也，亦曰脾风痿。弱在经而脏无恙，故心慧然若无病。）大甚为击仆，微大为疝气，腹里大，脓血在肠胃之外；（脾主中气，脾脉大甚为阳极，阳极则阴脱，故如击而仆地。若其微大为疝气，以湿热在经，而前阴为太阴、阳明之所合也。腹里大者，以脓血在肠胃之外，亦脾气壅滞所致。）

　　小甚为寒热，微小为消瘅；（脾脉小者，以中焦之阳气不足，故甚则为寒热，而微则为消瘅。）滑甚为 癃，微滑为虫毒 蝎，腹热；（脾脉滑甚，太阴实热也。太阴合宗筋，故为 癃疝。若其微滑，湿热在脾，湿热熏蒸，故生诸虫及为腹热。 、蛔同。）

　　涩甚为肠 ，微涩为内 ，多下脓血。（脾脉涩甚而为肠 ，微涩而为内 及多下脓血者，以涩为气滞血伤，而足太阴之别入络肠胃也。肠 、内 ，远近之分耳，一曰下肿病，盖即疝漏之属。）肾脉急甚为骨癫疾，微急为沉厥，奔豚，足不收，不得前后；（肾脉急甚者，风寒在肾。肾主骨，故为骨癫疾。若微急而为沉厥、足不收者，寒邪在经也。为奔豚者，寒邪在脏也。为不得前后者，寒邪在阴也。按，肾之积曰奔豚，当发于少腹上至心下，若豚突然。）缓甚为折脊，微缓为洞，洞者食不化，下嗌还出；（肾脉缓甚者阴不足，故为折脊，以足少阴脉贯脊循脊内也。若其微缓，肾气亦亏，肾亏则命门气衰，下焦不化，下不化则复而上出，故病为洞而食入还出也。）大甚为阴痿，微大为石水，起脐以下至小腹， 然，上至胃脘，死不治；（肾脉大甚，水亏火王也，故为阴痿。若其微大，肾阴亦虚，阴虚则不化，不化则气停水积而为石水。若至胃脘，则水邪甚极，反乘土脏，泛滥无制，故死不治。 ，重坠也，音垂。）小甚为洞泄，微小为消瘅；（肾脉小甚则元阳下衰，故为洞泄。若其微小，真气亦亏，故为消瘅。按，五脏俱有消瘅，心肺肝三脏专指阴血而言，脾与肾则兼阳气言之，可见阴阳互倚，未有此伤而彼能独全者也。）滑甚为癃，微滑为骨痿，坐不能起，起则目无所见；（肾脉滑甚，阴火盛也，故为癃 。癃，膀胱不利也。

　　，疝也。若其微滑，亦由火王，火王则阴虚，故骨痿不能起，起则目暗无所见。）涩甚为大痈，微涩为不月，沉痔。（肾脉涩者为精伤，为血少，为气滞，故甚则为大痈，微则为不月，为沉痔。）病有六变：诸急者多寒，（急者，弦紧之谓。脉浮而紧者，名曰弦也。紧则为寒，紧则阴气胜，故凡紧急之脉多风寒，而气化从乎肝也。）缓者多热，（缓者，纵缓之状，非迟缓之谓。缓则阳气长，胃气有余，故凡纵缓之脉多中热，而气化从乎脾胃也。）大者多气少血，（大为阳有余，阳盛则阴衰，故多气少血。若脉浮大者，气实血虚也，故脉之大者多浮阳，而气化从乎心也。

　　）小者血气皆少，（小者，近于微细，在阳为阳虚；在阴为阴弱。脉体属阴，而气化从乎肾也。）滑者阳气盛，微有热，（滑脉为阳，气血实也。故为阳气盛而微有热。滑者胃气实，脉弱以滑，是有胃气，故滑脉从乎胃也。）涩者多血少气，微有寒。（涩为气滞，为血少。血既虚则阳气不足，故微有寒也。曰多血者，言虚于血分为多，故令气亦虚少，虽有寒而不甚也。涩脉近毛，故气化从乎肺也。）是故刺急者，深内而久留之；（急者多寒，寒从阴而难去也。内，与纳同。）刺缓者，浅内而疾发针，以去其热；（缓者多热，热从阳而易散也。）刺大者，微泻其气，无出其血；（大者多阴虚，故无出其血。）刺滑者，疾发针而浅内之，以泻其阳气而去其热；（与刺缓者略同。）刺涩者，必中其脉，随其逆顺而久留之，必先按而循之，已发针疾按其 ，无令其血出，以和其脉。（脉涩者，气血俱少，难于得气。故宜必中其脉而察其逆顺，久留疾按而无出其血，较之诸刺更宜详慎者，以脉涩本虚，而恐伤其真气耳。循，摩按也。 ，委、伟二音，刺瘢也。）

　　诸小者，阴阳形气俱不足，勿取以针，而调以甘药也。（脉小者为不足，勿取以针，可见气血俱虚者必不宜刺而当调以甘药也。按，甘之一字，用意深矣。盖药食之入，必先脾胃，而后五脏得禀其气。胃气强则五脏俱盛，胃气弱则五脏俱衰。胃属土而喜甘，故中气不足者非甘温不可。土强则金王，金王则水充，此所以土为万物之母，而阴阳俱虚者必调以甘药也。五味各有补泻，以五行生克之理言之，此则当微兼五味而以甘为主，庶足补中，如四季无土气不可，五脏无胃气不可，而春但微弦，夏但微钩之义，皆是也，况形不足者温之以气，精不足者补之以味，故气味之相宜于人者，谓之为补则可，若用苦劣难堪之味而求其能补，无是理也。气味攻补之学，不可不详也。）

　　卷二

　　脉色下第四

　　心脉搏坚而长，当病舌卷不能言；（搏，谓弦强搏击于手也。心脉搏坚而长者，肝邪乘心，脏气亏甚而失和平之气也。手少阴脉，从心系上挟咽，故令舌卷不能言。搏击之脉，皆肝邪甚也。肝本属木，而何五脏皆畏之？盖五脏皆以胃气为本，脉无胃气则死。凡木强者土必衰，脉搏者胃多败，故坚搏为诸脏所忌。
  </div>
  <div class="pagination">
   <a href="医经原旨_page4.html">
    上一页
   </a>
   <a href="医经原旨.html">
    1
   </a>
   <a href="医经原旨_page2.html">
    2
   </a>
   <a href="医经原旨_page3.html">
    3
   </a>
   <a href="医经原旨_page4.html">
    4
   </a>
   <span class="current-page">
    5
   </span>
   <a href="医经原旨_page6.html">
    6
   </a>
   <a href="医经原旨_page7.html">
    7
   </a>
   <a href="医经原旨_page8.html">
    8
   </a>
   <a href="医经原旨_page9.html">
    9
   </a>
   <a href="医经原旨_page10.html">
    10
   </a>
   <span>
    ...
   </span>
   <a href="医经原旨_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
