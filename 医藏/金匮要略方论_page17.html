<!DOCTYPE html>
<html>
<head>
    <meta charset="UTF-8">
    <title>金匮要略方论 - 第 17 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略方论 - 第 17 页/共 24 页</h1>
    <div class="content">　　○蛔厥者，当吐蛔，令病者静而复时烦，此为脏寒，蛔上入膈，故烦，须臾复止，得食而呕，又烦者，蛔闻食臭出，其人当自吐蛔。

　　○蛔厥者，乌梅丸主之。

　　乌梅丸方乌梅（三百个） 细辛（六两） 干姜（十两） 黄连（一斤） 当归（四两） 附子（六两，炮） 川椒（四两，去汗） 桂枝（六两） 人参 黄柏（各六两）

　　上十味，异捣筛，合治之，以苦酒渍乌梅一宿，去核，蒸之五升米下，饭熟捣成泥，和药令相得，纳臼中，与蜜杵二千下，丸如梧子大。先食饮服十丸，日三服，稍加至二十丸，禁生、冷、滑、臭等食。

　　卷下

　　妇人妊娠病脉证并治第二十

　　○师曰：妇人得平脉，阴脉小弱，其人渴，不能食，无寒热，名妊娠，桂枝汤主之。（方见利中）于法六十日当有此证，设有医治逆者，却一月加吐下者，则绝之。

　　○妇人宿有 病，经断未及三月，而得漏下不止，胎动在脐上者，为 痼害。妊娠六月动者，前三月经水利时，胎也。下血者，后断三月， 也。所以血不止者，其不去故也，当下其 ，桂枝茯苓丸主之。

　　桂枝茯苓丸方桂枝 茯苓 牡丹（去心） 桃仁（去皮尖，熬） 芍药（各等分）

　　上五味，末之。炼蜜和丸和兔屎大，每日食前服一丸。不知，加至三丸。

　　○妇人怀娠六七月，脉弦发热，其胎愈胀，腹痛恶寒者，少腹如扇。所以然者，子脏开故也，当以附子汤温其脏。（方未见。）

　　○师曰：妇人有漏下者，有半产后因续下血都不绝者，有妊娠下血者，假令妊娠腹中痛，为胞阻，胶艾汤主之。

　　芎归胶艾汤方（一方加干姜一两。胡洽治妇人胞动无干姜。）

　　川芎 阿胶 甘草（各二两） 艾叶 当归（各三两） 芍药（四两） 干地黄（六两）

　　上七味，以水五升，清酒三升，合煮取三升，去滓，纳胶令消尽，温服一升，日三服。不瘥更作。

　　○妇人怀妊，腹中 痛，当归芍药散主之。

　　当归芍药散方当归（三两） 芍药（一斤） 茯苓（四两） 白术（四两） 泽泻（半斤） 川芎（半斤，一作三两）

　　上六味，杵为散，取方寸匕，酒和，日三服。

　　○妊娠，呕吐不止，干姜人参半夏丸主之。

　　干姜人参半夏丸方干姜 人参（各一两） 半夏（二两）

　　上三味，末之，以生姜汁糊为丸，如梧子大，饮服十丸，日三服。

　　○妊娠，小便难，饮食如故，当归贝母苦参丸主之。

　　当归贝母苦参方（男子加滑石半两。）

　　当归 贝母 苦参（各四两）

　　上三味，末之，炼蜜丸如小豆大，饮服三丸，加至十丸。

　　○妊娠，有水气，身重，小便不利，洒淅恶寒，起即头眩，葵子茯苓散主之。

　　葵子茯苓散方葵子（一斤） 茯苓（三两）

　　上二味，杵为散，饮服方寸匕，日三服，小便利则愈。

　　.妇人妊娠，宜常服当归散主之。

　　当归散方当归 黄芩 芍药 川芎（各一斤） 白术（半斤）

　　上五味，杵为散，酒饮服方寸匕，日再服。妊娠常服即易产，胎无疾苦。产后百病悉主之。

　　○妊娠养胎，白术散主之。

　　白术散方（见《外台》）

　　白术（四分） 川芎（四分） 蜀椒（三分，去汗） 牡蛎（二分）

　　上四味，杵为散，酒服一钱匕，日三服，夜一服。但苦痛，加芍药；心下毒痛，倍加川芎；心烦吐痛，不能食饮，加细辛一两，半夏大者二十枚。服之后，更以醋浆水服之。若呕，以醋浆水服之；复不解者，小麦汁服之。已后渴者，大麦粥服之，病虽愈，服之勿置。

　　○妇人伤胎，怀身腹满，不得小便，从腰以下重，如有水气状，怀身七月，太阴当养不养，此心气实，当刺泻劳宫及关元，小便微利则愈。（见《玉函》）。

　　卷下

　　妇人产后病脉证治第二十一

　　○问曰：新产妇人有三病：一者病痉，二者病郁冒，三者大便难，何谓也？师曰：新产血虚，多汗出，喜中风，故令病痉。亡血复汗，寒多，故令郁冒。亡津液，胃燥，故大便难。

　　○产妇郁冒，其脉微弱，呕不能食，大便反坚，但头汗出。所以然者，血虚而厥，厥而必冒。冒家欲解，必大汗出。以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。

　　○病解能食，七八日更发热者，此为胃实，大承气汤主之。（见痉病中。）

　　○产后腹中 痛，当归生姜羊肉汤主之，并治腹中寒疝，虚劳不足。

　　当归生姜羊肉汤方（见寒疝中）。

　　○产后腹痛，烦满不得卧，枳实芍药散主之。

　　枳实芍药散方枳实（烧令黑，勿大过） 芍药（等分）

　　上二味，杵为散，服方寸匕，日三服。并主痈脓，以麦粥下之。

　　○师曰：产妇腹痛，法当以枳实芍药散。假令不愈者，此为腹中有干血着脐下，宜下瘀血汤主之。亦主经水不利。

　　下瘀血方大黄（三两） 桃仁（二十枚） 虫（二十枚，熬，去足）

　　上三味，末之，炼蜜和为四丸，以酒一升，煎一丸，取八合，顿服之，新血下如豚肝。

　　○产后七八日，无太阳证，少腹坚痛，此恶露不尽。不大便，烦燥发热，切脉微实，再倍发热，日晡时烦躁者，不食，食则谵语，至夜即越，宜大承气汤主之。热在里，结在膀胱也。（见痉病中）。

</div>
    <div class="pagination">
<a href="金匮要略方论_page16.html">上一页</a><span>...</span><a href="金匮要略方论_page12.html">12</a><a href="金匮要略方论_page13.html">13</a><a href="金匮要略方论_page14.html">14</a><a href="金匮要略方论_page15.html">15</a><a href="金匮要略方论_page16.html">16</a><span class="current-page">17</span><a href="金匮要略方论_page18.html">18</a><a href="金匮要略方论_page19.html">19</a><a href="金匮要略方论_page20.html">20</a><a href="金匮要略方论_page21.html">21</a><a href="金匮要略方论_page22.html">22</a><span>...</span><a href="金匮要略方论_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
