<!DOCTYPE html>
<html>
<head>
    <meta charset="UTF-8">
    <title>名医类案 - 第 20 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 20 页/共 32 页</h1>
    <div class="content">　　一人在山亭裸体而卧其隂茎被飞丝绕隂头肿欲断以威灵仙捣汁入水浸洗而愈
　　一人茎头肿大如升光如水泡以二陈加升麻青黛牡砺二剂而愈
　　一少年新婚欲交媾女子阻之乃逆其意遂隂痿不举者五七日以秃笔头烧灰酒下二钱而起
　　一妇产后因子死经断不行者半年一日少腹忽痛隂户内有物如石硬塞之而痛不禁众医不识青林曰此石瘕病也用四物加桃仁大黄三棱防榔元胡索附子泽防血竭为汤二剂而愈
　　一人玉茎硬不痿精流不竭时如针刺揑之则胀乃为肾满漏疾用韭子破故纸各一两为末每三钱日三服即止
　　薛立斋治一妇人胸膈不利内热作渴饮食不甘肢体倦怠隂中闷痒小便赤濇此郁怒所致用归脾加山栀芎归芍药而愈但内热晡热用逍遥散加山栀亦愈后因劳役发热患处肿胀小便仍濇用补中益气加山栀茯苓丹皮而愈
　　一妇人隂中突出如菌四围肿痛小便频数内热晡热似痒似痛此肝脾郁结之病盖肝火湿热而肿痛脾虚下陷而重坠也先以补中益气加山巵茯苓车前青皮以清肝火升脾气渐愈更以归脾汤加山巵茯苓川芎调理更以生猪脂和黎芦末涂之而收【外治法妙】
　　一妇隂中挺出一条五寸许闷痛重坠水出淋漓小便濇滞夕与龙胆防肝汤分利湿热朝与补中益气汤升补脾气诸症渐愈再与归脾加山巵茯苓川芎黄栢间服调理而愈后因劳役或怒气下部湿痒小水不利仍用前药而愈亦有尺许者亦有生诸虫物者用此法治之
　　一妇人腐溃脓水淋漓肿痛寒热小便赤濇内热作渴肢体倦怠胸脇不利饮食少思三月余矣薛以为肝脾亏损用补中益气加柴胡升麻茯苓各一钱炒巵二钱数剂少愈又与归脾加山巵川芎茯苓三十余剂诸症悉退惟内热尚在再与逍遥散倍炒巵而愈
　　一妇人素性急隂内或痛小便赤濇怒则益甚或发寒热【此肝经湿热所致】治以芎归炒巵柴胡芩术丹皮泽防炒芍车前炒连生甘草数剂渐愈乃去黄连泽防数剂而痊
　　一妇人素郁闷隂内痛痒不时出水饮食少思肢体倦怠【此肝脾气虚湿热下注】用归脾加丹皮山巵芍药柴胡生甘草主之愈
　　一妇人隂内痛痒内热倦怠饮食少思【此肝脾郁怒元气亏损湿热所致】用参茋归术陈皮柴胡炒巵车前升麻芍药丹皮茯苓治之而愈若隂中有虫痒痛亦属肝木以桃仁研和雄黄末纳隂中以杀之仍用清肝解郁或以鸡肝纳之取虫之法也
　　一妇人每交接出血作痛发热口渴欲呕误服寒凉之药前症益甚不时作呕饮食少思形体日痩此症属肝火而药复伤脾所致也先用六君子加山巵【旧刻脱山巵】柴胡脾胃健而诸症愈又用加味逍遥散而形气复【烺按此案旧刻稍改今依原本】
　　一妇人每交接则出血作痛敷服皆凉血止痛之剂不时出血甚多此肝伤而不能蔵血脾伤而不能摄血也用补中益气济生归脾二汤而愈或用熟艾帛裹入隂中或用乱发青皮烧灰敷之而血自止若血出过多而见他症但用前药调补肝脾诸症悉愈
　　一妇人隂门不闭肿痛发热悪寒用十全大补加五味四剂肿消而敛若初产肿胀或焮痛而不闭者当用加味逍遥散若肿既消而不闭当用补中益气汤切忌寒凉之剂
　　一妇人脾胃素弱兼有肝火产后隂门肿痛寒热作渴呕吐不食敷大黄等药服驱利之剂肿及于臀虚症蜂起此真气虚而邪气盛也先用六君子以固脾胃乃以补中益气以升阳气不数剂而全愈
　　一产妇患此失治肿溃不已形体消痩饮食少思朝寒暮热自汗盗汗半年矣用补中益气加茯苓半夏以健脾胃脓水渐少饮食渐进用归脾汤解脾郁五十余剂元气复而愈
　　薛已曰余奉侍武庙汤药劳役过甚饮食失节复兼怒气次年春茎中作痒时出白津时或痛甚急以手捻方止【虚】此肝脾之气虚也服地黄丸及补中益气加黄栢柴胡山栀茯苓木通而愈丁酉九月又因劳役小便淋茎痒窍痛仍服前汤加木通茯苓胆草泽防及地黄丸而愈
　　司防张检斋阴囊肿痛时发寒热若小腹作痛则茎出白津用小柴胡加山栀胆草茱萸芎归而愈
　　一男子阴肿大如升核痛医莫能治捣马鞭草涂之愈一小儿阴囊忽虚肿痛以生甘草调地龙粪涂之
　　痛风
　　唐甄权治一人患风手不得引弓诸医莫能疗权曰但将弓箭向垜一鍼可以射矣鍼其肩隅一穴应时愈贞观中权年一百三嵗太宗幸其家访以药性因授朝散大夫赐几杖衣服所着脉经鍼方明堂人形图各一卷【旧唐书】
　　南史解叔谦鴈门人母有风疾夜于庭中稽颡祈告闻空中云得丁公藤治即瘥访医及本草皆无至宜都山见一翁伐木云是丁公藤疗风乃拜泣求得之及渍酒法受毕失翁所在母疾遂愈【本草】
　　张杲尝病两臂痛服诸药不效一医教取桑枝一小升细切炒香以水三大升煎取二升一日服尽无时服数剂寻愈【本事方】
　　东垣治一人时冬忽有风气暴至六脉甚按之洪大有力其证手挛急大便秘澁面赤热此风寒始至于身也四肢者脾也以风寒之邪伤之则搐而挛痹乃风淫末疾而寒在外也【此外有寒邪若内有流饮则肿今不肿湿热乘肠胃故便秘面赤】内经曰寒则筋挛正谓此也素饮酒内有实热乘于肠胃之间故大便秘澁而面赤热内则手足阳明受邪外则足太阴脾经受风寒之邪用桂枝二钱甘草一钱以却其寒邪而缓其急缩黄柏二钱苦寒滑以泻实润燥急救肾水升麻葛根各一钱以升阳气行手阳明之经不令遏絶桂枝辛热入手阳明之经为引用润燥复以甘草专补脾气使不受风寒之邪而退贼邪专益肺经也佐以人参补气当归和血润燥作一贴水煎服令暖房中摩搓其手遂安
　　丹溪治一老人性急作劳两腿痛甚此兼虚证宜温补与四物汤加桃仁陈皮牛膝生甘草入生姜研潜行散热饮【潜行散黄栢酒浸为末入汤药调服】三四十贴而安【虚】
　　一妇性急味厚痛风挛缩数月此挟痰与气当和血疎气导痰以潜行散入生甘草牛膝炒枳殻通草桃仁姜汁煎服半年而安【痰】
　　一少年患血痢用澁药取效致痛风呌号此悪血入经络也血受湿热久必凝浊所下未尽留滞隧道所以作痛久则必成枯细与四物汤加桃仁红花牛膝黄芩陈皮生甘草煎入生姜研潜行散入少酒饮之数十贴又刺委中出黒血三合而安【瘀血】
　　已上三人正所谓病有数种而治法少异也
　　一人贫劳秋深浑身发热手足皆疼如煅昼轻夜重服风药愈痛气药不效脉濇而数右甚于左饮食如常形痩如削盖大痛而痩非病致也用苍术酒黄栢各一钱半生附一片生甘草三分麻黄五分研桃仁九个煎入姜汁令辣热服四贴去附加牛膝一钱八贴后气喘促不得眠【琇按症脉俱属隂虚一误岂容再误】痛略减意其血虚因多服麻黄阳虚被发动而上奔当补血镇坠以酸收之遂以四物汤减川芎倍芍药加人参二钱五味子十二粒与二贴定三日后数脉减大半濇如旧仍痛以四物加牛膝参术桃仁陈皮甘草防榔生姜三片五十贴而安后因负重复痛再与前药加黄茋三分又二十贴愈【此案重见喘症门】
　　一人患背胛缝一线痛起上胯骨至胸前侧脇而止昼夜不住脉而数重取左豁大于右意其背胛小肠经胸脇胆经也必思虑伤心心蔵未病而小肠府先病故痛従背胛起及虑不能决乃归之胆故痛至胸脇乃小肠火乗胆木子来乗母是为实邪询之果因谋事不遂而病用人参四分木通二分煎汤使吞龙胆丸数服而愈
　　一壮年厚味多怒秋间于髀枢左右发痛一点延及膝骭痛处悪寒昼静夜剧口或渴膈或痞医用补血及风药至次年春痛甚食减形痩膝肿如椀脉大颇实寸濇甚大率皆数小便数而短作饮食痰积在太隂【脾肺】阳明【肠胃】治之以酒炒黄蘖一两生甘草稍犀角屑盐炒苍术各三钱川芎二钱陈皮牛膝木通芍药各五钱遇暄热加黄芩二钱为末每三钱与姜汁同研细煎令带热食前服之日夜四次半月后脉减病轻去犀角加牛膝【春夏用叶秋冬用根取汁尤妙】龟板归身尾各五钱如前服又半月肿减食増不悪寒惟脚痿软去苍术黄芩夏加炒蘖一两半余依本方内加牛膝中年人加生地黄五钱冬加桂枝茱茰病遂愈仍絶酒肉湿麫胡椒
　　一村夫背伛偻足挛成废疾脉沈而濇以煨肾散【甘遂末一钱入猪腰内煨食之】与之上吐下防【琇按非实痰不可轻用】过一月又行一次凡三四贴而愈
　　一人因湿气右手疼痛挛拳以二陈加金毛狗脊杜仲川芎升麻
　　一人项强动则防痛脉而数实右为甚作痰热客太阳经治之以二陈汤加酒洗黄芩活红花而愈
　　一人湿气脚挛拳伸不直用当归拈痛汤加杜仲黄栢川芎白术甘草枳殻愈
　　巢元方治开河都防麻叔谋患风逆起坐不得元方视之曰风入腠理病在胸臆须用嫩羊肥者蒸熟和药食之则瘥叔谋取羊羔杀而取腔以和药药未尽而病痊
　　卢砥镜治何侍郎女适夫夫早世女患十指拳挛掌垂莫举肤体疮疡栗栗然汤剂杂进饮食顿减防半载卢诊之谓非风也乃忧愁悲哀所致病属内因于是料内因药仍以鹿角胶軰多用麝香熬膏贴痿垂处渐次掌得举指能伸病渐近安经云神【心】伤于思虑则肉脱意【脾】伤于忧怒则肢废魂【肝】伤于悲哀则筋挛魄【肺】伤于喜乐则皮稿志【肾】伤于盛怒则腰脊难以俛仰也
　　薛立斋治一妇人自汗盗汗发热晡热体倦少食月经不调吐痰甚多已二年矣遍身作痛天隂风雨益甚用小续命汤而痛止【隂炽而阳鬰耳可见治病亦先用温散】用补中益气加味归脾汤三十余剂诸症悉愈此皆郁结伤损脾不能输养诸蔵所致故用前二汤专主脾胃若用寒凉降火理气化痰复伤生气多致不起
　　一妇人因怒月经去多发热作渴左目小头项动掉四肢抽搐遍身疼痛此怒动肝火肝血虚而内生风用加味逍遥加钩藤数剂诸症渐愈又用八珍汤调理而安
　　一妇人歴节作痛发热作渴饮食少思月经过期诸药不应脉洪大按之微细用附子八物四剂而痛止用加味逍遥而元气复六味丸而月经调
　　一妇体胖素内热月经失调患痛风下身微肿痛甚小便频数身重脉缓症属风湿而血虚有热先用活胜湿汤【东垣活胜湿汤　活　独活　炙草藁本　防风　蔓荆　川芎　苍术　黄栢加制附子二分行经】四剂肿渐愈用清燥汤数剂小便渐清
　　用加味逍遥十余剂内热渐愈为饮食停滞发热仍痛面目浮肿用六君子加柴胡升麻而愈又因怒气小腹痞闷寒热呕吐此木侮脾土用前药加山栀木香而安惟小腹下坠似欲去后此脾气下陷用补中益气而愈后因劳役怒气作呕吐痰遍身肿痛月经忽来寒热用六君子加柴胡山栀以扶元气清肝火肿痛呕吐悉退用补中益气以升阳气健营气月经寒热渐瘥
　　一妇人饮食少思畏见风寒患痛风呕吐寒热脉【诸为寒】用附子八物四肢痛愈用独活寄生腰痛亦痊惟两膝肿痛用大防风汤而消用加味归脾逍遥而元气复
　　古朴翁治一人病左脚痹痛医作风治不愈翁诊之曰人身之血犹溪河之水也细流则阻滞得冷则凝聚此病得于新娶之后未免血液劳而凝碍加以寒月涉水益其滞安得不痹滞久不散郁而为热致成肿毒若能预加滋养庶防毒溃可免后患遂令服四物汤加牛膝红花黄栢等四五十贴其家见病不退复疑欲用风药翁曰补药无速效病邪不退药力未至也令守前方每贴加人参四五钱痹除而肌亦易长后觉左脚缩短四五寸众以为躄翁曰年尚壮无虑也血气充足则筋得所养而自伸矣后果平复如初
　　汪石山治一妇年逾五十病左脚膝挛痛不能履地夜甚于昼小腹亦或作痛诊其脉浮细缓弱按之无力尺脉尤盛【虚脉】病属血衰遂以四物汤加牛膝红花黄栢乌药连进十余贴而安
　　韩飞霞治一都司因哭弟成疾饮食全絶筋骨百节皮肤无处不痛而腰为甚一云肾虚宜补或云风寒冝散韩曰此亦危证其脉濇正东垣所谓非十二经中正疾乃经络竒邪也必多忧愁转抑而成若痰上殆矣补则气滞散则气耗乃主以清燥汤【琇按经云悲伤肺故润之而愈不尔必成痿症】连进三瓯遂困睡至五鼓无痰觉少解脉之减十之三遂专用清燥汤加减与之十剂而愈痿
　　东垣治一人壮年病脚膝痿弱脐下尻臀皆冷隂汗臊臭精滑不固或以鹿茸丸治不效李诊之脉沈数而有力即以滋肾丸治之以寒因热用引入下焦适其病所防命门相火之胜再服而愈
　　丹溪治一人形肥味厚多忧怒脉常沈濇春病痰气医以为虚寒用燥热香窜之药至夏足弱气上冲食减朱曰此热郁而脾虚痿厥之证作矣【韩飞霞以脉濇而用清燥汤丹溪以脉沈濇断为热郁可见濇脉属血虚有火】形肥而脉沈未是死症但药邪并火旺【夏月】难治且与竹沥下白术膏尽二斤气降食进至一月后仍大汗而死书此以为误药之戒【此案又见第三卷痰症门】
　　滑伯仁治一妇始病疟当夏月医以脾寒胃弱久服桂附等药【久服则偏胜】后疟虽退而积火燔炽致消谷善饥日数十饭犹不足终日端坐如常人苐目昏不能视足弱不能履腰胯困软肌肉虚肥至初冬伯仁诊之脉洪大而虚濡曰此痿症也长夏过服热药所致盖夏令湿当权刚剂太过火湿俱甚肺热叶焦故两足痿易而不为用也遂以东垣长夏湿热成痿之法治之日食益减目渐能视至冬末忽下榻行步如故
　　祝仲寜治一人病脚膝痹痛医皆以为寒湿率用乌附蛇酒之药盛暑犹服绵如是者三载其人梦有神人书祝字以示因请祝祝诊视良久又检诸医案怃然曰此湿热相搏而成经所谓诸痿生于肺热者也即日褫其绵取清燥汤饮之曰此疾已深又为热药所悮非百贴不效盖服三月余病良已
　　南昌太守王诏病筋痿给事中徐峰病气痿皆为医所悮祝一以清燥汤起之
　　一妇年二十余脑生一窍口中所欬脓血与窍相应而出此肺痿也用参茋当归加退热排脓之剂而愈
　　石山治一人因久坐腰痛渐次痛延右脚及左脚又延及左右手不能行动或作风治而用药酒或作血虚而用四物一咽即痛盖覆稍热及用鍼砭痛甚煎服熟地黄或吞虎潜丸又加右齿及面痛甚季秋汪诊之脉濡缓而弱左脉比右较小或濇尺脉尤弱曰此痿症也彼谓痿症不当痛汪曰诸痿皆起于肺热君善饮则肺热可知经云治痿独取阳明阳明者胃也胃主四肢岂特脚耶痿兼湿重者则筋缓而痿软兼热多者则筋急而作痛因检橘泉传示之始信痿亦有痛又经云酒客不喜甘熟地味甘而虎潜丸益之以蜜则甘多助湿而动胃火故右齿面痛也遂以人参二钱黄茋钱半白术茯苓生地黄麦门冬各一钱归身八分黄栢知母各七分甘草四分煎服五贴病除彼遂弃药季冬复病仍服前方而愈
　　一人形肥色黒素畏热而好饮年三十余忽病自汗如雨四肢俱痿且悪寒小便短赤大便或溏或结饮食亦减医作风治用独活寄生汤小续命汤防效仲夏汪视之脉沈细而数约有七至曰此痿症也丹溪云断不可作风治经云痿有五皆起于肺热只此一句便知其治之法矣经又云治痿独取阳明盖阳明胃与大肠也胃属土肺属金大肠亦属阳金金赖土生土亏金失所养而不能下生肾水水涸火盛肺愈被伤况胃主四肢肺主皮毛今病四肢不举者胃土亏也自汗如雨者肺金伤也故治痿之法独取阳明而兼清肺经之热正合东垣清燥汤服百贴果愈
　　一老人痿厥累用虎潜丸不愈后于虎潜丸加附子立愈盖附子有反佐之功也
　　一人软风不能行以草乌【温以行湿】白大者去皮脐木鼈【攻毒】去殻白胶香【行湿】五灵脂【行瘀】各三两半斑猫【攻毒】一个去头翅足醋【微收】煮为末用黒豆【凉血】去皮生杵取粉一斤【此方治软风瘫佳】醋糊共溲杵为丸如鸡头大每服一丸温酒磨下不十日立效专治心肾肝三经通小便除淋沥通荣衞滑经络【柔风脚气为外因故无内症】此方传自净因寺圣僧得之兼治筋骨痿但未曽针伤损者三五服竒效
　　薛己治其师佥宪髙如斋自大同回谓己曰余成风病矣两腿逸则痿软而无力劳则作痛如鍼刺脉洪数而有力己曰此肝肾隂虚火盛而致痿软无力真病之形作痛如锥邪火之象也用壮水益肾之剂而愈髙曰向寓宦邸皆以为风【丹溪断不肻作风治】恨无医药若服风剂岂不殆哉吾之幸也窃谓前症往往以为风疾辄用发散而促其危者多矣
　　一男子足痿软日晡热薛曰此足三隂虚当用六味滋肾二丸补之一妇人腿足无力劳则倦怠薛曰四肢者土也此属脾虚当用补中益气及还少丹主之俱不従其言各执搜风天麻二丸并愈风丹而殒
　　江篁南治一妇年近四十寡居数年因劳役倦怠忽项强难转既而手不能运上头渐次足疼莫能移步不嗜食呕悪微欬稠痰肌体清癯经事不甚愆期屡医经年不效春初江诊之右脉浮濡损小而数或三五不调左稍大而濇按之无力曰此痿症也经云诸痿起于肺热又谓治痿独取阳明盖肺主气病则其气膹郁至于手足痿弱不能收持由肺金本燥燥则血液衰少不能营养百骸故也阳明者胃也胃主四肢又五蔵六府之海也主润宗筋能束骨而利机关也阳明虚则宗筋弛縦故手足痿而不用也【琇按此叚纯钞石山】痿兼湿重者则筋缓而痿软兼热多者则筋急而作痛状与柔风脚气相类柔风脚气皆外所因痿则内蔵不足之所致也此妇聪慧勤劳孀居多忧血液虚耗故致此疾耳丹溪云断不可作风治此正合东垣清燥汤症但脉体甚虚多为杂治所误乃以茋参归术茯苓生地麦冬香附黄栢知母甘草煎服二十余日稍愈间服清燥汤两月而安
　　江应宿北逰燕路过山东孙上舎长子文学病瘵逆予诊视曰无能为矣经云大肉已脱九虽调犹死而况于不调乎时夏之半六脉数既泄且痢脾传之肾谓之贼邪侵脾病已极矣不出八月水土俱败至期而逝敢辞孙曰内人请脉之形容豫顺语音清喨不显言何证诊毕孙问何病予曰寸关洪数尺防欲絶足三阳脉逆而上行上实下虚此痿症也病虽久可治孙曰何因而得此予曰经云悲哀太过则胞络絶胞络絶则阳气内动发则心下崩数溲血也大经虚空发为肌痹传为脉痿有所失亡所求不得则发肺鸣鸣则肺热叶焦发为痿躄此之谓也孙曰果因哭子忧伤两脚软弱无力不能起者七越岁矣或以风治而投香燥或认虚寒而与温补殊无寸效予曰湿热成痿正合东垣清燥汤例但药力差缓难圗速效以独味杜仲空心酒水各半煎服日进清燥汤下潜行散兼旬出房门无何病瘵子死哀伤复作癎
　　许智蔵梁人也秦王俊有病上驰召之俊夜梦其亡妃崔氏泣曰本来相迎今闻许智蔵将至当必相苦为之奈何明夜俊又梦崔氏曰妾得计矣当入灵府中避之及智蔵至为俊诊脉曰疾已入心即当发癎不可救也果如言后数日而薨
　　丹溪治一妇人有孕六个月发癎手足扬掷面紫黒合眼流涎昏瞆每苏医与镇灵丹五十贴时作时止至产后方自愈其夫疑丹毒发求治脉举按濇至骨则沈滞数朱意其癎必于五月复作应前旧时至则果作皆己【脾】午【心】时乃制防风通圣散减甘草加桃仁红花或服或吐四五剂渐轻发疥而愈
　　一妇人积怒与酒病癎目上视扬手掷足筋牵喉响流涎定则昏昧腹胀疼冲心头至胸大汗痛与癎间作昼夜不息此肝有怒邪因血少而气独行脾受刑肺胃间久有酒痰为肝所侮郁而为痛酒性喜动出入升降入内则痛出外则癎乗其入内之时用竹沥姜汁参术膏等药甚多癎痛间作无度乗痛时灸大敦【肝穴在足大指甲后一韭叶】行间【防肝穴在足大指次指鋭缝间动脉】中脘【任脉在脐上四寸】间以陈皮芍药甘草川芎汤调膏与竹服之无数又灸大冲【肝穴在足大指本节后三寸或云一寸半动脉防中】然谷【肾穴在足内踝前大胸下防中】巨阙【任穴在脐上六寸】及大指半甲肉【鬼哭穴】且言鬼怪怒骂巫者朱曰邪乗虚而入理或有之与前药佐以荆除痰又用秦承祖救鬼法【即鬼哭穴以两手大指相并缚定用大艾炷骑缝灸之务令两甲角及甲后肉四处着火一处不着则不效】哀告我自去余症调理而安
　　一少年夏间因羞怒发昏手搐如狂时作时止发则面紫黒睾丸能动左右相过医与金箔镇心丸抱龙丸妙香散定志丸不效脉防六至轻重有断之曰此内素有湿热因起厥隂相火又时令相火不宜服麝香之药况肝病先当救脾土诸药多燥血壊脾者遂以黄连为君人参为臣酒浸芍药和白陈皮为佐生姜一片煎服八贴而安
　　一女八岁病癎遇隂雨及惊则作羊鸣吐涎知其胎受惊也但病深不愈乃以烧丹丸继以四物汤入黄连生甘草随时令加减且令淡味以助药力半年而愈
　　汪石山治一人年三十余久病癎症多发于晨盥时或见如黄狗走前则昏瞀仆地手足瘈疭不省人事良久乃苏或作痰火治而用芩连二陈汤或作风痰治而用全蝎僵蚕夀星丸或作痰迷心窍而用金箔镇心丸皆不中病汪诊之脉皆缓弱颇曰此木火乗土之病也夫早晨阳分而狗阳物黄土色胃属阳土虚为木火所乗矣经曰诸脉皆属于目故目击异物而病作矣理宜实胃防肝而火自息本草云泄其肝者缓其中遂以参茋归术陈皮神曲茯苓黄芩麦冬荆芥穂煎服十余贴病减再服月余而安
　　忠懿王之子有癫疾忽遇一僧投抱胆丸空心新汲井花水送下一丸令卧定使勿动觉如发来再进一丸遂愈其方水银二钱黒铅一钱五分先将铅化开次下水银炒成砂子再下硃砂细末乳香各一钱栁木槌研为丸如鸡头子大
　　鬼疰
　　罗谦甫治入国信副使许可道到雄州诣罗诊罗诊之脉中乍大乍小乍长乍短此乃气血不匀邪气伤正本官云在路到邯郸驿中夜梦一妇人着青衣不见面目用手去脇下打了一拳遂一点痛往来不止兼之寒热而不能食乃鬼击也罗曰可服八毒赤丸本官言尝读明医録中见李子豫八毒赤丸为杀鬼杖子遂与药三粒临卧服明旦下清水二斗立效又进白海青陈庆玉子因昼卧于水仙庙中梦得一饼食之心懐忧虑心腹痞满饭食减少约一载余渐痩弱腹胀如蛊屡易医药及师巫祷之皆不效不得安卧罗诊之问其病始末因思之此疾既非外感风寒又非内伤生冷将何据而治因思李子豫八毒赤丸颇有相当遂与五七丸服之下清黄之涎斗余渐渐气调而以别药理之数月良愈此药有神验合时必斋戒沐浴净室澄心修合方以雄黄矾石硃砂附子炮藜芦牡丹皮巴豆各一两蜈蚣一条八味为末蜜丸如小豆大每服五七丸冷水送下无时
　　潘温叟治贵江令王霁夜梦【心】与妇人【肾】讴歌【脾】饮酒昼不能食如是三岁温叟治之疾益平则妇人色益沮饮酒易怠而讴歌不乐久之遂无所见温叟曰疾虽衰然未愈也如梦男子青巾【肝】白衣【肺】者则愈矣后果梦此能食【能改斋漫録】
　　韶州南七十里古田有富家妇陈氏抱异疾常日无他苦每遇微风吹拂则股间一防竒痒爬搔不定手已而举体皆然逮于发厥凡三日醒及坐有声如欬其身乍前乍后若揺兀之状率以百数甫少定又经日始困卧不知人累夕愈至不敢出户更十医不效医刘大用视之曰吾得其证矣先用药一服取数珠一串来病家莫省其用乃当妇人揺兀时记其疏数之节已觉防减然后云是名鬼疰因入神庙为邪所慿致精气荡越法当用死人枕煎汤饮之既饮大防数行宿疴脱然大用云枕用毕当送还原处如迟留使人颠狂盖但借其气耳【类编】
　　一人被鬼撃身有青痕作痛以金银花水煎服愈
　　邪祟
　　丹溪治一少年人暑月因大劳而渴恣饮梅浆又连大惊妄言妄见病似邪鬼脉虚而带沈数数为有热虚是惊又梅浆停郁中脘宜补虚清热导去痰滞乃可遂与参术陈皮茯苓芩连并入竹姜汁旬日未效乃虚未回痰未导也以前药入荆又旬日而安
　　一人醉饱后病妄语妄见家人知其痰所为也灌盐汤一大碗吐痰一二升大汗困睡而愈
　　一妇暑月赴筵坐次失序自愧而成病言语失伦脉数法当导痰清热补脾其家不信用巫治之旬余而死此妇痰热殆甚乃以法尺惊其神使血不寜法水逆其肤使汗不得泄不死何俟
　　丹溪治浦江郑姓者年二十余秋间大发热口渴妄言妄见病似邪鬼七八日后请朱治之脉之两手洪数而实视其形肥面赤带白却喜露筋脉本不实凉药所致此因劳倦成病【此伤寒内伤之症】与温补药自安曰柴胡七八贴矣以黄茋附子汤冷与之饮三贴后困倦鼾睡防汗而解脉亦稍软继以黄茋白术汤至十日脉渐收敛而小又与半月而安
　　蒋仲宾江隂人来吴中人未知竒有老兵行泣道上问之曰吾儿为鬼魅所慿医莫能治今垂笃矣仲宾往视之其子方裸体瞠目大诟且殴人不可近仲宾即令其家取蚯蚓数十条捣烂投水中去泥以水遥示病者病者见水起持饮未尽帖然安卧更与药防之而愈由是名著吴下
　　徐之才治武城酒色过度恍惚不恒每病发自云初见空中有五色物稍近变成一美女去地数丈亭亭而立之才云此色欲多太虚所致即处汤方服一剂便觉稍逺又服还变成五色物数剂而愈
　　虞恒徳治一妇年近三十有姿色得一症如醉如痴颊赤面青略有潮热饮食不美其脉乍疎乍数而虚每夜见白衣少年与睡一医与八物汤服数十贴不效虞诊之见其家有白狗卧枕户阈虞曰必此所为命杀狗取其心血及胆汁丸安神定志之药以八物汤吞下服药十数贴丸药一料以安其神丸药用逺志石菖蒲川归黄连茯神硃砂侧栢叶草龙胆等药也【苏合丸亦佳】
　　国医陈易简治韩宗武寓洋洲得异疾与神物遇颇不省人事神志恍惚或食或不食陈教服苏合香丸后数月所遇者忽不至
　　颠狂心疾
　　开元中有名医纪朋者观人顔色谈笑知病浅深不待诊脉帝闻之召于掖庭中防一宫人每日昃笑歌号若狂疾而足不能履地朋视之曰此必因食饱而太竭力顿仆于地而然乃饮以云母汤令熟寝觉而失所苦问之乃言因太华公主载诞宫中大陈歌吹某乃主讴惧其声不能清且长吃防蹄羮饱而当筵歌大曲曲罢觉胸中甚热戯于砌台上髙而坠下久而方苏病狂足不能步也
　　罗谦甫治丑厮兀防病五七日发狂乱弃衣而走呼叫不避亲疎手执潼乳与人饮之时人皆言风魔了巫祷不愈而増剧罗诊之脉得六至数日不更衣渴饮潼乳罗曰北地髙寒腠理致密少有病伤寒者然北地比夏初时乍寒乍热因此触冒寒邪失于解利因转属阳明症胃实谵语又食羊肉以助其热两热相合是谓重阳狂阳胜宜下急以大承气汤一两半加黄连二钱水煎服之是夜下利数行燥屎二十余块得汗而解翌日再往视之身凉脉静众皆喜曰罗谦甫医可风魔的也由此见伤寒非杂病之比六经不同传变亦异诊之而疑不知病源互相侮嫉吁嗜利贪名而耻于学问【今时医通病】误人之生岂浅鲜哉【外感伤寒】
　　许叔防本事方云军中有一人犯法褫衣将受刀得释神失如痴与惊气丸一粒服讫而寝及觉病已失矣江东张提辖妻因避宼失心已数年授以方随愈又黄山沃廵检妻狂厥逾年更十余医不愈亦授其方去附子加铁粉不终剂而愈铁粉非但化痰镇守至如推抑肝邪特异若多恚怒肝邪太盛铁粉能制之素问言阳厥狂怒治以铁落金制木之意也
　　邝子元由翰林补外十余年矣不得赐还尝侘傺无聊遂成心疾每疾作辄昏瞆如梦或发谵语有时不作无异平时或曰真空寺有老僧不用符药能治心疾往叩之老僧曰相公贵恙起于烦恼生于妄想夫妄想之来其几有三或追忆数十年前荣辱恩雠悲欢离合及种种闲情此是过去妄想也或事到跟前可以顺应即乃畏首畏尾三番四复犹豫不决此是见在妄想也或期望日后富贵荣华皆如所愿或期功成名遂告老归田或期望子孙登荣以继书香与夫不可必成不可必得之事此是未来妄想也三者妄想忽然而生忽然而灭禅家谓之幻心能昭见其妄而斩断念头禅家谓之觉心故曰不患念起惟患觉迟此心若同太虚烦恼何处安脚又曰相公贵恙亦原于水火不交何以故凡溺爱冶容而作色荒禅家谓之外感之欲夜深枕上思得冶容或成宵寐之变禅家谓之内生之欲二者之欲绸缪染着皆消耗元精若能离之则肾水滋生可以上交于心至若思索文字忘其寝食禅家谓之理障经纶职业不告劬劳禅家谓之事障二者之障虽非人欲亦损性灵若能遣之则心火不致上炎可以下交于肾故曰尘不相縁根无所偶返流全一六欲不行又曰苦海无边回头是岸子元如其言乃独处一室扫空万縁静坐月余心疾如失
　　滑伯仁治一僧病发狂谵语视人皆为鬼诊其脉累累如薏苡子且喘且抟曰此得之阳明胃实素问云阳明主肉其经血气并盛甚则弃衣升髙逾垣妄詈遂以三化汤三四下复进以火剂【琇按火剂子和谓是黄连解毒汤】乃愈【下法】
　　沧洲治一人因恐惧遂惊气入心疾作如心风屡作逐逐奔走不避水火与人语则自贤自贵或泣或笑切其脉上部皆滑左部劲于右盖溢膻中灌心胞因惊而风经五藏耳即投以涌剂涌痰涎一颒器徐以惊气丸服之尽一剂病瘳【内伤实痰吐法】
　　厐安时治一富家子窃出游倡邻有鬬者排动屋壁富人子大惊惧疾走惶惑突入市市方陈刑尸富人子走仆尸上因大恐到家发狂性理遂错医巫百方不能已厐为剂药求得绞囚防烧为灰以调药一剂而愈
　　一人患心疾见物如狮子伊川先生教以手直前捕之见其无物久久自愈
　　齐州有人病狂毒歌曰五灵华盖晓玲珑天府由成汝府中【一作天府由来是此中】惆怅此情【一作闷懐】言不尽一丸莱服火吾宫又歌曰踏阳春人间二月雨和尘阳春踏尽秋风起肠断人间白发人后遇道士作法治之乃云梦中见一红裳少女引入宫殿皆红紫饰小姑令歌道士曰此正犯大麦毒少女心神小姑脾神也按医经萝葡治麫毒故曰火吾宫即以药并萝葡食之愈
　　王中阳治一妇疑其夫有外好因病失心狂惑昼夜言语相续不絶举家围绕捉拿不定王投滚痰丸八十丸即便佯睡是夜不语次夜再进一服前后两次逐下悪物患人觉知羞赧遂饮食起坐如常五七日能针指终是意不快王虑其复作隂令一人于其前对傍人曰可怜某妇人中暑暴死患者忻然问曰汝何以知之説者曰我适见其夫备后事也患者有喜色由是遂痊王再询其家人曰患者月水通否其姑曰近来月余不进饮食痩损羸劣想不月也如血稍鲜时即来取药既而报曰血间鲜矣即令服婚合门中滋血汤止之再服増损四物汤半月全安更不举发【内伤实症】
　　汪石山治一人年逾三十形肥色白【肥白多虚】酒中为人所折辱遂病心恙或持刀或逾垣披头大叫诊其脉濡缓而虚按之不足此阳明虚也宜变例以实之【妙理】庶防可免先有医者已用二陈汤加紫苏枳殻等药进二三贴矣闻汪言即厉声曰吾治将痊谁敢夺吾功乎汪告归医投牛黄清心丸如弹丸者三枚初服颇快再服燥甚三服狂病倍发抚膺号曰吾热奈何急呼水救命家人守医戒禁不与趋楼见神前供水一盆一呷而尽犹未快也复趋厨下得水一桶满意饮之狂势减半其不死幸耳复请汪治之以参茋甘草甘温之药为君麦冬片黄芩甘寒之剂为臣青皮疎肝为佐竹沥清痰为使芍药茯苓随其兼症而加减之酸枣仁山栀子因其时令而出入服之月余病遂轻然或目系渐急即瞀昧不知人良久复苏汪曰无妨此气血未复神志昏乱而然令其确守前方夜服安神丸朝服虎潜丸年余熟寝一月而安【内伤虚】
　　一妇痩长色苍年三十余忽病狂言披发裸体不知羞恶众皆为心风或欲饮以粪清或吐以痰药汪诊其脉浮缓而濡曰此必忍饥或劳倦伤胃而然耳【以缓濡之脉断为胃虚汪公真开后学无数法门】经云二阳之病发心脾二阳者胃与大肠也忍饥过劳胃伤而火动矣延及心脾则心所蔵之神脾所蔵之意皆为之扰乱失其所依归矣安得不狂内伤发狂阳明虚竭法当补之遂用独参汤加竹沥饮之而愈【内伤气虚】
　　吴茭山治一女子痩弱性急因思过度耗伤心血遂得失志颠疾或哭或笑或裸体而走或闭户而多言父母忧疑诸疗防效吴诊其脉浮而濇思虑过伤神不守舎也用紫河车二具漂洗如法煮烂如猪肚切片任意啖之二次即愈【缓濡则用参浮濇则用河车症同而脉异随脉用药神乎技矣】后服定志丸一料日煎补心汤一服调理百日后乃毕婚次年生子身肥壮【内伤血虚】
　　方印山治休寜泰塘一童子十二岁患癫症口渴发热不能睡常赤身行走命人重手拍击其两股稍拍轻则不快时当六月方至先用白虎汤不效继用抱龙丸至宝丹亦不效渴不止乃用泉水调牛胆天花粉加蜜少许调一大碗作二次服之使人以手揉其胸自上而下一时许【妙法】乃安卧而愈
　　张天池治苏州一人年近三旬患狂疾奔走骂詈不避亲踈投丸药七粒吐黒色痰二三碗随定调理而愈不复发方用生白砒一钱巴豆霜一钱硃砂一钱麫糊为丸【非此种药则不效】每服七八丸新汲井花水送下忌大荤油盐一月防人虚实大小以丸数加减用【癫病当审外感内伤】
　　怔忡
　　丹溪治一人形质俱实因大恐患心不自安如人将捕之夜卧亦不安耳后常见火光炎上食虽进而不知味口干而不欲饮以人参白术归身为君陈皮为佐少加盐炒黄蘖元参煎服半月而安
</div>
    <div class="pagination">
<a href="名医类案_page19.html">上一页</a><span>...</span><a href="名医类案_page15.html">15</a><a href="名医类案_page16.html">16</a><a href="名医类案_page17.html">17</a><a href="名医类案_page18.html">18</a><a href="名医类案_page19.html">19</a><span class="current-page">20</span><a href="名医类案_page21.html">21</a><a href="名医类案_page22.html">22</a><a href="名医类案_page23.html">23</a><a href="名医类案_page24.html">24</a><a href="名医类案_page25.html">25</a><span>...</span><a href="名医类案_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
