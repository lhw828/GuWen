<!DOCTYPE html>
<html>
<head>
    <meta charset="UTF-8">
    <title>石室秘录 - 第 2 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石室秘录 - 第 2 页/共 31 页</h1>
    <div class="content">　　雷公曰：妙极，各阐发无遗，无可再谈。

　　真圣人之言。（李子永识。）

　　卷一（礼集）

　　顺医法

　　论气虚胃虚

　　天师曰：凡人有病气虚者，乃身子羸弱，饮食不进，或大便溏泄、小便艰涩。方用人参一两，茯苓三钱，白术五钱，陈皮一钱，甘草一钱，泽泻一钱，车前一钱，水煎服。此乃病欲下行，而随其性而下补之也。方中用人参为君者，开其胃气。胃为肾之关，关门不开，则上之饮食不能入，下之糟粕不能出，妙在用人参以生胃土，而茯苓、车前能分消水谷也。且胃之性最喜温和，不喜过湿，湿则必上壅呕，下积而泻矣。今顺土之性而温补之，则饮食自进，而大小便各安其位矣。

　　张公曰：此方生胃土以消水谷，谁曰不然，然而不止生胃土也，且能健脾。脾健则胃气益开，而胃气益壮。方中最妙用白术也、白术上利胃而下健脾，且能祛湿以生肾。有此大功，则大小便得脾肾之气而能开能合。下既通达，又何患饮食之不进乎，吾见其饱食而无碍也。

　　服前方而不愈者，兼服八味丸以补土母，盖八味丸最能实大肠利膀胱也。（李子永识。）

　　卷一（礼集）

　　逆医法

　　论气喘上逆 论双蛾 论肾虚大吐

　　天师曰：凡逆症甚多，不止厥症一门也。如气喘而上者，逆也，人以为气之有余也，殊不知气盛当作气虚，有余认作不足。若错认作肺气之盛，而错用苏叶、桔梗、百部、山豆根之类，去生便远。方用人参一两，牛膝三钱，熟地五钱，山茱萸四钱，枸杞子一钱，麦冬五钱，北五味一钱，胡桃三个，生姜五片，水煎服。（〔批〕安喘至圣丹。雷公曰：妙极。然天师止言肺经之虚、肾水大耗之气喘也，而未尝论其肾火之逆，挟肝气而上冲之气喘也。虽其症轻于肾水大耗之病，而气逆作喘则一也。病甚则有吐粉红之痰者。此肾火炎烧，肺经内热，不能克肝，则木寡于畏，龙雷之火愈为升腾，法当清其内热。方用地骨皮一两，沙参一两，麦冬五钱，白芥子二钱，白芍五钱，甘草三分，桔梗五分，丹皮二钱，水煎服，方名清热止喘丹。此方之妙，妙在地骨以清骨髓中之内热，沙参，丹皮以养阴，白芍以平肝木中之火，麦冬以清肺中之火，加甘草、桔梗引入肺经，则痰嗽自除，而气喘亦定，孙真人曰：何论之奇辟乃尔，我有一奇方以附后。）此方绝不去治肺经，而正所以治肺也。盖人生肺气，夜卧必归气于肾中，此母居子舍之义也，今因色欲过度，肾水大耗，肺金日去生之。久之，则不特肾水虚，而肺金亦虚。譬如家有浪子，日费千金，母有积蓄，日日与之，倾囊倒箧，尽数交付其子，后将安继？是子贫而母亦贫矣。一遇外侮之侵，将何物解纷？而外侮又复恐吓之，逃之子舍，以避其锋；而子家贫乏，无以奉母，又必仍复还家，以受外侮之凌逼，势不至不死不已。今肾水既亏，而肺金又耗，外受心火之伤，中受肝木之横，脾土又下，不来生水，则转辗难藏，于是仍返而上喘。幸有一线元阳未绝、所以不死。苟不大剂急救其肾，使贫子来偷窃，又何以肺金有养哉。况贫子暴富，不特母家亦富，而外侮亦不敢欺凌矣。此不治肺而正所以治肺也。或疑人参乃肺脾之药，既宜补肾，不宜多用人参。不知肾水大虚，一时不能骤生，非急补其气，则元阳一线必且断绝。况人参少用则泛上，多用则下行，妙在用人参至两许，使能下达病源。补气以生肾水。药中熟地。山茱萸之类，同气相求，直入命门，又何患太多之病哉。若病重之人，尤宜多加，一两尚欠也。但喘有不同，有虚有实。初起之喘多邪实，久病之喘多气虚，邪实者，喘必抬肩；气虚而喘者，微微气急耳。余所论乃久病之喘。若初起之喘，若四磨、四七汤。得一剂即止。此病逆而药亦逆之也。

　　张公曰：肺金补子之义，已讲透彻无遗，余再出一论以广之。肺气既弱，自然不能克木，肝木无制，必然气旺，气旺必来凌脾胃之土。脾胃即受制于肝木，则何能来生肺金耶。方中十剂之中，或间加柴胡五分、白芍五钱、熟地倍加一两，同前方煎饮，未必无小补也，盖欲平肝，自必旺其土，土旺则金有不生者乎。此亦反治之义耳。

　　天师曰：更有人病双蛾者，人以为热也。喉门肿痛，痰如锯不绝，茶水一滴不能下咽，岂非热症，然而痛虽甚，至早少轻；喉虽肿，舌必不燥：痰虽多，必不黄而成块。此乃假热之症也。若以寒凉之药急救之，下喉非不暂快，少顷而热转甚。人以为凉药之少也，再加寒凉之品，服之更甚。急须刺其少商之穴，出血少许，喉门必有一线之路开矣。急以附子一钱，熟地一两，山茱萸四钱，麦冬三钱，北五味三钱；牛膝三钱，茯苓五钱，煎服，（〔批〕消火神丹。）下喉一声响亮，其火势热症，立时消散。盖少阴之火，直如奔马，凡人肾水大耗者，肾中元阳不能下藏。盖无水以养火，而火必上越也，日日冲上，而咽喉口小，不能任其出入，乃结成肿痛，状似双蛾，实非双蛾也。方中妙在用附子辛热之药，引尤雷之火下藏于窟宅。夫龙雷之火，乃相火也，喜水而不喜火，故药中熟地、山茱之类，纯是补阴之味，使火有所归而不再沸。此因其逆势而逆导之也。

　　喜水而不喜火。喜水者，喜真阴之水也，而非寒凉之水不喜火者，不喜邪气之火也，而非辛热之火。

　　日重夜轻，治之最易。用山豆根三钱，半夏一钱，桔梗三钱，甘草一钱治之。一剂立愈，而非逆症可比耳。

　　张公曰：阴虚双蛾之症，余更有治法。用附子一钱，盐水炒成片，用一片含在口中，立时有路，可以用汤药矣。后以八味丸一两，白滚水送下，亦立时而愈，可与岐天师方并传。

　　天师曰：更有大吐之症，舌如芒刺，双目红肿，人以为热也。不知此乃肾水干槁，火不能藏，水不能润，食入即出耳。法当用六味地黄汤，一料煎服，恣其吞饮，则余火下息，而饮食可入。盖胃为肾之关，胃中之火，必得肾中之水以润之。肾水耗，不能上润脾胃，则胃火沸腾，涌而上出，以致双目红痛，舌如芒刺也。但此症时躁时静，一时而欲饮水，及至水到，又不欲饮，即强饮之，又不十分宽快，此乃上假热而下真寒也。理宜六味汤内，加附子、肉桂，煎汤与饮，始合病源。而今止用六味地黄汤者何？盖肾虽寒而胃正热。温肾之药，必经过胃经，热性发作，肾不及救，而胃反助其邪火之焰，则病势转添。不若竟用六味地黄汤，使其直趋肾宫，虽经过胃中，不致相犯，假道灭虢，不平胃而胃自平矣。此亦逆治之法也。（〔批〕孙公曰：真绝奇之论。）

　　张公曰：余立地黄丸，原所治武帝之消渴也，不意可以治此等之症，实有奇功。今又得岐天师畅为发明，将方之功效，尽情表出，余之幸也。不独余之幸也，愿世人留意。此方治上假热而下真寒者，无不神妙，奏功如响，非惟大吐之症宜之耳。

　　华君曰：是传予之文，而子之文更多可喜也。然予更有数语，双蛾阴症，最难治而最易治也。不知其窍而最难，知其法而最易。予常为人治此病。用附子一枚，以盐一合，水煮透，令其口含一片，而火势立止。然后以六味汤，大剂饮之，不再发，神方也。

　　大吐之症，先以手擦其脚心，使滚热，然后以附子一枚煎汤，用鹅翎扫之，随干随扫，少顷即不吐矣，后以六味丸汤，大剂饮之，即安然也。

　　气喘之症，莫妙用天师方，大剂饮之必生，无他方法也。

　　孙真君曰：天师论喘症奇辟，然予亦有方。用人参一两。北五味一钱，麦冬二两，牛膝三钱，胡桃三个，生姜汁三匙，水煎服。（〔批〕天师曰：妙绝。）此方之妙，妙在麦冬用至二两。盖喘病虽是肾虚，毕竟肺虚不能生肾水也，肾水不能速生，必须补气以生之。然徒用参以补气，未免水亏而火愈旺，今反用麦冬以滋肾水之母，则人参亦从之以生肺，而不去助火矣。肺有养而水自生，又何患火之不能制哉。

　　往往有气喘而脉微涩者，用熟地一二两，当归六七钱。甘草一钱，治之而愈。此名贞元饮。妇人最多此症。（李子永识。）

　　卷一（礼集）

　　内治法

　　论肺痈 论肝痈 论肠痈

　　天师曰：内治者，言人有病在脏腑而治之也。人有肺痈。肠痈、肝痈者，必须从内消之也。然而治法不同。肺痈方：用元参三两，麦冬三两，生甘草五钱；金银花十两，先用水十碗，煎汤四碗，取二碗浸前药，加水二碗，又煎之，煎一碗服之，二剂即愈。其余汤二碗，再煎二煎。（〔批〕救肺败毒至圣丹，妙。）

　　肝痈方。用白芍三两，当归三两，炒栀子三钱，生甘草三钱；金银花十两，水十碗，煎取四碗：分二碗泡前药，再加水二碗同煎；渣又加水二碗，同金银花汁两碗，煎一碗服二剂愈。（〔批〕救肝败毒至圣丹，妙。）

　　肠痈方：用金银花八两，煎水二碗，当归三两，地榆一两，薏仁五钱，水十五碗，煎二碗，分作二服。上午一服。临睡一服，二剂愈。（〔批〕救肠败毒至圣丹，妙。）盖痈生胸腹之内，无不生于火与邪，若外用末药调敷，则相隔甚遥，必须内消为得。然痈势甚急甚大，一怀水何能救车薪之火。故必大剂煎饮，而火邪自散，而痈疡自消。倘日以敷药调治于皮肤之外，或以小剂而求散于汤饵之中，吾见其必死而已矣。

　　张公曰：疮疡之疾，发于火邪之盛，其由来非一日矣。欲消其火邪，岂是寻常细小之药所能去乎。故必多用重药以劫治之。然而散邪之药俱耗真阴，多用重用皆能取败。惟金银花败毒而又不伤气，去火而又能补阴，故必须此品为君。但此品性纯而正，乃正人君子也。譬如正人君子，必同群攻击于群小之中，始不至偾事而召祸。所以必多加至十两或一斤，始可取胜于眉睫。然徒籍此一味，又觉势单力薄。或用麦冬以滋肺，或用芍药、当归以润肝，或用地榆以凉大肠、或用甘草以泻火、或用栀子以清热，或加薏仁以去湿；相助成功，各有妙理，非泛然而用之者也。

　　华君曰：是传余文，然余更有说。肺痈初起，可用此方；倘已成形，必须外治。用刀刺其肺出脓血，而后以神膏敷其口则愈，否则有性命之忧也。想天师后必传方，兹不赘耳。后无传，予当传子。肝痈不可用刺法，须用内消内散。

　　肠痈之症，此方最妙，但亦治初起之病也。久则内必出毒，更当另用奇方，以助其溃脓。方用生甘草三钱，金银花二两，地榆一两，当归二两，牛膝一两，乳香三钱，没药三钱。水先煎甘草五味，取一碗，调乳香、没药末三钱饮之；渣水再煎一碗，又调乳香、没药末三钱饮之。大约早服头煎晚服二煎，二剂必全好矣。（〔批〕清肠消毒丹）。此天师传予而未传子也，意者留以待予耶，不然，何各以尽言，独此方尚未传完耶。

　　岐天师曰：是留之以待华君传子也。

　　卷一（礼集）

　　外治法

　　论阳症痈疽 论阴症痈疽

　　天师曰：人有背生痈疽，或生于胸腹之间，或生于头面之上，或生于手足之际，皆是五日之内，犹当内散：五日之外，必须动刀。内散方：金银花四两，蒲公英二两，生甘草二两，当归二两，天花粉五钱，水煎服。一剂即消，二剂全愈，不必三剂。金银花专能内消疮毒，然非多用则力轻难以成功；生甘草一味已足够毒，况又用之于金银花内，盖足以散邪而卫正：蒲公英阳明经药也，且能散结逐邪；天花粉消痰圣药；当归活血，是其专功。血不活所以生痈，今血活而痈自愈。此方之所以奇而肆也。（〔批〕消毒神圣丹。）倘若不曾服过败毒之散。以致成脓奔溃，外口必小，而内宅自大。譬如贼居深山，关隘必窄，而其中巢穴，自必修广。

　　若不直捣其坚。则延蔓无已，势必民化为盗。故须用金刃，去其口边之腐肉，使内毒之气不藏。刀用三寸长，阔止三分，两边俱利，其锋浓半分，少尖一边。手执定，眼看定，心注定，一刀横画，一刀直画。

　　人必少厥，不必惊惶，少顷自定。后以末药敷于膏药之上贴之，大约一个膏药，敷末药二钱，粘贴即止痛，败脓尽出。一连三日，即消尽矣。内用煎方：当归一两，黄 五钱，人参一钱，荆芥一钱。金银花二两，生甘草三钱，水煎服，二剂可已，不须多服。（〔批〕败毒圣神丹。）此治阳症疮疡之法也。阳症疮痈，必然突起寸余，其色红肿发光，疼痛呼号者是。若阴症痈疽，内消之法，与阳症同治，至于破溃之治法，绝不相同。大约阴症痈疽，其色必黑暗，痛亦不甚，但觉沉沉身重，其疮口必不突起，或现无数小疮口，以欺世人。急用附子三钱，人参三两，生黄 三两，当归一两，金银花三两，白芥子二钱治之。麦冬可加三钱，元参不可用也。（〔批〕散寒救阴至圣丹）

　　总阴症宜用温热散之，不可用寒凉解之也。外用膏药，加生肌末药五钱贴之，一日两换始可。盖阴症痈疽，多生于富贵膏粱之客，功名失志之人。心肾不交，阴阳俱耗，又加忧愁抑郁，拂怒呼号，其气不散，乃结成大毒。无论在背在头，在腹在胁，在手在足，俱是危症。若服吾药，又用吾膏药，无不生全。盖阳症可以凉解，而阴症必须温散也。膏药方开后：金银花一斤，生地八两，当归三两，川芎二两，牛膝一两，丹皮一两，麦冬三两，生甘草一两，荆芥一两，防风五钱，黄 三两，茜草根五钱，人参五钱，元参五两，用麻油五斤，煎数沸，将药渣滤出，再熬，将成珠；入后药：广木香一两，黄丹二斤，炒飞过去砂，没药一两，乳香一两，血竭一两，象皮为末五钱，麝香一钱，各为细末，入油中，少煎好，藏瓷罐内用之。每一个用一两，大约发背疮必须用一两，其余疮口，量大小用之。（〔批〕阴阳至圣丹。雷公曰：何论之妙而方之奇也。）

　　末药方：人参一两，冰片一钱，乳香去油三钱，透明血竭五钱，三七末一两，儿茶一两，水飞过去砂，川倍子一两，藤黄三钱，贝母二钱，轻粉一钱，各为绝细末，以无声为度。此膏药与末药，神奇无比。发背外，其余疮口，不消二个，阴症不消三个。秘之。（〔批〕阴阳至圣丹。孙公曰：真奇方也。）

　　张公曰：疮疡吾方已传之矣，可附于末。

　　痈疽最难治，外尚未现真形，内已先溃大穴。古人云：外大如豆，内大如拳，外大如拳，内大如盘，信不爽也。

　　凡人一见背有疮口外现者，不可小视之，急用蒜切片一分浓，贴在疮口上，用艾火烧之。痛者烧之不痛，不痛者烧之知痛而止，切不可不痛即止，而痛者亦止也。此法最妙，世人不识，而我特表而出之，以治发背之初起者。盖一经灸之，则毒随火化，以火攻火，又何疑焉，愿世医留意。

　　华君曰：传子法尤奇，传予之方不然也。痈疽方：用金银花三两，生甘草三钱，蒲公英三钱，当归一两，天花粉五钱，水煎服。予之方少异天师传子之方。然天师见今日气体，更薄于三国之时，所以药味改轻为重，止天花粉一味，分两相同，想因痰不可大攻故也。然予方亦奇甚，不可轻视。或见疮势少轻，酌用吾方治之何如，亦无不附应他，膏药与末药方相同。

　　岐天师曰：华君言是。（〔批〕天师曰：妙。）

　　雷公曰：我亦有方。治痈疽方：用生甘草五钱，金银花三两，当归一两，元参五钱，天花粉三钱，白矾一钱，附子一片，水煎服，初起者，一剂即消；肿起者，二剂即消，神方也。（〔批〕更妙之甚。）

　　孙真君曰：我亦有奇方传子。凡痈初起，用白矾一两，金银花三两，水煎服。一剂即消，发背亦然。

　　卷一（礼集）

</div>
    <div class="pagination">
<a href="石室秘录.html">上一页</a><a href="石室秘录.html">1</a><span class="current-page">2</span><a href="石室秘录_page3.html">3</a><a href="石室秘录_page4.html">4</a><a href="石室秘录_page5.html">5</a><a href="石室秘录_page6.html">6</a><a href="石室秘录_page7.html">7</a><span>...</span><a href="石室秘录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
