<!DOCTYPE html>
<html>
<head>
    <meta charset="UTF-8">
    <title>四诊抉微 - 第 11 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四诊抉微 - 第 11 页/共 41 页</h1>
    <div class="content">　　凡见黑舌，须问曾食酸物，及甜咸物否。能染成黑色，非因病而生也，然润而不燥，刮之即退为异耳。此等舌，惟虚证津润能染，若内有实热，舌即生苔而燥，又何能染及耶？若欲验视舌苔燥润，临诊必先禁饮汤水，饮后恐难辨耳。

　　产后辨舌者，以心主血也。《经》云：少阴气绝，则血不行。故紫黑者，为血先死也。

　　凡舌起苔，须刮去，用薄荷汁、或韭汁拭之，再用生姜切平，擦之、拭之，即净而不复生吉；拭之不去，即去而复生者，必凶也。（慎庵按：黑舌苔，须分燥润，及刮之坚松，以定虚实为要法。）

　　《正义》云：凡伤寒五六日以外，舌上无苔，即宜于杂病求之。不可峻攻，而大下之。

　　视舌色虽有成见，亦必细察兼证，及脉之虚实，不尔，恐有毫厘千里之谬。

　　慎庵按：黑苔舌有水竭津枯一候，不宜凉药，宜重用壮水之剂。世多习而不察，率投苦寒，遗人大殃。殊不知脉虚数，或微细，胸腹无胀满，口多错语，舌虽焦黑干枯，肿而生刺，乃真水衰竭，水不制火使然，大禁凉剂，惟以大剂生料六味地黄汤饮之。虚寒者，苔黑而松，加桂附五味子，则焦黑刺肿，涣若冰释，此皆予所屡见，用前法屡效，亲信无疑，故敢附笔于此。后之学人，慎之毋忽。

　　灰色舌

　　《正义》云：灰色即黑苔之轻者也，与黑同治，兼有表者，双解散；下利者，解毒汤；内实者，承气汤。但少阴寒证，亦见灰色，见在一二日者，无苔而冷滑是也，四逆汤主之；下利者，理中汤。

　　《舌鉴》云：灰色舌，有阴阳之异。若直中阴经者，则实时舌便灰黑而无积苔。若热传三阴，必四五日表证罢，而苔变灰黑也，有在根、在尖、在中者，有浑舌俱灰黑者。大抵传经热证，则有灰黑干苔，皆当攻下泄热。若直中三阴之灰黑无苔者，即当温经散寒。又有蓄血证，其人如狂，或瞑目谵语，亦有不狂不语，不知人事，面黑舌灰者，当分轻重以攻其血，切勿误与冷水，引领败血入心，而致不救也。

　　舌纯灰色无苔者，直中三阴而夹冷食也。脉必沉细而迟，不渴不烦者，附子理中四逆汤救之，次日舌变灰中有微黄色者生，如渐渐灰缩干黑者死。

　　灰色见于中央，而消渴，气上冲心，饥不欲食，食即吐蛔者，此热传厥阴之候，乌梅丸主之。

　　土邪胜水，而舌见灰黑纹裂，凉膈调胃，皆可下之，十中可救二三。下后渴不止，热不退者，不治。

　　舌根灰色而中红尖黄，乃肠胃燥热之证。若大渴谵语，五六日不大便，转屎气者下之；如温病热病，恶寒脉浮者，凉膈双解选用。

　　舌见灰黑色重晕，此瘟病热毒传三阴也。毒传内一次，舌即灰晕一层，毒盛故有重晕。最危层者，与此重晕不殊。灰黑舌中，又有干刺，而见咽干口燥喘满，乃邪热结于少阴，当下之，然必待其转矢气者，方可下。若下之早，令人小便难。

　　已经汗解，而见舌尖灰黑，有宿食未消，或又伤饮食，邪热复之故，调胃承气汤下之。

　　舌尖灰黑，有刺而干，是得病后，犹加饮食之故，虽证见耳聋胁痛，发热口苦，不得用小柴胡，必大柴胡，或调胃承气加消导药，方可取效。

　　淡淡灰色，中间有滑苔四五点，如墨汁，此热邪传里，而有宿食未化也，大柴胡汤。

　　舌灰色而根黄，乃热传厥阴，而胃中复有停滞也。伤寒六七日，不利，便发热，而利，汗出不止者死，正气脱也。

　　舌边灰黑而中淡紫，时时自啮舌尖为爽，乃少阴气逆上，非药可活。

　　红色舌

　　《正义》云：凡黄黑白者俱有苔，红紫但有色而无苔也。

　　舌见纯红者，此瘟疫将深之象也，谓之将瘟舌。用透顶清神散，吹鼻中取嚏，嚏即散义也。

　　舌中心见红者，此太阳症也，羌活汤汗之；有汗者，小柴胡加减。

　　舌尖倍红者，此太阳症也，羌活汤汗之；无表证者，五苓散。

　　舌红而中见紫斑者，将发斑也，玄参升麻汤；斑已见，化斑汤。

　　舌淡红而中见红赤点者，将发黄也，茵陈五苓散。

　　舌红而尖起紫泡者，此心经热毒也，黄连泻心汤或解毒汤，加玄参、薄荷，兼服天水散。无亦不治。

　　舌红而碎裂如人字纹者，此阳明传热于少阴心也，凉膈散主之；内实者，承气汤。

　　舌淡红而碎裂如川字纹者，外症神昏，自利，用导赤散，加黄连，再用生脉散，加黄连、枣仁。

　　舌红而有刺者，此内有停积饮食也，承气汤下之。刮其刺，得净者生，不净者死。

　　舌红而内有黑纹数条者，乃阴毒结于肝经。肝主筋，故舌见如筋丝也。用理中合四逆汤温舌红者，而有重舌，或左或右者，此毒入心包也，须刺之，出其恶血，服黄连泻心汤，表未解者，防风通圣散，更以冰片点之。

　　舌红而胀大满口者，此少阴阳明俱有热毒也，急刺之，去其恶血，以绿袍散吹之，须加冰片舌红而出血如衄，此热伤心胞也，犀角地黄汤或四生丸。（慎庵按：此证，犀角地黄合四生，再加川黄连、生蒲黄，更效捷。）

　　舌红而硬强失音者，死候也。有痰者，胆星、橘、半等主之；内实者，可下之。尝论伤寒不语，属下证多；杂证不语，同中风治，用黄　防风汤或人参汤，加竹沥，大抵多从痰治也。

　　舌红而碎烂如虫蚀者，少阴瘟毒也，小承气汤，二三下可愈。

　　舌红而吐弄者，此热在心脾也，安神汤主之。

　　舌红而痿软不能言者，此心脾虚极，或有痰也，死，不治。多加人参，可治。

　　舌红而战动难言者，此心脾虚也，汗多亡阳者有之，多加人参，可救。

　　舌红而干瘪者，虽能言，无恶候，亦必死，生脉散加减救之。

　　紫色舌

　　《正义》云：舌见纯紫色者，此酒毒也，有表者，升麻葛根汤。

　　舌见紫斑者，此酒毒也，身有斑者，黄连化斑汤，加葛根、青黛。

　　舌紫且肿浓者，此酒毒，而又饮冷，壅遏其热也。外证烦躁，四逆，先进以理中丸，彻其在上之寒，次以承气汤下之，微有脉者，可治。

　　舌紫而中心带白者，酒毒在太阳也，有表者，葛根升麻汤。

　　舌紫而中心带黄者，酒毒在少阳也，柴葛汤主之。黄苔浓者，已入阳明也，加大黄下之。

　　舌紫而中心带赤者，酒毒在阳明也，柴葛加大黄、芒硝。

　　舌淡红而中见紫黑筋数道者，此厥阴真寒症也，外见四逆者，四逆汤救之。脉沉面黑者，不治。

　　蓝色舌

　　舌见蓝色者，肺气已绝，肝木独盛，来侵土位也。微蓝者，肺气犹在，可生；深蓝者，必死。宜大补肺脾，而制肝木也。

　　《舌鉴》云：若稍见蓝纹，犹可用温胃健脾、调肝益肺之药治之。如纯蓝色者，虽无他证，必死。

　　霉酱色舌

</div>
    <div class="pagination">
<a href="四诊抉微_page10.html">上一页</a><span>...</span><a href="四诊抉微_page6.html">6</a><a href="四诊抉微_page7.html">7</a><a href="四诊抉微_page8.html">8</a><a href="四诊抉微_page9.html">9</a><a href="四诊抉微_page10.html">10</a><span class="current-page">11</span><a href="四诊抉微_page12.html">12</a><a href="四诊抉微_page13.html">13</a><a href="四诊抉微_page14.html">14</a><a href="四诊抉微_page15.html">15</a><a href="四诊抉微_page16.html">16</a><span>...</span><a href="四诊抉微_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
