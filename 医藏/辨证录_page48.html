<!DOCTYPE html>
<html>
<head>
    <meta charset="UTF-8">
    <title>辨证录 - 第 48 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 48 页/共 92 页</h1>
    <div class="content">　　此等之痢。世不常有，不可执此方以治痢。余论症不敢不备质于天师，以存此治法，救万人中之一人也。

　　此症用加味四君汤亦效。

　　人参 白术（各二两） 肉桂（三钱） 北五味子（三钱） 茯苓（一两） 甘草（三钱） 水煎服。

　　人有受暑湿之毒，水谷倾囊而出，一昼夜七、八十行，脓血稠粘，大渴引水，百杯不止，人以为肠胃为热毒所攻也，谁知是膀胱热结而气不化乎。夫水湿之邪，从膀胱而出，乃上由于肺气之清肃下行，膀胱奉之而能化也。今胃受暑热之毒，蒸熏于肺，肺不能受，乃移其热于大肠，而大肠奔迫，必郁结于膀胱矣。膀胱热结，则气不化而小溲短赤，邪热邪湿，尽趋于大肠而出，不啻如决水转石之骤猛也。治法必须清膀胱之热，以迅利其小便。但肺与大肠为表里，肺热而大肠始热，故不若先清肺经之热也。方用清源止痢汤：黄芩（三钱） 茯苓（五钱） 紫参（三钱） 诃黎勒（三钱） 甘草（一钱） 天花粉（三钱）

　　地榆（三钱） 水煎服。一剂减半，三剂痢止。

　　此方清肺金化源之方也。用黄芩、地榆以凉肺，即所以凉大肠之热也。紫参疗肠胃之热，能消积聚，而通大小之便。诃黎勒能固肠脱，合而用之于茯苓、甘草诸药之内，则通中有塞，而塞中又有调和之妙，所以奏功特神也。

　　此症用迅行汤亦神。

　　王不留行 茯苓 猪苓 黄芩（各三钱） 白术（三钱） 水煎服。

　　人有下痢纯血，色如陈腐屋漏之状，肛门大开，不能收闭，面色反觉红润，唇似朱涂，人以为痢疾之死症也。然治之得法尚可获生，以其症虽见死象，而气犹未绝，有可续之机也。凡下痢纯红，开手即宜用补阴之药，因人执痢无补法，以至如此不知痢症何常不可补也。用补阳之药以治痢，则有宜有不宜。用补阴之药以治痢，则实无不宜也。若一见红白，不问虚与不虚，动用攻邪逐秽之剂，以致白变红，红变陈腐屋漏之色也。夫下痢纯血，原是阳旺阴虚之症。不补阴以制阳，反助阳以攻阴，则阴气愈虚，虚极则阴气但有降无升矣。肛门大开，不能收闭，正有降无升之明验也。面色红润，唇如朱涂，正阳在上而阴沉下之显征也。阳宜降而反升，阴宜升而反降，则阴阳不交，不死何待乎？然能奄奄不死者，以其阴气虽降，而未绝也。

　　治法急救其阴，以引其阳气之下降，兼补其阳，以提其阴气之上升，未必非死里求生之法也。方用补阴升提汤：人参（一两） 熟地（一两） 白芍（三两） 茯苓（一两） 升麻（二钱） 甘草（一钱） 山药（一两）

　　北五味子（三钱） 山茱萸（一两） 诃黎勒（三钱） 水煎服。一剂痢减半，再剂痢止。倘服之仍如前之痢也，则阴已绝而阳不能交，不必再服。

　　论此方乃救阴之奇方，提气之圣药。苟有阴气未绝，未有不可续之，而升提者也。正不可因一用之无功，竟置此方于不用。如一见纯红之症，急以此方减半投之，何至有死亡之嗟哉。

　　此症用续绝汤甚佳。

　　人参（五钱） 熟地 山茱萸 山药 芡实（各一两） 甘草（一钱） 北五味（二钱）

　　水煎服。

　　人有贪酒好饮，久经岁月，湿热所积，变成痢疾，虽无崩奔之状，而有溏 之苦，终年累月而不愈，人以为酒积之在脾也，谁知是肾泄之病，乃湿热之酒气熏之也。气熏于肾之中，肾即醉于酒之味，正不必其湿热之尽入之也。然而湿热之侵，由于肾衰之故，肾不能敌，乃移其湿热于脾，脾又久受湿热之困，不能再藏，乃酿成酒积而作痢矣。虽其积在脾，病实在肾。但治脾而痢不能愈，必须治肾。然徒治其肾，病亦不能愈，必须解酒之毒，分消其湿热之气，则不治痢，而痢自止。方用化酒止痢汤：人参（三钱） 白术（一两） 山茱萸（五钱） 黄连（一钱） 茯苓（五钱） 柞木枝（五钱）

　　白芍（五钱） 槟榔（五分） 薏仁（五钱） 水煎服。连服四剂，痢疾自愈，不可多服。愈后仍须忌酒，否则暂止而仍发也。

　　论此方实解酒毒，然力止能解于目前，不能解于日后，非药之过也。盖酒气熏蒸于肾，受毒最深。用此方以解酒毒，则脾胃有更苏之气。倘不遵酒戒，仍然酣饮，则酒入于脾胃，其克伐之性较前更甚，盖已伤而不可再伤也。此酒积之病，酒徒每每坐困，不得享长年之乐，可不慎哉！此症用萸术杜柞汤亦佳。

　　山茱萸 白术（各一两） 柞木枝 杜仲（各一钱） 水煎服。十剂可愈。

　　人有长年累月，里急后重，而作痢者，乍作乍止，无有休歇，人以为休息之痢，谁知是正气已复，而邪气尚存之故哉。夫痢不可妄止，必须因势利导之。苟邪火、邪水未曾涤尽，一旦用补塞之药遽止之，则痢虽遏于旦夕，邪在腹中，时动时静，静则安，动则发，亦其常也。况益之浓味之贪饕，劳役之妄作，安得不成休息之痢乎？治法必宜以利为主，利小便，不若利大便也。盖正气已复，膀胱之气必能气化以分水，何必再利其小便？邪之不尽者，火留于大肠也，利大肠则邪且尽下。然而利大肠之药，必先从胃而入脾，由脾而入大肠。吾恐汤剂之入大肠，不遽受益，胃与脾先受其损矣。方用尽秽丹：大黄（一钱） 滑石（一钱） 浓朴（一钱） 地榆（二钱） 槟榔（一钱） 各为细末，用蜜煮老为丸，一次服尽。服后即用膳以压之，不使留于胃中。必得微利为度，一利而痢病顿除。

　　此方专下大肠之湿热也。邪原在大肠，所以一用奏功。倘畏损伤脾胃，用人参汤送下更妙。然亦止宜于虚弱之人，不宜于健旺之客也。

　　此症用缓攻汤亦神。

　　白芍（一两） 枳壳（五分） 大黄（一钱） 槟榔（五分） 水煎服。一剂即止。

　　人有中气不顺，口中作嗳，下痢不止，人以为湿热作痢，谁知是气逆作痢乎。

　　夫痢疾多是湿热，然湿热之所以停积于腹中者，气阻之也。凡人大便，气闭则结，气逆则泻。有湿热而更兼气逆，徒用消湿泻热之药，不用理气之味，则过于下行，气必更滞矣。治法必须利气，佐之消湿泻热之剂为妙。虽然气之所以逆者，以下多亡阴，阴血亏损，气乃不顺，遂因之作逆也。欲气逆而仍反为顺，必须补阴以生血。

　　然而血不可以遽生，阴不可以骤长，用顺气之药，加入于补阴补血之中，则阴血渐生，痢可速止矣。方用荜茇散：荜茇（三钱） 芍药（五钱） 当归（五钱） 牛乳（半斤） 同煎。一半空腹顿服。一剂痢止，再剂不再痢也。

　　盖荜茇最能顺气，且去积滞更神，入之于归、芍之中，更能生长阴血。佐之牛乳者，牛乳属阴，乳乃血类，无形之阴血不能遽长，用有形之阴血以滑其肠中之迫急，则血即无阳，阴又不损，转能佐气以去其结滞，故奏功甚捷，取效独奇耳。

　　此症用顺气汤亦效。

　　广木香（三钱） 乌药 甘草 枳壳（各一钱） 白芍（五钱） 炒栀子 车前子（各三钱）

　　水煎服。

　　人有肠 下血，另作一派喷唧而出，且有力而射远，四散如筛，腹中大痛，人以为阳明气冲，热毒所作也，谁知是气血下陷之极乎。夫清气上升，则浊物自降，惟清阳之气，既不能上升，则浊阴之物，必留滞于肠中而不化。况助之湿热之毒，则血不能藏，乃下注而喷射矣。或疑血不上藏，洞泻宜矣，何下出如筛乎？此乃湿热之毒，气火盛，逞其威作其势也。至于另作一派，唧血远射者，邪与正不两立，正气化食，而邪气化血，正气既虚，不敢与邪相战，听邪气之化血，不与邪气同行以化食，邪气遂驱肠中之血以自行，肠中之食既不得出，乃居腹而作痛，邪气夺门而出，是以另行作一派远射有力也。治法升其阳气，泻其湿热之毒，则正气盛而邪自衰，邪衰而血亦不下也。方用升和汤：陈皮（五分） 熟地（五钱） 当归（三钱） 生地（二钱） 丹皮（一钱） 升麻（一钱） 甘草（五分）

　　黄（三钱） 白芍（五钱） 车前子（三钱） 黄芩（一钱） 水煎服。二剂血止，再二剂全愈。

　　此方名为升阳，其实补阴。但升阳而不补阴，则阳气愈陷，以阳气之升，升于阴气之充也。盖下血既久，其阴必亡，惟用当、芍、二地以补阴，而后益之黄 之补气，则气自升举，即不用升麻之提，而阳已有跃跃欲举之势。矧助升麻又加车前之去湿，丹皮、黄芩之散火，则湿热两消，何气之再陷乎？此升阳全在和之之妙也。

　　此症升陷汤亦神。

　　人参 当归（各五钱） 熟地 白芍（各一两） 丹皮 荆芥 车前子（各三钱） 甘草 黄连（各五分）

　　水煎服。

　　人有痢久不止，日夜数十行，下如清涕，内有紫黑血丝，食渐减少，脉沉细弦促，人以为湿热之毒未除，谁知是瘀血未散乎。夫痢成于湿热，未闻痢成于瘀血也。

　　不知血喜流行，若不流行且化瘀矣。况因内外之伤以成瘀，欲其不化为痢难矣。世人不知成瘀之故，试举其一二言之：如饱食之后复加疾走，或饮酒之余更多叫号，或殴伤忍痛，或跌磕耐疼，或大怒而气无可泄，或遇郁而愁无可解，或餐燔炙之太多，或受诃责之非分，皆能致瘀而成痢也。及致成痢，以治痢之药投之，绝无一验者，以所成之痢，乃似痢而非痢也。治法但治其瘀，不治其痢则得耳。方用消瘀神丹：乳香（一钱） 没药（一钱） 桃仁（十四个） 滑石（三钱） 广木香（一钱） 槟榔（一钱）

　　白芍（五钱） 神曲糊为丸。米饮下百丸，连服二日，即下秽物而愈。倘二日少痊，不全愈者，此瘀盛也。用大黄一钱煎汤，送前丸二百丸，无不愈矣。

　　此方治瘀，而痢未常不兼治也。凡治痢久不愈者，可用此丸以下其瘀血，要在人消息之也。

　　此症用分瘀汤亦神。

　　大黄 车前子（各三钱） 丹皮（五钱） 当归（一两） 枳壳 柴胡（各一钱） 水煎服。

　　卷之七

　　瘕门（八则）

　　人有肝气甚郁，结成气块，在左胁之下，左腹之上，动则痛，静则宁，岁月既久，日渐壮大，面色黄槁，吞酸吐痰，时无休歇，人以为痞块也，谁知木郁而成瘕乎。夫肝木之性，最喜飞扬，不喜闭滞。肝气一郁，必下克脾胃。脾胃受克，则气不能畅行于脏腑，遇肝之部位，必致阻滞而不行，日积月累，无形化为有形，非血积而成瘕，必食积为 也。治法舒其肝中之郁，助其脾胃之气，则有形仍化为无形矣。倘见有形，误认为食与血，妄用消食败血之剂，则脾胃之气大伤，而肝之郁仍不能解，势必其形愈大，往往有致死不悟者，不重可悲乎？方用平肝消瘕汤治之。

　　白芍（一两） 当归（五钱） 白术（一两） 柴胡（一钱） 鳖甲（三钱） 神曲（一钱）

　　山楂（一钱） 枳壳（一钱） 半夏（一钱） 水煎服。四剂块小，又有四剂而块又小，十剂块全消矣。

　　此方全去平肝以解郁。郁气一舒，不来克脾胃之土，则土气自安。加白术以健脾开胃，则脾胃气旺，不畏肝气之克，则气自通，肝何阻滞之有。况用鳖甲、山楂皆是攻坚去秽之神药，何至有郁闷不舒哉。

　　此症用化痞膏外治亦可。

　　大黄（五钱） 人参（三钱） 白术（五钱） 枳实（三钱） 丹皮（二钱） 鳖甲（一两）

</div>
    <div class="pagination">
<a href="辨证录_page47.html">上一页</a><span>...</span><a href="辨证录_page43.html">43</a><a href="辨证录_page44.html">44</a><a href="辨证录_page45.html">45</a><a href="辨证录_page46.html">46</a><a href="辨证录_page47.html">47</a><span class="current-page">48</span><a href="辨证录_page49.html">49</a><a href="辨证录_page50.html">50</a><a href="辨证录_page51.html">51</a><a href="辨证录_page52.html">52</a><a href="辨证录_page53.html">53</a><span>...</span><a href="辨证录_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
