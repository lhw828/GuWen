<!DOCTYPE html>
<html>
<head>
    <meta charset="UTF-8">
    <title>伤寒大白 - 第 26 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 26 页/共 36 页</h1>
    <div class="content">　　少阳中风，言有汗发热少阳症。少阳之脉，起目锐 ，入耳中；其支者，贯胸膈。故少阳症则目赤耳聋，胸中满而烦，若以吐下除烦，则悸而惊，故以小柴胡去黄芩，加茯苓定悸安神。

　　阳明潮热，大便溏，小便可，胸胁满，属阳明。

　　阳明潮热，大便硬，小便不利，乃是里症。今大便溏，小便又利，且胸胁满，属阳明表症。

　　太阴病，腹满而吐食，不下，自利益甚，时腹自痛。若下之，必胸中结硬。

　　太阴之脉，络胃统腹，故腹满吐食自利，时腹自痛。本非下症，若误下之必胸中结硬。

　　少阴病，下利咽痛，胸满心烦者，猪肤汤主之。

　　此热邪传入少阴，故以猪肤润燥滋阴。

　　厥阴病，手足厥冷，脉乍紧，邪结胸中，满而烦，饥不能食，病在胸中，当吐，瓜蒂散。

　　厥阴病，手足厥冷，脉本沉迟。今乍紧急，此阳邪传入厥阴之病，病在胸中，故用瓜蒂散吐之。

　　瓜蒂散苦瓜蒂一两，为细末吹鼻。

　　黄水蓄于中焦，此方吹鼻得嚏，则目出泪，鼻出水矣。然内有黄水者可用。

　　柴胡陷胸汤柴胡 栝蒌 半夏 黄连 甘草 青皮 枳壳此即小陷胸汤，加柴胡、青皮、枳壳。大凡治凝结之症，必开豁气道。

　　小柴胡加枳桔汤柴胡 黄芩 广皮 甘草 枳壳 桔梗前方因热痰凝结，故以小柴胡合小陷胸汤。此条但是热邪结聚，故不合陷胸汤，但加枳壳、桔梗。

　　小陷胸汤栝蒌 熟半夏 川连 甘草按小柴胡汤加枳、桔，治少阳表里有邪者；柴胡陷胸汤，治少阳表里热邪，兼有痰结者；小陷胸汤，治内有热痰，外无表症者。加枳、桔则力专；加甘草则力缓。

　　保和散楂肉 麦芽 莱菔子 半夏 连翘 香附 枳壳痰食胸满者，宜用此方。尚有表邪，仍兼散表。

　　平胃散熟苍术 浓朴 广皮 甘草外感发热，不用燥药。但湿邪满闷，非此不能治。

　　二陈汤 见似疟。

　　胃中有痰饮，则呕恶饱满，豁痰和胃，对症之药。

　　导痰汤 见似疟。

　　痰结上焦，用二陈汤。若痰结中焦，用此方上消下行。

　　栀子豆豉汤 见懊 。

　　小柴胡去黄芩加茯苓汤 即柴胡二陈汤。

　　小柴胡汤，不去黄芩加茯苓，名柴苓汤；去黄芩加茯苓。名柴胡二陈汤。总之，热痰凝结，以半夏黄芩同用；水饮凝结，则去黄芩而以半夏茯苓同用。

　　卷三

　　胁满

　　胸胃皆在中。胁肋在身之侧。故胁肋之症，在杂症门，以肝胆肺三经所主；外感门，一惟少阳，盖表邪传里，必由胸以至胁，故胸满多是表症，腹满方是里症，若满胁痛，皆是半表半里之症。然伤寒发热胁满痛，亦有兼太阳阳明表邪者，故无汗脉浮，恶寒胁痛，先用羌活柴胡防风汤，发散表邪，然后用小柴胡汤合小陷胸汤，加枳壳、桔梗、山栀、青皮治之。若有痰饮内结，再加豁痰药。另有一起，即从少阳发寒热，或两肋或一肋刺痛，甚则痛极而死，此感时行燥热，伏积于中，又被风寒外束，郁于少阳，名肋刺伤寒。又名沙胀是也。若无汗恶寒，脉浮紧，先用羌活败毒散发散表邪，随用小柴胡汤加山栀、青皮、苏梗、木通，疏散少阳。若是燥热，加知母、石膏，则汗出邪散。不愈，刺委中三里，并刺十指出血，即名放沙法。另有胁痛，寒热，又见咳嗽气逆，此肺受外邪，名金邪入木。又有胆经有火，刑克肺金，名木火刑金。此二症最重，初起发热，脉浮无汗者，防风泻白散加枳壳、桔梗；若无汗，恶寒身痛，有表症者，加羌活、柴胡，先散表邪；若有汗脉沉数，用黄芩泻白散，合栀连枳桔汤；若燥热流年，重加知母、石膏。即见少阳胸胁痛症，亦是金邪入木，仍以肺邪为重，当清肺燥，禁用辛温；若无肺经喘咳之症，则单治少阳。按外感胁痛，最重刺肋伤寒，以时行厉气，害人最速，宜详岁运何气司政。余故分详少阳胁痛、肺邪胁痛二条。其下手认症处，以不咳嗽为少阳，以咳嗽为肺邪；以左胁痛为少阳，以右胁痛为肺邪。其认脉处，以左手脉病为少阳，以右手脉病为肺邪。其论治法，以脉浮身热无汗，先散表；以脉沉里热，时时有汗，清里热。其有服发汗之药，汗大出，邪不解，表药中重加黄芩、山栀、枳壳、青皮以清少阳，重加知母、石膏、枳壳、桑皮以清肺邪。又有用一半散表，一半清里，重用木通、苏梗疏通经络，得和解之力而愈者。余尝以木通、苏梗各五钱，加入和解方中，以治无汗胁痛身痛，汗必出，痛必减。以木通通窍，苏梗疏散耳。余尝以木通、苏梗、各五钱煎汤，治发热胁痛，多有发 痧而愈者。按此二味药未尝治痛，今以之疏通经络，则不痛矣。按此二味药未尝主发 痧，今以之疏通经络，则邪散而 出矣。

　　太阳病，十日外表已解也。若胸胁痛，小柴胡主之。若脉浮者，仍与麻黄汤。伤寒四五日，身热恶风，胁下满，手足温而渴者，小柴胡去半夏，加天花粉。

　　太阳病十日外，胸胁痛，是邪传少阳，当用小柴胡汤。设脉浮者，尚是太阳表脉，尚宜散表。若四五日身热胁下满，手足温而渴，则热邪内传，当用小柴胡汤，去半夏辛温，易天花粉润渴。

　　伤寒十三日不解，胸胁满而呕，日晡所发潮热，已而微利。此本柴胡症不得利。今反利，知误以丸药下之。先以小柴胡汤以解表，后加芒硝汤主之。

　　十三日胸胁满而呕，日晡潮热微利。此本柴胡症，未应利而利，必误下而然。故先解表，后用芒硝治潮热。

　　传经热邪，胁满干呕，大柴胡汤主之。

　　传经热邪，当用攻里。今因胁满干呕，尚非承气汤症，故用大柴胡汤。

　　太阳中风，下利呕逆，表解，乃可攻之。其人 汗出，发作有时，头痛，心下痞硬满，引胁下痛，干呕短气，汗出不恶寒，十枣汤主之。

　　太阳症表解， 汗出，发作有时，形容里症可攻。心下痞硬，胁下痛，汗出不恶寒的，是无寒热短气之实症。即其头痛，亦是悬饮上攻头痛，故用十枣汤。夫小青龙汤，治冬月太阳表症，干呕胁痛也；小柴胡汤，治少阳寒热干呕胁痛也；十枣汤治表邪已解，痰饮内结，干呕胁痛也。

　　阳明病潮热，大便溏，小便自可，胸胁满，小柴胡汤主之。

　　潮热，阳明里症，法当清下。今以大便溏，小便自可，则里无结热，且见胸胁满。尚是柴胡汤症也。

　　阳明病，胁下硬满，不大便而呕，舌上白苔，小柴胡汤主之。

　　胁下硬满，不大便，理宜下矣。然呕而见舌上白苔，尚是小柴胡汤症。

　　胁满干呕，往来寒热者，属少阳。

　　胁满，少阳也；干呕，少阳也；往来寒热，少阳也。言属少阳，小柴胡汤也。

　　羌活柴胡汤羌活 柴胡 防风 枳壳 青皮 甘草胁痛无汗，脉浮，恶寒身热，为太阳、少阳，故用此汤。家秘用苏梗、木通，取通则不痛也。

　　小柴胡汤 见寒热。

　　此方治少阳胁痛。若见太阳表邪，加羌活；阳明表邪，加葛根，痛即汗出火也，多加山栀、青皮、木通、苏梗。热痰胶结合小陷胸汤。

　　小陷胸汤 见结胸。

　　败毒散 见发热。

　　防风泻白散防风 桑白皮 地骨皮 甘草此方本治肺风痰喘，故胁痛若见咳嗽气逆，用此方。

　　黄芩泻白散黄芩 桑白皮 地骨皮 甘草前方泻白散加防风，开示肺冒风邪胁痛；此方去防风加黄芩，开示肺中伏火胁痛。

　　栀连枳桔汤山栀 黄连 桔梗 甘草 青皮 木通 苏梗胸胁作痛，气道壅滞者，多以栀连；加入气分药中，则火痛可除。然此方治里热作痛者，若外有表邪，仍加散表之药。

　　芒硝汤芒硝 枳壳 浓朴胁痛上焦病，无下行法。今以误下症后复见下，不得已而用之。

　　大柴胡汤 见潮热。

</div>
    <div class="pagination">
<a href="伤寒大白_page25.html">上一页</a><span>...</span><a href="伤寒大白_page21.html">21</a><a href="伤寒大白_page22.html">22</a><a href="伤寒大白_page23.html">23</a><a href="伤寒大白_page24.html">24</a><a href="伤寒大白_page25.html">25</a><span class="current-page">26</span><a href="伤寒大白_page27.html">27</a><a href="伤寒大白_page28.html">28</a><a href="伤寒大白_page29.html">29</a><a href="伤寒大白_page30.html">30</a><a href="伤寒大白_page31.html">31</a><span>...</span><a href="伤寒大白_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
