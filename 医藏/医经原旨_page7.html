<!DOCTYPE html>
<html>
 <head>
  <meta charset="utf-8"/>
  <title>
   医经原旨 - 第 7 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   医经原旨 - 第 7 页/共 19 页
  </h1>
  <div class="content">
   以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。（此总结上文而言五色五脏之配合也。凡病察脉观色，以此合之，五脏之病，无遁情矣。）目赤色者病在心，白在肺，青在肝，黄在脾，黑在肾，黄色不可名者，病在胸中。（五脏六腑，目为之候，故目之五色，各以其气而见本脏之病。脾应中州，胸中者，脾肺之部也。）诊目痛，赤脉从上下者，太阳病；从下上者，阳明病；从外走内者，少阳病。（足太阳经为目上纲，故赤脉从上下者为太阳病；足阳明经为目下纲，故赤脉从下上者为阳明病；足少阳经外行于锐 之后，故从外走内者为少阳病也。）诊寒热，赤脉上下至瞳子，见一脉一岁死，见一脉半一岁半死，见二脉二岁死，见二脉半二岁半死，见三脉三岁死。

　　此邪入阴分而病为寒热者，当反其目以视之：中有赤脉，形如红线，下贯瞳子，因其多少，以其知死之远近也。）诊龋齿痛，按其阳之来，有过者独热，在左左热，在右右热，在上上热，在下下热，（龋齿，齿痛也。足阳明入上齿中，手阳明入下齿中，故按其阳脉之来，其脉太过者其经必独热，而其左右上下，亦因其部而可察也。龋，其雨切。）诊血脉者，多赤多热，多青多痛，多黑为久痹，多赤、多黑、多青皆见者寒热。（血脉者，言各部之络脉也。赤、黑、青皆见者，阴阳互胜之色，故或寒或热。）身痛而色微黄，齿垢黄，爪甲上黄，黄胆也。安卧，小便黄赤，脉小而涩者，不嗜食。（黄胆，黄病也。

　　疸有阴阳，脉小而涩者为阴疸。阴疸者脾土弱也，故不嗜食。）婴儿病，其头毛皆逆上者必死。（婴儿渐成，水为之本。发者，肾水之荣。头毛逆上者，水不足则发干焦，如草之枯者，必劲直而竖也。不特既病，即无病而头毛逆上者，亦非佳兆。）耳间青脉起者掣痛。（耳者，少阳胆之经。青者，厥阴肝之色。肝胆本为表里，青主痛，肝主筋，故为掣痛。掣，音彻。）大便赤瓣，飧泄，脉小者，手足寒，难已。飧泄脉小，手足温，泄易已。（赤瓣者，血秽成条、成片也。赤瓣、飧泄，火居血分，若脉小而手足寒，是为相反，所以难已。若止于飧泄而无赤瓣，非火证也，脉虽小而手足温，以脾主四肢而脾气尚和，所以易已。瓣，瓜瓤之类也。）四时之变，寒暑之胜，重阴必阳，重阳必阴，故阴主寒，阳主热，寒甚则热，热甚则寒，寒生热，热生寒，皆阴阳之变也。故曰冬伤于寒，春生瘅热；春伤于风，夏生后泄肠 ；夏伤于暑，秋生 疟；秋伤于湿，冬生咳嗽。是谓四时之序也。（阴阳之气，极则必变，故寒极则生热，热极则生寒，此天地四时消长更胜之道也。瘅，温热之病。）

　　夫脉之小、大、滑、涩、浮、沉，可以指别；（得之于手，应之于心也。）五脏之象，可以类推；（象，气象也。）五脏相音。

　　可以意识；（相，形相也。音，五音也。相音，皆可意会而识也。）五色微诊，可以目察。（五色者，其常色也。至于互为生克，诊有精微，目明智圆者，可以视察而知也。）能合脉色，可以万全。（因脉以知其内，因色以察其外，脉色明则参合无遗，内外明则表里俱见，斯可万全无失矣。）赤脉之至也，喘而坚，诊曰有积气在中，时害于食，名曰心痹，得之外疾，思虑而心虚，故邪从之；（此即所以合脉色也。赤者心之色，脉喘而坚者，谓急甚如喘而坚强也。心脏居高，病则脉为喘状，故于心肺二脏独有之。喘为心气不足，坚为病气有余。心脉起于心胸之中，故积气在中，时害于食。积为病气积聚，痹为脏气不行。外疾，外邪也。思虑心虚，故外邪从而居之。）白脉之至也，喘而浮，上虚下实，惊，有积气在胸中。喘而虚，名曰肺痹，寒热，得之醉而使内也；（白者，肺色见也。脉喘而浮者，火乘金而病在肺也。喘为气不足，浮为肺阴虚，肺虚于上，则气不行而积于下，故上虚则为惊，下实则为积气在胸中。喘而且虚，病为肺痹者，肺气不行而失其治节也。寒热者，金火相争，金胜则寒，火胜则热也。其因醉以入房，则火必更炽，水必更亏，肾虚盗及母气，故肺病若是矣。）青脉之至也，长而左右弹，有积气在心下支 ，名曰肝痹，得之寒湿，与疝同法，腰痛、足清、头痛；（青者，肝色见也。长而左右弹，言两手俱长而弦强也。弹，搏击之义。此以肝邪有余，故气积心下，及于支 ，因成肝痹。然得之寒湿而积于心下支 者，则为肝痹；积于小腹前阴者，则为疝气。总属厥阴之寒邪，故云“与疝同法”。肝脉起于足大指，与督脉会于巅，故病必腰痛、足冷、头痛也。）黄脉之至也，大而虚，有积气在腹中，有厥气，名曰厥疝，女子同法，得之疾使四肢，汗出当风；（黄者，脾色见也。脉大为邪气甚，虚为中气虚，中虚则脾不能运，故有积气在腹中。脾虚则木乘其弱，水无所畏而肝肾之气上逆，是为厥气。且脾、肝、肾三经皆结于阴器，故名曰“厥疝”，而男女无异也。四肢皆禀气于脾，疾使之则劳伤脾气而汗易泄，汗泄则表虚而风邪客之，故为是病。）黑脉之至也，上坚而大，有积气在小腹与阴，名曰肾痹，得之沐浴清水而卧。（黑者，肾色见也，上言尺之上，即尺外以候肾也。）

　　肾主下焦，脉坚而且大者，肾邪有余，故主积气在小腹与阴处，因成肾痹。其得于沐浴清水而卧者，以寒湿内侵而气归同类。故病在下焦而邪居于肾。凡相五色之奇脉，面黄目青，面黄目赤，面黄目白，面黄目黑者，皆不死也；（凡此色脉之不死者，皆兼面黄，盖五行以土为本而胃气之犹在也。）面青目赤，面赤目白，面青目黑，面黑目白，面赤目青，皆死也。（此脉色之皆死者，以无黄色。无黄色则胃气已绝，故死。上言合脉色以图万全，此言五色亦可以决死生也。）经有常色，络无常变，心赤、肺白、肝青、脾黄、肾黑，皆亦应其经脉之色也。（五脏合于五行，故五色各有所主，而经脉之色亦与本脏相应，是谓“经之常色”。但言五脏而不及六腑者，以五脏为主，言脏则腑在其中矣。凡三阴、三阳、十二经之常色，皆当以此类推。）阴络之色应其经，阳络之色变无常，随四时而行也。（此言络有阴阳，而色与经应，亦有同异也。经脉为里，支而横者为络，络之别者为孙，故合经络而言，则经在里为阴，络在外为阳。若单以络脉为言，则又有大络孙络、在内在外之别。深而在内者，是为阴络，阴络近经，色则应之，故分五行以配五脏，而色有常也；浅而在外者，是为阳络，阳络浮显，色不应经，故随四时之气以为进退，而变无常也。阳络伤则血外溢，阴络伤则血内溢，其义可知矣。）寒多则凝泣，凝泣则青黑；热多则淖泽，淖泽则黄赤。

　　（此即阳络之变色也。泣，涩同。淖，濡润也。）此皆常色，谓之无病。五色具见者，谓之寒热。（常色者，无病之色也。若五色具见，则阴阳变乱，失其常矣，故为往来寒热之病。）

　　病有久暴，征其脉小色不夺者，新病也；（征，验也。脉小者、邪气不盛。色不夺者，形盛未伤，故为新病。）征其脉不夺，其色夺者，此久病也；（病久而经气不夺者有之，未有病久而形色不变者，故脉不夺而色夺者为久病。）征其脉与五色俱夺者，此久病也；（表里俱伤也。）征其脉与五色俱不夺者，新病也。（表里俱无恙也。）肝与肾脉并至，其色苍赤，当病毁伤，不见血，已见血，湿若中水也。（肝脉弦，肝主筋。肾脉沉，肾主骨。苍者，肝肾之色，青而黑也。赤者，心火之色，心主血也。脉见弦沉而色苍赤者，筋、骨、血、脉俱病，故必当为毁伤也。凡毁伤筋骨者，无论不见血，已见血，其血必凝，其经必滞，气血凝滞，形必肿满，故如湿气在经而同于中水之状。此举不内外因之色脉与分久暴之色脉言之，欲以开群蒙也。）故色见青如草滋者死，（如草滋者，纯于青而色深也。此以土败木贼，全失红黄之气，故死。）黄如枳实者死，（黄黑不泽也。）

　　黑如 者死，（ ，烟煤也。 ，音台。）赤如 血者死，（ 血，死血也，赤紫而黑。 ，铺杯切。）白如枯骨者死，枯槁无神也。此五色之见死也。（脏气败于中，则神色夭于外。夭必死也。）青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。（此皆五色之明润光彩者，故见之者生。）生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌实；生于肾，如以缟裹紫，此五脏所生之外荣也。（生，生气也。言五脏所生之正色也。缟，素帛也。以缟裹五物者，谓外皆白净而五色隐然内见也。朱与红皆赤，朱言其深，红言其浅也。绀，青而含赤也。凡此皆五脏所生之正色，盖以气足于中，而后色荣于外者若此。前言精明五色者，气之华也，乃望其华以辨其色；此言色见以下，以别生死，乃见其色以求其华耳，似同而不同也，当并参之。绀，高暗切。）

　　卷二

　　经络上第五

　　人始生，先成精，精成而脑髓生。骨为干，脉为营，筋为刚，肉为墙，皮肤坚而毛发长。谷入于胃，脉道以通，血气乃行。所以经脉能决死生虚实百病，不可不明。肺手太阴之脉，起于中焦，（十二经脉所属，肺为手太阴经也。中焦当胃中脘，在脐上四寸之分。手之三阴，从脏走手，故手太阴脉发于此。凡后手三阴经，皆自内而出也。按，十二经者，即营气也。营行脉中，而序必始于肺经者，以脉气流经，经气归于肺，肺朝百脉，以行阴阳，而五脏六腑皆以受气，故十二经以肺经为首循序相传，尽于足厥阴肝经，而又传于肺，终而复始，是为一周。）下络大肠，（络，联系也。当任脉水分穴之分，肺脉络于大肠，以肺与大肠为表里也。按，十二经相通，各有表里，凡在本经者皆曰“属”，以此通彼者皆曰”络”，故在手太阴则曰“属肺”、“络大肠”，在手阳明则曰“属大肠”、“络肺”，彼此互更，皆以本经为主也。下文仿此。）

　　还循胃口，（还，复也。循，巡绕也。自大肠而上，复循胃口。）上膈，属肺，（膈，膈膜也。人有膈膜，居心肺之下，前齐鸠尾，后齐十一椎，周遭相着。所以遮膈浊气，不使上熏心肺也。属者，所部之谓。）从肺系横出腋下，（肺系，喉咙也。喉以通气，下连于肺。膊之下，胁之上曰“腋”，腋下即中府之旁。）下循内，（膊之内侧，上至腋，下至肘，嫩 白肉曰“ ”。天府、侠白之次也。 ，音儒，又奴刀切。）行少阴、心主之前，（少阴，心经也。心主，手厥阴经也。手之三阴，太阴在前。厥阴在中，少阴在后也。）下肘中，循臂内，臂膊之交曰“肘中”，穴名尺泽。肘下曰“臂”，内，内侧也。行孔最、列缺、经渠之次。 上骨下廉，入寸口，（骨，掌后高骨也。下廉，骨下侧也。寸口，关前动脉也，即太渊穴处。）上鱼，循鱼际，（手腕之前，大指本节之间，其肥肉隆起，形如鱼者，统谓之“鱼”。寸口之前，鱼之后曰鱼际穴。）出大指之端。（端，指尖也，即少商穴。手太阴肺经止于此。）其支者，从腕后直出次指内廉，出其端。（支者，如木之有枝，此以正经之外而复有旁通之络也。臂掌之交曰腕，此本经、别络从腕后上侧列缺穴直出次指之端，交商阳穴而接乎手阳明经也。）大肠手阳明之脉，起于大指次指之端，（大肠为手阳明经也。大指次指，即食指之端也，穴名商阳。手之三阳，从手走头，故手阳明脉发于此。凡后手三阳经皆然。）循指上廉，出合谷两骨之间，（上廉，上侧也。凡经脉阳行于外，阴行于内，后诸经皆同。循指上廉，二间、三间也。合谷，穴名。两骨，即大指次指后歧骨间也，俗名虎口。）上入两筋之中，（腕中上侧，两筋陷中，阳溪穴也。）循臂上廉，入肘外廉，（循阳溪等穴以上曲池也。）上 外前廉，上肩，出 骨之前廉，（上 外前廉，行肘 、五里、臂 上。肩端骨罅为KT 骨，以上肩KT ，巨骨也。KT 、隅同。）

　　上出于柱骨之会上，（肩背之上，颈项之根为天柱骨，六阳皆会于督脉之大椎，是为“会上”。）下入缺盆，络肺，下膈，属大肠。（自大椎而前，入足阳明之缺盆，络于肺中，复下膈，当脐旁天枢之分，属于大肠，与肺相为表里也。）其支者，从缺盆上颈贯颊，入下齿中，（耳下曲处曰颊。颈中之穴，天鼎、扶突也。）

　　还出挟口，交人中，左之右，右之左，上挟鼻孔。（人中，即督脉之水沟穴。由人中而左右互交，上挟鼻孔者，自禾 以交于迎香穴也。手阳明经止于此，乃自山根交承泣穴，而接乎足阳阴经也。）胃足阳明之脉，起于鼻之交 中，（胃为足阳明经也。 ，鼻茎也，亦曰山根。交 ，其脉左右互交也。足之三阳，从头走足，故足阳明脉发于此。凡后足三阳经皆然。 ，音遏。）旁纳太阳之脉，（纳，入也。）足太阳起于目内 睛明穴，与 相近，阳明由此下行，故入之也。下循鼻外，入上齿中，（鼻外，即承泣，四白、巨 之分。）

　　还出挟口，环唇，下交承浆，环，绕也。承浆，任脉穴。却循颐后下廉，出大迎，（腮下为颌，颌中为颐，由地仓以下大迎也。）循颊车，上耳前，过客主人，循发际，至额颅。（颊车，本经穴，在耳下。上耳前，下关也。客主人，足少阳经穴，在耳前。循发际以上头维，至额颅，会于督脉之神庭。额颅，发际前也。）其支者，从大迎前下人迎，循喉咙，入缺盆，下膈，属胃络脾。（人迎、缺盆，俱本经穴。属胃，谓本经之所属也。络脾，胃与脾为表里也。此支自缺盆入内下膈，当上脘、中脘之分，属胃络脾。）其直者，从缺盆下乳内廉，（直者，直下而外行也。从缺盆下行气户等穴，以至乳中、乳根也。）下挟脐，（天枢等穴也。）入气街中。

　　（自外陵等穴下入气街，即气冲也，在毛际两旁鼠鼷上一寸。）其支者，起于胃口，下循腹里，下至气街中而合。（胃口，胃之下口，当下脘之分，《难经》谓之幽门者是也。循腹里，过足少阴肓俞之外，此即上文支者之脉由胃下行，而与直者复合于气街之中也。）以下髀关，抵伏兔，下膝膑中，下循胫外廉，下足跗，入中指内间。（髀，股也。抵，至也。髀关、伏兔，皆膝上穴名，自此由阴市诸穴以下。膝盖曰膑， 骨曰胫，足面曰跗，此三者，即犊鼻、巨虚、冲阳等穴之次，乃循内庭入中指内间而出厉兑，足阳明经止于此。

　　胫，形敬切，跗，附、孚二音。）其支者，下廉三寸而别，下入中指外间。其支者，别跗上，入大指间，出其端。（廉，上廉也。下廉三寸，即丰隆穴，是为阳明别络，故下入中指外间。又其支者，自跗上冲阳穴次，别行入大指间，斜出足厥阴行间之次，循大指出其端，而接乎足太阴经也。）脾足太阴之脉，起于大指之端，（脾为足太阴经也，起于足大指端隐白穴。足之三阴，从足走腹，故足太阴脉发于此。凡后足三阴经皆然。）循指内侧白肉际，过核骨后，上内踝前廉，（循指内侧白肉际，行大都、太白等穴。核骨，即大指本节后内侧圆骨也。踝，北人所谓孤拐也。核骨唯一，踝骨则有内外之分。）

　　上内，循胫骨后，交出厥阴之前，（ ，足肚也亦名腓肠。自漏谷上行，交出厥阴之前，即地机、阴陵泉也。 、 通。）上膝股内前廉，（股，大腿也，一曰髀内为股。前廉，上侧也，当血海、箕门之次。）入腹，属脾，络胃，（自冲门穴入腹内行，脾与胃为表里，故于中脘、下脘之分，属脾络胃也。）上膈挟咽，连舌本，散舌下。（咽以咽物，居喉之后。自胃脘上行至此，连舌本，散舌下而终。本，根也。）其支者，复从胃别上膈，注心中。（足太阴外行者，由腹之四行上府舍、腹结等穴，散于胸中而止于大包；其内行而支者，自胃脘别上膈，注心中而接乎手少阴经也。）

　　心手少阴之脉，起于心中，（心为手少阴经，故脉发于心中。）出属心系，（心当五椎之下，其系有五：上系连肺，肺下系心，心下三系，连脾、肝、肾。故心通五脏之气，所以为之主也。）下膈，络小肠。（心与小肠为表里，故下膈当脐上二寸下脘之分，络小肠也。）其支者，从心系上挟咽，系目系。（支者从心系出任脉之外，上行挟咽，系目系，以合于内 。）其直者，复从心系却上肺，下出腋下，（直者，经之正脉也。此自前心系复上肺，由足少阳渊腋之次出腋下，上行极泉穴，手少阴经行于外者始此。）下循 内后廉，行太阴、心主之后，（ 内后廉，青灵穴也。手之三阴，少阴居太阴、厥阴之后。）下肘内，循臂内后廉，（少海、灵道等穴也。）抵掌后锐骨之端，（手腕下踝为锐骨，神门穴也。）

　　入掌内后廉，循小指之内，出其端。（少府、少冲也。手少阴经止于此，乃交小指外侧而接乎手太阳经也。

　　心为君，尊于他脏，故其交经授受，不假支别。）小肠手太阳之脉，起于小指之端，（小肠为手太阳经也，起于小指外侧端少泽穴。）循手外侧，上腕，出踝中，（前谷、后溪、腕骨等穴也。）直上循臂骨下廉，出肘内侧两筋之间，（循臂骨下廉、阳谷等穴，出肘内侧两骨尖陷中小海穴也。此处捺之，应于小指之上。）

　　上循 外后廉，（行手阳明少阳之外。）出肩解，绕肩胛，交肩上，（肩后骨缝曰肩解，即肩贞穴也。肩胛，、天宗等处也，肩上，秉风、曲垣等穴也。左右交于两肩之上，会于督脉之大椎。按，脊两旁为膂，膂上两角为肩解，肩解下成片骨为肩胛，即肩膊也。胛，音甲。）入缺盆，络心，（自缺盆由胸下行，入膻中，络心，心与小肠为表里也。）循咽，下膈，抵胃，属小肠。（自缺盆之下咽下膈，抵胃下行，当脐上二寸之分属小肠，此本经之行于内者。）其支者，从缺盆循颈上颊，至目锐 ，却入耳中。（其支行于外者，出缺盆，循颈中之天窗，上颊后之天容，由颧 以入耳中听宫穴也。

　　手太阴经止于此。）其支者，别颊，上 ，抵鼻，至目内 ，斜络于颧。（目下为 ，目内角为内 ，颧即颧骨下颧 穴，手太阳自此交目内 而接乎足太阳经也。 ，音拙。）膀胱足太阳之脉，起于目内，（膀胱为足太阳经也，起于目内 睛明穴。）上额交巅。（由攒竹上额，历曲差、五处等穴，自络却穴左右斜行，而交于顶巅之百会。）其支者，从巅至耳上角。（其支者由百会旁行，至耳上角，过足少阳之曲鬓、率谷、天冲、浮白、窍阴、完骨，此六穴者，皆为足太阳、少阳之会。）其直者，从巅入络脑，（自百会行通天、络却、玉枕，入络于脑中也。）还出别下项，循肩 内，挟脊抵腰中，（自脑复出，别下项，由天柱而下会于督脉之大椎、陶道，却循肩 内分作四行而下，言内两行者，挟脊两旁各相去一寸半，自大杼行风门及脏腑诸 而抵腰中等穴也。中行椎骨曰脊，臀骨上曰腰。）入循膂，络肾，属膀胱。（自腰中入膂，络肾，前属膀胱，肾与膀胱为表里也。挟脊两旁之肉曰膂。）其支者，从腰中下挟脊，贯臀入 中。（从腰中循髋骨下夹脊，历四 穴，贯臀之会阳，下行承扶、殷门、浮 、委阳，入之委中也。尻旁大肉曰臀，膝后曲处曰 。 ，音辽。）其支者，从 内左右，别下贯胛，挟脊内，（此支言肩膊内大杼下外两行也。左右贯胛，去脊各三寸别行，历附分、魄户、膏肓等穴，挟脊下行，由秩边而过髀枢也。）过髀枢，循髀外，从后廉下合 中，（过髀枢，会于足少阳之环跳，循髀外后廉，去承扶一寸五分之间下行，复与前之入 中者相合。）以下贯 内，出外踝之后，循京骨，至小指外侧。（贯 内者，由合阳以下承筋、承山等穴也。出外踝之后，昆仑、仆参等穴也。

　　小指本节后大骨曰京骨，小指外侧端曰至阴。足太阳经穴止此，乃交于小指之下而接乎足少阴经也。）肾足少阴之脉，起于小指之下，斜走足心，（肾为足少阴经也，起于小指下，斜走足心之涌泉穴。）出于然谷之下，循内踝之后，别入跟中，（然谷在内踝前大骨下。内踝之后，别入跟中，即太溪、大钟等穴。）以上内，出 内廉，（自复溜、交信，过足太阴之三阴交，以上 内之筑宾，出 内廉之阴谷。）上股内后廉，贯脊属肾，络膀胱。（上股内后廉，结于督脉之长强，以贯脊中而后属于肾，前当关元、中极之分而络于膀胱，以其相为表里也。或谓由阴谷上股内后廉，贯脊，会于脊之长强穴，还出于前，循横骨、大赫、气穴、四满、中注、肓俞，当肓俞之所，脐之左右，属肾；下脐，过关元、中极，而络膀胱也。）其直者，从肾上贯肝膈，入肺中，循喉咙，挟舌本。（其直行者，从肓俞属肾处上行，循商曲、石关、阴都、通谷诸穴，贯肝，上循幽门，上膈，历步廊，入肺中，循神封、灵虚、神藏、 中、俞府而上循喉咙，并人迎，挟舌本而终也。因其由脊里上注心肺而散于胸中，故曰“冲脉起于气街，并少阴之经挟脐上行，至胸中而散”；又云“冲脉，足少阴之会也”。）其支者，从肺出络心，注胸中。（其支者，自神藏之际从肺络心，注胸中，以上俞府诸穴。足少阴经止于此而接乎手厥阴经也。胸中，当两乳之间，亦曰膻中。）心主手厥阴心包络之脉，起于胸中，（心主者，心之所主也。心本手少阴，而复有手厥阴者，心包络之经也。心者五脏六腑之大主也，诸邪之在心者，皆在心之包络。包络者，心主之脉也。其脉之出入屈折，行之疾徐，皆如手少阴心主之脉行也。君火以明，相火以位。手厥阴代君火行事，以用而言曰手心主，以经而言曰心包络，实相火也。）

　　出属心包络，下膈，历络三焦。（心包络，包心之膜络也。包络为心主之外卫，三焦为脏腑之外卫，故为表里而相络。诸经皆无“历”字，独此有之，盖指上、中、下而言，上即膻中，中即中脘，下即脐下，故任脉之阴交穴为三焦募也。）其支者，循胸出胁，下腋三寸，（胁上际为腋，腋下三寸，天池也，手厥阴经穴始此。）上抵腋下，循 内，行太阴、少阴之间，（上抵腋下之天泉，循 内，行太阴、少阴之间，以手之三阴厥阴在中也。）入肘中，下臂，行两筋之间，（入肘中，曲泽也。下臂行两筋之间， 门、间使、内关、大陵也。）入掌中，循中指出其端。

　　（入掌中，劳宫也。中指端，中冲也。手厥阴经止于此。）其支者，别掌中，循小指次指出其端。（小指次指，谓小指之次指，即无名指也。其支者，自劳宫别行名指端，而接乎手少阳经也。）三焦手少阳之脉，起于小指次指之端，（三焦，手少阳经也，起于无名指端关冲穴。）上出两指之间，（即小指次指之间，液门、中渚穴也。）循手表腕，出臂外两骨之间，（手表之腕，阳池也。臂外两骨间，外关、支沟等穴也。）上贯肘，循 外，上肩，而交出足少阳之后，（上贯肘之天井，循 外，行手太阳之前，手阳明之后，历清冷渊、消泺、 会，上肩 ，过足少阳之肩井，自天 而交出足少阳之后也。）入缺盆，布膻中，散络心包，下膈，循属三焦。（其内行者入缺盆，复由足阳明之外下布膻中，散络心包，相为表里，乃自上焦下膈，循中焦下行，并足太阳之正入络膀胱，以约下焦，故足太阳经委阳穴为三焦下辅俞也。）其支者，从膻中上出缺盆，上项，系耳后，直上出耳上角，以屈下颊至 。（其支行于外者，自膻中上行，出缺盆，循天 上项，会于督脉之大椎，循天牖，系耳后之翳风、 脉、颅息，出耳上角之角孙，过足少阳之悬厘，颔厌，下行耳颊至 ，会于手太阳颧 之分。）其支者，从耳后入耳中，出走耳前，过客主人前，交颊，至目锐 。（此支从耳后翳风入耳中，过手太阳之听宫，出走耳前之耳门，过足太阳之客主人，交颊循和 ，上丝竹空，至目锐 ，会于瞳子 穴，手少阳经止于此而接乎足少阳经也。）胆足少阳之脉，起于目锐 ，（胆为足少阳经也，起于目锐瞳子 穴。目之外角曰锐 。）上抵头角，下耳后，（自目锐 ，由听会、客主人上抵头角，循颔厌，下悬颅、悬厘，从耳上发际，入曲鬓、率谷，历手少阳之角孙外折，下耳后，行天冲、浮白、窍阴、完骨，又自完骨外折上行，循本神，前至阳白，复内折上行，循临泣、目窗、正营、承灵、脑空，由风池而下行也。）

　　循颈，行手少阳之前，至肩上，却交出手少阳之后，入缺盆。（自风池循颈，过手少阳之天牖，行少阳之前，下至肩上，循肩井，复交出手少阳之后，过督脉之大椎，会于手太阳之秉风，而前入于足阳明缺盆之外。）

　　其支者，从耳后入耳中，出走耳前，至目锐 后。（其支者，从耳后颞 间过手少阳之翳风，入耳中，过手太阳之听宫，出走耳前，复自听会至目锐 后瞳子 之分。）其支者，别锐 ，下大迎，合于手少阳，抵于 ，（其支者，别自目外 瞳子 ，下足阳明大迎之次，由手少阳之丝竹、和 而下抵于 也。）下加颊车，下颈，合缺盆，（其下于足阳明者，合于下关，乃自颊车下颈，循本经之前，与前之入缺盆者相合，以下胸中。）以下胸中，贯膈，络肝，属胆，循胁里，出气街，绕毛际，横入髀厌中。（其内行者，由缺盆下胸，当手厥阳天池之分贯膈，足厥阴期门之分络肝；本经日月之分属胆，而相为表里，乃循胁里，由足厥阴之章门下行，出足阳明之气街，绕毛际，合于足厥阴，以横入髀厌中之环跳穴也。）其直者，从缺盆下腋，循胸，过季胁，下合髀厌中，（其直下而行于外者，从缺盆下腋，循胸，历渊腋、辄筋、日月，过季胁，循京门、带脉等穴下行，由居 入足太阳之上 、中 、下 下行，复与前之入髀厌者相合。）以下循髀阳，出膝外廉，下外辅骨之前，（髀阳，髀之外侧也。辅骨，膝下两旁高骨也。由髀阳行太阳、阳明之中，历中渎、阳关，出膝外廉，下外辅骨之前，自阳陵泉以下阳交等穴也。）直下抵绝骨之端，下出外踝之前，循足跗上，入小指次指之间。（外踝上骨际曰绝骨，绝骨之端，阳辅穴也。下行悬钟，循足面上之丘墟、临泣等穴，乃入小指次指之间，至窍阴穴，足少阳经止于此。）其支者，别跗上，入大指之间，循大指歧骨内出其端，还贯爪甲，出三毛。（足大指次指本节后骨缝为歧骨，大指爪甲后二节间为二毛。其支者，自足跗上别行，入大指，循歧骨内，出大指端，还贯入爪甲，出三毛，而接乎足厥阴经也。）肝足厥阴之脉，起于大指丛毛之际，（肝为足厥阴经也，起于足大指，去爪甲横纹后丛毛际大敦穴。丛毛，即三毛也。）上循足跗上廉，去内踝一寸，（足跗上廉，行间、太冲也。内踝前一寸，中封也，）上踝八寸，交出太阴之后，上 内廉，（上踝，过足太阴之三阴交，历蠡沟、中都，复上一寸，交出太阴之后，上 内廉，至膝关、曲泉也。）循股阴，入毛中，过阴器，（股阴，内侧也。循股内之阴包、五里、阴廉，上会于足太阴之冲门，府舍，入阴毛中之急脉，遂左右相交，环绕阴器而会于任脉之曲骨。）抵小腹，挟胃，属肝，络胆，（自阴上入少腹，会于任脉之中极、关元，循章门至期门之所，挟胃，属肝，下足少阳日月之所络胆，而肝胆相为表里也。）

　　上贯膈，布胁肋，（自期门上贯膈，行足太阴食窦之外，大包之里，散布胁肋，上足少阳渊液，手太阴云门之下，足厥阴经穴止于此。）循喉咙之后，上入颃颡，连目系，上出额，与督脉会于巅。（颃颡，咽颡也。

　　目内深处为目系。其内行而上者，自胁肋间，由足阳明人迎之外，循喉咙之后，入颃颡，行足阳明大迎、地仓、四白之外，内连目系，上出足少阳阳白之外，临泣之里，与督脉相会于顶巅之百会。）其支者，从目系，下颊里，环唇内。（此支者，从前目系之分，下行任脉之外，本经之里，下颊里，交环于口唇之内。）

　　其支者，复从肝别贯膈，上注肺。（又其支者，从前期门属肝所行足太阴食窦之外，本经之里，别贯膈，上注于肺，下行至中焦，挟中院之分，复接于手太阴肺经，以尽十二经之一周，终而复始也。）

　　十二经脉者，人之所以生，病之所以成，人之所以治，病之所以起；学之所始，工之所止也。

　　粗之所易，上之所难也。（经脉者，脏腑之枝叶，脏腑者，经脉之根本。凡人之生，病之成，人之所以治，病之所以起，莫不由之，故初学人必始于此，工之良者亦止于此而已。第粗工忽之，谓其寻常易知耳，上工难之，谓其应变无穷也，故将十二经脉上下离合、内外出入之道，复详明之。）足太阳之正，别入于 中，其一道下尻五寸，别入于肛，属于膀胱，散之肾，循膂，当心入散；直者从膂上出于项，复属于太阳，此为一经也。足少阴之正，至 中别走太阳，而合上至肾，当十四椎出属带脉；直者系舌本，复出于项，合于太阳，此为一合。成以诸阴之别，皆为正也。（此膀胱与肾为表里，故其经脉相为一合也。足太阳之正，入 中，与少阴合而上行，其别一道，下尻五寸，当承扶之次，上入肛门，内行腹中，属于膀胱，散于肾，循膂，当心入散，上出于项，而复属于本经太阳，此内外同为一经也。足少阴之正，自 中合于太阳内行，上至肾，当十四椎旁肾俞之次，出属带脉，其直者上系舌本，复出于项，合于太阳，是为六合之一也。然有表必有里，有阳必有阴，故诸阳之正，必成于诸阴之别，此皆正脉相为离合，非旁通交会之谓也。余仿此。）足少阳之正，绕髀，入毛际，合于厥阴；别者入季胁之间，循胸里，属胆，散之上肝贯心，以上挟咽，出颐颔中，散于面，系目系，合少阳于外 也。足厥阳之正，别跗上，上至毛际，合于少阳，与别俱行，此为二合也。（此胆肝二经为表里，经脉相为一合也。足少阳绕髀阳，入毛际，与足厥阴合。其内行而别者，乃自季胁入胸属胆，散之上肝，由肝之上系贯心，上挟咽，自颐颔中出散于面，上系目系，复合少阳本经于目外 瞳子 也。足厥阴之正，别足跗内行，上至阴毛之际，合于足少阳，与别者俱行，上布胁肋，是为六合之二也。）足阳明之正，上至髀，入于腹里，属胃，散之脾，上通于心，上循咽，出于口，上 ，还系目，合于阳明也。足太阴之正，上至髀，合于阳明，与别俱行，上结于咽，贯舌中，此为三合也。（此胃脾二经表里相为一合也。足阳明上至髀关，其内行者由气街入腹里，属于胃，散于脾，上通于心，循咽出于口，上 ，入承泣之次，系目系，为目下纲，以合于阳明本经也。

　　足太阴之正，上股内，合于足阳明，与别者俱行，上咽贯舌，是为六合之三也。）手太阳之正，指地，别于肩解，入腋走心，系小肠也。手少阴之正，别入于渊腋两筋之间，属于心，上走喉咙，出于面，合目内 ，此为四合也。（此小肠与心表里经脉相为一合也。指地者，地属阴，居天之内。手太阳内行之脉，别于肩解，入腋走心，系于小肠，皆自上而下，自外而内，故曰“指地”。手少阴之正，自腋下三寸足少阳渊腋之次，行两筋之间，内属于心，与手太阳入腋走心者合，乃上行挟于咽，出于面，合于目内 ，是当与足太阳睛明相会矣，此六合之四也。）手少阳之正，指天，别于巅，入缺盆，下走三焦，散于胸中也。手心主之正，别下渊腋三寸，入胸中，别属三焦，出循喉咙，出耳后，合少阳完骨之下，此为五合也。（此三焦，心主表里经脉相为一合也。指天者，天属阳，运于地之外。手少阳之正，上别于巅，入缺盆，下走三焦，散于胸中，包罗脏腑之外，故曰“指天”。手厥阴之正，其别而内行者，与少阴之脉同自腋下三寸足少阳渊腋之次入胸中，属于三焦，乃出循喉咙，行耳后，合手、足少阳于完骨之下，此六合之五也。）手阳明之正，从手循膺乳，别于肩 ，入柱骨，下走大肠，属于肺，上循喉咙，出缺盆，合于阳明也。手太阴之正，别入渊腋少阴之前，入走肺，散之大肠。上出缺盆，循喉咙，复合阳明，此六合也。（此大肠与肺为表里，经脉相为一合也。手阳明之正，循胸前膺乳之间，其内行者别于肩 ，入柱骨，由缺盆下走大肠，属于肺，其上者循喉咙，复出缺盆，而合于阳明本经也。手太阴之正，其内行者自天府别入渊腋，由手少阴心经之前入内走肺，散之大肠，其上行者出缺盆，循喉咙，复合于手阳明经。

　　以上共十二经，是为六合也。）

　　十二经筋者，足太阳之筋起于足小指，上结于踝，邪上，结于膝，（足太阳之筋起于足小指爪甲之侧，即足太阳经脉所止之处至阴穴次也。循足跗外侧上结于外踝昆仑之分，乃邪上跗阳而结于膝 之分。

　　结，聚也。按，十二经脉之外，而复有所谓经筋者何也？盖经脉营行表里，故出入脏腑，以次相传，经筋连缀百骸，维络周身，各有定位，虽经筋所行之部多与经脉相同，然其所结所盛之处，则惟四肢溪谷之间为最，以筋会于节也。筋属木，其华在爪，故十二经筋皆起于四肢指爪之间，而后盛于辅骨，结于肘腕，系于膝关，联于肌肉，上于颈项，终于头面，此人身经筋之大略也。筋有刚柔，刚者所以束骨，柔者所以相维，亦犹经之有络，纲之有纪，故手足项背，直行附骨之筋皆坚大，而胸腹头面，支别横络之筋皆柔细也。但手、足十二经之筋又各有不同者，如手、足三阳行于外，其筋多刚，手、足三阴行于内，其筋多柔，皆肝之所生，而经脉、经筋之所以异也。）其下循足外踝，结于踵上，循跟，结于 。（其下，足跗之下也。踵，即足跟之突出者，跟，即踵上之硬筋处也，乃仆参、申脉之分。结于 ，委中也。）其别者结于 外，上 中内廉，与中并，（此即大筋之旁出者别为柔 短筋，亦犹木之有枝也。后言别者、支者仿此。此支自外踝别行，由足 肚之下尖处行少阳之后，结于 之外侧络穴飞阳之分，乃上 内廉，合大筋于委中而一之也。）上结于臀，尾 骨旁，会阳之分也。）上挟脊，上项。（挟脊背，分左右上项，会于督脉之陶道、大椎，此皆附脊之刚筋也。）其支者别入，结于舌本。（其支者，自项别入内行，与手少阳之筋结于舌本，散于舌下。

　　自此以上皆柔 之筋而散于头面。）其直者结于枕骨，上头下颜，给于鼻。（其直者自项而上，与足少阴之筋合于脑后枕骨间，由是而上过于头，前下于颜，以结于鼻下之两旁也。额上曰颜。）其支者为目上网，下给于 。（网，纲维也，所以约束目睫，司开阖者也。目下曰 ，即颧也。此支自通顶入脑者，下属目本，散于目上，为目上网。下行者结于 ，与足少阳之筋合。 ，音求。）其支者从腋后外廉，结于肩 。（又其支者，从挟脊循腋后外廉，行足少阳之后上至肩，会手阳明之筋，结于肩 。）其支者入腋下，上出缺盆，上结于完骨。（此支后行者，从腋后走腋下，向前邪出阳明之缺盆，乃从耳后直上，会手太阳、足少阳之筋，结于完骨。完骨，耳后高骨也。）其支者出缺盆斜上，出于 。（此支前行者，同前缺盆之筋，岐出别上颐颔，斜行出于 ，与前之“下结于 ”者相合也。）足少阳之筋起于小指次指，上结外踝，上循胫外廉，结于膝外廉。（小指次指，即第四指窍阴之次也。外踝，丘墟之次。胫外廉，外丘、阳交之次。膝外廉，阳陵泉、阳关之次。此皆刚筋也。）其支者别起外辅骨，上走髀，前者结于伏兔之上，后者结于尻，（膝下两旁突出之骨曰辅骨，膝上六寸起肉曰伏兔，尾 骨曰尻。此支自外辅骨上走于髀，分为二歧，前结于阳明之伏兔，后结于督脉之尻。至此刚柔相制，所以联臀膝而运枢机也。）

　　其直者上乘 ，季胁，上走腋前廉，系于膺乳，结于缺盆。（季胁下两旁 处曰 ，胸上两旁高处曰膺。

　　此直者自外辅骨走髀，由髀枢上行乘 ，循季胁上走腋，当手太阴之下，出腋前廉，横系于胸乳之分，上结于缺盆，与手太阴之筋相合，皆刚筋也。 ，少也，盖其处少骨之义。）直者上出腋，贯缺盆，出太阳之前，循耳后，上额角，交巅上，下走颔，上结于 。（此直者自上走腋处，直上出腋，贯于缺盆，与上之结于缺盆者相同，乃行足太阳经筋之前，循耳，上额角，交太阳之筋于巅上，复从足阳明头维之分，走耳前，下腮颔，复上结于 。）支者结于目 为外维。（此支者从颧上斜趋，结于目外 ，而为目之外维。凡人能左右盼视者，正以此筋为之伸缩也。）足阳明之筋起于中三指，结于跗上，斜外，上加于辅骨，上结于膝外廉，直上结于髀枢，上循胁，属脊。（中三指，即足之中指，厉兑之旁也。结于跗上冲阳之次，乃从足面斜行，出太阴、少阳两筋之间，上辅骨，结于膝之外廉，直上髀枢，行少阳之前，循胁向后，内属于脊。）其直者上循 ，结于膝。

　　其支者结于外辅骨，合少阳。（ ，足胫骨也。其直者自跗循 ，结于膝下外廉三里之次，以上膝膑中。

　　其支者自前跗上斜外上行，结于外辅骨阳陵泉之分，与少阳相合。 ，音干。）其直者上循伏兔，上结于髀，聚于阴器，上腹而布，（此直者由膝膑直上，循伏兔、髀关之分，结于髀中，乃上行聚于阴器。阴阳总宗筋之会，会于气街，而阳明为之长也。乃自横骨之分，左右夹行，循天枢、关门等穴，而上布于腹。此上至颈，皆刚筋也。）至缺盆而结，上颈，上挟口，合于 下，结于鼻，上合于太阳。太阳为目上网，阳明为目下网。（自缺盆上颈中人迎穴，乃循颐颊，上挟口吻，与阳跷会于地仓，上合于颧 ，下结于鼻旁，复上睛明穴，合于足太阳。太阳细筋，散于目上，故为目上网。阳明细筋散于目下，故为目下网。）

　　其支者从颊结于耳前。（其支者自颐颊间上结耳前，会于足少阳之上关、颔厌，上至头维而终也。）

　　足太阴之筋起于大指之端内侧，上结于内踝，（大指之端内侧，隐白也。循核骨而上，结于内踝下商丘之次。）其直者结于膝内辅骨，上循阴股，结于髀，聚于阴器，（此自内踝直上，结于膝内辅骨阴陵泉之次。股之内侧曰阴股。结于髀，箕门之次也，乃上横骨两端，与足厥阴会于冲门，横绕曲骨，并足少阴、阳明之筋而聚于阴器者，皆刚筋也。）上腹，结于脐，循腹里，结于肋，散于胸中，其内者着于脊。（其前行者自阴器上腹，会手少阴之筋，结于脐，循腹里，由大横、腹哀之次，结于肋，乃散为柔细之筋，上行布于胸中胸乡、大包之次。其内行者，由阴器宗筋之间，并阳明、少阴之筋而上着于脊。）足少阴之筋起于小指之下，并足太阴之筋，斜走内踝之下，结于踵，与太阳之筋合，而上结于内辅之下，（足少阴之筋起小指下，斜趋足心，又斜趋内侧，上然谷，并足太阴商丘之次，走内踝之下，结于跟、踵之间，与太阳之筋合，由踵内侧上行，结于内辅骨下阴谷之次。）并太阴之筋而上循阴股，结于阴器，（自内辅并太阴之筋，上循阴股，上横骨，与太阴、厥阴、阳明之筋合而结于阴器，皆刚筋也。）循脊内，挟膂，上至项，结于枕骨，与足太阳之筋合。（自阴器内行，由子宫上系肾间，并冲脉循脊两旁，挟膂上至项，与足太阳之筋合，结于枕骨，内属髓海。）足厥阴之筋起于大指之上，上结于内踝之前，（大指上，三毛际大敦次也。行跗上，与足太阴之筋并行，结于内踝前中封之次。）上循胫，上结内辅之下，上循阴股，结于阴器，络诸筋。（由内踝上足胫，循三阴交之分上行，并足少阴之筋上结于内辅骨下曲泉之次，复并太阴之筋上循阴股中五里、阴廉之分，上急脉而结于阴器。阴器者，合太阴、厥阴、阳明、少阴之筋，以及冲、任、督之脉皆聚于此，故曰“宗筋”。厥阴属肝，肝主筋，故络诸筋而一之，以成健运之用。）手太阳之筋起于小指之上，结于腕上，循臂内廉，结于肘内锐骨之后，弹之应小指之上，入结于腋下。（手小指之上外侧少泽穴也。上行结于手腕外侧腕骨、阳谷之次，上循臂内侧，结于肘下锐骨之后小海之次，但于肘尖下两骨罅中弹之，其酸麻则上应于小指也。又由肘上 外廉，入结于后腋之下，此皆刚筋也。）其支者后走腋后廉，上绕肩胛，循颈出走太阳之前，结于耳后完骨。（其支者自腋下与足太阳之筋合，走腋后廉，上绕肩胛，行肩外俞、肩中俞，循颈中天窗之分，出走太阳经筋，自缺盆出者之前，同上结于耳后完骨之次也。）其支者入耳中，直者出耳上，下结于颔，上属目外 。（此支者自颈上曲牙，入耳中听宫之分。其直者上行，出耳上，会于手少阳角孙之次；其前而下者循颐，结于颔，与手阳明之筋合，其前而上者，属目外 瞳子 之次，与手足少阳之筋合也。）手少阳之筋起于小指次指之端，结于腕中，循臂，结于肘上，绕 外廉，上肩走颈，合手太阳。（小指次指上端，无名指关冲之次也。上结于手腕之阳池，循臂外关、支沟之次，出臂上两骨间，结于肘，自肘上 外廉，由 会行太阳之里，阳明之外，上肩 ，走颈中天牖之分，与手太阳之筋合。此皆刚筋也。）其支者当曲颊，入系舌本。（其支者，自颈中当曲颊下入系舌本，与足太阳之筋合。）其支者上曲牙，循耳前，属目外 ，上乘颔，结于角。（又支者自颊行曲牙，会足阳明之筋，循耳前上行，与手太阳、足少阳之筋屈曲交绾而会于耳上之角孙，乃属目外 而复会于瞳子 之次。颔，当作额。盖此筋自耳前行外 ，与三阳交会，上出两额之左右，以结于额之上角也。）手阳明之筋起于大指次指之端，结于腕，上循臂上，结于肘外，上 ，结于。（大指次指之端，食指尖商阳之次也。历合谷，结于腕上阳溪之次，循臂上廉，又结于肘外、肘之次，乃上 会，与足太阳之筋合，结于肩 ，此皆刚筋也。）其支者绕肩胛，挟脊。（此支自肩 屈曲后行，绕肩胛，与手足太阳之筋合而挟于脊。）直者从肩 上颈。（此直者自肩 行巨骨，上颈中天鼎、扶突之次。）其支者上颊，结于 。（此支者自颈上颊，入下齿中，上结于手太阳颧HT 之分。）直者上出手太阳之前，上左角，络头，下右颔，（此直者自颈出手太阳天窗、天容之前，行耳前，上额左角，络头，以下右颔。此举左而言，则右在其中，亦如经脉之左之右，右之左也。故右行者，亦上额右角，交络于头，下左颔，以合于太阳、少阳之筋。）手太阴之筋，起于大指之上，循指上行，结于鱼后，行寸口外侧，（手大指上，少商之次也。鱼后，鱼际也。寸口外侧，即列缺之次。）上循臂，结肘中，上 内廉，入腋下，（上循臂，结于肘中尺泽之次，上 内廉天府之次，乃横入腋下，与手少阴之筋合。此上皆刚筋也。）

　　出缺盆，结肩前 ，（此自腋下上出缺盆，行肩上三阳之前而结于肩之前 也。）上结缺盆，下结胸里，散贯贲，合贲，下抵季胁。（此上行者，自腋而上，并足少阳之筋上结于缺盆；下行者自腋入胸，结于胸里，散贯于胃上口贲门之分，与手厥阴之筋合，下行抵季胁，与足少阳、厥阴之筋合也。贲者，膈也，胃气之所出，故胃为贲门。经络行于三焦，脏腑列于五内，其络脉相贯之处，在上焦则联于咽喉，中焦则联于贲膈，下焦则联于二阴，舍此三处，无所连属矣。）手心主之筋起于中指，与太阴之筋并行，结于肘内廉，（中指端，中冲之次也。循指入掌中，至掌后大陵之次，并手太阴之经上结于肘内廉曲泽之次。）上臂阴，结腋下，下散前后，挟胁。（上臂阴天泉之次，由曲腋间并太阴之筋，结于腋下，当天池之次下行，前后布散，挟胁，联于手太阴、足少阳之筋。此经自掌至腋，皆刚筋也。）其支者入腋散胸中，结于臂。（此支者自天池之分入腋内，散于胸中。

　　臂，当作“贲”。盖此支并太阴之筋入散胸中，故同结于贲也。）手少阴之筋起于小指之内侧，结于锐骨，上结肘内廉，上入腋，交太阴，挟乳里，（小指内侧，少冲次也。结于锐骨，神门次也。肘内廉，少海次也上入腋，极泉之次。交手太阴之筋，斜络挟乳内行。此经自指至腋，皆刚筋也。）结于胸中，循臂下，系于脐。（自乳里内行，结于胸中，与三阴之筋合。臂，亦当作“贲”，盖心主、少阴之筋皆与太阴合于贲而下行也。此十二经筋之起止刚柔也，不特行于针 者宜知，而 生行药者不可不悉也。）

　　卷三

　　经络下第五

　　十五别络者，手太阴之别，名曰列缺，起于腕上分间，并太阴之经，直入掌中，散入于鱼际。（此下即十五络穴也。不曰络而曰别者，以本经由此穴而别走邻经也。手太阴之络名列缺，在腕后一寸五分上侧分肉间，太阴自此别走阳明者。其太阴本经之脉，由此直入掌中，散于鱼际也。人或有寸关尺三部脉不见，自列缺至阳溪见者，俗谓之反关脉，此经脉虚而络脉满，《千金翼》谓阳脉逆，反大于气口三倍者是也。）其病实则手锐掌热，虚则欠KT ，小便遗数，取之去腕半寸，别走阳明也。（掌后高骨为手锐骨。实为邪热有余，故手锐掌热。欠KT ，张口伸腰也。虚因肺气不足，故为欠KT 及小便遗而且数。体倦则呻，志倦则KT 也。治此者取列缺，实可泻之，虚可补之。诸经准此。半寸，当作寸半，此太阴之络，别走阳明，而阳明之络曰偏历，亦入太阴，以其相为表里，故互为注络以相通也。他经皆然。KT ，音去。）
  </div>
  <div class="pagination">
   <a href="医经原旨_page6.html">
    上一页
   </a>
   <span>
    ...
   </span>
   <a href="医经原旨_page2.html">
    2
   </a>
   <a href="医经原旨_page3.html">
    3
   </a>
   <a href="医经原旨_page4.html">
    4
   </a>
   <a href="医经原旨_page5.html">
    5
   </a>
   <a href="医经原旨_page6.html">
    6
   </a>
   <span class="current-page">
    7
   </span>
   <a href="医经原旨_page8.html">
    8
   </a>
   <a href="医经原旨_page9.html">
    9
   </a>
   <a href="医经原旨_page10.html">
    10
   </a>
   <a href="医经原旨_page11.html">
    11
   </a>
   <a href="医经原旨_page12.html">
    12
   </a>
   <span>
    ...
   </span>
   <a href="医经原旨_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
