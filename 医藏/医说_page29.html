<!DOCTYPE html>
<html>
<head>
    <meta charset="UTF-8">
    <title>医说 - 第 29 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医说 - 第 29 页/共 56 页</h1>
    <div class="content">　　鳖症

　　景陈弟长子拱年七岁时胁间忽生肿毒隐隐见皮里一物颇肖鳖形微觉动转其掣痛不堪忍德兴古城村有外医曰洪豆腐见之使买鲜虾为羹以食咸疑以为疮毒所忌之味医竟令食之下腹未久痛即止喜曰此真鳖症也吾求其所好以尝试之尔乃合一药如疗脾胃者而碾附子末二钱投之数服而消明年病复作但如前补治遂绝根本(类编)

　　卷五　瘕

　　鳖瘕

　　鳖瘕者谓腹中瘕结如鳖状是也有食鳖触冷不消而生者亦有食诸杂肉得冷变化而成者皆由脾胃气虚弱而遇冷则不能克消所致瘕言假也谓其有形假而推移也昔曾有人共奴俱患鳖瘕奴在前死遂破其腹得一白鳖仍故活有人乘白马来看鳖白马遂尿随落鳖上即缩头及寻以马尿灌之即化为水其主曰吾将瘥矣即服之果如其言得瘥(巢氏病源)

　　卷五　瘕

　　癖

　　夫 癖之病大同而小异 者近脐左右成条大者如臂次者如弦之状癖在两肋之间有时而痛此皆由阴阳不和经络痞隔饮食停滞不得宣流邪冷之气搏结而成也(鸡峰方)

　　卷五　瘕

　　京三棱治瘕

　　昔人患 瘕死遗言令开腹取之得病块干硬如石文理有五色人谓异物窃取削成刀柄后因以刀刈三棱柄消成水乃知此可疗 瘕也(本草)

　　卷五　诸虫

　　应声虫

　　永州通判厅军员毛景得奇疾每语喉中必有物作声相应有道人教令学诵本草药名至蓝而默然遂取蓝捩汁而饮之少顷吐出肉块长二寸余人形悉具刘襄子思为永 景正被疾逾年亲见其愈(泊宅编)

　　卷五　诸虫

　　又

　　陈正敏遁斋闲览载杨 中年得异疾每发言应答腹中有小声效之数年间其声浸大有道士见而惊曰此应声虫也久不治延及妻子宜读本草遇虫不应者当取服之 如言读至雷丸虫忽无声乃顿服数粒遂愈正敏其后至长沙遇一丐者亦有是疾环而观之甚众因教使服雷丸丐者谢曰某贫无他技所以求衣食于人者唯藉此尔以上皆陈所记予读唐张 朝野佥载云洛州有士人患应声语即喉中应之以问良医张文仲张经夜思之乃得一法即取本草令读之皆应至其所畏者即不言仲乃录取药合和为丸服之应时而止乃知古有是事(百衲居士铁围山丛话)

　　卷五　诸虫

　　蛔虫

　　蛔虫九虫之数人腹中皆有之小儿失乳而哺早或食甜过多胃虚虫动令人腹痛恶心口吐清水腹上有青筋火煨使君子与食以壳煎汤送下甚妙然世人多于临卧服之又无日分多不验唯是于月初四五间五更服之至日午前虫尽下可以和胃温平药一两日调理之不可多也凡虫在人腹中月上旬头向上中旬横之下旬头向下故中下旬用药即不入虫口所以不验也牛马之生子上旬生者行在母前中旬生者并肩而行下旬生者后随之猫之食鼠亦然上旬食上 中旬中 下旬下 自然之理物皆由之而莫知之(医余)

　　卷五　诸虫

　　五脏之虫

　　心虫曰蛔脾虫寸白肾虫如寸截丝缕肝虫如烂杏肺虫如蚕皆能杀人惟肺虫为急肺虫居肺叶之内蚀人肺系故成瘵疾咯血声嘶药所不到治之为难有人说道藏中载诸虫皆头向下唯自初一至初五以前头上行故用药者多取月 以前盖此也如疗寸白用良方锡沙芜荑槟榔者极佳五更服虫尽下白粥将息药用石榴根浓汁半升下散三钱丸五枚(本事方)

　　卷五　诸虫

　　九虫之状

　　九虫者一曰伏虫长四分为群虫之长二曰白虫长一寸相生至多其母长至四五丈则杀人三曰肉虫状如烂杏令人烦满四曰肺虫其状如蚕令人咳五曰胃虫状如虾蟆令人吐逆呕哕六曰弱虫状如瓜瓣令人多唾七曰赤虫状如生肉令人肠鸣八曰蛲虫至微细状如菜虫居洞肠间多则为痔漏痈疽诸疮无所不为九曰蛔虫长一尺贯心则杀人又有尸虫与人俱生状如犬马尾或如薄筋根据脾而居长三寸许大害于人然多因脏虚寒劳热而生

　　卷五　诸虫

　　诸虫入耳

　　虫之类能入耳者不独蜒蚰如壁虱萤火扣头虫皂角虫皆能为害有人患脑痛为虫所食或教以桃叶为枕一夕虫自鼻出形为鹰嘴人莫识其名有人蜒蚰入耳遇其极时以头撞柱至血流不知云痒甚不可忍蜒蚰入耳往往食髓至尽又能滋生凡虫入耳用生油灌妙(遁斋闲览)

　　卷五　诸虫

　　误吞水蛭

　　吴少师在关外尝得疾数月间肌肉消瘦每日饮食下咽少时腹如万虫 攻且痒且痛皆以为劳瘵也张锐是时在成都吴遣驿骑招致锐到兴元既切脉戒云明日早且忍饥勿啖一物俟锐来为之计旦而往天方剧暑白请选一健卒趋往十里外取行路黄土一银盂而令厨人旋治面将午乃得食才放箸取土适至于是温酒二升投土搅其内出药百粒进于吴饮之觉肠胃掣痛几不堪忍急登溷锐密使别坎一穴便掖吴以行须臾暴下如倾秽恶斗许有马黄千余宛转盘结其半已困死吴亦惫甚扶憩竹榻上移时方餐粥一器三日而平始言去年正以夏夜出师中涂躁渴命候兵持马盂挹涧水甫入口似有物焉未暇吐之则径入喉矣自此遂得病锐曰虫入人肝脾里势须滋生常日遇食时则聚丹田间吮咂精血饱则散处四肢苟惟知杀之而不能扫尽故无益也锐是以请公枵腹以诱之此虫喜酒又久不得土味乘饥毕集故一药能洗空之耳吴大喜浓赂以金帛送之归(庚志)

　　卷五　诸虫

　　又

　　宁国卫承务者唯一子忽得疾羸瘦如削医以为瘵疾治疗无益医刘大用问其致疾之因曰尝以六月饮娼家醉卧卓上醒渴求水不得前有菖蒲盆水清洁举而饮之自是疾作刘默喜密遣仆掘田间淤泥以水沃濯取清汁两碗置几上令随意饮卫子素厌疾苦不以秽为嫌一饮而尽俄肠胃间攻转搅刺久之始定续投以宣药百粒随即洞泄下水蛭六十余条便觉襟抱豁然刘曰此盖盆中所误吞也蛭入人腹藉膏血滋养蕃育种类每粘着五脏牢不可脱然久去污渠思其所嗜非以此物致之不能集也然羸别以药调补(类编)

　　卷五　诸虫

　　又

　　有人因醉薄暮渴饮道傍田水自此忽患胸腹胀满遍医不效人亦莫识其病因干宿客邸夜半思水饮令仆觅之仆夜扪索见有缸数只疑店主以此贮水遂取一碗与其主饮便觉胸次豁然再索之忽觉脏腑急于店仄空地大泻一二行平明视之所泻乃水蛭无数继看夜来所饮缸水乃主人刈蓝作淀者其病顿愈方思前时渴饮田水不觉误吞水蛭在腹遂成胀痛之疾乃蛭为害今人耘田为此虫所啮以淀涂之无不愈也

　　卷五　诸虫

　　苦寸白虫

　　赵子山字景高寓居邵武军天王寺苦寸白虫为挠医者戒云是疾当止酒而以素所耽嗜欲罢不能一夕醉于外舍归巳夜半口干咽燥仓卒无汤饮适廊庑间有瓮水月色下照莹然可掬即酌而饮之其甘如饴连尽数酌乃就寝迨晓虫出盈席觉心腹顿宽宿疾遂愈一家皆惊异验其所由盖寺仆日织草屦浸红藤根水也(庚志)

　　卷五　诸虫

　　又

　　掘石榴东引根皮洗曝捣细不兼他味隔宿虚其腹凌晨温酒调服妙

　　卷五　诸虫

　　又

　　蔡定夫戡之子康积苦寸白为孽医者使之碾槟榔细末取石榴东引根煎汤调服之先炙肥猪肉一大脔置口中咽咀其津膏而勿食云此虫惟月三日以前其头向上可用药攻打余日即头向下纵有药皆无益虫闻肉香咂啖之意故空群争赴之觉胸中如万箭攻 是其候也然后饮前药蔡悉如其戒不两刻腹中雷鸣急奏厕虫下如倾命仆以杖挑拔皆联绵成串几长数丈尚蠕蠕能动举而抛于溪流宿患顿愈姑广其传以济后人(支志)

　　卷五　诸虫

　　误吞蜈蚣

　　有村店妇人因用火筒吹火不知筒中有蜈蚣藏焉用以吹火蜈蚣惊迸窜入喉中不觉下胸臆妇人求救人无措手适有人在傍云可讨小猪儿一个切断喉取血令妇人顿吃之须臾以生油一口灌妇人遂恶心其蜈蚣衮在血中吐出继与雄黄细研水调服遂愈

</div>
    <div class="pagination">
<a href="医说_page28.html">上一页</a><span>...</span><a href="医说_page24.html">24</a><a href="医说_page25.html">25</a><a href="医说_page26.html">26</a><a href="医说_page27.html">27</a><a href="医说_page28.html">28</a><span class="current-page">29</span><a href="医说_page30.html">30</a><a href="医说_page31.html">31</a><a href="医说_page32.html">32</a><a href="医说_page33.html">33</a><a href="医说_page34.html">34</a><span>...</span><a href="医说_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
