<!DOCTYPE html>
<html>
<head>
    <meta charset="UTF-8">
    <title>黄帝内经素问 - 第 17 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经素问 - 第 17 页/共 26 页</h1>
    <div class="content">




　　钦定四库全书
　　黄帝内经素问卷一　　　唐　王冰　次注
　　宋　林亿等校正
　　【新校正云详王氏不解所以名素问之义起于何代按隋书经籍志始有素问之名甲乙经序晋皇甫谧之文已云素问论病精辨王叔和西晋人撰脉经云出素问鍼经汉张仲景撰伤寒卒病论集云撰用素问是则素问之名著于隋志上见于汉代也自仲景已前无文可见莫得而知据今世所存之书则素问之名起汉世也所以名素问之义全元起有说云素者本也问者黄帝问歧伯也方陈性情之源五行之本故曰素问元起虽有此解义未甚明按干凿度云夫有形者生于无形故有太易有太初有太始有太素太易者未见气也太初者气之始也太始者形之始也太素者质之始也气形质具而疴瘵由是萌生故黄帝问此太素质之始也素问之名义或由此】
　　上古天真论　　　四气调神大论
　　生气通天论　　　金匮真言论
　　上古天真论篇第一【新校正云按全元起注本在第九卷王氏重次篇第移冠篇首今注逐篇必具全元起本之卷第者欲存素问旧第目见今之篇次皆王氏之所移也】
　　昔在黄帝生而神灵弱而能言幼而徇齐长而敦敏成而登天【有熊国君少典之子姓公孙徇疾也敦信也敏达也习用干戈以征不享平定天下殄灭尤以土徳王都轩辕之丘故号之曰轩辕黄帝后铸鼎于鼎湖山鼎成而白日升天羣臣葬衣冠于桥山墓今犹在】廼问于天师曰余闻上古之人春秋皆度百嵗而动作不衰今时之人年半百而动作皆衰者时世异耶人将失之耶【天师歧伯也】歧伯对曰上古之人其知道者法于隂阳和于术数【上古谓古也知道谓知修养之道也夫隂阳者天地之常道术数者保生之大伦故修养者必谨先之老子曰万物负隂而抱阳冲气以为和四气调神大论曰隂阳四时者万物之终始死生之本逆之则灾害生从之则苛疾不起是谓得道此之谓也】食饮有节起居有常不妄作劳【食饮者充虚之滋味起居者动止之纲纪故修养者谨而行之痹论曰饮食自倍肠胃乃伤生气通天论曰起居如惊神气乃浮是恶妄动也广成子曰必静必清无劳汝形无摇汝精乃可以长生故圣人先之也　新校正云按全元起注本云饮食有常节起居有常度不妄不作太素同杨上善云以理而取声色芳味不妄视听也循理而动不为分外之事】故能形与神俱而尽终其天年度百嵗乃去【形与神俱同臻夀分谨于修养以奉天真故尽得终其天年去谓去离于形骸也灵枢经曰人百嵗五蔵皆虚神气皆去形骸独居而终矣以其知道故年长夀延年度百嵗谓至一百二十嵗也尚书洪范曰一曰夀百二十嵗也】今时之人不然也【动之死地离于道也】以酒为浆【溺于饮也】以妄为常【寡于信也】醉以入房【过于色也】以欲竭其精以耗散其真【乐色曰欲轻用曰耗乐色不节则精竭轻用不止则真散是以圣人爱精重施髓满骨坚老子曰弱其志强其骨河上公曰有欲者亡身曲礼曰欲不可纵　新校正云按甲乙经耗作好】不知持满不时御神【言轻用而纵欲也老子曰持而盈之不如其已言爱精保神如持盈满之器不慎而动则倾竭天真真诰曰常不能慎事自致百疴岂可怨咎于神明乎此之谓也　新校正云按别本时作解】务快其心逆于生乐【快于心欲之用则逆养生之乐矣老子曰甚爱必大费此之类与夫甚爱而不能救议道而以为未然者伐生之大患也】起居无节故半百而衰也【亦耗散而致是也夫道者不可斯须离离于道则寿不能终尽于天年矣老子曰物壮则老谓之不道不道早亡此之谓离道也】夫上古圣人之教下也皆谓之虚邪贼风避之有时【邪乘虚入是谓虚邪窃害中和谓之贼风避之有时谓八节之日及太乙入徙立于中宫朝八风之日也灵枢经曰邪风不得其虚不能独伤人明人虚乃邪胜之也　新校正云按全元起注本云上古圣人之教也下皆为之太素千金同杨上善云上古圣人使人行者身先行之为不言之教不言之教胜有言之教故下百姓仿行者众故曰下皆为之太乙入徙于中宫朝八风义具天元玉册中】恬惔虚无真气从之精神内守病安从来【恬惔虚无静也法道清静精气内持故其气邪不能为害】是以志闲而少欲心安而不惧形劳而不倦【内机息故少欲外纷静故心安然情欲两亡是非一贯起居皆适故不倦也】气从以顺各从其欲皆得所愿【志不贪故所欲皆顺心易足故所愿必从以不异求故无难得也老子曰知足不辱知止不殆可以长久】故美其食【顺精粗也　新校正云按别本美一作甘】任其服【随美恶也】乐其俗【去倾慕也】髙下不相慕其民故曰朴【至无求也是所谓心足也老子曰祸莫大于不知足咎莫大于欲得故知足之足常足矣盖非谓物足者为知足心足者乃为知足矣不恣于欲是则朴同故圣人云我无欲而民自朴　新校正云按别本云曰作日】是以嗜欲不能劳其目淫邪不能惑其心【目不妄视故嗜欲不能劳心与同故淫邪不能惑老子曰不见可欲使心不乱又曰圣人为腹不为目也】愚智贤不肖不惧于物故合于道【情计两亡不为谋府防心一观胜负俱捐故心志保安合同于道庚桑楚曰全汝形抱汝生无使汝思虑营营　新校正云按全元起注本云合于道数】所以能年皆度百嵗而动作不衰者以其徳全不危也【不涉于危故徳全也荘子曰执道者徳全徳全者形全形全者圣人之道也又曰无为而性命不全者未之有也】帝曰人年老而无子者材力尽邪将天数然也【材谓材干可以立身者】歧伯曰女子七嵗肾气盛齿更髪长【老阳之数极于九少阳之数次于七女子为少隂之气故以少阳数偶之明隂阳气和乃能生成其形体故七嵗肾气盛齿更髪长】二七而天癸至任脉通太冲脉盛月事以时下故有子【癸谓壬癸北方水干名也任脉冲脉皆竒经脉也肾气全盛冲任流通经血渐盈应时而下天真之气降与之从事故云天癸也然冲为血海任主胞胎二者相资故能有子所以谓之月事者平和之气常以三旬而一见也故愆期者谓之有病　新校正云按全元起注本及太素甲乙经俱作伏冲下太冲同】三七肾气平均故真牙生而长极【真牙谓牙之最后生者肾气平而真牙生者表牙齿为骨之余也】四七筋骨坚髪长极身体盛壮【女子天癸之数七七而终年居四七材力之半故身体盛壮长极于斯】五七阳明脉衰面始焦发始堕【阳明之脉气营于面故其衰也髪堕面焦灵枢经曰足阳明之脉起于鼻交頞中下循鼻外入上齿中还出侠口环唇下交承浆却循颐后下廉出大迎循颊车上耳前过客主人循髪际至额颅手阳明之脉上颈贯颊入下齿缝中还出侠口故面焦髪落也】六七三阳脉衰于上面皆焦发始白【三阳之脉尽上于头故三阳衰则面皆焦髪始白所以衰者妇人之生也有余于气不足于血以其经月数泄脱之故】七七任脉虚太冲脉衰少天癸竭地道不通故形壊而无子也【经水絶止是为地道不通任脉衰微故云形壊无子】丈夫八嵗肾气实发长齿更【老隂之数极于十少隂之数次于八男子为少阳之气故以少隂数合之易系辞曰天九地十则其数也】二八肾气盛天癸至精气溢写隂阳和故能有子【男女有隂阳之质不同天癸则精血之形亦异隂静海满而去血阳动应合而泄精二者通和故能有子易繋辞曰男女搆精万物化生此之谓也】三八肾气平均筋骨劲强故真牙生而长极【以其好用故尔】四八筋骨隆盛肌肉满壮【丈夫天癸八八而终年居四八亦材之半也】五八肾气衰髪堕齿槁【肾主于骨齿为骨余肾气既衰精无所养故令髪堕齿复干枯】六八阳气衰竭于上面焦髪鬓颁白【阳气亦阳明之气也灵枢经曰足阳明之脉起于鼻交頞中下循鼻外入上齿中还出侠口环唇下交承浆却循頥后下廉出大迎循頬车上耳前过客主人循髪际至额颅故衰于上则面焦髪鬓白也】七八肝气衰筋不能动天癸竭精少肾藏衰形体皆极【肝气养筋肝衰故筋不能动肾气养骨肾衰故形体疲极天癸巳竭故精少也匪惟材力衰谢固当天数使然】八八则齿髪去【阳气竭精气衰故齿髪不坚离形骸矣去落也】肾者主水受五藏六府之精而藏之故五藏盛乃能冩【五藏六府精气淫溢而渗灌于肾肾藏乃受而藏之何以明之灵枢经曰五藏主藏精藏精者不可伤由是则五藏各有精随用而灌注于肾此乃肾为都防闗司之所非肾一藏而独有精故曰五藏盛乃能写也】今五藏皆衰筋骨解堕天癸尽矣故髪鬓白身体重行歩不正而无子耳【所谓物壮则老谓之天道者也】帝曰有其年已老而有子者何也【言似非天癸之数也】歧伯曰此其天夀过度气脉常通而肾气有余也【所禀天真之气本自有余也】此虽有子男不过尽八八女不过尽七七而天地之精气皆竭矣【虽老而生子子夀亦不能过天癸之数】帝曰夫道者年皆百数能有子乎歧伯曰夫道者能却老而全形身年虽夀能生子也【是所谓得道之人也道成之证如下章云】黄帝曰余闻上古有真人者提挈天地把握隂阳【真人谓成道之人也夫真人之身隐现莫测其为小也入于旡间其为大也徧于空境其变化也出入天地内外莫见迹顺至真以表道成之证凡如此者故能提挈天地把握隂阳也】呼吸精气独立守神肌肉若一【真人心合于气气合于神神合于无故呼吸精气独立守神肌肤若冰雪绰约如处子　新校正云按全元起本注云身肌宗一大素同杨上善云真人身之肌体与太极同质故云宗一】故能夀敝天地无有终时【体同于道夀与道同故能无有终时而夀尽天地也敝尽也】此其道生【惟至道生乃能如是】中古之时有至人者淳徳全道【全其徳道故曰至人然至人以此淳和之徳全彼妙用之道　新校正云详杨上善云积精全神能至于徳故称至人】和于阴阳调于四时【和谓同合调谓调适言至人动静必适中于四时生长收藏之令参同于隂阳寒暑升降之宜】去世离俗积精全神【心逺世纷身离俗染故能积精而复全神】游行天地之间视听八达之外【神全故也庚桑楚曰神全之人不虑而通不谋而当精照无外志凝宇宙若天地然又曰体合于心心合于气气合于神神合于无其有介然之有唯然之音虽远际八荒之外近在眉睫之内来于我者吾必尽知之夫如是者神全故所以能矣】此葢益其夀命而强者也亦归于真人【同归于道也】其次有圣人者处天地之和从八风之理【与天地合徳与日月合明与四时合其序与鬼神合其吉凶故曰圣人所以处天地之淳和顺八风之正理者欲其养正避彼虚邪】适嗜欲于世俗之间无恚嗔之心【圣人志深于道故适于嗜欲心全广爱故不有恚嗔是以常徳不离殁身不殆】行不欲离于世被服章【新校正云详被服章三字疑衍此三字上下文不属】举不欲观于俗【圣人举事行止虽常在时俗之间然其见为则与时俗有异尔何者贵法道之清静也老子曰我独异于人而贵求食于母母亦喻道也】外不劳形于事内无思想之患【圣人为无为事无事是以内无思想外不劳形】以恬愉为务以自得为功【恬静也愉悦也法道清静适性而动故恱而自得也】形体不敝精神不散亦可以百数【外不劳形内无思想故形体不敝精神保全神守不离故年登百数此盖全性之所致尔庚桑楚曰圣人之于声色滋味也利于性则取之害于性则捐之此全性之道也敝疲敝也】其次有贤人者法则天地象似日月【次圣人者谓之贤人然自强不息精了百端不虑而通发谋必当志同于天地心烛于洞幽故曰法则天地象似日月也】辩列星辰逆从隂阳分别四时【星众星也辰北辰也辩列者谓定内外星官座位之所于天三百六十五度逺近之分次也逆从隂阳者谓以六甲等法逆顺数而推歩吉凶之徴兆也隂阳书曰人中甲子从甲子起以乙丑为次顺数之地下甲子从甲戌起以癸酉为次逆数之此之谓逆从也分别四时者谓分其气序也春温夏暑热秋清凉冬冰冽此四时之气序也】将从上古合同于道亦可使益夀而有极时【将从上古合同于道谓如上古知道之人法于隂阳和于术数食饮有节起居有常不妄作劳也上古知道之人年度百嵗而去故可使益夀而有极时也】
　　四气调神大论篇第二【新校正云按全元起本在第九卷】
　　春三月此谓发陈【春阳上升气潜发防生育庶物陈其姿容故曰发陈也所谓春三月者皆因节而命之夏秋冬亦然】天地俱生万物以荣【天气温地气发温发相合故万物滋荣】夜卧早起广歩于庭【温气生寒气散故夜卧早起广歩于庭】被髪缓形以使志生【法象也春气发生于万物之首故被髪缓形久使志意发生也】生而勿杀予而勿夺赏而勿罚【春气发生施无求报故养生者必顺于时也】此春气之应养生之道也【所谓因时之序也然立春之节初五日东风解冻次五日蛰虫始振后五日鱼上冰次雨水气初五日獭祭鱼次五日鸿雁来后五日草木萌动次仲春惊蛰之节初五日小桃华　新校正云详小桃华月令作桃始华次五日仓庚鸣后五日鹰化为鸠次春分气初五日元鸟至次五日雷乃发声芍药荣后五日始电次季春清明之节初五日桐始华次五日田鼠化为鴽牡丹华后五日虹始见次谷雨气初五日萍始生次五日鸣鸠拂其羽后五日戴胜降于桑凡此六气一十八皆春阳布发生之令故养生者必谨奉天时也　新校正云详芍药荣牡丹华今月令无】逆之则伤肝夏为寒变奉长者少【逆谓反行秋令也肝象木王于春故行秋令则肝气伤夏火王而木废故病生于夏然四时之气春生夏长逆春伤肝故少气以奉于夏长之令也】夏三月此谓蕃秀【阳自春生至夏洪盛物生以长故蕃秀也蕃茂也盛也秀华也美也】天地气交万物华实【举夏至也脉要精防论曰夏至四十五日隂气防上阳气防下由是则天地气交也然阳气施化隂气结成成化相合故万物华实也隂阳应象大论曰阳化气隂成形】夜卧早起无厌于日使志无怒使华英成秀使气得泄若所爱在外【缓阳气则物化寛志意则气泄物化则华英成秀气泄则肤腠宜通时令发故所爱亦顺阳而在外也】此夏气之应养长之道也【立夏之节初五日蝼蝈鸣次五日蚯蚓出后五日赤箭生　新校正云按月令作王生　次小满气初五日呉葵华新校正云按月令作苦菜秀　次五日靡草死后五日麦秋至次仲夏芒种之节初五日螗螂生次五日鵙始鸣后五日反舌无声次夏至气初五日鹿角解次五日蜩始鸣后五日半夏生木槿荣次季夏小暑之节初五日温风始至次五日蟋蟀居壁后五日鹰乃学习次大暑气初五日腐草为萤次五日土润溽暑后五日大时行凡此六气一十八皆夏气蕃秀之令故养生者必敬顺天时也　新校正云详木堇荣今月令无】逆之则伤心秋为痎疟奉收者少冬至重病【逆谓反行冬令也痎痎瘦之疟也心象火王于夏故行冬令则心气伤秋金王而火废故病于秋而为痎也然四时之气秋收冬藏逆夏伤心故少气以奉于秋收之令也冬水胜火故重病于冬至之时也】秋三月此谓容平【万物夏长华实巳成容状至秋平而定也】天气以急地气以明【天气以急风声切也地气以明物变色也】早卧早起与鸡俱兴【惧中寒露故早卧欲使安宁故早起】使志安宁以缓秋刑【志气躁则不慎其动不慎其动则助秋刑急顺杀伐生故使志安宁缓秋刑也】收敛神气使秋气平【神荡则欲炽欲炽则伤和气和气既伤则秋气不平调也故收敛神气使秋气平也】无外其志使肺气清【亦顺秋气之收敛也】此秋气之应养收之道也【立秋之节初五日凉风至次五日白露降后五日寒蝉鸣次处暑气初五日鹰乃祭鸟次五日天地始肃后五日禾乃登次仲秋白露之节初五日盲风至鸿雁来次五日元鸟归后五日羣鸟养羞次秋分气初五日雷乃收声次五日蛰虫坯户景天华后五日水始涸次季秋寒露之节初五日鸿雁来賔次五日雀入大水为蛤后五日菊有黄华次霜降气初五日豺乃祭兽次五日草木黄落后五日蛰虫咸俯凡此六气一十八皆秋气正收敛之令故养生者必谨奉天时也　新校正云详景天华三字今月令无】逆之则伤肺冬为飱泄奉藏者少【逆谓反行夏令也肺象金王于秋故行夏令则气伤冬水王而金废故病于冬飱泄者食不化而泄中也逆秋伤肺故少气以奉于冬藏之令也】冬三月此谓闭藏【草木凋蛰虫伏地户闭塞阳气伏藏】水冰地坼无扰乎阳【阳气下沉水冰地坼故宜周宻不欲烦劳扰谓烦也劳也】早卧晩起必待日光【避于寒也】使志若伏若匿若有私意若已有得【皆谓不欲妄出于外触冐寒气也故下文云】去寒就温无泄皮肤使气亟夺【去寒就温言居深室也灵枢经曰冬日在骨蛰虫周密君子居室无泄皮肤谓勿汗也汗则阳气发泄阳气泄则数为寒气所廹夺之亟数也】此冬气之应养藏之道也【立冬之节初五日水始冰次五日地始冻后五日雉入大水为蜃次小雪气初五日藏虹不见次五日天气上腾地气下降后五日闭塞而成冬次仲冬大雪之节初五日冰益壮地始坼鹖旦不鸣次五日虎始交后五日芸始生荔挺出次冬至气初五日蚯蚓结次五日麋角解后五日水泉动次季冬小寒之节初五日鴈北乡次五日鹊始巢后五日雉雊次大寒气初五日鸡乳次五日鸷鸟厉疾后五日水泽腹坚凡此六气一十八皆冬气正飬藏之令故养生者必谨奉天时也】逆之则伤肾春为痿厥奉生者少【逆谓反行夏令也肾象水王于冬故行夏令则肾气伤春木王而水废故病发于春也逆冬伤肾故少气以奉于春生之令也】天气清净光明者也【言天明不竭以清净故致人之夀延长亦由顺动而得故言天气以示于人也】藏徳不止【新校正云按别本止作上】故不下也【四时成序七曜周行天不形言是藏徳也徳隐则应用不屈故不下也老子曰上徳不徳是以有徳也言天至尊髙徳犹见隐也况全生之道而不顺天乎】天明则日月不明邪害空窍【天所以藏徳者为其欲隐大明故大明见则小明灭故大明之徳不可不藏天若自明则日月之明隐矣所谕者何言人之真气亦不可泄露当清净法道以保天真苟离于道则虚邪入于空窍】阳气者闭塞地气者冒明【阳谓天气亦风热也地气谓湿亦云雾也风热之害人则九窍闭塞雾湿之为病则掩翳精明取类者在天则日月不光在人则两目藏曜也灵枢经曰天有日月人有眼目易曰防明于易岂非失养正之道邪】云雾不精则上应白露不下【雾者云之类露者雨之类夫阳盛则地不上应隂虚则天不下交故云雾不化精防之气上应于天而为白露不下之咎矣隂阳应象大论曰地气上为云天气下为出地气云出天气明二气交合乃成雨露方盛衰论曰至隂虚天气絶至阳盛地气不足明气不相召大不能交合也】交通不表万物命故不施不施则名木多死【夫云雾不化其精防雨露不霑于原泽是为天气不降地气不腾变化之道既亏生育之源斯泯故万物之命无禀而生然其死者则名木先应故云名木多死也名谓名果珍木表谓表陈其状也易系辞曰天地絪緼万物化醇然不表交通则为否也易曰天地不交否】恶气不发风不节白露不下则菀藁不荣【恶谓害气也发谓散发也节谓节度也菀谓蕴积也藁谓枯藁也言害气伏藏而不散发风雨无度折伤复多槀木蕴积春不荣也岂惟其物独遇是而有之哉人离于道亦有之矣故下文曰】贼风数至暴雨数起天地四时不相保与道相失则未央絶灭【不顺四时之和数犯八风之害与道相失则天真之气未期久逺而致灭亡央久也逺也】唯圣人从之故身无竒病万物不失生气不竭【道非逺于人人心逺于道惟圣人心合于道故夀命无穷从犹顺也谓顺四时之令也然四时之令不可逆之逆之则五藏内伤而他病起】逆春气则少阳不生肝气内变【生谓动出也阳气不出内郁于肝则肝气混糅变而伤矣】逆夏气则太阳不长心气内洞【长谓外茂也洞谓中空也阳不外茂内薄于心燠热内消故心中空也】逆秋气则太隂不收肺气焦满【收谓收敛焦谓上焦也太隂行气主化上焦故肺气不收上焦满也　新校正云按焦满全元起本作进满甲乙太素作焦满】逆冬气则少隂不藏肾气独沈【沈谓沈伏也少隂之气内通于肾故少隂不伏肾气独沈　新校正云详独沈太素作沈浊】夫四时隂阳者万物之根本也【时序运行隂阳变化天地合气生育万物故万物之根归于此】所以圣人春夏养阳秋冬养隂以从其根【阳气根于隂隂气根于阳无隂则阳无以生无阳则隂无以化全隂则阳气不极全阳则隂气不穷春食凉夏食寒以养于阳秋食温冬食热以养于隂滋苗者必固其根伐下者必枯其上故以斯调节从顺其根二气常存盖由根固百刻晓暮食亦宜然】故与万物沈浮于生长之门【圣人所以身无竒病生气不竭者以顺其根也】逆其根则伐其本壊其真矣【是则失四时隂阳之道也】故隂阳四时者万物之终始也死生之本也逆之则灾害生从之则苛疾不起是谓得道【谓得养生之道苛者重也】道者圣人行之愚者佩之【圣人心合于道故勤而行之愚者性守于迷故佩服而已老子曰道者同于道徳者同于徳失者同于失同于道者道亦得之同于徳者徳亦得之同于失者失亦得之愚者未同于道徳则可谓失道者也】从隂阳则生逆之则死从之则治逆之则乱反顺为逆是谓内格【格拒也谓内性格拒于天道也】是故圣人不治巳病治未病不治巳乱治未乱此之谓也【知之至也】夫病巳成而后药之乱已成而后治之譬犹渇而穿井鬬而铸锥不亦晩乎【知不及时也备御虚邪事符握虎噬而后药虽悔何为】
　　生气通天论篇第三【新校正云按全元起注本在第四卷】
　　黄帝曰夫自古通天者生之本本于隂阳天地之间六合之内其气九州九窍五藏十二节皆通乎天气【六合谓四方上下也九州谓冀兖青徐荆豫梁雍也外布九州而内应九窍故云九州九窍也五藏谓五神藏也五神藏者肝藏魂心藏神脾藏意肺藏魄肾藏志而此成形矣十二节者十二气也天之十二节气人之十二经脉而外应之咸同天纪故云皆通乎天气也十二经脉者谓手三隂三阳足三隂三阳也　新校正云详通天者生之本六节藏象注甚详又按郑康成云九窍者谓阳窍七隂窍二也】其生五其气三数犯此者则邪气伤人此夀命之本也【言人生之所运为则内依五气以立然其镇塞天地之内则气应三元以成三谓天气地气运气也犯谓邪气触犯于生气也邪气数犯则生气倾危故寳养天真以为夀命之本也庚桑楚曰圣人之制万物也以全其天天全则神全矣灵枢经曰血气者人之神不可不谨养此之谓也】苍天之气清净则志意治顺之则阳气固【春为苍天发生之主也阳气者天气也隂阳应象大论曰清阳为天则其义也本天全神全之理全则形亦全矣】虽有贼邪弗能害也此因时之序【以因天四时之气序故贼邪之气弗能害也】故圣人传精神服天气而通神明【夫精神可传惟圣人得道者乃能尔故服天真之气则妙用自通于神明也】失之则内闭九窍外壅肌肉衞气散解【失谓逆苍天清净之理也然衞气者合天之阳气也上篇曰阳气者闭塞谓阳气之病人则窍写闭塞也灵枢经曰衞气者所以温分肉而充皮肤肥腠理而司开阖故失其度则内闭九窍外壅肌肉以衞不营运故言解散也】此谓自伤气之削也【夫逆苍天之气违清净之理使正真之气如削去之者非天降之人自为之尔】阳气者若天与日失其所则折夀而不彰【此明前阳气之用也谕人之有阳若天之有日天失其所则日不明人失其所则阳不固日不明则天境暝昧阳不固则人夀夭折】故天运当以日光明【言人之生固宜借其阳气也】是故阳因而上衞外者也【此所以明阳气运行之部分辅卫人身之正用也】因于寒欲如运枢起居如惊神气乃浮【欲如运枢谓内动也起居如惊谓暴卒也言因天之寒当深居周宻如枢纽之内动不当烦扰筋骨使阳气发泄于皮肤而伤于寒毒也若起居暴卒驰骋荒佚则神气浮越无所绥宁矣脉要精防论曰冬日在骨蛰虫周宻君子居室四气调神大论曰冬三月此谓闭藏水冰地坼无扰乎阳又曰使志若伏若匿若有思意若巳有得去寒就温无泄皮肤使气亟夺此之谓也　新校正云按全元起本作连枢元起云阳气定如连枢者动繋也】因于暑汗烦则喘喝静则多言【此则不能静慎伤于寒毒至夏而变暑病也烦谓烦躁静谓安静喝谓大呵出声也言病因于暑则当汗泄不为发表邪热内攻中外俱热故烦躁喘数大呵而出其声也若不烦躁内热外凉瘀热攻中故多言而不次也喝一为鸣】体若燔炭汗出而散【此重明可汗之理也为体若燔炭之炎热者何以救之必以汗出乃热气施散燔一为燥非也】因于湿首如裹湿热不攘大筋緛短小筋弛长緛短为拘弛长为痿【表热为病当汗泄之反湿其首若湿物裹之望除其热热气不释兼湿内攻大筋受热则缩而短小筋得湿则引而长缩短故拘挛而不伸引长故痿弱而无力攘除也緛缩也弛引也】因于气为肿四维相代阳气乃竭【素常气疾湿热加之气湿热争故为肿也然邪热渐盛正气侵防筋骨血肉互相代负故云四维相代也致邪代正气不宣通卫无所从便至衰竭故言阳气乃竭也卫者阳气也】阳气者烦劳则张精絶辟积于夏使人煎厥【此又诫起居暴卒烦扰阳和也然烦扰阳和劳疲筋骨动伤神气耗竭天真则筋脉防胀精气竭絶既伤肾气又损膀胱故当于夏时使人煎厥以煎迫而气逆因以煎厥为名厥谓气逆也煎厥之状当如下説　新校正云按脉解云所谓少气善怒者阳气不治阳气不治则阳气不得出肝气当治而未得故善怒善怒者名曰煎厥】目盲不可以视耳闭不可以听溃溃乎若壊都汩汩乎不可止【既且伤肾又竭膀胱肾经内属于耳中膀胱脉生于目眦故目盲所视耳闭厥聴大矣哉斯乃房之患也既盲目视又闭耳聪则志意心神筋骨肠胃溃溃乎若壊都汩汩乎烦闷而不可止也】阳气者大怒则形气絶而血菀于上使人薄厥【此又诫喜怒不节过用病生也然怒则伤肾甚则气絶大怒则气逆而阳不下行阳逆故血积于心胷之内矣上谓心胷也然隂阳相薄气血奔并因薄厥生故名薄厥举痛论曰怒则气逆甚则呕血灵枢经曰盛怒而不止则伤志隂阳应象大论曰喜怒伤气由此则怒甚气逆血积于心胷之内矣菀积也】有伤于筋纵其若不容【怒而过用气或迫筋筋络内伤机闗纵缓形容痿废若不维持】汗出偏沮使人偏枯【夫人之身常偏汗出而湿润者久久偏枯半身不随新校正云按沮千金作祖全元起本作恒】汗出见湿乃生痤疿【阳气发泄寒水制之】
　　【热怫内余欝于皮里甚为痤微作疿疮疿风□也】髙梁之变足生大丁受如持虚【髙膏也梁梁也不忍之人汗出淋洗则结为痤疿膏梁之人内多滞热皮厚肉宻故内变为丁矣外湿既侵中热相感如持虚器受此邪毒故曰受如持虚所以丁生于足者四支为诸阳之本也以其甚费于下邪毒袭虚故尔　新校正云按丁生之处不常于足盖谓膏之变饶生大丁非偏着足也】劳汗当风寒薄为皶乃痤【时月寒凉形劳汗发凄风外薄肤腠居寒脂液遂凝稸于府依空渗涸皶刺长于皮中形如米或如针久者上黒长一分余色白黄而瘦于府中俗曰粉刺解表巳府谓汗空也痤谓色赤瞠愤内蕴血脓形小而大如酸枣或如按豆此皆阳气内欝所为待耎而攻之大甚防出之】阳气者精则养神柔则养筋【此又明阳气之运养也然阳气者内化精微养于神气外为柔耎以固于筋动静失宜则生诸疾】开阖不得寒气从之乃生大偻【开谓皮腠发泄阖谓元府闭封然开阖失宜为寒所袭内深筋络结固虚寒则筋络拘緛形容偻俯矣灵枢经曰寒则筋急此其类也】陷脉为瘘留连肉腠【陷脉谓寒气陷缺其脉也积寒留舍经血稽凝久瘀肉攻结于内理故发为疡瘘肉腠相连】俞气化薄传为善畏及为惊骇【言若寒中于背俞之气变化入深而薄于藏腑者则善为恐畏及发为惊骇也】营气不从逆于肉理乃生痈肿【营逆则血欝血欝则热聚为脓故为痈肿也正理论云热之所过则为痈肿】魄汗未尽形弱而气烁穴俞以闭发为风疟【汗出未止形弱气消风寒薄之穴俞随闭热藏不出以至于秋秋阳复收两热相合故令振栗寒热相移以所起为风故名风也金匮真言论曰夏暑汗不出者秋成风盖论从风而为是也故下文曰】故风者百病之始也清静则肉腠闭拒虽有大风苛毒弗之能害此因时之序也【夫嗜欲不能劳其目淫邪不能惑其心不妄作劳是为清静以其清静故能肉腠闭皮肤宻真正内拒虚邪不侵然大风苛毒不必常求于人盖由人之冒犯尔故清静则肉腠闭阳气拒大风苛毒弗能害之清静者但因循四时气序养生调节之宜不妄作劳起居有度则生气不竭永保康宁】故病久则化上下不并良医弗为【并谓气交通也然病之深久变化相传上下不通隂阳否隔虽医良法妙亦何以为之隂阳应象大论曰夫善用针者从隂引阳从阳引隂以右治左以左治右若是气相格拒故良医弗可为也】故阳畜积病死而阳气当隔隔者当冩不亟正治粗乃败之【言三阳畜积怫结不通不急冩之亦病而死何者畜积不巳亦上下不并矣何以騐之隔塞不便则其证也若不急冩粗工轻侮必见败亡也隂阳别论曰三阳结谓之隔又曰刚与刚阳气破散隂气乃消亡淖则刚柔不和经气乃絶】故阳气者一日而主外【昼则阳气在外周身行二十五度灵枢经曰目开则气上行于头卫气行于阳二十五度也】平旦人气生日中而阳气隆日西而阳气已虚气门乃闭【隆犹髙也盛也夫气之有者皆自少而之壮积暖以成炎炎极又凉物之理也故阳气平晓生日中盛日西而巳减虚也气门谓元府也所以发泄经脉营卫之气故谓之气门也】是故暮而收拒无扰筋骨无见雾露反此三时形乃困薄【皆所以顺阳气也阳出则出阳藏则藏暮阳气衰内行隂分故宜收敛以一虚邪扰筋骨则逆阳精耗见雾露则寒湿具侵故顺此三时乃天真久逺也】歧伯曰【新校正云详篇首云帝曰此歧伯曰非相对问也】隂者藏精而起亟也阳者卫外而为固也【言在人之用也亟数也】隂不胜其阳则脉流薄疾并乃狂【薄疾谓极虚而急数也并谓盛实也狂谓狂走或妄攀登也阳并于四支则狂阳明脉解曰四支者诸阳之本也阳盛则四支实实则能登髙而歌也热盛于身故弃衣欲走也夫如是者皆为隂不胜其阳也】阳不胜其隂则五藏气争九窍不通【九窍者内属于藏外设为官故五藏气争则九窍不通也言九窍谓前隂后隂不通兼言上七窍也若兼则目为肝之官鼻为肺之官口为脾之官耳为肾之官舌为心之官舌非通窍也金匮真言论曰南方赤色入通于心开窍于耳北方黒色入通于肾开窍于二隂故也】是以圣人陈隂阳筋脉和同骨髓坚固气血皆从【从顺也言循隂阳法近养生道则筋脉骨髓各得其宜故气血皆能顺时和气也】如是则内外调和邪不能害耳目聪明气立如故【邪气不克故真气独立而如常若失圣人之道则致疾于身故下文引曰】风客淫气精乃亡邪伤肝也【自此以下四科并谓失圣人之道也风气应肝故风淫精亡则伤肝也隂阳应象大论曰风气通于肝也风薄则热起热盛则水干水干则肾气不营故精乃亡也亡无也　新校正云按全元起云淫气者隂阳之乱气因其相乱而风客之则伤精伤精则邪入于肝也】因而饱食筋脉横解肠澼为痔【甚饱则肠胃横满肠胃满则筋脉解而不属故肠澼而为痔也痹论曰饮食自倍肠胃乃伤此伤之信也】因而大饮则气逆【饮多则肺布叶举故气逆而上奔也】因而强力肾气乃伤髙骨乃壊【强力谓强力入房也髙骨谓腰髙之骨也然强力入房则精耗精耗则肾伤肾伤则髓气内枯故髙骨壊而不用也圣人交防则不如此当如下句云】凡隂阳之要阳宻乃固【隂阳交防之要者正在于阳气闭宻而不妄泄尔宻不妄泄乃生气强固而能久长此圣人之道也】两者不和若春无秋若冬无夏【两谓隂阳和谓和合则交防也若如也言絶隂阳和合之道者如天四时有春无秋有冬无夏所以然者絶废于生成也故圣人不絶和合之道但贵于闭宻以守固天真法也】因而和之是谓圣度【因阳气盛发中外相应贾勇有余乃相交合则圣人交防之制度也】故阳强不能宻隂气乃絶【阳自强而不能闭宻则隂泄冩而精气竭絶矣】隂平阳秘精神乃治【隂气和平阳气闭宻则精神之用日益治也】隂阳离决精气乃絶【若隂不和平阳不闭宻强用施冩损耗天真二气分离经络决则精气不化乃絶流通也】因于露风乃生寒热【因于露体触冒风邪风气外侵阳气内拒风阳相薄故寒热由生】是以春伤于风邪气留连乃为洞泄【风气通肝春肝木旺木胜脾土故洞泄生也　新校正云按隂阳应象大论曰春伤于风夏生飱泄】夏伤于暑秋为痎疟【夏热已甚秋阳复收阳热相攻则为痎疟痎老也亦曰瘦也】秋伤于湿上逆而欬【湿谓地湿气也秋湿既胜冬水复王水来乘肺故欬逆病生　新校正云按隂阳应象大论曰秋伤于湿冬生欬】发为痿厥【湿气内攻于藏府则欬逆外散于筋脉则痿弱也隂阳应象大论曰地之湿气盛则害皮肉筋脉故湿气之资发为痿厥厥谓逆气也】冬伤于寒春必温病【冬寒且凝春阳气发寒不为释阳怫于中寒怫相持故为温病　新校正云按此与隂阳应象大论重彼注甚详】四时之气更伤五藏【寒暑温凉递相胜负故四时之气更伤五藏之和也】隂之所生本在五味隂之五宫伤在五味【所谓隂者五藏神也宫者五神之舍也言五藏所生本资于五味五味宣化各凑于本宫虽因五味以生亦因五味以损正为好而过节乃见伤也故下文曰】是故味过于酸肝气以津脾气乃絶【酸多食之令人癃小便不利则肝多津液津液内溢则肝叶举肝叶举则脾经之气絶而不行何者木制土也】味过于咸大骨气劳短肌心气抑【咸多食之令人肌肤缩短又令心气抑滞而不行何者咸走血也大骨气劳咸归肾也】味过于甘心气喘满色黒肾气不衡【甘多食之令人心闷甘性滞缓故令气喘满而肾不平何者土抑水也衡平也】味过于苦脾气不濡胃气乃厚【苦性坚燥又养脾胃故脾气不濡胃气强厚】味过于辛筋脉沮弛精神乃央【沮润也弛缓也央久也辛性润泽散养于筋故令筋缓脉润精神长久何者辛补肝也藏气法时论曰肝欲散急食辛以散之用辛补之　新校正云按此论味过所伤难作精神长久之解央乃殃也古文通用如膏梁之作髙梁草滋之作草兹之类盖古文简畧字多假借用者也】是故谨和五味骨正筋柔气血以流凑理以宻如是则骨气以精谨道如法长有天命【是所谓修养天真之至道也】
　　金匮真言论篇第四【新校正云按全元起注本在第四卷】
　　黄帝问曰天有八风经有五风何谓【经谓经脉所以流通营卫血气者也】歧伯对曰八风发邪以为经风触五藏邪气发病【原其所起则谓八风发邪经脉受之则循经而触于五藏以邪干正故发病也】所谓得四时之胜者春胜长夏长夏胜冬冬胜夏夏胜秋秋胜春所谓四时之胜也【春木夏火长夏土秋金冬水皆以所克杀而为胜也言五时之相胜者不谓八风中人则病各谓随其不胜则发病也胜谓制克之也】东风生于春病在肝俞在颈项【春气发荣于万物之上故俞在颈项厯忌日甲乙不治颈此之谓也】南风生于夏病在心俞在胷脇【心少隂脉循胷出脇故俞在焉】西风生于秋病在肺俞在肩背【肺处上焦背为胷府肩背相次故俞在焉】北风生于冬病在肾俞在腰股【腰为肾府股接次之以气相连故兼言也】中央为土病在脾俞在脊【以脊应土言居中尔】故春气者病在头【春气谓肝气也各随其藏气之所应新校正云按周礼云春时有痟首疾】夏气者病在藏【心之应也】秋气者病在肩背【肺之应也】冬气者病在四支【四支气少寒毒善伤随所受邪则为病处】故春善病鼽衂【以气在头也礼记月令曰季秋行夏令则民多鼽】仲夏善病胷脇【心之脉循胷脇故也】长夏善病洞泄寒中【土主于中是为仓廪糟粕水谷故为洞泄寒中也】秋善病风疟【以凉折暑乃为是病生气通天论曰魄汗未尽形弱而气烁穴俞以闭发为风此谓以凉折暑之义也礼记月令曰孟秋行夏令则民多疾也】冬善病痹厥【血象于水寒则水凝以气薄流故为痹厥】故冬不按蹻春不鼽衂【按谓按摩蹻谓如蹻捷者之举动手足是所谓导引也然扰动筋骨则阳气不藏春阳气上升重热薰肺肺通于鼻病则形之故冬不按蹻春不鼽衂鼽谓鼻中水出衂谓鼻中血出】春不病颈项仲夏不病胸脇长夏不病洞泄寒中秋不病风冬不病痹厥飱泄而汗出也【此上五句并为冬不按蹻之所致也　新校正云详飱泄而汗出也六字上文疑剩】夫精者身之本也故藏于精者春不病温【此正谓冬不按蹻则精气伏藏以阳不妄升故春无温病】夏暑汗不出者秋成风疟【此正谓以风凉之气折暑汗也　新校正云详此下义与上文不相接】此平人脉法也【谓平病人之脉法也】故曰隂中有隂阳中有阳【言其初起与其王也】平旦至日中天之阳阳中之阳也日中至黄昏天之阳阳中之隂也【日中阳盛故曰阳中之阳黄昏隂盛故曰阳中之隂阳气主画故平旦至黄昏皆为天之阳而中复有隂阳之殊耳】合夜至鸡鸣天之隂隂中之隂也鸡鸣至平旦天之隂隂中之阳也【鸡鸣阳气未出故曰隂中之隂平旦阳气已升故曰隂中之阳】故人亦应之夫言人之隂阳则外为阳内为隂言人身之隂阳则背为阳腹为隂言人身之藏府中隂阳则藏者为隂府者为阳【藏谓五神藏府谓六化府】肝心脾肺肾五藏皆为隂胆胃大肠小肠膀胱三焦六府皆为阳【灵枢经曰三焦者上合于手心主又曰足三焦者太阳之别名也正理论曰三焦者有名无形上合于手心主下合右肾主谒道诸气名为使者也】所以欲知隂中之隂阳中之阳者何也为冬病在隂夏病在阳春病在隂秋病在阳皆视其所在为施针石也故背为阳阳中之阳心也【心为阳藏位处上焦以阳居阳故为阳中之阳也灵枢经曰心为牡藏牡阳也】背为阳阳中之隂肺也【肺为隂藏位处上焦以隂居阳故谓阳中之隂也灵枢经曰肺为牝藏牝隂也】腹为隂隂中之隂肾也【肾为隂藏位处下焦以隂居隂故谓隂中之隂也灵枢经曰肾为牝藏牝隂也】腹为隂隂中之阳肝也【肝为阳藏位处中焦以阳居隂故谓隂中之阳也灵枢经曰肝为牡藏牡阳也】腹为隂隂中之至隂脾也【脾为隂藏位处中焦以太隂居隂故谓隂中之至隂也灵枢经曰脾为牝蔵牝隂也】此皆隂阳表里内外雌雄相输应也故以应天之隂阳也【以其气象叅合故能上应于天】帝曰五藏应四时各有收受乎歧伯曰有东方青色入通于肝开窍于目藏精于肝【精谓精气也木精之气其神魂阳升之方以目为用故开窍于目】其病发惊骇【象木屈伸有摇动也　新校正云详东方云病发惊骇余方各阙者按五常政大论委和之纪其发惊骇疑此文为衍】其味酸其类草木【性柔脆而曲直】其畜鸡【以鸡为畜取防言之易曰防为鸡】其谷麦【五谷之长者麦故东方用之本草曰麦为五谷之长　新校正云按五常政大论曰其畜犬其谷麻】其应四时上为嵗星【木之精气上为嵗星十二年一周天】是以春气在头也【万物发荣于上故春气在头　新校正云详东方言春气在头不言故病在头余方言故病在某不言某气在某者互文也】其音角【角木声也孟春之月律中太簇林钟所生三分益一管率长八寸仲春之月律中夹钟夷则所生三分益一管率长七寸五分　新校正云按郑康成云七寸二千一百八十七分之千七十五　季春之月律中姑洗南吕所生三分益一管率长七寸又二十分寸之一　新校正云按郑康成云九分寸之一　凡是三管皆木气应之】其数八【木生数三成数八尚书洪范曰三曰木】是以知病之在筋也【木之坚柔类筋气故】其臭臊【凡气因木变则为臊　新校正云详臊月令作羶】南方赤色入通于心开窍于耳藏精于心【火精之气其神神舌为心之官当言于舌舌用非窍故云耳也缪刺论曰手少隂之络防于耳中义取此也】故病在五藏【以夏气在藏也】其味苦其类火【性炎上而燔灼】其畜羊【以羊为畜言其未也以土同王故通而言之新校正云按五常政大论云其畜马】其谷黍【黍赤色】其应四时上为荧惑星【火之精气上为荧惑星七百四十日一周天】是以知病之在脉也【火之躁动类于脉气】其音征【征火声也孟夏之月律中仲吕无射所生三分益一管率长六寸七分　新校正云按郑康成云六寸万九千六百八十三分寸之万二千九百七十四　仲夏之月律中蕤賔应钟所生三分益一管率长六寸三分　新校正云按郑康成云六寸八十一分寸之二十六　季夏之月律中林钟黄钟所生三分减一管率长六寸凡是三管皆火气应之】其数七【火生数二成数七尚书洪范曰二曰火】其臭焦【凡气因火变则为焦】中央色黄入通于脾开窍于口藏精于脾【土精之气其神意脾为化谷口主迎粮故开窍于口】故病在舌本【脾脉上连于舌本故病气居之】其味甘其类土【性安静而化造】其畜牛【土王四季故畜取丑牛又以牛色黄也】其谷稷【色黄而味甘也】其应四时上为镇星【土之精气上为镇星二十八年一周天】是以知病之在肉也【土之柔厚类肉气故】其音宫【宫土声也律书以黄钟为浊宫林钟为清宫盖以林钟当六月管也五音以宫为主律吕初起于黄钟为浊宫林钟为清宫也】其数五【土数五尚书洪范曰五曰土】其臭香【凡气因土变则为香】西方白色入通于肺开窍于鼻藏精于肺【金精之气其神魄肺藏气鼻通息故开窍于鼻】故病在背【以肺在胷中背为胷中之府也】其味辛其类金【性音声而坚劲】其畜马【畜马者取干也易曰干为马　新校正云按五常政大论曰其畜鸡】其谷稻【稻坚白】其应四时上为太白星【金之精气上为太白星三百六十五日一周天】是以知病之在皮毛也【金之坚宻类皮毛也】其音商【商金声也孟秋之月律中夷则大吕所生三分减一管率长五寸七分仲秋之月律中南吕太簇所生三分减一管率长五寸三分季秋之月律中无射夹钟所生三分减一管率长五寸凡是三管皆金气应之】其数九【金生数四成数九尚书洪范曰四曰金】其臭腥【凡气因金变则为腥羶之气也】北方黒色入通于肾开窍于二隂藏精于肾【水精之气其神志肾藏精隂泄注故开窍于二隂也】故病在谿【谿谓肉之小防也气穴论曰肉之大防为谷肉之小防为谿】其味咸其类水【性润下而渗灌】其畜彘【彘豕也】其糓豆【豆黒色】其应四时上为辰星【水之精气上为辰星三百六十五日一周天】是以知病之在骨也【肾主幽暗骨体内藏以类相同故病居骨也】其音羽【羽水声也孟冬之月律中应钟姑洗所生三分减一管率长四寸七分半仲冬之月律中黄钟仲吕所生三分益一管率长九寸季冬之月律中太吕蕤賔所生三分益一管率长八寸四分凡是三管皆水气应之】其数六【水生数一成数六尚书洪范曰一曰水】其臭腐【凡气因水变则为腐朽之气也】故善为脉者谨察五藏六府一逆一从隂阳表里雌雄之纪藏之心意合心于精【心合精微则深知通变】非其人勿教非其真勿授是谓得道【随其所能而与之是谓得师资教授之道也灵枢经曰明目者可使视色耳聪者可使听音捷疾辞语者可使论语徐而安静手巧而心审谛者可使行针艾理血气而调诸逆顺察隂阳而兼诸方论缓节柔筋而心和调者可使导引行气痛毒言语轻人者可使唾痈呪病苦手毒为事善伤者可使按积抑痹由是则各得其能方乃可行其名乃彰故曰非其人勿教非其真勿授也】







　　黄帝内经素问卷一
　　黄帝内经素问卷一释文
　　序乃其【上音乃】蒇【勅辇切】糅【女救切杂也】滢【音莹】上古天真论徇【徐闰切疾也】痹【必至切】更齿【上古行切下齿更同】恬憺【上啼亷切下音淡】頞【于葛切】侠口【胡夹切下同】额颅【落胡切】渗灌【上所禁切】解墯【上上声】夀敝【毗祭切】眉睫【音接】恚嗔【上于桂切】愉【音俞】四气调神大论予而【上音与】獭【他达切】鴽【音如鹑也】蕃秀【上音烦】蝼蝈【上音搂下古获切蛙也】蚯蚓【上音丘下以忍切】鵙【古閴切博劳鸟也】蜩【音条】溽暑【上音辱】痎【音皆瘦疟也】欲炽【尺志切】坯户【上歩回切】始涸【胡各切】豺【音柴】亟夺【上去吏切】鹖【苦割切】荔挺【上力计切下大顶切】北乡【音向】雊【古豆切雉鸣】为否【符鄙切下不交否同】燠热【上于六切】生气通天论分【上声】暴卒【仓没切】荒佚【音逸】躁【则到切】喝【呼葛切】瘀【衣倨切】裹攘【汝阳切】緛【音软缩也】溃溃【古没切烦闷不止也】眦【在计切又前计切】奔并【下去声】徧沮【子鱼润也】　痤【昨禾切】疿【方味切】怫【符弗切】皶【织加切】稸【许竹切】瘈【天制切】焫【而劣切】大偻【力主切】瘘【力闘切痈瘘】疡【音阳下并同】俞【音庶】否隔【上符鄙切塞也】粗【于胡切】淖【奴教切下并同】肠澼【普击切】决惫【蒲拜切】癃【音隆】金匮真言论鼽【音求】按蹻【音脚】燔灼【上音烦】彘【直利切】
　　黄帝内经素问卷一释文
<子部,医家类,黄帝内经素问　　>
　　钦定四库全书
　　黄帝内经素问卷二　　　唐　王冰　次注
　　宋　林亿等校正
　　隂阳应象大论　　隂阳离合论
　　隂阳别论
　　隂阳应象大论篇第五【新校正云按全元起本在第九卷】
　　黄帝曰隂阳者天地之道也【谓变化生成之道也老子曰万物负隂而抱阳冲气以为和易系辞曰一隂一阳之谓道此之谓也】万物之纲纪【滋生之用也阳与之正气以生隂为之主持以立故为万物之纲纪也隂阳离合论曰阳与之正隂为之主则谓此也】变化之父母【异类之用也何者然鹰化为鸠田防化为鴽腐草为萤雀入大水为蛤雉入大水为蜃如此皆异类因变化而成有也】生杀之本始【寒暑之用也万物假阳气温而生因隂气寒而死故知生杀本始是隂阳之所运为也】神明之府也【府宫府也言所以生杀变化之多端者何哉以神明居其中也下文曰天地之动静神明为之纲纪故易系辞曰隂阳不测之谓神亦谓居其中也　新校正云详隂阳至神明之府与天元纪大论同注颇异】治病必求于本【隂阳与万类生杀变化犹然在于人身同相参合故治病之道必先求之】故积阳为天积隂为地【言隂阳为天地之道者何以此】隂静阳躁【言应物类运用之标格也】阳生隂长阳杀隂藏【明前天地杀生之殊用也神农曰天以阳生隂长地以阳杀隂藏　新校正云详隂长阳杀之义或者疑之按周易八卦布四方之义则可见矣坤者隂也位西南隅时在六月七月之交万物之所盛长也安谓隂无长之理干者阳也位戍亥之分时在九月十月之交万物之所收杀也孰谓阳无杀之理以是明之隂长阳杀之理可见矣此语又见天元纪大论其说自异】阳化气隂成形【明前万物滋生之纲纪也】寒极生热热极生寒【明前之大体也】寒气生浊热气生清【言正气也】清气在下则生飱泄浊气在上则生防胀【热气在下则谷不化故飱泄寒气在上则气不散故瞠胀何者以隂静而阳躁也】此隂阳反作病之逆从也【反谓反覆作谓作务反覆作务则病如是】故清阳为天浊隂为地地气上为云天气下为雨出地气云出天气【隂凝上结则合以成云阳散下流则注而为雨雨从云以施化故言雨出地云慿气以交合故言云出天天地之理且然人身清浊亦如是也】故清阳出上窍浊隂出下窍【气本乎天者亲上气本乎地者亲下各从其类也上窍谓耳目鼻口下窍谓前隂后隂】清阳发腠理浊隂走五藏【腠理谓渗泄之门故清阳可以散发五藏为包藏之所故浊隂可以走之】清阳实四支浊隂归六府【四支外动故清阳实之六府内化故浊隂归之】水为隂火为阳【水寒而静故为隂火热而躁故为阳】阳为气隂为味【气惟散布故阳为之味曰从形故隂为之】味归形形归气气归精精归化【形食味故味归形气养形故形归气精食气故气归精化生精故精归化故下文曰】精食气形食味【气化则精生味和则形长故云食之也】化生精气生形【精微之液惟血化而成形质之有资气行营立故斯二者各奉生乎】味伤形气伤精【过其节也】精化为气气伤于味【精承化养则食气精若化生则不食气精血内结郁为秽腐攻胃则五味倨然不得入也女人重身精化百日皆伤于味也】隂味出下窍阳气出上窍【味有质故下流于便冩之窍气无形故上出于呼吸之门】味厚者为隂薄为隂之阳气厚者为阳薄为阳之隂【阳为气气厚者为纯阳隂为味味厚者为纯隂故味薄者为隂中之阳气薄者为阳中之隂】味厚则泄薄则通气薄则发泄厚则发热【隂气润下故味厚则泄利阳气炎上故气厚则发热味薄为隂少故通泄气薄为阳少故汗出发泄谓汗出也】壮火之气衰少火之气壮【火之壮者壮巳必衰火之少者少巳则壮】壮火食气气食少火壮火散气少火生气【气生壮火故云壮火食气少火滋气故云气食少火以壮火食气故气得壮火则耗散以少火益气故气得少火则生长人之阳气壮少亦然】气味辛甘发散为阳酸苦涌泄为隂【非惟气味分正隂阳然辛甘酸苦之中复有隂阳之殊气尔何者辛散甘缓故发散为阳酸收苦泄故涌泄为隂】隂胜则阳病阳胜则隂病【胜则不病不胜则病】阳胜则热隂胜则寒【是则太过而致也　新校正云按甲乙经作隂病则热阳病则寒文异意同】重寒则热重热则寒【物极则反亦犹壮火之气衰少火之气壮也】寒伤形热伤气【寒则卫气不利故伤形热则荣气内消故伤气虽隂成形阳化气一过其节则形气被伤】气伤痛形伤肿【气伤则热结于内分故痛形伤则寒薄于皮腠故肿】故先痛而后肿者气伤形也先肿而后痛者形伤气也【先气证而病形故曰气伤形先形证而病气故曰形伤气】风胜则动【风胜则庶物皆摇故为动　新校正云按左曰风淫末疾即此义也】热胜则肿【热胜则阳气内郁故洪肿暴作甚则荣气逆于内理聚为痈脓之肿】燥胜则干【燥胜则津液竭涸故皮肤干燥】寒胜则浮【寒胜则隂气结于府府闭宻阳气内攻故为浮】湿胜则濡写【湿胜则内攻于脾胃脾胃受湿则水谷不分水谷相和故大肠传道而注写也以湿内盛而写故谓之濡写　新校正云按左传曰雨淫腹疾则其义也风胜则动至此五句与天元纪大论文重彼注颇详矣】天有四时五行以生长收藏以生寒暑燥湿风【春生夏长秋收冬藏谓四时之生长收藏冬水寒夏火暑秋金燥春木风长夏土湿谓五行之寒暑湿燥风也然四时之气土虽寄王原其所主则湿属中央故云五行以生寒暑燥湿风五气也】人有五藏化五气以生喜怒悲忧恐【五藏谓肝心脾肺肾五气谓喜怒悲忧恐然是五气更伤五藏之和气矣　新校正云按天元纪大论悲作思又本篇下文肝在志为怒心在志为喜脾在志为思肺在志为忧肾在志为恐玊机真藏论作悲诸论不同皇甫士安甲乙经精神五藏篇具有其说盖言悲者以悲能胜怒取五志迭相胜而为言也举思者以思为脾之志也各举一则义俱不足两见之则互相成义也】故喜怒伤气寒暑伤形【喜怒之所生皆生于气故云喜怒伤气寒暑之所胜皆胜于形故云寒暑伤形近取举凡则如斯矣细而言者则热伤于气寒伤于形】暴怒伤隂暴喜伤阳【怒则气上喜则气下故暴卒气上则伤隂暴卒气下则伤阳】厥气上行满脉去形【厥气逆也逆气上行满于经络则神气浮越去离形骸矣】喜怒不节寒暑过度生乃不固【灵枢经曰智者之养生也必顺四时而适寒暑和喜怒而安居处然喜怒不恒寒暑过度天真之气何可乆长】故重隂必阳重阳必隂【言伤寒伤暑亦如是】故曰冬伤于寒春必温病【夫伤于四时之气皆能为病以伤寒为毒者最为杀厉之气中而即病故曰伤寒不即病者寒毒藏于肌肤至春变为温病至夏变为暑病故养生者必愼伤于邪也】春伤于风夏生飱泄【风中于表则内应于肝肝气乗脾故飱泄　新校正云按生气通天论云春伤于风邪气留连乃为洞泄】夏伤于暑秋必痎疟【夏暑已甚秋热复壮两热相攻故为痎疟痎瘦也】秋伤于湿冬生欬嗽【秋湿既多冬水复王水湿相得肺气又衰故冬寒甚则为嗽　新校正云按生气通天论云秋伤于湿上逆而欬发为痿厥】帝曰余闻上古圣人论理人形列别藏府端络经脉防通六合各从其经气穴所发各有处名谿谷属骨皆有所起分部逆从各有条理四时隂阳尽有经纪外内之应皆有表里其信然乎【六合谓十二经脉之合也灵枢经曰太隂阳明为一合少隂太阳为一合厥隂少阳为一合手足之脉各三则为六合也手厥隂则心包胳脉也气穴论曰肉之大防为谷肉之小防为谿肉分之间谿谷之防以行荣卫以防大气属骨者为骨相连属处表里者诸阳经脉皆为表诸隂经脉皆为里新校正云详帝曰至其信然乎全元起本及太素在上古圣人之敎也上】歧伯对曰东方生风【阳气上腾散为风也风者天之号令风为敎始故生自东方】风生木【风鼔木荣则风生木也】木生酸【凡物之味酸者皆木气之所生也尚书洪范曰曲直作酸】酸生肝【生谓生长也凡味之酸者皆先生长于肝】肝生筋【肝之精气生养筋也】筋生心【隂阳书曰木生火然肝之木气内养筋已乃生心也】肝主目【目见日明类齐同也】其在天为【谓冥言天色髙逺尚未盛明也】在人为道【道谓道化以道而化人则归从】在地为化【化谓造化也庻类时育皆造化者也】化生五味【万物生五味具皆变化为母而使生成也】道生智【智从正化而有故曰道生智】生神【冥之内神处其中故曰生神】神在天为风【飞扬鼔坼风之用也然发而周逺无所不通信乎神化而能尔】在地为木【柔软曲直木之性也　新校正云详其在天至为木与天元纪大论同注颇异】在体为筋【束络连缀而为力也】在藏为肝【其鬼魂也道经义曰魂居肝魂静则至道不乱】在色为苍【苍谓薄青色象木色也】在音为角【角谓木音调而直也乐记曰角乱则忧其民怨】在声为呼【呼谓呌呼亦谓之啸】在变动为握【握所以牵就也　新校正云按杨上善云握忧哕欬栗五者改志而有名曰变动也】在窍为目【目所以司见形色】在味为酸【酸可用收敛也】在志为怒【怒所以禁非也】怒伤肝【虽志为怒甚则自伤】悲胜怒【悲则肺金并于肝木故胜怒也宣明五气篇曰精气并于肺则悲　新校正云详五志云怒喜思忧恐悲当云忧今变忧为悲者葢以恚忧而不解则伤意悲哀而动中则伤魂故不云忧也】风伤筋【风胜则筋络拘急　新校正云按五运行大论曰风伤肝】燥胜风【燥为金气故胜木风】酸伤筋【过节也】辛胜酸【辛金味故胜木酸】南方生热【阳气炎燥故生热】热生火【鑚燧改火惟热是生】火生苦【凡物之味苦者皆火气之所生也尚书洪范曰炎上作苦】苦生心【凡味之苦者皆先生长于心】心生血【心之精气生养血也】血生脾【隂阳书曰火生土然心火之气内养血已乃生脾土　新校正云按太素血作脉】心主舌【心别是非舌以言事故主舌】其在天为埶【暄暑炽燠热之用也】在地为火【炎上翕赩火之性也】在体为脉【通行荣卫而养血也】在藏为心【其神心也道经义曰神处心神守则血气流通】在色为赤【象火色】在音为徴【徴谓火音和而美也乐记曰徴乱则哀其事勤】在声为笑【笑喜声也】在变动为忧【忧可以成务新校正云按杨上善云心之忧在心变动肺之忧在肺之志是则肺主于秋忧为正也心主于夏变而生忧也】在窍为舌【舌所以司辨五味也金匮眞言论曰南方赤色入通于心开窍于耳寻其为窍则舌义便乖以其主味故云舌也】在味为苦【苦可用燥泄也】在志为喜【喜所以和乐也】喜伤心【虽志为喜甚则自伤】恐胜喜【恐则肾水并于心火故胜喜也宣明五气篇曰精气并于肾则恐】热伤气【热胜则喘息促急】寒胜热【寒为水气故胜火热】苦伤气【以火生也　新校正云详此篇论所伤之防其例有三东方云风伤筋酸伤筋中央云湿伤肉甘伤肉是自伤者也南方云热伤气苦伤气北方云寒伤血咸伤血是伤已所胜西方云热伤皮毛是被胜伤已辛伤皮毛是自伤者也凡此五方所伤有此三例不同太素则俱云自伤】咸胜苦【咸水味故胜火苦】中央生湿【阳气盛薄隂气固升升薄相合故生湿也易义曰阳上薄隂隂能固之然后蒸而为雨明湿生于固隂之气也　新校正云按杨上善云六月四阳二隂合蒸以生湿气也】湿生土【土湿则固明湿生也　新校正云按杨上善云四阳二隂合而为湿蒸腐万物成土也】土生甘【凡物之味甘者皆土气之所生也尚书洪范曰稼穑作甘】甘生脾【凡味之甘者皆先生长于脾】脾生肉【脾之精气生养肉也】肉生肺【隂阳书曰土生金然脾土之气内养肉已乃生肺金】脾主口【脾受水谷口纳五味故主口】其在天为湿【雾露云雨湿之用也】在地为土【安静稼穑土之德也】在体为肉【覆里筋骨充其形也】在藏为脾【其神意也道经义曰意托脾意寕则智无散越】在色为黄【象土色也】在音为宫【宫谓土音大而和也乐记曰宫乱则荒其君骄】在声为歌【歌叹声也】在变动为哕【哕谓哕噫胃寒所生　新校正云详王谓哕为哕噫噫非哕也按杨上善云哕气忤也】在窍为口【口所以司纳水谷】在味为甘【甘可用寛缓也】在志为思【思所以知逺也】思伤脾【虽志为思甚则自伤】怒胜思【怒则不思胜可知矣】湿伤肉【脾主肉而恶湿故湿胜则肉伤】风胜湿【风为木气故胜土湿】甘伤肉【亦过节也　新校正云按五运行大论云甘伤脾】酸胜甘【酸木味故胜土甘】西方生燥【天气急切故生燥】燥生金【金燥有声则生金也】金生辛【凡物之味辛者皆金气之所生也尚书洪范曰从革作辛】辛生肺【凡味之辛者皆先生长于肺】肺生皮毛【肺之精气生养皮毛】皮毛生肾【隂阳书曰金生水然肺金之气养皮毛巳乃生肾水】肺主鼻【肺藏气鼻通息故主鼻】其在天为燥【轻急劲强燥之用也】在地为金【坚劲从革金之性也】在体为皮毛【包藏肤腠扞其邪也】在藏为肺【其神魄也道经义曰魄在肺魄安则德修夀延】在色为白【象金色】在音为商【商谓金声轻而劲也乐记曰商乱则陂其官坏】在声为哭【哭哀声也】在变动为欬【欬谓欬嗽所以利咽喉也】在窍为鼻【鼻所以司嗅呼吸】在味为辛【辛可用散润也】在志为忧【忧深虑也】忧伤肺【虽志为忧过则损也】喜胜忧【喜则心火并于肺金故胜忧也宣明五气篇曰精气并于心则喜】热伤皮毛【热从火生耗津液故】寒胜热【隂制阳也　新校正云按太素作燥伤皮毛热胜燥又按王注五运行大论云火有二别故此再举热伤之形证】辛伤皮毛【过而招损】苦胜辛【苦火味故胜金辛】北方生寒【隂气凝冽故生寒也】寒生水【寒气盛凝变为水】水生咸【凡物之味咸者皆水气之所生也尚书洪范曰润下作咸】咸生肾【凡味之咸者皆生长于肾】肾生骨髓【肾之精气生养骨髓】髓生肝【隂阳书曰水生木然肾水之气养骨髓巳乃生肝木】肾主耳【肾属北方位居幽暗声入故主耳】其在天为寒【凝清惨冽寒之用也】在地为水【清洁润下水之用也】在体为骨【端直贞干以立身也】在藏为肾【其神志也道经义曰志藏肾志营则骨髓满实】在色为黒【象水色】在音为羽【羽谓水音沈而深也乐记曰羽乱则危其财匮】在声为呻【呻吟声也】在变动为栗【栗谓战栗甚寒大恐而悉有之】在窍为耳【耳所以司听五音　新校正云按金匮眞言论云开窍于二隂盖以心寄窍于耳故与此不同】在味为咸【咸可用柔耎也】在志为恐【恐所以惧恶也】恐伤肾【恐而不已则内感于肾故伤也灵枢经曰恐惧而不解则伤精明感肾也】思胜恐【思深虑逺则见事源故胜恐也】寒伤血【寒则血凝伤可知也　新校正云按太素血作骨】燥胜寒【燥从热生故胜寒也　新校正云按太素燥作湿】咸伤血【食咸而渇伤血可知　新校正云按太素血作骨】甘胜咸【甘土味故胜水咸　新校正云详自前歧伯对曰至此与五运行论同两注颇异当并用之】故曰天地者万物之上下也【观其覆载而万物之上下可见矣】隂阳者血气之男女也【隂主血阳主气隂主女阳主男】左右者隂阳之道路也【隂阳闲气左右循环故左右为隂阳之道路也　新校正云详闲气之说具六微旨大论中杨上善云隂气右行阳气左行】水火者隂阳之徴兆也【观水火之气则隂阳徴兆可明矣】隂阳者万物之能始也【谓能为变化之生成之元始　新校正云详天地者至万物之能始与天元纪大论同注颇异彼旡隂阳者血气之男女一句又以金木者生成之终始代隂阳者万物之能始】故曰隂在内阳之守也阳在外隂之使也【隂静故为阳之镇守阳动故为隂之役使】帝曰法隂阳柰何歧伯曰阳胜则身热腠理闭喘麤为之俛仰汗不出而热齿干以烦寃腹满死能冬不能夏【阳胜故能冬热甚故不能夏】隂胜则身寒汗出身常清数栗而寒寒则厥厥则腹满死【厥谓气逆】能夏不能冬【隂胜故能夏寒甚故不能冬】此隂阳更胜之变病之形能也帝曰调此二者柰何【调谓顺天癸性而治身之血气精气也】歧伯曰能知七损八益则二者可调不知用此则早衰之节也【用谓房色也女子以七七为天癸之终丈夫以八八为天癸之极然知八可益知七可损则各随气分修养天眞终其天年以度百歳上古天眞论曰女子二七天癸至月事以时下丈夫二八天癸至精气溢冩然隂七可损则海满而血自下阳八冝益交防而泄精由此则七损八益理可知矣】年四十而隂气自半也起居衰矣【内耗故隂减中干故气力始衰灵枢经曰人年四十腠理始踈荣华稍落髪班白由此之节言之亦起居衰之征也】年五十体重耳目不聦明矣【衰之渐也】年六十隂痿气大衰九窍不利下虚上实涕泣俱出矣【衰之甚矣】故曰知之则强不知则老【知谓知七损八益全形保性之道也】故同出而名异耳【同谓同于好欲异谓异其老壮之名】智者察同愚者察异【智者察同欲之闲而能性道愚者见形容别异方乃効之自性则道益有余放効则治生不足故下文曰】愚者不足智者有余【先行故有余后学故不足】有余则耳目聦明身体轻强老者复壮壮者益治【夫保性全形盖由知道之所致也故曰道者不可斯须离可离非道此之谓也】是以圣人为无为之事乐恬憺之能从欲快志于虚无之守故夀命无穷与天地终此圣人之治身也【圣人不为无益以害有益不为害性而顺性故夀命长逺与天地终庚桑楚曰圣人之于声色滋味也利于性则取之害于性则损之此全性之道也书曰不作无益害有益也】天不足西北故西北方隂也而人右耳目不如左明也【在上故法天】地不满东南故东南方阳也而人左手足不如右强也【在下故法地】帝曰何以然歧伯曰东方阳也阳者其精并于上并于上则上明而下虚故使耳目聦明而手足不便也西方隂也隂者其精并于下并于下则下盛而上虚故其耳目不聦明而手足便也故俱感于邪其在上则右甚在下则左甚此天地隂阳所不能全也故邪居之【夫隂阳之应天地犹水之在噐也噐圆则水圆噐曲则水曲人之血气亦如是故随不足则邪气留居之】故天有精地有形天有八纪地有五里【阳为天降精气以施化隂为地布和气以成形五行为生育之井里八风为变化之纲纪八纪谓八节之纪五里谓五行化育之里】故能为万物之父母【阳天化气隂地成形五里运行八风鼔析收藏生长无替时宜夫如是故能为万物变化之父母也】清阳上天浊隂归地【所以能为万物之父母者何以有是之升降也】是故天地之动静神明为之纲纪【清阳上天浊隂归地然其动静谁所主司盖由神明之纲纪尔上文曰神明之府此之谓也】故能以生长收藏终而复始【神明之运为乃能如是】惟贤人上配天以养头下象地以养足中傍人事以养五藏【头圆故配天足方故象地人事更易五藏递迁故从而养也】天气通于肺【居髙故】地气通于嗌【次下故】风气通于肝【风生木故】雷气通于心【雷象火之有声故】谷气通于脾【谷空虚脾受纳故】雨气通于肾【肾主水故　新校正云按千金方云风气应于肝雷气动于心谷气感于脾雨气润于肾】六经为川【流注不息故】肠胃为海【以皆受纳也灵枢经曰胃为水谷之海】九窍为水注之气【清明者象水之内明流注者象水之外注】以天地为之隂阳【以人事配象则近指天地以为隂阳】阳之汗以天地之名之【夫人汗泄于皮腠者是阳气之发泄尔然其取类于天地之间则云腾雨降而相后也故曰阳之汗以天地之雨名之】阳之气以天地之疾风名之【阳气散发疾风飞故以应之旧经无名之二字寻前类例故加之】暴气象雷【暴气故击鸣转有声故】逆气象阳【逆气陵上阳气亦然】故治不法天之纪不用地之理则灾害至矣【背天之纪违地之理则大纪反作五气更伤眞气既伤则灾害之至可知矣　新校正云按上文天有八纪地有五里此文注中理字当作里】故邪风之至疾如风【至谓至于身形】故善治者治皮毛【止于萌也】其次治肌肤【救其已生】其次治筋脉【攻其已病】其次治六府【治其巳甚】其次治五藏治五藏者半死半生也【治其巳成神农曰病势已成可得半愈然初成者获愈固乆者伐形故治五藏者半生半死也】故天之邪气感则害人五藏【四时之气八正之风皆天邪也金匮眞言论曰八风发邪以为经风触五藏邪气发病故天之邪气感则害人五藏】水谷之寒热感则害于六府【热伤胃及膀胱寒伤肠及胆气】地之湿气感则害皮肉筋脉【湿气胜则荣卫之气不行故感则害于皮肉筋脉】故善用鍼者从隂引阳从阳引隂以右治左以左治右以我知彼以表知里以观过与不及之理见微得过用之不殆【深明故也】善诊者察色按脉先别隂阳【别于阳者则知病处别于隂者则知死生之期】审清浊而知部分【谓察色之青赤黄白黒也部分谓藏府之位可占候处】视喘息听音声而知所苦【谓听声之宫商角徴羽也视喘息谓候呼吸之长短也】观权衡规矩而知病所主【权谓秤权衡谓星衡规谓圆形矩谓方象然权也者所以察中外衡也者所以定髙卑规也者所以表柔虚矩也者所以明强盛脉要精微论曰以春应中规言阳气柔软以夏应中矩言阳气盛强以秋应中衡言隂升阳降气有髙下以冬应中权言阳气居下也故善诊之用必备见焉所主者谓应四时之气所主生病之在髙下中外也】按尺寸观浮沈滑濇而知病所生以治【浮沈滑濇皆脉象也浮脉者浮于手下也沈脉者按之乃得也滑脉者徃来易濇脉者徃来难故审尺寸观浮沈而知病之所生以治之也　新校正云按甲乙经作知病所在以治则无过下无过二字续此为句】无过以诊则不失矣【有过无过皆以诊知则所主治无误失也】故曰病之始起也可刺而已【以轻微也】其盛可待衰而已【病盛取之毁伤眞气故其盛者必可待衰】故因其轻而扬之【轻者发则邪去】因其重而减之【重者莭减去之】因其衰而彰之【因病气衰攻令邪去则真气坚固血色彰明】形不足者温之以气精不足者补之以味【气谓衞气味谓五藏之味也灵枢经曰衞气者所以温分肉而充皮肤肥腠理而司开阖故衞气温则形分足矣上古天眞论曰肾者主水受五藏六府之精而藏之故五藏盛乃能冩由此则精不足者补五藏之味也】其髙者因而越之【越谓越也】其下者引而竭之【引谓泄引也】中满者冩之于内【内谓腹内】其有邪者渍形以为汗【邪谓风邪之气风中于表则汗而发之】其在皮者汗而发之【在外故汗发泄也】其慓悍者按而收之【慓疾也悍利也气候疾利则按之以收敛也】其实者散而冩之【阳实则发散隂实则宣冩故下文】审其隂阳以别柔刚【隂曰柔阳曰刚】阳病治隂隂病治阳【所谓从隂引阳从阳引隂以右治左以左治右者也】定其血气各守其乡【乡谓本经之气位】血实冝决之【决谓决破其血】气虚冝引之【读为导导引则气行条畅新校正云按甲乙经作掣】
　　隂阳离合论篇第六【新校正云按全元起本在第三卷】
　　黄帝问曰余闻天为阳地为隂日为阳月为隂大小月三百六十日成一歳人亦应之【以四时五行运用于内故人亦应之　新校正云详天为阳至成一歳与六节藏象篇重】今三隂三阳不应隂阳其故何也歧伯对曰隂阳者数之可十推之可百数之可千推之可万万之大不可胜数然其要一也【一谓离合也虽不可胜数然其要妙以离合推歩悉可知之】天覆地载万物方生未出地者命曰隂处名曰隂中之隂【处隂之中故曰隂防形未动出亦是为隂以隂居隂故曰隂中之隂】则出地者命曰隂中之阳【形动出者是则为阳以阳居隂故曰隂中之阳】阳予之正隂为之主【阳施正气万物方生隂为主持群形方立】故生因春长因夏收因秋藏因冬失常则天地四塞【春夏为阳故生长也秋冬为隂故收藏也若失其常道则春不生夏不长秋不收冬不藏夫如是则四时之气闭塞隂阳之气无所运行矣】隂阳之变其在人者亦数之可数【天地隂阳虽不可胜数在于人形之用者则数可知之】帝曰愿闻三隂三阳之离合也歧伯曰圣人南面而立前曰广明后曰太冲【广大也南方丙丁火位主之阳气盛明故曰大明也向明治物故圣人南面而立易曰相见乎离盖谓此也然在人身中则心藏在南故谓前曰广明冲脉在北故谓后曰太冲然太冲者肾脉与冲脉合而盛大故曰太冲是以下文云】太冲之地名曰少隂【此正明两脉相合而为表里也】少隂之上名曰太阳【肾藏为隂膀胱府为阳隂气在下阳气在上此为一合之经气也灵枢经曰足少隂之脉者肾脉也起于小指之下邪趣足心又曰足太阳之脉者膀胱脉也循京骨至小指外侧由此故少隂之上名太阳也是以下文曰】大阳根起于至隂结于命门名曰隂中之阳【至隂穴名在足小指外侧命门者藏精光照之所则两目也太阳之脉起于目而下至于足故根于指端结于目也灵枢经曰命门者目也此与灵枢义合以太阳居少隂之地故曰隂中之阳　新校正云按素问太阳言根结余经不言结甲乙经同】中身而上名曰广明广明之下名曰太隂【灵枢经曰天为阳地为隂腰以上为天腰以下为地分身之防则中身之上属于广明广明之下属太隂也又心广明藏下则太隂脾藏也】太隂之前名曰阳眀【人身之中胃为阳明脉行在脾脉之前脾为太隂脉行于胃脉之后灵枢经曰足太隂之脉者脾脉也起于大指之端循指内侧白肉际过核骨后上内踝前亷上腨内循胻骨之后足阳明之脉者胃脉也下膝三寸而别以下入中指外间由此故太隂之前名阳明也是以下文曰】阳明根起于厉兊名曰隂中之阳【厉兊穴名在足大指次指之端以阳明居太隂之前故曰隂中之阳】厥隂之表名曰少阳【人身之中胆少阳脉行肝脉之分外肝厥隂脉行胆脉之位内灵枢经曰足厥隂之脉者肝脉也起于足大指聚毛之际上循足跗上亷足少阳之脉者胆脉也循足跗上出小指次指之端由此则厥隂之表名少阳也故下文曰】少阳根起于窍隂名曰隂中之少阳【窍隂穴名在足小指次指之端以少阳居厥隂之表故曰隂中之少阳】是故三阳之离合也太阳为开阳明为阖少阳为枢【离谓别离应用合谓配合于隂别离则正位于三阳配合则表里而为藏府矣开阖枢者言三阳之气多少不等动用殊也夫开者所以司动静之基阖者所以执禁固之权枢者所以主动转之微由斯殊气之用故此三变之也　新校正云按九墟太阳为开阳明为阖少阳为枢故开折则肉节溃缓而暴病起矣故候暴病者取之太阳阖折则气无所止息悸病起故悸者皆取之阳明枢折则骨摇而不能安于地故骨摇者取之少阳甲乙经同】三经者不得相失也搏而勿浮命曰一阳【三经之至搏击于手而无轻重之异则正可谓一阳之气无复有三阳差降之为用也】帝曰愿闻三隂歧伯曰外者为阳内者为隂【言三阳为外运之离合三隂为内用之离合也】然则中为隂其冲在下名曰太隂【冲脉在脾之下故言其冲在下也灵枢经曰冲脉者与足少隂之络皆起于肾下上行者过于胞中由此则其冲之上太隂位也】太隂根起于隐白名曰隂中之隂【隐白穴名在足大指端以太隂居隂故曰隂中之隂】太隂之后名曰少隂【藏位及经脉之次也太隂脾也少隂肾也脾藏之下近后则肾之位也灵枢经曰足太隂之脉起于大指之端循指内侧及上内踝前亷上腨内循防骨后足少隂之脉起于小指之下斜趣足心出于然骨之下循内踝之后以上腨内由此则太隂之下名少隂也】少隂根起于涌泉名曰隂中之少隂【涌泉穴名在足心下踡指宛宛中】少隂之前名曰厥隂【亦藏位及经脉之次也少隂肾也厥隂肝也肾藏之前近上则肝之位也灵枢经曰足少隂脉循内踝之后上腨内亷足厥隂脉循足跗上亷去内踝一寸上踝八寸交出太隂之后上腘内由此故少隂之前名厥隂也】厥隂根起于大敦隂之絶阳名曰隂之絶隂【大敦穴名在足大指之端三毛之中也两隂相合故曰隂之絶阳厥尽也隂气至此而尽故名曰隂之絶隂】是故三隂之离合也太隂为开厥隂为阖少隂为枢【亦气之不等也　新校正云按九墟云开折则仓廪无所输隔洞者取之太隂阖折则气防而善悲悲者取之厥隂枢折则脉有所结而不通不通者取之少隂甲乙经同】三经者不得相失也搏而勿沈名曰一隂【沈言殊见也阳浮亦然若经气应至无沈浮之异则悉可谓一隂之气非复有三隂差降之殊用也】隂阳积传为一周气里形表而为相成也【言气之徃来也积谓积脉之动也传谓隂阳之气流传也夫脉气徃来动而不止积其所动气血循环应水下二刻而一周于身故曰积传为一周也然荣卫之气因息游布周流形表拒捍虚邪中外主司互相成立故言气里形表而为相成也　新校正云按别本作冲冲】隂阳别论篇第七【新校正云按全元起本在第四卷】
　　黄帝问曰人有四经十二从何谓【经谓经脉从谓顺从】歧伯对曰四经应四时十二从应十二月十二月应十二脉【春脉夏脉洪秋脉浮冬脉沈谓四时之经脉也从谓天气顺行十二辰之分故应十二月也十二月谓春建寅卯辰夏建巳午未秋建申酉戌冬建亥子丑之月也十二脉谓手三隂三阳足三隂三阳之脉也以气数相应故参合之】脉有隂阳知阳者知隂知隂者知阳【深知则备识其变易】凡阳有五五五二十五阳【五阳谓五藏之阳气也五藏应时各形一脉一脉之内包揔五藏之阳五五相乗故二十五阳也　新校正云按玉机眞藏论云故病有五变五五二十五变义与此通】所谓隂者眞藏也见则为败败必死也【五藏为隂故曰隂者真藏也然见者谓肝脉至中外急如循刀刃责责然如按琴瑟心脉至坚而搏如循薏苡子累累然肺脉至大而虚如以毛羽中人肤肾脉至搏而絶如以指弹石辟辟然脾脉至弱而乍数乍踈夫如是脉见者皆为藏败神去故必死也】所谓阳者胃脘之阳也【胃脘之阳谓人迎之气也察其气脉动静小大与脉口应否也胃为水谷之海故候其气而知病处人迎在结喉两傍脉动应手其脉之动常左小而右大左小常以候藏右大常以候府一云胃胞之阳非也】别于阳者知病处也别于隂者知死生之期【阳者卫外而为固然外邪所中别于阳则知病处隂者藏神而内守若考真正成败别于隂则知病者死生之期　新校正云按玉机眞藏论云别于阳者知病从来别于隂者知死生之期】三阳在头三隂在手所谓一也【头谓人迎手谓气口两者相应俱往俱来若引防小大齐等者名曰平人故言所谓一也气口在手鱼际之后一寸人迎在结喉两傍一寸五分皆可以候藏府之气】别于阳者知病忌时别于隂者知死生之期【识气定期故知病忌审明成败故知死生之期】谨熟隂阳无与众谋【谨量气候精熟隂阳病忌之凖可知生死之疑自决正行无惑何用众谋议也】所谓隂阳者去者为隂至者为阳静者为隂动者为阳迟者为隂数者为阳【言脉动之中也】凡持眞脉之藏脉者肝至悬絶急十八日死心至悬絶九日死肺至悬絶十二日死肾至悬絶七日死脾至悬絶四日死【眞脉之藏脉者谓眞藏之脉也十八日者金木成数之余也九日者水火生成数之余也十二日者金火生成数之余也七日者水土生数之余也四日者木生数之余也故平人气象论曰肝见庚辛死心见壬癸死肺见丙丁死肾见戊巳死脾见甲乙死者以此如是者皆至所期不胜而死也何者以不胜克贼之气也】曰二阳之病发心脾有不得隐曲女子不月【二阳谓阳明大肠及胃之脉也隐曲谓隐蔽委曲之事也夫肠胃发病心脾受之心受之则血不流脾受之则味不化血不流故女子不月味不化则男子少精是以隐蔽委曲之事不能为也隂阳应象大论曰精不足者补之以味由是则味不化而精气少也竒病论曰胞胎者系于肾又评热病论曰月事不来者胞脉闭胞脉者属于心而络于胞中今气上廹肺心气不得下通故月事不来则其义也又上古天眞论曰女子二七天癸至任脉通太冲脉盛月事以时下丈夫二八天癸至精气溢写由此则在女子为不月在男子为少精】其传为风消其传为息贲者死不治【言其深乆者也胃病深乆传入于脾故为风热以消削大肠病甚传入于肺为喘息而上贲然肠胃脾肺兼及于心三藏二府互相克薄故死不治】曰三阳为病发寒热下为痈肿及为痿厥腨防【三阳谓太阳小肠及膀胱之脉也小肠之脉起于手循臂绕肩髆上头膀胱之脉从头别下背贯臋入腘中循腨故在上为病则发寒热在下为病则为痈肿腨防及为痿厥防痠疼也痿无力也厥足冷即气逆也】其传为索泽其传为頽疝【热甚则精血枯涸故皮肤润泽之气皆散尽也然阳气下坠隂脉上争上争则寒多下坠则筋缓故睾垂纵缓内作頽疝】曰一阳发病少气善欬善泄【一阳谓少阳胆及三焦之脉也胆气乗胃故善泄三焦内病故少气阳上熏肺故善欬何故心火内应也】其传为心掣其传为隔【隔气乗心心热故阳气内掣三焦内结中热故隔塞不便】二阳一隂发病主惊骇背痛善噫善欠名曰风厥【一隂谓厥隂心主及肝脉也心主之脉起于胷中出属心经云心病膺背肩脾间痛又在气为噫故背痛善噫心气不足则肾气乗之肝主惊骇故惊骇善欠夫肝气为风肾气陵逆既风又厥故名风厥】二隂一阳发病善胀心满善气【二隂谓少隂心肾之脉也肾胆同逆三焦不行气稸于上故心满下虚上盛故气泄出也】三阳三隂发病为偏枯痿易四支不举【三隂不足则发偏枯三阳有余则为痿易易谓变易常用而痿弱无力也】鼔一阳曰钩鼔一隂曰毛鼔阳胜急曰鼔阳至而絶曰石隂阳相过曰溜【言何以知隂阳之病脉邪一阳鼔动脉见钩也何以然一阳谓三焦心脉之府然一阳鼔动者则钩脉当之钩脉则心脉也此言正见者也一隂厥隂肝木气也毛肺金脉也金来鼔木其脉则毛金气内乗木阳尚胜急而内见脉则为也若阳气至而急脉名曰属肝阳气至而或如断絶脉名曰石属肾隂阳之气相过旡能胜负则脉如水溜也】隂争于内阳扰于外魄汗未藏四逆而起起则熏肺使人喘鸣【若金鼔不已阳气大胜两气相持内争外扰则流汗不止手足反寒甚则阳气内燔流汗不藏则热攻于肺故起则熏肺使人喘鸣也】隂之所生和本曰和【隂谓五神藏也言五藏之所以能生而全天眞和气者以各得自从其和性而安静尔苟乖所适则为他气序乗百端之病由斯而起奉生之道可不愼哉】是故刚与刚阳气破散隂气乃消亡【刚谓阳也言阳气内蒸外为流汗灼而不已则阳胜阳胜故盛不乆存而阳气日散阳已破败隂不独存故阳气破散隂气亦消亡此乃争胜招败矣】淖则刚柔不和经气乃絶【血淖者阳常胜视人之血淖者冝谨和其气常使流通若不能深思寡欲使气序乖衷阳为重阳内燔藏府则死且可待生其能乆乎】死隂之属不过三日而死【火乗金也】生阳之属不过四日而死【木乗火也　新校正云按别本作四日而生全元起注本作四日而已俱通详上下文义作死者非】所谓生阳死隂者肝之心谓之生阳【母来亲子故曰生阳匪惟以木生火亦自阳气主生尔】心之肺谓之死隂【隂主刑杀火复乗金金得火亡故云死】肺之肾谓之重隂【亦母子也以俱为隂气故曰重隂】肾之脾谓之辟隂死不治【土气辟位水乃可升土辟水升故云辟隂】结阳者肿四支【以四支为诸阳之本故】结隂者便血一升【隂主血故】再结二升三结三升【二盛谓之再结三盛谓之三结】隂阳结斜多隂少阳曰石水少腹肿【所谓失法】二阳结谓之消【二阳结谓胃及大肠俱热结也肠胃藏热则喜消水谷　新校正云详此少二隂结】三阳结谓之隔【三阳结谓小肠膀胱热结也小肠结热则血脉燥膀胱热则津液涸故隔塞而不便写】三隂结谓之水【三隂结谓脾肺之脉俱寒结也脾肺寒结则气化为水】一隂一阳结谓之喉痹【一隂谓心主之脉一阳谓三焦之脉也三焦心主脉并络喉气热内结故为喉痹】隂搏阳别谓之有子【隂谓尺中也谓搏触于手也尺脉击与寸口殊别阳气挺然则为有妊之兆何者隂中有别阳故】隂阳虚肠辟死【辟隂也然胃气不留肠开勿禁隂中不廪是眞气竭絶故死　新校正云按全元起本辟作澼】阳加于隂谓之汗【阳在下隂在上阳气上搏隂能固之则蒸而为汗】隂虚阳抟谓之崩【隂脉不足阳脉盛搏则内崩而血流下】三隂俱搏十三日夜半死【脾肺成数之余也搏谓伏鼔异于常候也隂气盛极故夜半死】二隂俱搏十三日夕时死【心肾之成数也隂气未极故死在夕时】一隂俱搏十日死【肝心生成之数也】三阳俱搏且鼔三日死【阳气速急故】三隂三阳俱搏心腹满发尽不得隐曲五日死【兼隂气也隐曲谓便冩也】二阳俱搏其病温死不治不过十日死【肠胃之生数也　新校正云详此阙一阳搏】








　　黄帝内经素问卷二
　　黄帝内经素问卷二释文
　　隂阳应象大论防胀【上昌眞切肉胀起也】渗泄【上所禁切】翕赩【下许极切】哕噫【上乙劣切下呜界切】能冬【上奴代切下能夏形能并同】放效【上妃两切】并于【上去声】嗌【伊昔切】滑濇【下音色】渍【即赐切】隂阳离合论予【犹与也】隂阳别论腨【音喘膓也】防【音渊疼也】淖【音淘水朝宗于海】










　　黄帝内经素问卷二释文
　　钦定四库全书
　　黄帝内经素问卷三　　　唐　王冰　次注
　　宋　林亿等校正
　　灵兰秘典论　　　六节藏象论
　　五藏生成篇　　　五藏别论
　　灵兰秘典论篇第八【新校正云按全元起本名十二藏相使在第三卷】
　　黄帝问曰愿闻十二藏之相使贵贱何如【藏藏也言腹中之所藏者非复有十二形神之藏也】歧伯对曰悉乎哉问也请遂言之心者君主之官也神明出焉【任治于物故为君主之官清静栖灵故曰神明出焉】肺者相傅之官治节出焉【位髙非君故官为相傅主行荣衞故治节由之】肝者将军之官谋虑出焉【勇而能断故曰将军潜发未萌故谋虑出焉】胆者中正之官决断出焉【刚正果决故官为中正直而不疑故决断出焉】膻中者臣使之官喜乐出焉【膻中者在胷中两乳间为气之海然心主为君以敷宣敎令膻中主气以分布隂阳气和志适则喜乐由生分布隂阳故官为臣使也】脾胃者仓廪之官五味出焉【包容五谷是为仓廪之官营养四傍故云五味出焉】大肠者传道之官变化出焉【传道谓传不洁之道变化谓变化物之形故云传道之官变化出焉】小肠者受盛之官化物出焉【承奉胃司受盛糟粕受巳复化传入大肠故云受盛之官化物出焉】肾者作强之官伎巧出焉【强于作用故曰作强造化形容故云伎巧在女则当其伎巧在男则正曰作强】三焦者决渎之官水道出焉【引导隂阳开通闭塞故官司决渎水道出焉】膀胱者州都之官津液藏焉气化则能出矣【位当孤府故谓都官居下内空故藏津液若得气海之气施化则溲便注泄气海之气不及则閟隐不通故曰气化则能出矣灵枢经曰肾上连肺故将两藏膀胱是孤府则此之谓也】凡此十二官者不得相失也【失则灾害至故不得相失新校正云详此乃十一官脾胃二藏共一官故也】故主明则下安以此养生则
　　寿殁世不殆以为天下则大昌【主谓君主心之官也夫主贤明则刑赏一刑赏一则吏奉法吏奉法则民不获罪于枉滥矣故主眀则天下安也夫心内眀则铨善恶铨善恶则察安危察安危则身不夭伤于非道矣故以此养生则寿殁世不至于危殆矣然施之于养生没世不殆施之于君主天下获安以其为天下主则国祚昌盛矣】主不眀则十二官危使道闭塞而不通形乃大伤以此养生则殃以为天下者其宗大危戒之戒之【使道谓神气行使之道也夫心不眀则邪正一邪正一则损益不分损益不分则动之凶咎陷身于羸瘠矣故形乃大伤以此养生则殃也夫主不明则委于左右委于左右则势妄行势妄行则吏不得奉法吏不得奉法则人民失所而皆受枉曲矣且人惟邦本本固邦寜邦不获安国将何有宗庙之立安可不至于倾危乎故曰戒之戒之者言深慎也】至道在微变化无穷孰知其原【孰谁也言至道之用也小之则微妙而细无不入大之则广逺而变化无穷然其渊原谁所知察】窘乎哉消者瞿瞿【新校正云按太素作肖者濯濯】孰知其要闵闵之当孰者为良【窘要也瞿瞿勤勤也人身之要者道也然以消息异同求诸物理而欲以此知变化之原本者虽瞿瞿勤勤以求明悟然其要妙谁得知乎既未得知转成深逺闵闵妙复不知谁者为善知要妙哉妙深逺固不以理求而可得近取诸身则十二官粗可探寻而为治身之道尔闵闵深逺也良善也　新校正云详此四句与气交变大论文重彼消字作肖】恍惚之数生于毫牦【恍惚者谓似有似无也忽亦数也似无似有而毫牦之数生其中老子曰恍恍愡惚其中有物此之谓也筭书曰似有似无为忽】毫牦之数起于度量千之万之可以益大推之大之其形乃制【毫牦虽小积而不巳命数乗之则起至于尺度斗量之绳准千之万之亦可増益而至载之大数推引其大则应通人形之制度也】黄帝曰善哉余闻精光之道大圣之业而宣明大道非斋戒择吉日不敢受也【深敬故也韩康伯曰洗心曰斋防患曰戒】黄帝乃择吉日良兆而藏灵兰之室以传保焉【秘之至也】
　　六节藏象论篇第九【新校正云按全元起注本在第三卷】
　　黄帝问曰余闻天以六六之节以成一歳人以九九制防【新校正云详下文云地以九九制防】计人亦有三百六十五节以为天地乆矣不知其所谓也【六六之节谓六竟于六甲之日以成一嵗之节限九九制防谓九周于九野之数以制人形之防通也言人之三百六十五节以应天之六六之节乆矣若复以九九为纪法则两歳太半乃曰一周不知其法眞原安谓也　新校正云详王注云两歳太半乃曰一周按九九制防当云两歳四分歳之一乃曰一周也】歧伯对曰昭乎哉问也请遂言之夫六六之节九九制防者所以正天之度气之数也【六六之节天之度也九九制防气之数也所谓气数者生成之气也周天之分凡三百六十五度四分度之一以十二节气均之则歳有三百六十日而终兼之小月日又不足其数矣是以六十四气而常置闰焉何者以其积差分故也天地之生育本阯于隂阳人神之运为始终于九气然九之为用岂不大哉律书曰黄钟之律管长九寸冬至之日气应灰飞由此则万物之生咸因于九气矣古之九寸即今之七寸三分大小不同以其先秬黍之制而有异也　新校正云按别本三分作二分】天度者所以制日月之行也气数者所以纪化生之用也【制谓准度纪谓纲纪准日月之行度者所以明日月之行迟速也纪化生之为用者所以彰气至而斯应也气应无差则生成之理不替迟速以度而大小之月生焉故日异长短月移寒暑収藏生长无失时冝也】天为阳地为隂日为阳月为隂行有分纪周有道理日行一度月行十三度而有竒焉故大小月三百六十五日而成歳积气余而盈闰矣【日行迟故昼夜行天之一度而三百六十五日一周天而犹有度之竒分矣月行速故昼夜行天之十三度余而二十九日一周天也言有竒者谓十三度外复行十九分度之七故云月行十三度而有竒也礼义及汉律厯志云二十八宿及诸星皆从东而循天西行日月及五星皆从西而循天东行今太史説云并循天而东行从东而西转也诸厯家説月一日至四日月行最疾日夜行十四度余自五日至八日行次疾日夜行十三度余自九日至十九日其行迟日夜行十二度余二十日至二十三日行又小疾日夜行十三度余二十四日至晦日行又大疾日夜行十四度余今太史説月行之率不如此矣月行有十五日前疾有十五日后迟者有十五日前迟有十五日后疾者大率一月四分之而皆有迟疾迟速之度固无常准矣虽尔终以二十七日月行一周天凡行三百六十一度二十九日日行二十九度月行三百八十七度少七度而不及日也至三十日日复迁计率至十三分日之八月方及日矣此大尽之月也大率其计率至十三分日之半者亦大尽法也其计率至十三分日之五之六而及日者小尽之月也故云大小月三百六十五日而成歳也正言之者三百六十五日四分日之一乃一歳法以竒不成日故举大以言之若通以六小为法则歳止有三百五十四日歳少十一日余矣取月所少之辰加歳外余之日故从闰后三十二日而盈闰焉尚书曰朞三百有六旬有六日以闰月定四时成歳则其义也积余盈闰者盖以月之大小不尽天度故也】立端于始表正于中推余于终而天度毕矣【端首也始初也表彰示也正斗建也中月半也推退位也言立首气于初节之日表斗建于月半之辰退余闰于根望之后是以闰之前则气不及月闰之后斯月不及气故常月之制建初立中闰月之纪无初无中纵厯有之皆他节气也故厯元云某候闰某月节闰某月中也推终之义断可知乎故曰立端于始表正于中推余于终也由斯推日成闰故能令天度毕焉】帝曰余巳闻天度矣愿闻气数何以合之歧伯曰天以六六爲节地以九九制防【新校正云详篇首云人以九九制防】天有十日日六竟而周甲甲六复而终歳三百六十日法也【十日谓甲乙丙丁戊己庚辛壬癸之日也十者天地之至数也易系辞曰天九地十则其义也六十日而周甲子之数甲子六周而复始则终一歳之日是三百六十日之歳法非天度之数也此盖十二月各三十日者若除小月其日又差也】夫自古通天者生之本本于隂阳其气九州九窍皆通乎天气【通天谓元气即天眞也然形假地生命惟天赋故奉生之气通系于天禀于隂阳而为根本也寳命全形论曰人生于地悬命于天天地合气命之曰人四气调神大论曰隂阳四时者万物之终始也死生之本也又曰逆其根则伐其本壊其眞矣此其义也九州谓异兖青徐杨荆豫梁雍也然地列九州人施九窍精神往复气与参同故曰九州九窍也灵枢经曰地有九州人有九窍则其义也先言其气者谓天眞之气常系属于中也天气不絶眞灵内属行藏动静悉与天通故曰皆通乎天气也】故其生五其气三【形之所存假五行而运用徴其本始从三气以生成故云其生五其气三也气之三者亦副三元故不文曰　新校正云详夫自古通天者至此与生气通天论同注颇异当两观之】三而成天三而成地三而成人【非唯人独由三气以生天地之道亦如是矣故易乾坤诸卦皆必三矣】三而三之合则为九九分为九野九野为九藏【九野者应九藏而为义也尔雅曰邑外为郊郊外为甸甸外为牧牧外为林林外为坰坰外为野则此之谓也　新校正云按今尔稚云邑外谓之郊郊外谓之牧牧外谓之野野外谓之林林外谓之坰与王氏所引有异】故形藏四神藏五合为九藏以应之也【形藏四者一头角二耳目三口齿四胷中也形分为藏故以名焉神藏五者一肝二心三脾四肺五肾也神藏于内故以名焉所谓神藏者肝藏魂心藏神脾藏意肺藏魄肾藏志也故此二别尔　新校正云详此乃宣明五气篇文与生气通天注重又与三部九候论注重所以名神藏形藏之说具三部九候论注】帝曰余巳闻六六九九之防也夫子言积气盈闰愿闻何谓气请夫子发防解惑焉【请宣防要啓所未闻解疑惑者之心开蒙昧者之耳令其晓逹咸使深明】歧伯曰此上帝所秘先师传之也【上帝谓上古帝君也先师歧伯祖之师僦贷季上古之理色脉者也移精变气论曰上古使僦贷季理色脉而通神明八素经序云天师对黄帝曰我于僦贷季理色脉巳三世矣言可知乎　新校正云详素一作索或以八为太按今太素无此文】帝曰请遂闻之【遂尽也】歧伯曰五日谓之候三候谓之气六气谓之时四时谓之歳而各从其主治焉【日行天之五度则五日也三候正十五日也六气凡九十日正三月也设其多之矣故十八候为六气六气谓之时也四时凡三百六十日故曰四时谓之歳也各从主治谓一歳之日各归从五行之一气而为之主以王也故下文曰】五运相袭而皆治之终朞之日周而复始时立气布如环无端候亦同法故曰不知年之所加气之盛衰虚实之所起不可以为工矣【五运谓五行之气应天之运而主化者也袭谓承袭如嫡之承袭也言五行之气父子相承主统一周之日常如是无已周而复始也时谓立春之前当至时也气谓当王之脉气也春前气至脉气亦至故曰时立气布也候谓日行五度之也言一候之日亦五气相生而直之差则病矣移精变气论曰上古使僦贷季理色脉而通神明合之金木水火土四时八风六合不离其常此之谓也工谓工于修养者也言必明于此乃可横行天下矣　新校正云详王注时立气布谓立春前当至时当王之脉气也按此正谓歳立四时时布六气如环之无端故又曰候亦同法】帝曰五运之始如环无端其太过不及何如歧伯曰五气更立各有所胜盛虚之变此其常也【言盛虚之变见此乃天之常道尔】帝曰平气何如歧伯曰无过者也【不愆常候则无过也】帝曰太过不及奈何歧伯曰在经有也【言玉机眞藏论篇已具言五气平和太过不及之防也新校正云详王注言玉机眞藏论已具按本篇言脉之太过不及即不论运气之太过不及与平气当云气交变大论五常政大论篇已具言也】帝曰何谓所胜歧伯曰春胜长夏长夏胜冬冬胜夏夏胜秋秋胜春所谓得五行时之胜各以气命其藏【春应木木胜土长夏应土土胜水冬应水水胜火夏应火火胜金秋应金金胜木常如是矣四时之中加之长夏故谓得五行时之胜也所谓长夏者六月也土生于火长在夏中既长而王故云长夏也以气命藏者春之木内合肝长夏土内合脾冬之水内合肾夏之火内合心秋之金内合肺故曰各以气命其藏也命名也】帝曰何以知其胜歧伯曰求其至也皆归始春【始春谓立春之日也春为四时之长故候气皆归于立春前之日也】未至而至此谓太过则薄所不胜而乗所胜也命曰气淫不分邪僻内生工不能禁【此上十字文义不伦应古人错简次后五治下乃其义也今朱书之】至而不至此谓不及则所胜妄行而所生受病所不胜薄之也命曰气廹所谓求其至者气至之时也【凡气之至皆谓在春前十五日乃候之初也未至而至谓所直之气未应至而先期至也先期而至是气有余故曰太过至而不至谓所直之气应至不至而后期至后期而至是气不足故曰不及太过则薄所不胜而乗所胜不及则所胜妄行而所生受病所不胜薄之者凡五行之气我克者为所胜克我者为所不胜生我者为所生假令肝木有余是肺金不足金不制木故木太过木气既余则反薄肺金而乗于脾土矣故曰太过则薄所不胜而乗所胜也此皆五藏之气内相淫并为疾故命曰气淫也余太过例同之又如肝木气少不能制土土气无畏而遂妄行木被土凌故云所胜妄行而所生受病也肝木之气不平肺金之气自薄故曰所不胜薄之然木气不平土金交薄相迫为疾故曰气廹也余不及例皆同】谨候其时气可与期失时反候五治不分邪僻内生工不能禁也【时谓气至时也候其年则始于立春之日候其气则始于四气定期候其日则随于候日故曰谨候其时气可与期也反谓反背也五治谓五行所治主统一歳之气也然不分五治谬引八邪天眞气运尚未该通人病之由安能精逹故曰工不能禁也】帝曰有不袭乎【言五行之气有不相承袭者乎】歧伯曰苍天之气不得无常也气之不袭是谓非常非常则变矣【变谓变易天常也】帝曰非常而变奈何歧伯曰变至则病所胜则防所不胜则甚因而重感于邪则死矣故非其时则防当其时则甚也【言苍天布气尚不越于五行人在气中岂不应于天道夫人之气乱不顺天常故有病死之徴矣左传曰违天不祥此其类也假令木直之年有火气至后二歳病矣土气至后三歳病矣金气至后四歳病矣水气至后五歳病矣眞气不足复重感邪眞气内微故重感于邪则死也假令非主直年而气相干者宜为微病不必内伤于神蔵故非其时则微而且迟也若当所直之歳则易中邪气故当其直时则病疾甚矣诸气当其王者皆必受邪故曰非其时则微当其时则甚也通评虚实论曰非其时则生当其时则死当谓正直之年也】帝曰善余闻气合而有形因变以正名天地之运隂阳之化其于万物孰少孰多可得闻乎【新校正云详从前歧伯曰昭乎哉问也至此全元起注本及太素并无疑王氏之所补也】歧伯曰悉哉问也天至广不可度地至大不可量大神灵问请陈其方【言天地广大不可度量而得之造化微岂可以人心而徧悉大神灵问讃圣深明举大说凡粗言纲纪故曰请陈其方】草生五色五色之变不可胜视草生五味五味之美不可胜极【言物生之众禀化吝殊目视口味尚无能尽之况于人心乃能包括耶】嗜欲不同各有所通【言色味之众虽不可徧尽所由然人所嗜所欲则自随己心之所爱耳故曰嗜欲不同各有所通】天食人以五气地食人以五味【天以五气食人者臊气凑肝焦气凑心香气凑脾腥气凑肺腐气凑肾也地以五味食人者酸味入肝苦味入心甘味入脾辛味入肺咸味入肾也清阳化气而上为天浊隂成味而下为地故天食人以气地食人以味也隂阳应象大论曰清阳为天浊隂为地又曰阳为气隂为味】五气入鼻藏于心肺上使五色脩明音声能彰五味入口藏于肠胃味有所藏以养五气气和而生津液相成神乃自生【心荣面色肺主音声故气藏于心肺上使五色脩洁分明音声彰著气为水母故味藏于肠胃内养五气五气和化津液方生津液与气相副化成神气乃能生而宣化也】帝曰藏象何如【象谓所见于外可阅者也】歧伯曰心者生之本神之变也其华在面其充在血脉为阳中之太阳通于夏气【心者君主之官神明出焉然君主者万物系之以兴亡故曰心者生之本神之变也火气炎上故华在面也心养血其主脉故充在血脉也心王于夏气合太阳以太阳居夏火之中故曰阳中之太阳通于夏气也金匮真言论曰平旦至日中天之阳阳中之阳也新校正云详神之变全元起本并太素作神之处】肺者气之本魄之处也其华
　　在毛其充在皮为阳中之太隂通于秋气【肺藏气其神魄其养皮毛故曰肺者气之本魄之处华在毛充在皮也肺藏为太隂之气主王于秋昼日为阳气所行位非隂处以太隂居于阳分故曰阳中之太隂通于秋气也金匮眞言论曰日中至黄昏天之阳阳中之隂也　新校正云按太隂甲乙经并太素作少隂当作少隂肺在十二经虽为太隂然在阳分之中当为少隂也】肾者主蛰封藏之本精之处也其华在发其充在骨为隂中之少隂通于冬气【地户封闵蛰虫深藏肾又主水受五藏六府之精而藏之故曰肾者主蛰封藏之本精之处也脑者髓之海肾主骨髓髪者脑之所养故华在髪充在骨也以盛隂居冬隂之分故曰隂中之少隂通于冬气也金匮真言论曰合夜至鸡鸣天之隂隂中之隂也　新校正云按全元起本并甲乙经太素少隂作太隂当作太隂肾在十二经虽为少隂然在隂分之中当为太隂】肝者罢极之本魂之居也其华在爪其充在筋以生血气其味酸其色苍【新校正云详此六字当去按太素心其味苦其色赤肺其味辛其色白肾其味咸其色黒今惟肝脾二藏载其味其色防隂阳应象大论已着色味详矣此不当出之今更不添心肺肾三藏之色味只去肝脾二藏之色味可矣其注中所引隂阳应象大论文四十一字亦当去之】此为阳中之少阳通于春气【夫人之运动者皆筋力之所为也肝主筋其神魂故曰肝者罢极之本魂之居也爪者筋之余筋者肝之养故华在爪充在筋也东方为发生之始故以生血气也隂阳应象大论曰东方生风风生木木生酸肝合木故其味酸也又曰神在藏为肝在色为苍故其色苍也以少阳居于阳位而王于春故曰阳中之少阳通于春气也金匮眞言论曰平旦至日中天之阳阳中之阳也　新校正云按全元起本并甲乙经太素作隂中之少阳当作隂中之少阳详王氏引金匮眞言论云平旦至日中天之阳阳中之阳也以为证则王意以为阳中之少阳也再详上文心藏为阳中之太阳王氏以引平旦至日中之说为证今肝藏又引为证反不引鸡鸣至平旦天之隂隂中之阳为证则王注之失可见当从全元起本及甲乙经太素作隂中之少阳为得】脾胃大肠小肠三焦膀胱者仓廪之本营之居也名曰噐能化糟粕转味而入出者也【皆可受盛转运不息故为仓廪之本名曰噐也营起于中焦中焦为脾胃之位故云营之居也然水谷滋味入于脾胃脾胃糟粕转化其味出于三焦膀胱故曰转味而入出者也】其华在唇四白其充在肌其味甘其色黄【新校正云详此六字当去并注中引隂阳应象大论文四十字亦当去已解在前条】此至隂之类通于土气【口为脾官脾主肌肉故曰华在唇四白充在肌也四白谓唇四际之白色肉也隂阳应象大论曰中央生湿湿生土土生甘脾合土故其味甘也又曰在藏为脾在色为黄故其色黄也脾藏土气土合至隂故曰此至隂之类通于土气也金匮眞言论曰隂中之至隂脾也】凡十一藏取决于胆也【上从心藏下至于胆为十一也然胆者中正刚断无私偏故十一藏取决于胆也】故人迎一盛病在少阳二盛病在太阳三盛病在阳明四盛已上为格阳【阳脉法也少阳胆脉也太阳膀胱脉也阳眀胃脉也灵枢经曰一盛而躁在手少阳二盛而躁在手太阳三盛而躁在手阳明手少阳三焦脉手太阳小肠脉手阳明大肠脉一盛者谓人迎之脉大于寸口一倍也余盛同法四倍已上阳盛之极故格拒而食不得入也正理论曰格则吐逆】寸口一盛病在厥隂二盛病在少隂三盛病在太隂四盛已上为关隂【隂脉法也厥隂肝脉也少隂肾脉也太隂脾脉也灵枢经曰一盛而躁在手厥隂二盛而躁在手少隂三盛而躁在手太隂手厥隂心包脉也手少隂心脉也手太隂肺脉也盛法同阳四倍已上隂盛之极故关闭而溲不得通也正理论曰闭则不得溺】人迎与寸口俱盛四倍已上爲关格关格之脉赢不能极于天地之精气则死矣【俱盛谓俱大于平常之脉四倍也物不可以乆盛极则衰败故不能极于天地之精气则死矣灵枢经曰隂阳俱盛不得相营故曰关格关格者不得尽期而死矣此之谓也　新校正云详赢当作盈脉盛四倍已上非赢也乃盛极也古文赢与盈通用】五藏生成篇第十【新校正云详全元起本在第九卷按此篇云五藏生成篇而不云论者盖此篇直记五藏生成之事而无问荅论议之辞故不云论后不言论者义皆仿此】
　　心之合脉也【火气动躁脉类齐同心藏应火故合脉也】其荣色也【火炎上而色赤故荣美于面而赤色　新校正云详王以赤色为面荣美未通大抵发见于面之色皆心之荣也岂专为赤哉】其主肾也【主谓主与肾相畏也火畏于水水与为官故畏于肾】肺之合皮也【金气坚定皮象亦然肺藏应金故合皮也】其荣毛也【毛附皮革故外荣】其主心也【金畏于火火与为官故主畏于心也】肝之合筋也【木性曲直筋体亦然肝藏应木故合筋也】其荣爪也【爪者筋之余故外荣也】其主肺也【木畏于金金与为官故主畏于肺也】脾之合肉也【土性柔厚肉体亦然脾藏应土故合肉也】其荣唇也【口为脾之官故荣于唇唇谓四际白色之处非赤色也】其主肝也【土畏于木木与为官故主畏于肝也】肾之合骨也【水性流湿精气亦然骨通精髓故合骨也】其荣发也【脑为髓海肾气主之故外荣发也】其主脾也【水畏于土土与为官故主畏于脾也】是故多食咸则脉凝泣而变色【心合脉其荣色咸益肾胜于心心不胜故脉凝泣而顔色变易也】多食苦则皮槁而毛抜【肺合皮其荣毛苦益心胜于肺肺不胜故皮枯槁而毛抜去也】多食辛则防急而爪枯【肝合筋其荣爪辛益肺胜于肝肝不胜故筋急而爪干枯也】多食酸则肉胝防而唇揭【脾合肉其荣唇酸益肝胜于脾脾不胜故肉胝防而唇皮揭举也】多食甘则骨痛而髪落【肾合骨其荣髪甘益脾胜于肾肾不胜故骨痛而髪堕落】此五味之所伤也【五味入口输于肠胃而内养五藏各有所养有所欲欲则互有所伤故下文曰】故心欲苦【合火故也】肺欲辛【合金故也】肝欲酸【合木故也】脾欲甘【合土故也】肾欲咸【合水故也】此五味之所合也【各随其欲而归凑之】五藏之气【新校正云按全元起本云此五味之合五藏之气也连上文太素同】故色见青如草兹者死【兹滋也言如草初生之青色也】黄如枳实者死【色青黄也】黒如炲者死【炲谓炲煤也】赤如衃血者死【衃血谓败恶凝聚之血色赤黑也】白如枯骨者死【白而枯槁如干骨之白也】此五色之见死也【藏败故见死色也三部九候论曰五藏已败其色必夭夭必死矣此之谓也】青如翠羽者生赤如鸡冠者生黄如蟹腹者生白如豕膏者生黒如乌羽者生此五色之见生也【此谓光润也色虽可爱若见朦胧尤善矣故下文曰】生于心如以缟裹朱生于肺如以缟裹红生于肝如以缟裹绀生于脾如以缟裹栝楼实生于肾如以缟裹紫【是乃眞见生色也缟白色绀薄青色】此五藏所生之外荣也【荣羙色也】色味当五藏白当肺辛赤当心苦青当肝酸黄当脾甘黒当肾咸【各当其所应而为色味也】故白当皮赤当脉青当筋黄当肉黒当骨【各归其所养之藏气也】诸脉者皆属于目【脉者血之府宣明五气篇曰乆视伤血由此明诸脉皆属于目也　新校正云按皇甫士安云九卷曰心藏脉脉舍神神明通体故云属目】诸髓者皆属于脑【脑为髓海故诸髓属之】诸筋者皆属于节【筋气之坚结者皆络于骨节之间也宣明五气篇曰久行伤筋由此明诸筋皆属于节也】诸血者皆属于心【血居脉内属于心也八正神明论曰血气者人之神然神者心之主由此故诸血皆属于心也】诸气者皆属于肺【肺藏主气故也】此四支八谿之朝夕也【谿者肉之小防名也八谿谓肘膝腕也如是气血筋脉互有盛衰故为朝夕矣】故人卧血归于肝【肝藏血心行之人动则血运于诸经人静则血归于肝藏何者肝主血海故也】肝受血而能视【言其用也目为肝之官故肝受血而能视】足受血而能歩【气行乃血流故足受血而能行歩也】掌受血而能握【以当把握之用】指受血而能摄【以当摄受之用也血气者人之神故所以受血者皆能运用】卧出而风吹之血凝于肤者为痹【谓痹也】凝于脉者为泣【泣谓血行不利】凝于足者为厥【厥谓足逆冷也】此三者血行而不得反其空故为痹厥也【空者血流之道大经隧也】人有大谷十二分【大经所防谓之大谷也十二分者谓十二经脉之部分】小谿三百五十四名少十二俞【小络所防谓之小谿也然以三百六十五小络言之者除十二俞外则当三百五十三名经言三百五十四者传写行书误以三为四也　新校正云按别本及全元起本太素俞作关】此皆卫气之所留止邪气之所客也【卫气满填以行邪气不得居止卫气亏缺留止则为邪气所客故言邪气所客】鍼石縁而去之【縁为夤縁行去之貎言邪气所客卫气留止鍼其谿谷则邪气夤縁随脉而行去也】诊病之始五决为纪【五决谓以五藏之脉为决生死之纲纪也】欲知其始先建其母【建立也母谓应时之王气也先立应时王气而后乃求邪正之气也】所谓五决者五脉也【谓五藏脉也】是以头痛巓疾下虚上实过在足少隂巨阳甚则入肾【足少隂肾脉巨阳膀胱脉膀胱之脉者起于目内眦上额交巅上其支别者从巅至耳上角其直行者从巅入络脑还出别下项循肩髆内侠脊抵腰中入循膂络肾属膀胱然肾虚而不能引巨阳之气故头痛而为上巅之疾也经病甚已则入于藏矣】徇蒙招尤目防耳聋下实上虚过在足少阳厥隂甚则入肝【徇疾也不明也言目暴疾而不眀招谓掉也摇掉不定也尤甚也目疾不明首掉尤甚谓暴病也目防耳聋谓渐病也足少阳胆脉厥隂肝脉也厥隂之脉从少腹上侠胃属肝络胆贯鬲布胁肋循喉咙之后入颃颡上出额与督脉防于巅其支别者从目系下颊里足少阳之脉起于目锐眦上抵头角下耳后循颈入缺盆其支别者从耳后入耳中又支别者别目锐眦下颧加颊车下颈合缺盆以下胷中贯鬲络肝属胆今气不足故为是病　新校正云按王注徇蒙言目暴疾而不明义未甚显徇蒙者盖谓目脸膶动疾数而蒙暗也又少阳之脉下颧甲乙经作下防】腹满防胀支鬲胠脇下厥上冒过在足太隂阳明【胠谓脇上也下厥上冒者谓气从下逆上而冒于目也足太隂脾脉阳明胃脉也足太隂脉自股内前亷入腹属脾络胃上鬲足阳明脉起于鼻交于頞下循鼻外下络頥颔从喉咙入缺盆属胃络脾其直行者从缺盆下乳内亷下侠齐入气街中其支别者起胃下口循腹里至气街中而合以下髀故为是病】欬嗽上气厥在胷中过在手阳眀太隂【手阳明大肠脉太隂肺脉也手阳明脉自肩髃前亷上出于柱骨之防上下入缺盆络肺下鬲属大肠手大隂脉起于中焦下络大肠还循胃口上鬲属肺从肺系横出掖下故为欬上气厥在胷中也新校正云按甲乙经厥作病】心烦头痛病在鬲中过在手巨阳少隂【手巨阳小肠脉少隂心脉也巨阳之脉从肩上入缺盆络心循咽下鬲抵胃属小肠其支别者从缺盆循颈上颊至目锐眦手少隂之脉起于心中出属心系下鬲络小肠故心烦头痛病在鬲中也　新校正云按甲乙经云胷中痛支满腰背相引而痛过在手少隂太阳也】夫脉之小大滑濇浮沈可以指别【夫脉小者细小大者满大滑者往来流利濇者往来蹇难浮者浮于手下沈者按之乃得也如是虽众状不同然手巧心谛而指可分别也】五藏之象可以类推【象谓气象也言五藏虽隐而不见然其气象性用犹可以物类推之何者肝象木而曲直心象火而炎上脾象土而安静肺象金而刚决肾象水而润下夫如是皆大举宗兆其中随事变化象法傍通者可以同类而推之尔】五藏相音可以意识【音谓五音也夫肝音角心音征脾音宫肺音商肾音羽此其常应也然其互相胜负声见否臧则耳聦心敏者犹可以意识而知之】五色微诊可以目察【色谓顔色也夫肝色青心色赤脾色黄肺色白肾色黒此其常色也然其气象交互微见吉凶则目明智逺者可以占视而知之】能合脉色可以万全【色青者其脉色赤者其脉钩色黄者其脉代色白者其脉毛色黒者其脉坚此其常色脉也然其参校异同断言成败则审而不惑万举万全色脉之病例如下説】赤脉之至也喘而坚诊曰有积气在中时害于食名曰心痹【喘谓脉至如卒喘状也藏居髙病则脉为喘状故心肺二藏而独言之尔喘为心气不足坚则病气有余心脉起于心胷之中故积气在中时害于食也积谓病气积聚痹谓藏气不宣行也】得之外疾思虑而心虚故邪从之【思虑心虚故外邪因之而居止矣】白脉之至也喘而浮上虚下实惊有积气在胷中喘而虚名曰肺痹寒热【喘为不足浮者肺虚肺不足是谓心虚上虚则下当满实矣以其不足故善惊而气积胷中矣然脉喘而浮是肺自不足喘而虚者是心气上乗肺受热而气不得营故名肺痹而外为寒热也】得之醉而使内也【酒味苦燥内益于心醉甚入房故心气上胜于肺矣】青脉之至也长而左右弹有积气在心下支胠名曰肝痹【脉长而弹是为紧紧为寒气中湿乃肝主胠脇近于心故气积心下又支胠也正理论脉名例曰紧脉者如切防状言左右弹人手也】得之寒湿与疝同法腰痛足清头痛【脉紧为寒脉长为湿疝之为病亦寒湿所生故言与疝同法也寒湿在下故腰痛也肝脉者起于足上行至头出额与督脉防于巅故病则足冷而头痛也清亦冷也】黄脉之至也大而虚有积气在腹中有厥气名曰厥疝【脉太为气脉虚为虚既气又虚故脾气积于腹中也若肾气逆上则是厥疝肾气不上则但虚而脾气积也】女子同法得之疾使四支汗出当风【女子同法言同其候也风气通于肝故汗出当风则脾气积满于腹中】黒脉之至也上坚而大有积气在小腹与隂名曰肾痹【上谓寸口也肾主下焦故气积聚于小腹与隂也】得之沐浴清水而卧【湿气伤下自归于肾况沐浴而卧得无病乎灵枢经曰身半以下湿之中也】凡相五色之竒脉面黄目青面黄目赤面黄目白面黄目黒者皆不死也【竒脉谓与色不相偶合也凡色见黄皆为有胃气故不死也　新校正云按甲乙经无之竒脉三字】面青目赤面赤目白面青目黒面黒目白面赤目青皆死也【无黄色而皆死者以无胃气也五藏以胃气为本故无黄色皆曰死焉】
　　五藏别论篇第十一【新校正云按全元起本在第五卷】
　　黄帝问曰余闻方士或以脑髓为藏或以肠胃为藏或以为府敢问更相反皆自谓是不知其道愿闻其说【方士谓明悟方术之士也言互为藏府之差异者经中犹有之矣灵兰秘典论以肠胃为十二藏相使之次六节藏象论云十一藏取决于胆五藏生成篇云五藏之象可以类推五藏相音可以意识此则互相矛楯尔脑髓为藏应在别经】歧伯对曰脑髓骨脉胆女子胞此六者地气之所生也皆藏于隂而象于地故藏而不冩名曰竒恒之府【脑髓骨脉虽名为府不正与神藏为表里胆与肝合而不同六府之传冩胞虽出纳纳则受纳精气出则化出形容形容之出谓化极而生然出纳之用有殊于六府故言藏而不冩名曰竒恒之府也】夫胃大肠小肠三焦膀胱此五者天气之所生也其气象天故冩而不藏此受五藏浊气名曰传化之府此不能乆留输冩者也【言水谷入已糟粕变化而泄出不能乆乆留住于中但当化已输冩令去而已传冩诸化故曰传化之府也】魄门亦为五藏使水谷不得乆藏【谓肝之门也内通于肺故曰魄门受已化物则为五藏行使然水谷亦不得乆藏于中】所谓五藏者藏精气而不冩也故满而不能实【精气为满水谷为实但藏精气故满而不能实　新校正云按全元起本及甲乙经太素精气作精神】六府者传化物而不藏故实而不能满也【以不藏精气但受水谷故也】所以然者水谷入口则胃实而肠虚【以未下也】食下则肠实而胃虚【水谷下也】故曰实而不满满而不实也帝曰气口何以独为五藏主【气口则寸口也亦谓脉口以寸口可候气之盛衰故云气口可以切脉之动静故云脉口皆同取于手鱼际之后同身寸之一寸是则寸口也】歧伯曰胃者水谷之海六府之大源也【人有四海水谷之海则其一也受水谷已荣养四傍以其当运化之源故为六府之大源也】五味入口藏于胃以养五藏气气口亦太隂也【气口在手鱼际之后同身寸之一寸气口之所候脉动者是手太隂脉气所行故言气口亦太隂也】是以五藏六府之气味皆出于胃变见于气口【荣气之道内谷为实　新校正云详此注出灵枢实作寳　谷入于胃气传与肺精专者循肺气行于气口故云变见于气口也　新校正云按全元起本出作入】故五气入鼻藏于心肺心肺有病而鼻为之不利也凡治病必察其下适其脉观其志意与其病也【下谓目下所见可否也调适其脉之盈虚观量志意之邪正及病深浅成败之冝乃守法以治之也　新校正云按太素作必察其上下适其脉候观其志意与其病态】拘于鬼神者不可与言至德【志意邪则好祈祷言至徳则事必违故不可与言至徳也】恶于鍼石者不可与言至巧【恶于鍼石则巧不得施故不可与言至巧】病不许治者病必不治治之无功矣【心不许人治之是其必死强为治者功亦不成故曰治之无功矣】



　　黄帝内经素问卷三
　　黄帝内经素问卷三
　　灵兰秘典论膻【徒旱切】廪【力稔切】【音籍】瞿【音劬】六节藏象论僦【即就切】溲【所鸠切小便也】五藏生成论胝防【上丁尼切下侧救切】炲【音苔】衃【芳杯切】【音顽又音君】隧【音遂】顽【胡浪切】颡【蘓朗切】系【奚帝切】颧【音权】胠【去鱼切】髃【音虞】五藏别论楯【音廵】恶【音汚】










　　黄帝内经素问卷三释文
<子部,医家类,黄帝内经素问　　>
　　钦定四库全书
　　黄帝内经素问卷四　　　唐　王冰　次注
　　宋　林亿等校正
　　异法方宜论　　　移精变气论
</div>
    <div class="pagination">
<a href="黄帝内经素问_page16.html">上一页</a><span>...</span><a href="黄帝内经素问_page12.html">12</a><a href="黄帝内经素问_page13.html">13</a><a href="黄帝内经素问_page14.html">14</a><a href="黄帝内经素问_page15.html">15</a><a href="黄帝内经素问_page16.html">16</a><span class="current-page">17</span><a href="黄帝内经素问_page18.html">18</a><a href="黄帝内经素问_page19.html">19</a><a href="黄帝内经素问_page20.html">20</a><a href="黄帝内经素问_page21.html">21</a><a href="黄帝内经素问_page22.html">22</a><span>...</span><a href="黄帝内经素问_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
