<!DOCTYPE html>
<html>
<head>
    <meta charset="UTF-8">
    <title>普济方四库 - 第 1486 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1486 页/共 1812 页</h1>
    <div class="content">　　取梁上尘三指撮酒调服之
　　救产难经日不生及不顺生立効
　　用云母粉半两以温酒调服入口当产不顺者亦产万不失一又方将云母粉澄过研细一团如鸡子大临时无灰酒调下
　　益母丸　专治产难横逆并安胎顺气
　　用益母草其叶类大麻叶茎方花紫色白者不是五月五日采其叶茎隂干不见日忌铁器以石器磨为末炼蜜丸弹子大每服一丸临产以童子小便温送下若气不顺用木香参汤并艾醋汤送下
　　治产难亦治催生
　　用石燕一对令产母左右手持一只合手不问生死胎即下
　　治产难亦治胞衣不下神验方
　　以皂角末少许吹鼻中嚏出便下又方吞子二枚亦得
　　疗产妇难产催生
　　用飞生皮令妇执之或盖在背上带毛亦効
　　疗临产月日宜服
　　以榆白皮焙干为末日三服方寸匕令易产既产下儿身上皆有涂药是其验也
　　催生汤　治姙娠欲产痛阵尚踈难产经三两日不生胎死腹中或产母气乏委顿产道干涩才觉痛密破水便可服
　　治难产
　　取贝母作末服之兼治胞衣不出取七枚末酒下
　　疗妇人产难
　　朱书纸曰坐为蒲卧为鱼女属母儿属夫急急如律令使产妇吞之又书两道两手各执一丸子即下
　　又方
　　用土根细罗为防醋汤调下二钱便生
　　治难产儿不出
　　兔脑皮毛及头并烧灰酒服
　　治难产
　　以弓弩弦防腰及烧弩牙令赤内酒中饮之皆取发快速之义也
　　治难产
　　用滑石末与丹参蜜猪脂为膏俟入月即空心酒下弹丸大临产倍服令滑胎易生
　　治难产
　　取真珠末一两和酒服之立出
　　治难产
　　取羚角一枚刮尖为末酒调方寸匕一方将屑烧末酒服
　　治难产
　　取鼈甲烧末水服方寸匕立出
　　治妇人生子不出
　　用白狗血内酒中服之主下痢卒风痉伏日取之大补虚小儿惊癎止下痢
　　治生产难
　　用白鸡距及脑烧灰酒服之
　　治妇人难产
　　取龙脑少许以新汲水调服立効
　　治难产及胞衣不下
　　即取一升人尿用姜葱各一分煎三两沸乗热饮便下
　　治产难
　　取井花水半升顿一服
　　立圣丹　治产危急者【一名立圣鹤顶膏】
　　用寒水石四两内二两炭五升煆通赤取出同生者研细入硃砂同研如深桃花色每用二分井花凉水调糊用纸花剪如杏叶大摊药贴脐心干再易三过三上便产横逆恶候死胎不下并治神验寒水石非方觧石也即今人谓之软石膏者是也又法用鸡子清少许同调合时湏极至诚勿令杂人及鸡犬见
　　治产育艰难或一嵗一产者可以此少间之
　　用四物汤每服三钱加芸薹子一撮于经行后空心服之
　　又方
　　用升麻葛根二两加瞿麦干土牛膝栝蒌根豆豉炒各半两为散分作八服空心一日二服合滓服于每月经行后便服每服加芸薹子一撮尤妙
　　治难产催生
　　右蛇蜕皮一条全者取端午日置于沙锅中用纸一张水浸一日煎之候干收此纸有难产者剪三片子如蛇形新汲水吞之立产或每片纸子内拌牛粪中豆与吞亦神効即男左女右手把出药也一方端午合
　　酸浆酒　治难产
　　用酸浆草挼自然汁每服半盏暖酒半盏调之顿服立出
　　治难产方
　　右吞大豆三枚至七枚立产
　　又方
　　右于临月带海马子一枚良
　　治难产胎衣不下方
　　用大麻根三本以水一升煑取三合顿服之立下
　　又方
　　右令人含醋噀面闷即解亦治产母晕絶
　　疗产难歴日气力乏尽不能得生此是宿有病也虽有对证之剂仓卒亦可单用此方
　　取马啣一枚觉腹痛即令左手持之
　　催产蚕退散方
　　用蚕退纸一大张烧作灰研以酸浆草烂绞自然汁三分许酒三分防暖调下一方温水调服亦得
　　鸡子酒　疗难产二三日不下
　　用鸡子一枚去清或三枚亦得以苦酒半盏投鸡子酒中饮之产
　　催生马齿苋酒方
　　用马齿苋绞取自然汁三分入酒三分防暖服之立产
　　催生石燕子酒方
　　取石燕子以童子小便三分摩取自然汁防暖下赤小豆七粒立产
　　千锤草散　疗难产
　　取凿柄入孔里者烧末酒服之立下一方烧灰淋汁服
　　治母已死儿子不出方
　　但以水银如弹丸格口内喉中捧起令下食顷又捧令起子便落
　　又方
　　右菖蒲根绞取汁一二升灌口中此亦母死子生验
　　若日月未至而欲产者方
　　取夫衣带五寸烧作灰酒服立下
　　又方
　　取全蛇蜕一条腹痛时以绢袋盛绕腰
　　治产难
　　取萆麻子二枚两手各抱一枚湏臾立下
　　治产难横生逆生胎死胞不出方
　　右破雄鸡脇以手探取肝酒渍之湏臾出肝但以饮酒入口不觉生又一方鸡肝一具切以酒一盏煎六分去肝分二服
　　治产难数日不出极困欲絶者秘方
　　取乌鸡一头令走二时许捉取刺左翅下取血又刺血门取血以醇酒一小盏和血内真丹末方寸匕搅勿令凝服之投杯即活胎即下佳
　　治产难
　　用本年厯头剪下腊月三十日一行如月小用二十九日一行却剪为三叚记定上中下作三丸依上中下三次水吞下即产
　　治产时困闷
　　以冬葵子一合水二升煑取半升去滓顿服之少时便产
　　通灵散　正产催生
　　紧卷蛇蜕全者一条以蚯蚓泥裹之烧赤为末入些药末相助酒调服若经行不产然后用此一方先觉热闷又以新汲水调白蜜服之
　　治产时子但趋谷道者方
　　以熬塩熨之自止
　　又方
　　右滑石末温酒下一钱立効
　　治儿在腹中哭
　　右以多年空屋下防穴中土一块令产母服之即止
　　又方　治产时子但趋谷道者方
　　取桃仁分破书一片作可字一片作出字依前还合令母吞之便下即此是天尊法神验
</div>
    <div class="pagination">
<a href="普济方四库_page1485.html">上一页</a><span>...</span><a href="普济方四库_page1481.html">1481</a><a href="普济方四库_page1482.html">1482</a><a href="普济方四库_page1483.html">1483</a><a href="普济方四库_page1484.html">1484</a><a href="普济方四库_page1485.html">1485</a><span class="current-page">1486</span><a href="普济方四库_page1487.html">1487</a><a href="普济方四库_page1488.html">1488</a><a href="普济方四库_page1489.html">1489</a><a href="普济方四库_page1490.html">1490</a><a href="普济方四库_page1491.html">1491</a><span>...</span><a href="普济方四库_page1487.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
