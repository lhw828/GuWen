<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 186 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 186 页/共 215 页</h1>
    <div class="content">　　上件药捣，细罗为散。每服一钱，以温水半盏调服，量儿大小，以意分减，以利为度。张涣兼治大小便不通。

　　张锐《鸡峰方》用麻子以水研汁饮之。

　　卷之九·肺脏部·肾脏部

　　肺

　　〔钱〕肺主喘。实则闷乱喘促，有饮水者，有不饮水者。虚则哽气，长出气。

　　肺病闷乱，哽气长出气，气短喘急。肺热，手掐眉目鼻面，甘桔汤主之。肺盛，复有风冷，胸满短气，气急喘嗽上气，当先散肺，后发散风冷。散肺，泻白散、大青膏主之，肺只伤寒，则不胸满。肺虚热，唇深红色，治之散肺虚热，少服泻白散。肺脏怯，唇白色，当补肺阿胶散主之，若闷乱气粗，喘促哽气者难治，肺虚损故也。脾肺病久则虚而唇白，脾者肺之母也，母子皆虚，不能相营，故名曰怯。

　　肺主唇白而泽者吉，白如枯骨者死。（此以唇诊肺之法也，唇白色者肺脏怯也，阿胶散主之，若手寻衣领及乱捻物者，肝热也，宜泻青丸，手掐眉目鼻面者，肺热也，宜甘桔汤之类是也。） 肺病见春，金旺，肺胜肝也，当泻肺，轻者肺病退，重者目淡青，必发惊，更有赤者，当搐。（海藏云：为肝怯，故目淡青也。）〔洁〕肺主燥，自病则喘嗽，燥则润之。实则喘而气盛，泻白散主之。虚则喘而少气，先益黄散，后阿胶散主之。心乘肺，贼邪，热而喘嗽，先地黄丸，中导赤散，后阿胶散主之。肝乘肺，微邪，恶风眩冒昏愦嗽，羌活膏主之。肾乘肺，实邪，憎寒嗽清利，百部丸主之。脾乘肺，虚邪，体重吐痰泄泻嗽，人参白术散主之。〔刘〕凡肺之得病，必先观心脾二脏之虚实，若心火烁金，即当先抑心气，后吃肺药。若心气和，即便看脾脉，若脾气虚冷，即不能相生，而肺家生气不足，则风邪易感，故患肺寒者，皆脾虚得之。若脾气盛实，则亦痞隔中焦，而大肠与肺表里不能相通，夫中焦热隔，则肺与大肠不通，其热毒之气，必上蒸于肺而生痰，故患肺热者，多脾实得之。心气盛者泻之，脾气虚者益之，脾气实者通之，然后随其肺之寒热以治之，故有抑心气、益脾气、通肺气、三药。若诊其脉气心、脾、两脏俱和，而肺自生疾，则但察肺家虚实而治之。〔薛〕肺经郁热，用泻白散。肺气自虚、用四君子汤。外邪所乘，用参苏饮。心火炎燥，用人参平肺散。中焦实痞、用大承气汤。脾不能生肺，用异功散。夫肺气盛者，肺中之邪气盛也，其脉右寸必浮而有力，宜用泻白散以泻之。若肺虚而有热者，执肺热还伤肺之说而不用人参，则误矣，仍参其证治之。

　　〔海〕肺苦气上逆，急食苦以泻之，诃子皮。一作黄芩。肺欲收，急食酸以收之，白芍药。以酸补之，五味子。以辛泻之，桑白皮。肺虚，以五味子补之，如无他证，钱氏补肺阿胶散主之，虚则补其母，脾乃肺之母，以甘草补脾。

　　阿胶散（钱氏） 又名补肺散阿胶（一两半，麸炒） 黍粘子（炒香） 甘草（炙，各二钱半） 马兜铃（半两，焙） 杏仁（七个，去皮尖，炒） 糯米（一两，炒）

　　上为末。每服一二钱，水一盏，煎至六分，食后温服。

　　〔海〕杏仁，本泻肺，非若人参、天门冬、麦门冬之补也，当以意消息之。

　　〔薛〕前方乃通治肺金之剂，经云：虚则补其母，若前药未应，当用五味异功散以补脾。

　　〔海〕肺实，以桑白皮泻之，如无他证，以泻白散主之，实则泻其子，肾乃肺之子，以泽泻泻肾。

　　泻白散（钱氏） 又名泻肺散桑白皮（细锉，炒黄） 地骨皮（洗去土，焙。各一两） 甘草（炒，半两）

　　上件为末。每服一二钱，水一中盏，入粳米百粒，同煎至六分，食后温服。

　　〔海〕治肺热骨蒸自汗，宜用此直泻之。用山栀、黄芩方能泻肺，但当以气血分之。

　　甘桔汤（方见咽喉） 大青膏 羌活膏（俱见惊搐） 百部丸（方见咳嗽） 人参白术散（方见痘渴） 四君子汤（方见杂病虚劳） 参苏饮（杂病发热） 人参平肺散（杂病咳嗽）

　　卷之九·肺脏部·肾脏部

　　咳嗽

　　《内经》曰：五脏六腑皆令人咳，非独肺也。皮毛者，肺之合也。皮毛先受邪气，邪气以从其合也。五脏之咳久乃移于六腑。又《病机式要》云：咳谓无痰而有声，肺气伤而不清也，嗽谓无声而有痰，脾湿动而为痰也，咳嗽，谓有声有痰也，因伤肺气，动于脾湿，故咳而嗽也。又，生气通天论云：秋伤于湿，冬必咳嗽。大抵素秋之气，宜清而肃，反动之，则气上冲而为咳嗽，甚则动于脾湿而为痰也。盖风乘肺者，日夜无度，汗出头痛，痰涎不利。热乘肺者，急喘而嗽，面赤潮热，手足寒冷，小儿多有之。火乘肺者，咳嗽上壅， 唾出血，甚者七窍血溢。

　　燥乘肺者，气壅不利，百节内痛，头面汗出，寒热往来，皮肤干燥，细疮燥痒，大便秘涩，涕唾稠粘。寒乘肺者，或因形寒饮冷，冬月坐卧湿地，或受冷风。春秋之气，或因外感。夏是火气炎上，最重。秋是湿热伤肺，冬是风寒外来也，宜各随其证而治之。

　　〔钱氏法〕夫嗽者，肺感微寒，八九月间，肺气大王，病嗽者必实，非久病也。

　　其证面赤痰盛身热，法当以葶苈丸下之，若久者，不可下也。十一月、十二月嗽者，乃伤风嗽也，风从背脊第三椎肺俞穴入也，当以麻黄汤汗之。有热证面赤饮水涎热，咽喉不利者，宜兼甘桔汤治之。若五七日间，其证身热痰盛唾粘者，以褊银丸下之。有肺盛者，咳而后喘，面肿欲饮水，有不饮水者，其身即热，以泻白散泻之。若伤风咳嗽，五七日无热证而但嗽者，亦葶苈丸下之，后用下痰药。有肺虚者，咳而哽气，时时长出气，喉中有声，此久病也，以阿胶散补之。痰盛者先实脾，后以褊银丸微下之，涎退即补肺，补肺如上法。有嗽而吐水，或青渌水者，以百祥丸下之。有嗽而吐痰涎乳食者，白饼子下之。有嗽而咯脓血者，乃肺热，食后服甘桔汤。久嗽者，肺亡津液，阿胶散补之。咳而痰实，不甚喘，而面赤，时饮水者，可褊银丸下之。治嗽大法，盛即下之，久即补之，更量虚实，以意增损。杜氏子五岁，自十一月病嗽，至三月未止。始得嗽而吐痰，乃外风寒蓄入肺经，令肺病嗽而吐痰，风在肺中故也，宜以麻黄散辈发散，后用凉药压之即愈。时医与珠粉丸、半夏丸、褊银丸、诸法下之，其肺即虚而嗽甚，至春三月间尚未愈。

　　召钱视之，其候面青而光，嗽而喘促哽气，又时时长出气。钱曰病困十已八九，然所以面青而光者，肝气旺也，春三月者，肝之位，肺衰之时也，嗽者，肺之病，肺自十一月至三月，肺即虚痿，又妄下之，脾肺子母俱虚，复为肝所胜，此为逆也，故嗽而喘促，哽气长出气也。钱急与泻青丸泻之，后与阿胶散实肺，次日面青而不光，钱又用补肺，而嗽如前，又与泻肝，未已而又加肺虚，唇白如练。钱曰此病必见，不可治之。何者？肝太旺而肺虚绝，肺病不得时而肝胜之，今三泻肝而肝病症不退，三补肺而肺病尤虚，此不久生，故言死也。此证，病于秋者十救三四，春夏者十难救一，果大喘而死。京东转运使李公，有孙八岁，病嗽而胸满短气。医者言肺经有热，用竹叶汤、牛黄膏各二服治之，三日加喘。钱氏曰此肺气不足，复有寒邪，即使喘满当补肺脾，勿服凉药。李曰医已用竹叶汤、牛黄膏。钱曰何治也。

　　医曰退热退涎。钱曰何热所作。曰肺经热而生嗽，嗽久不除，生涎。钱曰本虚而风寒所作，何热也，若作肺热，何不治其肺，而反调心，盖竹叶汤、牛黄膏治心药也。医有惭色。钱治愈。东都张氏孙九岁，病肺热。他医以犀、珠、龙、麝、生牛黄治之，一月不愈，其证嗽喘闷乱，饮水不止，全不能食。钱氏用使君子丸、益黄散。张曰本有热，何以又行温药，他医用凉药攻之，一月尚无效。钱曰凉药久则寒不能食，小儿虚不能食，当补脾，候饮食如故，即泻肺经，病必愈矣。服补脾药二日，其子欲饮食，钱以泻白散泻肺，遂愈十分。张曰何以不虚。钱曰先实其脾然后泻肺，故不虚也。

　　洁古法 肺之生病而成嗽，大抵秋冬则实，春夏则虚，更详五脏兼见之证，以辨虚实。若实，则面赤饮水，身热痰涎盛，涕唾稠粘，咽干不利，喘嗽面肿吐食，皆当先补脾益黄散，后泻肝泻青丸。若咯脓血，是肺痿也，用清肺散治之。若虚，则面白脱色，气少不语，喉中有声，唾痰清利，法当阿胶散补之。若亡津液，用白术散主之。嗽而两胁痛者，属肝经，用小柴胡汤（发热）。咳而呕苦水者，属胆经，用黄芩半夏生姜汤。咳而喉中如梗者，属心经，用甘桔汤。咳而失气者，属小肠，用芍药甘草汤。咳而右胁痛者，属脾经，用升麻汤。咳而呕长虫者，属胃经，用乌梅丸。咳而喘息吐血者，属肺经，用麻黄汤。咳而遗屎者，属大肠，用赤石脂汤。

　　咳而腰背痛甚则咳涎者，属肾经，用麻黄附子细辛汤。咳而遗尿者，属膀胱，用茯苓甘草汤。咳而腹满不欲食，面肿气逆者，属三焦，用异功散（吐泻）。

　　曾氏法 咳嗽者固有数类，但分冷热虚实，随证疏解。国中时，未有不因感冒而伤于肺，《内经》曰：肺之令人咳何也？岐伯曰：皮毛者，肺之合也，皮毛先受邪气，邪气得从其合。故《难经》云：形寒饮冷则伤肺。使气上而不下，逆而不收，冲壅咽膈，淫淫如痒，习习如梗，是令嗽也。乍暖脱着，暴热遇风，邪气侵于皮肤，肺先受之，而为咳嗽，若初得时面赤唇红，气粗发热，嗽来痰鸣，此是伤风壅痰作嗽，用清肺饮、五拗汤及小柴胡汤、羌活散（伤寒）皆可解表，次青木香汤（阴肿）。有小儿汗出未干，遽尔戏水，亦致伤风咳嗽，外证眼胞微浮，额汗痰鸣，亦宜清肺饮、泻肺汤、与之疏风化痰，解利邪热，小柴胡汤亦可。若嗽日久，津液枯耗，肺经虚矣，肺为诸脏华盖，卧开而坐合，所以卧则气促，坐则稍宽，乃因攻肺下痰之过，名为虚嗽，声连不断，喉中痰鸣，气息欲绝，嗽罢则吐白沫，或干呕，此肺虚而气不顺也，面唇皆白而惨，嗽过额上多汗，哽气长出，乳食减少，致脾虚而胃亦虚，宜其有吐，投茯苓浓朴汤（吐）及藿香饮（不乳食），次温脾润肺，理中汤（吐泻）加杏仁、北五味子，水煎服，盖此药补脾而益肺，藉土气以生金，则自愈矣。或嗽而颊红有紫黯色，于理中汤内再加干姜为用，亦良法也。有脾虚亦能作嗽，当投补剂，用醒脾散（慢惊）

　　茯苓浓朴汤（吐）令脾气实，然后间以清肺饮煎服，疏解肺经风寒，及藿香饮助脾养胃，亦救子益母之法也。有一证咳嗽至极时，顿呕吐乳食与痰俱出，尽方少定，此名风痰壅盛，肝木克脾土，宜以白附饮（吐）投之即效。

　　〔薛氏法〕若咳嗽流涕，外邪伤肺也，先用参苏饮。喘嗽面赤，心火刑肺也，用人参平肺散及六味地黄丸（肾）。嗽而吐青绿水，肝木乘脾也，用异功散加柴胡、桔梗。嗽而吐痰乳，脾肺气伤也，用六君子加桔梗。若嗽唾脓痰者，热蕴于肺而成肺痈也，用桔梗汤（见肺痈）。凡风邪外伤，法当表散而实腠理，其用下药，非邪传于内及胃有实热者，不宜轻用。面色白，脉短涩者，肺之本证也，易治。面色赤，脉洪数者，火刑金也，难治。

　　卷之九·肺脏部·肾脏部　咳嗽

　　发表

　　麻黄汤 治太阳证头疼发热，身痛恶风，无汗喘满，脉浮紧，八九日不解，当发汗，汗已，烦闷瞑目者，必衄，衄乃解，所以然者，阳气重故也。

　　甘草（半两） 麻黄（去节，一两半） 桂枝（一两） 杏仁（去皮，三十五个）

　　上每服三钱，水煎。

　　三拗汤 治感冒风邪，鼻塞声重，语音不出，或伤风头疼目眩，四肢拘倦，咳嗽多痰，胸满气短。

　　麻黄（不去节） 杏仁（不去皮尖） 甘草（生用）

　　上各等分，锉散。每服三钱，水一盏，生姜三片，煎至六分，去滓温服，取汗为度。一方，加荆芥、桔梗。嗽甚，加五味子、细辛各减半。又方，麻黄去节，杏仁去皮尖，甘草炙，名三和汤，治喘嗽尤妙。加减在乎活法，有热加前胡。伤风加荆芥。有痰加半夏。

　　加减三拗汤麻黄（去根节，三钱，水煮去沫，焙干） 桂枝（二钱） 杏仁（七个，去皮尖，炒黄，另研如膏） 甘草（炙，一钱）

　　上为粗末，入杏膏拌匀。每服一钱，水六分，煎至四分，去滓，温服无时，以汗出为度，量大小加减。若自汗者，不宜服之。

　　五拗汤 治感风湿及形寒饮冷，痰嗽咳逆，连声不已。

　　麻黄（不去根节） 杏仁（不去皮尖） 荆芥（不去梗） 桔梗（蜜水拌，炒。各五钱） 甘草（二钱半）

　　上每服二钱，水一盏，煎七分，无时温服。

　　百部丸 治小儿肺寒壅嗽，微喘有痰。

　　百部（炒） 麻黄（去节。各三两） 杏仁（四十枚，去皮尖，微炒，研入）

　　上为末，煮熟枣子，丸如皂子大。温水下二三丸，无时，日三四服。此本方也，仲景加松子仁五十个，蜜丸，更加胡桃肉，含化大妙。一方加甘草二钱。

　　九宝饮 治小儿嗽，是肺脏感寒，须表散，却服嗽药。

　　麻黄（去节） 薄荷 大腹皮 紫苏（各半两） 陈皮 杏仁（去皮尖） 桑白皮（炙） 肉桂 枳壳（各二钱半） 甘草（一钱半）

　　上锉散。每服二钱，生姜、乌梅煎服。冷证，去薄荷。热证，去陈皮、桂。

　　华盖散 治肺感寒邪，咳嗽上气，胸膈烦闷，项背拘急，声重鼻塞，头目昏眩，痰气不利。

</div>
    <div class="pagination">
<a href="证治准绳幼科_page185.html">上一页</a><span>...</span><a href="证治准绳幼科_page181.html">181</a><a href="证治准绳幼科_page182.html">182</a><a href="证治准绳幼科_page183.html">183</a><a href="证治准绳幼科_page184.html">184</a><a href="证治准绳幼科_page185.html">185</a><span class="current-page">186</span><a href="证治准绳幼科_page187.html">187</a><a href="证治准绳幼科_page188.html">188</a><a href="证治准绳幼科_page189.html">189</a><a href="证治准绳幼科_page190.html">190</a><a href="证治准绳幼科_page191.html">191</a><span>...</span><a href="证治准绳幼科_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
