<!DOCTYPE html>
<html>
<head>
    <meta charset="UTF-8">
    <title>目经大成 - 第 5 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目经大成 - 第 5 页/共 46 页</h1>
    <div class="content">　　小来累累细如丝，应指浮沉无绝期，春夏少年俱不利，秋冬老弱却相宜。

　　脉形减于常人一倍曰小，阴也。为病不足。小而急防疝瘕，乍大乍小为劳复。若平人两手小，上下来去皆从，此禀质之清，不在病例。

　　大非阳盛血应虚，相火炎炎热病居，脉满胃翻须早治，脱阴咳痢亦愁余。

　　脉形加于常人一倍曰大，阳也。两手上下自如，禀赋之浓，亦不在病例。若得病而脉始大，或久病脉暴大，此为邪盛。经曰：大则病进。又曰：形瘦脉长，多气者死，是也。

　　芤形浮大软而松，随按随无似没中，亡血遗精并盗汗，真阴不济假阳从。

　　脉浮大而软，重按则根据微欲绝曰芤，阴去阳存，血脱之象也。主上下失血，遗精盗汗。

　　芤，慈葱也。《素问》无是名，刘三点云：芤脉何似？绝类慈葱，指下成窟，有边无中。《脉经》亦云中央空，两边实。夫空与无中，是无胃气耳，何得又谓长病得之生，卒病得之死。

　　弦脉迢迢长且劲，甲乙二经皆受病，饮痰寒热症多端，胃气如无防毕命。

　　脉端直以长，挺然指下，绰绰如按琴瑟弦曰弦，阴中之阳也，木也。为病在肝，为寒在少阳，为流饮，为痛。

　　弦而激为怒，弦而大为虚，乍迟乍数为疟。硬急如新张弓弦，此无胃气，如不食，土为邪胜，必难治。

　　伏持如失不无因，吐泻交加腹痛频，短气宿痰停饮食，个中消息认宜真。

　　脉重按着骨，指下才动曰伏，阴也，水也。为积聚，为瘕疝，为少气，为忧郁，为霍乱，为腹痛甚。伏数云热厥，从未经见，即见未敢遽用寒凉。伏迟而涩，阴极，为阳将绝。

　　止脉之因不用猜，饮痰气血食中来，数时一止阴消索，迟止真阳亦殆哉。

　　脉或数或迟，时一歇复来曰止，阴阳骤损之象也。阳极而阴不能和，数时一止。阴盛而阳无从入，迟时一止，上古名促、结。渐退者生，渐进者死。张长沙谓促、结皆病脉，其近于死可知矣。尚论迟止为 瘕，为寒气；数止为气结，为痈疽，为狂，为怒者哉。

　　濡脉阴阳真气衰，湿痰寒泄递相摧，多惊多汗精神惫，如此吾生岂有涯。

　　脉软极细极，如晴丝，虽有若无曰濡，阴阳俱损之兆也。为中湿，为自汗，为冷，为痹，为恐怖。病后老弱见之顺，平人少年见之逆。

　　躁形逼逼举于皮，来盛回衰疾复徐，道是有余元不足，阴阳乖戾病岖崎。

　　脉若大若紧，疾徐无常曰躁，阴中阳、阳中阴也。为痛，为惊，为中酒，为暴怒，为跌打伤。劳复亏损精血，热占乎中，寒因于外，阴阳乖戾，亦有此脉。平人得之，其性必劣，汗下后发热，烦渴脉躁，难治。脉经诸法具备，奈何不及躁脉。殆所谓弦者躁，紧者亦躁，洪者躁，数者亦躁耶。

　　已上十六脉，虽由博返约，致精归一，而约而精之中，复有大相悬绝之境，未能一一详核。姑述数则以概其余。如浮为表矣，凡阴虚者脉必浮大无力，岂可概言表而升散乎？沉为里矣，凡表邪初感殊甚，阴寒束于皮毛，阳气不能外达，则脉必先见沉紧，讵可概言里而攻内乎？迟为寒矣，凡伤寒初退，余热未清，脉虽迟而形带滑，讵可概言寒而温中乎？数为热矣，凡虚损之候，气血败乱，脉必数而躁，愈数者愈虚，愈虚者愈躁，讵可概言热而寒降乎？濡小固虚，而痛极壅蔽者，间尝有此，可骤补乎？弦伏类实，而真阴大亏者，必关格倍常，可消伐乎？又脉浮为表，治宜汗之，此其常也。而亦有宜下者焉。仲景云：若脉浮大，心下硬，有热属脏者，攻之不令发汗是也。脉沉为里，治宜下之，此其常也，而亦有宜汗者焉。少阴病，始得之，反发热而脉沉者，麻黄附子细辛汤，微汗之是也。脉数者常用葛根芩连汤以清之，若数而厥冷为虚脱，非灸非温不可，全不管数为阳盛。脉迟者常用干姜附子以温之，若阳明脉迟，不恶寒，身体 汗出，则用大承气，那顾得诸迟为寒。阳实者，人知其脉浮大矣，至其极，反伏匿焉。此干之上九，亢龙有悔也。阴虚者，人欲其脉濡小矣，至其极，反躁疾焉。此坤之上六，龙战于野也。肺病得肝脉，虽云我克微邪，然本脏之衰可占也。经曰：气不足，则己所胜者，轻而侮之；心病得肾脉，固知贼邪克我，而经亦有气虚邪凑之说。凡若此类，是条目之余，另具纲领，设孟浪任意，不复以四诊相参，未有不覆人于反掌。区区寸关尺之微，而欲定脏腑百病，其失可胜言哉。

　　卷之一

　　平人脉诀

　　欲识病脉，先审平脉，诊法乃得。

　　举浮而软按差长，禀得肝经血气强。

　　脉形浮缓有力，招招如揭长竿，为禀木气，为血盛，为春令。

　　指下清圆不是滑，心神王相须明察。

　　脉形溜亮微软，累累如循琅 ，为禀火气，为神王，为夏令。

　　去来敦浓土德隆。

　　脉形中和且平，悠悠如鸡践地，为禀脾气，为真元健顺，为令长夏、四季。

　　和缓轻清肺气充。

　　脉形轻浮微涩，聂聂如落榆荚，为禀金气，为气治，为秋令。

　　脉济以匀寻到底，天赋一生资肾水。

　　脉形沉实平均，朗朗如绵裹砂石，为禀水气，为精足，为冬令。

　　入手迟微或者沉，钟灵端的在三阴。

　　脉形沉细有力，小驶于迟，为禀阴气，为老年，为秋冬令。

　　三阳毓秀君知否，春夏时令行寸口。

　　脉形似大，微弦，少缓于数，为禀阳气，为壮岁，为春夏令。

　　胃气只缘脉有神，反关诊亦等常人。

　　脉形阳刚不躁，阴柔有力，病甚而不空不散，为有胃气，医可十全八九。脉形不在尺寸，而在关后，曰反关。

　　位次虽异，诊则一也。李士材谓反关脉主贵，直可发噱。

　　卷之一

　　死脉

　　连来三五为雀啄；脉来三至五至一止，如鸟啄粟，未数粒辄惊顾少停，曰雀啄。心绝。旧注脉坚而锐，如鸡之 ，如鸟之喙，脾绝。不知所谓。

　　半晌一至屋漏若；脉来极迟极软，如雨歇漏滴，半日一点，曰屋漏。脾绝。

　　弹石来洪按即无；脉来坚实迫指，切切如弹中人，曰弹石。肾绝。旧注脉劈劈如指弹石，是脉譬指、石譬肌肤语焉，而不详，此之谓与。

　　散乱不伦疑解索；脉来头绪纷纭，如已拆麻绳，散而不收。少焉一缕坚劲，如循刃，曰解索。肝绝。

　　鱼逝浮时倏而沉；虾游沉中浮几跃；脉来或散或断，时浮时沉，如鱼戏水，曰鱼逝。形曲而跳，沉静中忽鼓数下而去，曰虾游。肺绝。

　　鼎沸浑似煮羹初；脉来极数极躁，如煎羹烹水，涌涌无少息，曰鼎沸。阴绝。

　　乍绝忽苏曰灯落；脉来大，是愁人，忽了了。可意如灯将烬复明，曰灯落。阳绝。又初持朗朗，已而大非，谓灯落。亦通。

　　八者见一觅天医，人间那得还魂药。

　　久病形神已脱，得斯八脉，虽上工无所用其伎。否则或有可救，无徒以一脉谬诊费人。

</div>
    <div class="pagination">
<a href="目经大成_page4.html">上一页</a><a href="目经大成.html">1</a><a href="目经大成_page2.html">2</a><a href="目经大成_page3.html">3</a><a href="目经大成_page4.html">4</a><span class="current-page">5</span><a href="目经大成_page6.html">6</a><a href="目经大成_page7.html">7</a><a href="目经大成_page8.html">8</a><a href="目经大成_page9.html">9</a><a href="目经大成_page10.html">10</a><span>...</span><a href="目经大成_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
