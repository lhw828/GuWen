<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 7 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 7 页/共 401 页</h1>
    <div class="content">　　一妇科诸证与方衇无异惟经带崩漏胎产症瘕不同兹集于此数证折衷羣书详加探讨病情方药要归正当其他诸证与方衇同者仍当于杂证门求之
　　一婴儿气血未充形神怯弱藏府柔脆风痰惊食诸邪易乘难去故急则为惊缓则成疳即吐泻感冒等证治之稍不如法皆足变生不测前贤称为难医不诚然哉非理明心细识精胆大未易擅塲兹分门别类博采羣书撮其精粹以为幼科指南
　　一痘疹亦婴儿之一证也而必耑其科者以其传变迅速犹方衇之伤寒不可以时日待也虽然治痘诚难而得其要防则难者易矣盖痘自禀赋天时人事以及发热见防起胀灌浆结痂落痂莫不有顺险逆之三候顺证不药而愈险证非药不愈逆证虽药无济业是科者能于此辨之明审之确更详察其虚实寒热所兼所挟之证而治之则于以挽回造化也无难矣疹证虽有数种惟痳疹一证变幻莫测更宜详究若夫种痘一法则又去逆就顺化险为平欲以人定胜天者也自宋以后始有是法皆互相授受未有成书今取耑科世业屡经试验方法载之于书
　　一眼科自灵枢大惑篇数语已足该后世五轮八廓之义千金外台又演其旨银海精微列证百余条龙木论分为五轮八廓内障外障七十二证宋金元明诸贤著述各有发明可谓既详且尽矣然五轮之説尚本于经而八廓则凭臆立论三因病情未见精切兹特据经订正采辑诸书精蕴弃其駮杂
　　一灵枢经为刺灸家鼻祖其文精微详尽铜人一图星罗棋布甲乙千金等书阐其意旨然精斯术者恒不易得何也诚以经衇流行交防支别过接之际与夫井荥兪经合原等穴毫厘一差千里遂谬非穷究博考口传心授鲜能得其奥旨近世惟天星奇穴犹有得其传者其他未之尝闻今取灵枢各家之书精研详究考其分寸明其行列一一绘图立説
　　一人身藏府根于内经络行于外气血流贯于其中医固无内外之可分也苐以证之形于外故称之曰外科经云六府不和留结为痈亦可知无外之非本于内矣是集绘图立説外以辨其形色部位经络内以察其藏府气血与夫隂阳虚实六淫七情病因方药内治外治诸法详载于篇
　　一正骨科向无成书各家著述惟凖防稍备然亦只言其证药而于经络部位骨度名目手法俱未尝详言之今考灵素骨度篇及十二经络与所伤部位及外治内治药饵手法器具一一绘图立説彚集成书
　　一证候传变难以言尽而其要不外隂阳表里寒热虚实八者而已是集凡论一证必于是八者反覆详辨故谓之心法经云知其要者一言而终不知其要流散无穷此之谓欤
　　一医者书不熟则理不明理不明则识不精临证游移漫无定见药证不合难以奏效今于古今之言病机病情治法方药上叅灵素弃其偏駮録其精粹编为歌钤学者易于成诵故曰要诀















　　御纂医宗金鉴首卷凡例
<子部,医家类,御纂医宗金鉴>
　　钦定四库全书
　　御纂医宗金鉴卷一
　　订正仲景全书凡例
　　一伤寒论与金匮要畧原是一书自林亿校刋遂分为二殊失先贤之意后赵开美仍合为一书今复其旧使后学知伤寒与杂证原非有二也
　　一全书经文诸家旧本或字有增减或节有分合或重出不书衍文或正误各不相同是集则以仲景全书为凖而参之各家以昭画一
　　一伤寒论金匮要畧法律本自井然但系千载遗书错误颇多虽经歴代注家编次诠解然各执己见位置无常难以为法兹集伤寒分经仍依方有执条辨而次序先后则更为变通金匮门类悉照林亿校本而纲领条目则详为分别并不拘泥前人惟在啓发后学足禆实用
　　一经中凡错简遗误文义不属应改补删移者审辨精覈皆详于本条经文之下其有全节文义不相符合絶难意解者虽勉加注释终属牵强然其中不无可采之句故另彚二帙一曰正误一曰存疑附之卷末以备参考金匮要畧仿此
　　一书中辞精义奥注释诚难若徒尚辞华必支离蔓衍何以阐发微言是注惟期简易明显发挥经旨间或旁参互证亦惟援引本经不事虚文用滋惑
　　一伤寒论自成无已创注以来踵之者百余家金匮要畧自赵良衍义后继之者十余人各有精义羽翼经文然或渉浮泛或近隐晦醇疵并见难以适从兹汰其重复删其冗防取其精确实有发明者集注于右用资考证
　　一上古有法无方自仲景始有法有方其规矩变化之妙立法成方之旨各有精义皆当眀晰兹于每方必审究其立方主治之理君臣佐使之相辅功能性味之相合一一解于其后即方中用水之甘澜麻沸火之宜文宜武煎之缓急渍之迟速服之频顿莫不各有适病之宜前人或置而不论者必备録而详解之
　　一是集伤寒则首六经次合病并病次差后劳复食复隂阳易次壊病温病痉湿暍霍乱次可汗不可汗可吐不可吐可下不可下次平衇辨衇法此一书之次第也首纲领次具证次出方次因误致变次因逆成壊此一篇之次第也首经文次注释次集注次方药次方解集解其经文有缺误者则加辨论于经文之下以按字冒之其与本条互相发明而非専论本条者加辨论于本注之后亦以按字冒之此逐条之次第也俾后学了然心目易于融防贯通金匮要畧序法仿此
　　一金匮二十五章内有与伤寒文同者十之一二虽为重出然亦间有义别之处今将伤寒论中已有専注者则不复赘释其与本经切要者必重加发明以阐扬其旨
　　一古人姓氏有传记详明者昭昭可考若仅书其字则无从知其名矣夫以其人竭虑殚精乆而冺其迹所不忍也故于无考者书其字可考者书其名以示不没其善之意









　　御纂医宗金鉴卷一凡例
　　钦定四库全书
　　御纂医宗金鉴卷一
　　订正仲景全书伤寒论注太阳上篇目録
　　桂枝汤
　　桂枝加附子汤
　　五苓散
　　麻黄杏子石膏甘草汤
　　十枣汤
　　桂枝加人参汤
　　葛根黄芩黄连汤
　　桂枝去芍药汤
　　桂枝去芍药加附子汤
　　桂枝加厚朴杏子汤
　　蒂散
　　大陷胸汤
　　小陷胸汤
　　三物白散
　　大陷胸丸
　　文蛤散












　　御纂医宗金鉴卷一目録
　　钦定四库全书
　　御纂医宗金鉴卷一
　　订正仲景全书伤寒论注
　　伤寒论后汉张机所着发眀内经奥旨者也并不引古经一语皆出心裁理无不该法无不备盖古经皆有法无方自此始有法有方啓万世之法程诚医门之圣书但世逺残阙多编次传写之误今博集诸家注释采其精粹正其错譌删其驳杂补其阙漏发其余蕴于以行之天下则大法微言益昭诸万世矣
　　辨太阳病衇证并治上篇
　　太阳主表为一身之外藩总六经而统荣卫凡外因百病之袭人必先于表表气壮则卫固荣守邪由何入经曰虽有大风苛毒勿之能害是也若表气虚则荣卫之气不能御外故邪得而乘之经曰虚邪不能独伤人必因身形之虚而后客之也卫阳也荣隂也风阳邪也寒隂邪也邪之害人各从其类故中风则卫受之伤寒则荣受之卫分受邪则有汗为虚邪桂枝证也荣分受邪则无汗为实邪麻黄证也荣卫俱受邪均无汗皆为实邪大青龙证也大纲三法用之得当其邪立解用违其法变病百出縁风为百病之长故以风中卫列为上篇寒伤荣与风寒两伤列为中下二篇其条目俱详于本篇之下俾读者开卷了然有所遵循也
　　太阳之为病衇浮头项强痛而恶寒
　　【注】太阳膀胱经也太阳之为病谓太阳膀胱经之所为病也太阳主表表统荣卫风邪中卫寒邪伤荣均表病也衇浮表病衇也头项强痛恶寒表病证也太阳经衇上额交巅入络脑还出别下项连风府故邪客其经必令头项强痛也恶寒者因风寒所伤故恶之也首揭此条为太阳病之提纲凡上中下三篇内称太阳病者皆指此衇证而言也
　　【按】荣卫二者皆胃中后天之谷气所生其气之清者为荣浊者为卫卫即气中之慓悍者也营即血中之精粹者也以其定位之体而言则曰气血以其流行之用而言则曰营卫营行衇中故属于隂也卫行衇外故属于阳也然营卫之所以流行者皆本乎肾中先天之一气故又皆以气言曰营气卫气也
　　【集注】滑夀曰衇在肉上行主表也
　　方有执曰表即皮肤荣卫丽焉故衇见尺寸俱浮知病在太阳表也项颈后也恶寒者该风而言也风寒初袭而郁于表不能再胜风寒之外忤故畏恶之
　　程应旄曰太阳经之见证莫确于头痛恶寒故首揭之
　　吴人驹曰头为三阳之通位项为太阳之専位有所障碍不得如常之柔和是为强痛
　　太阳病发热汗出恶风衇缓者名为中风
　　【注】太阳病即首条衇浮头项强痛而恶寒之谓也卫为表阳风属阳邪风邪中人则卫受之从其类也风中于卫即发热者以风卫皆阳其性本热故变热甚防不似伤寒待其闭郁而始热也卫病不能固表又为阳邪所蒸故腠理踈而汗出也汗出表虚为风所忤故恶风也风性柔软故衇缓也此承上条言太阳病又兼见此衇证者名曰中风以为中风病之提纲后凡称中风者皆指此衇证而言也
　　【集注】方有执曰衇缓即下文阳浮而隂弱之谓言既有如首条所揭之太阳病加之发热汗出恶风而衇缓者则其病乃是触犯于风所致故名中风汪琥曰中风非东垣所云中府中藏中血衇之谓盖中字与伤字同义仲景论中不直言伤风者恐后学不察以咳鼻塞声重之伤风混同立论故以中字别之也衇缓当作浮缓看浮是太阳病衇缓是中风衇中篇紧衇亦当仿此
　　太阳中风阳浮而隂弱阳浮者热自发隂弱者汗自出啬啬恶寒淅淅恶风翕翕发热鼻鸣干呕者桂枝汤主之
　　【注】太阳中风即上二条合而言之又详举其证以出其治也后凡称太阳中风者皆指此衇此证也隂阳指荣卫而言非指尺寸浮沉也阳浮即越人曰三菽之浮肺之浮也肺主皮毛取之而得者即卫分之浮也六菽之浮心之浮也心主血衇取之而得者即营分之浮也营分之浮较之卫分之浮则无力而弱故曰阳浮而隂弱也卫为风客则卫邪强而发热矣故曰阳浮者热自发营受邪蒸则营不固而汗出矣故曰隂弱者汗自出营卫不和则肌表踈缓故有啬啬之恶寒淅淅之恶风翕翕之发热也然在皮肤之表非若伤寒之壮热无汗恶寒虽近烈火而不减恶风虽处宻室而仍畏也皮毛内合于肺皮毛不固风邪侵肺则气壅而鼻鸣矣胸中者阳气之本卫阳为风邪所干不能敷布则气上逆而为干呕矣故宜桂枝汤解肌固表调和营卫也
　　【集注】程应旄曰啬啬恶寒者肌被寒侵怯而敛也淅淅恶风者肌因风洒踈难御也翕翕发热者肌得热蒸合欲扬也啬啬淅淅翕翕字俱从皮毛上形容较之伤寒之见证自有浮沉浅深之别
</div>
    <div class="pagination">
<a href="御纂医宗金鉴_page6.html">上一页</a><span>...</span><a href="御纂医宗金鉴_page2.html">2</a><a href="御纂医宗金鉴_page3.html">3</a><a href="御纂医宗金鉴_page4.html">4</a><a href="御纂医宗金鉴_page5.html">5</a><a href="御纂医宗金鉴_page6.html">6</a><span class="current-page">7</span><a href="御纂医宗金鉴_page8.html">8</a><a href="御纂医宗金鉴_page9.html">9</a><a href="御纂医宗金鉴_page10.html">10</a><a href="御纂医宗金鉴_page11.html">11</a><a href="御纂医宗金鉴_page12.html">12</a><span>...</span><a href="御纂医宗金鉴_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
