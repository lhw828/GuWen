<!DOCTYPE html>
<html>
<head>
    <meta charset="UTF-8">
    <title>杂病广要 - 第 7 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 7 页/共 33 页</h1>
    <div class="content">　　不伏水土者，言人越在他境，乍离封邑，气候既殊，水土亦别，因而生病，故云不伏水土。病之状，身体虚肿，或下利而不能食，烦满气上是也。（《病源论》）
　　肿喘相因
　　喘与胀，二证相因，必皆小便不利，喘则必生胀，胀则必生喘，但要识中标本先后。先喘而后胀者，主于肺；先胀而后喘者，主于脾。何则？肺金司降，外主皮毛。经曰：肺朝百脉，通调水道，下输膀胱。又曰：膀胱者，州都之官，津液藏焉，气化则能出矣。是小便之行，由于肺气之降下而输化也。若肺受邪而上喘，则失降下之令，故小便渐短，以致水溢皮肤而生肿满焉。此则喘为本而肿为标，治当清金降气为主，而行水次之。脾土恶湿，外主肌肉，土能克水。若脾土受伤，不能制水，则水湿妄行，浸渍肌肉，水既上溢，则邪反侵肺，气不得降而生喘，此则肿为本而喘为标，治当实脾行水为主，而清金次之。苟肺证而用燥脾之药，则金得燥而喘愈加；脾病而用清金之药，则脾得寒而胀愈甚矣。近世治喘胀者，但知实脾行水，而不知分别肺脾二证，予故为发明之。（《杂着》）（按：《统旨》本于此说，更曰：先肿而后喘者，是肾水上溢侵肺，以致气壅窒碍，不得降下而生喘。）
　　死证
　　病患荣卫竭绝，面浮肿者死。病患卒肿，其面苍黑者死。病患手掌肿无文者死。病患脐肿反出者死。病患阴囊茎俱肿者死。病患脉绝口张足肿，五日死。病患足趺肿，呕吐头重者死。病患足趺上肿，两膝大如斗者，十日死。（《脉经》）（按：此诸条中，有宜该诸病者，姑列于此。）葛氏方云：凡肿有五不治：面肿仓黑（《千金翼》仓作苍），肝败不治。掌肿无理满满（《翼》无满满二字），心败不治。脐满肿反者，脾败不治。腹满无文理，肺败不治。阴肿不起，肾败不治。（《医心方》）（《烟霞圣效方》曰：面生黑色者肝死，两肩凸者肺死，脐中突出脾死，两手无纹者心死，下注脚肿者肾死。此五证内显一证者，不治也。）水病有五不治：第一，唇黑伤肝。第二，缺盆平伤心。第三，脐出伤脾。第四，足下平满伤肾。第五，背平伤肺。凡此五伤，必不可治。（《病源论》）大凡虚肿，先起于腹，而后散于四肢者，可治；先起于四肢，而后归于腹者，不治。至若蛊胀而肚上有筋，腹满而大便滑泄，久疟而转作虚浮，与夫唇黑伤肝，缺盆平伤心，脐突伤脾，足平伤肾，背平伤肺，皆为不治之证，当明辨之。男从脚下肿而上，女从身上肿而下，或肉硬，成手掌平，并不治。（《直指》）水有五候：一、因服药，泄痢不止者，死候。二、服药不泻，死候。三、体上筋脉赤，如藤大者，死候。四、脉沉细者，死候。五、面小消瘦，死候。（《医林方》）水肿死证，见一即危（原此举五伤）。如卵缩向上，阴囊无缝，及茎肿腐者死。大便滑泄，水肿不消者死。加以喘满，虽暴病亦必不治。泄后腹胀而有青筋者死。鼻扇目青，耳焦面黑，破脱肉者，死期迫矣。如肺气不能下行，两足肿溃，而小水全无，腹中之痛不可名状，以手揉左则痛攻于右，揉右则痛攻于左，当脐揉熨则满腹俱痛，叫喊不绝，利水敷脐之药俱不效，无可治矣。（《医通》）
　　治法总例
　　初和甫治水肿等方。经云平治权衡，谓察脉浮沉也。去宛陈，谓涤肠胃中腐败也。开鬼门，谓发汗也。洁净府，利小便也。脉浮，如秤衡之在上，即发汗。鬼门，汗空也。脉沉，如秤锤之在下，即利小便。净府，小肠也。（《鸡峰》）治法大要，身有热者，水气在表，可汗。身无热者，水气在里，可下。其间通利小便，顺气和脾，俱不可缓耳。（《直指》）治疗之法，先实脾土，脾实则能舍水，土得其政，面色纯黄，江河通流，肾水行矣，肿满自消。次温肾水，骨髓坚固，气血乃从，极阴不能化水，中焦温和，阴水泮流，然后肿自消而形自盛，骨肉相保，巨气乃平。（《济生》）若少壮充实患此，脉来浮大有力，当导去其水。年老虚弱得此，补中行湿为先。若气下陷者，即当提之。盖脾者养命之本，肾者乃生气之原也，不可不究二脏之虚实。（《奇效》）余于此证，察其实者，直清阳明，反掌收功。苟涉虚者，温补脾肾，渐次康复。其有不大实亦不大虚者，先以清利见功，继以补中调摄。又有标实而本虚者，泻之不可，补之无功，极为危险。（《必读》）治水之法，行其所无事，随表里寒热上下，因其势而利导之。故宜汗宜下，宜渗宜清，宜燥宜温，六者之中，变化莫拘。（《汇补》）
　　禁峻泻
　　此病不宜动大肠峻泻，医者多用芫花、大戟、甘遂、葶苈、猪苓、泽泻之类，故消取虽易，补闭即难，往往致水复来而无以治之也。（《鸡峰》）证虽可下，又当权其重轻，不可过用芫花、大戟、甘遂之剂，一发不收。吾恐峻决者易，固闭者难，水气复来而无以治之。（《直指》）水肿因脾虚不能制水，水渍妄行，当以参术补脾，使脾气得实，则自健运，自能升降，运动其枢机，则水自行，非五苓、神佑之行水也，宜补中行湿利小便，切不可下。（《丹溪心法》）诸家只知治湿当利小便之说，执此一途，用诸去水之药，往往多死。又用导水丸、舟车丸、神佑丸之类大下之，此速死之兆。盖脾极虚而败，愈下愈虚，虽收效目前，而阴损正气，然病亦不旋踵而至。大法宜大补中宫为主，看所挟加减，不尔则死。（《丹溪心法汇集》）
　　处方诸说
　　气虚肿满者，由脾气停滞，脾经受湿，气不流行，致头面虚浮，四肢肿满，腹肚膨胀如鼓，上喘气急者，可与茯苓散、五苓散、三和散、分气紫苏饮、木香分气丸、俞山人降气汤、小降气汤、苏子降气汤、曹脾散、嘉禾散。（《和剂指南》）亦有虽烦渴而大便已利者，此不可更利，宜用五苓散加木通、大腹皮、以通小便，或分心气饮。小便多少如常，有赤时，有不赤时，至晚则微赤，却无涩滞者，亦属阴也，不可遽补，木香流气饮，继进复元丹。若大便不溏，气急胀满，宜四磨饮下黑锡丹。感湿而肿者，其身虽肿，而自腰下至脚重，腿胀满尤甚于身，气或急或不急，大便或溏或不溏，但宜通利小便，多服五苓散吞木瓜丸，间进除湿汤，加木瓜、腹皮各半钱，炒萝卜子七分半，碾碎之。有元肾气根下注而成脚肿，此当就元头上治，不可妄以香港脚药施之。盖气入肾，则先脚肿而后肾疼；肾气注，则失肾疼而后脚肿。病后浮肿，此系脾虚，用二分平胃散，一分五苓散，和匀汤调；或生料煎服；或用生料平胃散，加木瓜、腹皮、人参各半钱，茯苓一钱；或六君子汤，加木香半钱。肿甚者，木香流气饮。（《要诀》）误用峻利，小便不通者，理苓汤和之。不伏水土而肿，胃苓汤。病后腰脚浮肿，为有水气，胃苓汤加黄连。（《医通》）
　　疮变为肿证治
　　又有年少血热生疮，变为肿满，烦渴小便少，此为热肿，《素问》所谓结阳者肿四肢是也。（《济生》）（按严氏处有赤小豆汤，见后。）有患生疮，用干疮药太早，致遍身肿，不可妄施他剂。若大便不通，升麻和气饮（按：此方引《和剂》，即于五积散中，去麻、桂、朴、芎，加干葛、大黄、升麻、灯心煎）。若大便如常，或以自利，当导其气，自小便导之。（《要诀》）今多有生疮，因洗浴迫毒归内而肿，此非水气，乃毒瓦斯也。有败毒散十六味，上肿加葱，下肿加灯草，甚能泄毒去风清热。（《医宗粹言》）通圣散，治身有恶疮，或用水洗，或用药熏，以致毒入腹而肿，本方加金银花、升麻、干葛、木通，去芒硝。（《保命歌括》）
　　发表方法
　　若止皮肤水，腹内未有者，服诸发汗药，得汗便瘥，然慎护风寒为急。（《肘后》）《古今录验》麻黄汤，疗风水，身体面目尽浮肿，腰背牵引髀股，不能食方。麻黄（五两去节）桂心（四两）生姜（三两）甘草（二两炙）附子（二枚炮）上五味切，以水一斗，先煮麻黄减二升，内药煎取三升，一服一升，日三。（《外台》）治风水，遍身肿满，骨节酸疼，恶风脚弱，皮肤不仁，麻黄散方。麻黄（一两去根节）石膏（二两）白术（二两）附子（一两炮裂去皮脐）汉防己（二两）桑根白皮（二两锉）上件药捣筛为散，每服五钱，以水一大盏，入枣三枚，生姜半分，煎至五分去滓，不论时候温服。（《圣惠》）治水气通身肿，麻黄汤方。麻黄（去根节二两半）白术（锉碎微炒二两）甘草（炙一两）石膏（碎三分）赤茯苓（去黑皮一两）上五味粗捣筛，每服五钱匕，水二盏半，枣二枚劈破，生姜一枣大拍碎，同煎至一钱，去滓温服，日三，每服盖覆，令汗出瘥。（《圣济》）
　　泻水方法
　　论治法，本当专利小水，以宽其胀。但肿势太盛，内而膀胱，外而阴囊，相连紧急，阻塞道路，虽加利水之剂，苦无一线之通，病何由去。必开其大便，以逐其水，随下而随补，则病已去而脾无恙，渐为调理，庶可得生。苟病势已极，而犹守旧规，吾恐闭城门而欲其盗之出也难矣。如肿势未退，还是利水为上。（《详补指掌》）治水肿，利小便，酒客虚热，当风饮冷水，腹肿阴胀满方。当陆（四两）甘遂（一两）芒硝吴茱萸芫花（各二两）上五味末之，蜜丸，服如梧子，饮服三丸，日三。一方有大黄、荛花各二两，无茱萸，加麝香、猪苓各一两。（《千金》）（按日本前辈，于此方加大黄，名平水丸，先教谕换名浚川丸。又《外台》引《肘后》治肿入腹苦满急，害饮食方，用葶苈、椒目、茯苓、吴茱萸。《医心方》引《新录方》治水病，腹大面肿，小便涩方。用葶苈、芒硝、吴茱萸。并与本方同趣，当参。）《古今录验》疗十水，大黄丸方。大黄（一分）硝石（一分）大戟（一分熬）甘遂（一分熬）芫花（一分熬）椒目（一分）葶苈（一分）上七味捣合下筛，以蜜和丸，如小豆，先食饮服一丸，日再，渐增，以知为度。范汪同。（《外台》）治大腹水肿，气息不通，命在旦夕者方。牛黄（二分）昆布海藻（各十分）牵牛子桂心（各八分）葶苈子（六分）椒目（三分）上七味末之，别捣葶苈如膏，合和丸之，如梧子，饮服十丸，日二，稍加，小便利为度，大良。正观九年，汉阳王患水，医所不治，余处此方，日夜尿一二斗，五六日即瘥，瘥后有他犯，因尔殂矣，计此即是神方。（崔氏云：蜜和为丸，蜜汤服。）（《千金》）《鸡峰》名海藻丸。《外台》：《古今录验》疗水病，牛黄桂枝丸，于本方去昆布、海藻、牵牛子（牛黄六铢研，桂枝十二铢。又一方云：桂六铢，椒目十二铢。一方云：海藻二十四铢，不用椒目，葶苈子半升熬。一方云：用一升），加牡蛎十二铢熬研，蜜和丸如梧子，饮服七丸，日再。三花神丸，治中满腹胀，喘嗽淋，一切水湿肿满，湿热肠垢沉积，变生疾病。甘遂大戟芫花（醋拌湿炒各半两）牵牛（一两）大黄（一两为细末）轻粉（一钱）上为末，滴水为丸，如小豆大，初服五丸，每服加五丸，温水下，每日三服，加至快利，利后却常服，病去为度。刘庭瑞神丸，用此药治水气，常得效。（《宣明》）秘传八方芫花丸，消水肿。大巴豆（二十粒去壳）葶苈子大黄桂枝芫花杏仁（各等分）上为末，米糊丸，每服五十丸，空心温酒吞，五更早吃，下水大效。（《得效》）（按：《肘后》治水蛊，用巴豆、杏仁二味。《得效》又有加味控涎丹，治热证，消浮退肿下水，于原方中，加芫花、葶苈、巴豆、黑牵牛。）治十水之病，百方不愈，面目四肢俱肿，气息喘急，寝卧不得，小便渐涩，腹胀气闷，水不入口，垂命欲绝，宜服神效葶苈散方。甜葶苈（三两隔纸炒令紫色）牵牛子（一两半微炒）猪苓（一两去黑皮）泽泻（二两）椒目（一两半）上件药捣，细罗为散，取葱白三茎切，以浆水一大盏，煎取半盏，入清酒半盏，搅令匀，稍热空腹调下三钱，如人行五里已来，即煮浆水粥，切入葱白，煮令极烂（《和剂》作如人行十里久，以浆水、葱白煮稀粥，至葱烂），更入清酒五合搅匀，热吃令尽，不得吃盐及诸面食，至午后来，或小便下三五升，或大便通利，气喘即定，肿减七分，隔日后再服，百日内切好将息。（《圣惠》）《和剂》神助散（旧名葶苈散），治十种水气，面目四肢遍身俱肿，以手按之，随手而起，咳嗽喘急，不得安卧，腹大肿胀，口苦舌干，小便赤涩，大便不利。既平之后，必须大将息，及断盐房室等三年。（《鸡峰》曰：神助散，仁宗赐名。又曰：孙兆父子常进。又引孙兆有按，录于石水条。）《直指》神助散，于本方加木香。神应散，治十种水气，五蛊--水蛊、血蛊、酒蛊、气蛊（按：缺其一），四肢浮肿，腹胀，大便不通，小便涩黄，蕴不思饮食，并皆治之。广木香（三钱）泽泻槟榔椒目（各半两）大黄（一两半）黑牵牛（一两）黑附子（一只重一两者佳半只湿纸裹炮裂）上为细末，每服五钱，樟柳根自然汁，蜜一大匙，将前附子同擂碎，取汁放温，五更同药调服，忌盐酱蜜腥腻房事一年。（《又用全书》）（按：《圣惠》麻仁散，亦附子、商陆同用，然此方更多泻药，故举之于此，而彼则录在温利中，用者宜考。）主水气香港脚方，最急用，其法用赤小豆五合，葫一头，生姜一分，并碎破，商陆根一条切，同水煮豆烂，汤成适寒温，去葫等，和（《政和》作细）嚼豆，空腹食之，旋旋啜汁令尽，肿立消，便止。（《本草图经》）（按：医心方》引《僧深方》治通身水肿，大小便不利方。商陆根三升薄切，赤小豆一斗，凡二物，水一斛，煮取一斗，稍饮汁食豆，以小便利为度。盖是祖方。又《魏氏》有绿豆赤小豆方，即与深师同趣。《魏氏》更有通气丸，亦赤豆、商陆并用，录在温利方中，宜参。又《朱氏》商陆、赤小豆、鲫鱼同煮用，亦宜参。）茅先生，小儿肿后，塌气散方（按：后字疑）。中庸赤小豆橘皮红萝卜子槟榔甘草（以上各等分）木香（一分）上为末，每服二钱，水一小盏，姜枣同煎至六分，通口服，进四服，看大小用。（《幼幼》）《杨氏》塌胀丸，治水病，浑身肿胀，喘急，小便不利。于本方去萝卜子、槟榔、甘草，为细末，滴水和丸，如绿豆大，每服三十丸，煮赤小豆汤下，不拘时候。（先教谕改为汤，每服槟榔末一钱，尤佳。）《袖珍》退肿塌气散，治积水惊水，或饮水过多，停积于脾，故四肢肿而身热，宜用药内消，其肿自退，于本方去中庸、槟榔。《惠眼观证》治水气肿满黄胆，中庸饮子方。海金砂续随子（各一分）生姜中庸（樟柳根是也各一两）蜜（二两）上五味细研，罨一宿，以次日五更时，用绢帛滤汁，只作一服，温暖吃尽，食前逼下黄水，乃服匀气药，补后用樟柳根煮粥吃。（《幼幼》）阳水肿胀，续随子炒去油二两，大黄一两，为末，酒水丸绿豆大，每日汤下五十丸，以去陈。（《本草纲目》引《摘玄方》）（此方先教谕名联步丸，联步即续随子也。）治夏月暴冷，忽则壮热泄痢，引饮热汤下断，变通身浮肿，成冷下结，脉沉细小数方。泽漆（一两半）吴茱萸茯苓白术桔梗当归犀角青木香海藻芍药大黄（各二两）上十一味咀，以水九升，煮取三升，分三服，下后消息五六日许。（《千金》）疏凿饮子，治水气，通身洪肿，喘呼气急，烦躁多渴，大小便不利，服热药不得者。泽泻赤小豆（炒）商陆羌活（去芦）大腹皮椒目木通秦艽（去芦）槟榔茯苓皮上等分咀，每服四钱，水一盏半，生姜五片，煎至七分，去滓温服，不拘时候。（《济生》）赤小豆汤，治年少血气俱热，遂生疮疥，变为肿满，或烦或渴，小便不利。赤小豆（炒）当归（去芦炒）商陆泽泻连翘仁赤芍药汉防己木猪苓（去皮）桑白皮（炙）泽漆（各半两）上咀，每服四钱，水一盏半，生姜五片，煎至八分，去滓温服，不拘时候。热甚者，加犀角二钱半。（同上）治水气，牵牛五灵煮散方。牵牛子（炒）槟榔（锉）木香赤茯苓（去黑皮）陈橘皮（汤浸去白焙各一两）上五味捣罗为散，如茶法煎三两沸，渴即饮之。此药兼治一切肺气香港脚，每觉心胸烦闷时，服一盏即愈。奔豚气上筑心胸，不可忍者，并三两盏立效。（《圣济》）（按：此盖徒都子方。）消水肿膏田螺大蒜车前子上三味和研作膏，作大饼覆脐上，水从便旋而出，数日而愈。（《群书钞方》引仇远《稗史》）
　　渗泄诸方
　　治肿入腹，苦满急，害饮食方。鲤鱼一头重五斤者，以水二斗，煮取斗半，去鱼，泽漆五两，茯苓三两，桑根白皮切三升，泽泻五两，又煮取四升，分四服服之，小盒饭利，渐消也。（《肘后》）若但是肿者，菟丝子一升，酒五升，渍二三宿，服一升，日三服瘥。（同上）若唯腹大，动摇水声，皮肤黑，名曰水蛊。白茅根一大把，小豆三升，煮取干，去茅根，食豆，水随小便下。（同上）深师疗暴水风水肿，或疮中水，通身皆肿，香薷术丸方。干香薷（一斤）白术（七两）上二味，捣术下筛，浓煮香薷取汁，和术为丸，饮服如梧子十丸，日夜四五服，利小便极良。夏取花叶合用，亦佳。（《外台》）崔氏疗水病，洪肿气胀，不消食方。干香薷五十斤。上一味细锉，内釜中，以水淹之，出香薷上数寸，煎使气两尽（《本草》使气力都尽），清澄之，渐火煎令可丸，服五丸如梧子，日三。稍加之，以小便利为度也，无所忌。《经心录》同。（同上）（按：《本草图经》引胡洽与崔氏同。《本草纲目》曰：其治水之功，果有奇效。《医宗粹言》曰：一方用香茹，冶水肿甚捷，有彻上彻下之功，肺得之则清化行而水自下。）胃苓丸，治肿。平胃散五苓散上各一帖，用大蒜蒸熟，丸胃苓二药五十丸，煎木通汤吞下。（《朱氏》）《方脉正宗》治诸湿肿，痰胀水胀，以五苓散加旋复花最妙。气实者，加葶苈子一、二钱。（《本草汇言》）通苓散，治肿满，口燥咽干，小便绝少。猪苓（去皮）白术（去芦）泽泻（去毛）赤茯苓（去皮）车前子木通茵陈瞿麦上锉散，每服四钱，水一盏半，灯心、麦门冬煎服。（《得效》）冬瓜丸，治十种水气，浮肿喘满。大冬瓜（一枚，先于头边切一盖子，取去中间瓤不用，以赤小豆水淘净，填满冬瓜中，再用盖子合了，用竹签签定，以麻线系，纸筋黄泥固济，窖干，用糯谷破取糠片两大箩，置冬瓜在内，以火着糠内煨之，候火尽取出泥，刮冬瓜令净，薄切作片子，并豆一处焙干。）上为细末，水煮面糊为丸，如梧桐子大，每服五十丸，煎冬瓜子汤送下，不拘时候，小便利为验。（《杨氏》）水肿，遍身浮肿，坐卧不得方。兰香三升，以水四升，煎取二升，分三服之。（《备预百要方》按：《本草》白字：兰草，味辛平，主利水道。）崔氏疗水病身肿方。鲤鱼一头（极大者去头尾及骨唯取肉）上一味，以水二斗，赤小豆一升，和鱼肉煮，可取二升以上汁，生布绞去滓，顿服尽。如不能尽，分为二服，后服温令暖。服讫下利，利尽即瘥。（《外台》）千金治大肠水，乍虚乍实，上下来去方，于本方加桑白皮、白术，以水煮取鱼烂，去鱼食取尽，并取汁细细饮下，鱼勿用盐。《圣惠》治水肿，利小便，鲤鱼粥方，于本方加商陆、紫苏茎叶，水煮候鱼烂熟，空腹食之，其汁入葱白、生姜、橘皮及少醋，调和作羹食之，其豆亦宜吃。（按：《千金》、《外台》更有鲤鱼数方，宜考。）乌珀散，治血分肿胀，溺涩短少，面目肢体尽皆浮肿者。乌鲤鱼（斤许者一尾）琥珀（真者六钱）砂仁（一两）先将鱼用竹条二根，从腮内取出肠杂，以琥珀、砂仁填灌腹内，用黄泥浓涂，以火围煨，俟烟将尽，即退火，俟冷敲下泥，取药研末，每服钱半，木香汤调下。（《医级》）
　　疏气诸方
　　治喘，手足肿，无碍丸。大腹皮（炙二两）蓬莪术三棱（皆湿纸裹煨熟一两）木香（面裹煨熟半两）槟榔（生一分）上为末，炒麦捣粉为糊，丸如梧桐子大，服二三十丸，生姜汤下。（《苏沈》）《三因》治脾气横泄，四肢浮肿，心腹胀满，喘不得卧。遂香丸，祈仙治邪气内逆，气不行为水肿，用此利气泄水。橘红（一两）木香青木香沉香槟榔皂荚甘遂乳香没药（各三钱）人参（一钱）醋糊丸如梧子大，烧酒下八分，渐减分数。（《大还》）
　　渗泄疏气并用诸方
　　治水气，遍身浮肿，心胸急硬，气满上喘，大小便涩方。桑根白皮（三两锉）赤小豆（一升以水五升煮熟取汁二升）郁李仁（三两汤浸去皮微炒）陈橘皮（二两汤浸去白瓤焙）紫苏叶（二两）白茅根（三两锉）上件药，捣筛为散，每服五钱，以小豆汁一大盏，煎至五分，去滓温服，日三服。（《圣惠》）（按：此方本出《外台》引《古今录验》疗气忽发满胸急者，然不以小豆汁煎，故今从《圣惠》录。《外台》又引文仲疗气兼水身面肿方，于本方去紫苏、茅根，加海藻、茯苓，宜参。）治虚劳，四肢浮肿，喘息促急，小便不利，坐卧不安，汉防己散方。汉防己（三分）猪苓（三分）陈橘皮（二两汤浸去白瓤焙）海蛤（一两）赤茯苓（三分）桑根白皮（三分）白术（半两）木香（半两）槟榔（一两）紫苏茎叶（一两）木通（一两锉）上件药捣，粗罗为散，每服三钱，以水一中盏，入生姜半分，煎至六分去滓，不计时候温服。（同上）《圣济》治痢后，四肢浮肿。五皮散，治暴发头面四肢肿喘候。赤茯苓皮大腹皮桑白皮橘皮生姜皮（以上各等分）上件捣罗为末，每服煎紫苏汤调下一大钱，煎服亦得，日进二服。（《传家秘宝》）《中藏经》大治男子妇人脾胃停滞，头目四肢悉肿，心腹胀满，上气促急，胸膈烦闷，痰涎上壅，饮食不下，行步气奔，状如水病。先服此药，能疏理脾气，消退虚肿。切不可乱服泻水等药，以致脾元虚损，所患愈甚。此药平良无毒，多服不妨。即本方为粗末，每服三钱，水一盏半，煎至八分去滓，不计时候温服。《三因》治皮水，四肢头面悉肿，按之没指，不恶风，其腹如故，不喘不渴，脉亦浮，即本方，近人磨木香水同煎亦妙（按：浓磨木香一呷同煎用，亦见《妇人良方》引《指迷方》）。《全婴方论》紫苏叶及五皮，水半盏，煎三分，去滓无时。《和剂》五皮散，主治稍与《中藏经》同，于本方去桑白皮、橘皮，加五加皮、地骨皮。（《事证方》陈世德方，用原方云：或加五加皮亦得，盖欲肿从小便去也。）《鸡峰》白术散，若其人久下利之后（《宝鉴》其人，有“他病瘥后或”五字），卒然身体足胫面目浮肿，小便反快，切其脉大而虚，此由脾肺虚弱，肺虚则不能潮诸气，脾虚则肌肉空疏，气无所归。于本方去桑白皮，加白术。《澹寮》曰：予少年时，曾患腹肚面目微肿，及内膨气急，服铺家五皮饮无效，归请益于叔父。叔曰：《局方》五皮饮，有地骨皮五加皮，非也；当如《中藏经》，使陈皮、桑白皮，乃有功于脾肺矣。根据而用之，三服即效。后以此活人颇多，最是己未岁，游清江市中，见一婆子，头面四肢洪肿，气喘腹胀，坐卧不安。予就写五皮饮方与之，不旬日复再至市，乃见其已无恙。予自忘与之方，但见婆子举家有愧色而谓予曰：近日病顿自安。予方丁属其将息法，忽见棹间有大筐盘药滓，视之即五皮饮方，知其取效于此方，小人不知予之心，乃虑求报，故妄托自愈。又甲子岁至五年，有一知县女，患证几似婆子，惟六脉细沉，为用五皮饮，加附子皮及复元丹，亦有效。戊辰岁过封川，欧解元者，病肿而脉沉细，亦取速效于五皮饮加附子皮。半载后，又有一人腹肿而小腑不快，况其素有白浊便多之患，一旦不流通而钟聚焉。予以五皮饮加猪苓皮疗之，亦取效。乃知此药不可轻忽。但《三因方》磨木香水煎者，却反不验，尤不可晓。茯苓汤，治脾气不实，手足浮肿，小便秘涩，气急喘满。赤茯苓（去皮）泽泻香附子（去毛）橘红大腹皮干生姜桑白皮（细锉炒七味各等分）上件咀，每服五钱，水一盏半，煎至七分，去滓温服，不拘时候。（《杨氏》）木香分气汤，治气留滞，四肢肿满，腹急中满，胸胁膨急，虚气上冲，小便臭浊，神思不爽。木香（一两）赤茯苓（一两）泽泻（半两）木猪苓（去皮三分）半夏（汤洗七遍半两生姜汁浸三宿炒）枳壳（去穗麸炒半两）紫苏子（半两炒）槟榔（半两炒）上件为粗饮，每服三钱，水一盏半，入灯心五寸长二十茎，煎至八分去滓，入麝香半字和匀，食前服。（《叶氏》）（《荩斋医要》不用麝香。）加减五苓散，治肿疾。木猪苓白茯苓白术板桂（各七钱）泽泻（一两）南木香丁香沉香槟榔（各七钱）白豆蔻（三钱半）上为细末，每服一钱半，煎白樟柳汤，空心点服。如要取水，加甘遂半钱在药内，利三、五次，又当以匀气药止之。（《朱氏》）香陆胃苓丸，治肿疾日久不愈，此药大能实脾导水，多服取效。丁香（去梗）商陆赤小豆陈皮（去白）甘草（炙五味各二两）苍术（如前制三两）泽泻（去粗皮二两半）赤茯苓（去皮）猪苓（去皮）白术（三味各一两半）肉桂（去粗皮一两）浓朴（同上制一两）上除丁香、肉桂不过火，余药锉焙，同前二味为末，用面微炒，水浸透煮糊，丸绿豆大，每服三十丸，至五十丸或七十丸，空心温汤下。儿小者，丸作粟壳大，吞服。（《活幼心书》）大橘皮汤，治湿热内甚，心腹胀满，水肿，小便不利，大便滑泄。橘皮（一两半去白）木香（一分）滑石（六两）槟榔（三钱）茯苓（一两去皮）木猪苓（去皮）泽泻白术官桂（各半两）甘草（二钱）上为末，每服五钱，水一盏，生姜五片，煎至六分，去滓温服。（《宣明》）（按：此方自五苓散变来。如《宝鉴》茯苓琥珀汤，亦于五苓散加琥珀、滑石、甘草，治湿热内蓄，膀胱窍涩，录在《淋病》中，当参。）导滞通经汤，治脾湿有余，及气不宣通，面目手足浮肿。木香白术桑白皮陈皮（各五钱）茯苓（去皮一两）上咀，每服五钱，水二盏，煎至一盏，去渣温服，空心食前。（《宝鉴》）又神秘汤，治病患不得卧，卧则喘，水气逆行，上乘于肺，肺得水而浮，使气不通流，脉沉大，于本方去白术，加紫苏叶、人参、生姜。导水茯苓汤，治水肿，头面手足遍身肿，如烂瓜之状，手按而塌陷，手起随手而高突，喘满倚息，不能转侧，不得着床而睡，饮食不下，小便秘涩，溺出如割而绝少，虽有而如黑豆汁者，服喘嗽气逆诸药不效，用此即愈。亦尝验其病重之人，煎此药时，要如熬阿刺吉酒相似，约水一斗，止取药一盏，服后小水必行，时即渐添多，直至小便变清白色为愈。赤茯苓麦门冬（去心）泽泻白术（以上各三两）桑白皮紫苏槟榔木瓜（以上各一两）大腹皮陈皮砂仁木香（以上各七钱半）上咀，每服半两，水二盏，灯草二十五根，煎至八分，去滓空心服。如病重者，可用药五两，再加去心麦门冬二两，灯草半两，以水一斗，于砂锅内，熬至一大碗，再下小铫内，煎至一大盏，五更空心服，滓再煎服。连进此三服，自然利小水，一日添如一日（《奇效》）加味胃苓汤，治一切水肿胀满，随证加减，功效如神。苍术（一钱二分）浓朴（七分）陈皮茯苓白术猪苓泽泻（各一钱）紫苏香附（各七分）木香（五分）阶沿草十叶，淡竹叶二十片，生姜三片，水煎。（《婴童类萃》）人参木香散，治水气病。人参木香茯苓枳壳滑石琥珀槟榔海金砂猪苓甘草（各等分）上为细末，每服五钱，生姜三片，水一盏，煎至七分，不拘时温服，日进三服。（《奇效》）五饮汤，治肢肿甚效。凡遍身肿胀，多有属支饮、溢饮者。旋复花赤茯苓半夏陈皮（各一钱）泽泻（七分）肉桂浓朴（姜汁炒各五分）枳实（麸炒）吴茱萸生甘草（各二分）姜水煎。不用白术者，恐直补脾以滞气也。（《大还》）廊清饮，治三焦壅滞，胸膈胀满，气道不清，小水不利，年力未衰，通身肿胀，或肚腹单胀，气实非水等证。枳壳（二钱）浓朴（一钱半）大腹皮（一二钱）白芥子（五七分，或一二钱）萝卜子（生捣一钱如中不甚胀能食者不必用此）茯苓（连皮用二三钱）泽泻（二三钱）陈皮（一钱）水一钟半，煎七分，食远温服。如身黄小水不利者，加茵陈二钱。如小腹胀满，大便坚实不通者，加生大黄三、五钱。（《景岳》）
　　温利方法
　　禹余粮丸，治十种水气。凡脚膝微肿，上气喘满，小便不利，即水气之候。蛇黄（大者三两，以新铁铫子盛，入一秤炭火中烧，蛇黄与铫子炭火一般通赤，用钳取铫子，便倾蛇黄入酽米醋二升，候冷取出，研如粉即止。）禹余粮（一两）针砂（五两真者，卖者多杂以铁屑，宜清搜之，以水淘令极净，控干入铫子，同禹余粮一处，用酽米醋二升同煎，醋干为度，并铫子入一秤炭火中烧，二物与铫子炭一般通赤，倾二药于净砖上候冷，一处研至无声如粉即止。）以上三味为主，其次量人虚实，入下项药。治水多是用转下冷药，惟此方上件三物，既非大戟、甘遂、葶苈、芫花之比，又有下项药，故老人虚人皆可服。羌活（去芦头）木香白茯苓（去皮）牛膝（去苗酒浸一宿焙干）川芎肉豆蔻（面裹煨香）茴香（微炒）蓬莪术（炮切）肉桂（去粗皮）干姜（炮）青橘皮（去白）京三棱（炮切）白蒺藜（炒去刺）附子（炮去皮脐）以上各半两，量人虚实老壮，斟酌多少，入前三味物。如虚人老人全用半两，少壮人随病浅深加减。上件为细末拌匀，汤浸蒸饼和丸，如梧桐子大，每服五十丸，加至一百丸，温熟水送下，空心食前。切忌盐味，如不能食淡，候水气退后，且以醋少许调和食可也。不能忌盐，勿服此药，徒劳无功。若果欲去病，死中求生，即须根据此忌盐，至诚服药。只于小便内旋去，并不动脏腑。水病初去后，仍须且服此药，每日一两服，兼以温和调补脾肾气血药将理。（《杨氏》）《鸡峰》名蛇黄紫金丹，有陈橘皮。《本事》引《万金方》紫金丹，有白术。（按：《本事》更曰：此方见《当涂杨氏家藏方》。及《夷陵集验方》，谓之禹余粮丸。考今《杨氏方》出许氏后，与《当涂杨氏》自是别书，然文最有条理，仍录出之。又《三因》稍与此同。《是斋》名神仙万金丸。）（先教谕曰：今用主药三味，效验甚捷速，前辈名三圣丸。）通气丸，治脾肾气虚，肾水流溢，四肢作肿，面目虚浮，腰脚肿胀，游走不定，小便赤涩，大便秘结，胀满气痞，脚膝无力，食少倦怠，渐成水证。附子（大者一只生去皮脐切成薄片子）大蒜头（五枚剥去皮苗捶令碎）赤小豆（拣净五两）以上三味，同于砂锅内，用水五升，慢火煮干为度。先用水三升煮，渐添至五升，只取附子焙干为末，余药不用。白花商陆根（半两）南木香（三钱不见火）沉香（二钱不见火）车前子（二钱半略炒）上同附子为细末，用薏苡仁末，水煮作糊为丸，如梧桐子大，每服四五十丸，薏苡仁煎汤下，空心食前，日进三两服。病甚者，日进五服不妨，其效如神。（《魏氏》）治虚劳四肢浮肿，宜服麻仁散方。大麻仁（一两）商陆（一两）附子（一两炮裂去皮脐）防风（一两去芦头）汉防己（一两）陈橘皮（一两汤浸去白瓤焙）上件药捣，粗罗为散，每服五钱，以水一大盏，入赤小豆一百粒，煎至五分去滓，食前温服。（《圣惠》）（按古方治水多用麻仁者，《本草》黑字：麻子，逐水，利小便。）《圣济》治痢后四肢浮肿。复元丹，治水肿喘息奔急，水气盈溢，心腹坚胀。（原文稍繁，今从《观聚方》节录。）附子（炮二两）南木香（煨）茴香（炒）川椒（炒出汗）独活浓朴（去皮锉姜制炒）白术（略炒）陈橘皮吴茱萸（炒）桂心（各一两）泽泻（一两半）肉豆蔻（煨）槟榔（各半两）上一十三味为末，糊丸梧子大，每服五十丸，紫苏汤下，不以时。盖药能助真火以养真土，运动枢机，安平必矣。法当禁欲，并禁咸半年，乃不再作。（《三因》）有老人足胫微肿，脾胃虚弱，泄泻吐食，调脾补胃，略无寸效，用三和散而愈。后服复元丹，兼补脾气，连日利，三日其病脱然。盖复元丹，专治脾胃虚弱而致肿者。（《朱氏》）继洪近年治肿疾数人，皆脉沉而殆甚，用此药立见功效而气宽肿消，真奇药也。倘服此药，或更灸分水穴，脉不浮而肿不消，则难安矣。（《澹寮》）（按：《事证方》茯苓散，治水肿退后调补，及《朱氏》沉香大腹皮汤药料，与此方不同，而旨趣则稍同，今不敢繁载，宜参看也。）沉附汤，治肿病。大凡肿病，因积而得，先用积药，积既除而肿再作，小便不利，到此束手矣。若用利小便药，性寒而小便愈不通。故小便不利，则中焦下焦不升降，痞膈为寒气所结，故水凝而不通，但用沉附汤。附子（一只生去皮脐切作片）上用生姜十数片，水三盏，煎八分，次用沉香浓磨二钱许，加入药，再煎二沸，去滓空心服，如此则小便自通，喘满自去矣。沉附汤，一向吃三五十只附子无碍，男子妇人皆可服。梁国佐方。（《朱氏》）实脾散，治阴水，先实脾土。浓朴（去皮姜制炒）白术木瓜（去穣）木香（不见火）草果仁大腹子附子（炮去皮脐）白茯苓（去皮）干姜（炮各一两）甘草（炙半两）上咀，每服四钱，水一盏半，生姜五片，枣子一枚，煎至七分，去滓温服，不拘时候。（《济生》）《本事》治脾元虚，浮肿，实脾散，用附子、草果、干姜、甘草、大腹连皮、木瓜，六味锉焙为末，沸汤点服。（按：此方不如严氏加减之妙，故《观聚方》特表出彼方，附以许氏原方。）加味实脾散（玉机），治脾虚受湿，用此方养脾气。苍术（土炒一两水三碗煎二碗）白术（三钱）人参（二钱）白茯苓半夏大腹皮桑皮（各一钱）浓朴（八分）熟附子（五分）车前子（炒一钱）沉香（磨入）（《证治大还》）（按：所引《玉机》未知何书，今《微义》无所考。）薛己治儒者痢后，两足浮肿，胸腹胀满，小便短少，用分利之剂，遍身肿，兼气喘。（魏之曰：非水肿而分利之，则气愈伤而喘作。）薛曰：两足浮肿，脾气下陷也。胸腹胀满，脾虚作痞也。小便短少，肺不能生肾也。身肿气喘，脾不能生肺也。用补中益气汤加附子而愈。半载后因饮食劳倦，面目浮肿，小便短少，仍服前药，顿愈。（《类案》）（按：水气忌壅补，此案难信，姑存之。）加味肾气丸，治肾虚，腰重脚肿，小便不利。附子（炮二两）白茯苓（去皮）泽泻山茱萸（取肉）山药（炒）车前子（酒蒸）牡丹皮（去木各一两）官桂（不见火）川牛膝（去芦酒浸）熟地黄（各半两）上为细末，炼蜜为丸，如梧桐子大，每服七十丸，空心米饮下。（《济生》）州守王用之，先因肚腹膨胀，饮食少思，服二陈、枳实之类，小便不利，大便不实，咳痰腹胀，用淡渗破气之剂，手足俱冷，此足三阴虚寒之证，用金匮肾气丸，不月而安。（《内科摘要》）壮原汤，治下焦虚寒，中满肿胀，小水不利，上气喘急，阴囊两腿皆肿，或面有浮气。人参白术（各二钱）茯苓破故纸（各一钱）桂心大附子干姜砂仁（各五分）陈皮（七分）水煎，食远服。中气不转运，不知饿，加浓朴。气郁不舒，加沉香、乌药，临服磨入。（《赤水》）（按：此方原为胀满而设，然今治水气有效，故列于此。）肿胀之治，凡脾肾虚证，如薛氏肾气汤者，诚然善矣；然用之之法，犹当因此扩充，不宜执也。向余尝治一陶姓之友，年逾四旬，因患伤寒，为医误治，危在呼吸，乃以大剂参、附、熟地之类，幸得挽回。愈后喜饮，未及两月，忽病足股尽肿，胀及于腹，按之如鼓，坚而且硬。因其前次之病，中气本伤，近日之病，又因酒湿过度，非加减肾气丸不可治，遂连进数服，虽无所碍，然终不见效，人皆料其必不可治。余熟计其前后病因，本属脾肾大虚，而今兼以渗利，未免减去补力，亦与实漏卮者何异，元气不能复，病必不能退。遂悉去利水等药，而专用参附理阴煎（按：即六味回阳饮），仍加白术，大剂与之，三剂而足胫渐消，二十余剂而腹胀尽退。愈后，人皆叹服曰：此证本无生理，以此之胀而以此之治，何其见之神也。自后凡治全虚者，悉用此法，无一不效，可见妙法之中更有妙焉，顾在用之者何如耳，塞因塞用，斯其最也，学人当切识此意。（《景岳》）武林文学钱赏之，酒色无度，秋初腹胀，冬杪遍体肿急，脐突背平，在法不治。迎余治之，举家叩首，求救哀迫。余曰：我非有起死金丹，但当尽心力而图之耳。即用金匮肾气丸料，大剂煎服，兼进理中汤，服五日无效，余欲辞归矣。其家曰：自知必死，但活一日则求一日之药，即使不起，安敢归咎乎。勉用人参一两，生附子三钱，牛膝、茯苓各五钱，三日之间，小便解下，约有四十余碗，腹有皱纹。举家拜曰：皆再造之恩也。约服人参四斤，附子一斤，姜、桂各一斤余，半载而瘥。（《必读》）（先教谕名此方为再造饮子。）
　　针灸法
　　若唯腹大，下之不去，便针脐下二寸，入数分，令水出孔，合须腹减乃止。（《肘后》）凡水病忌腹上出水，水出者月死，大忌之。（《千金》）愚医多以针灸出水为功，又以鲤鱼、赤小豆为药，又令病患饮黄牛尿，服商陆根，反有所损，少有瘥者。大抵此病尤忌针灸，华佗云：患水病未遇良医，第一不得针灸。言气在膜外，已化为水，水出即引出腹中气，水尽则死。扁鹊云：水病在膜外，常针不可及，常药不可及，惟神针良药可也。（《圣济》引徒都子）凡五十七穴，然亦不必尽针，择其腹背并足要穴刺之可也。（《神巧万全方》）有人因入水，得水肿，四肢皆肿，面亦肿，人为灸水分并气海，翌朝视其面如削矣。恐面肿亦可灸水分云。（《资生》）大忌脚膝上针刺出水，取一时之效，后必死矣。（《神效名方》）《内经》曰：经脉满则络脉溢，络脉溢则缪刺之，以调其络脉，使形容如旧而不肿，故曰缪刺其处，以复其形也。（按：此出《汤液醪醴论》，然经文特末二句，余皆启玄注语。）谨按缪刺，谓不分隧穴而刺之也，故此《水热穴论》无刺水穴分。大法水溢于表，或腹胀，或四肢虽肿而气稍实、脉浮洪者，宜行此。至病气孤危，脉微弱，而四肢水气盛实者，今人往往缪刺之，祸不旋踵，盖不审经言脉满络溢宜缨刺之理也。（《玉机》）（按：此云缪刺谓不分隧穴而刺之，云《水热穴论》无刺水穴分，俱失经旨。）
　　调摄法
　　大凡水病难治，瘥后特须慎于口味，又复病水人多嗜食不廉，所以此病难愈也。今录慎忌如下：丧孝、产乳、音乐、房室、喧戏、一切鱼、一切肉、生冷、酢滑、蒜、粘食米豆、油腻。以前并禁，不能食之，及不得用心，其房室等犹三年慎之，永不复重发。不尔者，瘥而更发。重发，不可更治也。（《千金》）有此疾者，宜向阳行坐。遇阴雨则愈觉壅滞，房中常须存火。服药后，夜卧觉胸间热甚，宜含红雪与好茶之类，慎勿饮酒及冷茶、冷水。若渴，宜吃五灵汤，尤忌盐、生冷、醋滑。（《圣济》引徒都子）（按：五灵汤用诃黎勒、木通、赤茯、防己、陈橘皮。又忌咸食既见《医心方》引《医门方》，又《本事续集》治十种水病方曰：忌盐一百二十日，缘盐能化水故也。）饮食之忌，惟盐酱齑湿面，皆味咸能溢水者，并其他生冷毒物，亦宜戒之，重则半载，轻者三月。须脾胃平复，肿消气实，然后于饮食中，旋以烧盐少投，则其疾自不再作。故刘氏曰：治肿非易，尤难所忌者，切须详审。（《活幼心书》）若戒酒色盐酱，此病可保无危，不然去生渐远。（《正传》）
　　内因类
　　胀满
　　胀有新久：仲景所叙，大抵病之新成者也；肤胀、鼓胀之属，病之经久者也。诸家惟石顽《医通》以腹满、鼓胀析为二门，然未能判然辨白。今之所纂，亦姑仍其旧，并合为篇，要在读者分别之耳。如其治法，往往与水气相出入，须彼此互相参云。
　　名义
　　（肿胀之别）古方书鼓疾，俱作钟鼓之鼓，非三虫下着皿字也。盖以斯疾，本因郁气，自腹中鼓起而为膨胀。况诸肿疾，每以手按之有指痕，唯此疾按之，而腹皮迫急如鼓皮，故论云腹胀如萝（疑箩字），皮紧如鼓，即此而谓鼓疾也。三虫之蛊，乃南荒之蛮，以蛇、蜈蚣、虾蟆，三虫相制而为毒，中之者，虫啖其胝血而死，故病乃名蛊字也。医者治疾，不可不究其名义，所谓名不正则言不顺也。（《澹寮》）（按：水蛊之目，见《肘后》、《巢源》。然考《千金》，蛊胀言蛊毒而腹胀者，既名以蛊，则水蛊亦不俟别云中毒，而其义自见。后人不知，遂牵合鼓胀之鼓，《澹寮》所辨当矣。《格致余论》曰：以其外虽坚满，中空无物，有似于鼓。其病胶固，难以治疗，又名曰蛊，若蛊侵蚀，有蛊之义。此说非。见《医统》有说亦误。特《永类》以水蛊为蛊毒，宜从。）许学士云：脐腹四肢悉肿者，为水；但腹胀，四肢不甚肿，为蛊（按：此《千金》文，盖许氏即为鼓胀看）。蛊即胀也，然胀亦有头面手足尽肿者。大抵先头足肿后腹大者，水也；先腹大后四肢肿者，胀也。（《准绳》）
　　胀因阳虚阴积
　　（脾胃虚弱）腹胀者，由阳气外虚，阴气内积故也。阳气外虚，受风冷邪气，风冷阴气也，冷积于腑脏之间不散，与脾气相壅，虚则胀，故腹满而气微喘。（《病源论》）久腹胀者，此由风冷邪气在腹内不散，与脏腑相搏，脾虚故胀，其胀不已，连滞停积，时瘥时发，则成久胀也。（同上）胃气胀则令人腹满不能食，此盖脾胃虚弱，冷气搏于阴经，故胃胀满塞而不能饮食。其气虚者，但虚胀而膨满于腹肋也。（《圣济》）。《内经》谓浊气在上则生胀，此阴阳反作，病之逆从也。夫清阳为天，浊阴为地，二者不可相干。今浊气在上，为阴气干扰，清阳之气郁而不散，所以塞肠满而常若饱也。（同上）大抵人之脾胃，主于中州，大腹小腹，是其候也。若阳气外强，阴气内正，则脏气得其平，病何由生。苟或将理失宜（以上《集成》作大抵胀满之证，多是脾胃素弱，或病后失调），风寒暑湿得以外袭，喜怒忧思得以内伤，食啖生冷，过饮寒浆，扰动冲和，如是阴气当升而不升，阳气当降而不降，中焦痞结，必成胀满。更有五疸水气，及妇人血膨，皆令人胀满。（《济生》）胀谓胀于外，满谓满于中，排脏腑而郭胸胁，急皮肤而露筋脉，脐凸腰圆，鼓之如鼓，胸腹之疾也。间亦有胀及于头面四肢者，与水肿大同小异，而此则无水耳。大抵饮食不节，起居失宜，房室过劳，忧思无极，久久皆足以耗其阴守，衰其阳运，致气壅滞留中，而胀满之疾渐起矣。故实者少虚者多，热者少寒者多，成于他脏腑者少，成于脾胃者多。盖虚则气空浮，故易鼓而大；寒则气凝滞，故易壅而坚。脾胃居中，以胸腹为宫城，属土而化湿，性缓气屯，故亦易胀易满，此但言其常耳。（《续焰》）单单腹肿，则中州之地，久窒其四运之轴，而清者不升，浊者不降，互相结聚，牢不可破，实因脾气之衰微所致，而泻脾之药，尚敢漫用乎。（《寓意草》）鼓胀之病多不治者，何哉？此脾虚之极，真脏病也，如翻胃、痨瘵亦然。（《心法附余》）
　　病不必属热
　　或曰：诸胀腹大，皆属于热者，何也？此乃病机总辞。假令外伤风寒，有余之邪，自表传里，寒变为热，而作胃实腹满，仲景以大承气汤治之。亦有膏粱之人，湿热郁于内而成胀满者，此热胀之谓也。大抵寒胀多而热胀少，治之者宜详辨之。（《东垣试效方》）（按：此专就新胀而言，然寒多热少，久胀亦然，《续焰》演论深得其理。）
　　病因脾胃湿热
　　心肺阳也，居上；肝肾阴也，居下；脾居中亦阴也，属土。经曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。是脾具坤静之德，而有干健之运，故能使心肺之阳降，肾肝之阴升，而成天地交之泰，是为无病之人。今也七情内伤，六淫外侵，饮食不节，房劳致虚，脾土之阴受伤，转输之官失职，胃虽受谷，不能运化，故阳自升阴自降，而成天地不交之否。于斯时也，清浊相混，隧道壅塞，气浊血瘀，郁而为热，热留而久，气化成湿，湿热相生，遂成胀满，经曰鼓胀是也。（《格致余论》）（按：此主湿热而立论，殆不免偏见，姑存之。）
　　病因下焦虚寒
　　（说见后治宜温补下元条。）
　　病不外气水
　　（气血水相因）肿胀之病，原有内外之分。盖中满者谓之胀，而肌肤之胀者亦谓之胀；若以肿言，则单言肌表，此其所以当辨也。但胀于内者，本由脏病，而肿于外者，亦无不由乎脏病，第脏气之病，各有不同。虽方书所载，有湿热寒暑血气水食之辨；然余察之经旨，验之病情，则惟在气水二字，足以尽之。故凡治此证者，不在气分，则在水分，能辨此二者而知其虚实，无余蕴矣。病在气分，则当以治气为主；病在水分，则当以治水为主。然水气本为同类，故治水者当兼理气，盖气化水自化也；治气者亦当兼水，以水行气亦行也。此中玄妙，难以尽言，兹虽条列如左，然运用之法，贵在因机通变也。（《景岳》）（按：《景岳》所条列，具载在后。《临证指南》姚亦陶曰：肿胀证，大约肿本乎水，胀由乎气。盖原于此。）气水血三者，病常相因，有先病气滞而后血结者（如妇人先病气郁，后致月经不行者是也），有病血结而后气滞者（如妇人先病月经不通，致气滞胀满是也），有先病水肿而血随败者（水积日久，渗透经络，灌入隧道，血亦化水），有先病血结而水随蓄者（血结则气滞而热蒸成水，妇人月经不利，化水肿胀，皮肉赤纹、椒仁丸、人参大黄汤），须求其本而治之。（《医碥》）
　　病由邪起
　　脏腑外，胸腹中，邪充塞，则胸腹胀矣。经络营卫，气无不到，则血脉皮肤无不胀矣。而欲知为何部之邪，则先胀处与胀甚处是也。（脾胃受邪，则先从胃脘痞塞起。又属脾胃者，则饮食少；属他脏腑者，则饮食如常。又胀在皮肤经脉者，饮食亦如常；在肠胃间者，则饮食少，皆宜细察。）更须分虚实，其脏腑之气本盛，被邪填塞不行者为实；气本不足，因邪所壅者为虚。（虚中亦有挟实，以其邪为食痰血湿等有形之物也。）（《医碥》）
　　脉法
　　迟而滑者胀。盛而紧曰胀。（《脉经》）病若腹满而喘，脉反滑利而沉者死。（同上）腹胀，脉浮者生，虚小者死。（《病源论》）（按：此与《脉经》水病胀闭相同，宜参彼门。又《千金翼》虚小作虚大。）脉若见弦，知木来侮土，更为不吉。若见数洪，必湿热之郁。若见迟弱，乃阴寒所凝。浮则气散，外虽满而中必虚；紧则气敛，外固坚而中更实。浮而大者，元气之振作，与病形相宜，故云可治；虚而小者，知元气之衰微，又与病形相反，故云危极。（《续焰》）脉来缓大者属气虚，弦数者为血热。气口紧盛或滑为停滞，濡滑为湿热，弦细为肝邪乘脾。人迎浮弦为风气外乘，弦细而数为阴邪上逆。若虚大无根为脾胃气衰，沉细短涩为肾脏气绝。（《医通》）脉弦为肝克脾胃，脉实则胀，此属实。关上脉虚即胀满，此属虚。洪数为热胀，迟弱为阴寒，浮为虚满，紧为中实。虚数者不可治，实大浮洪者易治，沉微细小者难痊。盛而紧大，坚以涩，迟而滑，皆胀满。胀而上则喘咳，下则泄泻，脉浮大沉细皆不治。（同上）诊法：内水脉沉，外水脉浮，气胀浮沉无定（气时外行，时内聚故也），总以有神（和缓有力也）为佳，最忌弦细微弱。（《医碥》）
　　辩证要领
　　阴阳愆伏，荣卫凝滞，三焦不能宣行，脾胃不能传布，此胀满之所由生也。曰谷胀，曰水胀，曰气胀，曰血胀，或冷或热，又不可以无别。失饥伤饱，痞闷停酸，旦则阴消阳长，谷气易行，故能饮食，暮则阴长阳消，谷气难化，故不能食，是为谷胀。脾土受湿，不能制水，水渍于肠胃而溢于体肤，漉漉有声，怔忪喘息，是为水胀。七情郁结，气道壅隔，上不得降，下不得升，身肿大而四肢瘦削，是为气胀。烦躁漱水，迷妄惊狂，痛闷呕恶，虚汗厥逆，小便多，大便黑，妇人尤多见之，是为血胀。阳热为邪，则身体有热，胀满而咽干；阴寒为邪，则吐不下食，胀满而自利，随证剂量是固然尔，抑犹有虚实之辨焉。实者腹中常胀，外坚内痛，按之不陷，法当为之疏利；虚者时胀时减，虚气留滞，按之则濡，法当以温药和之，此又出于随证剂量之外。（《直指》）如或大实大满，大小便不利，从权以寒热药下之。或伤酒湿面及味浓之物，膏粱之人，或食已便卧，使湿热之气不得施化，致令腹胀满，此胀亦是热胀。如或多食寒凉，及脾胃久虚之人，胃中寒则胀满，或脏寒生满病。（《兰室秘藏》）朝宽暮急，血虚；暮宽朝急，气虚；终日急，气血皆虚。（《丹溪》）气胀者，七情郁结，胸腹满闷，四肢多瘦。食胀者，谷食不化，痞满醋心，不能暮食。虫胀者，腹痛能食，善吃茶叶盐土等物。积胀者，痞块有形，心腹坚硬。水胀者，停饮肠鸣，怔忡喘息。瘀胀者，跌扑产后，大便黑色。虚胀者，腹柔软而食入倒饱。（《汇补》）又有一种食鼓者，乃是饮食所伤，初起必先雀目（俗传鸡盲入肚者，即此证也），医家不信，只治眼目，不知乃是鼓之根也，此时当急用清剂以治之。（《四明心法》）外有血鼓证，医书俱云是妇人之病，唯喻嘉言谓男子恒有之。（《时方妙用》）
　　气证水证
　　病在气分者，因气之滞，如气血之逆，食饮之逆，寒热风湿之逆，气虚不能运化之逆，但治节有不行者，悉由气分，皆能作胀。凡气分之病，其色苍，其内坚，其胀或连胸胁，其痛或及脏腑。或倏而浮肿者，阳性急速也。或自上及下者，阳本乎上也，或通身尽肿者，气无不至也。有随按而起者，如按气囊也。然此虽皆气分，而气病有不同。故有气热而胀者，曰诸胀腹大，皆属于热也。有气寒而胀者，曰胃中寒则胀，曰脏寒生满病也。有气湿而胀者，曰诸湿肿满，皆属于脾也。有气虚而胀者，元气虚也，曰足太阴虚则鼓胀也。有气实而胀者，邪气实也，曰肾气实则胀，曰脾气实则腹胀，曰胃气实则胀也。凡此虽皆胀病，而治之之要，则全在察其虚实。（按：原文此有虚实辨，今录在水肿中。）病在水分者，以阴胜于阳而肌肤皆肿，此与气证本有不同。凡水之为病，其色明润，其皮光薄，其肿不速，每自下而上，按肉如泥，肿有分界，盖阴本于下，而浸渍有渐，皆水病之证也。观《水胀篇》言寒气之胀，按其腹而不起；水肿之病，以手按其腹，随手而起，如囊裹水之状，此其候也。然以愚见及察之证验，则若与此论相反。盖凡是水证，必按之而不起，此其水在肉中，如糟如泥，按而散之，猝不能聚，未必如水囊之比。凡随按随起者，亦惟虚无之气，其速乃然，故辨当若此也。凡欲辨水气之异者，在欲辨其阴阳耳。若病在气分，则阳证阴证皆有之；若病在水分，则多为阴证。何也？盖水之与气，虽为同类，但阳王则气化，而水即为精；阳衰则气不化，而精即为水。故凡病水者，本即身中之血气，但其为邪为正，总在化与不化耳。水不能化，因气之虚，岂非阴中无阳乎，此水肿之病所以多属阳虚也。然水主于肾，气主于肺，水渍于下，而气竭于上，所以下为肿满，上为喘急，标本俱病，危斯亟矣，此当速救本源，庶保万一。倘以虚喘作实邪，而犹然泄肺，无不败矣。（《景岳》）
　　证治总例
　　腹胀心膨者，若因伤寒，或寒热瘴疟，或泻痢大病之后，只是吃食后，便腹胀心膨，不美饮食，噫醋吞酸，纵食些少，亦觉膨胀者，切不可用消食克化之药。若用药动下，转加困重，去生便远也。但可与正气散、嘉禾散、参苓白术散、四君子汤，但得气壮，自能饮食加倍，膨胀自愈。（《和剂指南》）设冬感寒，胸中痞满，脉来沉细，为寒胀，治宜温解寒邪。夏月伤热，胸腹坚满，脉来虚弱，为暑胀，治宜清热除湿。若饥饱伤脾，脾气若虚，迟于克化，少有停滞，即为胀满，脉浮滑者，为膨满也，宜以消导所滞，其病自愈。若其不升降，痞结胸中，三焦相混，大小便不通，卒然胀满，脉来沉伏，为三焦胀也。又有虚实之分，虚者皮肤壳壳然而坚，不痛而气满，治以升降气道，温补脾元，即复矣；实者内挟宿食，邪实于内，按之坚痛，当以疏气涤实可也。至以久病而胀，脾土已败，最为危证，治难取效。诸胀当推其原而疗之，实者涤之，虚者补之，寒者热之，热者清之，结者散之，留者行之，在血分则通其血，在气分则行其气，始可万全，不致殆矣。（《奇效》）夫风寒之邪，自外入里，寒变为热，胃实腹胀，谵语，大渴引饮，承气汤下之。伤暑潜伏，至秋疟，病作胀满，交加饮子（此方系肉果、草果、浓朴、甘草、生姜）。有内伤饮食停滞，嗳饱而胀者，木香槟榔丸，或加味枳术汤。若伤酒食面及浓味之物，膏粱之人，或食已便卧，使湿热之气不化，致令腹胀，胃苓汤，或中满分消丸。湿多小水不利，加木通、滑石，或大橘皮汤。热多者，加黄连、山栀。因于劳倦，伤损脾胃，不能运化而胀，补中益气汤，加砂仁、神曲。或饮食所伤，脾胃虚弱，以致水谷聚而不化，此寒湿郁遏而胀，用香砂调中汤。大怒而胀者，分心气饮。忧思过度者，紫苏子汤。有因积聚相攻，或疼或胀者，初作，七气消聚散；日久，元气虚，脾胃弱而胀者，参术健脾汤，少佐消导药。瘀蓄死血而胀，腹皮上见青紫筋，小水反利，脉芤涩，妇人多有此疾，先以桃仁承气汤；势重者，抵当汤；如虚人不可下者，且以当归活血散调治。浊气在上，干扰清阳之气，菀而不伸，则生胀，木香顺气汤，或沉香交泰丸。幽门不通，润燥丸。大病后饮食失调，脾胃受伤，运化且难而生胀者，先以化滞调中汤，次以参苓白术散。泻痢后并过服通利药，以致脾胃太弱而胀，专以补脾为主。若泻痢未止，或胃风汤兼用。（《统旨》）腹胀诸证，虽属寒者多，属热者少，然世治胀，喜用辛温散气药，即使湿热作胀，亦必赖辛温之品以散气，气散则胀满亦宽，但须以去湿热之药为主，而兼辛温为引导则可。然又有火盛阴虚，热乘血分者，其腹虽胀而不甚大，按之益坚，小便黄赤，大便秘涩，至夜则微热，其脉数实而细小，不可误作食积、湿热治，盖消导则阴愈伤，去湿则津愈涸矣。宜用极苦极寒之药，如当归龙荟丸，或四物汤加宣胡二连、芦荟，俱用醋制，可一服而效也。有气虚不能裹血，血散作胀，必其人大便不坚，或时结时溏，溏则稍减，结则渐加，小便清利，甚则浑白如泔，其脉缓大而滞，气口益甚，慎不可用辛温耗气之药，宜四君子去白术，加木香、泽泻、当归、芍药，以固其气中之血。有血虚不能敛气，气散作胀，必其人烦热便燥，小便黄数，其脉浮数而弦，人迎尤甚，慎不可用苦寒伤胃之药，宜四物汤去地黄，加黄、肉桂、甘草、煨姜，以和其血中之气。忧思过度，致伤脾胃，心腹膨胀，喘促烦闷，肠鸣气走，漉漉有声，大小便不利，脉虚而涩，局方七气汤。浊气在上，则生胀，生姜泻心汤，加木香、浓朴。脾胃不温，不能腐熟水谷而胀，附子理中汤。肾脏虚寒，不能生化脾土而胀，济生肾气丸。中满，腹内坚硬如盘，不能坐卧，大小便涩滞，上气喘促，面色痿黄，通身虚肿者，此寒热错杂胶固于中，营卫血气凝滞于内也，分消汤、分消丸，详寒热多少，或加减用之，诸七气选用亦可。气口脉紧滑，恶心饱闷，口干内热者，是食积，枳实导滞丸。饱食奔走，或跌扑凝血不散，或妇人血聚而成肿胀，腹上有青紫筋，腹中按之疼，脉来弦涩，当作蓄血治之。怒甚气逆，腹胁胀满，两手脉弦，青皮、陈皮、木香、山栀、柴胡、枳壳、归尾、桃仁、芍药、薄桂。嗜酒之人，病腹胀如斗，前后溲便俱有血，用利药转加，其脉数而涩，此得之湿热伤脾阴，不能统血，胃虽受谷，脾不输运，故成痞胀，当理脾气，祛湿热，兼养血之剂，如枳实、黄连、炮姜、半夏、茯苓、当归、芍药、阿胶、乌梅、砂仁之类，白芍、乌梅收脾阴，黄连、枳实泻胀满，归、胶补营血，苓、半去涎饮，砂仁醒脾气也。倘触动平昔所蓄之湿热，胀满逆上喘急者多死，下利不止者亦死。（《医通•腹满门》）夫胀皆脾胃之气虚弱，不能运化精微，致水谷聚而不散，故成胀满。饮食不节，不能调养，则清气下降，浊气填满胸腹，湿热相蒸，遂成此证。小便短涩，其病胶固，难以治疗，用半补半泻之法，健脾顺水宽中为主，不可过用猛烈，反伤脾胃，病再复胀，不可治也，宜分消汤、分消丸，随寒热虚实加减治之。蓄血成胀，腹上青紫筋见，或手足有红缕赤痕，小水利，大便黑，《金匮》下瘀血汤；不应，抵当丸去水蛭，加樗鸡，作丸，空腹日进梧子大三丸，血下止后服，轻则散血消胀汤。妇人血肿烦躁，漱水不欲咽，神昏善忘，小便多，大便黑，散血消胀汤。虚人血蛊，琥珀人参丸。或因产崩血虚，或瘀血不散，亦成肿胀，其人必脉涩面黑，不可作水湿治之。如面色枯槁，肢体消瘦，单腹胀急而块垒不平者，皆属火胀，此非水肿，无虑助肾水之邪也。若脉弦细涩，虽能饮食，终亦必亡。火肿误服《金匮》肾气等药，急投连、柏、金铃、白芍之类，仍用桂、附少许，为热因热用之向导，庶可挽回。若喘泻肢枯，脉无胃气者，不救。（同上《鼓胀门》）
　　虫鼓
　　（互见蛔虫门）人有单腹胀满，四肢手足不浮肿，经数年不死者，非水鼓也。盖水鼓不能越两年，未有不皮肤流水而死者。今经数年不死，皮肤又不流水，岂是水鼓之证，乃虫结于血之中，似鼓而非鼓也。夫此证何因而得？饮食之内或食生菜，而有恶虫之子，入腹而生虫，或食难化之物，久变为虫，血即裹之不化，日积月累，血块渐大，虫生遂多，所用食物止供虫食，即水谷入腹所化之血，亦为虫之外郭，而不能灌注于各脏腑矣。或问：此等之病既非水鼓，初起之时，何以知其是虫鼓与血鼓也？吾辨之于面焉，凡面色淡黄之中，而有红点或红纹者是也；更验之于腹焉，凡未饮食而作疼，既饮食而不痛者是也。（《辨证录》）
　　变证
　　久胀不已，则食不消而变下痢。所以然者，脾胃为表里，脾土消水谷，胃为水谷之海，脾虚，寒气积久，脾气衰弱，故食不消也。而冷移入大肠，大肠为水谷糟粕之道路，虚而受冷，故变为痢也。（《病源论》）（按：《圣济》曰：脾胃既虚，则难以腐熟水谷，故胀久不已，则令人变饮湿之疾。）胀满不已，变证多端，或肠鸣气走漉漉有声，或两胁腰背痛连上下，或头痛呕逆，或胸满不食，或大小便为之不利，未有不因胀满而枝蔓焉。（《济生》）
　　死证
　　其若久病羸乏，卒然胀满，喘息不得，与夫脐心突起，或下利频频，百药遍尝，未见一愈者耳。（《直指》）胀满得之未久，或胀或消，腹皮稍软，不泄不喘，随治随瘥。若脐心突起，利后复胀急，久病羸乏，喘息不得安，名曰脾胃俱败，无有愈期。（《得效》）前贤论蛊肿之证有五不治者，面黑如霉，肚大青筋，掌中无纹，脚肿无坑，脐中凸起。此五证亦能治之，间有得生者。如败下黑水者不治，阳事不举者不治。（《寿世》）至咳嗽失音，青筋横绊腹上，及爪甲青，卒肿，头面苍黑，呕吐头重，上喘下泄者，皆不治。腹胀误用攻药，暂宽复胀者，皆不治。（《医通》）
　　治法概略
　　中满者泻之于内，谓脾胃有病，当令上下分消其湿，下焦如渎，气血自然分化，不待泄滓秽。（《兰室秘藏》）（按：此下文既录在辨证要领中，宜并参。）胀满属寒，或内伤，或诸气，或因病数服通利药，脾胃虚而致者为甚多，属湿热者少，至积成者亦甚有之。但古方多不分治，如禹余粮丸类，燥热气血之剂，于内郁之火，岂得不反有所助邪。夫治是疾，遇大实满燥实，痞闭气滞，或始由内伤，脉洪实者，非下之不可。然有服下剂过多，或泻痢后所致，或素脾胃虚弱，不能运化而成者，皆宜补脾行湿。盖此际正气已衰矣，况积而胀乎，故云平治之。又如血蓄血瘀致者，当从血药治之。寒者热之，热者寒之，结者散之，清浊混者分消之，或升降其气，或消导，皆宜适事为故可也。（《玉机》）胀满多因以渐而成，非一朝一夕之故，必须分其有余不足、新久浅深、寒热之异，然后或分消，或消导，或升降，或散坚，或健脾胃，或扶正气，寒者热之，热者寒之，皆宜随证加减，切不可妄下。大抵寒胀多，热胀少，脉浮实者易治，脉沉虚者难治。然因脾胃虚而致者为甚多，属湿热少，至积成者，亦甚有之。如初起大实大满，气滞内伤，脉洪实者，非下不可，又不必拘泥。且先以疏利，利后便宜调养。若补之太早，邪气愈盛，则胀满渐加，虽欲攻利，邪不能伏而反有所助也。治之者当识先后虚实，斟酌用药，量其脉证为的确也。（《统旨》）胀满之疾，虽亦腹胀，却不至肿，不如鼓胀之生死相关。或因伤食，消导可已。或因气滞，行气即痊。有久有暂，实者峻下之，上郁则夺之也。蓄血者，用破血药。病后气虚作胀，惟补益元气，使元气归元即愈。（《沈氏》）
　　治宜理脾肺肾不宜利药
　　验之治法，理宜补脾，又须养肺金以制木，使脾无贼邪之虑，滋肾水以制火，使肺得清化之令，却盐味以防助邪，断妄想以保母气，无有不安。医不察病起于虚，急于作效，能希赏。病者苦于胀急，喜行利药，以求一时之快。不知宽得一日半日，其肿愈甚，病邪甚矣，真气伤矣，去死不远。古方惟禹余粮丸，又名石中黄丸，又名紫金丸，制肝补脾，殊为切当，亦须随证，亦须顺时加减用之云云。此病之起，或三五年，或十余年，根深矣，势笃矣，欲求速效，自求祸耳。知王道者，能治此病也。或曰：胀病将终，不可与利药耶？予曰：灼知其不因于虚，受病亦浅，脾胃尚壮，积滞不痼，而又有可下之证，亦宜略与疏导。若援张子和浚川散、禹功丸为例，行迅攻之策，实所不敢。（《格致余论》）
　　治宜温补下元
　　（治验）胀满之疾，谷食不消，小便不利，腹皮胀急而光，内空空然如鼓是矣。俗知谓之鼓胀，不察其致之者有由也。《内经》曰：胀取三阳。三阳者，足太阳寒水膀胱经也。《灵枢经》曰：下焦溢而为水。《灵兰秘典》曰：膀胱者，州都之官，津液藏焉，气化则能出矣。历考三书，可见小便之不利，由下焦元气虚寒，以致湿气壅遏于肤里膜外之间，不得发越，势必肿满，是肿满之疾，起于下元虚寒也。若非温补下元，则小便何能独利。且夫人之胃，如釜甑然，釜底火旺，则热气熏蒸，甑炊易熟。若徒有水而无火，则无气上升，物何由熟，即此可以例观矣。故治胀满者，先宜温补下元，使火气盛而温气蒸发，胃中温暖，谷食易化，则满可宽矣。夫清气既升，则浊气自降，浊气降则为小便也，小便利，胀有不消乎。语谓地气上为云，天气下为雨，惟此气流行，斯为云为雨也。今之医者，一遇此疾，则曰《内经》有言，诸湿肿满，皆属脾土。土虚则湿停，湿停则渗透肌肤，遍身肿满，不可不通利也。辄用利小便及补中之剂，如五苓散、胃苓汤加木通、车前子、大腹皮、滑石之类，法未为爽，然乎谬乎？顾服之愈多而小便愈少，肿胀愈急，何故哉？不温补下元，而徒以通利之药施之也。果若此，岂惟不效，则下元益虚，真气益弱，死期且至，安望其有瘳乎。余尝究心《灵•素》。参会易理，憬然有得于中，且施之病者，随试辄效，故笔之于册，以公我之同志。（《赤水》）（按：此论为壮原汤而发，其方今录在《水气》中。）石顽治文学顾若雨，鼓胀喘满，昼夜不得寝食者二十余日。吾吴名医，用大黄三下不除，技穷辞去。更一医，先与发散，次用消克破气二十余剂，少腹至心下，遂坚满如石，腰胁与中皆疼痛如折，亦无措手而退。彼戚王墨公邀余往诊，脉得弦大而革，按之渐小，举指复大。询其二便，则大便八九日不通，小便虽少而清白如常。此由克削太过，中气受伤，浊阴乘虚，僭据清阳之位而然。以其浊气上逆，不便行益气之剂，先与生料六味丸，加肉桂三钱，沉香三分，下黑锡丹二钱，导其浊阴。是夜即胀减六七，胸中觉饥，清晨便进糜粥，但腰胯疼软，如失两肾之状。再剂胸腹全宽，少腹反觉微硬，不时攻动。此大便欲行，津液耗竭，不能即去故也。诊其脉仅存一丝，改用独参汤，加当归、枳壳，大便略去结块，腰痛稍可，少腹遂和。又与六味地黄，仍加肉桂、沉香，调理而安。（《医通》）
　　温中消胀诸方
　　殿中丞郭中妹十岁，病腹色不变，按之而大，不陷，心腹下痞满，得之因取转数多，病已月余。兆按《甲乙经》云：三焦胀者，气满于皮肤中，壳然不坚。遂与仲景浓朴生姜半夏甘草人参汤，小其服，凡经二十日，胀消而已。（《鸡峰》）大半夏汤，主胃中虚冷，腹满塞下气方。半夏（一升）大枣（二十枚）甘草附子当归人参浓朴（各二两）桂心（五两）生姜（八两）茯苓枳实（各二两）蜀椒（二百粒）上十二味咀。以水一斗。煮取三升。分三服。（《千金》）又温胃汤，主胃气不平，时胀咳，不能食，于本方去半夏、大枣、桂心、生姜、茯苓、枳实，加橘皮、芍药、干姜。（《衍义》曰：此治虚寒从下上之胀满，与寒积在胁下偏痛，用大黄附子汤之法，截然两途）《直指》温胃汤，治冷则气聚，胀满不下食，干大半夏汤去桂心、茯苓、枳实，加橘皮。治脾胃不和，中寒虚胀，人参汤方。人参白茯苓（去黑皮）肉豆蔻（去壳）槟榔（锉）木香（各一分）白术诃黎勒皮（半生半炮）陈橘皮（汤浸去白各半两）蓬莪术（煨锉）京三棱（煨锉各一两）上一十味粗捣筛，每服二钱匕，水一盏，生姜三片，木瓜一片，同煎至八分，去滓热服。（《圣济》）冶虚冷胀，及呕逆醋心，翻胃不能食，面色萎黄，人参汤方。人参白茯苓（去黑皮）白术（各一两）浓朴（去粗皮生姜汁炙二两）陈橘皮（汤浸去白焙）桂（去粗皮各一两）半夏（汤洗七遍，去滑焙二两半）甘草（炙锉三分）上八味粗捣筛，每服四钱匕，水一盏半，入生姜五片，煎至七分去滓，空心温服，日再。（同上）《统旨》参术健脾汤，于本方去桂，加砂仁。又化滞调中汤，于健脾汤去甘草，加神曲、山楂、麦芽。强中汤，治脾胃不和，食啖生冷，过饮寒浆，多致腹胀，心下痞满，有妨饮食，甚则腹痛。干姜（炮去土）白术（各一两）青皮（去白）橘红人参附子（炮去皮脐）浓朴（姜制炒）甘草（炙各半两）草果仁丁香（各三两）上咀，每服四钱，水一盏半，生姜五片，大枣二枚，煎至七分，去滓温服，不拘时候。呕者，加半夏半两。或食面致胀满，加萝卜子半两。（《济生》）朴附汤，治老人虚人中寒下虚，心腹膨胀，不喜饮食，脉来浮迟而弱，此名寒胀。附子（炮去皮）浓朴（姜制炒）上二味等分咀，每服四钱，水二盏，姜七片，枣子二枚，煎至八分，去滓温服，不拘时候，加少木香尤佳。（同上）香参散，秘传治脾虚胀满。人参（一两）茯苓橘红（各五钱）沉香（二钱五分）熟附（一钱二分）新瓦上焙为细末，每四钱煎服。（《大还》）附子绿豆汤，治寒客皮肤，壳壳然而坚，腹大身肿，按之陷而不起，色不变，病名肤胀。一剂未知，再作。大附子（重七钱者一个生去皮脐半破）绿豆（二两）上以生姜一两切，水二碗，煎至一碗，绞去滓，分三服，空腹温服。次日将前附子破作四片，再用绿豆二两，姜一两，如前煎服。第三日复将附子作八片，如前煎。（《三因》）《朱氏》制绿豆，治十种水气，脾肾气浮肿。大附子一只，去皮脐切作两片，用绿豆二合半，水三碗半，入瓷器内煮，候干熟，取出，乘热空心只吃绿豆。消鼓至神汤。鼓胀经年而不死者，必非水鼓。水鼓之证，不能越于两年，未有皮毛不流水而死者。今二三年不死，非水鼓，乃气鼓血鼓食鼓虫鼓也，但得小便利而胃口开者，俱可治。方用茯苓五两，人参一两，雷丸三钱，甘草二钱，萝卜子一两，白术五钱，大黄一两，附子一钱，水十碗，煎汤二碗。早服一碗，必然腹内雷鸣，少顷必下恶物满桶，急拿出倾去，再换桶。即以第二碗继之，又大泻大下，至黄昏而止，淡淡米饮汤饮之。不再泻，然人弱极矣，回春健脾丹，方用人参一钱，茯苓五钱，薏仁一两，山药四钱，陈皮五分，白芥子一钱，水煎服，一剂即愈。忌食盐者，一月犯则无生机矣，先须断明，然后用药治之。（《石室》）
　　利气诸方
　　（兼渗利方附）（宜与磨积诸方互参）《广济》疗心腹胀满，柴胡浓朴汤方。柴胡浓朴（炙各十分）茯苓橘皮紫苏（各八分）生姜（十二分）槟榔（五分末）上七味切，以水七升，煮取二升五合，绞去滓，分温三服。服后相去如人行六七里，进一服，微利。（《外台》）治心腹气壅滞，卒胀满不能饮食，草豆蔻散方。草豆蔻（一两）丁香（三分）缩砂（三分）桃仁（三分）青橘皮（三分）白术（三分）萝卜子（一分）桂心（三分）木瓜（三分）木香（三分）枳壳（三分）槟榔（三分）上件药捣筛为散，每服三钱，以水一中盏，入生姜半分，煎至六分，去滓不计时候温服。（《圣惠》）平肝饮子，治喜怒不节，肝气不平，邪乘脾胃，心腹胀满，连两胁妨闷，头晕呕逆，脉来浮弦。防风（去芦）桂枝（不见火）枳壳（去穣麸炒）赤芍药桔梗（去芦锉炒各一两）木香（不见火）人参槟榔当归（去芦酒浸）川芎橘红甘草（炙各半两）上咀，每服四钱，水一盏半，姜五片，煎至七分，去滓温服，不拘时候。（《济生》）大正气散，治脾胃怯弱，风寒湿气，伤动冲和，心腹胀满，有妨饮食。浓朴（姜制炒）藿香叶半夏（汤泡七次）橘红白术（各一两）甘草（炙）槟榔桂枝（不见火）枳壳（去穣麸炒）干姜（炮各半两）上咀，每服四钱，水一盏半，生姜五片，枣子二枚，煎至七分，去滓温服，不拘时候。（同上）益智散，治脾胃虚滞，心腹胀满，四肢烦疼，少思饮食。益智陈皮（各二两二分）沉香赤茯苓白术槟榔紫苏子（各一两三分三铢）甘草（二分二铢）枳壳木香（各一两一分）上咀，每服四五钱，水一盏半，煎至八分服，食前，日夜三四服。（《万安方》引《可用方》）（按：《济生》紫苏子汤，与此方相类。）撞关饮子，治关格不通，气不升降，胀满。丁香（不见火）沉香（不见火）砂仁（去壳）白豆蔻（去壳）三棱（去毛炮）香附（去毛）乌药（以上各一钱半）甘草（炙半钱）上作一服，水二盏，煎至七分，食远温服。（《奇效》）七气消聚散香附米（一钱半）青皮蓬术三棱（俱醋炒）枳壳（麸炒）木香砂仁（各一钱）浓朴（姜制）陈皮（各一钱二分）甘草（炙四分）水二钟，姜三片，煎八分，食前服。（《统旨》）（按：此方系于《奇效》十全丸中，去丁香、槟榔，加浓朴、甘草者，盖其药料，不如煎用为佳，故特取此方也。）宽中八宝散，胀满痞塞，七情忧思所致，此方如神。木香归尾萝卜子真苏子槟榔砂仁（各一钱半）沉香牙皂（各一钱）共为末，每服一钱或二钱，黄酒调下。（《赤水》）金陵酒丸，王进士传，治鼓胀。真沉香（一两）牙皂（一两）广木香（二两半）槟榔（一两）上为末，用南京烧酒浸十次，晒干，用京酒为丸，每服三钱，重者四钱，五更烧酒送下。水鼓，水自小便而出。气鼓，放屁。水鼓，加苦葶苈五钱炒，酒送下再服。（《医鉴》）项彦章治一女，腹痛胀如鼓，四体骨立，众医或以为娠、为蛊、为瘵也，诊其脉，告曰：此气薄血室。其父曰：服芎归辈积岁月，非血药乎？曰：失于顺气也。夫气，道也；血，水也。气一息不运，则血一息不行。经曰：气血同出而异名。故治血必先顺气，俾经隧得通，而后血可行。乃以苏合香丸投之，三日而腰作痛。曰：血欲行矣。急以芒消、大黄峻逐之，下污血累累如瓜者可数十枚而愈。其六脉弦滑而且数，弦为气结，滑为血聚，实邪也，故气行而大下之。又一女，病名同而诊异。项曰：此不治，法当数月死。向者钟女脉滑为实邪，今脉虚，元气夺矣。又一女子病亦同，而六脉独弦。项曰：真藏脉见，法当逾月死。后皆如之。（《类案》）（按：此本出《医史》。）分消汤，治中满成鼓胀，兼治脾虚发肿满饱闷。苍术（米泔浸炒）白术（去芦）陈皮浓朴（姜汁制）枳实（炒各一钱）砂仁（七分）木香（三分）香附猪苓泽泻大腹皮（各八分）茯苓（一钱）上锉一剂，生姜一片，灯草一团，水煎服。气急，加沉香。肿胀，加萝卜子。胁痛面黑是气鼓，去白术，加青皮。（《回春》）《医意商》戊己分消汤，于本方加卜子炒为末、槟榔。
　　逐水诸方
　　气满心腹，故旦食暮不能也，是名鼓胀。可取鸡粪作丸，熬令烟盛，以清酒一斗半沃之，承取汁名曰鸡醴，饮取汗，一剂不愈，至于二剂，非直独疗鼓胀，肤胀亦愈。（《太素》注）（按：王启玄曰：按古《本草》鸡矢并不治鼓胀，惟大利小便，微寒，今方制法，当取用处，汤渍服之。愚谓既名以醴，则用酒盖优。《千金》鸡粪酒，陈良甫名以鸡屎醴，足以互证。但鸡矢泻下之力颇峻，而用治鼓胀，则王注为是，不宜例以治中风而为取汗矣。《石室秘》曰：鸡屎醴一升，炒黄色为末，以黄酒洒之，不可太骤，缓缓冲之，则药味尽下。此法暗得杨氏意。今更检诸家，其方不一，有为末酒调下者，如《圣济》是也。有酒渍用者，如《鸡峰方》及《本草纲目》引何大英是也。有并大黄、桃仁三味为末，生姜煎汤调下者，如《宣明论》是也。有炒焦研细，百沸汤淋汁，调木香、槟榔末服者，如《正传》是也。有酒煮用者，如《医鉴》、《医方摘要》、《本草纲目》引《积善堂经验方》牵牛酒及《医通》是也。又《本草纲目》一方及《赤水玄珠》，并川芎二味糊丸服。俱在临处之际，就原书而择用，特《医鉴》所载最捷，仍拈于下。）鸡醴饮，刘同知传，治一切肚腹四肢肿胀，不拘鼓胀、气胀、湿胀、水胀等（主治文，从《积善堂方》）。干鸡粪一升，锅内炒黄，以好陈酒三碗淬下，煮作一碗，细滤去渣，令病患饮之，少顷腹中气大转动作鸣，从大便利下，于脚膝及脐上下，先作皱起，其肿渐消。后如利未尽，再服一剂。以田螺二枚，用滚酒淖熟食之，即止，续以温粥调理愈。（《医鉴》）圣妙散，治气鼓，利大小肠，并治胸膈气滞之疾。甘遂（一分）白牵牛（一分一半生一半熟）白槟榔（一个，半个生，半个裹煨）上为细末，每服一字至半钱，陈粟米汤调下。如服补气药，不得服犯甘草有盐气药。每日只得吃淡粥，又温热之物。一月后得食盐。（《鸡峰》）治水蛊。干丝瓜（去皮剪碎）巴豆（十四粒）陈仓米上用丝瓜干者一捧许，去皮剪碎，与巴豆十四粒同炒，以巴豆黄为度，去巴豆，用丝瓜炒陈仓米如丝瓜之多少，米黄色，去丝瓜，碾米为末，清水和丸，梧桐子大，每服百丸，数服愈。盖丝瓜如人之脉络然，引巴豆之气入皮肤故也。（《群书钞方》引鲜于伯机《钩玄》）（按：《肘后》治水蛊，用巴豆、杏仁二味。）
　　疏里磨积诸方
　　枳实汤，治腹胀发热，大便秘实，脉多洪数，此名热胀。（《济生》）（按：即浓朴七物汤。）《广济》疗鼓胀，气急冲心硬痛，鳖甲丸方。鳖甲（炙）芍药枳实（炙）人参槟榔（各八分）诃黎勒大黄（各六分）桂心（四分）橘皮（四分）上九味捣筛为末，蜜和为丸，空肚以酒服，如梧子大二十丸，渐加至三十丸，日二服，微利为度。（《外台》）又《必效》青木香丸，疗一切气，腹胀满，心痛气冷，食不消。于本方去鳖甲、人参、橘皮，加青木香。治水气，心腹鼓胀，木香丸方。木香（半两）槟榔（半两）砂（三分细研）青橘皮（二分汤浸去白瓤焙）吴茱萸（半两汤浸七遍焙干微炒）巴豆（三十枚去皮心研纸裹压去油）上件药捣罗为末，以酽醋一大盏，熬砂、巴豆为膏，入末相和，丸如绿豆大，每服食前，煎青橘皮汤下五丸。（《圣惠》）化铁丸，治诸气蛊食蛊，腹肚肿胀，紧急如鼓，妨闷气促，不能坐卧，饮食顿减，手足干瘦，累治不效者，服之即瘥，兼治翻胃，神验。五灵脂（去砂石拣净者）陈橘皮（不去白拣真者）青橘皮（不去白拣真各一两）陈糯米（拣净者一合省）巴豆（去壳并心膜）上各锉碎，用慢火先炒五灵脂香透，次下青皮，候变色，又下陈皮，亦变赤色，却下糯米、巴豆在内同炒，唯要糯米色黄赤，取出以纸摊净地上，出火气，拣去巴豆不用，或只留三五粒在内亦得，为细末，用好酸米醋浸蒸饼为丸，如绿豆大，每服十五丸至二十丸，煎葱汤或茶汤下，妇人醋汤或艾汤下。（《卫生家宝》）红丸子，治一切饮食不化，气满膨胀。红丸子（二百粒，用巴豆二十粒，去壳同炒，取巴豆色变为度。）上用橘皮汤送下，（按：此句下脱不字）拘时。煎木香汤下，尤佳。（《朱氏》）三棱煎丸，顺气宽中，消积滞，化痰饮，治中腕气痞，心腹坚胀，胁下紧硬，胸中痞塞，喘满短气，噫气不通，呕吐痰逆，饮食不下，大便不调，或泄或秘。京三棱（生细锉半斤捣为末以酒二升银石器内熬为膏）青橘皮（去白二两）萝卜子（微炒二两）干漆（炒二两）杏仁（汤浸去皮尖麸炒令黄二两）神曲（碎炒二两）麦（炒三两）砂（飞研一两）上为末，以三棱膏，丸如梧桐子大，每服十五丸至二十丸，温米饮下，食后服。（《澹寮》）柿灵丹，治十种蛊胀，屡验。黑牵牛（三钱炒三钱生）大黄（六钱）广木香（六钱）阿魏（瓦焙）丁香槟榔（各二钱四分）香附（生用四钱）七味共为极细末，每用柿饼七个，每个开孔，入药末三分半，仍以柿饼合口，放老米饭上蒸过，慢火瓦上焙干，每服一饼，早午晚各嚼食一枚，能饮，烧酒送下，不能饮，白滚汤下，数日即消，起死回生，但忌盐醋百日，永不发也。（《寿世仙丹》）香蟾丸，治气蛊坚胀，腹膨如鼓。沉香木香橘红甘遂（各三钱）砂仁（五钱）槟榔（七钱）共为末，用虾蟆，口中去肠，将药末推满其腹，以线缝口，用烧酒砂罐内煮熟，去皮骨，捣烂为丸，好酒下一钱匕服愈，忌甘草。（《大还》）（按：《医鉴》金蟾散，大虾蟆一个，以砂仁推入其口，使吞入腹，以满为度，用泥罐封固，炭火令透红，烟尽取出，候冷去泥，研末为一服，或酒或陈皮汤送下，候撤屁多，乃见其效。是此方所本。）
　　散血诸方
　　人参芎归汤，治血胀。当归半夏（制三分）川芎（一两）蓬术木香缩砂仁乌药甘草（炙各半两）人参辣桂五灵脂（炒各一分）上锉散，每服三钱，姜五片，枣二枚，紫苏四叶煎，食前服。（《直指》）《医通》散血消胀汤，于本方去人参、枣。当归活血散。赤芍药生地黄当归须（酒洗一钱）川芎（八分）桃仁（去皮尖炒）红花（酒洗各一钱）青皮（七分）牡丹皮玄胡索（各八分）香附（童便浸一钱）蓬术（炮八分）三棱（炮七分）水二钟。煎七分，空心服。（《统旨》）一方，治血鼓，腹如盆胀。三棱（煨）莪术干漆（炒烟尽）牛膝（炮）虻虫（糯米炒）琥珀肉桂（好者）砂水蛭（锻石炒赤）大黄（各等分）上为末，用生地黄自然汁和米醋调匀为丸，如梧桐子大，每服十丸，空心温酒送下，童便下亦可。（《乾坤生意》）《寿世》名化虫丸。《保命歌括》加味抵当丸，于本方去砂，加桃仁泥。《大还》蛭虫丸，治血蛊坚胀，腹痛不可按，于本方去牛膝、琥珀、砂，加没药、桃仁、赤芍、当归尾、姜黄、木香。琥珀人参丸，治血蛊。人参五灵脂（各一两）琥珀肉桂附子（生各五钱）赤茯苓川芎沉香穿山甲（各三钱）为末，浓煎苏方汁为丸，每服二钱，早暮温酒各一服。此人参与五灵脂并用，最能浚血。血蛊之的方也。（《医通》）
　　灸法
　　腹中气胀引脊痛，食饮多，身羸瘦，名曰食晦，先取脾输，后取季胁。（《千金》）（原更有灸法，当阅。）一人平素嗜酒肉，遂腹胀似鼓胀，为保养，服煎汤，反而犹益胀，及卧则喘如曳锯。予灸关元、承满、脾俞、三里，顿效。（《石山医案》）因食滞气痛胀，余尝治一姻家子，年力正壮，素日饮酒亦多，失饥伤饱，一日偶因饭后，胁肋大痛，自服行气化滞等药，复用吐法尽出饮食，吐后逆气上升，胁痛难止，而上壅胸膈，胀痛更甚，且加呕吐。余用行滞破气等药，呕痛渐止，而左乳胸肋之下，结聚一块，胀实拒按，脐腹隔闭，不能下达，每于戌亥子丑之时，则胀不可当。因其呕吐既止，已可用下，凡大黄、芒硝、棱、莪、巴豆等药，及萝卜子、朴硝、大蒜，橘叶捣罨等法，无所不尽，毫不能效，而愈攻愈胀。因疑为脾气受伤，用补尤觉不便。汤水不入者，凡二十余日，无计可施，窘剧待毙，只得用手揉按其处，彼云肋下一点，按着则痛连胸腹，及细为揣摸，则正在章门穴也。章门为脾之募，为脏之会，且乳下肋间，正属虚里大络，乃胃气所出之道路，而气实通于章门。余因悟其日轻夜重，本非有形之积，而按此连彼，则病在气分无疑也。但用汤药以治气病，本非不善，然经火则气散，而力有不及矣。乃制神香散（按：系丁香、白豆蔻二味）使日服三四次，兼用艾火灸章门十四壮，以逐散其结滞之胃气，不三日胀果渐平，食乃渐进，始得保全。此其证治俱奇，诚所难测。本年春间一邻人，陡患痛胀隔食，全与此同，群医极尽攻击，竟以致毙，是真不得其法耳，故录此以为后人之式。（《景岳》）（按：此按妙在灸，故列于斯。）
　　类证
　　光禄卿吴伯玉夫人，患腹满而痛，喘急异常，大便不通，饮食不进。医者用理气利水之剂，二十日不效。余诊之，脉大而数，右尺为甚，令人按腹，手不可近。余曰：此大肠痈也，脉数为脓已成。用黄、皂刺、白芷之类，加葵根一两，煎一碗顿服之。未申痛甚，至夜半而脓血大下，昏晕不支，即与独参汤，稍安，更与十全大补，一月而愈（此似胀而实非者）。（《必读》）
　　内因类
　　积聚
　　即积，瘕即聚，与癖则稍异其状，大略如是已，后世更立痞块之目，殊为无谓。至其治方，则积聚二证鲜能区别者，要不过就消磨一途而分轻重，今之所纂亦此忘也。如妇人之病，其类不一，具列于彼门，兹仍不登载。
　　源由总说
　　瘕癖结者，积聚之异名也，证状不一，原其病本大略相类，但从其所得或诊其证状以立名尔。且者为隐见腹内，按之形证可验也。瘕者为瘕聚，推之流移不定也。癖者僻侧在于胁肋（按：三证详见后）。结者沉伏结强于内（按，此亦积，不须别立名）。然有得之于食，有得之于水，有得之于忧思，有得之于风寒，凡使血气沉滞留结而为病者，治须渐磨溃消，使气血流通，则病可愈矣。（《圣济》）（按：《中藏经》曰：者系于气也，瘕者系于血也。）积聚之病，凡饮食血气风寒之属，皆能致之，但曰积曰聚，当详辨也。盖积者积迭之谓，由渐而成者也；聚者聚散之谓，作止不常者也。由此言之，是坚硬不移者，本有形也，故有形者曰积；或聚或散者，本无形也，故无形者曰聚。诸有形者，或以饮食之滞，或以脓血之留，凡汁沫凝聚，旋成症块者，皆积之类，其病多在血分，血有形而静也；诸无形者，或胀或不胀，或痛或不痛，凡随触随发，时来时往者，皆聚之类，其病多在气分，气无形而动也。故《难经》以积为阴气，聚为阳气，其义即此。凡无形之聚，其散易；有形之积，其破难。临此证者，但当辨其有形无形，在气在血，而治积治聚，自可得其梗概矣。（《景岳》）
　　病因腑脏受邪
　　积聚者，由阴阳不和，腑脏虚弱，受于风邪，搏于腑脏之气所为也。腑者阳也，脏者阴也。阳浮而动，阴沉而伏。积者阴气，五脏所生，始发不离其部，故上下有所穷已。聚者阳气，六腑所成，故无根本，上下无所留止，其痛无有常处。诸脏受邪，初未能为积聚，留滞不去，乃成积聚。（《病源论》）六腑属于三阳，太阳利清气，阳明泄浊气，少阳化精气，有如都会之府，主转输以为常也。夫苟六腑失常，则邪气聚而不散，始发既无根本，上下无所留止，其痛亦无常处，故在上则格，在下则胀，旁攻两胁，如有痞块，易于转动，故非五积之比也。（《济生》）风寒外感之邪，亦能成积。如经曰：虚邪之中人也，留而不去。传舍于肠胃之外，募原之间，留着于脉，息而成积。又曰：病名伏梁，此风根也。由此观之，凡今人以疟后成痞者，是即风寒之属，类可推矣。但疟由风寒，固易知也，而诸积于风，若不相干涉。不知饮食之滞，非寒未必成积，而风寒之邪，非食未必成形。故必以食遇寒，以寒遇食，或表邪未清，过于饮食，邪食相搏，而积斯成矣。经曰：虚邪之风，与其身形，两虚相得，乃客其形。信乎致积之由，多由于此，即血症气痞之由，亦无出于此。然积以寒留，留久则寒多为热；风以致积，积成则证已非风。故治此者，亦但当治其所留，不可发散，以再伤其真气也。惟慎疾者，能知所由而虑之于始，则可为保脾之良策。（《景岳》）
　　病因饮食不消
　　症者，由寒温失节，致腑脏之气虚弱，而饮食不消，聚结在内，染渐生长块段，盘牢不移动者，是也，言其形状可征验也。若积引岁月，人即柴瘦，腹转大，遂致死。（《病源论》）瘕病者，由寒温不适，饮食不消，与脏气相搏，积在腹内，结块瘕痛，随气移动是也，言其虚假不牢，故谓之为瘕也。（同上）夫积者，伤滞也，伤滞之久，停留不化，则成积矣。且人之脏腑，皆触冒以成疾病，惟脾胃最易受触。盖日用饮食，稍或过多，停滞难化，或吐或呕，或泄或利。当是之时，法宜推荡，然后助养脾胃。所谓推荡者，更宜斟量人之虚实，伤滞之轻重而推荡之，停滞一消，则不成积，克化失宜，久之必成积聚瘕矣。（《济生续方》）
　　病因气郁痰血
　　方书之五积六聚，证状不同，非谓食物所伤，留滞不去。盖五积者，因喜怒忧思失志，以伤五脏，遇传克不行而成病也。（《澹寮》）诸书所载，皆以内为喜怒忧思七情之气，克制五脏，结而不散，乃成积聚之证（云云）。余忖度之，必是因气结聚痰饮，或者积聚之物，而后能坚硬如此。发萌之初，早能辨其脉证，投以药饵，或以导引之法，犹云庶几。若其见形于皮肤之下，药入肠胃，熏蒸之所不及，诚为难治之证。（《大成》）气无形故不成块，然痰与食积死血，多因气聚而成，是气虽不为块，而所以为块者实由乎气，故治积之法，以行气为主。（《统旨》）（按：丹溪曰：气不能作块成聚，块乃有形之物也，痰与食积死血而成也。叶氏实驳此说也。）五积当从郁论，《难经》所谓因受胜己之邪，传于己之所胜，适当旺时，拒而不受，因留为积。此皆抑郁不伸而受其邪，故五积六聚治同郁断。伏梁者，火之郁。肥气者，木之郁。痞气者，土之郁。息贲者，金之郁。奔豚者，水之郁。（按：以上系《儒门事亲》节文）郁者，气不舒而抑郁成积，不独聚可以气言也。故治积之法，以理气为先，则津液流行，积聚何由而成。（《锦囊》）上古穴居野处，无情欲之累，故病多外感，以故《素问》往往谓脏寒生满病，又谓用力过度则络脉伤，伤则血外溢于肠外，有寒汁沫与血相搏，则并合凝聚不能散而成积。今人多情欲，痰血气郁凝滞者比比皆是，故不敢引经以断也。（《六要》）大抵积块者，皆因一物为之根，而血涎裹之，乃成形如杯如盘，按之坚硬也。食积败血，脾胃有之。痰涎之积，左右皆有之。（《保命歌括》）
　　病有因热
　　经曰：小肠移热于大肠，为瘕，为沉（云云）。然则经言瘕病，亦有热者也。或阳气郁结，怫热壅滞，而坚硬不消者，非寒瘕也，当以脉证别之。（《原病式》）
　　病属阴寒有留止聚散之别
　　脉之小也，微也，小急也，弦急也，沉也，沉伏也，迟也，涩也，实也，数绝也，沉横也，结伏也，长而左右弹也（按：此诸脉系经及《脉经》所见），是皆阴寒敛实之脉，则知积之成也，亦多属阴寒。阴寒则不能温散，而易于凝着，始则毫厘之留，日以增益，如堆然，久久则小者大，软者坚，虚者实，无形者有形。聚则不然，病发无根，痛无常处。夫无根无常，则气不留止，偶与气血相搏，则邪正相干，气聚而痛，气散则解，非若积之留止不移不散也。如肠腹攻冲，疝瘕热，胸腹胀满，切痛雷鸣等证，皆聚之类也。古人论积聚分脏腑者，亦不过以沉伏留止不移者属阴，阴则为脏；浮动聚散不常者为阳，阳则为腑耳。治之者，当于留止聚散上相机，不当于脏腑二字上作工夫也。（《续焰》）
　　脉候
　　寸口脉沉而紧，苦心下有寒，时痛，有积聚。关上脉大而尺寸细者，其人必心腹冷积，瘕结聚，欲热饮食。（《脉经》）迟而涩，中寒有症结。快而紧，积聚有击痛。弦小者，寒癖。（同上）寸口脉沉而横者，胁下及腹中有横积痛（按：此《平人气象论》文）。其脉弦，腹中急痛（按：此取小建中汤条）。腰背痛相引，腹中有寒疝瘕。脉弦紧而微细者，症也。夫寒痹瘕积聚之脉皆弦紧，若在心下即寸弦紧，在胃管即关弦紧，在脐下即尺弦紧。（一曰关脉弦长，有积在脐左右上下也。）又脉症法：左手脉横症在左，右手脉横症在右，脉头大者在上，头小者在下。又法：横脉见左积在右，见右积在左，偏得洪实而滑亦为积，弦紧亦为积为寒痹为疝痛。内有积不见脉难治，见一脉（一作胁）相应为易治，诸不相应为不治。左手脉大，右手脉小，上病在左胁，下病在左足；右手脉大，左手脉小，上病在右胁，下病在右足。脉来细而沉时直者，身有痈肿，若腹中有伏梁。脉来小沉而实者，胃中有积聚，不下食，食即吐。（同上）脉沉重而中散者，因寒食成症，脉左转而沉重者，气症，阳在胸中。脉右转出不至寸口者，内有肉症。（同上）寸口脉细沉滑者，有积聚在胁下，左右皆满，与背相引痛。诊其脉来实，心腹积聚，饮食不消，胃中冷也。（《病源论》）脉来逆而牢者，为病症也。肾脉小急，肝脉小急，心脉若鼓，皆为症。寸口脉结者，瘕。（同上）（按：《邪气脏腑病形篇》：肾脉微急为沉厥奔豚，足不收，不得前后。又肝脉微急为肥气，在胁下，若覆杯。此巢氏所本。又寸口脉结，本于《十八难》。）
　　诊决死生
　　诊人心腹积聚，其脉坚强急者生，虚弱（《病源》此有急字，衍）者死。又实强者生，沉（《济生》此有小字）者死。其脉大，腹大胀，四肢逆冷，其人脉形长者死。腹胀满，便血，脉大时绝，极下血，脉小疾者死。（《脉经》）（按：《病源》所举止沉者死。《中藏经》无其脉大三字，别为一条，据此或者腹胀诊法，姑录于兹。）脉弦而伏者，腹中有症，不可转也（《病源》作不可转动），必死不治。（同上）寸口脉紧而牢者，胁下腹中有横积。结痛而泄利，脉微细者生，浮者死。（《病源论》）其脉实强者，阳脉也，一以征邪正之相搏，一以征元本之壮实，从腑从阳，故曰生；其脉沉细者，阴脉也，一以征邪气之深久，一以征元本之衰微，从脏从阴，故曰死。（《续焰》）
　　五脏积
</div>
    <div class="pagination">
<a href="杂病广要_page6.html">上一页</a><span>...</span><a href="杂病广要_page2.html">2</a><a href="杂病广要_page3.html">3</a><a href="杂病广要_page4.html">4</a><a href="杂病广要_page5.html">5</a><a href="杂病广要_page6.html">6</a><span class="current-page">7</span><a href="杂病广要_page8.html">8</a><a href="杂病广要_page9.html">9</a><a href="杂病广要_page10.html">10</a><a href="杂病广要_page11.html">11</a><a href="杂病广要_page12.html">12</a><span>...</span><a href="杂病广要_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
