<!DOCTYPE html>
<html>
<head>
    <meta charset="UTF-8">
    <title>类证治裁 - 第 5 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 5 页/共 115 页</h1>
    <div class="content">　　〔宣窍〕至宝丹 见前中风。

　　〔痰热〕温胆汤 半夏 陈皮 茯苓 甘草 名二陈汤，加竹茹、枳实，名温胆汤。

　　〔攻里〕承气汤 大黄 枳实 芒硝 浓朴 名大承气汤，去芒硝，名小承气汤。

　　〔消痞〕泻心汤 汤名有五，若半夏 黄连 黄芩 人参 甘草干姜 大枣 名半夏泻心汤，去热开痞。

　　〔散结〕小陷胸汤 黄连 半夏 栝蒌〔风温〕葳蕤汤 葛根 白芷 麻黄 羌活 杏仁 甘草 葳蕤 川芎 石膏 木香〔湿温〕苍术白虎汤 见前中风。

　　〔冬温〕阳旦汤 麻黄 桂枝 杏仁 甘草 名麻黄汤，加黄芩，名阳旦汤。

　　〔发斑〕升麻葛根汤 升麻 葛根 白芍 甘草 加紫草茸。

　　〔斑毒〕黄连解毒汤 黄连 黄芩 黄柏 山栀 毒盛加大青。

　　〔透斑〕犀角大青汤 大青 犀角 栀子 香豉〔胃热〕人参化斑汤 即白虎汤加人参。

　　〔胃伤〕犀角地黄汤 犀角 生地 赤芍 丹皮〔利府〕导赤散 生地 木通 甘草梢 竹叶〔滋液〕炙甘草汤 见前中风。

　　〔保胎〕四物汤 见前中风。

　　〔热陷〕小柴胡汤 柴胡 半夏 人参 甘草 黄芩 姜 枣〔结胸〕海蛤散 海蛤 滑石 甘草 芒硝 每服二钱，鸡子汤调下。

　　〔湿温〕香薷饮 见前中风。

　　〔湿温〕正气散 见前中风。

　　〔利湿〕五苓散 猪苓 茯苓 白术 泽泻 桂〔泻湿〕天水散 即六一散。滑石（六两） 甘草（一两） 灯心汤调下，加辰砂少许，名益元散。

　　〔温毒〕消斑青黛饮 人参 石膏 知母 甘草 青黛 黄连 犀角 元参 山栀 生地 柴胡 苦酒煎。

　　〔便秘〕大柴胡汤 柴胡 半夏 黄芩 芍药 枳实 大黄 姜 枣〔毒壅〕消毒犀角饮 犀角 牛蒡子（炒研） 荆芥穗 防风 甘草 咽痛，加桔梗、薄荷。

　　〔斑毒〕大青四物汤 大青（钱半） 阿胶 甘草（各一钱） 豆豉（百粒）

　　卷之一　温症论治

　　温症脉案

　　房师午园张公，高年上盛下虚，案牍劳神，冬春不寐，感温呛咳，晕仆，两寸脉洪大，由平昔阳不交阴，内风上冒，兼引温邪，表里煽动，症见眩仆，喉痛声哑，舌如煤熏。夫心为君主，义不受邪，因春温伤肺，逆传心包，神明俱为震动，且素饵桂附，致炎阳独亢，营液内劫。此怔忡无寐根由，师言昔病足痹，徽医用祛风药兼桂附得效，近三年矣。愚谓风药多燥，况桂附乎，以脉症参时令，宜辛凉轻剂，于熄风润燥中，佐以滋阴安神。不过一剂，当夜自能成寐，再剂呛嗽除，悸眩止矣。初剂：鲜生地（三钱）、沙参、麦冬、淡竹叶、栝蒌仁、甘菊（炒）、山栀、茯神（各二钱）、贝母、甜杏仁（炒研。各钱半）、枣仁（八分）、蔗汁（一杯，诸品清轻凉润，能除上焦弥漫之邪、兼入空窍熄风火，除悸眩，清音平嗽，若重浊便无效。）

　　再剂：前方加天冬、玉竹、百合，减蒌仁、六七服诸症平，舌色复故。后用膏方：三才膏加五味、核桃、牛膝、茯神、枣仁、柏子仁、白芍、玉竹、杞子熬膏，白蜜收，白汤化服。（诸品能交心肾，安神志，利腰膝，兼使金水相涵，阴阳和平，自无上盛下虚之患矣。）

　　韦氏 邪由鼻吸，伏于募原，发则头晕痛，口渴饮，热烦呕闷，溺痛带下，邪踞上中焦，主以葱豉汤散邪，佐以清泄胆火。豆豉、葱白、山栀、羚羊角、嫩桑叶、薄荷、银花、花粉、滑石。（二服）汗出热解。

　　（此乍发，散邪得解者。）

　　族某 温邪内郁，头眩热渴，手心似烙，舌苔淡黄，寸脉浮大而数，是邪留上焦，宜整肃太阴气分。

　　用黄芩（酒炒）、川贝母、杏仁、山栀、栝蒌仁、麦冬、嫩桑叶、荷叶边，煎汤，一啜眩渴稍定。原方去芩、栀、加鲜石斛、元参、花粉、蔗汁（冲），二服愈。（此温邪上受，治从气分得解者。）

　　族某 邪从口入，呕渴恶热，舌腻脘痞，温从湿化，宜与开泄中上，豆豉、蒌霜、通草、半夏、薏苡、赤苓、竹茹、枳壳、郁金汁（冲）、芦根煎汤，一啜汗津津而愈。同时李某症同，但溺涩痛。前方加灯心、车前穗，亦一剂愈。（此湿滞中上焦，治从透渗得解者。）

　　某 脉浮大，右数，有汗热炽，渴眩谵烦，温邪挟风热，将陷营分。用薄荷、牛蒡、羚羊角、栀皮、丹皮、连翘、嫩桑叶，日再服。夜半汗透身凉。（此清少阳胆热得解者。）

　　吴 邪入膻中，舌缩唇裂，目瞑神迷，沉昏不醒者七昼夜。脉沉数，此邪深将成内闭矣。勉用鲜佩兰、菖蒲、连翘、银花以解秽通闭，鲜生地、麦冬、梨蔗汁以生津，黄芩、知母、元参、石斛以彻热，兼下牛黄丸，二服神识渐清，因尿管热痛，去佩兰、菖蒲、黄芩，加甘草梢、车前穗以利腑热而愈。（此清理心包热闭得解者。）

　　朱 风木司天，温邪内炽，脉数，头眩嗽血，由木火并炎，上迫窍络，舌鲜绛，邪已入营。用鲜生地、羚羊角、元参、连翘、山栀、蒌霜、贝母、丹皮、鲜藕，三四服脉静身凉。（此清营热得解者。）

　　蒋 劳力伤阴，感温，呛咳不寐，鼻衄痰红，下利血沫，脉虚大不数。误用柴葛升散，劫液动风。法以甘酸平润调之。阿胶（水化）、麦冬、炙草、潞参、茯神、白芍、枣仁、五味、生地、红枣，二服神安血止，即饮糜粥。原方去胶加甜杏仁、山药，再剂而痊。

　　（此邪伤血络，用调补得愈者。）

　　族子 温邪郁而化热，头晕口干，舌燥唇血，右脉大，左模糊，有汗不解，胸腹闷，溺混浊。热邪蒸湿，治宜上下分消。淡豉、蒌霜、羚羊角、丹皮、麦冬、山栀、赤苓、滑石、嫩桑叶、金银花露，二服热轻渴减，晕止舌润。但宵分谵语，溺管涩痛，齿燥，液虚热劫，鲜石斛、芦根、黑豆皮、花粉、天冬、元参、蔗汁，二服疹现稀红，肺卫之邪已从外泄。仍用轻清透发，连翘、牛蒡、鲜生地、丹皮、赤芍、沙参、竹叶，疹色淡。

　　忽又烦躁不寐，舌心灰燥而尖绛，邪入心营，恐其蒸痰蔽窍，急清营热兼豁痰。犀角尖（磨汁）、生地、鲜藕、元参、丹皮、竹茹、贝母、菖蒲，再服汗透而解。（此湿热俱盛，兼治肺卫心营得解者。）

　　侄孙 温邪化热，头眩痰嗽，用辛凉清上。豆豉、杏仁、贝母（各钱半）、薄荷、山栀、花粉（各一钱）、滑石、赤苓（各三钱），加灯心、桑叶。二服热退，用甘凉调理胃阴得安。（此清降痰热，治从肺胃得解者。）

　　族某 温邪逆入心包，神识忽明忽昧，舌干，津润全无，谵狂不近衣被。欲扫热痰熏灼，急用芳香解秽。

　　犀角尖（八分）、鲜生地（一两）、元参、麦冬（各五钱）、连翘、山栀、郁金（各二钱）、梨、蔗汁（各一杯冲），再加至宝丹一丸，日再服。诸症立退。（此大剂救液开闭得解者。）

　　某 壮热目赤，烦冤不寐，痧疹遍体。急用救液养阴，舌转黑而燥，呃逆昏厥。服大剂犀角大黄汤加至宝丹，不应，仍用大剂犀角地黄汤，日三四服，加紫雪（三分）。呃止厥回身凉而愈。（此大剂凉心泻火得解者。）

　　马氏 有年，温邪夹滞，湿阻脘闷，舌缩渴饮，泻污水甚多。此热结旁流也。用大承气汤，直至所下皆黑硬，然后湿滞乃尽，脘痞乃宽，舌干乃润。（此攻荡湿滞得解者。）

　　潘 伏邪内发，兼旬未解，谵聋肉脱，自利纯血，唇缩舌强，脉沉数。邪陷血分，症已濒险。急用犀角地黄汤加阿胶、元参、山栀、鲜藕、黑豆皮、竹叶心。四剂谵聋渐清，利血止，思糜粥矣。（此伏邪治从血分得解者。）

　　陈姓儿 周岁感温，邪热内闭，舌绛津干。用麦冬、连翘、栀心、菖蒲、竹茹、加紫雪二分，汗解而愈。

　　（此直泻心包邪热得解者。）

　　李 寒热微汗，口渴呛嗽，脉浮洪。乃春温犯肺。用辛凉轻剂，为手太阴治法。山栀、淡豉、桔梗、花粉、杏仁、象贝、桑皮（蜜炙）、薄荷、蔗汁（冲）。二服嗽减。去栀、豉、桔、粉，加栝蒌、橘红、前胡服愈。（此邪干肺，从卫分得解者。）

　　何 气粗目赤，舌绛疹红，神机不发，脉洪数，宵烦无寐，邪已入营。急宜清透，若再消导劫津，必至液涸成痉。犀角汁、鲜生地、天冬、麦冬、元参、赤芍、丹皮、连翘、藕汁、菖蒲。日三服，汗澈热退，神识亦清，但右脉长大，胃火犹燔。用石膏、白芍、黄芩、知母、甘草。大便数次，脉较平，寐中手指微搐，乃液虚风动，欲成痉也。用阿胶（水化）、生地、钩藤、当归、白芍、石斛、枣仁。数剂症平。（此营虚用滋液熄风得愈者。）

　　王 夏至前骤 ，邪从吸入踞募原，热渴引饮，中脘格拒，热蒸湿腾，呕闷午烦，舌腻白，脉数溺浑，是湿胜也。治先渗湿于热，下则热势孤矣。用藿梗、佩兰以逐秽，通草、滑石、芦根以驱湿，栝蒌、贝母以涤痰，羚羊角、山栀、丹皮以清胆火，鲜生地、连翘、麦冬以泻心火。日再服，汗出溺清，呕闷除，热渴减。然脉仍疾数，两寸大，时烦不寐，是欲发疹也；明晨疹出，舌苔转黄，是热胜也。治在透热于湿外，则湿不升矣。原方去藿、兰、通草、滑石、芦根、羚羊等，加黄芩、梨汁以清肺，牛蒡、银花、连翘、赤芍以透疹，青蒿、石斛、知母、沙参以退热生津。二三服汗彻脉匀，舌黄退，日用大麦仁粥热啜，阴复全瘳。（此分利湿热，清凉疹毒得解者。）

　　卷之一　温症论治

　　风温脉案

　　王氏七旬有三，风温伤肺，头晕目瞑，舌缩无津，身痛肢厥，口干不饮，昏昧鼻鼾，语言难出，寸脉大。

　　症属痰热阻窍。先清气分热邪。杏仁、象贝、花粉、羚羊角、沙参、嫩桑叶、竹茹、山栀。一服症减肢和，但舌心黑而尖绛，乃心胃火燔，惧其入营劫液。用鲜生地、犀角汁、元参、丹皮、麦冬、阿胶（煨化）、蔗汁。

　　三服舌润神苏，身凉脉静，但大便未通，不嗜粥饮，乃灼热伤阴，津液未复，继与调养胃阴，兼佐醒脾，旬日霍然。

</div>
    <div class="pagination">
<a href="类证治裁_page4.html">上一页</a><a href="类证治裁.html">1</a><a href="类证治裁_page2.html">2</a><a href="类证治裁_page3.html">3</a><a href="类证治裁_page4.html">4</a><span class="current-page">5</span><a href="类证治裁_page6.html">6</a><a href="类证治裁_page7.html">7</a><a href="类证治裁_page8.html">8</a><a href="类证治裁_page9.html">9</a><a href="类证治裁_page10.html">10</a><span>...</span><a href="类证治裁_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
