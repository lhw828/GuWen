<!DOCTYPE html>
<html>
<head>
    <meta charset="UTF-8">
    <title>卫生宝鉴 - 第 52 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卫生宝鉴 - 第 52 页/共 88 页</h1>
    <div class="content">　　至元己亥。廉台王千户年四十有五。领兵镇涟水。此地卑湿。因劳役过度。饮食失节。至秋深。疟痢并作。月余不愈。饮食全减。形容羸瘦。乘马轿以归。时已仲冬。求予治之。具陈其由。诊得脉弦细而微如蛛丝。身体沉重。手足寒逆。时复麻痹。皮肤痂疥。如疠风之状。无力以动。心腹痞满。呕逆不止。此皆寒湿为病。久淹。真气衰弱。形气不足。病气亦不足。阴阳皆不足也。针经云。阴阳皆虚。针所不为。

　　灸之所宜。内经曰。损者益之。劳者温之。十剂云。补可去弱。先以理中汤加附子。温养脾胃。散寒湿。涩可去脱。养脏汤加附子。固肠胃。止泻痢。仍灸诸穴以并除之。经云。府会太仓。即中脘也。先灸五七壮。以温脾胃之气。进美饮食。次灸气海百壮。生发元气。滋荣百脉。充实肌肉。复灸足三里。肾之合也。三七壮。引阳气下交阴分。亦助胃气。后灸阳辅二七壮。接续阳气。令足胫温暖。散清湿之邪。迨月余。病气去。渐平复。今累迁侍卫亲军都指挥使。精神不减壮年。

　　卷十六　泄痢门

　　结阴便血治验

　　真定总管史侯男十哥。年四十有二。肢体本瘦。弱。于至元辛巳。因收秋租。佃人致酒。味酸不欲饮。勉饮三两杯。少时腹痛。次传泄泻无度。日十余行。越十日。便后见血。红紫之类。肠鸣腹痛。求医治之。曰诸见血皆以为热。用芍药柏皮丸治之。不愈。仍不欲食。食则呕酸。形体愈瘦。

　　面色青黄不泽。心下痞。恶冷物。口干。时有烦躁。不得安卧。请予治之。具说其由。诊得脉弦细而微迟。手足稍冷。内经云。结阴者便血一升。再结二升。三结三升。经云。邪在五脏。则阴脉不和。阴脉不和。则血留之。结阴之病。阴气内结。不得外行。无所禀。渗入肠间。故便血也。宜以平胃地榆汤治之。

　　 【平胃地榆汤】苍术（一钱） 升麻（一钱） 黑附子（炮。一钱） 地榆（七分）

　　陈皮 浓朴 白术 干姜白茯苓 葛根（各半钱） 甘草（炙） 益智仁人参 当归 曲（炒） 白芍药（各三分）

　　上十六味。作一服。水二盏。生姜三片。枣子二个。煎至一盏。去渣。温服。食前。此药温中散寒。除湿和胃。服之数服。病减大半。仍灸中脘三七壮。乃胃募穴。引胃上升。滋荣百脉。次灸气海百余壮。生发元气。灸则强食生肉。又以还少丹服之。则喜饮食。添肌肉。至春再灸三里二七壮。壮脾温胃。生发元气。此穴乃胃之合穴也。改服芳香之剂。戒以慎言语。节饮食。良愈。

　　卷十六　泄痢门

　　葱熨法治验

　　（元在十三卷尾。今写在此）

　　真定一秀士。年三十有一。肌体本弱。左胁下有积气。不敢食冷物。得寒则痛。或呕吐清水。眩运欲倒。目不敢开。恶人烦冗。静卧一二日。及服辛热之剂。则病退。延至甲戌初秋。因劳役及食冷物。

　　其病大作。腹痛不止。冷汗自出。四肢厥冷。口鼻气亦冷。面色青黄不泽。全不得卧。扶几而坐。又兼咳嗽。咽膈不利。故内经云。寒气客于小肠膜原之间。络血之中。血滞不得注于大经。血气稽留不得行。故宿昔而成积矣。又寒气客于肠胃。厥逆上出。故痛而呕也。诸寒在内作痛。得炅则痛立止。予与药服之。药不得入。见药则吐。无如之何治之。遂以熟艾约半斤。白纸一张。铺于腹上。

　　纸上摊艾令匀。又以憨葱数枝。批作两半。铺于熟艾上数重。再用白纸一张覆之。以慢火熨斗熨之。冷则易之。若觉腹中热。腹皮暖不禁。以绵三。多缝带系之。待冷时方解。初熨时得暖则痛减。大暖则痛止。至夜得睡。翌日再与对证药服之。良愈。故录此慰法以救将来之痛也。

　　卷十六　泄痢门

　　霍乱吐泻

　　活人百问云。问呕吐而利者何也。此名霍乱也。呕吐而利、热多而渴者。五苓散。寒多不饮水者。

　　理中丸。若夏月中暑霍乱。上吐下利。心腹撮痛。大渴烦躁。四肢逆冷。冷汗自出。两脚转筋。宜服香薷散。井中沉冷。顿服乃效。

　　 【香薷散】 治阴阳不顺。清浊相干。气射中焦。名为霍乱。此皆因饮食或风冷伤于脾胃。

　　食结不消。阴阳二气。壅而不反。阳气欲降。阴气欲升。阴阳交错。变成吐利。百脉混乱。荣卫俱虚。冷气搏筋令转。皆宜服此。

　　浓朴（二两） 黄连（二两。二味入生姜四两。拌炒令黄色） 香薷（一两半）

　　上三味为末。每服三钱。水一盏。酒半盏。同煎至七分。去渣。新汲水频换。浸令极冷。顿服之。药冷则效速也。

　　 【增损缩脾饮】 解热躁。除烦渴。消暑毒。止吐利。霍乱后服热药太多者。尤宜服之。

　　草果 乌梅 缩砂 甘草（各四两）

　　干葛（二两）

　　上 咀.每服五钱。水一碗。生姜十片。煎至八分。水浸令极冷。旋旋服之。无时。洁古老人云。霍乱转筋。吐利不止者。其病在中焦也。阴阳交而不和。发为疼痛也。此病最急。不可食分毫粥饮。谷气入胃则死矣。治有两种。渴欲饮水者。阳气多也。五苓散主之。不欲饮水者。阴气多也。理中丸主之。只待吐尽多时。微以粥饮渐渐养之。以迟为妙也。

　　 【半夏汤】 治霍乱转筋。吐利不止。

　　茯苓 白术 半夏曲（各十两） 甘草（二钱半）

　　淡味桂（一钱半）

　　上为末。渴者凉水调下。不渴者大温水调下三钱。无时。

　　卷十六　泄痢门

　　中暑霍乱吐利治验

　　提学侍其公。年七十九岁。至元丙寅六月初四日中暑毒。霍乱吐利。昏冒终日。不省人事。时夜方半。请予治之。诊其脉洪大而有力。一息七八至。头热如火。足寒如冰。半身不遂。牙关紧急。予思内经五乱篇中云。清气在阴。浊气在阳。营气顺脉。冒气逆行。乱于胸中。是谓大 云云。

　　乱于肠胃。则为霍乱。于是霍乱之名。自此而生。盖因年高气弱。不任暑气。阳不维阴则泻。阴不维阳则吐。阴阳不相维。则既吐且泻矣。前贤见寒多以理中丸。热多以五苓散为定法治之。今暑气极盛。阳明得时。况因动而得之。中暑明矣。非甘辛大寒之剂。则不能泻其暑热。坠浮焰之火而安神明也。遂以甘露散甘辛大寒。泻热补气。加白茯苓以分阴阳。约重一两。冰水调灌。渐渐省事而诸证悉去。后慎言语。节饮食。三日。以参术调中汤之剂增减服之。理正气。逾十日后。方平复。

　　卷十六　泄痢门

　　内伤霍乱治验

　　戊午春。攻襄阳回。住夏曹州界。有蒙古百户昔良海。因食酒肉饮 乳。得霍乱吐泻。从朝至午。精神昏愦。以困急来求予视之。脉得浮数。按之无力。所伤之物已出矣。即以新汲水半碗。调桂苓白术散。徐徐服之。稍安。又于墙阴撅地一穴。约二尺许。贮以新汲水。在内搅动。待一时澄定。名曰地浆。用清者一盏。再调服之。渐渐气调。吐利遂止。至夜安眠。翌日微燥渴。却以钱氏白术散时时服之。良愈。或问用地浆者。何也。予曰。坤为地。地属阴土。平曰静顺。感至阴之气。又于墙阴。贮以新汲水。取重阴之气也。阴中之阴。能泻阳中之阳。今霍乱因暑热内伤而得之。

　　故痹论云。阴气者静则神藏。躁则消亡。又加以暑热。七神迷乱。非至阴之气则不愈。予用之者此也。或曰。内经福世之方书。岂不信然。

　　 【桂苓白术散】 治冒暑饮食所伤。传受湿热内盛。霍乱吐泻。转筋急痛。腹满闷。小儿吐泻惊风宜服。

　　茯苓（去皮） 白术 桂（各半两） 甘草泽泻 石膏（各一两） 滑石（二两） 寒水石（一两）

　　上八味为末。热汤调下三钱。喜冷。新汲水调姜汤亦得。小儿服一钱。

　　 【桂苓甘露饮】 流湿润燥。治痰涎。止咳嗽。调脏腑。寒热呕吐服之。令人遍身气溢宣平。

　　及治水肿泄利。

　　官桂 藿香 人参（各半两） 木香（一分）

　　茯苓 白术 甘草 泽泻葛根 石膏 寒水石（各一两） 滑石（二两）

　　上十二味为末。每服二钱。白汤调下。新汲水或姜汤亦得。

　　 【宣明益元散】 又名天水散。

　　滑石（六两） 炙甘草（一两）

　　上为末。每服三钱。蜜少许温水调下。日三服。新汲水亦得。欲解肌发汗者。煎葱白豆豉汤调。无时。

</div>
    <div class="pagination">
<a href="卫生宝鉴_page51.html">上一页</a><span>...</span><a href="卫生宝鉴_page47.html">47</a><a href="卫生宝鉴_page48.html">48</a><a href="卫生宝鉴_page49.html">49</a><a href="卫生宝鉴_page50.html">50</a><a href="卫生宝鉴_page51.html">51</a><span class="current-page">52</span><a href="卫生宝鉴_page53.html">53</a><a href="卫生宝鉴_page54.html">54</a><a href="卫生宝鉴_page55.html">55</a><a href="卫生宝鉴_page56.html">56</a><a href="卫生宝鉴_page57.html">57</a><span>...</span><a href="卫生宝鉴_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
