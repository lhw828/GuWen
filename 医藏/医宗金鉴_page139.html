<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 139 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 139 页/共 424 页</h1>
    <div class="content">　　卷三\妇人杂病脉证并治第二十二

　　泻心汤方

　　（见惊悸中）问曰：妇人年五十，所病下利，数十日不止，暮即发热，少腹里急，腹满，手掌烦热唇口干燥，何也？师曰：此病属带下，何以故？曾经半产，瘀血在少腹不去。何以知之？其证唇口干燥，故知之。当之温经汤主之。

　　【按】

　　所病下利之「利」字，当是「血」字，文义相属，必是传写之□。

　　【注】

　　妇人年已五十，冲任皆虚，天癸当竭，地道不通矣。今下血数十日不止，宿瘀下也。

　　五心烦热，阴血虚也；唇口干燥，任冲血伤，不上荣也；少腹急满，胞中有寒，瘀不行也。此皆曾经半产崩中，新血难生，瘀血未尽，风寒客于胞中，为带下，为崩中为经水愆期，为胞寒不孕。均用温经汤主之者，以此方生新去瘀，暖子宫补冲任也。

　　【集注】

　　李□曰：妇人年五十，则已过七七之期，任脉虚，太冲脉衰，天癸竭，地道不通时也所病下利，据本文带下观之，当是崩淋下血之病。盖血属阴，阴虚故发热，暮亦属阴也。任主胞胎，冲为血海，二脉皆起于胞宫，而出于会阴，正当少腹部分，冲脉侠脐上行，故冲任脉虚，则少腹里急，有干血亦令腹满。『内经』云：任脉为病，女子带下瘕聚是也。手背为阳，掌心为阴，乃手三阴过脉之处，阴虚，故掌中烦热也。阳明脉，侠口环唇，与冲脉会于气街，皆属于带脉。『难经』云：血主濡之。以冲脉血阻不行，则阳明津液衰少，不能濡润，故唇口干燥。断以病属带下，以曾经半产，少腹瘀血不去，则津液不布，新血不生，此则唇口干燥之所由生也。

　　卷三\妇人杂病脉证并治第二十二

　　温经汤方

　　吴茱萸三两当归芎藭芍药各二两人参桂枝牡丹皮阿胶生姜各二两甘草二两半夏半升麦冬（去心）一升右十二味，以水一斗，煮取三升，分温三服。亦主妇人少腹寒，久不受胎，兼取崩中去血，或月水来过多，及至期不来。

　　【集解】

　　李□曰：『内经』云：血气虚者，喜温而恶寒，寒则凝涩不流，温则消而去之。此汤名温经，以瘀血得温即行也。方内皆补养气血之药，未尝以逐瘀为事，而瘀血自去者此养正邪自消之法也。故妇人崩淋不孕，月事不调者，并主之。

　　带下经水不利，少腹满痛，经一月再见者，土瓜根散主之。

　　【按】

　　「再」字当是「不」字，若是「再」字，一月两来，与上文不利不合，是传写之□。

　　【注】

　　此亦前条在下未多，经候不匀之证。带下胞中病也，胞中有宿瘀，从气分或寒化，则为白带；从血分或热化，则为赤带；从气血寒热错杂之化，则为杂色之带也。若兼经水不利，少腹满痛，乃有瘀血故也。其经至期不见，主以土瓜根散者，土瓜能逐瘀血□虫能开血闭，桂枝合芍药舒阳益阴，通和荣气，则瘀去血和，经调带止矣。

　　卷三\妇人杂病脉证并治第二十二

　　土瓜根散方

　　土瓜根芍药桂枝□虫各三钱右四味，杵为散，酒服方寸匕，日三服。

　　寸口脉弦而大，弦则为减，大则为芤，减则为寒，芤则为虚，寒虚相搏，此名曰革妇人则半产漏下，旋覆花汤主之。

　　【按】

　　此条详在『伤寒论　辨脉法篇』，错简在此。「旋覆花汤主之」一句，亦必是错简。

　　半产漏下，则气已下陷，焉有再用旋覆下气之理。

　　卷三\妇人杂病脉证并治第二十二

　　旋覆花汤方

　　旋覆花三两葱十四茎新绛少许右三味，以水三升，煮取一升，顿服之。

　　妇人陷经漏下，黑不解，胶姜汤主之。

　　【注】

　　陷经者，谓经血下陷，即今之漏下崩中病也。黑不解不成文，胶姜汤方亦缺。

　　【集注】

　　李□曰：陷经漏下，谓经脉下陷，而血漏下不止，乃气不摄血也。黑不解者，瘀血不去，则新血不生，荣气腐败也。然气血喜温恶寒，用胶姜汤温养气血，则气盛血充推陈致新，而经自调矣。

　　【按】

　　此条文义，必有缺误，姑采此注，以见大意。

　　妇人少腹满如敦状，小便微难而不渴，生后者，此为水与血俱结在血室也，大黄甘遂汤主之。

　　【注】

　　敦，大也。少腹，胞之室也。胞为血海，有满大之状，是血畜也。若小便微难而不渴者，水亦畜也。此病若在生育之后，则为水与血俱结在血室也。主之大黄甘遂汤，是水血并攻之法也。

　　卷三\妇人杂病脉证并治第二十二

　　大黄甘遂汤方

　　大黄四两甘遂二两阿胶二两右三味，以水三升，煮取一升，顿服之，其血当下。

　　妇人中风七、八日，续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。

　　【注】

　　详见『伤寒论　少阳篇』内，不复释。

　　妇人伤寒发热，经水适来，昼日明了，暮则□语，如见鬼状者，此为热入血室，治之无犯胃气及上二焦，必自愈。

　　【注】

　　详见『伤寒论　少阳篇』内，不复释。

　　妇人中风，发热恶寒，经水适来，得之七、八日，热除，脉迟，身凉和，胸□满，如结胸状，□语者，此为热入血室也，当刺期门，随其实而泻之。

</div>
    <div class="pagination">
<a href="医宗金鉴_page138.html">上一页</a><span>...</span><a href="医宗金鉴_page134.html">134</a><a href="医宗金鉴_page135.html">135</a><a href="医宗金鉴_page136.html">136</a><a href="医宗金鉴_page137.html">137</a><a href="医宗金鉴_page138.html">138</a><span class="current-page">139</span><a href="医宗金鉴_page140.html">140</a><a href="医宗金鉴_page141.html">141</a><a href="医宗金鉴_page142.html">142</a><a href="医宗金鉴_page143.html">143</a><a href="医宗金鉴_page144.html">144</a><span>...</span><a href="医宗金鉴_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
