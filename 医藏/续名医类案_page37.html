<!DOCTYPE html>
<html>
<head>
    <meta charset="UTF-8">
    <title>续名医类案 - 第 37 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 37 页/共 160 页</h1>
    <div class="content">　　劳瘵

　　江阴万融病劳，四体如焚，寒热烦躁。一夜，梦一人，腹拥一月，光明使人心骨皆寒，及寐，而孙元规使遗药，服之遂平。叩之，则明月丹也，乃悟所梦。方用兔矢四十九粒， 砂如兔矢大四十九粒，为末，生蜜丸，梧子大。月望前以水浸甘草一夜，五更初，取汁送下七丸。有虫下，急钳入油锅内煎杀，不下再服，无不愈者。

　　（沈存中《良方》。《本草纲目》。）

　　一贵妇病瘵，得神传膏方，乃剪草一味，每用一斤，净洗晒干为末，入生蜜二斤和为膏，以器盛之，忌铁，一日一蒸，九蒸乃止。病患五更起，面东坐，不得言语，以匙抄药四匙服之。良久，以稀粟米粥饮下之。药只冷服，米饮亦勿大热。或吐或否不妨，如久病肺损咯血，只一服愈。寻常嗽血妄行，每服一匙可也。既而九日药成，前一夕病者梦人戒令翌日勿乱服药。次日将服药，屋上土坠器中不可用。又合成将服药，覆器，又不得服。再合未就，而人卒矣。此药之异有如此。若小小血妄行，只一啜而愈也。此药绝妙，而世失传，惜哉。（同上。）

　　阿魏散，治骨蒸传尸劳，寒热羸弱，喘嗽。方亦载《续夷坚志》，阿魏三钱研，青蒿一握细切，向东桃枝一握细锉，甘草如病患中指许大，男左女右，童便三升半。先以童便，隔夜浸药，明早煎一大升，空心温服，服时，分为三次。次服调槟榔末三钱，如人行十里许时再一服。丈夫病用妇人煎，妇人病用丈夫煎。合药时，忌孝子、孕妇、病患及腥秽之物，勿令鸡犬见。服药后，忌油腻湿面诸冷硬物。服一二剂，即吐出虫，或泄泻，更不须服余半。若未吐利，即当尽服之。或吐或利出虫，皆加人发马尾之状，病瘥。即吐利后虚羸，魂魄不安，以茯苓汤补之。茯苓、茯神各一钱，人参三钱，远志去心三钱，龙骨二钱，防风二钱，甘草三钱，麦冬去心四钱，犀角五钱锉为末，生干地黄四钱，大枣七枚，水二大升，煎八分，分三服温下，如人行五里许时更一服，谨避风寒。若未安，隔一日再作一剂。以上二方，须连服之。（《居易录》。）

　　水邱先生歌诀：水邱道人年一百，炼得龙精并虎魄。流传此法在人间，聊向三天助阴德。扶危起困莫蹉跎，此药于人有效多。不问阴阳与冷热，先将脾胃与安和。脾经虚冷易生风，最是难将冷药攻。闭却大便并上气，为多浓朴与苁蓉。此法精关两道方，病患入口便知良。但须仔细看形候，莫向阴中错用阳。涕唾稠粘小便赤，干枯四体无筋力。乌龙膏子二十圆，便是枯焦得甘滴。遗精梦泄腹膨高，咳嗽阴热为患劳。此病是阴须识认，盒饭急下玉龙膏。嗽里痰涎仰卧难，阴阳交并候多端。却须兼服诃黎散，治取根源病自安。（《准绳》。）

　　薛立斋治一妇人，素勤苦，因丧子饮食少思，忽吐血甚多而自止。此后每劳则吐数口，瘵症已具，形体甚倦。午前以补中益气，午后以归脾汤，送地黄丸而愈。

　　一女子患前症，反其唇视有白点，此虫蚀肺也。薛云：急寻獭肺治之。不信，果咳脓而殁。后闻其弟兄三人，皆夭于此症。大凡久嗽，当视其两唇最易晓。若上唇有点，虫蚀上部，下唇有点，虫蚀下部。

　　陈自明云：昔人一女久病劳瘵，为尺虫所噬，磨服神仙追毒丸一粒，吐下小虫甚多，更服苏合丸遂愈。（方见蛊症门。）

　　陈又云：一家患传尸劳，兄弟五人，已死者三人。有方士令服神仙太乙丹者，遂各进一锭。一下恶物如脓状，一下死虫如蛾形，俱获生。其人以此药广济尸症，无不验者。余尝用治一切杂病及疮疽等毒，未成脓甚效。

　　其已成脓者，亦能杀其大势。考其药品，虽不言补，令羸瘦之人服之并效，诚神剂也。然以价计之，用银三钱，药有七十二锭，可救七十人。有力之家，合以济人。近人制此，往往加以朱砂、雄黄。考之诸书，并无此说。

　　杂入恐反乱其真也，识者当自知之。（方见蛊门。）

　　孙文垣治程道吾妇，夜为梦魔所惊，时常晕厥，精神恍惚，一日三五发，咳嗽面青，常不思谷食，日惟啖牛肉脯数块，屡治无效。或谓寒痰作厥，与附子、肉桂，厥益甚。诊之，左脉弦，右脉滑，两寸稍短。道吾先娶二妻，皆卒于瘵，知其为传尸瘵症也，不易治。乃权以壮神补养之剂，消息调理，俟胃气转，始可用正治之法。人参、茯苓、柏子仁、石菖蒲、远志、丹参、当归、石斛，以补养神气；陈皮、贝母、甘草、紫菀，化痰治嗽。服半月，无进退。乃为制太上浑元丹，用紫河车一具，辰砂、鳖甲、犀角各一两，鹿角胶、紫石英、石斛各八钱，沉香、乳香、安息香、茯神、紫菀、牛膝、人参各五钱，麝香五分，炼蜜为丸，赤豆大，每早晚盐汤或酒送下三十六丸。又制霹雳出猎丹，用牛黄、狗宝、阿魏、安息香各一钱，虎头骨五钱，喙木鸟一只，獭爪一枚，败鼓心破皮三钱，麝香五分，天灵盖一个，酥炼蜜为丸，雄黄三钱为衣。每五更，空心葱白汤送下五分，三五日服一次，与太上浑元丹相兼服。才半月，精神顿异，不似前时恍惚矣。但小腹左边有一点疼，前煎药中加白芍一钱，服一月，精神大好，晕厥不作矣。次年生一女。（俞东扶曰：此较袁州道士所授方更奇，盖彼专于杀虫，此则杀虫而兼穿经透络、搜邪补虚也。）

　　张路玉曰：胡又曾患虚劳吐血，一夕吐出守宫状者一条，头足宛然，色如樱桃，不祟朝而毙。

　　柴屿青治宗室某子，十五岁，咳嗽吐痰，两脉细数，阴亏已极，辞不治。强开一方，后屡邀青，以为服药渐愈，饮食加增，不得已再往，而脉如故，决其必不能起，果然。（劳损病已不可为，服药得法，往往得骤验，乃虚阳暂伏也。数服后，症皆仍旧矣。临症者不可不知。）

　　张三锡曰：常见气弱者，往往生子多羸，或母病阴虚，禀来已弱，加以过劳，及凿窍太早，斫丧天真，遂成阴虚咳嗽，吐血骨蒸，非染也。曾见一家五人，悉患此病，已殒其三，家中竞觅尸虫药。予以丹溪法大补气血，使阳旺生阴，继以大造丸，二人俱无恙。

　　贵公在蜀作宣抚，甚秘宝此法，以膏肓之疾，药不能及，熏之即效。此方治咳嗽发骨蒸不已。好雄黄三钱半，茜草二钱，款冬花二钱，元参三钱，百部三钱，艾叶一钱，雷丸、浓朴为末。以香炉有盖者封固，止留一小孔出烟，患人以纸塞鼻，以口吸其烟，久则饮少清米饮，日三次，虫死嗽愈。一方加百部、芜荑仁、苏木、熔黄蜡和摊纸上。

　　叶余庆字符善，平江人，自云尝瘵疾，其居对桥而行，病不能度。有僧为之灸膏肓穴得百壮，后二日，即能行数里，登降皆不倦，自是康强。其取穴法，但并足垂手，正身直立，勿令俯仰，取第七椎下两旁，同身寸各三寸。

　　灸时，以软物枕头，覆面卧，垂手附身，或临时置身，取安便而已。叶转为人灸，亦用此法云。（《针灸四书》。）

　　有人传尸劳瘵，寒热交攻，久嗽咯血，日见羸瘦，先以三物汤、莲心散煎，万不失一。（同上。）

　　昔人尝与劳病妇人交，妇人死，遂得疾。遇人云：劳气已入脏，急令服神授散二斤，其病当去。如其言，服之几尽，大便出一虫，状如蛇，遂安。续有人服之获安，济者多矣。其法用川椒二斤，择去子并合口者，炒出汗。

　　上为末，每服三钱，空心米汤调下，须晕闷少顷。如不禁，即以酒糊为丸如梧子大，空心服三十丸。（《危氏方》。）

　　李士材诊许氏女，吐血痰嗽，六月诊之，两寸如烂绵，两尺大而数，曰：金以火为仇，肺不浮涩，反得洪大，贼脉见矣，秋令可忧。八月五日复诊，肺之洪者，变而为细数，肾之软者，变为疾劲。日岁在戊午，少阴司天，两尺不应，今尺当不应而反大，寸当大而反沉细，尺寸反者死。肺至悬绝十二日死。计其期，当死于十六日。然能食过期，况十六十七二日皆金，未遽绝也。十八日交寒露，又值火日，经云太阴气绝，丙日笃，丁日死，言火日也。寅时乃气血注肺之时，不能注则绝，必死于十八日寅时矣。病家以其能食，犹不肯信，果于十八日未晓而终。

　　徐书记有室女，病似劳，医僧发靖诊曰：二寸脉微伏，是忧思隔气而劳，请示病实，庶治之无误。徐曰：女子梦吞蛇，渐成此病，发靖谓蛇在腹中，用药转下小蛇，其疾遂愈。靖密言非蛇病也，因梦蛇，忧过感疾，当治意而不治病，其蛇亦非脏腑出，吾亦未尝转药也。（《名医录》。又《医说续编》。）

　　傅青主，医甚神，有苦劳瘵者，教之运气，不三日而可。（刘氏绍 九畴古文。）

　　晋平有病，求医于秦，秦伯使医视之，曰：疾不可为，是谓近女室，疾如蛊，非鬼非食，或以丧志，良臣将死，天命不佑。公曰：女不可近乎？对曰：节之。淫蛊六疾，六气日阴阳、风雨、晦明也。分为四时，序为五节，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。女阴物而晦，时淫则内热惑蛊之疾。今君不节不时，能无及此乎。

　　蔡仍子因之妻，九院王家女也，忽患瘵疾，沉绵数年，既死，已就小敛。时上皇宫中闻之，惜其不早以陷冰丹赐之，今虽已死，试令救之。因命中使驰赐一粒，时气息已绝，乃强灌之，须臾遂活，数日后而安。但齿皆焦落，后十五年方死。（张邦基《墨庄漫录》。）

　　吴洋治汪伯玉父外家，病瘵，汗淫而渴，骨蒸而内烁其肌肤，洋以人参白虎汤饮之，病减半。曰：此胃燥也，急治其标，自今宜主补中，毋以悍剂，岁至乃可刈其根耳。越二载，中气复出，驱虫下蛲，蛲黝而殷，长尺有咫。（《太函集》。）

　　吴桥治吴氏妇，瘵三年，邻家有事庖厨，相去百步，必先言食品，乃求食。其母怜之，日馈一鸡饲之。桥曰：此传尸虫下之便。家人曰：凡死于是者七人矣，愿除之。饮药三日，腹甚痛，下二蛲，尺有咫，大如箸，赤首黝背 腹，状如玳瑁。然七日乃下七蛲，其后者差小尔。蛲既下，妇不复求食，母饷之鸡，则以饷之御人，其母叱御人，攘吾女而自啖也。卒强之食，遂作泻而终。然其家故病传尸，迄今无患矣。（《太函集》。）

　　方大HT 故病瘵且成，赖桥而治。既病食痹几殆，亦复赖桥。会桥出疆，其人不戒而病作，虚火中痞，恃粥而啜二三碗。阴火上腾自涌泉起，喉喑咳血，盗汗梦遗，举身潮热而羸，泄泻不止。桥归，复诊之，六脉沉数而弦，虫内蚀尔。下之得群蛲，皆异状，并去 瘕，寻愈。

　　《理虚元鉴》曰：虚症之因有六。一曰先天之因：受气之初，父母或年已衰老，或乘劳入房，或病后入房，或妊娠失调，或色欲过度，此皆精血不旺，致令生子夭弱，故有生来五脏之气，先有不足之处。至二十左右，易成劳怯。然其机兆，必有先见，或幼多惊风，骨软行迟，稍长读书不能出声，或作字动辄手振，或喉中痰多，或胸中气滞，或头摇目瞬，此皆先天不足之征。宜调护于未病之先，或预服补药，或节养心力，未可以其无寒无热，能饮能食，而恃为无惧也。即其病初起，亦不过精神倦怠，短气少力，五心烦热而已，岂知其危困即在目前哉。二曰后天之因：或色欲伤肾，或劳神伤心，或屈怒伤肝，或忧愁伤肺，或思虑伤脾。先伤其气者，气伤必及于精。先伤其精者，精伤必及于气。或发于十五六岁，或二十左右，或三十上下。病发虽不一，而理则同也。三曰痘疹及病后之因：痘乃先天阴毒，疹乃先天阳毒，故痘宜益气补中，则阴毒之发也净，而终身少脾病。疹宜清散养荣，则阳毒之发也彻，而终身少肺病。调治失宜，多贻后患。故凡后此脾泄胃弱，腹痛气短，神瘁精亏，色白足痿，种种气弱阳衰之症，皆由痘失于补也。凡肺气哮喘，音哑声嘶，易致伤风咳嗽等类，种种阴亏血枯之症，皆由疹失于清也。至于病后元亏，或劳动以伤其气，或纵欲以竭其精，顷刻之间五脏齐损，多至不救，尤宜慎之。四曰外感之因：语云，伤风不醒便成劳。若元气有余者，自能逼邪外出。或肾素浓，水能救母。或素无屈火屈热，则肺金不至猝伤。若此者，不过为伤风咳嗽而已。若其人或酒色无度，或心血过伤，或肝火易动，阴血素亏，肺有伏火，一伤于风，火因风动，则劳嗽之症作矣。盖肺主皮毛，肺气便逆而作嗽，嗽久不已，提起伏火，上乘于金，则水精不布，肾源已竭，且久嗽失气，不能下接于肾水，子不能救金母，则劳嗽成矣。五曰境遇之因：盖七情不损，则五劳不成，惟是真正解脱，方能达观无损。外此，鲜有不受病者。

　　从来孤臣泣血，孽子椎心，远客有异乡之悲，闺妇有征人之怨，或富贵而骄佚滋甚，或贫贱而穷迫难堪，皆能乱人情志，伤人气血。医者未详五脏，先审七情，未究五劳，先调五志，相其机而拯其弊，是不能全恃乎药饵矣。六曰医药之罔：或病非感冒，而重用发散；或稍有停滞，而妄用削伐；或并无里热，而概用苦寒；或弱体侵邪，未经宣发，而漫用固表滋里，遂致邪热胶固，永不得解。凡此，能使假者成真，轻者变重，所宜深辨也。

　　心主血而藏神，肾主志而藏精。以先天生成之体论，则精生气，气生神。以后天运用之主宰论，则神役气，气役精。精气神，养生家谓之三宝，治之原不相离。故于滑精梦泄种种精病者，必本于神治。于怔忡惊悸，种种神病者，必本于气治。盖安精必益其气，益气必补其精。

　　虚劳初起，多由于心肾不交，或梦泄滑精，体倦骨痿，健忘怔忡，或心脾少血，肝胆动焰，上热下厥，种种诸症，但未至伤肺，终成蒸热者，可用养心丸，或归脾丸主之。其养心丸内以石莲、肉桂交心肾于顷刻，归脾丸以龙眼、木香甘温辛热之品直达心脾，主补中而生血。故凡火未至于乘金，补火亦是生土之妙用，而何虑乎温热之不可从治也哉？若夫阴剧阳亢，木火乘时，心火肆炎上之令，相火举燎原之焰，肺失降下之权，肾鲜长流之用，气高而喘，咳嗽频仍，天突火燃，喉中作痒，咯咽不能，嗽久失气，气不纳于丹田，真水无以制火，于是湿挟热而痰滞中焦。火载血而厥逆清窍，伏火射其肺系，则能坐而不能卧。膈痰滞于胃络，则能左而不能右。斯时，急宜清金补肺，以宣清肃之令；平肝缓火，以安君相之炎；培土调中，以奠生金之母；滋阴补肾，遏阳光之焰。一以中和为治。补其虚，戢其焰，镇其泛，定其乱，解其争，制其过，润其燥，疏其淹，收其耗散，庶有济也。若执补火之说，用辛热之品，与彼寒凉伤中者，异病而同治，岂不殆哉。

　　卷十二

　　吐血

　　孙文垣治程两峰，与乃侄有芥蒂，偶饮侄家，归觉腹中满，呕哕不宁，次日，面目皆黄，恶寒发热。医作疟治，五心加热，下午潮热烦躁，且鼻衄腹痛，大便黑如墨，吐黑血如烂猪肺者碗许，状如中蛊，心疑乃侄毒之。召医，率见其目珠如金，面若熏橘，腹大有块，如盘且坚硬，两足浮肿，四肢冷，小水赤，饮食不思，皆辞不药。举家号泣，欲争哄。诊之，其脉左涩右滑。滑主痰饮，涩主有瘀血，所吐下皆瘀之验，非蛊也。彼谓平生颇谨疾。曰：怒则伤肝，甚则呕血，不呕则瘀于经络，满而溢也。彼乃悟。用当归尾三钱，赤芍、丹皮、川芎各一钱五分，元胡索、五灵脂、桃仁各一钱，滑石、茜根各二钱，煎饮，下黑物甚多。腹仍痛，块未软，前方加青皮、山楂、酒蒸大黄，服之大便三次，所去皆痰与瘀。自此腹减块消黄退，足尚肿，改用六君子加泡姜、茜根、滑石、青蒿而愈。

　　萧万舆表侄媳脾胃素热，因冒风邪，目涩鼻干，自用姜汤，连三晨咯血数口，又恣饮藕汤，益增烦胀。夫所谓外感者，从外而入，必令从外而出，姜汤独力，既难奏效，藕汤凉涩，复闭外邪。用解表剂，入芩、连、花粉，一剂而愈。

　　姜子社少妇，潮热喘咳，经水涩少，每郁则膈胀拒食，偶啖辛热，咯血口干，脉弦滑微数。盖甫笄阴血未充，五火易动，因循不治，亦能成瘵。以六味加黄芩、炙草、知母、麦冬、阿胶为丸，服至月余，诸症如失。

　　孙文垣治汪希明，年弱冠，性躁，素有痰火，旧曾吐血。医用收涩之剂太早，至瘀流滞经络。且为灸肺 、膏肓，咳不能唾。又误作风邪，投发散之剂，不思火盛得风，其势愈炽，血从口鼻喷出，势如涌泉。诊之，六脉洪数，身热而烦，又时当三伏，内外之火夹攻，非釜底抽薪之法，难夺其上涌之势，乃以三制大黄三钱，石膏五钱，黄连、茜根、滑石各二钱，女贞一钱，急煎饮之。大便微行二次，血来少缓，即用石膏、滑石、冬青子各三钱，旱莲草、茜根各二钱，黄连、山栀、贝母各二钱，茅根五钱，煎服，血乃止。后遇大便燥结，进当归龙荟丸，咳嗽则与二冬、二母、栝蒌、白芍、黄芩、茅根、黄连、茜草之类，全瘳。夫病有六不灸，火盛者不灸。此由误灸几殒，书之以为好灸者戒。

　　臧六老，上吐血，下泻血，胸膈背心皆胀。原因脑怒，又伤犬肉，故发热而渴。医者皆作阴虚火动，为之滋阴降火，病愈甚。诊之，两关俱洪滑有力，此肝脾二经有余症也。此怒甚伤肝之呕血，并下泄，胸背胀痛，瘀血使然。脾为犬肉所伤，故不能统血。今误用苦寒之剂，是以脾愈伤而上焦血愈滞，惟调气健脾兼之消导，则万全矣。六老曰：人皆谓劳怯，故发热吐红血，上吐阳络伤也，血下行，阴络伤也，阴阳俱伤，法当不治，今谓非阴虚何也？曰：脉数无力者为阴虚，今洪滑有力。凡阴虚之热，发于申酉间，夜半而退，如潮汛然，谓之潮热，今热不分昼夜，安得谓之阴虚？乃与山楂、香附、枳实调气消导为君，丹参、丹皮、桃仁、滑石、茅根化瘀为臣，黄连、芦根解犬肉之热为佐，四帖，胸背宽，血吐止。惟腹中不舒，仍以前药同丹溪保和丸与之，四帖，下黑秽半桶而愈。（辨症分明。）

　　陆养愚治少司马陆北川，原有痰火，因感怒后，触大怒，夜热咳嗽见红，先服童便数钟，血止，嗽亦不甚。

　　清晨，复吐血甚多，而嗽亦频，医谓年高浓于房事，投滋阴降火，犀角地黄汤及六味加知、柏之类，已五日，喘急倚息不眠，畏寒特甚。脉之，两寸关浮洪而滑，两尺稍沉数，曰：此感冒未经解散，今将入里。盖初以童便阴凉遏之，致外感内郁，二火皆无所泄，故逆而冲上也。脉实症实，终属有余之邪。今尚畏寒，表症犹在，而喘急冲逆，阳明之热尤甚，宜合攻之，解散在经之邪，整肃胃府之热，则诸症自释。因用干葛、石膏为君，桑皮、前胡、苏子、杏仁、薄荷、黄芩为佐，炙细甘草、木通为使，二剂减十之七。寸关已平，尺尚洪，乃以前剂加元明粉三钱，一剂出稠秽甚多，诸症全愈矣。

　　陆肖愚治妻兄费光宇，七月间，薄暮归家，饮酒数杯，心口便觉不快，随吐，吐后出痰沫盆许，继之以血碗余，头眩眼黑，遍身汗出如雨，渐发热，但可静卧，稍动即吐，吐即有血，口极渴，而汤饮不敢进，或与药亦吐，而血随涌出。脉之，数大无伦，按之则虚，面如烟尘，曰：此劳心而兼伤暑热也。血由吐出，吐因动发。

　　令无动，以井水调辰砂益元散，徐饮之，约水一 ，药八九钱，遂睡，半日方醒，人事清爽，热退吐止。但倦甚，以生脉散调理数日而愈。（雄按：生脉散未妥。）

　　钟鸣宇苦志萤窗，忽吐血碗许，医以芩、连、栀、柏、生地、白芍辈投之，一帖而止。后数日，喉中复有血腥，似有汹涌之意，又投前剂，亦一帖而止。自此，渐发热，咳嗽痰红。又以吐血为阴虚火旺，以滋阴清火疗之，逾两月不减，而大便不洁，面黄带青，喘促声哑，不能仰卧，胸膈痛应于背。脉之，两寸不起，两关尺沉迟，曰：寸脉不起，上焦有痛也；关脉沉迟，中下有寒也。用元胡索、红花、苏木、茅根、丹皮、紫菀、桑皮、贝母、枇杷叶，大料浓煎，徐徐服之。又以白术、干姜、茯苓、泽泻、好陈米为丸，日三服。煎药仅二剂而喘痛减，又二剂而声稍清，丸药约二钱而泻止，十日俱瘳，以补气养荣汤调理之。

　　闵巽峰性躁急，素有痰火，三月间患吐血，医以涩药止之，血止而喉常有腥气。至六月，医令乘伏天灸之，曰：自此永不发矣。忽一日，血从口鼻喷出，势如泉涌。脉之，六部皆洪大而稍数，乃用芩、连、石膏、丹皮、红花、犀角等药，进二剂不甚减。以润字料合桃仁丸之，顿服五钱，少顷，又进三钱，五更连下数行，出稠痰瘀血缶许，身凉血止，得稍睡。以前汤加生地，数剂，又去犀角、红花，加天麦冬、花粉，便结则用前丸，调理五十日，血全止，半年复故。

　　潘碧泉女，年十八，经行有拂意事，悲忿极，血行一日即止。后患吐血，每吐碗许，日晡潮热，饮食不思，大便不通。医以犀角地黄汤投之，心下痞胀，呕吐或痰或血或酸水，胸胁亦时时胀痛。脉之，洪大而弦，此有瘀血也。旧者凝滞，则新者渐积，故溢而妄行，法宜通其瘀血，则自归经矣。以润字丸配桃仁、红花合丸之，日进三服，另以调气养荣汤间投之，去瘀垢甚多，热退经行，吐血即止。

　　陆祖愚治俞姓人，素性躁急善怒，一日忽吐血七八碗，身热气喘，腹胀满，终夜不寐，饮食不进，自用滋阴止血药而愈甚。脉之，六部俱如弹石，将及七至，右关更劲，腹上一搽，血即喷出，此有余之症也，乃与小陷胸汤二剂，加铁锈水，明日减半。大便第七八日不行，必下之方愈，以润字丸加桃仁合丸之，书其帖曰止血丸。服之，夜下瘀血宿垢半桶，而吐血顿止矣。

　　吴实子年十六，患吐血，面色萎黄，形容憔悴，泄泻肢肿，向有遗精，近来更甚，六脉虚数。或服清凉之剂，红减而发热作呕，肿泻更甚，诚所谓以寒凉治，百无一生也。乃与开胃温中健脾养血之剂，月余，便实肿消，热退食进。后用六味丸加知、柏、杜仲、枸杞、牡蛎、麦冬，五更吞服，又与煎药五十余剂，诸症脱然。

</div>
    <div class="pagination">
<a href="续名医类案_page36.html">上一页</a><span>...</span><a href="续名医类案_page32.html">32</a><a href="续名医类案_page33.html">33</a><a href="续名医类案_page34.html">34</a><a href="续名医类案_page35.html">35</a><a href="续名医类案_page36.html">36</a><span class="current-page">37</span><a href="续名医类案_page38.html">38</a><a href="续名医类案_page39.html">39</a><a href="续名医类案_page40.html">40</a><a href="续名医类案_page41.html">41</a><a href="续名医类案_page42.html">42</a><span>...</span><a href="续名医类案_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
