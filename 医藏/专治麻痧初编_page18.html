<!DOCTYPE html>
<html>
<head>
    <meta charset="UTF-8">
    <title>专治麻痧初编 - 第 18 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>专治麻痧初编 - 第 18 页/共 25 页</h1>
    <div class="content">　　[卷四：许氏《怡堂散记》] 风痰（七条） 

　　风痰一证，乳儿最多，四时皆有。大概冬春之交宜温散，荆防甘桔橘半生姜杏仁苏子之类。夏令宜清散，杏仁牛蒡栀子之类。秋令宜清润，枳壳栝蒌之类。冬令严寒有用麻黄汤而解者。肺为娇嫩之脏，总宜疏解不得妄投丸散。

　　德按：徐洄溪曰，嗽药中多用桔梗，桔梗升提，甘桔汤中用之以载甘草上行，治少阴之喉痛。与治嗽，宜清降之法，非宜服之，往往令人气逆痰升，不得着枕。愚窃以谓小儿不知咯痰，尤当慎用。

　　肺虽喜润，胃中湿痰宜燥。小儿乳腻生痰，外证有鼻水多涕泪，二陈为治痰总剂，合之前胡桔梗荆防苏子枳壳麦芽杏仁之类，或加生姜葱白，结者散之，保赤之善也。

　　肺喜润，润之中亦有分辨，如杏仁苏子温而润者也，宜于冬春。杏仁牛蒡散而润者也，宜于夏。杏仁栝蒌则清而润者矣，宜于秋燥。能知此等界限，则用药不杂。

　　栝蒌一味能发呕，易滑泄，乳儿无用栝蒌之理。谷食之儿燥火伤肺，嗽久不止，乃可用之。

　　半夏毒轻，姜汁制而陈者性平，故可入君子汤。南星毒烈实非良药，制以牛胆之苦寒，病久胶结或可少投，时行感冒无可用之理。竹沥姜汁之润下，海石之咸能软坚，尤非风痰可轻试者。

　　书云蚕与马并属午火，在卦为离，主心，又云蚕食而不饮，性燥，得湿则腐，得风则僵，故能宣风化痰，辛温之药也，风寒闭结者宜之，痰热结聚非所宜也。肺为贮痰之器，只有开提一法，为解化之用。世俗之化痰丸，徒伤胃气耳。至若王隐君之礞石滚痰丸为治顽痰怪证而设，于小儿有何干涉。

　　风痰乳滞小儿轻，病不从疏解而事丸散，杀儿实多，目睹心伤，为之苦口。

　　论广东蜡丸及人家制送丸散之误

　　药之治病务在临时变通，非调补之有赖于丸也。以时行之风痰壅闭，理当随时用药，自制丸散尚不可服，而何有于蜡丸。蜡丸制于广东，不离麝桂，挟利者货之。四方愚夫愚妇误服而受害者，不可知凡几。医家执而从误是诚何心。孔子云：未达不敢尝。予尝语送药之家必系以方，使服者但然无疑。若送药无方，昧者求之，有识之士其肯服乎。

　　德按：《素问·异法方宜篇》言西方人生病，其治宜毒药。可见外国药水丸散半多辛烈有毒，其味酸涩其性收引，倘中国人外感风寒暑湿切勿以身轻试，然信奉西法者终难与之言辩也。

　　[卷四：怡堂散记续编] 麻证续言 

　　麻之出不离肺胃两家，前集已言之详矣。喘闭者肺证也，烦渴者胃证也。冬月喘闭知治者多麻黄杏仁为救急之药，治之速，麻出喘定而解者有之。夏令出麻，麻黄与时不合，庸工不识，一见喘闭执而用之，故随药而死。麻多火证，火甚克金，夏令金亏，天人皆病，麻黄万不能受。冬月之喘闭有面青唇暗者，有四支冷者，故可用麻黄。夏月肺气已亏，表气已开，断无寒证，亦有四支冷者，是阳气亏不能四达，只可荆防甘桔从轻用药，亏甚者加人参，火甚喘者升麻石膏汤救之，喘渐定者可治。

　　胃热烦渴者必多汗，纯是里热，即荆防葛根不可轻使，升麻石膏汤是对证之药，合之甘桔则肺胃二家之热解矣。

　　喘闭证在一二朝见，汗渴证在五六朝见，肺不容邪其变也速，胃能容受其变也迟。

　　麻痘是先天之病，热从内生，必伤阴液，毒解之后，热久不退，总以养阴为主。胃气不败，缓缓收功，肌瘦不食者，不可为矣。

　　肺主皮毛，麻虽出于六腑，必从皮毛而解，故不离乎肺。解之不透，久咳潮热，累成麻疳者有之，此疳字非疳积之疳，潮热肌瘦有似乎疳，宜润肺，辛燥药用不得。

　　胃为受毒之壑，遣热甚多，莫急于牙疳。牙疳是失清之证，须大剂清里。便闭者下之，使热毒内泄，与痘后同治。予前集有勒马饮，甚者加大黄，急清之稍迟，不但齿落腮穿，有唇鼻蚀烂者，涂药不过帮扶而已。

　　麻证表一透无变证，表未透而生变。在严寒盛暑之月，不过一个时辰便走，未透表之麻证须要早回。

　　（附）足阳明胃脉，循鼻外，上入齿中，挟口环唇，循颊车，上耳前，主上牙根；手阳明大肠脉，上颈贯颊，入下齿中，侠口交人中，主下牙根。牙疳阳明经病，煎剂宜经药为响导，予制勒马饮。

　　生地黄（五钱）石膏（三钱）绵茵陈鲜竹叶江枳壳人中黄（各六分）黄连犀角（各五分）升麻（三分）金汁（五匙）此方重用清胃之药，加升麻竹叶茵陈引入阳明之经，人中黄金汁大解胃中热毒。清而不能达经，与不能解毒，均非法之善也。

　　凡见牙疳，一日龈黑，二日齿动，三日齿落，其来最速，故谓之走马。

　　牙疳在门牙者唇肿。在坐牙者腮肿。洗去臭秽，吹以敷药，肿消而牙不落者易愈。若牙落而肿不消者不可治也。

　　又有误服辛燥药而成者，治法稍松。但与清解之剂，如竹叶石膏汤加甘草黑豆山栀木通之类。

　　牙疳单见无兼证者可治。若身发大热，饮食不思者不可治也。

　　[卷四：陈氏《幼幼集成》] 万氏痘麻 

　　麻虽胎毒，多带时行，气候寒暄，非令男女，传染而成。其发也与痘相似，其变也比痘匪轻。愚夫愚妇每视为泛常，若死若生总归于天命。不知毒起于胃，热流于心，始终之变，肾则无证，脏腑之伤，肺则尤甚。闭户问涂，何若出门寻径；扬汤止沸，不如去火抽薪。

　　初时发热，俨以伤目出泪而不止，鼻流涕而不干，咳嗽太急，烦躁难安，以火照之隐隐皮肤之下，以手抹之亭亭肌肉之间。其形如疥，其色若丹，随出随没，乍隐乍现。根窠若肿兮麻而兼瘾，皮肤加赤兮麻以夹斑。似锦而明兮十有九吉，如煤而黯兮百无一痊。

　　麻毒最重治法不同，微汗常润热势越而不容，清便自调毒瓦斯行而无壅。腠理怫郁兮即当发散，肠胃秘结兮急与疏通。苟忽大而若细恐变吉而为凶。故衄血不必忧，邪从衄解；利血不必止，毒以利松。所喜者身上清凉，可畏者咽中肿痛，渴饮不休法在生津养液，常餐若减调宜清胃和中。

　　又如出之太迟发表为贵，出之过甚解毒堪宜。母伐天和，常观岁气。寒威凛凛毒瓦斯郁而不行，火势炎炎热邪乘之作戾，设施温补勿助其邪，若用寒凉休犯其胃。制其亢但得其平，诛其暴无伤其正。远寒远热阴阳之胜负不齐，责实责虚人禀之强弱或异。

　　麻疹既出将息尤难，坐卧欲暖饮食宜淡。风寒若袭兮为肿为热，咸酸不禁兮为嗽为喘。

　　异气纵因外感，变象仍究内端。喉肿音哑，毒疠深陷，气促鼻扇，风寒闭关。便多脓血兮仓廪有热，咳多涎沫兮华盖有痰。胸闷烦冤麻未出透，身凉气爽终保无虞。苟不详于临证，何以望其来苏。

　　[卷四：陈氏飞霞删润万氏原本] 麻疹证治 

　　痘麻皆胎毒所为，毒者火也。痘为少阳相火，阳道常饶，故痘大而掀肿。麻乃少阴君火，阴道常乏，故麻小而碎密。心火旺则肺受之，故治麻当以肺为主，凡咳嗽者火炎于肺也，鼻流清涕者以火铄金而液自流也，目中泪出乃肺热移于肝也，凡手掐眉目鼻面者肺热证也。

　　春温夏热秋燥冬寒此四时之主气也，冬应寒而反温，阳先暴泄，火令早行，人感其气，至于来春，必生疮疹，未出痘麻者，必感而发，虽曰胎毒，未有不由天行戾气，故一时传染大小相似，但见麻疹之出，宜服天代宣化丸以预解之，可使毒彻不为已甚也。

　　重订天代宣化丸

　　（即韩飞霞五瘟丹有香附紫苏大黄煎汤为丸辰砂雄黄为衣外贴金箔）。

　　预解时行疫疠、传染相似，并治痘疹毒邪毒火。

　　生甘草（甲己属土之年为君）黄芩（乙庚属金之年为君）黄柏（丙辛属水之年为君）山栀（丁壬属木之年为君）黄连（戊癸属火之年为君）连翘（佐）山豆根（佐）牛蒡子（佐）前五味视年岁之所属者以为君，其余四味以为臣。为君者分两倍之，为臣者减半之。

　　为佐者如臣又减半。于冬至日修合为末，取腊雪水煮升麻汤打糊为丸，龙眼核大，用飞辰砂为衣，每服一丸，竹叶煎汤下。

　　麻初发热与伤寒相似，但麻疹则面颊赤，咳嗽，喷嚏，鼻流清涕，目中泪出，呵欠喜睡，或吐泻，或手掐眉目鼻面，宜升麻葛根汤。不可作伤寒，妄用汗下也。汗之则增其热，为衄血，为咳血，为口疮咽痛，为目赤痛，为烦躁，为大小便不通。下之则虚其里，为滑泄，为滞下。经曰：必先岁气毋伐天和，此之谓也。

　　麻喜清凉，痘喜温暖，此法人皆知之。然麻疹初发亦宜和暖则易出，所以发苗之初，只要发出得尽，则毒便解矣。若痘必苗而秀，秀而实，毒斯解也；然成实之时，若太温热，则反溃烂不收，是痘后亦宜清凉也。故治痘麻无过热，无过寒，温凉得宜，阴阳自和，是为得之。

　　麻疹只怕不能得出，若出得尽，毒便解矣。凡麻疹发热之时当审时令寒暄以药发之，如时令大寒以桂枝葛根汤发之，大热以升麻葛根汤合人参白虎汤发之，不寒不热荆防败毒散发之，如兼疫疠时行以人参败毒散发之，外以胡荽酒用苎麻蘸酒遍身戛之，务令亟出。

　　若发而不出，反加腹中胀痛气上喘促昏闷谵妄者死证也。

　　桂枝葛根汤

　　治严寒时令麻毒难出，以此发之。

　　柳阳桂粉干葛赤芍药绿升麻北防风炙甘草生姜三片，淡豆豉一钱为引，水煎服。

　　升麻葛根合人参白虎汤

　　治炎天暑月，毒为热隔，以此凉解之。

</div>
    <div class="pagination">
<a href="专治麻痧初编_page17.html">上一页</a><span>...</span><a href="专治麻痧初编_page13.html">13</a><a href="专治麻痧初编_page14.html">14</a><a href="专治麻痧初编_page15.html">15</a><a href="专治麻痧初编_page16.html">16</a><a href="专治麻痧初编_page17.html">17</a><span class="current-page">18</span><a href="专治麻痧初编_page19.html">19</a><a href="专治麻痧初编_page20.html">20</a><a href="专治麻痧初编_page21.html">21</a><a href="专治麻痧初编_page22.html">22</a><a href="专治麻痧初编_page23.html">23</a><span>...</span><a href="专治麻痧初编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
