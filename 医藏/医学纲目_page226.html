<!DOCTYPE html>
<html>
<head>
    <meta charset="UTF-8">
    <title>医学纲目 - 第 226 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 226 页/共 379 页</h1>
    <div class="content">　　口臭喉腥

　　〔《本》〕

　　加减甘露饮

　　治男子妇人小儿胃客热，口臭牙宣，赤眼口疮，一切疮疼已散未散，皆可服之。（丹溪云：甘露饮心肺胃药也。）熟地生地天门冬（去心）黄芩枇杷叶（去毛）山茵陈枳壳金钗石斛甘草（各一两）犀角（三钱）上为末，每服二钱，水一盏，煎至七分，去渣，食后临卧温服。小儿一服分作二服，更斟酌与之。

　　此方得自一品之家，其间用犀角一味，甚有道理，百发百中。予族中有一仆，牙宣口臭，牙齿渐渐颓落，予与二服，顿愈。服之无不愈者，《本事方》前集所未载，此方缘得之不易，故不敢轻泄，服之自有奇效。

　　〔《本》〕治口臭。香薷一把，以水一斗，煮取三升，稍稍含之。（丹溪云：惟香薷汤能治口臭。）〔罗〕肺热喉腥治验梁济民膏粱而饮，因劳心过度，肺气有伤，以致气出腥臭而唾稠粘，咽嗌不利，口苦干燥，以

　　加减泻白散

　　主之。

　　桑白皮（三钱）地骨皮（一钱半）甘草（炙，钱半）知母（七分）黄芩（五分）五味子（二十一粒）麦门冬（五分）桔梗（二钱）〔《难经》〕云：心主五臭，入肺为腥臭，此其一也。因洪饮大热之气所伤，从心火刑于肺金，以桑白皮、地骨皮苦微寒，降肺中伏火而补气为君。以黄芩、知母苦寒，治气腥臭清利肺气为臣。肺欲收，急食酸以收之，以五味子酸温，以收肺气，麦门冬苦寒，治涕唾稠粘口苦干燥为佐。桔梗辛温体轻浮，治痰逆利咽膈为使也。

　　上咀，都作一服，水二盏，煎至一盏，去渣，温服食后，一日二服。忌酒湿面及辛热之物。

　　〔《圣》〕治口臭，仍医齿肿痛。细辛煮取浓汁，热饮令吐，瘥。

　　〔子和〕尚家一男子，年二十余岁，病口中气出，臭如登厕，虽亲戚莫肯与对语。戴人曰：肺金本主腥，金为火所乘，火主臭，应便如是也。久则成腐，腐者肾也，此亢极则反兼水化也。病在上宜涌之，以茶调散涌而去其七分，夜以舟车丸、浚川散下五七行，比旦而臭断。

　　〔《甲》〕口中肿臭，劳宫主之。

　　卷之二十五脾胃部口

　　口甘

　　（入中消门）

　　卷之二十五脾胃部口

　　唇

　　（唇酸入口疮门）六腑之华在唇。经云：脾胃大肠小肠三焦膀胱者，仓廪之本，荣之居也，其华在唇四白是也。胃脉肝脉督脉皆环唇。经云。胃足阳明之脉，挟口环唇。又云；肝足厥阴之脉环唇。《内经》云：督脉上颐环唇是也。冲脉任脉皆络唇。经云：冲脉任脉别而络唇口是也。

　　唇反者死。经云：唇舌肌者，肉之本也。唇反者，肉先死是也。

　　卷之二十五脾胃部

　　四肢

　　阳主四肢。经云：四肢者，诸阳之本也。又云：阳受气于四肢是也。阳实则肢肿。经云：结阳肿四肢是也。

　　阳虚则肢满。经云：冬气病在四肢是也。脾主四肢。经云：四肢皆禀气于胃，而不得至经，必因于脾乃得禀者是也。脾实则四肢不举。经云：脾脉太过为病，在外则令人四肢不举者是也。脾虚则四肢不用。经云：脾藏肉，形不足，则四肢不用。又云：四肢懈惰，此脾精之不行是也。（治见痿及中风。）五脏有邪，留在支节。经云：肺心有邪，其气留于两肘；肝有邪，其气留于两股；脾有邪，其气留于两髀；肾有邪，其气留于两膝是也。（治法见痛痹。）运气四肢不举，皆属湿。经云：土太过曰敦阜。敦阜之纪，其病腹满四肢不举是也。

　　〔《甲》〕风逆四肢肿，复溜主之。

　　卷之二十五脾胃部

　　肉

　　脾主肉。经云：脾主肉，在体为肉，在脏为脾。又云：邪在脾胃，则病肌肉痛是也。脾病在溪。经云：北方黑色，入通于肾，故病在溪。溪者肉之小会也。

　　〔《素》〕帝曰：愿闻溪谷之会也？岐伯曰：肉之大会为谷，肉之小会为溪。肉分之间，溪谷之会，以行荣卫，以会大气。邪溢气壅，脉热肉败，荣卫不行，必将为脓，内消骨髓，外破大，留于节凑，必将为败。

　　积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒留于溪谷也。溪谷三百六十五穴会，亦应一岁，其小痹淫溢，循脉往来，微针所及，与法相同。（气穴论）形乐志乐，病生于肉，治之以针石。（全文见治法。）湿伤肉，甘伤肉。经云：湿伤肉，风胜湿，甘伤肉，酸胜甘。又云：甘走肉，肉病无多食甘。又云：多食酸则肉胝KT而唇揭是也。坐乐伤肉。经云：久坐伤肉。又云：形乐志乐，病生于肉，治之以针石是也。

　　卷之二十五脾胃部

　　身重

　　〔垣〕身重者湿也，补中益气汤去桂加五苓散主之。

　　〔洁〕起卧不能谓之湿，身重是也，小柴胡汤、黄芍药汤。

　　〔仲〕风湿脉浮身重汗出恶风者，防己黄汤主之。（方见伤寒身重。）〔洁〕夏月中风湿，身重如山，不能转侧，宜除风胜湿去热之药治之。

　　〔仲〕肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦。身劳汗出，表里冷湿，久久得之，腰以下冷痛，腹重如带五千钱。

　　甘姜苓术汤

　　主之。

　　甘草白术（各二两）干姜茯苓（各四两）上四味，以水五升，煮取三升，分温二服，腰中自温。

　　〔《素》〕肝虚肾虚脾虚，皆令人体重烦冤。（示从容论体重属肝、肾虚，肝虚则脾寡于畏而体重，肾虚则脾胜之而体重也。）〔垣〕

　　参术汤

　　治脾胃虚弱，元气不能荣于心肺，四肢沉重，食后昏闷。

　　黄（二钱）人参（半钱）升麻（三分）甘草（炙，四分）柴胡酒黄柏（各三分）陈皮（五分）青皮（五分）神曲（七分）苍术（一钱）当归（二分）上咀，作一服，水二盏，煎至一盏半，去渣，带热服，食前。

　　运气身重有五：一曰湿，乃湿制肾虚而重。经云：太阴所至为身重。又云：太阴之复，体重身满。又云：岁土太过，湿气流行，民病体重烦冤。又云：土郁之发，民病身重是也。

　　二曰湿热。经云：少阳司天之政，四之气，炎暑间化，其病满身重是也。

　　三曰寒湿。经云：太阴司天之政，三之气，感于寒湿，民病身重是也。

　　四曰风，乃木制脾虚而重。经云：岁木太过，风气流行，民病体重烦冤。又云：岁土不及，风乃大行，民病体重烦冤。又云：厥阴在泉，风淫所胜，病身体皆重是也。

　　五曰金，乃燥制肝虚而重。经云：岁金太过，燥气流行，民病体重烦冤是也。

　　针灸身重有二法：其一取脾。经云：脾病者身重肉痿，取其经太阴阳明少阴血者。又云：脾足太阴之脉是动，则病腹胀，身体皆重，视盛虚热寒陷下取之也。

　　其二取肾。经云：肾病者身重，寝汗出，憎风，取其经少阴太阳血者是也。

</div>
    <div class="pagination">
<a href="医学纲目_page225.html">上一页</a><span>...</span><a href="医学纲目_page221.html">221</a><a href="医学纲目_page222.html">222</a><a href="医学纲目_page223.html">223</a><a href="医学纲目_page224.html">224</a><a href="医学纲目_page225.html">225</a><span class="current-page">226</span><a href="医学纲目_page227.html">227</a><a href="医学纲目_page228.html">228</a><a href="医学纲目_page229.html">229</a><a href="医学纲目_page230.html">230</a><a href="医学纲目_page231.html">231</a><span>...</span><a href="医学纲目_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
