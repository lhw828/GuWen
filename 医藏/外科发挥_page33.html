<!DOCTYPE html>
<html>
<head>
    <meta charset="UTF-8">
    <title>外科发挥 - 第 33 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科发挥 - 第 33 页/共 34 页</h1>
    <div class="content">　　[卷八]杖疮

　　（附坠马并破伤风及犬蛇虫伤）胸满或胁胀宜行血。老弱者宜行气活血，更饮童便、酒。腹痛者宜下血。血去多而烦躁者补血，如不应用独参汤。瘀肉不溃，或溃而不敛，宜大补气血。

　　一男子杖疮，瘀肉不腐，以大补之剂渐腐，更以托里健脾药而敛。

　　一男子坠马，两胁作痛，以复元活血汤，二剂顿止；更以小柴胡汤，加当归、桃仁，二剂而安。

　　一男子坠马，腹作痛，以桃仁承气汤，加苏木、红花下之，顿愈；更以四物汤，加天花粉、柴胡，二剂而愈。

　　一男子损臂，出血过多，又下之，致烦热不止，瘀肉不腐，以圣愈汤，四剂少安；以八珍汤此证，须分所患轻重，有无瘀血，及元气虚实，不可概下。盖恐有伤气血，难以溃敛，常治先以童便和酒饮之，或加红花、苏木，其功甚捷。若概用攻利之剂，鲜不有误。凡疮愈之迟速，在血气之虚实故也。

　　一老人坠马，腹作痛，以复元通气散，用童便调，进二服少愈；更以四物，加柴胡、桃仁、红花，四剂而安。

　　一男子风入杖疮，牙关紧急，以玉真散，一服少愈，再服而安。

　　一男子跌仆，皮肤不破，两胁作胀，发热口干自汗，类风证，令先饮童便一瓯，烦渴顿止，下主，恶血必归于肝，不问何经之伤，必留于胁下，盖肝主血故也。痛甚则必有自汗，但人汗出，皆为风证，诸痛皆属于肝木，况败血凝滞，从其所属入于肝也。从高坠下，逆其所行之血气，非肝而何？以破血行经药治之。

　　一男子被犬伤，痛甚恶心，令急吮去毒血，隔蒜灸患处，数壮痛即止；更贴太乙膏，服玉真散而愈。

　　一男子青肿作痛，以萝卜汁调栀子末敷之；以四物汤加柴胡、黄芩、天花粉、穿山甲，二剂少愈；更以托里散加生地黄、柴胡、红花，数剂而溃；再以托里、健脾药而愈。

　　一男子风犬所伤，牙关紧急，不省人事，急针患处出毒血；更隔蒜灸，良久而醒，用太乙膏进汤药。

　　《针灸经》云：外丘穴，治犬，即风犬所伤，发寒热，速灸三壮，更灸患处，立愈。

　　春末夏初，狂犬日以后灸一壮，百日乃止。忌酒七日，捣并汁饮一二盏。

　　又方治狂犬伤，令人吮去恶血，灸百壮神效。

　　治蛇入七窍，急以艾灸蛇尾。又法以刀破蛇尾，少许入花椒七粒，蛇自出，即用雄黄、朱砂方用独头大蒜，切片置患处，以入于蒜上灸之，每三壮换蒜，多灸为妙。

　　[卷八]伤损脉法

　　《内经》云：肝脉搏坚而长，色不青，当病堕。若搏因血在胁下，令人呕逆。

　　《金匮》云：寸口脉浮微而涩，然当亡血，若汗出。设不汗出者，当身有疮被刀斧所伤，亡血故也。

　　《脉经》云：金疮出血太多，其脉虚细者生，数实者死。金疮出血，脉沉小者生，浮大者死，小弱者死。破伤有瘀血在内，脉坚强实则生，虚小弱者死。若亡血过多，脉细小者生，浮大数实者死，皆为脉病不相应故也。

　　一妇人臀痈将愈，患破伤风，发热搐搦，脉浮数，余以当归地黄汤治之。彼不信，乃服发散败毒药，果甚，始信而服之，至数剂而痊。夫破伤风之症，须分表里别虚实，不可一概治之。《原病式》云：夫破伤中风之由者，因疮热甚郁结，而荣卫不得宣通，怫热因之遍身，故多白痂，是时疮口闭塞，气难通泄，热甚则生风，不已则表传于里者也。但有风热微甚，兼化，故殊异矣。大凡破伤中风，风热燥甚，怫郁在表，而里气尚平者，善伸数欠，筋脉拘急，时或恶寒，或筋惕而播，脉浮数而弦者，宜以辛热治风之药，开冲结滞；是与伤寒表热怫郁，而以麻黄汤辛热发散者同也。凡用辛热开冲风热结滞，宜以寒药佐之则良，免致药中病而风热转甚也。如治伤寒发热，用麻黄、桂枝，加黄芩、石膏、知母之类是也。若世以甘草、滑石、葱、豉寒药，发散甚妙。若表不已，渐伤入里，里又未大甚，而脉在肌肉者，宜以退风热开结滞之寒药调之，或微加治风，辛热亦得，犹伤寒在半表半里，而以小柴和解之意也。若里热已甚，而舌强口噤，项背反张，惊搐惕搦，涎唾稠粘，胸腹满塞，而或便溺闭结，或时汗出，脉洪数而弦也。然出汗者，由风热郁甚于里，而表热稍罢，则腠理疏泄，而心火热甚，故汗出也，法宜除风散结，寒药下之，后以退风热开郁结之寒药调之，而热退结散，则风自愈矣。凡治此，亦宜按摩导引及以药干开牙关，勿令口噤，使粥药得下也。

　　《病机》云：破伤风者，有因卒暴伤损风袭之间，传播经络，致使寒热更作，身体反张，口，为破伤风之候。有诸疮不瘥，举世皆言着灸为上，是为热疮，而不知火热客毒，遂经诸变，不可胜数。微则发热，甚则生风而搐，或角弓反张，口噤目斜，亦有破伤，不灸而病，此者因疮着白痂，疮口闭塞，气难通泄，故阳热易为郁结，热甚则生风也。徐用诚云：此论所因有四：二者，因疮口入风，似属外因；一者因灸逐热，似属不内外因；一者因疮口闭塞，内热生风，似属内因也。又云：破伤风证，古方药甚论少，岂非以此疾，与中风同论，故不另立条目也。唯河间论与伤寒表里中三法同治，用药甚详。其言病因，有因外伤于风；有因灸及内热所作者，然与中风相似也。但中风之人，尚可淹延岁月，而破伤风者犯之，多致不救。盖中风在经在脏在腑之异，独入脏者最难治。破伤风，或始而出血过多，或疮早闭合，瘀血停滞，俱是血，受病属五脏之所主，故此风所伤，始虽在表，随即必传入脏，故多死也。此病或疮口坦露，不避风寒而有所伤，或疮口闭合，密避风邪而及，病已十分安全，而忽有此，大抵皆由内气虚，而有郁热者得之。若内气壮实，而无郁热者，虽伤而无所害也。

　　附方

　　八珍汤

　　（方见溃疡发热门）

　　六君子汤

　　（方见作呕门）

　　复元活血汤

　　治坠堕，或打扑瘀血，流于胁下作痛，或小腹作痛，或痞闷，及便毒，初起肿痛。

　　柴胡（一钱五分）天花粉当归（酒拌，各一钱）红花甘草（各七分）穿山甲（一钱，炮）前服。

　　小柴胡汤

　　四物汤

　　（二方见瘰门）

　　复元通气散

　　（方见乳痈门）

　　桃仁承气汤

　　治伤损瘀血停滞，腹作痛，发热，或发狂，或便毒壅肿，疼痛便秘发热，并宜用此通之。

　　桃仁（五十粒，去皮尖，研）桂枝芒硝甘草（炙，各一钱）大黄（一钱）作一剂，水二钟，煎一钟，空心服。

　　玉真散

　　（一名定风散）治破伤风重者，牙关紧急，腰背反张，并蛇犬所伤。

　　天南星防风（各等分）为末。每服二钱，温酒调下，更搽患处。若牙关紧急，腰背反张者。若治风犬咬伤，更用漱口水，洗净搽之，神效。

　　隔蒜灸法

　　（方见发背门）

　　太乙膏

　　（方见肠痈门）

　　托里散

　　（方见肿疡门）

　　解毒散

　　治一切毒蛇恶虫并兽所伤，重者毒入腹，则眼黑口噤，手足强直。此药平易，不伤气血，大有神效，不可以为易而忽之。

　　白矾（一两）甘草末（一两）为细末。每服二钱，不拘时，冷水调下，更敷患处。

</div>
    <div class="pagination">
<a href="外科发挥_page32.html">上一页</a><span>...</span><a href="外科发挥_page28.html">28</a><a href="外科发挥_page29.html">29</a><a href="外科发挥_page30.html">30</a><a href="外科发挥_page31.html">31</a><a href="外科发挥_page32.html">32</a><span class="current-page">33</span><a href="外科发挥_page34.html">34</a><a href="外科发挥_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
