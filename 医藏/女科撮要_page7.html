<!DOCTYPE html>
<html>
<head>
    <meta charset="UTF-8">
    <title>女科撮要 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女科撮要 - 第 7 页/共 14 页</h1>
    <div class="content">　　人参败毒散

　　治疮疡痛，发寒热，或拘急头痛等症。

　　人参羌活独活前胡柴胡桔梗枳壳茯苓川芎甘草（各一钱）上水煎服。

　　生地黄丸

　　治师尼寡妇，乍寒乍热，肝脉弦长，而出鱼际。

　　生地黄（一两，酒拌杵膏）秦艽黄芩硬柴胡（各五钱）赤芍药（一两）上为细末，入地黄膏，加炼蜜少许，丸桐子大。每服三十丸，乌梅煎汤下，日进二服，亦治室女患此。

　　连翘饮子

　　治乳内结核。

　　连翘川芎栝蒌仁（研）皂角刺（炒）橘叶青皮（去白）甘草节桃仁（各一钱半）上水煎服。

　　必效散

　　治瘰，未成脓者自消，已溃者自敛。

　　南鹏砂（二钱五分）轻粉（一钱）斑蝥（四十个，糯米同炒熟，去头翅）麝香（五分）巴豆（五粒，去壳心膜）白槟榔（一个）上为细末，每服一钱，五更用滚汤调下，如小水涩滞或微痛，此毒欲下也，进益元散一服即下。此方斑蝥、巴豆似为峻厉，然用巴豆乃解斑蝥之毒，用者勿畏。

　　琥珀膏

　　治颈项瘰及腋下初如梅子肿结硬强，渐如连珠，不消不溃，或溃而脓水不绝，经久不瘥，渐成漏症。

　　琥珀（一两）木通桂心当归白芷防风松脂朱砂（研）木鳖子肉（各五钱）麻油（二斤）丁香木香（各三钱）上先用琥珀、丁香、桂心、朱砂、木香为细末，其余药入油内，煎焦黑滤去粗，徐徐入黄丹，再煎软硬得中，即成膏矣。

　　神效栝蒌散

　　治乳痈初起肿痛及一切痈疽，或脓出后余毒，亦宜用之。

　　黄栝蒌（子多者一个）当归（半两）生甘草（半两）没药（一钱，另研）乳香（一钱）上酒水煎服。

　　余方见下卷。

　　[卷下] 保胎 

　　妊娠若元气不实，发热倦怠，或胎动不安，用当归散；因气恼加枳壳；胸膈痞闷再加苏梗；或作痛加柴胡。若饮食不甘或欲呕吐，用六君加紫苏、枳壳。若恶阻呕逆，头晕体倦，用参橘散；未应，用六君子汤。若恶阻呕吐，不食烦闷，亦用参橘散之类。若顿仆胎动，腹痛下血，用胶艾汤；未应，用八珍加胶艾。若顿仆毒药，腰痛短气，用阿胶散；未应，煎送知母丸。若顿仆胎伤，下血腹痛，用佛手散；未应，用八珍送知母丸。若心惊胆怯，烦闷不安，名子烦，用竹叶汤；未应，血虚佐以四物，气虚佐以四君。若下血不止，名胎漏，血虚用二黄散，血去多，用八珍汤；未应，用补中益气汤。若因事而动下血，用枳壳汤加生熟地黄；未应，或作痛，更加当归；血不止，八珍加胶艾。若不时作痛，若小腹重坠，名胎痛，用地黄当归汤；未应，加参、术、陈皮；或因脾气虚，用四君加归地，中气虚，用补中益气汤。

　　若面目虚浮，肢体如水气，名子肿，用全生白术散；未应，用六君子汤；下部肿甚，用补中益气倍加茯苓。或因饮食失宜，呕吐泄泻，此是脾胃亏损，用六君子汤。若足指发肿，渐至腿膝，喘闷不安，或足指缝出水，名水气，用天仙藤散，脾胃虚弱，兼以四君子；未应，用补中益气，兼以逍遥散。若胎气上攻，心腹胀满作痛，名子悬，用紫苏饮；饮食不甘，兼四君子；内热晡热，兼逍遥散。若小便涩少，或成淋沥，名子淋，用安荣散；不应，兼八珍汤；腿足转筋，而小便不利，急用八味丸，缓则不救。若项强筋挛，语涩痰盛，名子痫，用羚羊角散；或饮食停滞，腹胀呕吐，此是脾胃虚弱，而不能消化，用六君子汤；不应，用平胃散加参、苓。或胎作胀，或腹作痛，此是脾胃气虚，而不能承载，用安胎饮加升麻、白术；不应，用补中益气汤。或脐腹作胀，或小便淋闭，此是脾胃气虚，胎压尿泡，四物加二陈、参、术，空心服后探吐，药出气定，又服又吐，数次必安。或因劳役所伤，或食煎炒，小便带血，此是血得热而流于脬中，宜清膀胱，用逍遥散。或遗尿不禁，或为频数，此是肝火血热，用加味逍遥散。若胸满腹胀，小便不通，遍身浮肿，名胎水不利，用鲤鱼汤；脾胃虚，佐以四君子。病名同而形症异，形症异而病名同，聊见本方。凡用见症之药，不应，当分月经治之。

　　治验

　　一妊娠三月，其经若来三五次，但不多，饮食、精神如故，此血盛有余，儿大能饮，自不来矣，果然。

　　一妊娠六月，每怒气便见血，甚至寒热头痛，胁胀腹痛，作呕少食。余谓寒热头痛，肝火上冲也；胁胀腹痛，肝气不行也；作呕少食，肝侮脾胃也；小便见血，肝火血热也。用小柴胡加芍药、炒黑山栀、茯苓、白术而愈。

　　一妊娠六月，体倦食少，劳役见血，用六君加当归、熟地、升麻、柴胡而愈。

　　一妊娠每三四月，胎便作痛，余用当归地黄汤治之，不日而愈。

　　一妊娠三月，饮食后因怒患疟，连吐三次，用藿香正气散二剂，随用安胎饮，一剂而愈。后因怒，痰甚狂言，发热胸胀，手按少得，此肝脾气滞，用加味逍遥散加川芎，二剂顿退，四剂而安。

　　一妇人每怒，发热胁胀，小便淋涩，每月经行，旬余未已，已受胎三月，因怒前症复作，朝用加味逍遥散，夕用安胎饮，各二剂而安。五月又怒，复作，下血如经行，四日未止，仍用前药而愈。

　　一妊娠将三月，呕吐恶食，体倦嗜卧，此恶阻之症，用人参橘皮汤，二剂渐愈，又用六君加紫苏，二剂而安。

　　一妊娠吞酸恶心，欲作呕吐，此饮食停滞，用六君加曲、炒黑子芩、枳壳、香附治之而愈。

　　一妊娠饮食后恼怒，寒热呕吐，头痛恶寒，胸腹胀痛，大便不实而色青，小便频数而有血。

　　余曰：当清肝健脾为主。不信，乃主安胎止血，益甚。问余曰：何也?余曰：大便不实而色青，此是饮食既伤脾土而兼木侮；小便频数而有血，此是肝火血流于胞而兼挺痿也。用六君子加枳壳、紫苏、山栀二剂，脾胃顿醒，又用加味逍遥加紫苏、枳壳二剂，小便顿清，更节饮食，调理而安。

　　一妊娠每至五月，肢体倦怠，饮食无味，先两足肿，渐至遍身，后及头面，此是脾肺气虚，朝用补中益气，夕用六君子加苏梗而愈。凡治妊娠，毋泥其月数，但见某经症，便用某药为善。

　　一妊娠因怒吐血块，四日不止，两胁胀痛，小便淋涩，此怒而血蓄于上部，火炎而随出也，胁胀腹痛，小便淋涩，肝经本病也，用小柴胡合四物，四剂而止，却用六君子、安胎饮，调理而安。

　　一妊娠气喘痰甚，诸药不应，问治于余，询之云，素有带下，始于目下浮两月余，其面亦然，此气虚有痰饮也，用六味丸料，数剂而愈。

　　凡妇人气血方盛，乳房作胀，或无儿饮，痛胀寒热，用麦芽二三两炒熟，水煎服，立消。其耗散血气如此，何脾胃虚弱，饮食不消，方中多用之?一云麦芽，最消肾。若气血虚而乳汁自出者，宜十全大补汤，其子多不育。

　　[卷下] 小产 

　　小产重于大产，盖大产如栗熟自脱，小产如生采，破其皮壳，断自根蒂，岂不重于大产?但人轻忽致死者多矣。治法宜补形气，生新血，去瘀血。若未足月，痛而欲产，芎归补中汤，倍加知母止之。若产而血不止，人参黄汤补之。若产而心腹痛，当归川芎汤主之。胎气弱而小产者，八珍汤固之。若出血过多而发热，圣愈汤。汗不止，急用独参汤。发热烦躁，肉筋惕，八珍汤。大渴面赤，脉洪而虚，当归补血汤。身热面赤，脉沉而微，四君姜附。东垣云：昼发热而夜安静，是阳气自旺于阳分也；昼安静而夜发热躁，是阳气下陷于阴中也；如昼夜俱发热者，是重阳无阴也，当峻补其阴。王太仆云：如大寒而甚，热之不热，是无火也；热来复去，昼见夜伏，夜发昼止，时节而动，是无火也；如大热而甚，寒之不寒，是无水也；热动复止，倏忽往来，时动时止，是无水也。若阳气自旺者，补中益气汤。阳气陷于阴者，四物二连汤。重阳无阴者，四物汤。无火者，八味丸。无水者，六味丸。

　　治验

　　一妊娠五月，服剪红丸而堕，腹中胀痛，服破血之剂，益甚，以手按之益痛。余曰：此峻药重伤，脾胃受患。用八珍倍人参、黄、半夏、乳香、没药，二剂而痛止，数剂而痊愈。

　　吴江庠友史万湖仲子室，年二十余，疫疾堕胎，时咳，服清肺解表，喘急不寐，请治。余以为脾土虚不能生肺金，药损益甚，先与补中益气加茯苓、半夏、五味、炮姜，四剂渐愈。往视之，又与八珍加五味及十全大补汤痊愈。

　　大儿妇张氏素怯弱，嘉靖癸卯四月生女，自乳中患疥疮，年余不愈，遂致羸困。甲辰五月，遭先母大故，以姑病勉强代执丧礼，旬月，每欲眩仆，一日感气，忽患心脾高肿作疼，手不可按，而呕吐不止，六脉微细之极。余以为脉虽虚而病形则实，误认诸痛不可补气，乃用青皮、香附、吴茱等药而愈。继复患疟且堕胎，又投理气行血之药，病去，元气转脱，再投参补剂不应矣，六脉如丝欲绝，思非附子不能救，非立翁莫能投，迎翁至诊云：皆理气之剂，损真之误也。连投参、、归、术、附子、姜、桂六剂，间用八味丸，五日眠食渐甘，六脉全复。翁云：心脾疼痛时，即当服此等药，疟亦不作矣。姑妇皆翁再造，敢述奇功，附于此门之尾，以为初知药性者之戒。制生陈逊稽颡谨识。

　　[卷下] 保产 

　　妊娠欲产之时，但觉腹内转动，即当正身仰卧，待儿转身，向下时作痛，试捏产母手中指中节，或本节跳动，方与临盆，即产矣。若初觉不仰卧，以待转胞，或未产而水频下，此胞衣已破，血水先干，必有逆生难产之患。若横生者，儿先露手臂，令母正卧，以手徐推儿臂下体，令其正直，复以中指摩其肩，勿令脐带攀系即生。逆生者，儿先露足，令母正卧，以手按推其足，仍推儿转正即生。偏生者，儿头偏在一边，亦照前法，徐正其头即生。或见头后骨，偏在谷道傍，徐推近上即生。碍产者，儿头虽正，但不能下，盖因胎转，脐带攀肩所致，用中指按儿两肩，理脱脐带即生。坐产者，儿将欲生，其母疲倦，久坐椅褥，抵其生路，急用巾带高悬，令母以手攀之，轻轻屈足良久，儿顺即生。盘肠生者，临产母肠先出，此难于收上，以萆麻子四十九粒，研烂涂产母头顶，待肠收上，急洗去。设或为风吹干不能收者，以磨刀水少许，温热拭润其肠，再用磁石煎汤服之即收上，磁石须阴阳家用有验者。俗以水母面，皆惊，而肠亦收之，盖惊则气散，恐反致他症，戒之，若胎衣破而不得分娩者，用保生无忧散，以固其血，自然生息。如血已耗损，用八珍汤料一斤，益母草半斤，水数碗，煎熟不时饮之，亦有得生者。凡孕妇只腹痛，未产也，若连腰痛甚者，将产也，盖肾候于腰胞系于肾故也。华陀治横逆产难，用蛇脱二条，蝉壳二十八个，胎发二丸，各烧灰，每服二钱，酒调，连进二服，即卧片时，儿即顺生。如无此药，令产母仰面正卧，以小针刺儿手脚心三五次，用盐涂之，手脚即缩上，待身转顺而生。若以蜀葵子四十九粒，白滑石三钱，顺流水煎服即顺生。或用好京墨浓磨服之，墨水裹儿即下。或败笔头一个，过，以藕节自然汁，温酒和下。或紫苏叶、当归各三钱，长流水煎服即下。凡孕家宜预请稳婆，有仁心识见者，当施恩惠以结其心，先与说知，倘有生息不顺，只说未产，或遇双胎，只说胎衣未下，恐惊则气散，愈难生息。余家亲验之，大抵难产多患于郁闷安佚富贵之家。治法虽云胎前消气，产后补血，不可专执。若脾胃不实，气血不充，宜预调补，不然临产必有患难。如因难产，或大寒时，急以大油纸捻，徐徐烧断其脐带，虽儿已死，令暖气入腹，多得复生，切不可用刀断之。

　　治验

　　荆妇孟冬分娩艰难，产子已死，元气劳伤，用油纸捻烧断脐带，取其阳气以补之，俄间儿啼作声，即鹄儿也，若以刀物如常断之，其母亦难保生，此儿嗣后一二岁间，并无伤食作泻之症，可见前法之功。其稳婆又喜平日常施少惠，得其用心，能安慰母怀，故无虞耳。此稳婆云：止有一女，分娩时，适当巡街侍御行牌取我，视其室分娩，女为此惊吓，未产而死，后见侍御，更以威颜分付，迨视产母胎虽顺，而头偏在一边，若以手入推正，可保顺生，因畏其威，不敢施手。但回禀云，此是天生天化，非人力所能立，俟其母子俱死。

　　[卷下] 子死腹中 

　　夫子死腹中者，多因惊动太早，或触犯禁，或抱腰太重，或频探试水，胞衣先破，血水先尽，而胎干涸故耳。其候产母唇舌皆黑者，子母俱死。若舌黑或胀闷甚者，然其子已死矣。先以平胃散一两，酒水各半煎，却投朴硝半两，即热皮硝服，或用硝一两，以童便调下亦妙。

　　治验

</div>
    <div class="pagination">
<a href="女科撮要_page6.html">上一页</a><span>...</span><a href="女科撮要_page2.html">2</a><a href="女科撮要_page3.html">3</a><a href="女科撮要_page4.html">4</a><a href="女科撮要_page5.html">5</a><a href="女科撮要_page6.html">6</a><span class="current-page">7</span><a href="女科撮要_page8.html">8</a><a href="女科撮要_page9.html">9</a><a href="女科撮要_page10.html">10</a><a href="女科撮要_page11.html">11</a><a href="女科撮要_page12.html">12</a><span>...</span><a href="女科撮要_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
