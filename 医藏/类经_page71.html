<!DOCTYPE html>
<html>
<head>
    <meta charset="UTF-8">
    <title>类经 - 第 71 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 71 页/共 96 页</h1>
    <div class="content">　　（厥阴司天之年，少阴当为左间。若厥阴不足，则少阴预至。肝气既伤，厥阴又虚，天人俱不足也。）又遇疾走恐惧，汗出于肝。（天虚人虚，又汗出于肝，是为三虚。）肝为将军之官，谋虑出焉，神位失守，神光不聚，（肝藏魂，失守则魂神不聚也。）又遇木不及年，或丁年不符，或壬年失守，或厥阴司天虚也，有白尸鬼见之，令人暴亡也。（白尸鬼见，金胜木也。）

　　以上五失守者，天虚而人虚也，神游失守其位，即有五尸鬼干人，令人暴亡也，谓之曰尸厥。（尸鬼干人，则厥逆而死，故谓尸厥。神游者，神气虽游，未离于身，尚不即死。若脉绝身冷，口中涎塞，舌短卵缩，则无及矣，否则速救可苏也。以上五脏失守，独缺金虚伤肺、赤尸鬼一证，必脱简也。惟《邪气脏腑病形篇》所言五脏之伤俱全，但与此稍有不同。详疾病类三。）人犯五神易位，即神光不圆也，非但尸鬼，即一切邪犯者，皆是神失守位故也。（神光，即阳明之气，凡阳气不足，则阴邪犯之。二十难曰：脱阳者见鬼。即神失守位之义。

　　愚按：此二篇所言五鬼干人，其义最详。盖天地间万物万殊，莫非五行之化，人之脏气，鬼之干人，亦惟此耳。故五鬼为邪，各因所胜，此相制之理，出乎当然者也。然以余所验，则有如心神失守、火自为邪者，多见赤鬼；肺金不足、气虚茫然者，多见白鬼；肾阴亏损、目光昏暗者，多见黑鬼；肝木亡阳者，多见青鬼；脾湿为祟者，多见黄鬼。是皆不待胜制，而本脏之邪自见也。至如山野之间，幽隐之处，鬼魅情形，诚有不测。若明本篇之义，则虽千态万状，只此五行包罗尽之，治之以胜，将安遁哉？然鬼本无形，乃能形见，既觉其无中之有，独不能觉其有中之无乎？反之之明，在正心以壮气，虚明以定神。神定，彼将自灭矣。天命所在，彼亦焉能以非祸加人哉？此全神却鬼之道也。古德云：山鬼之伎俩有限，老僧之不见不闻无穷。斯言至矣。论治类十六章有按当考。）此谓得守者生，失守者死，（得守则神全，失守则神散。神全则灵明圆聚，故生。神散则魂魄分离，故死。）得神者昌，失神者亡。（阳气为神，阳盛则神全。阴气为鬼，阳衰则鬼见。阴阳合气，命之曰人。其生在阳，其死在阴，故曰得神者昌，得其阳也。失神者亡，失其阳也。明阴阳聚散之道，则鬼神之妙固不难知，而得失之柄还由于我。古云人定胜天，本非虚语。观孟子曰：求则得之，舍则失之。

　　不于斯言益信乎？

　　二十九卷　会通类

　　一、摄生

　　苍天之气，清静则志意治，顺之则阳气固，虽有贼邪，弗能害也，此因时之序。故圣人传精神，服天气，而通神明。

　　失之则内闭九窍，外壅肌肉，卫气散解，此谓自伤，气之削也。是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。（见疾病类五。）

　　惟贤人上配天以养头，下象地以养足，中傍人事以养五脏。（阴阳四。）

　　圣人日避虚邪之道，如避矢石然，邪弗能害，此之谓也。（运气三十五。）

　　夫阴阳之气，清静则生化治，动则苛疾起。（运气三十二。）

　　人神不守，非达至真。至真之要，在乎天玄，神守天息，复入本元，命曰归宗。（运气四十三。）

　　夫精者，身之本也，故藏于精者，春不病温。（疾病二十七。）

　　冬日在骨，蛰虫周密，君子居室。（脉色九。）

　　能知七损八益，则二者可调，不知用此，则早衰之节也。年四十而阴气自半也，起居衰矣。年五十，体重，耳目不聪矣。年六十，阴痿，气大衰，九窍不利，下虚上实，涕泣俱出矣。故曰知之则强，不知则老，故同出而名异耳。智者察同，愚者察异，愚者不足，智者有余，有余则耳目聪明，身体轻强，老者复壮，壮者益治 。是以圣人为无为之事，乐恬之能，从欲快志于虚无之守，故寿命无穷，与天地终，此圣人之治身也。（阴阳二。）

　　故养神者，必知形之肥瘦，营卫血气之盛衰。血气者，人之神，不可不谨养。（针刺十三。）

　　所有自来肾有久病者，可以寅时面向南，净神不乱思，闭气不息七遍，以引颈咽气顺之，如咽甚硬物，如此七遍后，饵舌下津令无数。慎其大喜欲情于中，如不忌，即其气复散也，心欲实，令少思。慎勿大怒，怒必真气却散之。欲令脾实，气无滞饱，无久坐，食无大酸，无食一切生物，宜甘宜淡。悲伤即肺动，而真气复散也，人欲实肺者，要在息气也。

　　（运气四十一。）

　　饮食自倍，肠胃乃伤。（疾病六十七。）

　　阴阳和平之人，居处安静，无为惧惧，无为忻忻，婉然从物，或与不争，与时变化，尊则谦谦，谭而不治，是谓至治。（藏象三十。）

　　二十九卷　会通类

　　二、阴阳五行

　　黄帝问曰：余闻天为阳，地为阴，日为阳，月为阴，（上与《六节藏象论》同，详运气一。）大小月三百六十日成一岁，人亦应之。今三阴三阳，不应阴阳，其故何也？岐伯对曰：阴阳者，数之可十，推之可百，数之可千，推之可万，（阴阳者数句与《五营运大论》同，详运气类四。又手足阴阳系日月篇亦同，见经络类三十四。）万之大不可胜数，然其要一也。天复地载，万物方生，未出地者，命曰阴处，名曰阴中之阴；则出地者，命曰阴中之阳。阳予之正，阴为之主。（见经络类二十九。）

　　夫五运阴阳者，天地之道也，万物之纪纲，变化之父母，生杀之本始，神明之府也，可不通乎？故物生谓之化，物极谓之变，阴阳不测谓之神，神用无方谓之圣。（运气三。）

　　天地者，万物之上下也；左右者，阴阳之道路也；水火者，阴阳之征兆也；金木者，生成之终始也。阴阳之气各有多少，故曰三阴三阳也。寒暑燥湿风火，天之阴阳也，三阴三阳上奉之。木火土金水火，地之阴阳也，生长化收藏下应之。天以阳生阴长，地以阳杀阴藏。天有阴阳，地亦有阴阳。故阳中有阴，阴中有阳。阴阳相错，而变由生也。（运气三。）

　　自古通天者，生之本，本于阴阳。天地之间，六合之内，其气九州九窍，五脏十二节，皆通乎天气。其生五，其气三，数犯此者，则邪气伤人，此寿命之本也。苍天之气，清净则志意治，顺之则阳气固，虽有贼邪，弗能害也。阳气者若天与日，失其所则折寿而不彰，故天运当以日光明。是故阳因而上，卫外者也。阳气者，烦劳则张。阳气者，大怒则形气绝而血菀于上。阳气者，精则养神，柔则养筋。阳气者，一日而主外，平旦人气生，日中而阳气隆，日西而阳气已虚，气门乃闭。阴者，藏精而起亟也；阳者，卫外而为固也。凡阴阳之要，阳密乃固，两者不和，若春无秋，若冬无夏，因而和之，是谓圣度。故阳强不能密，阴气乃绝，阴平阳秘，精神乃治，阴阳离决。精气乃绝。阴之所生，本在五味，阴之五宫，伤在五味。（疾病五。）

　　天气，清静光明者也，藏德不止，故不下也。天明则日月不明，邪害空窍，阳气者闭塞，地气者冒明，云雾不精，则上应白露不下。（摄生五。）

　　阳者，天气也，主外；阴者，地气也，主内。故阳道实，阴道虚。（疾病十三。）

　　至阴虚，天气绝；至阳盛，地气不足。阴阳并交，至人之所行。阴阳并交者，阳气先至，阴气后至。是以圣人持诊之道，先后阴阳而持之。（脉色类七。）

　　春夏则阳气多而阴气少，秋冬则阴气盛而阳气衰。（疾病三十四。）

　　阳从左，阴从右；老从上，少从下。是以春夏归阳为生，归秋冬为死；反之，则归秋冬为生。（疾病八十四。）

　　东南方阳也，阳者其精降于下，故右热而左温；西北方阴也，阴者其精奉于上，故左寒而右凉。高者气寒，下者气热。阴精所奉其人寿，阳精所降其人夭。崇高则阴气治之，污下则阳气治之，阳胜者先天，阴胜者后天，此地理之常，生化之道也。（运气十六。）

　　阴道偶，阳道奇。发于春夏，阴气少，阳气多。发于秋冬，阳气少，阴气多。（经络三十。）

　　阳之动，始于温，盛于暑；阴之动，始于清，盛于寒。夫阴阳之气，清静则生化治，动则苛疾起。（运气三十二。）

　　天地之动静，神明为之纪；阴阳之往复，寒暑彰其兆。（运气十。）

　　阴阳四时者，万物之终始也，死生之本也。（摄生类六。）

　　太阳为开，阳明为阖，少阳为枢。太阴为开，厥阴为阖，少阴为枢。（经络二十九。）

　　三阳为经，二阳为维，一阳为游部。三阳为表，二阴为里，一阴至绝作朔晦，却具合以正其理。所谓三阳者，太阳为经。二阳者，阳明也。一阳者，少阳也。三阴者，六经之所主也。三阳为父，二阳为卫，一阳为纪。三阴为母，二阴为雌，一阴为独使。（疾病七。）

　　帝曰：愿闻阴阳之三也何谓？岐伯曰：气有多少异用也。阳明何谓也？两阳合明也。厥阴何也？两阴交尽也。两阴交尽故曰幽，两阳合明故曰明。（运气三十三。）

　　太阴藏搏者，三阴也。一阴至，厥阴之治也。太阳藏何象？象三阳而浮也。少阳藏何象？象一阳也。阳明藏何象？象大浮也。二阴搏至，肾沉不浮也。（脉色十五。又三阴三阳次序，详疾病七。）

　　巨阳者，诸阳之属也。（疾病三十九。）

　　两阳合于前，故曰阳明。两阴交尽，故曰厥阴。足之阳者，阴中之少阳也；足之阴者，阴中之太阴也。手之阳者，阳中之太阳也；手之阴者，阳中之少阴也。腰以上者为阳，腰以下者为阴。其于五脏也，心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。（经络三十四。）

　　人生有形，不离阴阳。（针刺九。）

　　人有阴阳，治分五态，（藏象三十。）

　　内有阴阳，外亦有阴阳。在内者五脏为阴，六腑为阳；在外者筋骨为阴，皮肤为阳。（针刺三十一。）

　　阴者主脏，阳者主腑；阳受气于四末，阴受气于五脏。（针刺二十八。）

　　三阳在头。三阴在手。（脉色二十六。）

　　阳受气于上焦，以温皮肤分肉之间。（疾病二十。）

　　重阳之人，其神易动。多阳者多喜，多阴者多怒。（针刺二十二。）

　　审其阴阳，以别柔刚，阳病治阴，阴病治阳，定其血气，各守其乡。（论治八。）

</div>
    <div class="pagination">
<a href="类经_page70.html">上一页</a><span>...</span><a href="类经_page66.html">66</a><a href="类经_page67.html">67</a><a href="类经_page68.html">68</a><a href="类经_page69.html">69</a><a href="类经_page70.html">70</a><span class="current-page">71</span><a href="类经_page72.html">72</a><a href="类经_page73.html">73</a><a href="类经_page74.html">74</a><a href="类经_page75.html">75</a><a href="类经_page76.html">76</a><span>...</span><a href="类经_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
