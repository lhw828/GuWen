<!DOCTYPE html>
<html>
<head>
    <meta charset="UTF-8">
    <title>续名医类案 - 第 19 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 19 页/共 160 页</h1>
    <div class="content">　　有妇人病吐逆，大小便不通，烦乱，四肢冷，渐无脉息，凡一日半。与大承气汤两剂，至夜半，渐得大便通，脉渐生，翼日乃安。此关格之病，极难治，医者当谨慎也。经曰；关则吐逆，格则小便不通。如此，亦有不得大便者。（《衍义》、《医说续编》。）

　　张子和治柏亭王论夫，本因丧子忧抑，不思饮食。医者不察，以为胃冷，去寒之剂尽用，病变呕逆而瘦。

　　求治于张，一再涌泄而愈。归家忘其禁忌，病复作，大小便俱秘，脐腹撮痛，呕吐不食，十日大小便不通，十三日复问张。张令先食葵羹、波 菜、猪羊血，以润燥开结，次以导饮丸二百余粒，大下结粪。又令恣意饮冰数升，继以搜风丸，桂苓白术散调之，食后服导饮丸三十余粒。不数日，前后皆通，痛止呕定。张临别，又留润肠丸以防复结。又留涤肠散，大便秘则用之。凡服大黄、牵牛四十余日方瘳。论夫自叹曰：向使又服向日热药，已非今日人矣。一僧问张，云：肠者，畅也。不畅，何以得愈？按：子和之医，大抵以此法行之耳。丹溪云：凡病患欲吐者，切不可下之，逆故也。纵使二便后秘，可行疏通，亦中病而止，然后养其气血，润其肠胃，庶乎标本之治。乃羸瘠之人，服大黄、牵牛四十余日方瘳，岂理也哉！违圣人之法，以欺后世，恐非子和之笔也。孟子谓：尽信书，不如无书。学人详之。（《医学续编》原评。）

　　薛立斋治一妇人，少作呕，口吐涎痰，面黄腹痛，月经不调，手足逆冷。此内外俱寒之证，遂以六君加附子、木香，治之而愈。

　　一男子食少胸满，手足逆冷，饮食畏寒，发热吐痰，时欲作呕，自用清气化痰之剂，脐腹愈胀，呼吸不利，吐痰呕食，小便淋沥。又用五苓散之类，小便不利，诸证益甚。曰：此脾土虚寒无火之证，故食入不消而反出，非气膈所致逆。用八味丸、补中益气汤，加半夏、茯苓、姜、桂，旬日乃愈。

　　一妇人因劳役，发热倦怠，唾痰欲呕。或以为火证，用清热化痰等药，反大便不实，无气以动。此寒凉复伤中气，形病俱虚，用参、 、术、草、麦冬、五味、陈皮、附子，治之而痊。后复劳，经水数日不止。众以为附子之热所致，用四物、芩、连、槐花之类，凉而止之，前证愈甚，更加胸膈痞满，饮食日少。仍用前方去门冬，更加茯苓、半夏、炮姜，数剂渐愈。又用当归芍药汤而经止。但四肢逆冷，饮食难化，不时大热，此命门真火衰，脾土虚寒之假热也。用八味丸，半载而痊。又服六味丸，三载而生子。

　　宋理宗呕吐不止，召杨吉老治之，问用何方？曰：辛热药也。帝曰：服之不效。吉老奏曰：热药冷服。药成放井中良久，澄冷进服，一啜而吐止。（万密斋《幼科发挥》。）

　　立斋治一病，恶心少食，服解毒药愈呕。此胃气虚也，以六君子汤加生姜治之而安。戴氏元礼云：如恶心者，无声无物，欲吐不吐，欲呕不呕，虽曰恶心，非心经之病，皆在胃口上，宜用生姜，盖能开胸豁痰也。

　　施笠泽治邹翁，患呕吐，遍身疼，不能转侧。医为疗其呕吐矣，然眠食犹未安也。诊之曰：风入于经，其脉乃凝，留结不散，寒痰中停，四末不掉，三焦不行，亟疏其风，亟调其经，气和血平，转侧自能。先用苏合丸以通其气，随用导痰汤加桂枝、沉香、白芍，一剂即熟睡，觉而展转自如。再用六君子加沉香，数剂而安。

　　马元仪治袁某，患小腹厥气上冲即吐，得饮则吐愈甚，诸治不效。诊之，两脉虚涩，右尺独见弦急，曰：人身中，清气本乎上，而反陷下，则为注为泄。浊气本乎下，而反逆上，则为呕吐。今病正在下而不在上也。

　　下焦之浊气上腾，则胸中之阳气不布，故饮入于胃，在上壅而不下达耳。经云：云雾不清，则上应白露不下。

　　非地道下通，浊气何由而降？呕吐何由而止？以调胃承气汤一剂，下宿秽甚多，继培中气而愈。

　　张司马子妇，患胸中满结作痛，饮入则呕，涌出痰涎，多成五色，已数月。或主攻克，或主补虚，卒无一效。至七月中，病转危迫。诊之，两关尺虚微少神，体倦神烦，胸中结痛，按之愈甚。此正气内伤，阴邪内结，攻之则伤其正，补之则滞其邪，当以仲景脏结法治之。用黄连汤加桂枝，一剂呕吐顿除，再剂胸中满痛亦释。

　　次用理中汤加桂枝，数剂而安。

　　张景岳曰：沈姓者业医，年近四旬，极劳碌，因 疝下坠，欲提上升，用盐汤吐法，遂吐不止，汤水不受，如此一日夜，复大便下黑血一二碗，脉微如毛欲绝。此盖吐伤胃气，脾虚之极，兼以盐汤走血，血不能摄，从便而下。令速用人参、姜、附等，以回垂绝之阳。忽一医至，曰：诸逆冲上，皆属于火，大便下血，亦因火也。

　　尚堪参、附乎？宜速饮童便，则呕可愈，而血亦止矣。病者然之，及童便下咽，即呕极不堪而毙。

　　按：疝下坠，本由肝木厥张，乃复激之上腾，致脾胃俱伤而下血，不死何俟。童便固非，即参、附亦未为是也。

　　冯楚瞻治蒋公子，精神素弱，吐血阴亏，调理初愈，忽又梦遗，大吐不已，六脉沉微。曰：梦遗俗名走阳矣，大吐不止，阳亦伤矣。急以附子理中汤去甘草投之，到口即吐。又以白通之类，皆苦不受。沉困数日，上不能入，下不能出。适有进西洋药酒一方，神治关格吐逆之证。方用红豆蔻去壳，肉蔻面裹煨，用粗纸包压去油，白豆蔻、高良姜切片焙，肉桂去粗皮，公丁香各研细末五分，用上白糖霜四两，水一饭碗，入铜锅内煎化，再入鸡子清二个，煎十余沸，入干烧酒一斤，离火置稳便处，将药末入锅内打匀，以火点着烧酒片刻，随即盖锅，火灭用罗滤去渣，入瓷瓶内，冷水拔去火气饮之。内皆辛热纯阳之药，能破格阳之阴，又烧酒力猛辛烈，直透丹田。令照方修治，饮之即不吐矣。遂以参、附峻补之药，陆续渐进，调理而痊。

　　按：冯氏生平多尚温补，如此证，吐血阴虚之后，梦遗而吐，多由龙雷之火下迫上奔。以辛热治其标则可，若守而不化，则后患不可测也。

　　孙奉职治赵仪女，忽吐逆，大小便不通，烦乱，四肢渐冷，无脉，凡一日半。大承气汤一剂，至夜半，渐得大便通，脉渐和，翌日乃安。此关格之病，极为难治，垂死而活者，惟此一人。

　　卢复曰：生平闻铜腥臭即恶心，入口鲜不吐者。虽参汤与茶，久在铜铫中者亦然。常思铜青固发吐药，惟我何独畏之甚，久未晰此疑。辛亥夏卧病，闻铜臭而呕吐，自反为木形人，色常青畏金，故于铜臭为相忤。因而思子和吐论中，发吐之药，四十有六种，尝读而未能解也，遂将以五形五色定人而施之。若木形人畏金腥而吐，则火形人畏咸腐水类而吐矣。然畏者必恶，因其恶以激其怒，则用力少而成功多。余三形可例见。噫，岂惟吐药为然，而下而汗，宁不可乎？（沈抄。）

　　聂久吾曰：庚寅季春，别驾夏公至新兴寺放饥谷，予备酒饭款之。正饮间，忽然腹痛，其痛从脐下小腹起，痛至胃脘即呕，呕讫痛止。半时许，又从下痛，止复呕，呕讫痛止，如是者数次。医作寒治，用藿香、砂仁等药不效。至申刻，予觉是内热作痛，热气上冲而呕，必须利之。然煎剂不可服，恐反增呕，急制牵牛大黄丸，服至数钱，利数次而脱然愈矣。黑牵牛四两，半炒半生，磨取头末一两二钱，三棱、莪术醋炒，各六钱。为末，浓米汤为丸梧子大。服三钱，未利。再服二钱，不俟二三时见效。

　　魏玉横治鲍渌饮，年二十余，以夏月肩舆反歙，途次受热，鼻衄盈盆，愈后偶啖梨，遂得吐证。盖肝火而胃寒也，百治无效。闻道吐字，则应声而呕，以故家人咸戒之。后至吴门，就叶氏诊。以其脉沉细，令服附子理中汤，人参、姜、附俱用三钱。服后出门，行及半里，觉头重目眩，急归寓，及门而仆。幸其尊人，雅谙药性，谓必中附毒，亟煎甘草汤灌之，良久乃苏。后去附子，仍服三剂，吐转剧。再往诊，仍令服前方，遂不敢试。改就薛氏，告以故。薛用六君子汤，服四剂无验。再求诊，适薛他往，薛婿令照方加益智仁一钱，再服亦不应。又求诊于孙某，其方用甘草八钱，不下咽即吐。因不复求治而返。偶以冬月送殡，感寒增咳，缠绵至夏，余偶访之，则病剧。询知为向患吐，近复二便俱秘，已七八日不食，惟渴饮茶水，更医数人，或令以艾灸脐，俱不应。请诊之，见其面色青悴，脉弦伏而寸上溢。谓此缘脾阴大亏，木火炽盛。又因久嗽肺虚，肝无所畏，遂下乘脾而上侮胃，致成关格。（观此论，则前胃寒二字，殊无着落。尽此症本由肝火冲胃，胃中热极，梨之甘寒不足以胜其热，反激动其猖狂之热。非胃寒也。）幸脉不数，易已也。宜先平肝，俾不上冲而吐止，斯肺得下降而便行。令以黄连、肉桂各五分，隔汤蒸服。饮下觉吐稍止，即能食糕数块。然二便胀不可支，令以大田螺一枚，独蒜一枚，捣拦 于丹田，以物系之，不超时，二便俱行，所下皆青色，遂霍然而愈。时甲戌五月二十七日也。后与六味加减，入沙参、麦冬等，咳嗽亦止。向后常服养荣之剂，吐不作矣。

　　雄按：甲戌乾隆十九年也，其时天士已殁，一瓢尚在，所云叶氏，或天士之后人乎。

　　叶太史古渠，在上江学幕中，患吐证久不愈。凡学使按临之郡，必召其名医延医，两年余更医十数，病日甚。岁暮旋里，或与二陈加左金，吴萸、川连俱用五六分，服下少顷，吐血碗许。脉之不数，第两寸俱上鱼际，左尺微不应指。彼欲言病源及所服方药，余曰：悉知之矣。第服余方，五十剂乃得痊，计熟地当用三斤许。乃讶然莫喻，问所患究何病？曰：彼上江名医，不过谓病痰饮耳，所用方不过用四君、六君已耳。遂拍案笑曰：一皆如言。但非痰饮，何以多酸苦涎沫？今饮食日减，何以反重用熟地？曰：此证由于肾虚，肝失其养，木燥生火，上逆胃络，肺金亦衰。饮食入胃，不能散布通调，致津液停蓄脘中，遇火上冲，则饮食必吐而出也。四君、二陈、香、砂类皆香燥之品，以之为治，犹抱薪救火，反助之燃。必滋水生木，润肺养金，庶可获效。第阴药性缓，病既久，非多剂不瘳也，用熟地、杞子、沙参、麦冬、石斛等出入加减，初服吐自若，十剂外吐降序，食渐增，果至五十剂而愈。

　　倪首善年未二十，禀赋甚弱，早婚，得吐病。或与二陈、五香等剂转甚。有用桂、附者，服一剂觉不安，乃止。有教单食猪油者，初颇效，后亦不应。脉之，虚弦略数，与生熟地、沙参、麦冬、川连、蒌仁，四剂后去连，又三十余剂而痊。

　　高氏女七八岁时，即病头痛而呕，或酸或苦，百治不效。其父询余，余曰：此肝火上逆耳。与生地、杞子、沙参、麦冬，二三剂即愈。后及笄，于春尽病复作。其父已殁，乃兄延数医治之，所用皆二陈、六郁、香、砂、丁、桂之类，经半年，面杀青，股无肉。其母泣令延余，仍以前方，每剂内熟地一两，二十余剂乃愈。

　　金氏妇患吐证，盖十余年矣。所服香燥，不可胜计。后左胁渐痛有块，经水不行，脉涩数，善怒。延诊，辞不治。延不已，勉与六味加减，服之颇有验。然一怒即发，越半年而卒。

　　福建罗二尹悔斋，久病足痿，于去年春尝呕而头汗大出，医疗无效。乃不药，数月渐可。随于夏间又患不眠，治亦无效，至秋后乃痊。今年春因公事寓杭，求针科治足疾，又为灸中脘、气海等穴十余壮，步稍良，而呕证大作，食入即吐，绝粒数日，又不眠，服姜、附、萸、桂、二术、二陈等，觉有烟辣之气上冲。诊之，六脉大如箸头，两寸皆溢出鱼际，舌瘦小，伸之极尖，且舌颤，黄苔边红瘪，额色赭石，鼻色熏焦，小便清白，大便常五日一行。谓此营气大亏，肝肾之火，上逆胃络则呕吐，浮入心胞则不眠。与养心汤加川连、牛膝、米仁。嘱其验小便黄则病退。一剂即不呕能食，小便果黄色。二剂得眠，舌苔淡红瘪消。唯两胁如有物，动辄牵引，加山栀、川楝，二剂左胁之物即坠下。又加枇杷叶、熟地、蒌仁，去山栀、川楝、黄连、牛膝，二剂右胁之物亦坠下，脉亦稍敛，大便二日一行，以行期甚迫。嘱其照方服至舌不颤乃可。或足疾再甚，慎进风燥之剂。

　　所以云者，知其针之得泻而暂愈耳。

　　章虚谷治一七十岁老人，数年前患疟，病根未除，每至夏秋则发。自去冬至丁亥春，忽病呕吐，战振，筋脉掣痛，愈后屡发，或见小便黄赤，大便干少，面有红光，谓是肝郁化火，火逆犯胃作呕。胃阴不足，故小便黄赤，大便干少也。章诊之，脉虚涩少神，舌苔白腐而浓，此中焦虚寒，浊阴聚胃也。以姜制半夏为君，佐参、苓、附子、干姜、生姜、桂枝、芍药、乌梅、草果仁，一剂即甚效。继去乌梅，加浓朴，连进十余剂。每剂附子用至三钱，胃口开而病亦愈。

　　卷六

　　反胃

　　常熟一富人病反胃，往京口甘露寺设水陆，泊舟岸下。梦一僧持汤一杯与之，饮罢便觉胸快。次早入寺，乃梦中所见僧，常以此汤待宾，故易名曰：甘露饮。用干饧糖六两，生姜四两，二味合捣作饼，或焙或晒，入炙甘草末二两，盐少许，点汤服之。予在临汀疗一小吏，旋愈，切勿忽之。（继洪《澹疗方》、《本草纲目》。）

　　金山周禅师，得正胃散方于异人，用白水牛喉一条，去两头节并筋膜脂肉，煎如阿胶黑片收之。临时旋炙，用米醋一盏浸之，微火炙干，淬之，再炙再淬。醋尽为度，研末浓纸包收。或遇阴湿时，微火烘之再收。遇此疾，每服一钱，食前陈米饮调下，轻者一服立效。凡反胃吐食，药物不下，结肠三五日，至七八日大便不通，如此者必死。用此方十痊八九。君子收之，可济人命也。（《普济方》、《本草纲目》。）

　　天顺间，有周岐凤者，身兼百技，溺意方术，既死。友人偶召乩，周至，运乩如飞。顷刻数百言，乃长诗也。后一段云：朗吟堂前夜欲阑，丹方写与期平安，菊庄老人此老病，翻胃病实由胃寒。枇杷叶兮白豆蔻，紫苏子兮用莫谬，良姜官桂用些须，浓朴陈皮看功奏。半夏槟榔赤茯苓，沉香丁香皆用轻，白芥藿香吐圣药，杵头糠兮寻至诚。三片生姜两枚枣，切切分明向君道，人参乃是佐使者，食前一服沉 好。盖菊庄患此病，用示以方也。第菊庄未知何许人，余诗不录。（《祝子志怪》。）

　　薛立斋治一妇人患反胃，胸胁胀闷，或小便不利，或时作痛，小便涩滞。曰：此肝火血虚也，当清肝火，生肝血，养脾土，生肺金。以薛言为迂，别服利气化痰等剂，前证益剧，虚证蜂起。乃用加味逍遥散、加味归脾汤，一服寻愈。

　　一妇人患反胃，吐痰甚多，手足常冷，饮食少思。曰：此肝脾郁怒，兼命门火衰。不信，另服化痰利气之剂，胸腹愈胀。又服峻利疏导之剂。薛曰：非其治也，必变脾虚发肿之证。急服《金匮》加减肾气，庶有可救。

　　仍不信，反服沉香化气等丸，果发肿而故。

　　汪石山治李一之，年近四十，病反食，与近邻二人脉病颇同。汪曰：二人者皆急于名利，唯一之心宽可治。

　　遂以八珍汤减地黄，加藿香为末，用蜜韭汁调服而愈。其二人，逾年果殁。

　　张路玉治汤伯干子，年及三旬，患呕吐经年，每食后半日许吐出原物，全不秽腐，大便二三日一行，仍不燥结，渴不喜饮，小便时白时黄。屡用六君子、附子理中、六味丸，皆罔效，日濒于危。诊之，两尺弦细而沉，两寸皆涩而大，此肾脏真阳大亏，不能温养脾土之故，遂以崔氏八味丸与之。或谓附子已服过二枚，六味亦曾服过，恐八味未能奏效也。张曰：不然。此证本属肾虚，反以姜、附、白术伐其肾水，转耗真阴。至于六味，虽曰补肾，而阴药性滞，无阳则阴无以生，必于水中补火，斯为合法。服之不终剂而愈。

　　张三锡曰：治反胃，用新水一大碗，留半碗，将半碗水内细细浇香油，铺满水面，然后将益元散一帖，轻轻铺满香油面上，须臾，自然沉水底，此即阴阳升降之道也。（方即灵活可法，用治实症当有效。）但香油却最容易引吐，用者审之。用匙扰匀服，却将所留水半碗荡药碗，漱口令净。吐既止，却进丹溪凉膈散，通其二便。未效再进一帖益元及凉膈即效也。此方极验。

　　王叔权曰：有人久患反胃，予与震灵丹服，更令服七气汤，遂立能食。若加以炷艾尤佳。有老妇患反胃，饮食至晚即吐出，见其气绕脐而转，予为点水分、气海，并夹脐边两穴。他医只灸水分、气海即愈，神效。

　　（《资生经》。）

　　浙省平章南征阅越还，病反胃，医以为可治。朱先生诊其脉，告曰：公之病不可言也。即出，独告其左右曰：此病得之惊后而使内，火木之邪相挟，气伤液亡，肠胃枯损，食虽入而不化。食既不化，五脏皆无所禀，去此十日当死。果如其言。（《越游集》、《医说续编》。）

　　薛立斋治一妇人患反胃，胸膈痞闷，得去后或泄气稍宽。此属脾气郁结而虚弱也，当调补为善。不信，乃别用二陈、枳实、黄连之类，不应。又用香燥破气，（时师类多出此。）前证益甚，形气愈虚。用归脾汤治半载而痊。

　　许学士治一妇人，年四十余，久患翻胃，面目黄黑，历三十余年，医不能效。脾 诸穴，烧灸交遍，其病愈甚。服此药，顿然全愈。服至一月，遂去其根。方名附子散，用附子一枚极大者，坐于砖上，四面煮火，渐渐逼熟，淬入生姜自然汁中，再用火逼，再 ，约尽生姜汁半碗，焙干，入丁香二钱。每服二钱，水一盏，粟米少许同煎七分，不过三服瘥。

　　王海藏云：赵侍郎先食后吐，目无所见，耳无所闻，服紫菀丸五十日，泻出青蛇五七条，四寸许，恶脓三升愈。（方见疠风门。）

　　萧万与曰：崇祯戊寅岁，余客汴梁，为一郡王宫人治产后发呃证。因言及先王壮龄时，患疟痢反胃，遍治不瘥，自料无生理。一草医亦精于脉者，连投五剂，用大黄七两始能食。此亦常有之症。吾乡有患痢者，医以大黄四两下之，见者皆惊愣。然服之痢反减，数服而愈。使此等证，遇读立斋、景岳书者，讵有生理乎？再投十余剂，计服大黄斤许，前证渐愈。后日服痰药，滚痰丸两旬方得全痊。越年余，连生五子，寿至九十三岁而薨。如此禀赋，亦所不概见者。

</div>
    <div class="pagination">
<a href="续名医类案_page18.html">上一页</a><span>...</span><a href="续名医类案_page14.html">14</a><a href="续名医类案_page15.html">15</a><a href="续名医类案_page16.html">16</a><a href="续名医类案_page17.html">17</a><a href="续名医类案_page18.html">18</a><span class="current-page">19</span><a href="续名医类案_page20.html">20</a><a href="续名医类案_page21.html">21</a><a href="续名医类案_page22.html">22</a><a href="续名医类案_page23.html">23</a><a href="续名医类案_page24.html">24</a><span>...</span><a href="续名医类案_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
