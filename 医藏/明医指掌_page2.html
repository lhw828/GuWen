<!DOCTYPE html>
<html>
<head>
    <meta charset="UTF-8">
    <title>明医指掌 - 第 2 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明医指掌 - 第 2 页/共 81 页</h1>
    <div class="content">　　关以后者，阴之动也，脉当现一寸而沉，过曰太过，减曰不及，遂入尺为覆，此阳乘之脉也。故曰：覆、溢是真脏之脉，人不病而死也。）咳血与呕血不同，咳血嗽起，呕血逆来；（咳血者，嗽动有血，出于肺也。呕血，呕全血也，逆出上窍，属于胃也。）吞酸与吐酸不同，吞酸刺心，吐酸涌出。（吞酸由湿热积于肺胃，咯不上，咽不下，酸味刺心也。吐酸是平时津液随上升之气郁积湿热，遂成酸味，吐出酸水如醋是也。）水停心下曰饮，水积胁下曰癖。行水以泽泻、茯苓，攻癖以芫花、大戟。（胃寒强饮冷水，无热不能消化，停滞心下，名曰停饮。蓄积留滞于胁，结成痞积，久而硬痛曰癖饮。

　　轻者茯苓、泽泻淡渗行之，甚者芫花、大戟之剂 逐之。）控涎丹虽云峻利，可逐伏痰；（伏痰、留饮、结癖，非此不除。）保和丸性味温平，能消食积。（保和丸治一切食积。）溺血则血去无痛，有痛者自是赤淋；（溺血者，小便血也，去血不痛是也，四物汤对五苓散。赤淋，血淋也，又滴沥涩痛，小蓟汤。）短气乃气难布息，粗息者却为喘急。（短气者，气不续也，故曰难布息。喘急者，息粗气逆，出多入少也。）胃脘当心而痛，要分客热、客寒；（胃脘痛客寒，呕水恶寒，绵绵而痛，手足厥逆。客热者，心烦躁渴，时作时止也。）遍身历节而疼，须辨属风、属湿。（遍身肢节痛，名曰“白虎历节风”，在上痛属风，在下痛属湿。）通圣散专疗诸风，（通圣散，一名双解散祛风热之圣药。）越鞠丸能开六郁。（六郁者，气、血、食、湿、痰、热郁也，越鞠丸通治之。）虚弱者，目眩头晕，亦本痰火而成；（目眩头晕，虚候也，亦由痰火而致。丹溪云：痰在上，火在下，多作眩晕。）湿热者，精滑梦遗，或为思想而得。（梦中交感泄精曰梦遗，不因梦交自泄曰精滑，皆湿热相火也。珍珠粉丸。若思想而得者，其病在心，当宁其心。）

　　缘杂病绪繁无据，机要难明；非伤寒经络有凭，形证可识。临证若能三思，用药终无一失，略举众疾之端，俾为后学之式。

　　卷一

　　经论总抄

　　（添加）

　　此篇总揭天地阴阳，人身造化，脉病治法，昭然可考，为初学之一鉴云。

　　三才，天地人也。天者，轻清而上浮也。地者，重浊而下凝也。阳之精为日，东升而西坠也。阴之精为月，夜见而昼隐也。天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。天气下降，地气上升也。阴中有阳，阳中有阴也。平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。故人亦应之。

　　天地者，万物之上、下也。阴阳者，血气之男、女也。左右者，阴阳之道路也。水火者，阴阳之征兆也。

　　金木者，生成之始终也。玄气凝空，水始生也。赤气炫空，火始生也。苍气浮空，木始生也。素气横空，金始生也。黄气际空，土始生也。

　　天地氤氲，万物化醇。男女媾精，万物化生。人者，得天地之正气，灵于万物者也。命者，天之赋也。精者，身之本也。形者，生之舍也。气者，生之元也。神者，生之制也。

　　心者，君主之官，神明出焉。肺者，相傅之官，治节出焉。胆者，中正之官，决断出焉。膻中者，臣使之官，喜乐出焉。肝者，将军之官，谋虑出焉。脾胃者，仓廪之官，五味出焉。大肠者，传导之官，变化出焉。

　　小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。命门者，精神之所舍也，男子以藏精，女子以系胞。

　　三阳者，太阳、阳明、少阳也。三阴者，太阴、少阴、厥阴也。阳明者，两阳合明也。厥阴者，两阴交尽也。手太阳，小肠经也。手阳明，大肠经也。手少阳，三焦经也。手太阴，肺经也，手少阴，心经也。手厥阴，心包络也。足太阳，膀胱经也。足阳明，胃经也。足少阳，胆经也。足太阴，脾经也。足少阴，肾经也。足厥阴，肝经也。

　　头者，诸阳之所会。面者，五脏六腑之荣。鼻属肺，肺和则鼻知香臭矣。目属肝，肝和则目辨黑白矣。

　　口属脾，脾和则口知五谷矣。舌属心，心和则舌知五味矣。耳属肾，肾和则耳闻五音矣。

　　头者，精神之府，头倾视深，精神将脱矣。背者，胸中心府，背曲肩垂，府将坏矣。腰者，肾之府，转摇不能，肾将惫矣。骨者，髓之府，不能久立，立则振掉，骨将惫矣。膝者，筋之府，屈伸不能，行则偻俯，筋将惫矣。

　　九窍者：肝补之于目，心开窍于耳，肺开窍于鼻，脾开窍于口，肾开窍于二阴也。

　　发者，属心，禀火气也。眉者，属肝，禀木气也。须者，属肾，禀水气也。咽者，咽物，纳水谷，接三脘，以通胃也。喉者，喉气，有九节，通五脏，以系肺也。发者，血之余也。神者，气之余也。爪者，筋之余也。

　　齿者，骨之余也。魂者，神明之辅弼也。魄者，精气之匡佐也。血为荣，荣者，水谷之精气也。气为卫，卫者，水谷之悍气也。直行者，谓之经。旁行者，谓之络也。

　　脉者，天真委和之气也。三部，寸、关、尺也。九候，浮、中、沉也。五脏，心、肝、脾、肺、肾也。六腑，胆、胃、大肠、小肠、膀胱、三焦也。

　　左手寸口，心与小肠之脉所出，君火也。左手关部，肝与胆之脉所出，风木也。左手尺部，肾与膀胱之脉所出，寒水也。右手寸口，肺与大肠之脉所出，燥金也。右手关部，脾与胃之脉所出，湿土也。右手尺部，命门与三焦之脉所出，相火也。

　　每部中客有浮、中、沉三候，三而三之，为九候也。浮者，主皮肤，候表及腑也。中者，主肌肉，以候胃气也。沉者，主筋骨，候里及脏也。寸为阳，为上部，法天，主心胸以上至头之有疾也。关为阴阳之中，为中部，法人，主膈以下至脐之有疾也。尺为阴，为下部，法地，主脐以下至足之有疾也。

　　四时之脉者，弦、钩、毛、石也。春脉弦，肝，东方木也。夏脉钩，心，南方火也。秋脉毛，肺，西方金也。冬脉石，肾，北方水也。四季脉迟缓，脾，中央土也。四时平脉，六脉俱带和缓也，谓有胃气，有胃气曰生，无胃气曰死。

　　五行者，金、木、水、火、土也。相生者，谓金生水，水生木，木生火，火生土，土生金也。相克者，谓金克木，木克土，土克水，水克火，火克金也。相生者吉，相克者凶。（如心见沉细，肝见短涩，肾见迟缓，肺见洪大，脾见弦长，皆遇克也。心见缓，肝见洪，肺见沉，脾见涩，肾见弦，皆遇我之所生也。）

　　左手属阳，右手属阴也。关前为阳，关后为阴也。男子左手脉常大于右手者，为顺也。女子右手脉常大于左手者，为顺也。男子尺脉常弱，寸脉常盛，是其常也。女子尺脉常盛，寸脉常弱，是其常也。反者，女得男脉，男得女脉。男得女脉为不及，女得男脉为太过。不及固病，太过亦病，所谓过犹不及也。

　　人迎者，左手关前一分是也。气口者，右手关前一分是也。人迎以候天之六气：风、寒、暑、湿、燥、火之外感也。气口以候人之七情：喜、怒、忧、思、悲、恐、惊之内伤也。人迎脉紧盛，大于气口一倍，属表，为阳，为腑也。气口脉紧盛，大于人迎一倍，属里，为阴，为脏也。属表为外感风寒，属里为内伤饮食。人迎、气口俱紧盛，为挟食伤寒，为内伤挟外感也。男子久病，气口充于人迎者，有胃气也。女子久病，人迎充于气口者，有胃气也。病虽重，可治，反此者逆也。

　　外因者，六淫之邪也。内因者，七情之气也。不内外因者，饮食劳倦跌扑也。

　　六脉者，浮、沉、迟、数、滑、涩也。浮者为阳，在表，为风、为虚也；沉者为阴，在里，为湿、为实也。

　　迟者，为阴寒在脏也；数者，为阳热在腑也。滑者，血多气少也；涩者，气滞血枯也。

　　八要者，表、里、虚、实、寒、热、邪、正也。表者，病不在里也；里者，病不在表也。虚者，五虚也；实者，五实也。寒者，脏腑积冷也；热者，脏腑积热也。邪者，外邪相干也；正者，脏腑自病也。

　　七表者，浮、芤、滑、实、弦、紧、洪也。

　　八里者，微、沉、缓、涩、迟、伏、濡、弱也。

　　九道者，长、短、虚、促、结、代、牢、动、细也。

　　七死者，雀啄、屋漏、弹石、解索、鱼翔、虾游、釜沸也。

　　奇经八脉者，阳维、阴维、阳跷、阴跷、冲脉、任脉、督脉、带脉也。

　　人病脉不病，名曰内虚；脉病患不病，名曰行尸也。

　　五运主病者，谓：诸风掉眩，皆属于肝木；诸痛痒疮疡，皆属于心火；诸湿肿满，皆属于脾土；诸气郁，皆属于肺金；诸寒收引，皆属于肾水也。

　　六气为病者，谓：诸暴强直，支痛 戾，里急筋缩，皆属于风。厥阴风木，乃肝、胆之气也。诸病喘呕吐酸，暴注下迫，转筋，小便混浊，腹胀大，鼓之如鼓，痈疽疡疹，瘤气结核，吐下霍乱，瞀郁肿胀，鼻塞鼽衄，血溢血泄，淋闭，身热，恶寒，战栗，惊惑，悲笑，谵妄，衄蔑血污，皆属于热。少阴君火之热，乃真心、小肠之气也。诸痉强直，积饮痞膈中满，霍乱吐下，体重 肿，肉如泥，按之不起，皆属于湿。太阴湿土，乃脾、胃之气也。诸热瞀 ，暴喑冒昧，躁扰狂越，骂詈惊骇， 肿酸疼，气逆冲上，禁栗如丧神守，嚏呕疮疡喉痹，耳鸣及聋，呕涌溢，食不下，目昧不明，暴注 ，暴病暴死，皆属于火。少阳相火之热，乃心包络、三焦之气也。诸涩枯涸，干劲皴揭，皆属于燥。阳明燥金，乃肺与大肠之气也。诸病上下所出水液澄澈清冷， 瘕疝，坚痞，腹满急痛，下痢清白，食已不饥，吐利腥秽，屈伸不便，厥逆禁固，皆属于寒。乃肾与膀胱之气也。

　　亢则害，承乃制者，寒极则生热，热极则生寒，木极而似金，火极而似水，土极而似木，金极而似火，水极而似土也。

　　五虚者，脉细，皮寒，气少，泄利前后，饮食不入也。粥浆入胃，泻止则生。

　　五实者，脉盛，皮热，腹胀，前后不通，瞀闷也。大、小便通利而得汗者生。

　　五胜者，风胜则动，热胜则肿，燥胜则干，寒胜则浮，湿胜则濡泄。

　　五恶者，心恶热，肺恶寒，肝恶风，脾恶湿，肾恶燥。

　　六脱者，脱气，脱血，脱津，脱液，脱精，脱神也。

　　五劳者，久视伤血，劳于心也。久卧伤气，劳于肺也。久坐伤肉，劳于脾也。久立伤骨，劳于肾也。久行伤筋，劳于肝也。心劳神损，肺劳气损，脾劳食损，肝劳血损，肾劳精损。

　　六极者，尽力谋虑，劳伤乎肝，应乎筋极。曲运神机，劳伤乎心，应乎脉极。意外过思，劳伤乎脾，应乎肉极。预事而忧，劳伤乎肺，应乎气极。矜持志节，劳伤乎肾，应乎骨极。此五劳应乎五极者也。然精极者，五脏六腑之气衰，形体皆极，眼视无明，齿焦发落，体重耳聋，行履不正，邪气逆于六腑，厥于五脏，故成精极。

　　五脏受病者，忧愁思虑则伤心，形寒饮冷则伤肺，恚怒气逆则伤肝，饮食劳倦则伤脾，坐湿入水则伤肾也。

　　五损者，一损损于皮毛，皮聚而毛落。二损损于血脉，血脉虚少，不能荣于五脏六腑。三损损于肌肉，肌肉消瘦，饮食不能为肌肤。四损损于筋，筋缓不能自收持。五损损于骨，骨痿不能起于床。从上下者，骨痿不能起于床者死。从下上者，皮聚而毛落者死。然损其肺者，益其气。损其心者，调其荣卫。损其脾者，调其饮食，适其寒温。损其肝者，缓其中。损其肾者，益其精也。

　　四时发病者，春伤于风，夏必飧泄。夏伤于暑，秋必 疟。秋伤于湿，冬必咳嗽。冬伤于寒，春必温病。

</div>
    <div class="pagination">
<a href="明医指掌.html">上一页</a><a href="明医指掌.html">1</a><span class="current-page">2</span><a href="明医指掌_page3.html">3</a><a href="明医指掌_page4.html">4</a><a href="明医指掌_page5.html">5</a><a href="明医指掌_page6.html">6</a><a href="明医指掌_page7.html">7</a><span>...</span><a href="明医指掌_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
