<!DOCTYPE html>
<html>
<head>
    <meta charset="UTF-8">
    <title>金匮要略浅注 - 第 3 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略浅注 - 第 3 页/共 44 页</h1>
    <div class="content">　　绝无发明。尤在泾以水血痰食。添出蛇足。二君皆未得言中之旨。

　　卷一

　　痉湿病脉证第二

　　（痉之为言。强也。其证颈项强急。头热足寒。目赤头摇。口噤背反。

　　详于下文。初起不外太阳。）太阳病（病在标阳。则）发热（邪在肤表。则肤表实而）

　　无汗。（既在标阳。不宜恶寒。而）反恶寒者。（本亦病也。以其表实。）名曰刚痉。

　　太阳病（病在标阳。则）发热（邪在肌腠。则肌腠实。而肤表反虚。故）汗出（标病而本不病。故但发热）而不恶寒。（以其表虚。）名曰柔痉。

　　此言太阳病有刚柔二痉。推原痉之所自始。为辨痉之法。非痉家之本证也。刚痉脉宜紧弦。柔痉脉宜浮弦。仲景未言。可以悟出。

　　、充至切。诸去声。恶也。痉、其颈切。音敬。风强病也。旧本以痉为 。传写之误也。今改正之。其病皆由血枯津少。不能养筋所致。燥之为病也。然内经谓诸痉强直。皆属于湿。何其相反若是乎。而不知湿为六淫之一。若中于太阴。则从阴化为寒湿。其病流于关节而为痹。若中于阳明。则从阳化为湿热。热甚而阳明燥化之气愈烈。

　　其病烁筋强直而为痉。是言湿者。言其未成痉之前。言燥者。言其将成痉之际也。经又云、赫曦之纪上羽。其病痉。言热为寒抑。无汗之痉也。又云、肺移热于肾。传为柔痉。

　　言湿蒸为热。有汗之痉也。千金谓温病热入肾中则为痉。小儿痫热盛亦为痉。圣经贤训可据。其为亡阴筋燥无疑。

　　（然而太阳底面。即是少阴。入脏即死。入腑即愈。首篇言之详矣。兹）太阳病发（于标阳。无有不）热。（发热则脉不宜沉细矣。今反）脉沉而细者。（是证见太阳。脉见少阴。而背项强直等证并见。）名（之）曰痉。为难治。

　　此一节言太阳之里为少阴。痉病在少阴。最重之证也。故于辨其刚柔之后。特笔以提撕。欲人之知所重也。

　　（病在太阳。未必遽成痉也。而太阳之接壤。即是阳明。太阳之里面。即是少阴。

　　阳明少阴。两关津液。津液伤则筋失所养而成痉。此痉病之由也。今）太阳病发汗太多。

　　（津液外脱。则少阴伤。阳明亦燥。筋失所养。）因致痉。夫风病（不知用桂枝汤解之。而以下药）下之。（下多则亡阴。阴亡阳无所制。）则（灼筋而成）痉。（若下后）复发（其）汗。（汗多则亡阳。经云。阳气者。精则养神。柔则养筋。今下而复汗。身）必拘急。疮家（脓血出多。津液将涸。）虽身疼痛。（表证未净。亦）不可发汗。汗出则（津液愈竭。筋失所养而成）痉。

　　此推致痉之由。从太阳而推到阳明少阴。言汗下疮家。三者致痉。皆由脱液伤津。

　　皆兼此二经而言也。妇人产后亡血过多。因而成痉。亦可以此说括之。

　　（痉有本证。可以备言其形状。亦有误治之变证变脉。可以略陈其大概。今请先言其本证。经云。因于风者。上先受之。故）病（痉）者（上而）身热。（未及于下。故下而）足寒。（风伤太阳之经。故）颈项强急。（风伤太阳之气。故通身）恶寒。（阳气上行于头面。故）时头热面赤。（太阳之脉。起于目内 。风热伤于经脉。故）目赤。

　　（头项皆强急而不能动。）独头（呈风象而）动摇。（强急则筋不舒。而牙关紧闭。且风客会厌。而语言不出。所以）。卒（然）口噤。背反张者。（风邪入于经输也。此）痉病（本证之形状）也。若（不知其为痉。而误）发其汗者。（汗之沾濡衣被则为湿。湿之陆续不干而生寒。）寒湿相得。其表（因汗而）益虚。（虚甚）即恶寒甚。（盖痉之未成。太阳原有恶寒之证。而痉之既成。阳邪用事。热甚灼筋。何至恶寒之甚。此为误治而一变也。）发其汗已。（不独证之一变。而）其（强直之）脉（亦变屈曲）如蛇。

　　此论痉家之本证。而并及于误治之变证变脉也。

　　（脉如蛇。阴之象也。君子正有履霜坚冰至之忧。乃）暴（然见其）腹胀大者。（遂转忧而为喜。冀其）为欲解。（即首篇入腑即愈之义。况胀为有形之实证。大承气汤即对病之良方矣。乃诊其）脉如故。（仍是如蛇之象。而）反（加）伏弦者（此为变而又变之）痉。

　　此一节承上节汗后变证变脉外。又变一脉证也。师不出方。余于伤寒论发汗后腹胀条。悟出浓朴生姜甘草人参半夏汤。俟其胀稍愈。再以法治之。

　　（痉家之本证。既已备言。即变证变脉。亦复明示矣。痉家之本脉何如。）夫痉（为劲急强直之病。其）脉（亦劲急强直。）按之紧如弦。（谓其自寸至尺。）直上下行。

　　（与督病之脉相似。但督浮而此沉耳。）

　　此一节补出痉病之本脉也。自病者身热足寒至此三节。合作一大节读。

　　痉（为太阳中风之）病（风为阳邪。误用烧针。则为逆。若见）有灸疮。（则风火交煽。真阴立亡。）难治。

　　此一即言痉病误灸之难治也。师不出方。伤寒论火逆诸方。亦恐其过温。余用风引汤减去桂枝干姜一半。研末煮服。往往获效。

　　太阳病（头项强痛。发热恶风。自汗。论所谓桂枝证也。）其证备。（但）身体强KTKT 然。（为风邪入于经输。内经云。邪入于输。腰脊乃强是也。然经输之病。脉应浮数。今按其）脉反沉迟。（盖沉为痉之本脉。迟为津液不足。营卫之行不利。虽痉证尚未全备。而痉脉先已见端。）此（不为伤寒而）为痉（以）栝蒌桂枝汤主之。

　　此一节为痉病之将成未成者。出其方也。然细按方法。必是中风自汗之变证。柔痉用此。刚痉用葛根汤。

　　栝蒌桂枝汤方栝蒌根（三两） 桂枝（三两） 芍药（三两） 甘草（二两） 生姜（三两）

　　大枣（十二枚）

　　上六味。以水九升。煮取三升。分温三服。微汗。汗不出。食顷啜热粥发之。

　　太阳病。（头项强痛。发热恶寒等证悉备。表实既已）无汗。而（邪气不得外达。

　　）小便反少。（邪气又不得下行。正不胜邪。其）气（遂逆）上（而）冲胸。口噤不得语。（面赤头摇项背强直。势所必至。此）欲作刚痉。（以）葛根汤主之。

　　此一节为刚痉之将成未成者。出其方也。究为太阳之治法。非痉证之正治法。

　　葛根汤方葛根（四两） 麻黄（三两去节） 桂枝（二两） 甘草（二两炙） 芍药（二两）生姜（三两） 大枣（十二枚）

　　上七味。以水一斗。先煮麻黄葛根减二升。去沫。内诸药。煮取三升。去滓。温服一升。覆取微似汗。不须啜粥。余如桂枝汤法将息及禁忌。

　　痉（之）为病。（至于入里。而）胸满（气闭而）口噤。卧不着席。（反张甚也。

　　筋为热灼。下为）脚挛急。（上）必（牙关紧而） 齿。（此或为少阴火亢。或为阳明燥化。救焚在此顷刻。起死即在此须臾。）可与大承气汤。（以急下之。为下其热以救阴。非下其便以宽胀。）

　　此一节为痉之既成。出一救治之正方。大旨在泻阳明之燥气。而救其津液。清少阴之热气。而复其元阴。大有起死回生之神妙。或问凡曰可与。则犹有相酌之意。岂因大承气之过峻而云然乎。而不知此证。舍大承气并无他法。犹恐服大承气之后。重证犹未尽除。还当审其缓急。而商其再服与否。此际全凭医家之定识定力也。或一下之后。病势已减。审系阳明。以白虎加人参汤滋阳明之燥。审系少阴。以黄连阿胶汤救少阴之阴。

　　二汤可以频服。服后又以竹叶石膏汤收功。抑或以三汤用于大承气之前。全要心灵手敏。此仲师可与二字言外之意也。男（元犀）禀按、竹叶石膏汤去粳米之逗留热气。并以竹沥半杯易竹叶。可从古法而变通之。

　　大承气汤方大黄（四两酒冼） 浓朴（半斤去皮） 枳实（五枚炙） 芒硝（三合）

　　上四味。以水一斗。先煮枳朴取五升。去滓。内大黄。煮二升。去滓。内芒硝。更上火微一两沸。分温再服。得下余勿服。

　　（湿者六淫之一也。亦如中风伤寒自太阳始。但风寒之太阳病。病在肌表。湿之）太阳病。

　　（病在关节。关者机关之室。真气之所过也。节者骨节之交。神气之所游行出入者也。

　　今病湿。则神真之气。为湿邪所伤。故）关节疼痛而烦。（湿为阴邪。故）脉沉而细者。（湿不在外而在内。）此名中湿。亦名湿痹。（痹之为言闭也。）湿痹之候。（闭气不化。则）小便不利。（闭湿于内。则）大便反快。（治者）但当利其小便。（则湿从小便而去矣。）

　　此言湿流关节之病也。然湿者六气之一也。但一气中犹有分别。雾露之气。为湿中之清。伤人皆中于上。雨水之湿。为湿中之浊。伤人皆中于下。亦称太阳者。病由营卫而入。营卫皆属太阳也。此条论地气之湿。乃湿之浊者。故曰但当利其小便。若雾露之邪。当以微似汗解之。

　　湿家之为病。（湿盛于外者。阳必郁于内。湿盛于外。则）一身尽疼。（阳郁于内。

　　则）发热。（湿热郁于肌肉之间。则）身色如（烟之）熏黄（而带黑）也。

</div>
    <div class="pagination">
<a href="金匮要略浅注_page2.html">上一页</a><a href="金匮要略浅注.html">1</a><a href="金匮要略浅注_page2.html">2</a><span class="current-page">3</span><a href="金匮要略浅注_page4.html">4</a><a href="金匮要略浅注_page5.html">5</a><a href="金匮要略浅注_page6.html">6</a><a href="金匮要略浅注_page7.html">7</a><a href="金匮要略浅注_page8.html">8</a><span>...</span><a href="金匮要略浅注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
