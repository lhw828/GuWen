<!DOCTYPE html>
<html>
<head>
    <meta charset="UTF-8">
    <title>续名医类案 - 第 14 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 14 页/共 160 页</h1>
    <div class="content">　　施笠泽治孝廉唐后坡长公，病寒热面赤，头齿大痛。诊之，脉洪而数，此热症也，当用白虎汤。每剂石膏一两，一剂而头痛齿痛俱已，寒热亦除。但脉尚搏指，曰：须仍前再进一剂，不然两日后定发斑矣。乃疑而谋之专科，曰：是何斗胆也，石膏岂堪重剂乎？置不服。半月后复求治，云：两日后果发斑，斑十日不退，退后犹灼热。曰：曲突徙薪，其有功乎。投柴苓芍药汤，一剂而热退。后用参、术调理而痊。

　　友人章深之，病心经热，口燥唇干，百药不效。有教以犀角磨服者。如其言，饮两碗许，症顿除。（《游宦纪闻》宋·张世楠。）

　　魏玉璜治表侄凌二官，年二十余。丙子患热症初愈，医即与四君、干姜、巴戟诸气分温补药，久之益觉憔瘦，状若颠狂，当食而怒，则啮盏折筋，不可遏抑。所服丸药，则人参养荣也。沉绵年许。其母问予，予曰：此余症未清，遽投温补所致。与甘露饮方，令服十余剂，遂痊。甲申夏，复患热症，呕恶不眠，至七日，拟用白虎汤。以先日服犀角地黄而吐，疑为寒，不敢服。延一卢姓医至，诊其脉伏，按其腹痛，谓此疝症，非外感也。脉已全无，危险甚矣。姑与回阳，脉复乃佳。所用葫芦巴、吴茱萸、肉桂、干姜、木香、小茴香、丁香、青皮、橘核等，约重三两余，令急煎服。盖是日夜半当战汗，故脉伏而厥痛，彼不审，以为寒症也，乃用此方。

　　黄昏服下，即躁扰烦渴，扬手掷足，谵语无伦，汗竟不出。盖阴液为燥热所劫，不能蒸发矣。侵晨再亟诊，脉已出且洪数，而目大 及年寿间皆迸出血珠，鼻煤唇焦，舌渐黑，小便全无。令以鲜地黄四两，捣汁一茶杯与之，饮下即熟睡片时。醒仍躁扰，再与白虎汤，加鲜地黄二两煎服，热渐退，神渐清。次日渐进粥，二白睛赤如鸠目，继而口鼻大发疮疡。改与大剂甘露饮，二十余日，始便黑粪甚伙，犹时时烦扰。服前方五十余日，忽大汗，自顶至足汗极臭，自是全瘳。

　　陆暗生曰：鼻者肺之窍，大肠者肺之府。童年攻苦，心气有余，心血必耗。血衰火旺，金受其刑，故上下结燥。用二冬滋金清火，以治其标。火燥有余，元气必不充足。脱肛出血，皆元气不能统摄也，故用生地引人参，以培天一生气之原，以治其本，否则必不免童劳之患矣。

　　徐灵胎曰：世有奸医，利人之财，取效于一时，罔顾人之生死者，谓之劫剂。劫剂者，以重药夺截邪气也。

　　夫邪之中人，不能使之一时即出，必渐消渐托而后尽焉。今欲一日见效，势必用猛厉之药，与邪相争。或用峻补之药，遏抑邪气。药猛厉则邪气渐伏，而正亦伤。并进补则正气骤发，而邪气内陷。一时似乎有效，及至药力尽而邪复来，元气已大坏矣。如病者身热甚，不散其热，而以沉寒之药遏之；腹痛甚不求其因，而以香燥之药御之；泻痢甚不去其积，而以收敛之药塞之之类。此峻厉之法也。若邪盛而投以大剂参附，一时阳气大旺，病必潜藏，自然神气略定。越一二日元气与邪相并，反助邪而肆其毒，为祸尤烈，此峻补之法也。此等害人之术，奸医以此欺人而骗财者，十之五。庸医不知而效尤以害人者，亦十之五。为医者不可不自省，病家亦不可不察也。

　　内府秘授青麟丸方，用绵纹大黄十斤，先以淘米泔浸半日，切片晒干。再入无灰酒浸三日取出，晒大半干。

　　第一次用侧柏叶垫甑底，将大黄铺上，蒸一炷香久，取起晒干。以后每次俱用侧柏叶垫底，起甑走气不用。第二次用绿豆熬浓汁，将大黄拌透，蒸一炷香，取出晒干。第三次用大麦熬浓汁拌透，照前蒸晒。第四次用黑料豆熬浓汁拌透。第五次用槐条叶熬浓汁拌透。第六次用桑叶，第七次用桃叶，第八次用车前草，第九次用浓朴，第十次用陈皮，十一次用半夏，十二次用白术，十三次用香附，十四次用黄芩。以上俱如前煎汤，浸透蒸晒。

　　第十五次用无灰酒拌透，蒸三炷香，取出晒透，研极细末。每大黄一斤，入黄牛乳二两，藕汁二两，梨汁二两，童便二两。如无童便，以炼蜜二两代之。外加炼蜜六两，捣和为丸如梧子大。每服二钱，治一切热症。

　　卷五

　　疫

　　王宇泰曰：圣散子方，因东坡先生作序，由是天下神之。宋末，辛未年，永嘉瘟疫，服此方被害者，不可胜纪。余阅叶石林《避暑录》云：宣和间，此药盛行于京师，太学生信之尤笃，杀人无数，医顿废之。

　　昔坡翁谪居黄州时，其地濒江，多湿，而黄之居人所感者，或因中湿而病，或因雨水浸淫而得，所以服此药而多效，是以通行于世，遗祸于无穷也。弘治癸丑年，吴中疫疠大作，吴邑令孙磐，令医人修合圣散子，遍地街衢，并以其方刊行，病者服之，十无一生，率皆狂躁昏瞀而卒。噫，孙公之意，本以活人，殊不知圣散子方中有附子、良姜、吴茱萸、豆蔻、麻黄、藿香等剂，皆性味燥热，反助火邪，不死何待？若不辨阴阳二症，一概施治，杀人利于刀剑。有能广此说以告人，亦仁者之一端也。《续医说》。

　　张子和曰：元光春，京师翰林应泰李屏山，得瘟疫症，头痛身热口干，小便赤涩。渠素嗜饮，医者便与酒症丸兼巴豆，利十余行。次日头痛诸病仍存，医者不识，复以辛温之剂解之，加之卧于暖炕，强食葱醋汤，图获一汗。岂知种种客热，叠发并作，目黄斑生，潮热吐泄，大喘大满，后虽用承气下之，已无及矣。至今议者纷纭，终不知热药之过，往往归罪于承气汤。用承气汤者，不知其病已危，犹复用药，学不明故也，良可罪也。

　　然议者不归罪于酒症丸，亦可责也。夫瘟症在表不可下，况巴豆丸乎？巴豆不已，况复发以辛热之剂乎？彼随众毁誉者，皆妄议者也。（文田按：巴豆下之，阴之伤已极，重以大黄下，而独能生阴乎？此证似当以绿豆解巴豆之毒，加存阴之品，庶有济耳。然子和不足以论此。）

　　宋宝庆二年，丙戍冬十一月，耶律文正王，从元太祖下灵武，诸将争掠子女玉帛，王独取书籍数部，大黄两驼而已。既而军中病疫、得大黄可愈，所活几万人。（《辍耕录》。文田按：兵卒多饮酒食肉，劳汗又多，温疫一行，必遽传阳明胃腑。此大黄所以往无不利也。王氏删此案，非是。）

　　《职方外纪》云：哥阿岛曩国患疫，有名医名根据卜加得，不以药石，令城内外遍举大火烧一昼夜，火息而病亦愈矣。盖疫为邪气所侵，火气猛烈，能荡诸邪，邪气尽而疫愈，亦至理也。（《樵书初编》。此法惟徼外可旋。文田按：此冬月寒疫，非温疫也。王氏知温之能为疫，独不知冬月亦有寒疫耶？宜其妄删此案也。）

　　邱汝诚因访友，闻邻家哭声，问何故。曰：邻某甲，得时疾。邱令汲水置大桶中，以帘横其人于上，病遂愈。（《挥尘新谈》。文田按：此温疫证，由中 而得者也。）

　　苏韬光侍郎云：予作清流县宰，县 申屠行父之子妇患时疫，三十余日，已成坏症。予令服夺命散，又名复脉汤。人参一两，水二钟，紧火煎一钟，以井水浸冷服之。少顷，鼻梁有汗出，脉复立瘥。凡伤寒时疫，不问阴阳老幼，误服药饵，困重垂危，脉沉伏，不省人事，七日以后，皆可服之，百不失一。（《本草纲目》。

　　《仁和县志》。此阴伤而阳亦将脱，故以复脉得效，是时人参亦可用矣。但云：七日以后，皆可服。则昧医理之言，王氏率意拟删，亦未为当。）

　　吴嗣昌治浙督赵清献公名臣，常遘危疫。吴独排众议，投冰水立苏之，公尊礼若神。曰：君其不朽。

　　孙文垣治一老妓，三日患头痛身热，口渴，水泻不止，身重不能反侧，日渐昏沉，耳聋眼合谵语。诸医有主补中益气者，有主附子理中者，煎成未服。孙诊之，六脉洪大，面色内红外黑，口唇干燥，舌心黑苔，不省人事。曰：此疫症也，法当清解，急以小白汤进之，犹可生也。益气理中杀之矣，安可用？问小白何汤也？曰：小柴胡合白虎汤即是。或曰：泄泻如此，石膏可用乎？曰：此协热下利，当早服之。既服，至夜半，神气苏醒，惟小水不利，热渴未退。师仲景法，渴而身热，小水不利者，当利其小便，乃以辰砂六一散二两，灯心汤调服之，两帖而瘳。（藜按：此阳明少阳合病，用白虎柴胡是矣。但仲景柴胡汤条内，原有渴者去半夏，加栝蒌根之法，曷不遵而用之？此亦三阳合病之类，一白虎汤足以了之，兼用小柴胡，原不甚谬，但柴胡、半夏，究嫌升燥，故热渴而小水不利，待六一散之清热而后解，非因其利小便也。读者勿因其根据傍仲景，遂为所惑。）

　　张净宇发热腹疼，泄泻口渴，呕吐不止。有认寒者，有认热者，有认伤寒者。孙诊之曰：此时疫泻也。以二陈汤倍白术，加青蒿、葛根、酒芩、白芍、猪苓、泽泻、滑石，一剂而安。

　　一仆病身如火烁，头痛如破，小水赤，口渴，鼻干，不得眠，胸膈膨胀，饥不能食，六脉弦而数。孙与竹叶石膏汤加知母、枳壳、白芷、葛根、青蒿，一帖而热痛减半，胸膈亦宽。惟口渴，小水短涩，睡卧不安，又与化瘟丹三钱，井水化下，渴止，少得睡。头晕脚软喘急，与四物汤加青蒿、酒芩、苡仁、木瓜，服之全愈。

　　一仆病与前相似，医与药，乃大吐大泻，热增益，头痛不可当，烦躁口渴，鼻干呕吐，小水短涩，已十四日，甚危。孙询所服药，乃藿香正气散，砂仁、浓朴、山楂，大耗元气之品。时五月，火令当权之疫，当以甘寒之剂治之，何可以辛热香窜，益其火而枯其津也？急投人参白虎汤加竹茹、葛根、青蒿、升麻，一帖热除，再帖头痛止，诸症尽去。后连治数人皆如此。盖天行之疫，一方多有，先以甘寒清解之剂投之，热退用四物汤调养阴血，稍加清热之品，而青蒿之功居胜。（治疫症尽此数语。）

　　吴某妇先感风邪，后伤饮食，发热头痛腹胀。医与巴豆丸泻之，热如初。又以大黄重泻之，热亦如初。再后者谓泻而热不退者为虚，大用参、 、术补之，四日，神气昏沉，不省人事。孙诊之，左脉弦数，右关尺沉数有力，舌尖沉香色，舌根焦黑芒刺，语言不清。盖不知饥馑之余，疫气为疠，妄下妄补，误成坏疫，危且殆矣。姑以柴胡、知母各三钱，石膏六钱，枳实、花粉各五分，甘草、黄芩、麦冬各一钱，山栀、生地各七分，人参六分，竹叶三十片，姜三分，水煎，饮至中夜后，人事稍清，微有汗，舌柔和。次日，前方去生地，加白芍，舌心焦黑尽退。大便五日未行，身尚痛，咳嗽，与七制化痰丸二帖，再以石膏二钱，麦冬、贝母各一钱，前胡、枳壳、黄芩、栀子各六分，甘草三分，桑皮八分，全安。

　　程氏妇，乃夫殁于疫病，七日疫即至，大热头疼，口渴，胸胁并痛。医与小柴胡汤，夜忽梦夫交泄，而觉冷汗淫淫，四肢如解，神昏谵语，面如土色，舌若焦煤强硬。孙诊之，六脉沉弦而数，大小便俱秘，此亦阴阳易类也。疫后有是，危已极矣。与生脉汤加柴胡、黄芩、桂枝、甘草，煎成，将乃夫昔穿裤裆烧灰调下，两剂而神醒，体温汗敛，舌柔焦退。前方加枣仁、竹茹，四肢能运动，乃进粥汤。子女、妯娌、婢仆凡六人，次第而病，均以六神通解散，解汗而安。

　　一妇人发热头痛，医与九味羌活汤、十神汤不效，加口渴，舌黑如煤。又医与如神白虎汤、竹叶石膏汤，亦不效，加泄泻不止，人事昏沉，四肢厥冷，呼吸气微，米粒不进者十四日，具含敛矣。孙诊之，脉细如蛛丝。

　　曰：此疫症也。合生脉、理中二汤饮之，连进二帖，夜半神气稍苏，饮粥汤半盏。次早，六脉渐见。喜曰：脉绝微续者生，可无虞矣。仍与前药，至晚泻止，口不渴，舌煤退，精神爽。再用人参、白术各五钱，炮姜、炙草各二钱，麦冬二钱，五味十五粒，（仍是理中、生脉。）不拘时服，数日全愈。（此即坏症也，前医凉散过当，故以温补奏功。）

　　吴球泉内人，痢疾后感寒，月水适至，壮热，头微疼，口渴，遍身疼，胸膈饱闷，烦躁耳聋，大便泻，舌白苔，脉七八至，乱而无序。（脉躁多凶，第此为热郁之极而然，躁极而静，郁极而通。后之伏而战汗，势也，亦理也。）孙曰：此三阳合病，春瘟症也。且投三阳药，服之挑察微应，再为区处。以柴胡三钱，葛根、白芍各二钱，枳实、桔梗、酒芩、竹茹各一钱，天花粉八分，炙甘草、桂枝各五分，服后，遍身如冰，面与四肢尤甚，六脉俱无，（脉双伏或单伏，而四肢厥冷，欲战汗也。宜熟记。）举家及医者皆叹为故矣。孙曰：非死候也。盖夜半阴极阳生，热欲作汗，譬之天将雨，必六合晦冥。诸医咸匿笑。四鼓后，果战而汗出，衣被皆湿，肢体渐温，神思清爽，且索粥。唯耳尚聋，腹中大响，脉近六至，改以柴苓汤加乌梅，两帖而愈。

　　族孙醉后房事已，起而小溲，即脐下作痛，水泻肠鸣，一日十余度，发热头痛。医与理中汤一帖，反加呕逆，烦躁口渴。孙诊之，左脉弦大，右洪大，俱七至，不食不眠，面赤唇燥，舌苔黄浓。自云房劳后阴症伤寒，小腹痛，且漏底。乃笑曰：春温症也。族人交口谓的属阴症，故呕吐水泻，不可因其面赤，便认为阳，幸加察焉。咸拟理中汤，再加附子、肉桂，庶可保全。（房劳外感，视为阴症而与热药，杀人多矣，当与喻嘉言治黄长人一案同参。喻案见伤寒门。）孙曰：桂枝下咽，阳盛即毙。阴阳寒热之间，辨之不真，死生反掌，兹当舍症从脉也。（即症而论，发热头痛，病非阴症。）以温胆汤加姜汁炒黄连、柴胡、干葛，二帖，令当夜饮尽，俾不他传。因畏竹茹、黄连，只进一服，呕逆止，余症悉在。次日脉之，洪大搏指，与白虎汤加竹茹两帖，亦令服完。因畏石膏，只进一服，泻止，小腹仍痛。又次日，脉洪长坚硬，邪已入腑，非桃仁承气不可，觌面煎服，连饮二剂，下黑燥矢五六枚，痛热俱减。再诊，六脉皆缓弱，以四君子汤加白芍、黄连、香附调养数日而愈。

　　程兄腮颊红肿，呕恶，恶寒发热，不食，下午烦躁，口苦不寐。此俗名鸬 瘟是也，乃少阳阳明二经之症。

　　法当清解，以柴胡、贯众各一钱，干姜、竹茹、半夏曲各一钱，黄连、枳壳各七分，甘草四分，一帖而减，二帖而安。

　　喻嘉言治钱仲昭，患时气外感三五日，发热头疼。服表汗药，疼止热不清，口干唇裂，因而下之，遍身红斑，神昏谵语，食饮不入，大便复秘，小便热赤，脉见紧小而急。曰：此症前因误治阳明胃经，表里不清，邪热在内，如火燎原，津液尽干，以故神昏谵妄。若斑转紫黑，即刻死矣。目今本是难救，但其面色不枯，声音尚朗，乃平日保养肾水有余，如旱田之侧，有下泉未竭，故神虽昏乱，而小水仍通，乃阴气未绝之征，尚可治之。不用表里，单单只一和法，取七方中小方，而气味甘寒者用之，惟如神白虎汤一方，足以疗此。盖中州元气已离，大剂、急剂、复剂，俱不敢用，而虚热内炽，必甘寒气味，方可和之耳。但方虽宜小，而服则宜频，如饥人本欲得食，不得不渐渐与之，必一昼夜频进五七剂，为浸灌之法，庶几邪热以渐而解，元气以渐而生也。

　　若小其剂，复旷其日，纵用药得当，亦无及矣。如法治之，更一昼夜，热退神清，脉和食进，其斑自化。

　　金鉴春日病瘟，误治二旬，酿成极重死症，壮热不退，谵语无伦，皮肤枯涩，胸膛板结，舌卷唇焦，身倦足冷，二便略通，半渴不渴，面上一团黑滞。前医所用之药，不过汗下和温之法，绝无一效。喻曰：此症与两感伤寒无异，但彼日传二经，三日传经已尽即死。不死者，又三日再传一周定死矣。此春温症不传经，故虽邪气留连不退，亦必多延几日，待元气竭绝乃死。观其阴症阳疾，两下混在一区，治阳则碍阴，治阴则碍阳。然法曰：发表攻里，本自不同。又谓：活法在人，神而明之，未尝教人执定勿药也。吾有一法，即以仲景表里二方为治，虽未经试验，吾天机勃勃自动，若有生变化行鬼神之意，必可效也。于是以麻黄附子细辛汤，两解其在表阴阳之邪，果然皮间透汗，而热全清。再以附子泻心汤，两解其在里阴阳之邪，果然胸前柔活，而人事明了，诸症俱退，次日即食粥，以后竟不需药。只在此二剂，而起一生于九死，快哉。（此案后学宜反复详玩之。）

　　卢不远治永嘉王龙友，望其色黯紫，舌本深红，知其次日当病，果发热。越三日，其叔培竹欲归，将发，诊其脉沉而散，卢极力挽留，谓龙友虽病，而脉有神理，君虽未病，而邪实深入，病于中路，将奈何？至次晚，大吐，脉随脱，药以人参三钱，脉复。有以枣仁等剂投之者，其热转盛。十四日，脉八至，舌短神昏。卢谓今晚非用下，必然胃烂，因用芩、连、大黄，一剂，次日遂愈。盖疫为疠气，人受之多从口鼻入，因人色力盛衰，以为轻重，审色与脉，可以先知。又疫者，瘟热病之沿漫也。其病之因，由寒郁火，故其色紫，紫为水克火之色也。火病之发，应心之苗，故舌色深红，杜清碧谓之将瘟舌。而脉体须浮，浮脉象火，病发必顺。若沉则邪深入里，势必暴焚，河间多用下法，下之中空，而火性自平矣。如当下而失时，必胃烂而死。

　　吴又可治朱海畴，年四十五岁，患疫得下症，四肢不举，身卧如塑，目闭口张，舌上苔刺。问其所苦，不能答。因问其子，两三日所服何药？云：承气汤三剂，每剂投大黄一钱许，不效，更无他策，惟待日而已。诊得脉尚有神，下症悉具，药浅病深也。先投大黄一两五钱，目有时而稍动。再投，舌刺无芒，口渐开，能言。

　　三剂，舌苔稍去，神思稍爽。四日，服柴胡清燥汤，五日，复生芒刺，烦热又加，再下之。七日，又投承气汤、养荣汤，肢体自能稍动。计半月，共服大黄十二两而愈。又数日，始进糜粥，调理两月平复。凡治千人，所遇此等不过三四人而已，姑存案以备参酌耳。

　　施幼升卖卜颇行，年四旬，秉赋肥甚。六月患时疫，口燥舌干，苔刺如锋，不时太息，咽喉肿痛，心腹胀满，按之痛甚，渴思冰水，日晡益甚，小便赤涩，得涓滴则痛甚，此当下之症也。缘通身肌表如冰，指甲青黑，六脉如丝，寻之则有，少按则无。医者不究里症热极，但引陶氏《全生集》以为阳症，但手足厥逆，若冷过手肘膝，便是阴症。今已通身冰冷，比之冷过肘膝更甚，宜其谓阴症一也。且陶氏论阴阳二症，全在脉之有力无力中分。今已脉微欲绝，按之如无，比之无力更甚，宜其为阴症二也。阴症而得至阴之脉，又何说焉？遂投附子理中汤。末延吴至，以脉证相参，表里比较，此阳症之最重者。因内热之极，气道壅闭，下症悉具，但嫌下之晚耳。因内热之极，至周身冰冷，此体厥也。六脉如无者，群龙无首之象，症亦危矣。急投大承气汤，嘱其缓缓下之，脉至厥回，便得生矣。其妻以一曰阴症，一曰阳症，天地悬绝，疑而不服。更一医，指言阴毒，须灸丹田。又三医续之，皆言阴症，妻乃惶惑。病者自言：何不卜之神明？遂卜得从阴则吉，从阳则凶。更惑于医之议阴症俱多，乃进附子汤，下咽如火，烦躁之极。叹曰：吾已矣，药之误也。言未已，转剧，不超时竟殒。

　　吴江沈氏妇，少寡，多郁怒，而有吐血症，岁三四发，吐后即已。三月间，小发热，头疼身痛，不恶寒而微渴，次日旧病大发，吐血逾常，更加眩晕，手振烦躁，饮食不进，且热加重。医但见吐血，以为旧病，不知其时疫也。以发热为阴虚，头疼身痛为血虚，不知吐血前一日，已发热头痛，非吐血后所加也。众议用补，问吴可否？吴曰：失血补虚，权宜则可，今兼时疫，非昔比也。于是用人参二钱，茯苓、归、芍佐之。两服后，虚症咸退，热减六七。医者、病者皆谓用参得效，欲速进，吴禁之不止。遂觉心胸烦懑，腹中不和，求哕不得，终夜不寐。盖虚邪得补而退，实邪得补而剧也，因少与承气微利之而愈。按此病设不用利药，静养数日亦愈，以其人大便一二日一解，则知地气自通，邪气在内，日从胃气下趋，故自愈也。

　　严氏妇年三十，时疫后，脉症俱平，饮食渐进，忽然肢体浮肿，别无所苦，此即气复也。盖大病后，血未成，气暴复，血乃气之根据归，气无所根据，故为浮肿。嗣后饮食渐加，浮肿渐消。若投行气利水药则谬矣。

　　（据所云，则养血之剂宜投也。）

　　一人感疫，发热烦渴，思饮冰水，医者禁服生冷甚严，病者苦索不与，遂致两目火并，咽喉焦燥，昼夜不寐，目中见鬼，病患困剧，自谓得冷水一滴下咽，虽死无恨。于是乘隙匍匐窃取井水一盆，置之枕旁，饮一杯，目顿清亮。二杯，鬼物潜消。三杯，咽喉声出。四杯，筋骨舒畅，不觉熟睡，俄而大汗如雨，衣被湿透，脱然而愈。盖其人瘦而多火，素禀阳藏，医与升散，不能作汗，则病转剧。今得冷冻饮料，表里和润，自然汗解矣。

　　张路玉治洪氏女，初冬发热头痛，胸满不食。已服发散消导四剂，至六日，周身痛楚，腹中疼痛，不时奔响，屡欲圊而不行，口鼻上唇忽起黑色成片，光亮如漆，与玳瑁无异，医骇辞去。张诊之，喘汗脉促，神气昏愦，虽症脉俱危，喜其黑色四围有红晕，鲜泽若痘疮之根脚，紧附如线，他处肉色不变，许以可治。先与葛根、黄芩、黄连，加犀角、连翘、荆、防、紫荆、人中黄，解其肌表毒邪。俟其黑色发透，乃以凉膈散加人中黄、紫荆、乌犀，微下二次。又与犀角地黄汤加人中黄之类，调理半月而安。此症书所不载，唯庞安常有玳瑁瘟之名，而治法未备，人罕能识。先是一人患此濒危，口耳鼻孔皆流鲜血，亦不能救。大抵黑色枯焦不泽，四围无红晕而灰白色黯者，皆不可救。其黑必先从口鼻至颧颊目胞两耳，及手臂足胫，甚则胸腹俱黑，从未见于额上肩背阳位也。

　　陈瑞之七月间患时疫，初发独热无寒，或连热二三日，或暂可一日半日，热时烦渴无汗，热止则汗出如漉。

　　自言房劳后乘凉所致，服过十味香薷、九味羌活、柴胡、枳、桔等十余剂，烦渴壮热愈甚。张诊之，六脉皆洪盛搏指，舌苔焦枯，唇口剥裂，大便五六日不通。虽云病起于阴，实则热邪亢极，胃腑剥腐之象。急与凉膈加黄连、石膏、人中黄，得下三次，热势顿减。明晚，复发热烦渴，与白虎加人中黄、黄连，热渴俱止。两日后，左颊发颐，一 时即平，而气急神昏。此元气下陷之故，仍与白虎加人参、犀角、连翘。颐复 发，与犀角、连翘、升、柴、甘、桔、牛蒡、马勃。二服，右颐又发一毒，高肿赤亮，疡医调治四十日而安。同时患此者颇多，良由时师不明此为湿土之邪，初起失于攻下，概用发散和解，引邪泛滥而发颐毒。多有肿发绵延，以及膺胁肘臂，如流注溃腐者，纵用攻下解毒，皆不可救，不可以发颐为小症而忽之。

　　一北人患时疫，寒热不止，舌苔黄润，用大柴胡下之，烦闷神昏。杂进人参白虎、补中益气，热势转剧。

　　频与芩、连、知母不应。张诊之，左脉弦数而劲，右脉再倍于左，周身俱发红斑，惟中脘斑色皎白。诸医莫审白斑之由，因喻之曰：良由过服苦寒之剂，中焦阳气失职故也。法当通达其斑，兼通气化，无虑斑色不转也。

</div>
    <div class="pagination">
<a href="续名医类案_page13.html">上一页</a><span>...</span><a href="续名医类案_page9.html">9</a><a href="续名医类案_page10.html">10</a><a href="续名医类案_page11.html">11</a><a href="续名医类案_page12.html">12</a><a href="续名医类案_page13.html">13</a><span class="current-page">14</span><a href="续名医类案_page15.html">15</a><a href="续名医类案_page16.html">16</a><a href="续名医类案_page17.html">17</a><a href="续名医类案_page18.html">18</a><a href="续名医类案_page19.html">19</a><span>...</span><a href="续名医类案_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
