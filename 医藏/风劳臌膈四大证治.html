<!DOCTYPE html>
<html>
<head>
    <meta charset="UTF-8">
    <title>风劳臌膈四大证治 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>风劳臌膈四大证治 - 第 1 页/共 7 页</h1>
    <div class="content">风劳臌膈四大证治

　　目录

　　天叙姜公传

　　曹家达序

　　瞿简庄序

　　承淡安序

　　姜文骏序

　　中风

　　虚劳

　　附五脏虚损治法

　　虚劳门要用方

　　水肿臌胀

　　呕吐

　　噎膈反胃

　　杂病

　　霍乱

　　关格

　　呃逆

　　噫气

　　杂

　　咳嗽

　　梦遗

　　小便癃闭

　　天叙姜公传

　　公讳礼，字天叙，姓姜氏，其先浙绍人也。父玉田公，始居江阴之华墅，生公，遂世为江阴人。公好读书，善医术，常立功过格，日记得失，终身不怠。每遇贫者施诊，往来徒步，出囊中药治之，不取值，以故邑中贤士大夫乐与缔交。盖非徒重其术，并重其德焉。华墅在邑东五十里，龙砂两山屏障于后，泰清一水襟带于前，其山川之秀，代产良医，迄今大江南北延医者，都于华墅，而华墅之中又独推姜氏，盖自公一人开之也。韩子云：「莫为之前，虽美弗彰；莫为之后，虽善勿继。」吾于姜氏亦云。公于岐黄外，旁及玄功。所善有瞿道人者，发不栉，足不履，寒暑一衲，行止无定。迨卒之岁，谓道人曰：「三月之望，吾将逝矣，汝当来。」及期，瞿不至。谕诸子曰：「须之三日，道人必来。」是日命沐浴更衣坐，道人果至。时不能言，但手书「讽经」二字，瞿诺之，即奄然逝。记曰：「至诚之道，可以前知」。公可谓至诚者矣。

　　论曰：古云：「医不三世，不服其药。」谓医者当读三世之书也。余读姜公所著四大证全书，理精词约，非数十年之学力，焉能得心应手，活人无算乎？宜其子孙食报于无穷。小道云乎哉！

　　嘉庆元年岁次丙辰孟春之吉长寿孔广居拜撰

　　曹家达序

　　乡先正姜天叙先生，肆力于医，慨念汉医放失，斐然兴著述之志。综其生平所著，有四大证论若干卷，书中所论风痨臌膈，旁征博引，参以己意，至为详审。曩者予于同乡仲佩绅所设九如堂药肆遇仲之外舅陈某，出以相示，因得窥其全豹。厥后中医学会刊布杂志，门人王一仁见而悦之，因逐期刊布杂志中，易其名曰风痨臌膈论，从其实也。厥后其裔孙文骏，寓书中医学会，略谓家藏旧本不知何缘遗失在外，冀得原稿，以保存先世手泽。姜氏固多贤子孙哉！然当时以刊布未完，欲归赵而不果。嗣因姜君达夫之请，向中医学会取原稿，而下卷业已遗失。幸一仁所刊杂志，并来书刊入卷尾，略无讹脱。一仁信有功于姜氏矣。今者达夫拟用单行本行世，索序于予，爰为略举颠末，弁简端以归之。

　　庚午年八月邑后学曹家达谨序

　　瞿简庄序

　　呜呼，吾华市北镇向以医名世，至今衰坠不振者久矣！余髫年授庭训，即从事于〔内经〕、

　　〔难经〕、〔金匮玉函〕诸书，训以知之者为知，行之者为行，宁使知之而未能行，莫使行之而未能知。不为垂垂衰老，仅得略窥其皮毛，何曾咀拾其精髓。吾友苏墅桥吴乃良先生曰：「姜体干与叶天士同时行医，体干游苏适居天士比邻（凡有就叶诊弃之者辄为之治），一日见坠泪咨嗟者曰：『势将奈何？』急询其故，知天士断其木叶落时定难飞渡。体干即为之诊曰：『病固急矣，勉为处方。』不特璧其诊资，并助以药资，嘱服十剂，果验。天士闻而骇曰：『是谁能挽回斡旋欤？』因知我华市有姜体干公之医道。天士先生特来华市谒姜公，并谦曰：『昔日有眼不识泰山，今特来请出山。』体干下榻曰：『余处穷乡，贫病者多，不能出。』乃款留而去。」繇是知学无底止，而医学更无底止。体干之风，类都如此。而其乃祖天叙先生之医学弘博，有非时下所能望其项背者。今其裔孙正从持天叙所著风劳臌膈四大证论稿嘱为校正。据曹孝廉家达得之于仲九如望，曹公详序之。正从深恐先人之心血手泽湮没，他日付枣梨。吾知姜氏将来有继兴者焉。

　　承淡安序

　　医学之在于我国，皆曰：「今不如古」。实则指庸人而言者，庸者皆不学无术之人也。

　　使其学而穷究古今之病源，精审古今之方略，其病之在标在本，病之或传或变，方之宜补宜泻，不执不拘，则可如古人云：「三年蓄艾，能治之于未病之先，」与夫「一七回生，能治之于已病之后。」故曰：读书而不能医者有之，决未有不读书而能医者也。

　　风痨臌膈，症之大者也。谚云：「风痨臌膈，实病难医。」实病，乃邪实正虚之谓。经云：「清静则肉腠闭拒，虽有大风苛毒，弗之能害。」不独四大证如是，何病不然耶！要之，能详察病源，精审其证，方以制宜，四大证有何畏哉！吾故乡姜公天叙特着（风劳臌膈论），以阐明古圣先哲立论制方之精微。盖闻姜公者，好读书，善医术，常立功过格，日记得失，终身不怠，探析性命之微，雅抱　KT　之痛，而以好学不倦之旨，　人以博施济众之术。

　　读其论中，类多阐扬经旨，如中风一症，其力主非外风所中，抉奥发微，分疏清晰。如对虚痨一症，其旨当从〔难经〕治法，融合越人之脉法于仲景辨证之中。论治虚损，本于（难经）及丹溪、子和诸家学说，理精辞约。非数十年之学力，曷克臻此哉！再读其臌胀释义与治膈之方，都有独特之见地。又附杂病论治，有非四证所能限者，博引各家学说，参以己意，极为详确。其谆谆告诫后学之心，如大海明灯。

　　淡安与乡先辈天叙公后裔文骏君，忝为葭莩之谊，据其叙述，姜氏家藏著作本丰，辗转迁徙，又遭兵燹，尽付劫灰。久耳四大证全书之名，以是未获卒读为憾！兹蒙惠我中医杂志所载风劳臌膈论全篇，得以拜读全书。值此发扬祖国医学文化遗产，一则提供海内同道之参考，一则对姜公毕生心血之巨著，庶不致湮没而不彰，爰为之序。

　　时在公元一九五六年六月上浣承淡安谨序

　　姜文骏序

　　今夏检校旧帙，将祖传医书数百册，特为之分箧珍藏，免与诸书间杂也。中有一小册，偶尔披阅，见书首有四大证全书，江阴姜礼天叙氏辑，孙健、曾孙大镛参订字样，并有邑诸名宿传题。阅竟不胜惊喜，以为吾先祖著作，至今日而始发现焉。惜仅存十数页，末由窥见全豹，亦憾事也。犹忆余童年时，尝闻先祖咏仙公云：「吾家祖遗医书，不下数百种，著作满室，富有五车。同治初，太平军解放江城时，溃军土匪窜扰，焚毁殆尽，然烬余尚存数千册。伯祖蕴山、荫乔两公，所得约有千余册。庚申春，故宅毁于火，煌煌巨制，从此都付诸劫灰。」呜呼，先人累世之心血，历年愈久愈湮没而不彰矣！即今所存四大证全书，亦属残缺不完。询诸伯叔，早稔原本失踪无考。惋惜久之。讵今秋吾友陶君南鹏，肄业上海医专学校，惠赠校出中医杂志一册，内载有姜天叙着风痨臌膈论。卒读是篇，尚待续未竟。因念吾先祖之姓名奚为而在此耶？得毋姓名有同耶？继而思余因业商，不明医学，今日所见之风痨臌膈，莫非即所存之四大证全书。然乎否乎？即将旧稿悉心校对，果然一字不易，乃知此论实为先祖所著无疑也。于是昔日所黯然神伤者，今顿欣然色喜矣。

　　夫天叙公，龙砂姜氏二世祖也，生于顺治十一年，好读书，善医术，立功过格，日记得失，终身不怠，旁及玄功，名噪大江南北，年七十有一而殁。邑志载有〔仁寿镜〕、〔本草搜根〕行世，今已轶。家乘中只有〔四大证全书〕名目。此外，邑志家乘所未载，而为乡贤藏匿者，则〔证治汇理〕一书是也，计抄本念余册，今悉藏张少泉先生家。畴昔家伯省轩，因掌教于南通医专校，曾亲谒张公，云已什袭珍藏矣。他日如能合浦珠还，自当刊行以垂诸久远。

　　一九二五年秋九月十一世孙文骏敬识

　　中风

　　中风一症，有卒仆，有暴喑，有不遂，有歪僻，有四肢不举，有神昏冒寐，有痰涎壅盛，有语言蹇涩，有外风袭入者，有本气自病者。及乎外有六经形证，内见二便闭塞，其病各异，其名不同，而为治之法亦非一也。

　　〔灵枢经〕云：虚邪偏客于身半，其入系内居营卫。营卫稍衰，真气去，邪气独留，发为偏枯。其邪气浅者脉偏痛。又云：偏枯，身偏不用而痛，言不变，志不乱，病在分腠之间，巨针取之，益其不足，损其有余，乃可复也。痱之为病也，身无痛者，四肢不收，志乱不甚；其言微，知可治；甚则不能言，不可治也。仲景〔金匮〕云：夫风之为病，当半身不遂，或但臂不遂者，此为痹，脉微而数，中风使然。又云：寸口脉浮而紧，紧则为寒，浮则为虚，虚寒相搏，邪在皮肤……　僻不遂。是则〔内经〕、〔金匮〕所论中风，皆主虚邪立说。而后代刘河间则主火为训，李东垣则主气为训，朱丹溪则主湿为训。然则三子者各出心裁，亦指证中之所有而言之也。至近代诸家，则分真中、类中，强引中气、中暑、中湿、诸卒仆暴死之证，浑同立论。而中风一证，共欲明之，而实晦之矣。盖中风之邪，其有无夹杂风火气湿之来，岂可划然分耶？但当以何有何无，孰浅孰深，以求确然之治，斯为当矣。

　　夫八风之邪，皆名虚邪，人身营卫经络素盛者，无从入之。入之者，因其虚而袭之耳。

　　〔内经〕以为身之虚而逢天之虚，两虚相感，其气至骨，入则伤五脏。是则中风之来，无不本之阳虚者矣。喻嘉言氏论中风曰：阳虚邪害空窍为本，而风从外入者，必挟身中所有之邪，或气或痰或火而为之标。以风邪之中人，未有不因阳气不固而入之者也；中风之为疾，未有不因火因气因痰而勾引深入者也。因虚卒仆，不挟外邪者则有之。若但云客邪而本不虚者，则未之有也。

　　中风之邪，从外而来，以渐深入。〔金匮〕云：邪在于络，肌肤不仁。中络邪气入卫，犹在络脉之外，故但肌肤不仁。其曰：邪在于经，即重不胜。中经则于营脉之中，内而骨，外而肉，皆失其所养，则躯壳为之重着，然犹在躯壳之间。至入腑入脏，则离躯壳而入内，邪中深矣。中腑，即不识人。然中腑必归于胃，以胃为六腑之总司也。风入胃中，胃热必盛，蒸其津液，结为痰涎，壅塞隧道。胃之支脉络心者才有壅塞，即堵神气出入之窍，故不识人也。中脏，舌即难言。诸脏受邪至盛，必逆入于心而乱神明。神明无主，则舌难言。其脏气素虚而阳气不治者，卒然倒仆矣此论外中邪以渐深入。东垣亦分中腑、中脏、中血脉之治。中腑者，其病在表，多着四肢。中脏者，其病在里，多滞九窍。中血脉者，外无六经之证，内无二便之闭，但口眼　斜，半身不遂。中腑外见六经形证，用续命东加减治之（小续命汤治中风不省人事，渐觉半身不遂，口眼歪斜，手足战掉，语言謇涩，肢体麻痹，精神昏乱，头目眩昏，痰火并多，筋脉拘急，不能屈伸，骨节烦痛，不得转侧，诸风服之皆验。

</div>
    <div class="pagination">
<span class="current-page">1</span><a href="风劳臌膈四大证治_page2.html">2</a><a href="风劳臌膈四大证治_page3.html">3</a><a href="风劳臌膈四大证治_page4.html">4</a><a href="风劳臌膈四大证治_page5.html">5</a><a href="风劳臌膈四大证治_page6.html">6</a><a href="风劳臌膈四大证治_page7.html">7</a><a href="风劳臌膈四大证治_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
