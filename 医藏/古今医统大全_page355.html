<!DOCTYPE html>
<html>
<head>
    <meta charset="UTF-8">
    <title>古今医统大全 - 第 355 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 355 页/共 402 页</h1>
    <div class="content">　　小儿慢惊风，灸尺泽各一壮，在肘下横纹约上动脉中。
　　小儿风痫，先屈指如数物，乃发病也，灸鼻柱上发际宛宛中三壮。
　　小儿二、三岁忽发两眼大小 俱赤，灸手大指次指间后一寸五分陷中各三壮。
　　小儿囟门不合，灸脐上、脐下各五分，二穴各三壮，灸疮未发，囟门先合最效。
　　小儿夜啼，上灯啼，鸡鸣止者，灸中指甲后一分中冲一壮。
　　小儿喉中鸣，咽乳不利，灸璇玑一穴三壮，在天突下一寸陷中。
　　痫病者，小儿恶疾也。呼吸之间，不及求师，致困者不少。谚云：国无良医，枉死者半。
　　小儿猪痫病，如口秽吐沫，灸巨阙穴三壮，在鸠尾下一寸陷中。
　　小儿睡中惊，目不合，灸屈肘横纹中上三分各一壮。
　　小儿口有疮蚀龈，臭秽气冲人，灸劳宫二穴各一壮，在手心中，以名指屈指尖到处是也。
　　小儿鸡痫，惊搐自摇，灸手少阴三壮，在掌后去腕半寸。
　　小儿久疟不愈者，灸足大指次指外间陷中各一壮。
　　小儿身强，角弓反张，灸鼻上入发际三分三壮，次灸大椎下节间。
　　小儿龟胸，缘肺热胀满，攻胸膈所生，又缘乳母过食五辛之致。灸两乳前各一寸半上两行，三骨罅间六处各三壮。
　　小儿疳眼，灸合谷二穴各一壮，在手大指次指两骨间陷中，灸三壮。
　　小儿秋后冷痢不止者，灸脐下二寸三寸间动脉中。
　　小儿惊痫，灸鬼禄穴，在上唇内中央弦上，以快剪断更佳。
　　小儿水肿腹大，灸脐上一寸三壮，名水分穴。
　　小儿热毒风盛，眼睛疼痛，灸手中指本节头三壮，名拳尖也。
　　小儿龟背，初生时被客风吹着脊骨所致，肺俞、心俞、膈俞各三壮。取法：肺俞（在三椎下两旁各开一寸五分。）心俞在五椎下两旁各开一寸五分。）膈俞（七惟下两旁一寸半。）小儿脐肿，灸腰节脐骨间，灸三壮，名命门穴。
　　小儿急惊风，灸前顶一穴三壮。取法：在百会前一寸，若不愈，须灸两眉头及鼻下人中一穴。
　　小儿风痫治不瘥，灸耳上入发际一寸五分，嚼而取之，名率谷也。
　　小儿呕吐乳汁，灸中庭一穴一壮，在膻中穴下一寸陷中。
　　小儿目涩怕明，状如青盲，灸中渚二穴各一壮，在手小指次指大节后陷中。
　　小儿雀目，夜不见物，灸手大指甲后一寸，内节横纹头白肉际各一壮。
　　小儿睡中惊掣，灸足大指次指之端，去甲如韭叶各一壮。
　　小儿多疳者，是脑门被风拍着及肺寒也，灸囟会一穴二壮，在上星上一寸直鼻上。
　　小儿急喉痹，天突一穴灸一壮，在结喉下三寸耳骨间。
　　小儿食痫者，前发热洒淅乃恶发也，灸鸠尾上五分，灸三壮。
　　小儿牛痫，目直视，腹胀乃欲发也，鸠尾一穴灸二壮。
　　小儿马痫，张口摇头，身反张，马鸣也。仆参二穴，灸各三壮，在足跟骨下白肉际陷中，拱足取之。
　　小儿阴肿，灸内昆仑二穴各三壮，在内踝后五分，筋骨间陷中。
　　小儿脱肛泻血，每厕脏腑撮痛不可忍，灸百会一穴三壮，在颠中旋毛间。
　　小儿初生三四日、七日内噤不吮奶，多啼者，是客风中脐，循流至心脾二经，遂舌强唇。灸承浆一穴七壮，在下唇宛宛中，次灸颊车二穴，在耳下曲颊骨后。
　　小儿三、五岁，两眼每至春秋忽生白翳，遮瞳子，疼痛不可忍。灸九椎上一壮。
　　小儿五、六岁不语者，心气不足，舌本无力，发转难。灸心俞穴三壮，在五椎下两傍各一寸半陷中。
　　小儿痢下赤白，秋末脱肛。灸十二椎下节间，名接脊穴，灸一壮。
　　黄帝疗小儿疳痢脱肛，体瘦渴饮，形容憔悴，诸医不效者。灸尾骨上三寸陷中三壮。岐伯云：兼三伏时内用柽柳水浴孩子，午正时当日灸之。后用青帛拭，兼有似见疳虫子随汗出也。
　　此法神效。
　　小儿脱肛泻血不愈，灸龟尾一壮，脊端穷骨也。
　　小儿斑疮入眼，灸大椎二穴，项后第一椎下两傍各一寸半。
　　小儿奶避，目不明者，灸肩中俞二穴各一壮，在肩甲内廉去脊二寸陷中。
　　小儿羊痫，目瞪吐舌，羊鸣，灸第九椎下节间。
　　小儿饮水不歇，面目黄者，灸阳刚二穴各一壮，在十四椎下两傍各开一寸陷中。
　　小儿禀胎疝卵偏肿者，灸囊下十字缝中三壮，春灸夏效，冬灸春效。
　　小儿羸瘦，饮食少进，不生肌肉，灸胃俞二穴各一壮，在十二椎下两傍各开一寸半陷中。
　　
　　卷之九十一　痘疹泄秘
　　病机
　　痘之与疹，虽皆中于胎毒，其原虽同，其证则异。浓孕成之初，先有脏而后有腑。脏乃积受之地，腑乃传送之所。脏属阴为里，故其受毒为最深，而痘所以久热而难出。腑属阳为表，故其受毒浅，而疹所以暴热而易生。
　　痘疮出于脏，故在肌肉血脉之间，必先出红斑，而后渐起如痘，故名曰痘。
　　疹子出于腑，故在皮肤之下而出皮肤之上，其形如麻，一出而役，俗名曰麻。
　　痘自里而出于脏，故重；疹自表而出于腑，故轻。
　　痘证，早晨身微热，午后大热，眼睛色黄，两胁下吸吸然动，甚则发惊搐。此属心脏病。
　　稍有失治或里虚，则青陷入而不能救。
　　疹证，早晨微热，午后亦大热，眼白珠赤色而不黄，手足冷而吐逆。此属肺脏病。随热发散，则易生易没而愈，为不难。
　　甫按：痘难疹易之说，此则自其世俗常情而言之。其有所感入深，胃气原弱，又或因泻痢而出之不快或发之未透而随现随隐，久之，邪气渐入于胃，必泻不已而复发，加之喘促为必死矣。若此者，亦不可以易易言之耳。所以疹证又何可以轻视之耶？凡觉出疹，略见虚弱，当先补养脾胃。欲出不出，急宜托里发表以助之，首尾俱不可泻，一如痘证同也。
　　支氏曰：疹证之发，多在天行疠气传染之时，沿门比屋相传，轻重相等。发热之间，或咳嗽喷嚏，鼻流清涕，眼胞浮肿，面肿腮赤，或觉泪汪汪，或恶心呕哕，即是疹候，便宜用解毒发散之药，根据时令轻重催发出外，不使停留于中，自无后患。然其所发，但以六时即收为度。乃阳生阴成、阴生阳成造化自然之妙。如午后出者子后收之类。若一出即收者，失之太速。或出之后，连延三四日不收者，此毒太甚，外发未尽，内有余邪所致。须与化斑解毒等汤，如玄参石膏之属。
　　又有疹既收回，余毒未尽，三日之外又复发出，至五六次不已者。此因发热之时，不避风寒，邪气郁于肌肉之间，留连不散，虽得前解发之剂，终不舒畅。若出疹之际有杂证，亦当随证而治之。
　　凡疹证发热之时，或呕吐，或自利，或滞下者，皆火邪内迫，毒瓦斯所行之地而随病也。吐者，竹茹石膏汤。自利者，升麻泽泻汤。滞下者，黄芩勺药汤加黄连枳壳。实者，少加大黄，微下之。虚者，通加人参以佐之。
　　
　　卷之九十一　痘疹泄秘
　　病机
　　痘疮之发，常触于天行时气。疹之发，多中于时气风寒，本非寻常。并发者或有齐发并出，此谓之两感岁气。脏腑击动，表里交征，皆为不顺之候。如痘稀疏，可用升麻汤解之。疹散豆出，随证调治。若痘太盛，其疹虽解，气血重伤，至于收敛脱落，终难痊妥。惟以保养脾胃，调和气血，庶几能济。
　　
　　卷之九十一　痘疹泄秘
　　病机
　　凡小儿感时行发热，当用解毒发表之剂为第一法。若能于发热之初用力，则痘疹自稀，或稠亦势轻也。何则？不知此义，失于解散，或一热即出，此痘多危。盖邪毒在中，未尝少败，纵是正气充完，亦终为之累。世谓服药预先防之，则终身不出，斯亦理之所必无也。盖疽毒为人身所必有，谓之所感有浅深，所发有迟早，固势然也。于其感发之际，解散毒邪，痘疹自轻而得吉。
　　如伤寒证治失于其时，则有胃烂发斑；春瘟证治失于其时，则有温毒发斑。由此而知，发热之初，若早为解散，不致郁于内而成痘疹有矣。若谓预防用药，终身不出，岂其理乎？凡小儿发热如疟状，热作有时者，为潮热。
　　发热倍能饮食、唇红面赤、大小便秘、胁下有汗者，为风热。
　　发热面赤、鼻流清涕、手足烦躁，左额青筋，自汗恶寒者，为伤风热。
　　发热而手足微冷，面色青惨、耳鼻冷、腮寒，无汗，左额有青纹者，是伤寒热。
　　发热眼胞微肿，右额有青筋，头热肚热，胸满恶食而腹胀者，是食积热。
　　发热眉心有青纹，手心有汗，时发惊惕者，为惊热。
　　发热多渴欲饮，腹上有青筋，或胀或泻者，为疳热。
　　发热唇上下汗出，唇中间起白泡，耳阴皆冷者，为变蒸热。
　　变蒸之中，偶有时行寒疫者，则耳与阴反热，此为异气热。
　　发热目闭，面色赤者，为胎热。
　　惟痘疹发热，随天气而蒸出。如冬月应寒而反温，谓之冬温。有随春气暄暖而蒸出，有因他病发热不已而蒸出者，此皆外热而感动其中热，为痘疹也。夫痘疹正作之时，其发热也，与伤寒相似。蒸蒸壮热，咳嗽痰涎、唾涕，鼻吸或作寒作热，或心痛头痛，或腹痛恶心，或兼五脏之证，明其热自内而出也。面赤唇红，烦闷喷嚏呵欠，惟耳与尻及手足指冷。此欲发痘疹也。盖耳尻为肾之外候，原肾不受火邪而无痘毒，故发热不干肾之经也。耳虽不热，亦有红脉见于耳后，方为痘疹。如不渴不泻、不烦乱，二便如常，此为吉证，不须用药。
　　
　　卷之九十一　痘疹泄秘
　　病机
　　钱氏曰。小儿痘疹，盖由受胎之感血秽液毒，十月有生之后，必感外邪而发一次，故谓之百岁疮，又谓之天疮。其状如豆，故曰痘疮。魏氏曰：痘之为证，根于精血之初，成于淫火之后。男女交媾，无欲不行，无火不动。欲因火生，火因欲炽，精施血就，何莫而非火之所为？二五妙合，精血成形，亦必集火以熔冶也。支氏曰：受胎之初，假父精母血交媾而成形。不无欲火炽于其中。至于儿在母胎十月，藉其气血以长养。为母者，多不能节房欲、戒浓味，日积月累感于胞胎及儿脏腑，谓之胎毒。降生之后，必感运气胜复之邪冲搏，原受胎毒相激，而遂出痘。其迟早之不同，则岁运之乘否；轻重之同异，则毒瓦斯之浅深。此理之可测，势之必然也。
　　
　　卷之九十一　痘疹泄秘
　　病机
　　《内经》曰：诸痛疮疡，皆属心火。痘即疮也，非心火则不发，故每发热，心火炽甚，未出痘先多有惊搐。可见发于心矣。况父母交媾之初，一皆心火熔治而精血始得成胎。当此火毒之余亦感通于儿之心脏，是盖以类而相从也。降生以来，此火之蕴，虽寂然不动，有感而应，故遇岁气外触而后出也。未出之先而发惊搐者，为吉；既出之后而惊搐者非宜。何则？痘既出矣，心脏之蕴火亦宜疏散矣，今尚惊搐，则是心之蕴火未尽出也，实为可忧。未发痘疹之先，宜用四制辰砂丸、抱龙镇心丸，皆为要药。既出之后，热甚，红紫色而烦渴者，宜用犀角地黄汤，亦皆解乎心火之炽也。始于解毒，一皆主乎心，继于养胃，所以调达气血，而痘疹之治法，斯顺而吉也。
　　歌曰：五指梢当冷，惊来不可当。
　　若逢中指热，必定是伤寒。
　　中指独自冷，麻痘证相关。
　　男左女右手，分明仔细看。
　　
　　卷之九十一　痘疹泄秘
　　病机
　　发热三五日而痘出者，吉也。发热一日而即痘出者，凶也。
　　痘出作三日先后出者，吉也。一齐尽出痘遍周身者，凶也。
　　痘初出，报于鼻准、口腮、年寿、印堂，如粟粒、如黍米，淡红色者，吉也。初报于承浆及两颧、右鬓际，如蚊咬或如紫黑斑者，凶也。
　　胸背手足五心无痘者，吉也。有曰不怕五心有痘，只怕原疮泄漏。原疮乃是未痘之先，有疮泄去脓血，斯为凶也。不然五心稀有亦不妨事。
　　痘出稀疏，圆粒高起得数者，吉也。出如蚕种稠密平塌者，凶也。
　　痘出圆粒高起，根窠红滑，头顶光润，脚有线者，吉也。
</div>
    <div class="pagination">
<a href="古今医统大全_page354.html">上一页</a><span>...</span><a href="古今医统大全_page350.html">350</a><a href="古今医统大全_page351.html">351</a><a href="古今医统大全_page352.html">352</a><a href="古今医统大全_page353.html">353</a><a href="古今医统大全_page354.html">354</a><span class="current-page">355</span><a href="古今医统大全_page356.html">356</a><a href="古今医统大全_page357.html">357</a><a href="古今医统大全_page358.html">358</a><a href="古今医统大全_page359.html">359</a><a href="古今医统大全_page360.html">360</a><span>...</span><a href="古今医统大全_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
