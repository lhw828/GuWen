<!DOCTYPE html>
<html>
<head>
    <meta charset="UTF-8">
    <title>神农本草经赞 - 第 14 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经赞 - 第 14 页/共 43 页</h1>
    <div class="content">　　素问注。脑者髓之海。发者脑之华。雷 论。发 是男子年二十以来。无疾患于顶心剪下者。淮南子。行为仪表。苏轼诗。理发千梳净。晋书传。割而分之。唐书传。贵妃杨氏引刀断一缭发。名医曰。合鸡子黄煎之。消为水。参同契。伏鸡用其卵。陈藏器曰。生人发挂果树上。乌鸟不敢来食其实。诗。不屑 也。诗传。被之僮僮。编发为之。薛士隆赋。发堆云兮鬓蝉翼。温庭筠诗。懒逐妆成晓。

　　卷一上经

　　龙骨

　　味甘平。主心腹。鬼注精物老魅。咳逆泄利。脓血。女子漏下。症瘕坚结。小儿热气惊痫。齿。主小儿大人惊痫。 疾狂走。心下结气。不能喘息。诸痉。杀精物。久服轻身。

　　通神明延年。生山谷。

　　形留旷泽。升忆景云。挺奇炼蜕。厉漱编龈。骏同 市。象类身焚。用潜施溥。枯朽灵芬。

　　拾遗记。南浔之国有洞穴。中有毛龙。时蜕骨于旷泽之中。易疏。龙吟则景云出。权德舆序。挺神奇。祛物怪。告练蜕之地。晋书传。所以漱石。欲厉其齿。李祯诗。香龈皓齿疑贝编。黄庭坚诗。千金市骨今何有。士或不偿五 皮。左传。象有齿以焚其身。易。潜龙勿用。

　　又德施溥也。晋书传。荣加枯朽。冯衍赋。扬屈原之灵芬。

　　卷一上经

　　麝香

　　味辛温。主辟恶气。杀鬼精物。温疟蛊毒。痫 。去三虫。久服除邪。不梦寤厌寐。

　　生山谷。

　　蕴结寒香。山农珍贵。迹逐松阴。胜餐柏味。剔爪如遗。噬脐斯畏。远射氛氲。园林屏气。

　　埤雅。麝夏月食蛇多。至寒香满。李时珍曰。麝居山。獐居泽。以此为别。周礼。掌葛以时。征材于山农。郭登诗。物生遭遇即珍贵。黄列子游猎九江。逐迹寻穴。韩 诗。香麝松阴里。陶潜诗。餐胜如归。陶弘景曰。常食柏叶。苏颂曰。第一生香。自以爪剔出者。名遗香。其次脐香。乃捕取之。诗。弃予如遗。左传。后君噬脐。诗。无独斯畏。马祖常诗。月华远射离离白。唐阙名赋。笼流麝之氛氲。苏颂曰。香聚处。草木不生。过园林。瓜果不实。

　　论语。屏气似不息者。

　　卷一上经

　　牛黄

　　味苦平。主惊痫寒热。热盛狂 。除邪逐鬼。生平泽。

　　如狂怒吼。中美珍黄。通灵角折。感结心脏。蝶飞占异。驼类知防。隐名丑宝。养晦韬光。

　　陶弘景曰。神牛出入鸣吼者有黄。郝经诗。叫吼怒如狂。左传。子服惠伯曰。中美能黄。

　　扬子。其德珍黄。刘基诗。文犀亦有通灵角。易林。蹇牛折角。王逸歌。忧怀感结重叹忆。诗。中心藏之。酉阳杂俎。有人得牛所吐黄。剖之中有物。如蝶飞去。李时珍曰。驼黄相类。

　　而功不及牛。属丑故隐其名。礼。又敢与知防。名医曰。无令见日月光。诗。遵养时晦。孔融诗。美玉韬光。

　　卷一上经

　　熊脂

　　味甘微寒。主风痹不仁。筋急。五脏腹中积聚。寒热。羸瘦。头疡白秃。面 。久服强志。不饥轻身。生山谷。

　　威示共侯。行知适馆。导气枝悬。蛰冬穴暖。玉共酥凝。膏流霜满。燃照争明。短檠休伴。

　　周礼。大射诸侯则共熊侯。李时珍曰。熊行山中。虽数千里必有 伏之所。山中人谓之熊馆。诗。适子之馆兮。汉书传注。古之仙者。为导引之事。若熊之攀枝自悬也。酉阳杂俎。冬蛰不食。陶弘景曰。熊脂乃背上肪。色白如玉。陆游词。雪暖酥凝。沈约诗。夙昔玉霜满。

　　日华子曰。燃灯烟损人眼。程俱诗。何人劝之照。烛燎皆争明。陆游诗。且作短檠伴。

　　卷一上经

　　白胶

　　味甘平。主伤中劳绝。要痛羸瘦。补中益气。妇人血闭无子。止痛安胎。久服轻身延年。一名鹿角胶。

　　斑龙解角。候届鸣蝉。粲磋劲质。活火新煎。银膏莹细。琼液凝鲜。 润化。却老留年。

　　澹寮方。鹿一名斑龙。礼。仲夏鹿角。解蜩始鸣。谢偃赋。徒观其粲兮如 。沈约诗。

　　梢风有劲质。苏轼歌。君不见。昔时李生好客手自煎。贵从活火发新泉。郝经诗。斫开细雪银膏莹。李白诗。一餐咽琼液。鲍照诗。霜素凝鲜。易。天地 。春秋元命包。开神润化洛阳。伽蓝记。孤松既可却老。半石亦可留年。

　　卷一上经

　　阿胶

　　味甘平。主心腹内崩劳极。洒洒如疟状。腰腹痛。四肢酸疼。女子下血。安胎。久服轻身益气。一名傅致胶。

　　上选珍皮。犀兕方驾。坤性归柔。坎功流下。渗漉膏凝。消坚形化。 黑珀黄。经春历夏。

　　名医曰。出东阿县。煮牛皮作之。傅休奕赋。选珍皮之上翰。左传。牛则有皮。犀兕尚多汉书传。车骑不得方驾。易。坤为子母牛。道德指归论。归柔去刚。水动流下。易。坎为水。

　　水经注。东阿有井。济水所注。水清而重。其性趋下。司马相如书。滋液渗漉。尔雅疏。膏凝曰脂。汉书传。消坚甚于汤雪。庄子。其形化。其心与之然。李时珍曰。凡造胶十二月二三月为上。黄透如琥珀。黑如 玉者良。夏月亦不湿软。倪瓒诗。经春历夏又嗟秋。

　　卷一上经

　　丹雄鸡

　　味甘微温。主女人崩中。漏下赤白沃。补虚温中。止血通神。杀毒。辟不祥。头。

　　主杀鬼。东门上者尤良。肪。主耳聋。肠。主遗溺。 裹黄皮。主泄利。屎白。主消渴。

　　伤寒寒热。黑雌鸡。主风寒湿痹。五缓六急。安胎。翮羽。主下血闭。鸡子。主除热火疮痫。可作虎魄神物。鸡白蠹肥脂。生平泽。

　　巽权金畜。栖桀栖埘。雄鸣应节。雌伏知慈。尾交孳化。翼长孚期。不闻拾芥。挟巧何奇。

　　易。巽以行权汉上。易传。巽位在巳。王于酉。故鸡又为金畜。诗。鸡栖于埘。又鸡栖于桀。

　　九家易。风应节而变。鸡时至而鸣。淮南子。慈雌呕暖覆伏。柳宗元碑。不自知其慈。书传。孳尾乳化曰孳。交接曰尾。左传。子西曰。胜如卵。余翼而长之。埤雅。鸟之孚卵。皆如其期。陶弘景曰。用欲 子黄白混杂煮作极似琥珀。惟不拾芥耳。司马光序。挟巧取奇。

　　卷一上经

　　雁肪

</div>
    <div class="pagination">
<a href="神农本草经赞_page13.html">上一页</a><span>...</span><a href="神农本草经赞_page9.html">9</a><a href="神农本草经赞_page10.html">10</a><a href="神农本草经赞_page11.html">11</a><a href="神农本草经赞_page12.html">12</a><a href="神农本草经赞_page13.html">13</a><span class="current-page">14</span><a href="神农本草经赞_page15.html">15</a><a href="神农本草经赞_page16.html">16</a><a href="神农本草经赞_page17.html">17</a><a href="神农本草经赞_page18.html">18</a><a href="神农本草经赞_page19.html">19</a><span>...</span><a href="神农本草经赞_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
