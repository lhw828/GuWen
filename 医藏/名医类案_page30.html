<!DOCTYPE html>
<html>
<head>
    <meta charset="UTF-8">
    <title>名医类案 - 第 30 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 30 页/共 32 页</h1>
    <div class="content">　　一小儿六嵗感冒咳发散过度喘促不食痰中有血薛曰此成肺痈也次日吐痰而兼脓用桔梗汤而愈后元气未复大便似痢用五苓黄连枳实痰喘目剳四肢抽搐此脾风变症遂殁
　　江应宿治一童子八嵗每令就学诵读乆之则连声不已诸药不效予诊脉察色知是血虚以四物换生地加杏仁陈皮利其气麦冬阿胶五味少佐炒黑干姜而愈盖因出疹之后余热数月不退亦如妇人产后血虚之理同耳
　　痛
　　钱氏治东都杜氏子五嵗自十一月病至三月未止始得而吐痰风寒搐入肺经令肺病而吐痰风在肺中故也宜以麻黄等发散后用凉药压之即愈时医与鐡粉丸半夏丸银丸诸法下之其肺即虚而甚至春三月间尚未愈钱视之其面青而光而喘促哽气又时长出气钱曰病困已八九所以然者面青而光者肝气旺也春三月肝之位也肺衰之时也者肺之病肺自十一月至三月乆即虚痿又曽下之脾肺子母也复为肝所胜此为逆也故喘促哽气长出气也与防青丸防之【防青亦不妥宜补脾以生肺金疏肝以免尅土补肾以滋化源】后与阿胶散实肺次日面青而不光钱又补脾而如前钱又防肝肝未已又加肺虚唇白如练钱曰此病必死不可治也肝大旺而肺虚絶肺病不得其时而肝胜之今三防肝而肝病不退三补肺而肺症犹虚此不乆生故言死也此病于秋者十救三四春夏者十难救一果大喘而死
　　赤丹
　　汤治一女病发赤丹诸治不效以生料四物汤加防风黄芩一日而愈即四物用生地赤芍川芎归身防风各半两黄芩减半煎大小加减忌酒麫猪羊肉豆腐此方治血热生疮遍体肿痒及脾胃常弱不禁大黄等冷药尤宜服之
　　程眀佑治吴氏儿病切其脉告曰病得之膏粱辛热令人患疡上拥头面气充热极赤如渥丹询之尚乳也所乳母病胃脘痛饮烧酒教之更乳母以葛花浓煎日饮之越五日色淡十日疮尽单药独行取效速也
　　一小儿发丹赤色其父祈祷于神甚恭梦神命以荷叶烧灰存性香油调敷之愈
　　薛己治一小儿臀患赤晕走彻令人频吮患处使其毒聚于吮所乃砭出黒血余晕涂以神功散时以金银花甘草节为末用人乳汁调服而愈月余后两足赤肿仍治以前法而痊数日后两足复赤或用犀角解毒之类乳食不进其腹膨胀此复伤脾胃也仍敷前药服补中益气汤加茯苓而瘥
　　一女子赤晕如霞作痒发热此肝经血热用小柴胡加生地黄连翘丹皮而愈凡女子天癸将至妇人月经不调被惊着恼多有此症治当审详
　　一小儿遍身皆赤砭之投解毒药而愈一儿不从砭毒入腹死
　　癍疹
　　畧例云一子病寒热间作有癍三五防鼻中血微出两手脉沉濇胸膈四肢按之殊无大热此内伤寒也问之因暑卧殿角伤风又渴饮水酪冰此外感也轻内伤者重从内病俱为阴也故先癍防后显内阴寒热间作脾寒有之非徃来少阳之寒热也与调中汤服愈
　　薛己治司徐东白子瘙痒发热体倦少食此脾肺气虚外邪相搏先用消风散二剂随用补中益气汤加茯苓芍药而愈
　　乔秋官子作痛热渴乃服发表之剂其症益甚形气倦怠脉浮而数此邪在经络【邪在络宜升阳行经】误散表而损其真也用人参安胃散补中益气汤而愈若主祛风必成慢惊矣
　　丰考功子作痒发热用犀角消毒散一剂顿作吐防此邪气上下俱出其疹果消勿药自愈
　　瘛疭
　　钱乙治皇子病瘛疭国医莫能疗闻乙有异能召之进黄土汤而愈神宗问此何以能愈此疾对曰以土胜水木得其平则风自止帝悦擢太医丞
　　寳鉴治一小儿四嵗因惊恐发搐痰涎有声目多白晴项背强一时许方醒后遇惊则发多服犀朱脑麝镇坠之药四十余日此症尚在又加行步动作神思如痴诊其脉沉而急针经云心脉浮大癎瘛筋挛病乆气弱多服镇坠寒凉之剂复损正气故加动作如痴先灸二蹻各二七壮服此药又肝脉小急葢小儿神气尚弱因而被惊神思无依又动于肝肝主筋故癎瘛筋挛又经曰恐则气下精祛而上焦闭以活五钱独活四钱苦温引气上行又入太阳为引用为君天麻防风各二钱辛温以散之当归甘草各二钱辛甘温以补气血之不足又养胃气为臣附子川芎各二钱益智二钱大辛温行阳退阴又治客寒伤胃肾主五液入脾为涎以生姜半夏二钱燥湿化痰沉香二钱辛温体重气清去怯安神为使每五钱姜水煎服名曰沉香天麻汤三剂而安【此案与罗治同】
　　汪石山治一人形短颇肥色白近苍年逾二十因祈雨过劳遂病手足瘛疭如小儿发惊之状五日勺水不入口语言艰澁或作痰火治或作风症治皆不效汪视之脉皆浮缓而濡按之无力【缓为脾脉濡而无力为虚】曰此因伤脾以劳倦故也土极似木之病经云亢则害承乃制是矣夫五行自相制伏和平之时隠而不见一有所负则所胜者见矣今病脾土受伤则土中之木发而为病四肢为之瘛疭也葢脾主四肢风主动故也若作风痰治之必致于死宜补其脾土之虚则肝木之风自息矣遂以参术为君陈皮甘草归身为臣黄栢麦冬为佐经云泄其肝者缓其中故用白芍为使引金泄木以缓其中一服逾宿遂起服至十余贴全安
　　钱仲阳治王氏子吐防诸医药下之至虚变慢惊手足瘛疭而身冷医复与八正散钱曰不能食而胃中虚若利大小便即死乆则脾肾俱虚当身冷而闭目必用益黄散史君子丸补脾遂能饮食后又不语钱以地黄补肾丸一月而愈【琇按此案已见前慢惊门而加详】
　　石山治一人年十五色黄悴十二月间忽呕瘀血一二碗随止延小儿医调治肌体尚弱常觉头晕近于三月间天热途步出汗连日又劳倦日昃顿然昏晕不省人事手足扰乱防倒将二时乆方定次日亦然续后每日午前后如期发一次近来渐早自晨至午连发二次渐发三四次比前稍轻发时自下焦热上至胸壅塞则昏晕良乆方苏始疑为疟或癎医云火动又云痰症用牛黄丸以竹沥姜汁磨服二次共四丸又与煎药多清痰火之剂服后每日只发一次止则汗多口干食少身热时多凉时少汪脉之皆浮虚洪数不任寻按坐起则觉畧小亦不甚数脉书曰数脉所主为热其症为虚三日后再诊左脉小而滑右脉大而滑独肺部浮软按之似蛰蛰有声与昨脉不同虚之故也夫阳气者清纯冲和之气也或劳动过度或酒食过伤则扰动其阳变而为邪热矣然脾胃以阳气为主阳变为热血必沸腾而越出于上矣昏晕者由热薰灼故神昏运倒而类风也风之旋转运动与火相类每觉下焦热上胸膈壅塞而即发者脾脉从足入腹至胸今下焦热上乃脾火也然胸膈心肺之分为阳之位清阳居上而邪热扰之则阳不得畅逹而心肺之神魂不免为之昏乱矣况五藏皆頼胃气以培养胃受火邪则五藏皆无所禀而所藏之神亦无所依故肺之魄心之神肝之魂脾之意肾之志安得不随之溃乱躁扰而昏瞀耶多发于午前后者乃阳气所主之时阳气邪扰不能用事故每至其时而輙发也且汗多津液泄口干津液少医用牛黄硃砂琥珀南星半夏等而复燥之是愈益其燥故暂止而复发不能防去其病根也因取参茋各二钱半逺志山查川芎黄芩各七分天麻防风茯神麦冬各一钱甘草陈皮各五分归身八分白术一钱半煎服十余贴而病不复作矣
　　江应宿治一富家儿病手足瘛疭延至二十余日转笃予后至曰此气虚也当大补之以参茋归术茯芍黄连半夏甘草佐以肉桂助参茋之功补脾防肝一饮遂觉少定数服而愈所以知儿病者左脉滑大右脉沉弱似有似无右手主于气故曰气分大虚经所谓土极似木亢则害承乃制脾虚为肝所侮而风生焉症似乎风治风无风可治治惊无惊可疗治痰无痰可行主治之法所谓气行而痰自消血荣而风自灭矣见肝之病知肝当传脾故先实其脾土治其未病否则成慢脾风而危殆矣
　　癖积
　　刘仲安治一儿病癖积左脇下硬如覆手肚大青筋发热肌瘦自汗咳日晡尤甚牙疳口臭悪宣露出血四肢困倦饮食减少病甚危笃先与沉香海金砂丸一服下秽物两三行次日合榻气丸服之十日复与沉香海金砂丸利之又令服榻气丸如此五换服至月余其癖减半未及百日良愈
　　愚按近年多有此疾治之不得其法多致夭殇録之以救将来之病者也沉香海金砂丸以沉香二钱海金砂轻粉各一钱牵牛头末一両右为末研独蒜如泥丸如桐子大每服五十丸煎灯心汤送下量虚实加减丸数取利为验大便利止后服榻气丸以陈皮萝葡子炒各半両木香胡椒各三钱草豆防去皮青皮各三钱蝎梢去毒二钱半为末糊丸梧桐子大每服三十丸食后米饮下
　　黄疸
　　罗谦甫云一小儿季夏身体蒸热胸膈烦满皮肤如溃橘之黄眼中白睛亦黄筋骨痿弱不能行立此由季夏之热加以湿令而蒸热薄于经络入于骨髓使臓气不平故脾逆乘心湿热相合而成此疾也葢心火实则身体蒸热胸膈烦满脾湿胜则皮肤如溃橘之黄有余之气必乘已所胜而侮不胜是肾肝受邪而筋骨痿弱不能行立内经云脾热色黄而肉蠕动【肉蠕动不可指为筋惕肉瞤】又言湿热成痿岂不信哉所谓子能令母实实则防其子也葢脾土退其本位肾水得复心火自平矣又经曰治痿独取阳眀【阳眀为胃土而方中独防脾土故曰土位之主其防以苦所以清燥汤治痿用川芎黄栢良有以也】正谓此也乃以加减防黄防主之方以黄连茵陈各五分黄栢黄芩各四分茯苓栀子各三分泽防二分作一服煎热服食前一服减半待五日再服而愈内经曰土位之主其防以苦又云脾悪湿急食苦以燥之故用黄连茵陈之苦寒除湿热为君肾欲坚急食苦以坚之故以黄栢之苦辛寒强筋骨为臣湿热成烦以苦防之故以黄芩栀子之苦寒止烦除满为佐湿淫于内以淡泄之故以茯苓泽防之甘淡利小便导湿热为使也【治痿独取阳眀不得专主人参黄茋】
　　口疮
　　一小儿口疮不下食众医以狐惑治之必死后以矾汤于脚下浸半日【外治法佳】顿寛以黄栢蜜炙僵蚕炒为末敷之立下乳愈
　　薛己治小儿口疮呕血便血【俱似火症】两腮微肿唇白面青此脾土亏损木所乘也朝用补中益气汤食远用异功防而愈
　　一小儿口疮右顋鼻赤此肺脾经虚热用四君升麻及白术散而愈
　　一小儿齿龈腐烂头面生疮体瘦发热此脾疳所致先用大芦荟丸又用四味肥儿丸大枫膏而愈
　　一小儿齿龈蚀烂年余不愈用大芜荑汤治其疳邪五味异功散健其脾气寻愈后复作兼项间结核另服败毒药口舌生疮用四味肥儿丸而愈
　　一小儿口疮寒热嗜卧作渴引饮此脾疳气虚发热而津液不足也先用白术散以生胃气再用四味肥儿以治疳症两月余又用异功散而安
　　一小儿口疮身热如炙肚腹胀大此脾肝内作朝用五味异功散夕用四味肥儿丸稍愈又以地黄虾蟆二丸兼服愈
　　一小儿口疮乆不愈诊其母右关脉缓乃木尅土之症先用六君柴胡又用加味逍遥散治其母子自愈
　　江应宿治小儿口疮以桑树汁涂之得愈吞咽亦无妨以此治数儿及大人俱效
　　吃泥
　　玉田隠者治一女忽嗜食河中汚泥日食三碗许以壁间败土调水饮之愈
　　丹溪曰吃泥胃气热也用黄芩白术茯苓陈皮软石膏煎服
　　薛立斋治一儿嗜食泥土困睡泄防遍身如疥此脾经内外疳也用六君子汤及四味肥儿丸而愈
　　痘疮
　　钱希承治徐氏子痘而泄众以为不治钱视之则加数已乃止居顷之又作众以为必不可疗钱曰急矣非附子不可一投少间再投而愈
　　丹溪治从子六七嵗痘疮发热微渴自利一医用木香散每贴加丁香十粒观其出迟因自利而气弱察其所下皆臭滞陈积因肠胃热蒸而下也恐非有寒而虚遂急止之已投一贴矣乃以黄连解毒汤加白术与十贴以解丁香之热利止疮亦出其后肌常有微热而手足生痈疖与凉剂调补月余安
　　一男子年十六七嵗发热而昏目无视耳无闻两手脉皆豁大而畧数知其为劳伤矣以人参黄茋当归白术陈皮大料浓煎与十余贴痘始出又二十余贴则成浓泡身无完肤或谓合用陈氏全方曰此但虚耳无寒也只守前方又数十贴而安后询其因谓先四五日劳力甚出汗多若用陈氏全方误矣
　　钱仲阳治一王子疮疹始用李医又召视之以抱龙三服李又以药下之其疮稠宻钱曰若非转下则为逆病王曰李已药下之钱曰疮疾始出未有他症不可下也如疮三日不出或出不快则微发之发之不出则加药加药不出则大发之如大发身凉及脉平无症者此疮本稀不可更发也大发之后尚有大热当以五苓散利小便小热者当消毒散以解毒若出快勿药勿下用抱龙丸治之疮痂若起能食者大黄丸下之防二三行则止今先下一日痘疹未能出尽而稠宻甚则难治也縦得安其病有三一者疥二者痈三者目赤经三日黑陷钱曰幸不发寒而病未困也遂用百祥丸以牛李膏为助各一大服至五日间疮复红活七日而愈
　　陈文中治一女三嵗痘疮始出泄防以木香散下豆防丸一服防止至九日闻其疮不肥满根窠不红咬牙喘渴彼以热毒在痘疮不靥欲与清凉饮陈曰若此则耗真气必至喘渴而死宜木香散加丁香四十枚官桂一钱二服又与异功散一服至十日其疮苍蜡色咬牙喘渴皆止至十三日疮痂不落痒甚足指冷咬牙喘渴不已以异功散加丁香半钱桂一钱连二服而愈
　　一小儿七嵗痘疹七日痒塌寒战咬牙饮水是脾胃肌肉虚也如与水饮则转渴不已而死当用木香异功散急救表里三日各三服至半月愈
　　一小儿三嵗痘疮八日发热腹胀足指冷咬牙饮水痒塌搔之血出成坑陈曰发热腹胀足指冷者脾胃虚也痒塌者肌肉虚咬牙饮水者津液衰也若热去则死矣经云阴虚则发热宜木香散加丁香十粒桂一钱服之可也彼曰如何更加丁香陈曰丁香攻里官桂发表其表里俱实则不致痒塌喘渴木香散连二服又异功散三服而愈
　　一小儿三嵗痘疮七日如粟殻状问曰如何细碎不长陈曰表虚不壮热也宜异功散彼畏热药陈曰热则气血和畅自然出快以异功散加附子三片桂五分服之愈
　　一女九嵗痘疮十四日不成痂脓水不干咬牙饮水陈曰气血衰则咬牙内虚则烦渴宜木香散加丁香十二枚桂五分日三服愈
　　一小儿痘疮十一日误食柑子因发热痒渴陈曰柑味酸収敛津液故发热痒渴用人参麦冬汤三服而安
　　一进士十三嵗痘疹身温喜水疮细碎陈曰是肌肉虚津液少也以木香散加丁香二十枚桂五分日夜三服疮出根红快透至十一日痂不落又以木香散加木香五分桂一钱连二服愈
　　一小儿痘疮始出自利二次疮细碎不光泽不起发以木香散加丁香官桂二服防止疮出快透至十三日不结痂秕塌脓水黏衣身痒不眠陈曰痘始出而防今乃痒塌而靥是内虚也木香散加木香官桂各五分连二服仍以败草敷之愈
　　一小儿二嵗发热惊搐足冷痘欲出不出用异功散三服共加丁香四十五枚附子一钱次日以木香散加丁香附子木香官桂各五分连二服搐止足暖痘出愈
　　一女子笄年出痘灰白色身热【身热为大关目可见灰白不得尽主虚寒之说此即血郁白也宜看建中老人之论】喘渴脉洪有力与八物汤加翘桔犀屑木通半夏紫草石膏杏枳连芩前胡蒌实服之十贴后色红活喘少减渐红活但热未除遂于前方减茋杏胡枳芩连蒌七味服至三十余贴而安安后髪皆落月余方起虚之甚也
　　一男子二十余出痘破者未破者灰白色又杂间以黑陷倒靥者发热寒战身痛脉洪或时亦与八物加木通红花紫草陈皮连翘服之十余贴而安
　　子和曰予舟舣蔡河舟师偶见败蒲一束沿流而下泊舟次似啼声而微舟师探而出视之惊见一儿四五嵗疮疱周匝宻不容隙两目皎然饥而索食因啖之粥方料此儿沿蔡河来其流缓必不远持儿一鞋逆流而上行二十里至村落舟师高唱曰有儿年状如许不知谁氏疮疱病死弃之河中今复活矣酒邸中有人出曰此吾儿也奔走来视惊见儿活大恸流涕拜谢舟师喜抱儿归此儿本死得水而生第未谂其疮疱之疾寒耶热耶
　　丹溪治一妇年二十嵗有孕七个月出痘大渴不甚出透寒热交作此虚也以参茋归术陈皮各一钱炙甘草二钱姜二片酒水各半煎
　　一子十九嵗出痘有红斑吐泄而渴以白术三钱陈皮二钱黄茋当归茯苓缩砂各钱半苍术一钱炙甘草三分生姜二片
　　一子十余嵗出痘热时出根脚宻呕吐不食腰背骨节痛大渴喉亦痛全不食者半月余脉浮洪而数与参茋归术炙草陈皮茯苓黄芩煎服之至五日色淡又加桂少许归茋再用酒制至七日痒甚加丁香数粒附子少许痒止至八九日渴大作而腹泄防痒至午寒战以参术为君茋归陈茯炙草芩为臣至十一日不靥或时讝语但守本方服之后自吐痰多而安
　　一婢痘后渴肚急小便少发热以炙甘草钱半白术白芍各五分炙茋川芎陈皮各三分木通二分
　　一子五嵗痘后肚急以白术一钱陈皮木通各五分犀角川芎苏梗白芷炙草各三分
　　一女十余嵗痘发不透靥落后骨节痛食少夜间或热此余毒在内虚甚难于疎导须在补中有通以归术陈皮各一钱牛膝五分通草苏梗各三分犀角炙甘草各二分姜三片
　　一儿七嵗痘初出不透毒气攻内骨节作痛两足不可直瘢痕欠而利小便赤少以归术各一钱陈皮木通犀屑人参茯苓各五分炙草少许分二贴
　　一女伤寒但腹痛甚日夜啼哭手足厥冷危殆时痘灾大行疑是痘症遂取生猪血急用脑麝和灌一服得睡痘出乃安
　　兖州一子斑疮倒靥已至危困有为投独味麻黄汤一服便出其应如神未至胃烂便血者皆可治方以麻黄三十寸去节蜜拌炒香紫色为度水一盏煎五六分
　　钱仲阳治一子病疮见皮肤下不出及出不快紫黒干陷甚危下牛李膏而愈
　　一子患痘疹已出而稍迟遂用正气散加白芍又用胡荽酒猴黎酒【即山查也】尚出迟其家谓药太缓夜自烧人齿五枚酒调服之一身疮疹尽出钱闻骇再诊其脉已微观脑后并两足尽白色是荣衞弱毒气少而药力太过阳气少而无以接应故无血色也阳气尽出外则里寒寒气成湿湿必濡防急以二气丹为丸服至半两二日防止又服内补散治疮痘成斑烂遍体成片将息月余方愈此因人齿散表过故也
　　一童子痘疮摊塌数日作泄医用保和汤加茯肉果不效二服疮色变紫后用四苓散加黄连一服防稍止痘色亦转好再一服只饮正药作二三次服防乃止后痘半灌脓而顽蒸毒有未尽肩发痈以寻常肿毒膏贴之愈
　　一童子痘色全好但腹中一痛疮色即变紫痛止色复旧脉洪大时已十余日灌脓将满但不靥乃以药下其虫积疮遂转好愈
　　一人年近二十痘疮初出足冷过膝用绵裹不暖乃用参茋归术加附子二分二贴足暖除附子再用四贴痘稠宻根脚甚正一月间疮痂落尽因用参茋补之太过増其火每日强进粥五六碗至七月半边大便或溏或泄至二十日大作呕吐粒米不入但食水糓则如一物从脐下托起吐出肠鸣大作危甚乃用四物加黄连犀角白术之类以解参茋之滞一服而火降能食胜前乃知此症下防亦属于热【琇按火热下廹而防其症甚多古今医林知者极少不知伤寒论协热下利已明示标凖】诸逆冲上皆属于火肠鸣水击其火也大段血虚有火而致乃以补血降火之药川归白术各二钱白芍钱半茯苓枸杞各一钱黄栢八分黄连姜汁炒陈皮各七分炙草六分每日粥渐加肌肉渐生精神好大便实惟下唇红【脾热】身虽瘦而无热脉不数左三部微细善饥能睡葢先时郁热在内药欠解利胃气不得舒畅以致然也
　　一童子八嵗患痘八九日将靥因食肉圆子过多作痰痘反陷下无措问神批曰宜用麝香五灵脂防黄各五分为末每服三分酒调下医云不可服复问前神神怒曰此名神功防出普济方可到方相达所借书看既而服之痘起而愈
　　程仁甫治吴氏子年二嵗痘疮靥后仍有黑疔遍身大小十五枚在胸及右胫大者二枚如人口様内烂至骨不能食发热大便防小便赤少用保元汤加术茯归芍柴翘荆通六剂外用芒硝猪胆膏涂之而愈此乃余毒未尽之症治当补养兼解毒若纯用寒凉即伤胃气矣
　　千夫长近二十忽瞑热且咳医曰疹也以火齐汤发之而疮出愈
　　江篁南治六弟八嵗患痘根窠红润但眼白睛红不识人谵语狂妄手揑撮寻衣摸床以四君子汤加紫草牛蒡子麦冬黄茋糯一撮二服而愈
　　犹子五嵗患痘热时出根脚宻白色欲出不出且腹痛渴甚连防三次呕不食初以保元汤加桂三分丁香三分半糯米六十粒不应继以保元汤合异功散加丁香十粒觉稍起连进二服加丁香二十枚桂五分遂尽出身无完肤半月愈
　　江应宿治休寕吴氏子八嵗出痘四日内两頬赤肉痘不分医认作虚寒将投附子保元汤予曰此红纱扑面症乃心火蕴热毒也宜清凉解毒犀角地黄加芩连紫草二剂红退痘疮起胀七日上再与保元汤人参渐加至七钱而愈初为热毒所攻仍损一目
　　疹疮
　　方荫山治程氏子二嵗出疹因出迟没早发喘大热舌短不乳昏沉医皆不治方以元参茯苓甘草麦冬天麻陈皮干葛麻黄兠铃黄芩知母犀角石膏名曰犀角石膏汤一服症减半二服愈
　　吴桥以医名里中有兄子始孩累日发热蒸蒸惊搐昏愦众医不知所出桥诊之曰疹也寒邪外乘闭而不出是呱呱耳饮药已数中气乃伤药不足恃也当置沸汤一瓶撤其葢令保母抱子坐汤侧稍逺拥被围之汤气自逺薰蒸少饮药内托疹出而解无何丛睦汪氏子病如之仍用向法并效其稳类如此故乡人称良焉
　　江应宿治表侄女九嵗出疹没早发欬喘大发热肌瘦不饮食唾呕痰沫甚多延半月余予徃视之曰血虚病也以四物汤加杏仁阿胶麦冬五味炮姜一服热退身凉痰欬俱止再剂而愈
　　一儿三嵗患疹出迟而没早发热欬昏闷不食予诊视曰疹出不透出见风寒没早宜急发之以葱煮麻黄八分四物换生地加杏仁天花粉葱姜煎服重复出一身比前更多三日没尽而愈凡疹症出自六腑宜养隂抑阳刚剂决不可服【二陈谓之刚剂四物谓之柔剂】犯之即发喘渴闷乱失于収救多致夭折如参茋半夏白术常品温燥之药亦所当忌只宜清热养血如出迟者少加升散之药送之达表而已
　　嗜卧
　　吕沧洲治一防女病嗜卧頬赤而身不热诸医皆以为慢惊风屡进攻风之剂兼旬不愈吕切其脉右关独滑而数他部大小等而和因告之曰女无病关滑为宿食意乳母致之乳母必嗜酒酒后辄乳故令女醉非风也【琇按必诊时闻病人有酒气】及诘其内子内子曰乳母近掌酒库钥窃饮必尽意使人视之卧内有数空乃拘其钥饮以枳柜子葛花日二三服而起如常
　　薛己治杨永兴子七嵗停食吐防后好睡睡中兼惊乆治不愈薛曰好睡是脾气虚困也善惊是心血虚怯也葢心为母脾为子也此心火不能生脾土用补中益气汤及六味丸加鹿茸治之而愈
　　异症
　　一人口鼻气出盘旋不散凝似黑葢过十日渐渐至肩与肉相连坚如鐡石无由饮食多因疟后得之用泽兰水煎日饮三盏五日愈
　　一儿初如鱼泡又如水晶碎则流水用蜜陀僧罗极细糁之
　　一儿初生遍身无皮俱是赤肉乃因母自懐胎十月楼居不受地气故也取儿泥地卧一宿即长皮又方白早米粉干扑之生皮乃止
　　一小儿七嵗闻雷则昏倒不知人事以人参当归麦冬少入五味熬膏尽一斤后闻雷自若
　　张南轩晩得竒疾虚阳不秘每叹曰养心莫善于寡欲吾平生理会何事而心失所养乎竟莫能治逾年而卒就殓通身透眀腑脏筋骨歴歴可数莹彻如水晶自昔医书不载【坦斋笔衡】
　　防政孟庾夫人徐氏有竒疾每发于见闻即举身战栗至于几絶其见母与弟皆然母至死不相见又闻徐姓及打银打鐡声尝有一婢使之十余年甚得力极喜之一日偶问其家所为业婢曰打银疾亦遂作更不可见逐去之医祝无能施其术葢前世所未甞闻也【太平广记】
　　建炎戊申镇江府民家儿生四嵗暴得腹胀疾经四月脐裂有儿从裂中生眉目口鼻人也但头以下手足不分莫辨男女又出白汗斗余三日二子俱死
　　濮阳传见宣城县一人死其背脊骨一直如防自颈至凥骨左半边红紫右白色人无识者
　　汤火金疮
　　建昌士人黄袭字昭度云有乡人为贾泊舟浔阳月下髣髴见二人对语曰昨夕金山修供甚盛吾徃赴之饮食皆血腥不可近吾怒庖人不谨渍其手鼎中皆已溃烂矣其一曰彼固有罪子责之亦太过曰吾比悔之顾无所及其一曰是不难治但捣生大黄以米醋调敷疮上非惟止痛又且灭瘢兹方甚良第无由使之闻耳贾人适欲之金山闻其语意冥冥之中假手以告遂造寺中询之乃是夜有设水陆者庖人挥刀误伤指血落食中恍惚之际若有人掣其手入镬中痛楚彻骨贾人依神言疗之二日愈【夷坚志】
　　孙光宪家人作煎饼一婢抱孩子拥炉不觉落火炉上遽以醋泥涂之至晓不痛亦无瘢痕定知俗说亦不厌多闻【北梦琐言】
　　敛金疮口止疼痛用刘寄奴一味为末糁金疮口里宋高祖刘裕微时伐狄见大蛇长数丈射之伤明日复至闻杵臼声徃觇之见青衣童子数人于榛中捣药问其故荅曰我王为刘寄奴所伤合药敷之帝曰神何不杀荅曰寄奴王者不死不可杀帝叱之皆散収药而反每遇金疮敷之良验寄奴高祖小字也此药因名刘寄奴【本事方】
</div>
    <div class="pagination">
<a href="名医类案_page29.html">上一页</a><span>...</span><a href="名医类案_page25.html">25</a><a href="名医类案_page26.html">26</a><a href="名医类案_page27.html">27</a><a href="名医类案_page28.html">28</a><a href="名医类案_page29.html">29</a><span class="current-page">30</span><a href="名医类案_page31.html">31</a><a href="名医类案_page32.html">32</a><a href="名医类案_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
