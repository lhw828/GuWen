<!DOCTYPE html>
<html>
<head>
    <meta charset="UTF-8">
    <title>薛氏医案 - 第 87 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 87 页/共 200 页</h1>
    <div class="content">　　眀　薛巳　订
　　妇人良方
　　胎教门【求嗣已明须知胎教故以次之】
　　姙娠总论第一
　　巢氏病源论姙娠一月名胎胚足厥隂脉养之二月名始膏足少阳脉养之三月名始胎手心主脉养之当此之时血不流行形象始化未有定仪因感而变欲子端正庄严常口谈正言身行正事欲生男宜佩执弓矢欲生女宜佩韦施环佩欲子美好宜佩白玉欲子贤能宜看诗书是谓外象而内感者也四月始受水精以成其血脉手少阳脉养之五月始受火精以成其气足太隂脉养之六月始受金精以成其筋足阳眀脉养之七月始受木精以成其骨手太隂脉养之八月始受土精以成肤革手阳眀脉养之九月始受石精以成毛发足少隂脉养之十月五臓六腑闗节人神皆备此其大略也又五臓论有称耆婆者论一月如珠露二月如桃花三月男女分四月形象具五月筋骨成六月毛髪生七月逰其魂儿能动左手八月逰其魄儿能动右手九月三转身十月受气足更有颅经云一月为胎胞精血凝也二月为胎形成脴也三月阳神为三魂四月隂灵为七魄五月五行分五臓也六月六律定六腑也七月精开窍通光眀也八月元神具降真灵也九月宫室罗布以定生人也十月受气足万象成也今推究数説如五臓论者类皆浅鄙妄托其名至于三蔵佛书且涉怪诞漫不可考今按颅经三卷云中古巫方所撰其巢氏论姙娠至三月始胎之时欲谈正言行正事佩韦执弓矢施环佩佩白玉读诗书之类岂非胎教之理乎尝试推巢氏所论云姙娠脉养之理若厥隂肝脉也足少阳胆脉也为一臓腑之经余皆如此且四时之令必始于春木故十二经之养始于肝所以养胎在一月二月手心主心胞络脉也手少阳三焦脉也属火而夏旺所以养胎在三月四月手少隂手太阳乃心脉也以君主之官无为而尊也足太隂脾脉也足阳眀胃脉也属土而旺长夏所以养胎在五月六月手太隂肺脉也手阳眀大肠脉也属金而旺秋所以养胎在七月八月足少隂肾脉也属水而旺冬所以养胎在九月又况母之肾臓系于胎是母之真气子之所赖也至十月儿于母腹之中受足诸臓气脉所养然后待时而生此论奥防而有至理世更有眀之者亦未有过于巢氏之论矣余因述其説
　　受形论第二【娠子即姙娠也故以后受形名篇并附其论】
　　巢氏论曰阳施隂化精气有余两胎有俱男俱女者道藏经云妇人月信止后一日三日五日值男女旺相日阳日阳时交合有孕多男若男女禀受皆壮则男子一或怯弱则少子颅经云阳盛发隂当孕成男六脉诸经皆举其隂又云三阳所防则生男三隂所防则生女葛仙翁肘后方云男従父气女従母气圣济经云天之徳地之气隂阳之至和流薄于一体四气而左动则属阳阳资之则成男因气而右动则属隂隂资之则成女易称乾道成男坤道成女此男女之别也凡姙娠有疾投以汤药衰其大半而已使病去母安胎亦无损矣愚按东垣丹溪云经水断后一二日血海始净精胜其血感者成男四五日后血脉已旺精不胜血感者成女盖父精母血因感而防精之施也血能摄精故成子此万物资始于乾元也血之行也精不能摄故成女此万物资生于坤元也隂阳交媾胚胎始凝所藏之处名曰子宫一系在下上有两歧一达于左一达于右精胜其血则阳为之主受气于左子宫而男形成精不胜血则隂为之主受气于右子宫而女形成此二先生之确论也若夫姙娠药饵宜禁当叅本门考之
　　受形篇第三
　　褚氏云男女之合二精交畅隂血先至阳精后冲血开裹精精入为骨而男形成矣阳精先入隂血后参精开裹血血入为本而女形成矣阳气聚面故男子面重溺死者必伏隂气聚背故女子背重溺死者必仰走兽溺死仰伏皆然隂阳均至非男非女之身精血散分骈胎品胎之兆父少母老产女必羸母壮父衰生男必弱古之良工首察乎此气受偏瘁与之补之补羸女则养血壮脾补弱男则壮脾节色羸女宜及时而嫁弱男宜待壮而婚此疾外所务之本不可不察也
　　论胎教第四【马益卿先生】
　　论曰胎教产图之书不可谓之迂而不加信然亦不可狎犯之方今俚俗之家与不正之属将息避忌畧不如仪或药毒不消或产于风露无产厄而子母均安者亦幸有之若保胎之法须多方豫养方无后患如隣家有所兴修亦或犯其胎气令儿破形殒命如刀犯者形必伤泥犯者窍必塞打击者色青黯系缚者相拘挛如此等验有如指掌不可不慎也
　　孕元立本章第五
　　有泰初有泰始混沌一判既见气矣故曰泰初既立形矣故曰泰始气初形始天地相因生生化化品物彰矣故曰大哉乾元万物资始至哉坤元万物资生
　　吴禔注云混沌未判则气形俱泯混沌既判则气形已分既见气矣是为太初既立形矣是为太始太初者凡有气之所本故天得之以统元气太始者凡有形之所本故地得之以统元形天地交泰相因为气形生生者得所以生化化者得所以化品物流行而形色名声彰矣大哉乾元太初之所寓也故以万物之资始为言至哉坤元太始之所寓也故以万物资生为言惟万物资始资生于乾坤故乾元则兆象至坤元然后形无不成
　　有生之初虽阳予之正育而充之必隂为之主
　　薛左丞注隂阳离合论曰天覆地载万物方生未出地者命曰隂处名曰隂中之隂出地者命曰隂中之阳阳予之正隂为之主王氷谓阳施正气万物方生隂为之主羣形乃立字説始而生之者天地也育而克之者人也
　　因形移易日改月化坤道之代终也
　　列子周穆篇尹文先生曰因形移易谓之化庄子曰予方篇混元曰消息盈虚一晦一眀日改月化曰有所为而莫见其功易坤卦文言曰地道无成而代有终也地之承天其无成而有终也岂迫于不得已耶盖道之所在万物失之则死得之则生有生之类聴命于此故无成而代有终者以道言之也
　　谓之姙阳既受始隂壬之也壬子谓之姙字説
　　壬一阳也二隂也阳既受始隂壬之而谓之姙解曰壬阳水之干也位在亥子之间隂至亥极矣阳复受始而谓之姙于壬至子然后生
　　谓之胞已为正阳隂包之也
　　已正阳也而隂能包之隂与阳更用事故也已者孟夏之月于卦为干纯阳用事故诗谓之正月正月者正阳之月也隂方用事而为物之主则虽正阳亦在所包而退聴焉
　　谓之坯未成为器犹云坯也
　　説文瓦未烧者谓之坯胎妇孕一月也字説坯未成为器犹坯也
　　谓之胎既食于母为口以也
　　説文胎妇孕二月也字説元胎既食于母为口以焉
　　若娠则以时动也
　　字説女娠以时动
　　若懐则以身依之也
　　字説心所懐则身依焉目焉
　　天之徳地之气隂阳之至和相与流薄于一体
　　灵枢经曰天之在我者徳地之在我者气徳流气薄而生者也
　　唯能顺时数谨人事勿动而伤则育之道得矣
　　自一月积之至于十月所谓时数也保卫辅翼防闲忌慎适其宜所谓人事也
　　观四序之运生长収藏代出万物仪则咸备而天地之气未始或亏者盖隂阳相养以相济也
　　隂阳离合论曰天覆地载万物方生阳予之正隂为之主故因春生因夏长因秋収因冬藏失常则天地四塞庄子天地篇曰流动而生物物生成理谓之形形体保神各有仪则谓之性者曽不知此乃欲拂自然之理谬为求息之术方且推生死于五行蕲补养于药石以伪胜真以人助天虽或有子孕而不育育而不夀者众矣昔人论年老有子者男不过尽八八女不过尽七七则知气血在人固自有量夫岂能逃隂阳之至数哉
　　天真论帝曰有其年已老而有子者何也岐伯曰此其夭夀过度气脉常通而肾气有余也此虽有子男不过尽八八女不过尽七七而天地之精气皆竭矣注虽老而生子子夀亦不能过天癸之数
　　凝形殊禀章第六
　　天地者形之大也隂阳者气之大也惟形与气相资而立未始偏废
　　庄子则阳篇太公调曰天地者形之大者也隂阳者气之大者也气以形载形以气克惟气与形两者相待故曰相资而立未始偏废
　　男女构精万物化生天地隂阳之形气寓焉
　　系辞曰天地絪緼万物化醇男女构精万物化生
　　语七八之数七少阳也八少隂也相感而流通故女子二七天癸至男子二八而精通则以隂阳交合而兆始故也
　　岐伯曰女子二七而天癸至任脉通冲脉盛月事以时下故能有子男子二八肾气盛精气溢泻隂阳和故能有子传曰女子十四有为人母之道四十九絶生育之理男子十六有为人父之道六十四絶阳化之理
　　语九十之数九老阳也十老隂也相包而赋形故隂穷于十男能围之阳穷于九女能方之则以隂阳相生而成终故也
　　字説隂穷于十围之者男阳穷于九方之者女九有变也女足以方之十无变也男足以围之解曰男有室所以围隂于外女有家所以方阳于内易曰妇人之吉従一而终也夫子制义従妇防也围圎也君道也夫道也圎则可以制义而行方仁也臣道也妇道也方则从一而已男从围与规従夫同意女从仁与臣从仁同意
　　元气孕毓皆始于子自子推之男左旋积嵗三十而至已女右旋积嵗二十而至巳巳为正阳隂实从之自巳懐壬男左旋十月而生于寅女右旋十月而生于申申为三隂寅为三阳而生育之时着矣其禀赋也体有刚柔脉有强弱气有多寡血有盛衰皆一定而不易也十九难曰男生于寅寅为木阳也女子生于申申为金隂也杨氏注云元气起于子人之所生也男从子左行三十女从子右行二十俱至于已为夫妇懐姙也古者男子三十女年二十然后行嫁娶十月而生者男従巳左行至寅为十月故男行年起于丙寅女从巳右行至申为十月故女行年起于壬申
　　以至分野异域则所产有多寡之宜吉事有祥则所梦各应其类是故荆扬薄壌多女雍冀厚壌多男熊罴为男子之祥蛇虺为女子之祥是皆理之可推也
　　周官职方氏扬州其民三男五女荆州其民一男二女雍州其民三男二女冀州其民五男三女诗斯干篇名吉梦维何维熊维罴维虺维蛇大人占之维熊维罴男子之祥维虺维蛇女子之祥
　　胎化之法有所谓转女为男者亦皆理之自然如食牡鸡取阳精之全于天产者带雄黄取阳精之全于地产者
　　千金方转女为男丹参丸用东门上雄鸡头又方取雄黄一两缝嚢盛带之本草丹雄鸡补虚温中通神杀毒其肝补肾其冠血益阳雄黄人佩之鬼神不能近毒物不能伤
　　操弓矢借斧斤取刚物之见于人事者气类潜通造化密移必于三月兆形之先盖方仪则未具阳可以胜隂变女为男理固然也
　　巢氏论云姙娠三月始胎形象始化未有定仪见物而变欲得男者操弓矢食雄鸡
　　气质生成章第七
　　具天地之性集万物之灵隂阳平均气质完备咸其自尔然而奇耦异数有衍有耗刚柔异用或强或羸血荣气衞不能逃于消息盈虚之理则禀质之初讵可一槩论耶是以附赘垂疣骈拇枝指侏儒跛蹩形气所赋有如此者疮疡痈肿聋盲瘖痖瘦瘠疲瘵气形之病有如此者然则胚胎造化之始精移气变之后保卫辅翼固有道矣
　　孝经云天地之性人为贵书泰誓曰惟人万物之灵
　　天有五气各有所凑地有五味各有所入所凑有节适所入有度量凡所畏忌悉知戒慎资物为养者理固然也故寝兴以时出处以节
　　六节藏象论曰天食人以五气地食人以五味王氷云天以五气食人者臊气凑肝焦气凑心香气凑脾腥气凑肺腐气凑肾地以五味食人者酸味入肝苦味入心甘味入脾辛味入肺醎味入肾也
　　可以髙眀可以周密使雾露风邪不得投间而入因时为养者理固然也故必调喜怒寡嗜欲
　　礼记月令仲夏之月可以居髙眀可以处台榭脉要精防论云冬日在骨蛰虫周密君子居室夏则顺阳在上故可以髙眀冬则顺阳气之伏藏故可以周密
　　作劳不妄而气血従之皆所以保摄姙娠使诸邪不得干焉
　　天真论岐伯曰上古之人其知道者不妄作劳故能形与神俱而尽终其天年通天论曰圣人陈隂阳筋脉和同骨体坚固气血皆従
　　苟为不然方授受之时一失调养则内不足以为中之守外不足以为身之强气形弗充而疾疚因之
　　脉要曰五臓者中之守也得守者生失守则死又曰五臓者身之强也得强则生失强则死
　　若食唇缺食犬无声食杂鱼而生疮癣之属皆以食物不戒之过也
　　孙真人养胎法云姙娠食兎肉令子缺唇食犬肉令子无音声食干鲤鱼令子患疮癣异法方论云食之使人热中注云鱼发疮
　　心气大惊而癫疾
　　奇病论帝曰人生而病癫疾者何岐伯曰名为胎病此得之在腹中时其母有所大惊气上不下精气并居故令子发为癫疾也
　　肾气不足而解颅
　　巢氏云解颅者言小儿年虽长而门不合头缝开解是皆由肾气不成故也肾主骨髓而脑为髓海肾气不成则脑髓不足不能成故头颅开解
　　脾胃不和而羸瘦
　　巢氏曰夫羸瘦不生肌肤皆为脾胃不和不能饮食故血寒衰弱不能荣于肌肤也凡小儿在胎而遇寒或生而伏热皆令儿不能食故羸瘦也
　　心气虚乏而神不足皆由气血不调之故也诚能推而达之使邪气无所乘兹乃生育相待而成者
　　病源曰肺主气心主脉而血气通荣臓腑循行经络产则血气伤损臓腑不足而心统领诸臓使其劳伤不足则令惊悸恍惚是心气虚也
　　故曰天不人不因
　　法言云天不人不因人不天不成
　　转女为男法第八
　　若妇女懐姙未满三月男女未定形象未成故药饵方术可以转令生男者理或有之其法以斧置姙娠床下系刃向下勿令人知恐不信试令鸡抱卵时依此置窠下一窠尽出雄鸡又自初觉有娠取弓弩缚妇人腰下满百日去之此紫宫玉女秘法也又姙娠三月已前以雄鸡尾尖上长毛三茎潜安妇人卧蓆下又取夫髪及手足甲潜安卧蓆下俱勿令知之又姙娠才满三月要男者以雄黄半两衣中带之要女者以雌黄带之以上诸法试之良有验也





　　薛氏医案巻三十四
　　钦定四库全书
　　薛氏医案卷三十五
　　明　薛己　订
　　妇人良方
　　候胎门
　　脉例第一
　　王子亨云若姙娠其脉三部俱滑大而疾【在左则男在右则女】经云隂搏阳别谓之有子搏者近也隂脉逼近于下阳脉则出于上阳中见阳乃知阳施隂化法当有子又少隂脉动甚者姙子也手少隂属心足少隂属肾心主血肾主精精血交防投识于其间则有娠又三部脉浮沈正等无病者有姙也余病如脉经说左手尺脉浮洪者为男胎也右手尺部浮洪者为女胎也两手尺部俱洪者为两男俱沈实者为两女又云中指一跳一止者一月胎二跳二止者二月胎也
　　诊妇人有姙歌第二
　　肝为血兮肺为气血为荣兮气为卫隂阳配偶不参差两藏通和皆类例血衰气旺定无姙血旺气衰应有体肝藏血为荣属隂肺主气为卫属阳隂阳配偶者是夫妇匹配偶合搆精乃有子也若血少气盛则无姙孕若血盛气少则有孕也
　　寸微关滑尺带数流利往来并雀啄小儿之脉已见形数月懐躭犹未觉
　　寸脉微关脉滑尺脉带数及流利雀啄皆是经脉闭塞不行成胎已上之脉皆是血多气少之脉是懐小儿之脉已见形状也
　　左疾为男右为女流利相通速来去两手关脉大相应己形亦在前通语
　　左手脉疾为懐男右手脉疾为懐女及两脉流行滑利相通疾速来去是或两手关脉洪大相应是其胎已有形状也
　　左脉带纵两个男
　　纵者夫行乘妻水行乗火金行乘木即鬼贼脉也名也名曰纵见在左手则懐两个男儿也
　　右手带横一双女
</div>
    <div class="pagination">
<a href="薛氏医案_page86.html">上一页</a><span>...</span><a href="薛氏医案_page82.html">82</a><a href="薛氏医案_page83.html">83</a><a href="薛氏医案_page84.html">84</a><a href="薛氏医案_page85.html">85</a><a href="薛氏医案_page86.html">86</a><span class="current-page">87</span><a href="薛氏医案_page88.html">88</a><a href="薛氏医案_page89.html">89</a><a href="薛氏医案_page90.html">90</a><a href="薛氏医案_page91.html">91</a><a href="薛氏医案_page92.html">92</a><span>...</span><a href="薛氏医案_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
