<!DOCTYPE html>
<html>
<head>
    <meta charset="UTF-8">
    <title>类经 - 第 56 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 56 页/共 96 页</h1>
    <div class="content">　　（上工知阴阳虚实，故能平不平之气。中工无的确之见，故每多淆乱经脉。下工以假作真，以非作是，故绝人之气，危人之生也。）必审五脏变化之病，五脉之应，经络之实虚，皮之柔粗，而后取之也。（五脉，五脏之脉应也。）

　　二十二卷　针刺类

　　五十七、刺有大约须明逆顺

　　（《灵枢·逆顺篇》全）

　　黄帝问于伯高曰：余闻气有逆顺，脉有盛衰，刺有大约，可得闻乎？伯高曰：气之逆顺者，所以应天地阴阳、四时五行也。（人与天地相参，与日月相应，其阴阳升降盛衰之气，当其位而和者为顺，不当其位而乖者为逆。）脉之盛衰者，所以候血气之虚实有余不足也。（脉之盛衰者，以有力无力言，故可以候血气之虚实。）刺之大约者，必明知病之可刺，与其未可刺，与其已不可刺也。（三刺义具如下文。又若明知病之可刺者，以其实邪在经也，如脉度篇所谓盛者泻之、虚者饮药以补之是也。与其未可刺者，谓有所避忌也，如终始篇所谓新内新劳、已饱已饿、大惊大恐者勿刺，及八正神明论所谓天忌，五禁篇所谓五禁之类皆是也。与其已不可刺者，言败坏无及也，如本神篇所谓五者已伤、针不可以治之也。

　　凡此三者，皆本节切近之义。）黄帝曰：候之奈何？伯高曰：兵法曰：无迎逢逢之气，无击堂堂之阵。（逢逢之气盛，堂堂之阵整，无迎无击，避其锐也。逢音蓬。）刺法曰：无刺 之热，无刺漉漉之汗，无刺浑浑之脉，无刺病与脉相逆者。

　　（ ，热之甚也。漉漉，汗之多也。浑浑，虚实未辨也。病与脉相逆，形证阴阳不合也。是皆未可刺者也。 ，郝、嚣二音。漉音鹿。）黄帝曰：候其可刺奈何？伯高曰：上工刺其未生者也，其次刺其未盛者也，其次刺其已衰者也。（未生者，治其几也。未盛者，治其萌也。已衰者，知其有隙可乘也。是皆可刺者也。）下工刺其方袭者也，与其形之盛者也，与其病之与脉相逆者也。（刺其方袭者，不避来锐也。与其形之盛者，见其外不知其内也。病之与脉相逆者，逆有微甚，微逆者防有所伤，未可刺也；甚逆者，阴阳相离，形气相失，已不可刺也。医不达此而强刺之，未有不偾事者矣，故曰下工。）故曰方其盛也，勿敢毁伤，刺其已衰，事必大昌。（盛邪当泻，何惧毁伤？正恐邪之所凑，其气必虚，攻邪未去，正气先夺耳，故曰方其盛也，勿敢毁伤。病既已衰，可无刺矣，不知邪气似平，病本方固，乘势拔之，易为力也，故曰刺其已衰，事必大昌。）故曰上工治未病，不治已病，此之谓也。（此与《四气调神论》同，见摄生类七。）

　　二十二卷　针刺类

　　五十八、五禁五夺五过五逆九宜

　　（《灵枢·五禁篇》全）

　　黄帝问于岐伯曰：余闻刺有五禁，何谓五禁？岐伯曰：禁其不可刺也。黄帝曰：余闻刺有五夺。岐伯曰：无泻其不可夺者也。黄帝曰：余闻刺有五过。岐伯曰：补泻无过其度。黄帝曰：余闻刺有五逆。岐伯曰：病与脉相逆，命曰五逆。

　　黄帝曰：余闻刺有九宜。岐伯曰：明知九针之论，是谓九宜。（补之过度，资其邪气，泻之过度，竭其正气，是五过也。

　　九宜义见本类前第四，余如下文。）黄帝曰：何谓五禁？愿闻其不可刺之时。岐伯曰：甲乙日自乘，无刺头，无发蒙于耳内。丙丁日自乘，无振埃于肩喉廉泉。戊己日自乘四季，无刺腹去爪泻水。庚辛日自乘，无刺关节于股膝。壬癸日自乘，无刺足胫。是谓五禁。（天干之合人身者，甲乙应头，丙丁应肩喉，戊己及四季应腹与四肢，庚辛应关节股膝，壬癸应足胫。日自乘者，言其日之所直也。皆不可刺，是谓五禁。发蒙、振埃义见本类前三十二。）黄帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可泻。（此五夺者，皆元气之大虚者也，若再泻之，必置于殆，不惟用针，用药亦然。）黄帝曰：何谓五逆？岐伯曰：热病脉静，汗已出，脉盛躁，是一逆也；病泄，脉洪大，是二逆也；着痹不移， 肉破，身热，脉偏绝，是三逆也；淫而夺形身热，色夭然白，及后下血 ，血 笃重，是谓四逆也；寒热夺形，脉坚搏，是谓五逆也。（热病脉静，阳证得阴脉也。汗已出、脉躁盛，真阴败竭也。病泄脉宜静，而反洪大者，孤阳邪胜也。着痹破 身热而脉偏绝者，元有所脱也。淫而夺形身热下血 者，精血去而亡阴发热也。寒热夺形而脉坚搏者，脾阴大伤而真脏见也。凡此五逆者，皆阴虚之病。故《本神篇》曰：阴虚则无气，无气则死矣。是皆不可刺者也。 ，渠允切。 ，普杯切。）

　　二十二卷　针刺类

　　五十九、针分三气失宜为害

　　（《灵枢·九针十二原篇》《小针解篇》）

　　夫气之在脉也，邪气在上，浊气在中，清气在下。故针陷脉则邪气出，针中脉则浊气出，针大深则邪气反沉，病益（《灵枢·九针十二原篇》。邪气在上者，贼风邪气也。浊气在中者，水谷之气也。清气在下者，寒湿之气也。陷脉诸义，具如下文；但缺取清气在下之义，或有所失。）故曰皮肉筋脉各有所处，病各有所宜，各不同形，各以任其所宜。

　　（经络疾病各有所处，九针各不同形，故其任用亦各有所宜也。）无实无虚，损不足而益有余，是谓甚病，病益甚。（无实者，无实实也。无虚者，无虚虚也。反而为之，不惟不治病，适所以增病。）取五脉者死，取三脉者 ，夺阴者死，夺阳者狂，针害毕矣。（五脉三脉，义如下文。 音匡，衰残也。）

　　《小针解》曰：夫气之在脉也、邪气在上者，言邪气之中人也高，故邪气在上也。（此释上文之义也。伤于风者，上先受之，故凡八风寒邪之中人，其气必高而在上。）浊气在中者，言水谷皆入于胃，其精气上注于肺，浊溜于肠胃，言寒温不适，饮食不节，而病生于肠胃，故命曰浊气在中也。（水谷入胃，其清者化气，上归于肺，是为精气。若寒温失宜，饮食过度，不能运化，则必留滞肠胃之间而为病，此浊气在中也。）清气在下者，言清湿地气之中人也，必从足始，故曰清气在下也。（伤于湿者，下先受之，故凡清湿地气之中人，必在下而从足始。）针陷脉则邪气出者，取之上。（诸经孔穴，多在陷者之中，如刺禁论所谓刺缺盆中内陷之类是也。故凡欲去寒邪，须刺各经陷脉，则经气行而邪气出，乃所以取阳邪之在上者。）针中脉则浊气出者，取之阳明合也。（阳明合穴，足三里也。刺之可以清肠胃，故能取浊气之在中者。）

　　针大深则邪气反沉者，言浅浮之病，不欲深刺也，深则邪气从之入，故曰反沉也。（反沉，病益深也。）皮肉筋脉各有所处者，言经络各有所主也。（皮肉筋脉，各有浅深，各有所主，以应四时之气也。）取五脉者死，言病在中，气不足，但用针尽大泻其诸阴之脉也。（五脉者，五脏五输也。病在中，气不足，而复尽泻其诸阴之脉，故必死。）取三阳之脉者，唯言尽泻三阳之气，令病患 然不复也。（手足各有三阳，六腑脉也，六腑有六输。若不知虚实而尽泻之，令人 然羸败，形气不可复也。）夺阴者死，言取尺之五里，五往者也。（夺阴者死，夺脏气也。尺之五里，尺泽后之五里也，手阳明经穴，禁刺者也。详见后六十一。）夺阳者狂，正言也。（正言，即如上文取三阳之谓。）

　　二十二卷　针刺类

　　六十、用针先诊反治为害

　　（《灵枢·九针十二原篇》《小针解篇》）

　　凡将用针，必先诊脉，视气之剧易，乃可以治也。

　　（《灵枢·九针十二原篇》）。病之虚实，不易识也，必察于脉，乃可知之。故凡将用针，必先诊脉，察知重轻，方可施治，否则未有不误而杀人者矣。）五脏之气已绝于内，而用针者反实其外，是谓重竭，重竭必死，其死也静，（脏气已绝于内，阴虚也。反实其外，误益阳也。益阳则愈损其阴，是重竭也。阴竭必死，死则静也。）治之者辄反其气，取腋与膺。（腋与膺皆脏脉所出，气绝于内而复取之，则致气于外而阴愈竭矣。）五脏之气已绝于外，而用针者反实其内，是谓逆厥，逆厥则必死，其死也躁，（脏气已绝于外，阳虚也。反实其内，误补阴也。助阴则阳气愈竭，故致四逆而厥。逆厥必死，死必躁也。）治之者反取四末。（四末为诸阳之本，气绝于外而取其本，则阴气至而阳愈陷矣。）刺之害中而不去则精泄，害中而去则致气，精泄则病益甚而 ，致气则生为痈疡。（言中而不去，去针太迟也。不中而去，去针太早也。均足为害。此节与寒热病篇文同，但彼云不中而去则致气者是，此云害中者误也。详见前五十四。）

　　《小针解》曰：所谓五脏之气已绝于内者，脉口气内绝不至，（此释上文之义也。脉口浮虚，按之则无，是谓内绝不至，脏气之虚也。）反取其外之病处与阳经之合，有留针以致阳气，阳气至则内重竭，重竭则死矣，其死也无气以动，故静。（外者阳之分，阴气既虚，复留针于外以致阳气，则阴愈虚而气竭于内，无气以动，故其死也静。）所谓五脏之气已绝于外者，脉口气外绝不至，（脉口沉微，轻取则无，是谓外绝不至，阳之虚也。）反取其四末之输，有留针以致其阴气，阴气至则阳气反入，入则逆，逆则死矣，其死也阴气有余，故躁。（阳气既虚，复留针四末以致阴气，则阳气愈竭，必病逆厥而死。阳并于阴，则阴气有余，故其死也躁。）

　　二十二卷　针刺类

　　六十一、勿迎五里能杀生人

　　（《灵枢·玉版篇》《本输篇》）

　　黄帝曰：余以小针为细物也，夫子乃言上合之于天，下合之于地，中合之于人，余以为过针之意矣，愿闻其故（《灵枢·玉版篇》。过针之意，谓其言之若过也。）岐伯曰：何物大于天乎？夫大于针者，惟五兵者焉。五兵者，死之备也，非生之具。且夫人者，天地之镇也，其不可不参乎？夫治民者，亦唯针焉。夫针之与五兵，其孰小乎？（五兵即五刃，刀剑矛戟矢也。五兵虽大，但备杀戮之用，置之死者也。小针虽小，能疗万民之病，保其生者也。夫天地之间，唯人最重，故为天地之镇，而治人之生，则又唯针最先。盖针之为用，从阳则上合乎天，从阴则下合乎地，从中则变化其间而动合乎人，此针道之所以合乎三才，功非小补，较之五兵，其孰大孰小为可知矣。）

　　黄帝曰：夫子之言针甚骏，以配天地，上数天文，下度地纪，内别五脏，外次六腑，经脉二十八会，尽有周纪，能杀生人不能起死者，子能反之乎？（同前篇。骏，大也。二十八会者，手足十二经左右共二十四脉，加以任督两跷，共二十八也。）岐伯曰：能杀生人，不能起死者也。黄帝曰：余闻之则为不仁，然愿闻其道，弗行于人。岐伯曰：是明道也，其必然也，其如刀剑之可以杀人，如饮酒使人醉也，虽勿诊，犹可知也。（言不善用针者，徒能杀生人，不能起死者，正如以刀剑加人则死，以酒饮人则醉，此理之必然，自不待诊而可知者也。）黄帝曰：愿卒闻之。岐伯曰：人之所受气者谷也，谷之所注者胃也，胃者水谷气血之海也，海之所行云气者天下也，胃之所出气血者经隧也。经隧者，五脏六腑之大络也，迎而夺之而已矣。（人受气于谷，谷气自外而入，所以养胃气也。胃气由中而发，所以行谷气也。二者相根据，所归则一。故水谷入胃，化气化血以行于经隧之中，是经隧为五脏六腑之大络也，若迎而夺之，则血气尽而胃气竭矣。隧音遂。）黄帝曰：上下有数乎？岐伯曰：迎之五里，中道而止，五至而已，五往而脏之气尽矣，故五五二十五而竭其输矣，此所谓夺其天气者也，（上下，问手足经也。五里，手阳明经穴。此节指手之五里，即经隧之要害，若迎而夺之，则脏气败绝，必致中道而止。且一脏之气，大约五至而已，针凡五往以迎之，则一脏之气已尽；若夺至二十五至，则五脏之输气皆竭，乃杀生人，此所谓夺其天真之气也。《气穴论》曰：大禁二十五，在天府下五寸。即此之谓。）非能绝其命而倾其寿者也。（不知刺禁，所以杀人，针非绝人之命，倾人之寿者也。）黄帝曰：愿卒闻之。岐伯曰：窥门而刺之者，死于家中；入门而刺之者，死于堂上。（门，即《生气通天》等论所谓气门之门也。窥门而刺，言犹浅也，浅者害迟，故死于家中。入门而刺，言其深也，深则害速，故死于堂上。）黄帝曰：善乎方，明哉道，请着之玉版，以为重宝，传之后世，以为刺禁，令民勿敢犯也。（玉版义详脉色类十。）

　　阴尺动脉在五里，五输之禁也。

　　（《灵枢·本输篇》。阴尺动脉，言阴气之所在也。《小针解》曰：夺阴者死，言取尺之五里。其义即此。五里五输之禁，详如上文。）

　　二十二卷　针刺类

　　六十二、得气失气在十二禁

　　（《灵枢·终始篇》）

　　凡刺之法，必察其形气，形肉未脱，少气而脉又躁，躁厥者，必为缪刺之，散气可收，聚气可布。（病少气而形肉未脱，其脉躁急，其病躁而厥逆者，气虚于内，邪实于经也，当缪刺之，左病取右，右病取左。所刺在络，其用轻浅，则精气之散者可收，邪气之聚者可散也。）深居静处，占神往来，闭户塞牖，魂魄不散，专意一神，精气之分，毋闻人声，以收其精，必一其神，令志在针。（言刺此者，须必清必静，聚精会神，详察秋毫，令志在针，庶于虚实疑似之间，方保无误也。）浅而留之，微而浮之，以移其神，气至乃休。（用针之道，所重在气。上文言少气者，气之虚也。以气虚邪实之病而欲用针，故宜浅而留之，贵从缓也。微而浮之，惧伤内也。但欲从容以移其神耳。候其真气已至，乃止针也。）

　　男内女外，坚拒勿出，谨守勿内，是谓得气。（既刺之后，尤当戒慎，男子忌内，女子忌外。忌外者，坚拒勿出。

　　忌内者，谨守勿内。则其邪气必去，正气必复，是谓得气。）凡刺之禁：新内勿刺，新刺勿内。已醉勿刺，已刺勿醉。新怒勿刺，已刺勿怒。新劳勿刺，已刺勿劳。已饱勿刺，已刺勿饱。已饥勿刺，已刺勿饥。已渴勿刺，已刺勿渴。大惊大恐，必定其气，乃刺之。乘车来者，卧而休之，如食顷乃刺之。出行来者，坐而休之，如行十里顷乃刺之。（以上连男内女外共为十二禁。）凡此十二禁者，其脉乱气散，逆其营卫，经气不次，因而刺之，则阳病入于阴，阴病出为阳，则邪气复生，粗工勿察，是谓伐身，形体淫 ，乃消脑髓，津液不化，脱其五味，是谓失气也。（淫 ，荡散也。不知所禁，妄为刺之，则阴阳错乱，真气消亡，是谓失气也。 音逸。）

　　二十二卷　针刺类

　　六十三、刺禁

　　（《素问·刺要论》全《刺齐论》全）

　　黄帝问曰：愿闻刺要。

　　（《素问·刺要论》全）。）岐伯对曰：病有浮沉，刺有浅深，各至其理，无过其道。（应浅不浅，应深不深，皆过其道也。）过之则内伤，不及则生外壅，壅则邪从之。（过于深则伤气于内，失于浅则致气于外，故为壅肿而邪反从之。）

　　浅深不得，反为大贼，内动五脏，后生大病。（贼，害也。动，伤动也。后生大病，详如下文。）故曰病有在毫毛腠理者，有在皮肤者，有在肌肉者，有在脉者，有在筋者，有在骨者，有在髓者。（此详言内外之浅深，以见用针者当各有所取也。）

　　是故刺毫毛腠理无伤皮，皮伤则内动肺，肺动则秋病温疟，溯溯然寒栗。（刺毫毛腠理者，最浅者也。皮则稍深矣，皮为肺之合，皮伤则内动于肺。肺应秋，故秋病温疟，溯溯然寒栗也。溯音素。）刺皮无伤肉，肉伤则内动脾，脾动则七十二日四季之月，病腹胀烦不嗜食。（皮在外，肉在内。肉为脾之合，肉伤则内动于脾。脾土寄王于四季之末各一十八日，共为七十二日，脾气既伤，不能运化，故于辰戌丑未之月，当病胀烦不嗜食也。）刺肉无伤脉，脉伤则内动心，心动则夏病心痛。（脉在肉中，为心之合，脉伤则内动于心。心王于夏，外气伤，故夏为心痛。）刺脉无伤筋，筋伤则内动肝，肝动则春病热而筋弛。（脉非筋也，筋合肝而王于春，筋伤则肝气动，故于春阳发生之时，当病热证。热则筋缓，故为弛纵。

　　，弛同。）刺筋无伤骨，骨伤则内动肾，肾动则冬病胀腰痛。（筋在外，骨在内。骨合肾而王于冬，骨伤则内动于肾，故至冬时为病胀，为腰痛，以化元受伤，而腰为肾之府也。）刺骨无伤髓，髓伤则销铄 酸，体解 然不去矣。（髓为骨之充，精之属，最深者也。精髓受伤，故为干枯销铄 酸等病。解 者，懈怠困弱之名，阴之虚也。阴虚则气虚，气虚则不能举动，是谓不去也。按：海论所言髓海不足者，病多类此，详经络类三十二。铄，式灼切。 音杭。 音迹。）

　　黄帝问曰：愿闻刺浅深之分。

　　（《素问·刺齐论》全）。岐伯对曰：刺骨者无伤筋，刺筋者无伤肉，刺肉者无伤脉，刺脉者无伤皮；刺皮者无伤肉，刺肉者无伤筋，刺筋者无伤骨。（前四句言宜深者勿浅，后三句言宜浅者勿深也。义如下文。）帝曰：余未知其所谓，愿闻其解。岐伯曰：刺骨无伤筋者，针至筋而去，不及骨也。（病在骨者，直当刺骨，勿伤其筋；若针至筋分，索气而去，不及于骨，则病不在肝，攻非其过，是伤筋也。）刺筋无伤肉者，至肉而去，不及筋也。（病在筋者，直当刺筋；若针至肉分而去，不及于筋，则病不在脾，是伤肉也。）刺肉无伤脉者，至脉而去，不及肉也。（病在肉者，直宜刺肉；若刺至脉分而去，不及于肉，则病不在心，是伤脉也。）刺脉无伤皮者，至皮而去，不及脉也。（病在脉者，直当刺脉；若针至皮分而去，不及于脉，则病不在肺，是伤皮也。以上四节，言当深不深之为害也。）所谓刺皮无伤肉者，病在皮中，针入皮中，无伤肉也。（刺皮过深而中肉者，伤其脾气。）刺肉无伤筋者，过肉中筋也。（刺肉过深而中筋者，伐其肝气。）刺筋无伤骨者，过筋中骨也。此谓之反也。（刺筋过深而中骨者，伤其肾气。此上三节，言不当深而深者之害，是皆所谓反也。）

　　二十二卷　针刺类

</div>
    <div class="pagination">
<a href="类经_page55.html">上一页</a><span>...</span><a href="类经_page51.html">51</a><a href="类经_page52.html">52</a><a href="类经_page53.html">53</a><a href="类经_page54.html">54</a><a href="类经_page55.html">55</a><span class="current-page">56</span><a href="类经_page57.html">57</a><a href="类经_page58.html">58</a><a href="类经_page59.html">59</a><a href="类经_page60.html">60</a><a href="类经_page61.html">61</a><span>...</span><a href="类经_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
