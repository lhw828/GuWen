<!DOCTYPE html>
<html>
<head>
    <meta charset="UTF-8">
    <title>类经 - 第 10 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 10 页/共 96 页</h1>
    <div class="content">　　是以诊有大方，坐起有常，（大方者，医家之大法也。坐起有常，则举动不苟而先正其身，身正于外，心必随之，故诊之大方必先乎此。）出入有行，以转神明，（行，德行也。医以活人为心，其于出入之时，念念皆真，无一不敬，则德能动天，诚能格心，故可以转运周旋，而无往弗神矣。行，去声。）必清必静，上观下观，（必清必净，则心专志一而神明见，然后上观之以察其神色声音，下观之以察其形体逆顺。）司八正邪，别五中部，（司，候也。别，审也。候八节八风之正邪以察其表，审五脏五行之部位以察其里。）按脉动静，循尺滑涩寒温之意，（按脉动静，可别阴阳。滑涩寒温，可知虚实。凡脉滑则尺之皮肤亦滑，脉涩则尺之皮肤亦涩，脉寒则尺之皮肤亦寒，脉温则尺之皮肤亦温，故循尺即可以知之。循，揣摩也。）视其大小，合之病能，（大小，二便也。二便为约束之门户，门户不要则仓廪不藏，得守者生，失守者死，故视其大小以合病能。能，情状之谓。）逆从以得，复知病名，（反者为逆，顺者为从，必得逆从，必知病名，庶有定见而无差谬。）诊可十全，不失人情。（诊如上法，庶可十全，其于人情，尤不可失也。愚按：不失人情，为医家最一难事，而人情之说有三：一曰病患之情，二曰旁人之情，三曰同道人之情。所谓病患之情者，有素禀之情，如五脏各有所偏，七情各有所胜，阳脏者偏宜于凉，阴脏者偏宜于热，耐毒者缓之无功，不耐毒者峻之为害，此脏气之有不同也。有好恶之情者，不惟饮食有憎爱，抑且举动皆关心，性好吉者危言见非，意多忧者慰安云伪，未信者忠告难行，善疑者深言则忌，此情性之有不同也。有富贵之情者，富多任性，贵多自尊，任性者自是其是，真是者反成非是，自尊者遇士或慢，自重者安肯自轻，此交际之有不同也。有贫贱之情者，贫者衣食不能周，况乎药饵，贱者焦劳不能释，怀抱可知，此调摄之有不同也。又若有良言甫信，谬说更新，多岐亡羊，终成画饼，此中无主而易乱者之为害也。有最畏出奇，惟求稳当，车薪杯水，宁甘败亡，此内多惧而过慎者之为害也。有以富贵而贫贱，或深情而挂牵，戚戚于心，心病焉能心药，此得失之情为害也。有以急性而遭迟病，以更医而致杂投，皇皇求速，速变所以速亡，此缓急之情为害也。

　　有偏执者，曰吾乡不宜补，则虚者受其祸，曰吾乡不宜泻，则实者被其伤，夫十室且有忠信，一乡焉得皆符，此习俗之情为害也。有参术入唇，惧补心先痞塞，硝黄沾口，畏攻神即飘扬，夫杯影亦能为祟，多疑岂法之良，此成心之情为害也。有讳疾而不肯言者，终当自误，有隐情而不敢露者，安得其详？然尚有故隐病情、试医以脉者，使其言而偶中，则信为明良；言有弗合，则目为庸劣。抑孰知脉之常体，仅二十四，病之变象，何啻百千？是以一脉所主非一病，一病所见非一脉。脉病相应者，如某病得某脉则吉；脉病相逆者，某脉值某病则凶。然则理之吉凶，虽融会在心；而病之变态，又安能以脉尽言哉？故知一知二知三，神圣谆谆于参伍；曰工曰神曰明，精详岂独于指端？彼俗人之浅见，固无足怪，而士夫之明慧，亦每有蹈此弊者。故忌望闻者，诊无声色之可辨；恶详问者，医避多言之自惭。是于望闻问切，已舍三而取一，且多有并一未明，而欲得夫病情者，吾知其必不能也。所以志意未通，医不免为病困，而朦胧猜摸，病不多为医困乎？凡此皆病患之情，不可不察也。所谓旁人之情者，如浮言为利害所关，而人多不知检。故或为自负之狂言，则医中有神理，岂其能测？或执有据之凿论，而病情多亥豕，最所难知。或操是非之柄，则同于我者是之，异于我者非之，而真是真非，不是真人不识；或执见在之见，则头疼者云救头，脚疼者云救脚，而本标纲目，反为迂远庸谈。或议论于贵贱之间，而尊贵执言，孰堪违抗，故明哲保身之士，宁为好好先生；或辩析于亲疏之际，而亲者主持，牢不可拔，虽真才实学之师，亦当唯唯而退。又若荐医为死生之攸系，而人多不知慎，有或见轻浅之偶中而为之荐者，有意气之私浓而为之荐者，有信其便便之谈而为之荐者，有见其外饰之貌而为之荐者，皆非知之真者也。又或有贪得而荐者，阴利其酬；关情而荐者，别图冀望。甚有斗筲之辈者，妄自骄矜，好人趋奉，薰莸不辨，擅肆品评，誉之则盗跖可为尧舜，毁之则鸾凤可为鸱 ，洗垢索瘢，无所不至，而怀真抱德之士，必其不侔。若此流者，虽其发言容易，欣戚无关，其于淆乱人情，莫此为甚，多致明医有掣肘之去，病家起刻骨之疑，此所以千古是非之不明，总为庸人扰之耳。故竭力为人任事者，岂不岌岌其危哉！凡此皆旁人之情，不可不察也。所谓同道人之情者，尤为闪灼，更多隐微。如管窥蠡测，醯鸡笑天者，固不足道；而见偏性拗，必不可移者，又安足论？有专恃口给者，牵合支吾，无稽信口，或为套语以诳人，或为甘言以悦人，或为强辩以欺人，或为危词以吓人，俨然格物君子，此便佞之流也。有专务人事者，典籍经书，不知何物，道听途说，拾人唾余，然而终日营营，绰风求售，不邀自赴，儇媚取容，偏投好者之心，此阿谄之流也。有专务奇异者，腹无藏墨，眼不识丁，乃诡言神授，伪托秘传，或假脉以言祸福，或弄巧以乱经常，最觉新奇，动人甚易，此欺诈之流也。有务饰外观者，夸张侈口，羊质虎皮，不望色，不闻声，不详问，一诊而药，若谓人浅我深，人愚我明，此粗疏孟浪之流也。有专务排挤者，阳若同心，阴为浸润。夫是曰是，非曰非，犹避隐恶之嫌；第以死生之际，有不得不辨者，固未失为真诚之君子。若以非为是，以是为非，颠倒阴阳，掀翻祸福，不知而然，庸庸不免，知而故言，此其良心已丧，谗妒之小人也。有贪得无知，藐人性命者，如事已疑难，死生反掌，斯时也，虽在神良，未必其活，故一药不敢苟，一着不敢乱，而仅仅冀于挽回；忽遭若辈，求速贪功，谬妄一投，中流失楫，以致必不可救，因而嫁谤自文，极口反噬，虽朱紫或被混淆，而苍赤何辜受害，此贪幸无知之流也。有道不同不相为谋者，意见各持，异同不决。夫轻者不妨少谬，重者难以略差。故凡非常之病，非非常之医不能察，用非常之治，又岂常人之所知。故独闻者不侔于众，独见者不合于人，大都行高者谤多，曲高者和寡。所以一齐之傅，何当众楚之咻，直至于败，而后群然退散，付之一人，则事已无及矣，此庸庸不揣之流也。又有久习成风，苟且应命者，病不关心，些须惟利。盖病家既不识医，则倏赵倏钱；医家莫肯任怨，则惟芩惟梗。或延医务多，则互为观望；或利害攸系，则彼此避嫌。故爬之不痒，挝之不痛，医称隐当，诚然得矣；其于坐失机宜，奚堪耽误乎！此无他，亦惟知医者不真，而任医者不专耳。诗云：发言盈庭，谁执其咎？筑室于道，不溃于成。此病家医家近日之通弊也。凡若此者，孰非人情？而人情之详，尚多难尽。故孔子曰：恶紫之夺朱也，恶郑声之乱雅乐也，恶利口之覆邦家者。然则人情之可畏，匪今若是，振古如兹矣。故圣人以不失人情为戒，而不失二字最难措力。必期不失，未免迁就；但迁就则碍于病情，不迁就则碍于人情。有必不可迁就之病情，而复有不得不迁就之人情，其将奈之何哉？甚矣人情之难言也。故余发此，以为当局者详察之备。设彼三人者，倘亦有因余言而各为儆省，非惟人情不难于不失，而相与共保天年，同登寿域之地，端从此始，惟明者鉴之。）故诊之或视息视意，故不失条理。（视息者，察呼吸以观其气。视意者，察形色以观其情。凡此诸法，皆诊有大方、诊可十全之道，知之者故能不失条理。条者犹干之有枝，理者犹物之有脉，即脉络纲纪之谓。）道甚明察，故能长久。不知此道，失经绝理，亡言妄期，此谓失道。（不知此道，则亡言妄期，未有不殆者矣。）

　　五卷　脉色类

　　九、脉合四时阴阳规矩

　　(素问脉要精微论）

　　帝曰：脉其四时动奈何？知病之所在奈何？知病之所变奈何？知病乍在内奈何？知病乍在外奈何？请问此五者，可得闻乎？岐伯曰：请言其与天运转大也。（凡此五者，即阴阳五行之理，而阴阳五行，即天地之道，故伯以天运转大为对，则五者之变动，尽乎其中矣。）万物之外，六合之内，天地之变，阴阳之应，彼春之暖，为夏之暑，彼秋之忿，为冬之怒，四变之动，脉与之上下。（物在天中，天包物外，天地万物，本同一气，凡天地之变，即阴阳之应。故春之暖者，为夏暑之渐也；秋之忿者，为冬怒之渐也。春生夏长，秋收冬藏，是即阴阳四变之动，而脉亦随之以上下也。）以春应中规，（规者，所以为圆之器。春气发生，圆活而动，故应中规，而人脉应之，所以圆滑也。）夏应中矩，（矩者，所以为方之器。

　　夏气茂盛，盛极而止，故应中矩，而人脉应之，所以洪大方正也。）秋应中衡，（衡，平也，秤横也。秋气万宝俱成，平于地面，故应中衡，而人脉应之，所以浮毛而见于外也。）冬应中权。（权，秤锤也。冬气闭藏，故应中权，而人脉应之，所以沉石而伏于内也。凡兹规矩权衡者，皆发明阴阳升降之理，以合乎四时脉气之变象也。）是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期，期而相失，如脉所分，分之有期，故知死时。（冬至一阳生，故冬至后四十五日以至立春，阳气以渐而微上，阳微上则阴微下矣。夏至一阴生，故夏至后四十五日以至立秋，阴气以渐而微上，阴微上则阳微下矣。此所谓阴阳有时也。与脉为期者，脉随时而变迁也。期而相失者，谓春规夏矩秋衡冬权不合于度也。如脉所分者，谓五脏之脉，各有所属也。分之有期者，谓衰王各有其时也。知此者，则知死生之时矣。）微妙在脉，不可不察，察之有纪，从阴阳始，始之有经，从五行生，生之有度，四时为宜，（脉之微妙，亦惟阴阳五行为之经纪，而阴阳五行之生，各有其度。如阳生于冬至，阴生于夏至，木生于亥，火生于寅，金生于巳，水土生于申，此四时生王各有其宜也。纪，纲纪也。经，经常也。即大纲小纪之义。）补泻勿失，与天地如一，（天地之道，损有余而补不足。易曰天道亏盈而益谦，地道变盈而流谦。故不足则当补，有余则当泻，补泻不失其宜，则与天地之道如一矣。）得一之精，以知死生。（一之精者，天人一理之精微也。天地之道，阳主乎动，阴主乎静，阳来则生，阳去则死。知天道之所以不息者，则知人之所以死生矣。）是故声合五音，色合五行，脉合阴阳。（声合宫商角征羽，色合金木水火土，脉合四时阴阳，虽三者若乎有分，而理则一也。）是故持脉有道，虚静为保。（凡持脉之道，一念精诚，最嫌扰乱，故必虚其心，静其志，纤微无间，而诊道斯为全矣。保，不失也。）春日浮，如鱼之游在波。（脉得春气，虽浮动而未全出，故如鱼之游在波也。）夏日在肤，泛泛乎万物有余。（脉得夏气，则洪盛于外，故泛泛乎如万物之有余也。）

　　秋日下肤，蛰虫将去。（脉得秋气，则洪盛渐敛，故如欲蛰之虫将去也。）冬日在骨，蛰虫周密，君子居室。（脉得冬气，沉伏在骨，故如蛰虫之周密。君子之于斯时，亦当体天地闭藏之道，而居于室也。）故曰：知内者按而纪之，知外者终而始之。此六者持脉之大法。（内言脏气，藏象有位，故可按而纪之。外言经气，经脉有序，故可终而始之。然必知此四时内外六者之法，则脉之时动，病之所在，及病变之或内或外，皆可得而知也，故为持脉之大法。）

　　五卷　脉色类

　　十、四时脏脉病有太过不及

　　（素问玉机真藏论）

　　黄帝问曰：春脉如弦，何如而弦？岐伯曰：春脉者肝也，东方木也，万物之所以始生也，故其气来 弱轻虚而滑，端直以长，故曰弦，反此者病。（弦者，端直以长，状如弓弦有力也。然 弱轻虚而滑，则弦中自有和意，肝脏主之。扁鹊曰：春脉弦者，肝东方木也，万物始生，未有枝叶，故其脉之来，濡弱而长，故曰弦。 ，软同。）帝曰：何如而反？岐伯曰：其气来实而强，此谓太过，病在外；其气来不实而微，此谓不及，病在中。（其气来实而强，弦之过也。其气来不实而微，弦之不及也。皆为弦脉之反。太过者病在外，不及者病在中，盖外病多有余，内病多不足，此其常也。下准此。）帝曰：春脉太过与不及，其病皆何如？岐伯曰：太过则令人善忘，忽忽眩冒而巅疾；其不及则令人胸痛引背，下则两胁 满。（忘，当作怒。本神篇曰：肝气虚则恐，实则怒。气交变大论曰：岁木太过，甚则忽忽善怒，眩冒巅疾。皆同此义。忽忽，恍忽不爽也。冒，闷昧也。巅疾，疾在顶巅也。足厥阴之脉会于巅上，贯膈布胁肋，故其为病如此。 音区，腋下胁也。）

　　帝曰：善。夏脉如钩，何如而钩？岐伯曰：夏脉者心也，南方火也，万物之有以盛长也，故其气来盛去衰，故曰钩，反此者病。（钩者，举指来盛，去势似衰。盖脉盛于外而去则无力，阳之盛也，心脏主之。扁鹊曰：夏脉钩者，心南方火也，万物之所茂，垂枝布叶，皆下曲如钩，故其脉之来疾去迟，故曰钩。长，上声。）帝曰：何如而反？岐伯曰：其气来盛去亦盛，此谓太过，病在外；其气来不盛去反盛，此谓不及，病在中。（其气来盛去亦盛，钩之过也。其来不盛去反盛，钩之不及也。皆为钩脉之反。去反盛者，非强盛之谓。凡脉自骨肉之分，出于皮肤之际，谓之来；自皮肤之际，还于骨肉之分，谓之去。来不盛、去反盛者，言来则不足，去则有余，即消多长少之意。故扁鹊于春肝夏心秋肺冬肾，皆以实强为太过，病在外；虚微为不及，病在内。辞虽异而意则同也。）帝曰：夏脉太过与不及，其病皆何如？岐伯曰：太过则令人身热而肤痛，为浸淫；其不及则令人烦心，上见咳唾，下为气泄。（夏脉太过，则阳有余而病在外，故令人身热肤痛，而浸淫流布于形体。不及则君火衰而病在内，故上为心气不足而烦心，虚阳侵肺而咳唾，下为不固而气泄。以本经脉起心中，出属心系，下膈络小肠，又从心系却上肺故也。）

　　帝曰：善。秋脉如浮，何如而浮？歧伯曰：秋脉者肺也，西方金也，万物之所以收成也，故其气来轻虚以浮，来急去散故曰浮，反此者病。（浮者，轻虚之谓。来急去散者，以秋时阳气尚在皮毛也，肺脏主之。扁鹊曰：秋脉毛者，肺西方金也，万物之所终，草木华叶，皆秋而落，其枝独在，若毫毛也，故其脉之来，轻虚以浮，故曰毛。）帝曰：何如而反？岐伯曰：其气来毛而中央坚、两旁虚，此谓太过，病在外；其气来毛而微，此谓不及，病在中。（中央坚，浮而中坚也。

　　凡浮而太过，浮而不及，皆浮之反，而病之在内在外，义与前同。）帝曰：秋脉太过与不及，其病皆何如？岐伯曰：太过则令人逆而背痛，愠愠然；其不及则令人喘，呼吸少气而咳，上气见血，下闻病音。（肺脉起中焦，下络大肠，还循胃口，上膈属肺，其脏附背，故太过则逆气为壅而背痛见于外。愠愠，悲郁貌。其不及则喘咳短气，气不归原，所以上气。阴虚内损，所以见血。下闻病音，谓喘息则喉下有声也。）

　　帝曰：善。冬脉如营，何如而营？岐伯曰：冬脉者肾也，北方水也，万物之所以合藏也，故其气来沉以搏，故曰营，反此者病。（营者，营叠之谓，如士卒之团聚不散，亦沉石之义也，肾脏主之。扁鹊曰：冬脉石者，肾北方水也，万物之所藏也，盛冬之时，水凝如石，故其脉之来，沉濡而滑，故曰石。甲乙经亦作沉以濡。）帝曰：何如而反？岐伯曰：其气来如弹石者，此谓太过病在外；其去如数者，此谓不及，病在中。（来如弹石者，其至坚强，营之太过也。其去如数者，动止疾促，营之不及也。盖数本属热，而此真阴亏损之脉，亦必紧数。然愈虚则愈数，原非阳强实热之数，故云如数，则辨析之意深矣。此而一差，祸如反掌也。太过病在外，不及病在中，义俱同前。数音朔。）帝曰：冬脉太过与不及，其病皆何如？岐伯曰：太过则令人解 ，脊脉痛而少气不欲言；其不及则令人心悬如病饥，眇中清，脊中痛，少腹满，小便变。帝曰：善。（冬脉太过，阴邪胜也。阴邪胜，则肾气伤，真阳虚，故令人四体懈怠，举动不精，是谓解 。脊痛者，肾脉之所至也。肾藏精，精伤则无气，故少气不欲言。皆病之在外也。其不及则真阴虚，虚则心肾不交，故令人心悬而怯如病饥也。季胁下空软之处曰眇中，肾之旁也。肾脉贯脊属肾络膀胱，故为脊痛腹满小便变等证。变者，谓或黄或赤、或为遗淋、或为癃闭之类，由肾水不足而然。是皆病之在中也。解 义详疾病类五十。 音迹。眇音秒。）

　　帝曰：四时之序，逆从之变异也，然脾脉独何主？（上文言肝心肺肾之脉，既分四时，而逆从之变，自皆有异，然脾亦一脏，当有所主也。）歧伯曰：脾脉者土也，孤脏以灌四旁者也。（脾属土，土为万物之本，故营运水谷，化津液以灌溉于肝心肺肾之四脏者也。土无定位，分王四季，故称为孤脏。详见藏象类七。）帝曰：然则脾善恶可得见之乎？岐伯曰：善者不可得见，恶者可见。（脾无病则灌溉周而四脏安，不知脾力之何有，故善者不可得见。脾病则四脏亦随而病，故恶候见矣。）帝曰：恶者何如可见？歧伯曰：其来如水之流者，此谓太过，病在外；如鸟之喙者，此谓不及，病在中。

　　（如水之流者，滑而动也。如鸟之喙者，锐而短也。太过病在外，不及病在中，义俱同前。喙，一本作啄。喙音诲，也。）帝曰：夫子言脾为孤脏，中央土以灌四旁，其太过与不及，其病皆何如？岐伯曰：太过则令人四肢不举；其不及则令人九窍不通，名曰重强。（脾土太过病在外，故令人四肢不举，以脾主四肢而湿胜之也。不及病在中，故令人九窍不通，以脾气弱则四脏皆弱而气不行也。重强，不柔和貌，沉重拘强也。愚按：本篇脾脉一条云：其来如水之流者，此为太过。

　　平人气象论曰：如水之流曰脾死。此其一言太过，一言危亡，词同意异，岂无所辨？盖水流之状，滔滔洪盛者，其太过也。溅溅不返者，其将竭也。凡此均谓之流，而一盛一危，迥然有异，故当详别其状，而勿因词害意也。又如太过则令人四肢不举，此以在外之标而概言之，故曰太过。若脾虚不能胜湿者，岂亦同太过之谓耶？溅音笺，浅而疾也。）帝瞿然而起，再拜而稽首曰：善。吾得脉之大要，天下至数，五色脉变，揆度奇恒，道在于一。（瞿然，敬肃貌。道在于一，言至数脉变虽多，而理则一而已矣。）神转不回，回则不转，乃失其机。（神即生化之理，不息之机也。五气循环，不愆其序，是为神转不回。若却而回返，则逆其常候而不能运转，乃失生气之机矣。）至数之要，迫近以微。（至数之要，即道在于一，是诚切近人身而最称精微者也。）着之玉版，藏之脏腑，每旦读之，名曰玉机。（着之玉版以传不朽。藏之脏腑以志不忘。名曰玉机，以璇玑玉衡可窥天道，而此篇神理可窥人道，故以并言，而实则珍重之辞也。上文自至数以至玉机，又见玉版论要篇，详论治类十四。）

　　五卷　脉色类

　　十一、脉分四时无胃曰死

　　（素问平人气象论）

　　平人之常气禀于胃，胃者平人之常气也，人无胃气曰逆，逆者死。（土得天地中和之气，长养万物，分王四时，而人胃应之。凡平人之常，受气于谷，谷入于胃，五脏六腑皆以受气，故胃为脏腑之本。此胃气者，实平人之常气，有不可以一刻无者，无则为逆，逆则死矣。胃气之见于脉者，如玉机真藏论曰：脉弱以滑，是有胃气。终始篇曰：邪气来也紧而疾，谷气来也徐而和。是皆胃气之谓。大都脉代时宜无太过无不及，自有一种雍容和缓之状者，便是胃气之脉。）

　　春胃微弦曰平，春令木王，其脉当弦，但宜微弦而不至太过，是得春胃之充和也，故曰平。（弦义见前章。按：此前后诸篇，皆以春弦夏钩秋毛冬石分四季所属者，在欲明时令之脉，不得不然也。然脉之迭见，有随时者，有不随时者。

　　故或春而见钩，便是夏脉，春而见毛，便是秋脉，春而见石，便是冬脉，因变知病，圆活在人，故有二十五变之妙。若谓春必弦、夏必钩，则殊失胃气之精义矣。）弦多胃少曰肝病，（弦多者，过于弦也。胃少者，少和缓也。是肝邪之胜，胃气之衰，故为肝病。）但弦无胃曰死，（但有弦急而无充和之气者，是春时胃气已绝，而肝之真藏见也，故曰死。）胃而有毛曰秋病，（毛为秋脉属金，春时得之，是为贼邪。以胃气尚存，故至秋而后病。）毛甚曰今病，（春脉毛甚，则木被金伤，故不必至秋，今即病矣。）藏真散于肝，肝藏筋膜之气也。（春木用事，其气升散，故藏真之气散于肝，而肝之所藏则筋膜之气也。金匮真言论曰：东方青色，入通于肝，是以知病之在筋也。藏，上去声，下平声。后皆同。）

　　夏胃微钩曰平，（夏令火王，其脉当钩，但宜微钩而不至太过，是得夏胃之和也，故曰平。钩义见前章。）钩多胃少曰心病，（钩多者，过于钩也。胃少者，少充和也。是心火偏胜，胃气偏衰，故为心病。）但钩无胃曰死，（但有钩盛而无平和之气者，是夏时胃气已绝，而心之真藏见也，故死。）胃而有石曰冬病，（石为冬脉属水，夏时得之，是为贼邪。以胃气尚存，故至冬而后病。）石甚曰今病，（夏脉石甚则无胃气，火被水伤已深，故不必至冬，今即病矣。）藏真通于心，心藏血脉之气也。（夏火用事，其气炎上，故藏真之气通于心，而心之所藏则血脉之气也。金匮真言论曰：南方赤色，入通于心，是以知病之在脉也。）

　　长夏胃微 弱曰平，（长夏属土，虽主建未之六月，然实兼辰戌丑未四季之月为言也。四季土王之时，脉当 弱，但宜微有 弱而不至太过，是得长夏胃气之和缓也，故曰平。 ，软同。）弱多胃少曰脾病，（弱多胃少，则过于弱而胃气不足，以土王之时而得之，故为脾病。）但代无胃曰死，（代，更代也。脾主四季，脉当随时而更，然必欲皆兼和 ，方得脾脉之平。若四季相代，而但弦但钩但毛但石，是但代无胃，见真藏也，故曰死。代脉详义见本类前第四章及疾病类二十五。） 弱有石曰冬病，（石为冬脉属水，长夏阳气正盛而见沉石之脉，以火土气衰而水反乘也，故至冬而病。）弱甚曰今病，（弱，当作石。长夏石甚者，火土大衰，故不必至冬，今即病矣。）藏真濡于脾，脾藏肌肉之气也。（长夏湿土用事，其气濡润，故脏真之气濡于脾，而脾之所藏，则肌肉之气也。金匮真言论曰：中央黄色，入通于脾，是以知病之在肉也。）

　　秋胃微毛曰平，（秋令金王，其脉当毛，但宜微毛而不至太过，是得秋胃之和也，故曰平。毛者，脉来浮涩，类羽毛之轻虚也。）毛多胃少曰肺病，（毛多胃少，是金气偏胜而少和缓之气也，故为肺病。）但毛无胃曰死，但毛无胃，是秋时胃气已绝，而肺之真藏见也，故死。）毛而有弦曰春病，（弦为春脉属木，秋时得之，以金气衰而木反乘也，故至春木王时而病。）弦甚曰今病，（秋脉弦甚，是金气大衰，而木寡于畏，故不必至春，今即病矣。）藏真高于肺，以行荣卫阴阳也。

　　（秋金用事，其气清肃，肺处上焦，故藏真之气高于肺，肺主乎气而营行脉中、卫行脉外者，皆自肺宣布，故以行营卫阴阳也。）

　　冬胃微石曰平，（冬令水王，脉当沉石，但宜微石而不至太过，是得冬胃之和也，故曰平。石者，脉来沉实，如石沉水之谓。）石多胃少曰肾病，（石多胃少，是水气偏胜，反乘土也，故为肾病。）但石无胃曰死，（但石无胃，是冬时胃气已绝，而肾之真藏见也，故死。）石而有钩曰夏病，（钩为夏脉属火，冬时得之，以水气衰而火反侮也，故至夏火王时而病。）钩甚曰今病，（冬脉钩甚，是水气大衰而火寡于畏，故不必至夏，今即病矣。）藏真下于肾，肾藏骨髓之气也。（冬水用事，其气闭藏，故藏真之气下于肾，而肾之所藏，则骨髓之气也。金匮真言论曰：北方黑色，入通于肾，是以知病之在骨也。）

　　胃之大络，名曰虚里，贯膈络肺，出于左乳下，其动应衣，脉宗气也。（土为万物之母，故上文四时之脉，皆以胃气为主。此言胃气所出之大络，名曰虚里，其脉从胃贯膈，上络于肺而出左乳之下，其动应于衣，是为十二经脉之宗，故曰脉宗气也。宗，主也，本也。盖宗气积于膻中，化于水谷而出于胃也。经脉篇所载十五络，并此共十六络，详具十六络穴图中。又脾为阴土义，详疾病类五十二。）盛喘数绝者，则病在中；（若虚里动甚而如喘，或数急而兼断绝者，由中气不守而然，故曰病在中。数音朔。）结而横，有积矣；（胃气之出，必由左乳之下，若有停阻则结横为积，故凡患 者多在左肋之下，因胃气积滞而然。如五十六难曰，肝之积名曰肥气在左胁下者，盖以左右上下分发五行而言耳，而此实胃气所主也。）绝不至曰死。（虚里脉绝者，宗气绝也，故必死。）乳之下，其动应衣，宗气泄也。（前言应衣者，言其微动，似乎应衣，可验虚里之胃气。此言应衣者，言其大动，真有若与衣俱振者，是宗气不固而大泄于外，中虚之候也。

　　愚按：虚里跳动，最为虚损病本，故凡患阴虚劳怯，则心下多有跳动，及为惊悸慌张者，是即此证，人止知其心跳而不知为虚里之动也。但动之微者病尚微，动之甚者病则甚，亦可因此以察病之轻重。凡患此者，余常以纯甘壮水之剂，填补真阴，活者多矣。然经言宗气之泄，而余谓真阴之虚，其说似左，不知者必谓谬诞，愚请竟其义焉。夫谷入于胃，以传于肺，五脏六腑，皆以受气，是由胃气而上为宗气也。气为水母，气聚则水生，是由肺气而下生肾水也。今胃气传之肺，而肾虚不能纳，故宗气泄于上，则肾水竭于下，肾愈虚则气愈无所归，气不归则阴愈虚矣。气水同类，当求相济，故凡欲纳气归原者，惟有补阴以配阳一法。）

　　五卷　脉色类

　　十二、逆从四时无胃亦死

　　（素问平人气象论）

　　岐伯曰：脉从阴阳病易已，脉逆阴阳病难已。（素问平人气象论。阴病得阴脉，阳病得阳脉，谓之从，从者易已；脉病相反者为逆，逆者难已。）脉得四时之顺，曰病无他；脉反四时及不间脏，曰难已。（春得弦，夏得钩，秋得毛，冬得石，谓之顺四时，虽曰有病，无他虞也。脉反四时，义如下文，及不间脏，皆为难已。不间脏者，如木必乘土则肝病传脾，土必乘水则脾病传肾之类，是皆传其所胜，不相假借，脉证得此，均名鬼贼，其气相残，为病必甚。若间其所胜之脏而传其所生，是谓间脏，如肝不传脾而传心，心不传肺而传脾，其气相生，虽病亦微。故标本病传论曰，间者并行，指间脏而言也；甚者独行，指不间脏而言也。五十三难曰：七传者死，间脏者生。七传者，传其所胜也。间脏者，传其所生也。皆此之谓。考之吕氏注五十三难曰：间脏者，间其所胜之脏而相传也。心胜肺，脾间之；脾胜肾，肺间之；肺胜肝，肾间之；肾胜心，肝间之；肝胜脾，心间之。此谓传其所生也。其说亦通。又玉机真藏论曰：五脏有病，则各传其所胜。不治，法三月若六月，若三日若六日，传五脏而当死，是顺传所胜之次。即此不间脏之义也。详藏象类二十四。

　　间，去声。）脉有逆从四时，未有脏形，春夏而脉瘦，秋冬而脉浮大，命曰逆四时也。（逆，反也。从，顺也。凡脉之逆从四时者，虽未有真脏之形见，若春夏以木火之令，脉当浮大而反见瘦小，秋冬以金水之令，脉当沉细而反见浮大者，是皆逆四时也。）风热而脉静，泄而脱血脉实，病在中脉虚，病在外脉涩坚者，皆难治，命曰反四时也。（风热者，阳邪也，脉宜大而反静；泄而脱血，伤其阴也，脉宜虚而反实；病在脏中，脉当有力而反虚；病在肌表，脉当浮滑而反涩坚者，皆为相反难治之证，亦犹脉之反四时也。）人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。所谓脉不得胃气者，肝不弦、肾不石也。（人生所赖者水谷，故胃气以水谷为本，而五脏又以胃气为本。若脉无胃气，而真脏之脉独见者死，即前篇所谓但弦无胃、但石无胃之类是也。然但弦但石虽为真脏，若肝无气则不弦，肾无气则不石，亦由五脏不得胃气而然，与真脏无胃者等耳。）

　　黄帝曰：（素问玉机真藏论。）凡治病察其形气色泽，脉之盛衰，病之新故，乃治之无后其时。（察其形气色泽、脉之盛衰、病之新故者，是即六十一难所谓望闻问切之法也。既得病情，盒饭速治，若后其时，病必日深，此切戒之词也。）

　　形气相得，谓之可治；（形盛气盛，形虚气虚，是相得也。）色泽以浮，谓之易已；（泽，润也。浮，明也。颜色明润者，病必易已也。）脉从四时，谓之可治；（脉顺四时者，其气和，故可治。）脉弱以滑，是有胃气，命曰易治，取之以时。（谷气来也徐而和，故脉弱以滑者，是得胃气，命曰易治也。）形气相失，谓之难治；（形盛气虚，气盛形虚，皆为相失。此下四节，皆言难治也。）色夭不泽，谓之难已；（夭，晦恶也。不泽，枯焦也。）肺实以坚，谓之益甚；（邪气来也紧而疾，故实以坚者，病必益甚。）脉逆四时，为不可治。（脉逆四时，义如下文。）必察四难而明告之。（形气色脉，如上四节之难治者，谓之四难。必察其详而明告病家，欲其预知吉凶，庶无后怨。）所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时。（春得肺脉，金克木也。夏得肾脉，水克火也。秋得心脉，火克金也。冬得脾脉，土克水也。加之悬绝沉涩，则阴阳偏绝，无复充和之胃气矣，是逆四时之脉也。）未有脏形，于春夏而脉沉涩，秋冬而脉浮大，名曰逆四时也。病热脉静，泄而脉大，脱血而脉实，病在中脉实坚，病在外脉不实坚者，皆难治。（此节与上文平人气象论者略同。盖言脉与时逆者为难治，脉与证逆者亦难治也。如病热脉静者，阳证得阴脉也。泄而脉大、脱血而脉实者，正衰而邪进也。此义与前大同。惟病在中脉实坚、病在外脉不实坚者皆难治，与上文平人气象论者似乎相反。但上文云病在中脉虚，言内积之实者，脉不宜虚也；此云病在中脉实坚，言内伤之虚者，脉不宜实坚也。前云病在外脉涩坚，言外邪之盛者，不宜涩坚，以涩坚为沉阴也；此言病在外脉不实坚，言外邪方炽者，不宜无力，以不实坚为无阳也。四者之分，总皆正不胜邪之脉，故曰难治。词若相反，理则实然，新校正以谓经误，特未达其妙耳。）

　　五卷　脉色类

　　十三、五脏平病死脉胃气为本

　　（素问平人气象论）

　　夫平心脉来，累累如连珠，如循琅 ，曰心平，（琅 ，按符瑞图曰：玉而有光者。说文曰：琅 似珠。脉来中手如连珠、如琅 者，言其盛满滑利，即微钩之义也，是为心之平脉。前篇脉分四时，已悉五脏平病死脉，而此则详言其形也。琅 ，音郎干。）夏以胃气为本。（钩而和也。）病心脉来，喘喘连属，其中微曲，曰心病。（喘喘连属，急促相仍也。

　　其中微曲，即钩多胃少之义，故曰心病。）死心脉来，前曲后居，如操带钩，曰心死。（操，持也。前曲者，谓轻取则坚强而不柔。后居者，谓重取则牢实而不动。如持革带之钩，而全失充和之气，是但钩无胃也。故曰心死。）

　　平肺脉来，厌厌聂聂，如落榆荚，曰肺平，（厌厌聂聂，众苗齐秀貌。如落榆荚，轻浮和缓貌。即微毛之义也，是为肺之平脉。聂，鸟结切。）秋以胃气为本。（毛而和也。）病肺脉来，不上不下，如循鸡羽，曰肺病。（不上不下，往来涩滞也。如循鸡羽，轻浮而虚也。亦毛多胃少之义，故曰肺病。）死肺脉来，如物之浮，如风吹毛，曰肺死。（如物之浮，空虚无根也。如风吹毛，散乱无绪也。亦但毛无胃之义，故曰肺死。）

　　平肝脉来， 弱招招，如揭长竿末梢，曰肝平，（招招，犹迢迢也。揭，高举也。高揭长竿，梢心柔 ，即和缓弦长之义，是为肝之平脉。 音软。）春以胃气为本。（弦而和也。）病肝脉来，盈实而滑，如循长竿，曰肝病。（盈实而滑，弦之甚过也。如循长竿 无末梢之和 也。亦弦多胃少之义，故曰肝病。）死肝脉来，急益劲，如新张弓弦，曰肝死。（劲，强急也。如新张弓弦，弦之甚也。亦但弦无胃之义，故曰肝死。）

　　平脾脉来，和柔相离，如鸡践地，曰脾平，（和柔，雍容不迫也。相离，匀净分明也。如鸡践地，从容轻缓也。此即充和之气，亦微 弱之义，是为脾之平脉。）长夏以胃气为本。（ 而和也。）病脾脉来，实而盈数，如鸡举足，曰脾病。

　　（实而盈数，强急不和也。如鸡举足，轻疾不缓也。前篇言弱多胃少，此言实而盈数，皆失中和之气，故曰脾病。）死脾脉来，锐坚如鸟之喙，如鸟之距，如屋之漏，如水之流，曰脾死。（如鸟之喙，如鸟之距，言坚锐不柔也。如屋之漏，点滴无伦也。如水之流，去而不返也。是皆脾气绝而怪脉见，亦但代无胃之义，故曰脾死。喙音诲，嘴也。距，权与切，鸡足钩距也。）

　　平肾脉来，喘喘累累如钩，按之而坚，曰肾平，（冬脉沉石，故按之而坚。若过于石，则沉伏不振矣。故必喘喘累累，如心之钩，阴中藏阳，而得微石之义，是为肾之平脉。）冬以胃气为本。（石而和也。）病肾脉来，如引葛，按之益坚，曰肾病。（脉如引葛，坚搏牵连也。按之益坚，石甚不和也。亦石多胃少之义，故曰肾病。）死肾脉来，发如夺索，辟辟如弹石，曰肾死。（索如相夺，其劲必甚。辟辟如弹石，其坚必甚，即但石无胃之义，故曰肾死。愚按：十五难所载平病死脉，与本经互有异同。如以厌厌聂聂、如循榆叶为春平，如鸡举足为夏病，蔼蔼如车盖、按之而益大曰秋平，按之萧索、如风吹毛曰秋死，上大下兑、濡滑如雀之啄曰冬平，啄啄连属、其中微曲曰冬病，来如解索、去如弹石曰冬死，此皆与本经之不同者也。至于如引葛、如夺索、如鸟之喙、如鸟之距、 弱招招如揭长竿末梢、喘喘累累如钩而坚之类，又皆不载，不知何故异同颠倒若此？意者其必有误或别有所谓耶？且难经之义，原出本论，学人当以本经为主。）

　　五卷　脉色类

</div>
    <div class="pagination">
<a href="类经_page9.html">上一页</a><span>...</span><a href="类经_page5.html">5</a><a href="类经_page6.html">6</a><a href="类经_page7.html">7</a><a href="类经_page8.html">8</a><a href="类经_page9.html">9</a><span class="current-page">10</span><a href="类经_page11.html">11</a><a href="类经_page12.html">12</a><a href="类经_page13.html">13</a><a href="类经_page14.html">14</a><a href="类经_page15.html">15</a><span>...</span><a href="类经_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
