<!DOCTYPE html>
<html>
<head>
    <meta charset="UTF-8">
    <title>证类本草 - 第 64 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 64 页/共 244 页</h1>
    <div class="content">　　锡铜镜鼻

　　臣禹锡等谨按月闭通用药云：锡铜镜鼻，平。主女子血闭，症瘕，伏肠，绝孕及伏尸邪气。生桂阳山谷。

　　陶隐居云：此物与胡粉异类，而今共条，当以其非只成一药，故以附见锡品中也。古无纯铜作镜者，皆用锡杂之，《别录》用铜镜鼻，即是今破古铜镜鼻尔。用之当烧令赤内酒中饮之。若置醯中出入百过，亦可捣也。铅与锡，《本经》云生桂阳，今则乃出临贺，犹是分桂阳所置。铅与锡相似，而入用大异。唐本注云：临贺出者名铅，一名白 ，唯此一处资天下用，其锡出银处皆有之。虽相似，而入用大异也。今按别本注云：凡铸镜皆用锡和，不尔即不明白，故言锡铜镜鼻，今广陵者为胜。臣禹锡等谨按药性论云：铜镜鼻，微寒。主治产后余疹刺痛三十六候，取七枚投醋中，熬过呷之。亦可入当归、芍药煎服之。药诀云：镜鼻，味酸，冷，无毒。日华子云：古鉴，平，微毒。辟一切邪魅，女人鬼交，飞尸蛊毒，小儿惊痫，百虫入人耳鼻中，将就彼敲，其虫即出。又催生，及治暴心痛，并烧酒淬服之。

　　图经文具铅、锡条下。

　　圣惠方：治小儿卒中客忤。用铜照子鼻烧令赤，着少许酒中淬过，少少与儿服之。

　　卷第五

　　铜青

　　平，微毒。治妇人血气心痛，合金疮，止血，明目，去肤赤息肉。生铜皆有青，青则铜之精华，铜器上绿色是，北庭 者最佳。治目时淘洗用。（新补 见陈藏器、日华子。）

　　陈藏器云：陶云青铜不入方用。按青铜明目，去肤赤，合金疮，止血，入水不烂，令疮青黑。生熟铜皆有青，即是铜之精华，大者即空绿，以次空青也。铜青独在铜器上绿色者是。经验方：治痰涎潮盛，卒中不语，备急大效。碧琳丹：生碌二两净洗，于乳钵内研细，以水化去石澄清，同碌粉慢火熬令干，是取辰日辰时于辰位上修合，再研匀入麝香一分同研，以糯米糊和丸如弹子大，阴干。如卒中者，每丸作二服，用薄荷酒研下。瘫缓一切风，用朱砂酒研化下，候吐涎出，沫青碧色，泻下恶物。又方：治小儿绿云丹：不计分两，研细如粉，用醋面糊和丸如鸡头大。每有中者，才觉便用薄荷酒磨下一丸，须臾便吐，其涎如胶，令人以手拔之候吐罢，神效。

　　卷第五

　　井底沙

　　至冷，主治汤火烧疮用。

　　千金方：蝎螫人。以井底泥涂敷之，温则易之。肘后方：卧忽不寤，勿以火照，火照之杀人。但痛啮其踵及足拇指甲际，而多唾其面即活。井底泥涂目毕，令人垂头于井中，呼其姓名便起。又方：治妊娠得时疫病令胎不伤，取井底泥敷心下。

　　卷第五

　　代赭

　　代赭　味苦、甘，寒，无毒。主鬼疰，贼风，蛊毒，杀精物恶鬼，腹中毒邪气，女子赤沃漏下，带下百病，产难，胞衣不出，堕胎，养血气，除五脏血脉中热，血痹血瘀，大人、小儿惊气入腹及阴痿不起。一名须丸，出姑幕者名须丸，出代郡者名代赭。一名血师。生齐国山谷。赤红青色如鸡冠有泽，染爪甲不渝者良。采无时。（畏天雄。）

　　陶隐居云：旧说云是代郡城门下土。江东久绝，顷魏国所献，犹是彼间赤土尔，非复真物，此于俗用乃疏，而为仙方之要，并与戎盐、卤咸皆是急须。唐本注云：此石多从代州来，云山中采得，非城门下土，又言生齐地山谷。今齐州亭山出赤石，其色有赤、红、青者。其赤者，亦如鸡冠且润泽，土人唯采以丹楹柱，而紫色且暗，此物与代州出者相似，古来用之。今灵州鸣沙县界河北，平地掘深四、五尺得者，皮上赤滑，中紫如鸡肝，大胜齐、代所出者。

　　臣禹锡等谨按药性论云：代赭，使，雁门城土，干姜为使，味甘，平。治女子崩中，淋沥不止，疗生子不落，末，温服之，辟鬼魅。萧炳云：代赭，臣。日华子云：代赭，畏附子。止吐血，鼻衄，肠风，痔 ，月经不止，小儿惊痫，疳疾，反胃，止泻痢，脱精，尿血，遗溺，金疮长肉，安胎，健脾，又治夜多小便。

　　图经曰：代赭，生齐国山谷，今河东、京东山中亦有之，以赤红青色如鸡冠有泽，染爪甲不者良。古方紫丸治小儿用代赭，云无真者，以左顾牡蛎代使，乃知真者难得。今医家所用，多择取大块，其上文头有如浮沤丁者为胜，谓之丁头代赭，采无时。次条又有白垩，生邯郸山谷，即画家所用者，多而且贱，一名白善土。胡居士云：始兴小桂县晋阳乡有白善，俗方稀用。今处处皆有，人家往往用以浣衣。《山海经·西山经》石 （音跪）之山，其阴灌水出焉，而北流于愚水，其中有流赭，以涂牛马无病。郭璞注云：赭，赤土也。今人以朱涂牛角，云以辟恶。又云：大次之山，其阳多垩。又《北山经》天池之山，其中多黄垩。又《中山经》葱聋之山，其中有大谷，多白、黑、青、黄垩。注云：言有杂色之垩也。然则赭以西土者为贵，垩有五色，入药唯白者耳。

　　雷公云：凡使，不计多少，用蜡水细研尽，重重飞过，水面上有赤色如薄云者去之。然后用细茶脚汤煮之，一伏时了，取出又研一万匝，方入用。净铁铛一口，着火得铛热底赤，即下白蜡一两于铛底逡巡间，便投新汲水冲之于中，沸一、二千度了，如此放冷，取出使之。斗门方：治小肠气。用血师一两，米醋一升，以火烧血师通赤，淬入醋中，以淬竭为度，捣罗如面。

　　用汤调下一大钱，即瘥如神矣。血师即代赭也。御药院治风疹疼痒不可忍。赤土不计多少研碎，空心温酒调下一钱。丹房镜源云：代赭出金色。别说云：谨按；今处州岁贡，数不啻万斤，其色亦丹鲜。

　　衍义曰：代赭，方士炉火中多用，丁头、光泽、坚实、赤紫色者佳。白垩，即白善土，京师之白土子。方寸许切成段，鬻于市，人得以浣衣。今人合王瓜，等分为末，汤点二钱服，治头痛。赤土，今公府用以饰椽柱者。水调细末一、二钱服，以治风疹。

　　卷第五

　　石燕

　　石燕　以水煮汁饮之，主淋有效。妇人难产，两手各把一枚，立验。出零陵。

　　唐本注云：俗云因雷雨则从石穴中出，随雨飞堕者，妄也。永州祁阳县西北百一十五里土岗上，掘深丈余取之。形似蚶而小，坚重如石也。臣禹锡等谨按蜀本注云：《尔雅》云：蠃小者 （音含）。今按陈藏器本草云：石燕，主消渴，取水牛鼻和煮饮之。自死者鼻，不如落崖死者良。（唐本先附）臣禹锡等谨按萧炳云：别有乳洞中食乳有命者，亦名石燕，似蝙蝠口方，生气物也。日华子云：石燕，凉，无毒。出南土穴中，凝强似石者佳。

　　图经曰：石燕，出零陵郡，今永州祁阳县江旁沙滩上有之。形似蚶而小，其实石也。或云生山洞中，因雷尔则飞出，堕于沙上而化为石，未审的否？今人以催生，令产妇两手各握一枚，须臾子则下。采无时。

　　食疗云：在乳穴石洞中者，冬月采之堪食。余月采者，只堪治病，不堪食也。又，治法：取石燕二七枚，和五味炒令熟，以酒一斗，浸三日，即每夜卧时饮一、两盏，随性也。甚能补益，能吃食，令人健力也。圣惠方：治伤寒，小腹胀满，小便不通。用石燕捣罗为末，不计时候，葱白汤调半钱，得通为度。简要济众：治淋疾。石燕子七个，捣如黍米粒大，新桑根白皮三两，锉如豆粒，同拌令匀，分作七贴。用水一盏煎一贴，取七分去滓，每服空心、午前各一服。灵苑方：治久患肠风痔 一、二十年不瘥，面色虚黄，饮食无味，及患脏腑伤损，多患泄泻，暑月常泻不止，及诸般淋沥，久患消渴，妇人月候湛浊，赤白带下，多年不瘥，应是脏腑诸疾皆主之。用石燕净洗，刷去泥土收之。上每日空心取一枚，于坚硬无油瓷器内，以温水磨服之，如弹丸大者一个分三服，大小以此为准，晚食更一服。若欲作散，须先杵罗为末，以磁石 去杵头铁屑后，更入坚瓷钵内，以硬乳槌研细，水飞过，取白汁如泔乳者，澄去水曝干。每服半钱至一钱，清饭饮调下，温水亦得。此方偏治久年肠风痔，须常服勿令歇，服至及一月，诸疾皆愈。

　　衍义曰：石燕，今人用者如蚬蛤之状，色如土，坚重则石也。既无羽翼，焉能自石穴中飞出，何故只堕沙滩上？此说近妄。《唐本》注：永州土岗上，掘深丈余取之。形似蚶而小，重如石，则此自是一物，余说不可取。溃虚积药中多用。

　　卷第五

　　戎盐

　　味咸，寒，无毒。主明目、目痛，益气，坚肌骨，去毒蛊，心腹痛，溺血吐血，齿舌血出。一名胡盐。生胡盐山及西羌北地酒泉福禄城东南角。北海青、南海赤。十月采。

　　陶隐居云：今俗中不复见卤咸，唯魏国所献虏盐，即是河东大盐，形如结冰圆强，味咸、苦，夏月小润液。虏中盐乃有九种：白盐、食盐，常食者；黑盐，主腹胀气满；胡盐，主耳聋目痛；柔盐，主马脊疮；又有赤盐、驳盐、臭盐、马齿盐四种，并不入食。马齿即大盐，黑盐凝是卤咸，柔盐疑是戎盐，而此戎盐又名胡盐，并主眼痛，二、三相乱。今戎盐虏中甚有，从凉州来，芮芮河南使及北部胡客从敦煌来，亦得之，自是稀少尔。其形作块片，或如鸡鸭卵，或如菱米，色紫白，味不甚咸，口尝气臭，正如 鸡子臭者言真。又河南盐池泥中，自有凝盐如石片，打破皆方，青黑色，善疗马脊疮，又凝世或者。盐虽多种，而戎盐，卤咸最为要用。又巴东朐 县北岸大有盐井，盐水自凝，生粥子盐，方一、二寸，中央突张伞形，亦有方如石膏、博棋者。李云：戎盐味苦，臭。是海潮水浇山石，经久盐凝着石取之。北海者青，南海者紫赤。又云：卤咸即是人煮盐釜底凝强盐滓，如此二说并未详。唐本注云：陶称卤咸，疑是黑盐，此是碱土，议如前说，其戎盐即胡盐。沙州名为秃登盐，廓州名为阴土盐，生河岸山 之阴土石间，块大小不常，坚白似石，烧之不鸣 尔。臣禹锡等谨按陈器云：盐药，味咸，无毒。主眼赤皆烂风赤，细研水和点目中。又入腹去热烦，痰满，头痛，明目，镇心，水研服之。又主 蛇恶虫毒，疥癣，痈肿，瘰 。以前入腹，水消服之，着疮正尔摩敷。生海西南雷、罗诸州山谷。似芒硝末细，入口极冷。南人多取敷疮肿，少有服者，恐极冷，入腹伤人，且宜慎之。日华子云：戎盐，平。助水脏，益精气，除五脏症结，心腹积聚，痛疮疥癣等。即西蕃所出，食者号戎盐，又名羌盐。

　　图经文具食盐条下。

　　陈藏器云：戎盐累卵。丹房镜源云：戎盐，赤、黑二色。累卵，干汞，制丹砂。

　　衍义曰：戎盐，成垛，裁之如枕，细白，味甘、咸。亦功在却血。入肾，治目中瘀赤、涩昏。

　　卷第五

　　大盐

　　味甘、咸，寒，无毒。主肠胃结热，喘逆，胸中病。令人吐。生邯郸及河东池泽。（漏芦为之使。）

　　唐本注云：大盐，即河东印盐也，人之常食者是，形粗于末盐，故以大别之。臣禹锡等谨按萧炳云：大盐，臣。

　　图经文具食盐条下。

　　太平广记：梁四公子传KT 杰曰：交河之间平碛中，掘深数尺有末盐，红紫色鲜，味甘，食之衍义曰：大盐，新者不苦，久则咸苦。今解州盐池所出者，皆成斗子，其形大小不等，久亦。海水煎成者，但味和。二盐互有得失。入药及金银作，多用大盐及解盐。傍海之人多黑色，盖日食鱼盐，此走血之验也。齿缝中血出，盐汤嗽之，及接药入肾。北虏以盐淹尸使不腐

　　卷第五

　　卤咸

　　味苦、咸，寒，无毒。主大热、消渴、狂烦，除邪及下蛊毒，柔肌肤。去五脏肠胃留热结气，心下坚，食已呕逆喘满，明目目痛。生河东盐池。

　　陶隐居云：是煎盐釜下凝滓。唐本注云：卤咸既生河东，河东盐不釜煎，明非凝滓。此是碱土名卤咸，今人熟皮用之，斯则于碱地掘取之。

　　图经文具食盐条下。

　　丹房镜源云：卤盐纯制四黄，作焊药。

　　卷第五

　　浆水

</div>
    <div class="pagination">
<a href="证类本草_page63.html">上一页</a><span>...</span><a href="证类本草_page59.html">59</a><a href="证类本草_page60.html">60</a><a href="证类本草_page61.html">61</a><a href="证类本草_page62.html">62</a><a href="证类本草_page63.html">63</a><span class="current-page">64</span><a href="证类本草_page65.html">65</a><a href="证类本草_page66.html">66</a><a href="证类本草_page67.html">67</a><a href="证类本草_page68.html">68</a><a href="证类本草_page69.html">69</a><span>...</span><a href="证类本草_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
