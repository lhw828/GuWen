<!DOCTYPE html>
<html>
<head>
    <meta charset="UTF-8">
    <title>名医类案 - 第 4 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 4 页/共 32 页</h1>
    <div class="content">　　穆林年五十四岁患中风并小肠疝气二陈汤加呉茰葫芦芭小茴香熟地各一钱【加药妙】
　　祝橘泉治英国公病左瘫不语气上壅医以为中风用顺气祛风之剂弗效祝曰此痰火湿热所致与之清燥化痰前后饮竹沥数升愈
　　王节斋治一壮年人【年壮可吐】忽得暴疾如中风口不能言目不识人四肢不举急投苏合香丸不效王偶过闻之因询其由曰适方陪客饮食后忽得此症【食闭】遂教以煎生姜淡盐汤多饮探吐之吐出饮食数碗而愈
　　虞恒徳治一妇年五十七身肥白春初得中风暴仆不知人事身僵直【实】口噤不语喉如拽锯水饮不能入六脉浮大滑右甚于左【滑为实】以藜芦末一钱加麝香少许灌入鼻窍吐痰一升许【先吐因水饮不能入如无此症小续命为穏】始知人事身体畧能举动急煎小续命汤倍麻黄连进二服覆以衣被得汗渐苏省能转侧但右手足不遂语言蹇澁后以二陈汤加芎归芍药防风羌活等药合竹沥姜汁日进二三服若三四日大便不去则不能言语【脾之脉散舌下】即以东垣导滞丸或润肠丸微利之则言语复正如此调理至六十余得他病而卒
　　江陵府节度使进豨莶丸方臣有弟訮年三十中风牀枕五年百药不瘥有道人钟针者因覩此患可饵豨莶丸必愈其药多生沃壤五月间收洗去土摘其叶及枝头九蒸九曝不必太燥但取蒸黑为度杵为末炼蜜丸梧桐子大空心温酒米饮下二三十丸所患忽加不得忧至四十服必复如故五十服当丁壮奉宣付医院详録又知益州张咏进表云臣因换龙兴观掘得一碑内説修养气术并药二件依方差人采觅其草颇有异金棱银线素根紫荄对节而生蜀号火锨茎叶颇同苍耳谁知至贱之中乃有殊常之效臣自吃至百服眼目精明即至千服须髪乌黑筋力轻健效騐多端臣本州有都押衙罗守一曽因中风坠马失音不语臣与十服其病立痊又僧智严年七十患偏风口眼防斜时时吐涎臣与十服亦便瘥今合一百剂差职员史元奏进【本草】
　　薛已治王进士因劳役失于调养忽然昏愦此元气虚火妄动挟痰而作急令灌童便【童便妙】神思渐爽更用参茋各五钱芎归各三钱元参柴胡山栀炙甘草各一钱服之稍定察其形倦甚又以十全大补加五味麦门冬治之而安【先生得手处在认症确未到处在不言脉】凡人元气素弱或因起居失宜或因饮食劳倦或因用心太过致遗精白浊自汗盗汗或内热晡热潮热发热或口干作渴喉痛舌裂或胸乳膨胀脇肋作痛或头颈时痛晕目花或心神不宁寤而不寐或小便赤澁茎中作痛或便溺余滴脐腹隂冷或形容不充肢体畏寒或鼻气急促或更有一切热症皆是无根虚火但服前汤固其根本【琇按无外感者可遵其法】诸证自息若攻其风热则误矣
　　艾郭武牙关左体瘫不能言口眼牵动神昏欲絶六脉沉细而濇乃中寒湿所致非中风也即以姜汁调白末子【白末子即胆星白附子乌头三味】灌入半盏吐痰四五口又磨至寳丹灌之又吐痰数口气得通张眼四顾惊号大哭片时复昏不语继以五积散加木香南星附子白术茯苓自当日午至来早服药四盏患人方苏三日后大便洞利三行皆是痰积又与虎骨酒服之全愈
　　一男子卒中口眼防斜不能言语遇风寒四肢拘急脉浮而此手足阳明经虚风寒所乗用秦芁升麻汤治之【随脉用药】稍愈乃以补中益气加山栀而痊若口瘖不能言足痿不能行属肾气虚弱名曰痱症宜用地黄饮子治之然此症皆由将息失宜肾水不足而心火暴盛痰滞于胸也轻者自苏重者必死
　　一男子体肥善饮舌本强硬语言不清口眼防斜痰气涌盛肢体不遂薛以为脾虚湿热用六君加煨葛根山栀神曲而痊
　　一人年六十余素善饮两臂作痛恪服祛风治痿之药更加麻木发热体软痰涌腿膝拘痛口噤语澁头目晕重口角流涎身如虫行搔起白屑薛曰臂麻体软脾无用也痰涎自出脾不能摄也口斜语澁脾气伤也头目晕重脾气不能升也痒起白屑脾气不能营也遂用补中益气加神曲半夏茯苓三十余剂诸症悉退又用参术煎膏治之而愈
　　顾宪幕饮食起居失宜左半身并手不遂汗出神昏痰涎上涌用参茋大补之剂汗止而神思渐清颇能履后不守禁左腿自膝至足肿胀甚大重坠如石痛不能忍其痰甚多肝脾肾脉洪大而数重按则软濇朝用补中益气加黄柏知母麦门五味煎送地黄丸晩用地黄丸料加黄柏知母数剂诸症悉退但自弛禁不能全愈耳
　　一男子时疮愈后遍身作痛服愈风丹半身不遂痰涎上涌夜间痛甚薛作风客淫气治以地黄丸而愈【风客淫气精乃亡邪伤肝也补肾即补肝】
　　一老妇两臂不遂语言蹇澁服祛风之药筋挛骨痛此风药亏损肝血益增其病也薛用八珍汤补其气血用地黄丸补其肾水佐以愈风丹而愈
　　一妇人因怒吐痰胸满作痛服四物二陈芩连枳殻之类不应更加祛风之剂半身不遂筋渐挛缩四肢痿软日晡益甚内热口干形体倦怠薛以为郁怒伤肝脾气血复损而然遂用逍遥散补中益气汤六味地黄丸调治喜其谨疾年余愈
　　一妇人脾胃虚弱饮食素少忽痰涌气喘头揺目劄手足掷难以脉观其面色黄中见青此肝木乗脾土用六君加升麻柴胡治之而苏更以补中益气加半夏调理而痊
　　一妇人懐抱郁结筋挛骨痛喉间似有一核【此症甚多】服乌药顺气散等药口眼防斜臂难伸举痰涎愈甚内热晡热食少体倦薛以为郁火伤脾血燥生风所致用加味归脾汤二十余剂形体渐健饮食渐加又服加味逍遥散十余剂痰热少退喉核少利更用升阳益胃汤数剂诸症渐愈但臂不能伸此肝经血少用地黄丸而愈【药剂多寡其法妙妙】
　　车驾王用之卒中昏愦口眼防斜痰气上涌咽喉有声六脉沈伏【中隂】此真气虚而风邪所乗以三生饮一两加人参一两煎服即苏若遗尿手撒口开鼾睡为不治用前药亦有得生者夫前饮乃行经络治寒痰之药有斩关夺旗之功每服必用人参两许驾驱其邪而补助真气否则不惟无益适足以取败矣观先哲用茋附参附等汤其义可见
　　曾公谈録荆芥穗为末以酒调下二三钱凡中风者服之立愈前后甚騐是时顺儿疾已革以酒滴水中调服之立定真再生也
　　江篁南治休宁临塘范本济邑尹之内年五十余夜间卒然晕倒在灶前口眼防斜口角涎流初不知人少间略省面前要火熏灼乃以南星半夏陈皮川芎枳殻僵蚕天麻参茋甘草等药至夜半汗出不止复昏晕甚手足抽掣乃以人参八钱黄茋五钱防风一钱附子七分与之作二三次服逾时吐出药少许并查饮之不吐汗收敛次早颇能言右手能动举苦头痛及遍身痛以人参四钱白术陈皮归芎南星各一钱半夏一钱半白芷七分荆穗秦芁蔓荆子各五分甘草三分加竹沥姜汁夜半因恼怒复晕移时至次早头痛未解要人以手按痛处稍安时时欲人执持两手以人参二钱半夏一钱五分白术归芎南星陈皮白芷荆穗甘草各一钱细辛二分是日头痛稍减晩间复服一剂续加天麻蔓荆子之类出入调治一月而愈
　　江应宿治淮商朱枫野年五十二岁患中风月余逆予诊视六脉滑数长重按无力口角涎流言语蹇澁饮食作呕此七情内伤热胜风动之症调以六君秦艽天麻芩连蒌姜汁竹沥补以六味丸风热渐退手能作字家眷逺来以为饮食少欲求速效请京口一医投十六味流气饮继进滚痰三钱予曰必死是药矣预煎人参一两至夜分果大防神脱厥去不知人予自持参汤灌之复苏予遂辞归白下越旬日而讣音至惜哉此商而儒行者本虚病误投下药是犯虚虚之戒
　　休宁程少溪贾秣陵城年四十八岁三月初旬往茅山进香衣着单薄中途遇雨衣服尽濡止宿旅舎带湿睡卧回入城患中风左手足不遂口眼歪斜言语蹇澁面肿流涎口开眼合手撒喉如拽锯汗出如油呃逆不定昏愦头痛如破烦躁不宁诸医环视议作风痰投以二陈加枳实蒌芩连胆星三四日殊无退症逆予诊视六脉浮大滑重按豁然右大于左一倍此平日酒色过度兼之外感风邪脏腑俱受病而阳明经居多投白虎加小续命汤【明医杂著白虎配附子理中此以白虎合小续命二法俱妙】一匕而呃逆止口闭涎收再二剂眼开呼吸和而诸症递减脉始敛两手停匀已逾险处予有事暂回一二辈流言病症虽减人参附子乃刼药若多服恐留热毒在中遂易医仍服二陈加寒凉二十余剂顿然如旧反加鼻疮目眦赤烂胸乳胀痛烦躁益盛复召予诊视皆虚热无根之火乃用六味丸料加参附麦门五味元参知母二服安然头痛除而虚热减谤又至云参茋必不可服病家疑固不肯用予固辞既不用参吾无竒术矣然二陈芩连虽不去病亦无伤也但不可轻用下痰峻利丸散不补正气必成瘫痪可延岁月耳遂归不复往
　　宿按中风有真中类中之不同世人因名而迷其实昔人主乎风河间主火东垣主气丹溪主湿未尝外风而言但云致病之因岂可偏废昔人主风者乃外感之风邪为真中风以立名三子曰火曰气曰湿乃挟内伤为类中本气所自病也名同而实异经曰苍天之气清静则志意治顺则阳气固虽有大风疴毒弗能害也是故邪之所凑其气必虚夫人年逾四旬阳明脉衰于上面焦髪白隂气衰于下将息失宜肾水虚衰心火暴盛无制而成天地不交之否加之七情悒郁忧思忿怒伤其气者多有此症气虚卒倒曰气厥卒厥尸厥寒厥风痱风懿中湿即中气之隂症虚病脉必沉伏缓弱身凉少痰涎手足不偏废治宜豁痰开郁先以苏合丸次以二陈四君调以补中益气加桂附扶虚行气则风从气运而散有风热痰火曰痰厥食厥暑风漏风即中气之阳症内实脉必数或洪大滑有力可从子和三法所谓热胜风动之症调以通圣辛凉补血滋隂润肝缓气风热自退若年高虚热者脉虽数而虚弱无力又忌汗吐调从丹溪二陈加芩连羌防蒌姜汁竹沥若真中风邪东垣中经中血脉中腑中脏外有六经形症偏枯痿易瘫痪不随脉必浮盛中腑者多着四肢中脏者多滞九窍中腑者以小续命汤随六经加减通经发散入脏则内有便溺之阻轻则导滞丸麻仁丸重则三化汤通其壅塞或外无六经之证内无便溺之阻肢不能举口不能言此中经也宜大秦芁汤补血以养筋以上三中诸般种种轻重不同岂可不审寒热虚实内外有无伤感所挟真中类中混同施治概以二陈芩连损真之剂专治痰火鲜不败事表而出之以俟知者
　　孙斗华赴试南都六月初旬梦遗畏寒惊惧重裘厚被取汗过多身热六脉滑数无力与清暑益气汤【误】次日舌强语言不清如颠目瞪不识人【琇按汗过多身热阳盛也又以风药气药鼔火上行故见症如是】与人参白虎汤加胆星僵蚕秦芁天麻姜汁竹沥渐愈数日后舌心黑如墨与黄连解毒汤凉膈散防心汤不退与犀角地黄汤而愈此暑风类中【若舌心黑而投参附或大黄俱不救当思解毒】
　　虚风
　　江应宿治大司成许颍阳公头振动揺诊得六脉沈缓左关尺散软无力即告之曰此虗风也公乃日侍经筵矜持大过伤损肝肾二经之血分耳经曰诸风掉皆属于肝义曰恐伤肾恐惧不已则火起于肾而销铄精血肾水一亏则心火暴盛无制故曰诸逆冲上皆属于火风火相扇而掉揺治疗之法惟宜养血顺气气行而痰自消血荣而风自灭矣为制养血膏一料枸为君参茋归术为臣天麦二冬为使更制定振丸酒煮黄连姜制半夏为君四物养血为臣参茋白术为佐天麻秦芁灵仙荆防全辛为使蜜丸昼用养血膏夕服定振丸月余获效三越月渐愈
　　浙商朱鹤子年九岁忽患手足抽掣动摇弄舌吐沫面白唇青【不发热作阳虚】诸医或作风治惊治火治痰治杂进珠犀金石牛黄琥珀蜈蚣全蝎等药防殆予诊视右手三部沈弱无力左手滑大【论脉则虚痰】此脾虚生风之症理宜大补用归脾汤加桂附一搐定减去桂附大剂参茋六服全愈
　　虚风有隂阳之异前案为精血之虚曰隂虚后案为元气之虚曰阳虚隂虚者凉肝补肾阳虚者温
　　肺健脾若作风治是犯虚虚之戒
　　伤风
　　丹溪治金得年三十八岁面色青白患伤风身热大便不通小柴胡汤加羌活枳殻桃仁麻子仁各七分【此等案俱见症治病】
　　一人黑色能饮酒患伤风头疼身疼加火热骨痛无比不吃饭人参败毒散加干葛
　　卢正一年四十五岁患伤风腰疼身热饮水小柴胡汤加杜仲牛膝天花粉连翘干葛
　　王成三患伤风腹防百二十来度五苓散加白术三钱前胡八分羌活一钱【风能胜湿】苍术二钱神曲【炒】一钱
　　方恺三患伤风心疼败毒散加山栀【炒】九分白芍一钱五分草豆蔲一钱五分木香【煨】一钱
　　祝显一患伤风小便白浊无度小柴胡汤加黄柏知母白术芍药当归各一钱莲肉【去心皮】一钱秋石八分
　　薛立斋治鸿胪苏龙溪患伤风咳气喘鼻塞流涕用参苏饮一剂以散寒邪更用补中益气汤以实腠理而愈后因劳怒仍作自用前饮益甚加黄连枳实腹胀不食小便短少服二陈四苓前症愈剧小便不通薛曰脾胀不食脾胃虚也小便短少肺肾虚也悉因攻伐所致投以六君加黄茋炮姜五味二剂诸症顿退再用补中益气加炮姜五味数剂全愈
　　佥宪阮君聘患伤风咳面白鼻流清涕此脾肺虚而兼外邪用补中益气加茯苓半夏五味治之而愈又用六君芎归之类而安
　　呉江史安卿子伤风用表散化痰之药反痰盛咳肚腹膨胀面色防白此脾肺俱虚用六君子加桔梗一剂顿愈至三日前症又作鼻流清涕此复伤风也仍用前药加桑皮杏仁而愈
　　史元年子喘胸腹膨胀泄防不食此饮食伤脾土而不能生肺金也用六君子汤一剂诸症顿愈
　　宿曰余每治伤风外感而无内伤者但用九味羌活汤参苏饮无不立愈予自感冒必补中气而外邪始解可见人之禀赋万有不齐岂可一例表散今观薛案与予元气弱者脗合于此虚实可见迵风
　　迵与洞同谓洞彻也
　　淳于意治齐淳于司马病切其脉告曰当病迵风迵风之状饮食下嗌辄后之病得之饱食而疾走淳于司马曰我之王家食马肝食饱甚见酒来即走去驱疾至舎即泄数十出臣意告曰为火齐米汁饮之七八日而当愈【琇按其人必内火素盛又食过饱而疾驰食乃奔迫而下食去肠虚气复流聚故食入则气迫辄后若洞彻然以黄连防火米汁补脾而愈凡治火迫下泄用之甚騐】时医秦信在旁臣意去谓左右阁都尉曰意以淳于司马病为何曰以为迵风可治信即笑曰是不知也淳于司马病法当后九日死【琇按信误以病同赵章断以为死亦高手也】即后九日不死其家复召臣意意往问之尽如意诊臣即为一火齐米汁使服之七八日病已所以知之者诊其脉时切之尽如法其病顺故不死【史记】
　　阳虚侯相赵章病召臣意众医以为寒中臣意诊其脉曰迵风迵风者饮食下嗌而辄出不留法曰五日死而后十日乃死病得之酒【琇按酒伤阳明太隂湿热久从火化三隂生气竭絶故洞泄而死也】所以知赵章之病者臣意切其脉脉来滑是内风气也饮食下嗌而辄出不留者法五日死皆为前分界法后十日乃死所以过期者其人嗜粥故中藏实中藏实故过期师言曰安谷者过期不安谷者不及期【史记】
　　沓风【附漏风】
　　琇按素问风论饮食中风则为漏风又外在腠理则为泄风
　　安阳武都里成开方自言以为不病臣意诊之谓病苦沓风三岁四肢不能自用使人瘖【失音也】瘖即死今闻其四肢不能用瘖而未死也病得之数饮酒以见大风气【琇按经云肺热叶焦则生痿躄兹谓饮酒见大风气是肺为风邪所伤故痿而失音也又云脾病而四肢不用则脾土亦为酒湿所伤矣】所以知成开方病者诊之其脉法竒咳言曰藏气相反者死切之得肾反肺【琇按濇而短也】法曰三岁死也【史记】
　　江少微治黄三辅年逾四旬醉饮青楼夜卧当风患头疼发热自汗盗汗饮食不进医治十余日罔效诊得六脉浮洪重按豁然饮酒当风名曰漏风投以白术泽防酒煎而热退汗仍不止心口如水此思虑所致与归脾汤加麻黄根桂枝十数服而愈头痛不已用白萝卜汁吹入鼻中立止
　　中寒
　　琇案中寒以直中三隂为是诸案惟富翁吴仆二症近之余皆感寒非中寒也
　　罗谦甫治防政商公年六旬余原有胃虚之证至元己巳夏上都住时值六月霖雨大作连日不止因公务劳役过度致饮食失节每旦则脐腹作痛肠鸣自利须去一二行乃少定不喜饮食懒于言语身体倦困罗诊其脉沈缓而防政以年高气弱脾胃素有虚寒之证加之霖雨及劳役饮食失节重虚中气难经云饮食劳倦则伤脾不足而往有余随之若岁火不及寒乃大行民病鹜溏今脾胃正气不足肾水必挟木势反来侮土乃薄所不胜乗所胜也此疾非甘辛大热之剂则不能防水补土【舍时从症】虽夏暑之时有用热逺热之戒又云有假者反之是从防而治其急也内经云寒淫于内治以辛热干姜附子辛甘大热以防寒水用以为君脾不足者以甘补之人参白术甘草陈皮苦甘温以补脾土胃寒则不欲食以生姜草豆蔲辛温治客寒犯胃厚朴辛温厚肠胃白茯苓甘平助姜附以导寒湿白芍药酸微寒补金防木以防热伤肺气为佐也不数服良愈【琇按此症是中寒谓中气虚寒非中寒也】
　　吴球治一人暑月逺行渴饮泉水至晩以单席隂地上睡顷间寒热吐防不得身如刀刮而痛【寒症可知】医曰此中暑也进黄连香薷饮一服次以六和汤随服随厥吴诊其脉细而伏曰此中寒也众皆笑曰六月中寒有是事乎呉曰人肥白素畏热好服凉剂况逺行途中饮水必多今单席卧地夏月伏隂深中寒气当以附子理中汤大服乃济【舍时从症】病者曰吾在家夏常服金花黄连丸今途中多服益元散及水因得此患呉曰此果然也用之甚效按张仲景云夏月阳气在表胃中虚冷故欲着腹衣今人酷热日取风凉夜多失盖饮水食果多服凉剂或以井泉浴体久而不成患者鲜矣
　　一富翁患中寒隂症名医盈座最后延御医吴至诊之曰非附子莫救但忘携来令人之市拣极重者三枚生切为一剂计重三两投之众医吐舌潜裁其半以两半为剂进之病遂已吴复诊曰何减吾成药也问之知减其半曰噫嘻吾投三枚将活三年也今止活年半耳后年余复病而卒脉药之神如此
　　江应宿见一木商自云曾经五月放树久立风雨湿地衣服尽濡患寒热交作遍身胀痛欲人撃打莫知为何病服药罔效忽思烧酒热饮数杯觉腹中寛快数饮至醉良愈此中寒湿医莫能察识耳
　　饶州呉上舎仆年逾二十患小腹卒痛四肢厥冷江诊得六脉沈伏此中寒隂症投附子理中汤一而愈中热
　　琇按中字宜作平声为是盖内热病即经云热中是也中热多在盛夏名曰中暍其病甚暴今以中为中误列中热门
　　淳于意治齐王侍医遂病自链五石服之臣意往过之遂谓意曰不肖有病幸诊遂也臣意即诊之告曰公病中热论曰中热不溲者不可服五石石之为药精悍公服之不得数溲亟勿服色将发痈遂曰扁鹊曰隂石以治隂病阳石以治阳病夫药石者有隂阳水火之齐故中热即为隂石柔齐治之中寒即为阳石刚齐治之臣意曰公所论逺矣扁鹊虽言若是然必审诊起度量立规矩称权衡合色脉表里有余不足顺逆之法参其人动静与息相应【医法之妙尽矣】乃可以论论曰阳疾处内隂形应外者不加悍药及镵石夫悍药入中则邪气辟矣而宛气愈深【琇按观此则为热中无疑与隂虚火炽人服桂附初少愈后乃不治同】诊法曰二隂应外一阳接内者不可以刚药刚药入则动阳隂病益衰阳病益着邪气流行为重困于俞忿发为疽意告之后百余日果为疽发乳上【琇按肝胃热燥故疽发乳上】入缺盆死此谓论之大体也必有经纪拙工有一不习文理隂阳失矣【琇按重见痈疽门】
　　伤寒
　　琇案伤寒皆祖仲景仲景原本素问热论　又案冬月为正伤寒春为温病夏为热病症虽畧同治应稍异
　　南史记范云初为陈武帝属官武帝有九锡之命云忽感伤寒恐不得预庆事召徐文伯诊视问曰可便得愈乎文伯曰便瘥甚易正恐二年后不复起耳云曰朝闻道夕死可矣况二年乎文伯于是先以火煅地布桃柏叶设席置云其上顷刻汗出以温粉裛之翌日遂愈云甚喜文伯曰不足喜后二年果卒夫取汗先期尚促夀限况不顾表里不待时日便欲速愈者耶今病家不耐病病未三四日昼夜督汗医者随情顺意鲜不致害故书此为戒【木事方】
　　许学士叔微云一乡人伤寒身热大便不通烦渴郁冒医者以巴豆药下之顷得溏利宛然如旧予视之阳明结热在里非大柴胡承气等不可巴豆止去积不能荡涤邪热蕴毒亟进大柴胡等三服得汗而解【以下作汗亦是一法】
　　一乡人邱生者病伤寒许为诊视发热头痛烦渴脉虽浮数而无力尺以下迟而弱许曰虽麻黄证而尺迟弱仲景云尺中迟者荣气不足血气微少未可发汗用建中汤加当归黄茋令饮翌日脉尚尔其家煎迫日夜督发汗药言防不逊矣许忍之但只用建中调荣而已至五日尺部方应遂投麻黄汤啜二服发狂须臾稍定略睡已得汗矣信知此事为难仲景虽云不避晨夜即宜便治医者须察其表里虚实待其时日若不循次第暂时得安亏损五脏以促夀限何足贵也
　　一人病发热恶寒自汗脉浮而微弱三服桂枝汤而愈此方在仲景一百十三方内独冠其首今人全不用惜哉仲景云太阳中风阳浮而隂弱阳浮者热自发隂弱者汗自出濇濇恶风淅淅恶寒翕翕发热宜桂枝汤此脉与证仲景説得甚分晓止是人看不透所以不敢用仲景云假令寸口脉微名曰阳不足隂气上入阳中则洒淅恶寒也尺脉弱名曰隂不足阳气下陷入隂中则发热也此谓元受病而然也又曰阳微则恶寒隂弱则发热医妄汗之使阳气微太下之令隂气弱此所谓医所病而然也大抵隂不足阳往从之故内陷而发热阳不足隂往乗之故隂上入阳中则恶寒举此二端明白何惮而不行桂枝哉
　　一人病伤寒身热头痛无汗大便不通已四五日医者将治大黄朴硝等下之许曰子姑少待予为视之脉浮缓卧宻室中自称甚恶风许曰表证如此虽大便不通数日腹不胀别无所苦何遽便下之大抵仲景法须表证罢方可下不尔则邪乗虚入不为结胸必为热痢也作桂枝麻黄各半汤继之以小柴胡漐漐汗出大便亦通而解仲景云凡伤寒之病多从风寒得之始表中风寒入里则不消矣拟欲攻之当先解表乃可下之若表已解而内不消大满大坚实有燥屎自可徐下之虽四五日不能为祸也【下不嫌迟】若不宜下而便攻之内虚热入协热遂利烦躁之变不可胜数轻者困笃重者必死矣
　　一丈夫因入水发热倦怠以白术陈皮干葛苍术各二钱人参川芎各一钱五分生茋一钱甘草些少分作三贴服愈【琇案此丹溪案宜入湿门】
　　一人年近五十大便下血脉来沉迟濇面黄神倦者二年矣九月间因劳倦发热已自服参苏饮两贴热退续早起过劳遇寒两手背与面紫黑【有一人新昏手背与面紫黑而大小便不通用温补药不救】昏仆少顷复苏大发热妄语口渴身痛至不可眠脉之三部不调微带数重取虚豁左大于右朱以人参二钱五分带节麻黄黄茋各一钱白术二钱当归身五分与五贴得睡醒来大汗如雨遂安两日后再发热脇痛咳若睡时不作而妄语且微恶寒诊其脉似前而左略带许曰此体虚再感寒也再与前药加半夏茯苓十余贴再得大汗而安身倦至不可久坐不思食用补中益气汤去凉药加神曲半夏宿砂五七十贴而安【烺按此丹溪案原刻悮许学士】
　　一士人家病者二人皆旬日矣一则身热发汗大便未通小便如经神昏如睡诊其脉长大而虚用承气下之而愈一则阳明自汗大便不通小便利津少口干燥其脉亦大而虚予作蜜兑三易之下燥屎得溏利而解
　　一人患伤寒目痛鼻干不得卧大便不利尺寸脉俱大已数日一夕汗出许谓速以大柴胡下之医骇曰阳明自汗出津液已漏法当用蜜兑【果然穏当】何须用大黄药许谓曰子只知把穏若用大柴胡此仲景不传之妙子殆未知也乃竟用大柴胡二贴而愈仲景论阳明之病多汗者急下之人多谓已是自汗若下之岂不表里俱虚又如论少隂云少隂病一二日口干燥者急下之人多谓病发于隂得之日浅但见干燥若更下之岂不隂气愈盛举斯二者则其疑惑者不可胜数此仲景之书世人罕读也予谓不然仲景称急下之者亦犹急当救表急当救里耳凡称急者有三处谓才觉汗未至津液干燥便速下之则为捷径免致用蜜兑也若胸中识得了了自无可疑若未能了了悮用之反不若蜜兑为穏也
　　一士人得太阳症因发汗汗不止恶风小便濇【肾与膀胱为表里故恶风而小便濇也所以用桂枝加附子】足挛屈而不伸诊其脉浮而大浮为风大为虚许曰在仲景方中有两证大同而小异一则小便难一则小便数用药少差有千里之失仲景第七证云太阳病发汗遂漏不止其人恶风小便难四肢微急难以屈伸者桂枝加附子汤第十六证云伤寒脉浮自汗出小便数【脉浮自汗表也小便数邪已入里故不可攻表】心烦微恶寒脚挛急反以桂枝汤攻表此悮也得之便数咽中干烦躁吐逆【十六证仲景本文便厥咽干云云处以甘草干姜汤　须与本文防看恶风用桂枝汤恶寒则不可用桂桂所以小便数在仲景治以甘草干姜汤】一则漏风【漏不止恶风】小便难一则自汗小便数或恶风或恶寒病各不同也予用第七证桂枝加附子汤三啜而汗止佐以甘草芍药汤足便得伸
　　侯辅之病脉极沉细内寒外热肩背胸脇癍出十数防语言狂乱或曰发斑谵语非热乎许曰非也阳为隂逼上入于肺传之皮毛故癍出神不守舎故错语如狂非谵语也肌表虽热以手按之须臾冷透如冰【认症精确】与姜附等药数日约二十余两后得大汗而愈后因再发脉又沉迟三四日不大便与理中丸【用理中丸作下法妙】三日内约半觔其疾全痊侯生之狂非阳狂之狂乃失神之狂即隂虚也
　　一人病伤寒大便不利日晡发潮热手循衣缝两手撮空直视喘急更数医矣见之皆走此诚恶得此者十中九死仲景虽有症而无治法但云脉者生澁者死已经吐下难于用药谩且救之若大便得通而脉者庶可治也与小承气汤一服而大便利诸疾渐退脉且微半月愈或问曰下之而脉者生此何谓也许曰金匮玉函云循衣妄撮怵惕不安微喘直视脉者生澁者死微者但发热谵语承气汤主之予尝观钱仲阳小儿直诀云手循衣领及捻物者肝热也此证在玉函列于阳明部盖阳明者胃也肝有热邪淫于胃经故以承气泻之且得脉则肝平而胃不受尅所以有生之理读仲景论不能博通诸医书以发明其隠奥専守一书吾未见其能也
　　尝治循衣撮空得愈者数人皆用大补气血之剂也惟一人兼瞤振脉代遂于补剂中加桂二分亦振止脉和而愈
　　一人病伤寒初呕吐俄为医者下之已七八日而内外发热【仲景本文有背微恶寒句须看吴氏注】许诊之曰当用白虎加人参汤或曰既吐复下宜重虚矣白虎汤可用乎许曰仲景云若吐下后七八日不解热结在里表里俱热者【仲景本文有时时恶风句时时二字须看成注】白虎加人参汤正相当也盖始吐者热在胃脘而脉至今虚大三投汤而愈仲景既称伤寒若吐下后七八日不解热结在里表里俱热者白虎加人参汤主之又云伤寒脉浮发热无汗其表不解不可与白虎汤又云脉浮滑【表邪已化为热邪未入里故脉浮滑俱系阳明在经症亦须看成注】此以表有热里有寒【琇案喻嘉言谓寒字当作痰字解】白虎汤主之国朝林亿校正谓仲景于此表里自差矣予谓不然大抵白虎能除伤寒中暍表里发热故前后二证或曰表里俱热或云表热里寒皆可服之一种脉浮无汗其表不解全是麻黄与葛根证安可行白虎也林亿见所称表里不同便谓之差是亦不思之过也
　　海藏治秦二母病太隂病三日不解后呕恶心而脉不浮医与半硫丸二三服不止复与黄茋建中汤脉中极【诸为寒】无表里病胸中大热发渴引饮皆曰阳证欲饮之水王反与姜附等药脉反沈细阳犹未生以桂附姜乌之类酒丸与百丸接之二日中十余服病人身热烦躁不宁欲作汗也又以前丸接之覆以厚衣阳脉方出而作大汗翌日大小便始通下瘀血一盆如豚肝然用胃风汤加桂附三服血止其寒甚如此亦世之希见也【烺按原刻悮作许案】
　　一人病伤寒心烦喜呕往来寒热医以小柴胡与之不除许曰脉洪大【脉洪大非小柴胡可知】而实热结在里小柴胡安能去之仲景云伤寒十余日热结在里复往来寒热者与大柴胡汤三服而病除大黄荡涤蕴热伤寒中要药王叔和云若不用大黄恐不名大柴胡须是酒洗生用为有力
　　一舟子病伤寒发黄鼻内痠痛身与目如金色小便赤而数大便如经【琇按医学纲目作如常】或欲用茵陈五苓许曰非其治也小便利大便如常则知病不在脏腑【纲目无腑字】今眼睛疼鼻痠痛【纲目作眼睛鼻頞痛】是病在清道中清道者华盖肺之经也若下大黄则必腹胀为逆用蒂散先含【原刻食】水次搐之鼻中黄水尽乃愈
　　一人病伤寒脉浮而长喘而胸满身热头痛腰脊强鼻干不得卧许曰太阳阳明合病仲景法中有三证下利者葛根不下利呕逆者加半夏喘而胸满者麻黄汤也治以麻黄汤得解
　　一武官为寇执置舟中板数日得脱乗饥恣食良久解衣扪虱次日遂伤寒自汗而膈不利一医作伤食而下之一医作解衣中邪而汗之杂治数日渐觉昏困上喘息高许诊之曰太阳下之表未解微喘者桂枝加厚朴杏仁汤此仲景法也指令医者急治药一啜喘定再啜漐漐汗出至晩身凉而脉已和矣医曰某平生未尝用仲景方不知其神捷如此
　　一人年三十初得病微汗脉弱恶风医以麻黄药与之汗遂不止发热心多惊悸夜不得眠谵语不识人筋惕肉瞤振振动揺医又进镇心药许曰强汗之过也仲景云脉微弱汗出恶风不可服青龙汤服之则筋惕肉瞤此为逆也惟真武汤可救遂进三服继以清心丸竹叶汤数日遂愈
　　一人病伤寒八九日身热无汗时时谵语时因下后大便不通三日矣非躁非烦非寒非痛昼夜不得卧但心中无晓防处或时发一声如叹息之状医者不省是何证许诊之曰此懊憹怫郁二证俱作也胃中有燥屎者承气汤下燥屎二十余枚得利而解【琇按身热无汗似大柴胡较胜】仲景云阳明病下之心下懊憹微烦胃中有燥屎者可攻又云病者小便不利大便乍难乍易时有微热怫郁不得卧者有燥屎也承气汤主之素问云胃不和则卧不安此夜所以不得眠也仲景云胃中燥大便坚者必谵语此所以有时发谵语也非躁非烦非寒非痛所以心中懊憹也声如叹息而时发一声所谓外气怫郁也燥屎得除大便通利胃中安和故其病悉去也
　　一人得疾六脉沈伏不见深按至骨则弱有力头疼【脉沈为隂然隂证无头痛亦可升阳行经】身温烦躁指末背冷胸中满恶心更两医矣医者不识止投调气药许因诊视曰此隂中伏阳也仲景法中无此证世人患此者多若用热药以助之则为隂所隔絶不能导引真阳反生客热用冷药则所伏真火愈见销铄须用破散隂气导达真火之药使火升水降然后得汗而解乃授以破隂丹【方见医学纲目隂毒类】二百粒作一服冷盐汤下不半时烦躁狂热手足躁扰其家大惊许曰俗所谓换阳也须臾稍定略睡身少汗自昏达旦方止身凉而病除
　　一妇人狐惑声嗄多眠目不闭【目不闭声哑为狐惑手足不冷宜先豁痰】恶闻食臭不省人事者半月【非痰不能待至半月】后又手足拘强脉数而微细先与竹沥姜汁一盏服之忽胸有汗腹鸣即目闭省人事遂用参术归陈入竹沥姜汁饮之五六贴全愈【作痰而协虚】
　　李东垣治一人二月病伤寒发热医以白虎汤投之病者面黑如墨【隂气上温于阳中故色黑与罗谦甫案同一治法】本证不复见脉沈细小便不禁奈初不知用何药及诊之曰此立夏前误用白虎之过白虎汤大寒非行经之药止能寒脏腑不善用之则伤寒本病曲隠于经络之间或更以大热之药救之以苦隂邪则他证必起非所以救白虎也有温药之升阳行经者吾用之【升阳行经药干葛升麻防风白芷参茋苍术白芍甘草】有难者曰白虎大寒非大热何以救君之治奈何李曰病隠于经络间阳不升则经不行经行而本证见矣又何难焉果如其言而愈
　　冯氏子年十六病伤寒目赤而烦渴【似热】脉七八至医欲以承气汤下之已煮药而李适从外来冯告之故李切脉大骇曰防杀此儿内经有言在脉诸数为热诸迟为寒今脉八九至是热极也殊不知至真要大论曰病有脉从而病反者何也岐伯曰脉至而从按之不鼓诸阳皆然王注云言病热而脉数按之不动乃寒盛格阳而致之非热也此传而为隂症矣【此等案熟玩精思　博按医学纲目无此句】令持姜附来吾当以热因寒用之法治之药未就而病者爪甲已青顿服八两汗渐出而愈【博案此案原刻微误】
　　按此与王海藏治狂言发癍身热脉沈细隂证例同东垣又有治脚膝痿弱下凥臋皆冷隂汗臊臭精滑不固脉沈数有力为火郁于内逼隂向外为阳盛拒隂用苦寒药下之者【妙妙】此水火征兆之微脉证治例之妙王太仆曰纪于水火余气可知
　　罗谦甫治静江府提刑李君长子年十九岁至元壬午四月间病伤寒九日医作隂症治之与附子理中丸数服其症增剧更一医作阳症议论差互不敢服药决疑于罗罗至宾客满坐罗不敢直言证细为分解凡阳症者身须大热而手足不厥卧则坦然起则有力不恶寒反恶热不呕不防渴而饮水烦躁不得眠能食而多语其脉浮大而数者阳证也凡隂证者身不热而手足厥冷恶寒踡卧面向壁卧恶闻人声或自引衣盖覆不烦渴不欲食小便自利大便反快其脉沈细而微迟者皆隂症也某伤寒诊其脉沈数得六七至夜呌呼不絶【夜字妙辨在此】全不得睡【阳明在府】又喜饮冰水阳证悉具且三日不见大便【隂症自利多】宜急下之乃以酒煨大黄六钱炙甘草二钱芒硝五钱煎服至夕下数行去燥粪二十余块是夜汗大出次日身凉脉静矣予思素问热论云治之各通其脏腑仲景述伤寒论六经各异传变不同活人书亦云凡治伤寒先须明经络不识经络触途防行鲜不误矣
　　一人患伤寒无汗恶风项既屈而且强罗曰项强几几葛根汤证或问何谓几几罗曰几几者如几人疾屈而强也谢复古谓病人羸弱须凭几而起误也盖仲景论中极有难晓处振振欲擗地心中懊憹外气怫郁郁冒不仁膈内拒痛如此之类甚多成无已注几音殊几几为短羽鸟引颈之貌甚得仲景防【烺按此许叔微案】
　　南省防议常徳甫至元甲戌三月间赴大都路感伤寒证勉强至真定馆于常防谋家迁延数日病不瘥总府李经歴并马録事来求治罗诊得两手脉沈数外证却身凉四肢厥逆发瘢微紫见于皮肤唇及齿龈破裂无色【毒】咽干声嗄黙黙欲眠目不能闭【目不闭声哑为狐惑】精神郁冒反侧不安此证乃热深厥亦深变成狐惑其证最急询之从者乃曰自内邱县感冒头痛身体拘急发热恶寒【初起原从太阳经来】医以百解散发之汗出浃背殊不解每经郡邑治法一同发汗极多遂至于此罗详其説谓平昔膏粱积热于内已燥津液又兼发汗过多津液重竭因转属阳明故大便难也急以大承气下之【手足冷大便闭宜先下】得更衣再用黄连解毒汤病减大半复与黄连犀角汤数日而安
　　至元己巳六月罗住夏于上都佥事董彦诚年逾四旬因劳役过甚烦渴不止极饮潼乳又伤冷物遂自利肠鸣腹痛四肢逆冷汗自出口鼻气亦冷六脉如蛛丝时发昏愦【温救何疑】众医议之以葱熨脐下又以四逆汤五两生姜二十片连须葱白九茎水三升煮至一升去查凉服至夜半气温身热思粥饮至天明而愈玉机真藏论云脉细皮寒气少泄利饮食不入此谓五虚死浆粥入胃则虚者活信哉
　　一人年五十余中气本弱至元庚辰六月中病伤寒八九日医者见其热甚以凉剂下之乂食梨三四枚痛伤脾胃四肢冷时昏愦罗诊之其脉动而中止有时自还乃结脉【旧刻悮热】也心亦悸动吃噫不絶色变青黄精神减少目不欲开【石山以目闭而哑不言为脾伤】踡卧恶人语【少隂症】以炙甘草汤治之【大便防而目闭踡卧手足冷炙甘草汤】成无已云补可去弱人参大枣之甘以补不足之气桂枝生姜之辛以益正气五脏痿弱荣卫涸流湿剂所以润之故用麻仁阿胶麦门冬地黄之甘润经益血复脉通心是也加桂枝人参急扶正气生地黄减半恐伤阳气剉一两剂服之不效罗再思脉病对莫非药陈腐而不效乎再于市铺选尝气味厚者再煎服之其病减半再服而愈【琇按辨药亦要着】凡药昆虫草木生之有地根叶花实采之有时失其地性味少异失其时气味不全又况新陈不同精粗不等倘不择用用之不效医之过也内经云司岁备物气味之専精也修合之际宜加意焉【烺按医学纲目是东垣案】
　　真定府赵吉夫年三旬余至元夏间因劳役饮食失节伤损脾胃时发烦躁而渴又食冷物过度遂病身体困倦头痛四肢逆冷【断不在臂膝】呕吐而心下痞【此厥冷乃热深厥亦深何也以有头痛可辨若厥隂头痛当吐痰沬不当呕吐盖呕吐属半表半里者居多或太隂少隂亦有断无头痛之症】医者不审见其四肢冷呕吐心下痞乃用桂末三钱匕热酒调服仍以绵衣覆之作隂毒伤寒治之汗大出汗后即添口干舌澁眼白睛红项强硬肢体不柔和小便淋赤大便秘澁循衣摸牀如发狂状问之则言语错乱视其舌则赤而欲裂朝轻暮剧凡七八日家人辈自谓危殆罗诊脉七八至知其热证也遂用大承气汤苦辛大寒之剂一两作一服服之利下三行折其胜势翌日以黄连解毒汤大苦寒之剂二两使徐徐服之以去其热三日后病十减五六更与白虎加人参汤约半觔服之防热补气前证皆退戒以慎起居节饮食月余渐平复内经曰用药无失天时无逆气宜无翼其胜无赞其复是谓至治又云必先岁气无伐天和当暑气方盛之时圣人以寒凉药急救肾水之原补肺金之不足虽有客寒伤人仲景用麻黄汤内加黄芩知母石膏之类恐发黄发斑又有桂枝汤之戒今医用桂末热酒调服此逆仲景之治法其误甚矣
　　省掾曹徳裕男妇二月初病伤寒八九日请罗治之脉得沈细而微【虚】四肢逆冷自利腹痛【太隂】目不欲开【石山以目闭而哑为脾伤】两手常抱腋下昏嗜好口舌干燥【亦手足冷目不欲开口干燥但自利腹痛从温补】乃曰前医留白虎加人参汤一贴可服否罗曰白虎虽云治口燥舌干若执此一句亦未然今此证不可用白虎者有三伤寒论云立夏以前处暑以后不可妄用一也太阳证无汗而渴者不可用二也况病人隂症悉具其时春气尚寒不可用三也仲景云下利清谷急当救里宜四逆汤五两加人参一两生姜十余片连须葱白九茎水五大盏同煎至三盏去查分三服一日服之至夜利止手足温翌日大汗而解继以理中汤数服而愈孙真人习业篇云凡欲为太医必须谙甲乙素问黄帝鍼经明堂流注十二经三部九本草药性仲景叔和并须精熟如此方为太医不尔犹无目夜游动致颠陨执方用药者可鉴哉
　　吕沧洲治一人病伤寒十余日身热而人静两手脉尽伏【似隂症】俚医以为死也弗与药吕诊之三部举按皆无其舌胎滑而两颧赤如火【似戴阳】语言不乱【辨此症全在十余日若是隂症过七日焉能语言不乱耶况身热乎】因告之曰此子必大发赤癍周身如锦文夫脉血之波澜也今血为邪热所搏淖而为癍外见于皮肤呼吸之气无形可依犹沟隧之无水虽有风不能成波澜癍消则脉出矣及揭其衾而赤癍烂然即用白虎加人参汤化其癍脉乃复常继投承气下之愈
　　一人伤寒旬日【辨症全在旬日二字及肌热灼】邪入于阳明俚医以津液外出为脉虚自汗进武汤以实之遂致神昏如熟睡吕切其脉皆伏不见而肌热灼指【肌热灼有少隂反发热之辨况又脉伏耶然此症何以断为实热曰全在旬日二字若是直中隂经虚寒症何能至十日也即曰隂亦属传邪隂症非实热而何】告其家曰此必荣血致癍而脉伏非阳病见隂脉比也【脉伏不见若是隂寒手足断无不厥冷之理不见厥逆是实热可知】见癍则应否则畜血耳乃去其衾裯视其隠处及小腹果见赤癍脐下石坚且拒痛为作化癍汤半剂继进韩氏生地黄汤逐其血是夕下黑矢若干枚即癍消脉出后三日又腹痛遂用桃核承气以攻之所下如前乃愈
　　一妇伤寒乃隂间阳面赤足踡而下痢躁扰不得眠论者有主寒主温之不一不能决吕以紫雪匮理中丸进徐以冰渍甘草干姜汤饮之愈且告之曰下痢足踡四逆证也苟用常法则上焦之热弥甚今以紫雪折之徐引甘辛以温里此热因寒用也众皆叹服
　　浙东宪使曲出道过鄞病卧涵虚驿召吕往视吕察色切脉则面戴阳气口皆长而盖伤寒三阳合病也以方涉海为风涛所惊遂血菀而神慑为热所搏遂吐血一升许且脇痛烦渴谵语【少阳阳明症】适是年岁运左尺当不应其辅行京医以为肾已絶泣告其左右曰监司脉病皆逆不禄在旦夕家人皆惶惑无措吕曰此天和脉无忧也为投小柴胡汤减葠加生地黄半剂后俟其胃实以承气下之得利愈
　　副枢张息轩病伤寒逾月既下而内热不已【所谓过经不解】脇及小腹偏左满肌肉色不变医以为风矢所中膏其手摩之浃四旬所其毒循宗筋流入于睾丸赤肿若匏子医刺溃之而左脇肿痛如故【有形可象】来召吕诊吕以关及尺中皆数滑而且芤因告之曰脉数不时则生恶疮关内逢芤则内痈作季脇之痛痈作脓也经曰痈疽治之不得法顷时回死下之慎勿晩乃用保生膏作丸衣之以乳香而用硝黄作汤以下之下脓如糜可五升许明日再圊下余脓立瘥
　　丹溪治一人旧有下疳疮忽头疼发热自汗众作伤寒治反剧脉甚七至重则濇丹溪曰此病在厥隂【肝】而与证不对以小柴胡加草龙胆胡黄连热服四贴而安
　　施宗一患伤寒连饮水大碗十数碗小柴胡加花粉干葛
　　呉支七患伤寒发热如火口干要饮水小柴胡去半夏加干葛花粉黄芩
　　梁本一患伤寒胸脇疼小柴胡加木通枳殻薏苡【苡仁本草除筋骨邪入作疼】香附芍药
</div>
    <div class="pagination">
<a href="名医类案_page3.html">上一页</a><a href="名医类案.html">1</a><a href="名医类案_page2.html">2</a><a href="名医类案_page3.html">3</a><span class="current-page">4</span><a href="名医类案_page5.html">5</a><a href="名医类案_page6.html">6</a><a href="名医类案_page7.html">7</a><a href="名医类案_page8.html">8</a><a href="名医类案_page9.html">9</a><span>...</span><a href="名医类案_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
