<!DOCTYPE html>
<html>
<head>
    <meta charset="UTF-8">
    <title>内经知要 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>内经知要 - 第 4 页/共 8 页</h1>
    <div class="content">　　西方生燥，燥生金，金生辛，辛生肺，肺生皮毛，皮毛生肾（金生水也）。肺主鼻，其在天为燥，在地为金，在体为皮毛，在脏为肺，在色为白，在音为商，在声为哭（悲哀则哭，肺之声也），在变动为咳，在窍为鼻，在味为辛，在志为忧（金气燥凄，故令人忧，忧甚则悲矣）。忧伤肺（悲忧则气消），喜胜忧；热伤皮毛，寒胜热（水制火也）；辛伤皮毛，苦胜辛（火制金也）。

　　北方生寒，寒生水，水生咸，咸生肾，肾生骨髓，髓生肝（水生木也）。肾主耳，其在天为寒，在地为水，在体为骨，在脏为肾，在色为黑，在音为羽，在声为呻，在变动为栗（寒则战栗，恐则战栗，肾水之象也），在窍为耳，在味为咸，在志为恐。恐伤肾（恐则足不能行，恐则遗尿，恐则阳痿，是其伤也），思胜恐。（土制水也），寒伤血（《阴阳应象大论》云：寒伤形，血为有形，形即血也），燥胜寒（燥则水涸，故胜寒。若五行之常，宜土湿胜水寒，然湿与寒同类，不能制也），咸伤血，甘胜咸（土胜水也。《新校正》云：在东方曰风伤筋，酸伤筋；中央曰湿伤肉，甘伤肉，是自伤也，南方曰热伤气，苦伤气，北方曰寒伤血，咸伤血，是伤我所胜也；西方云热伤皮毛，是所不胜伤己也，辛伤皮毛。是自伤也。五方所伤，有此三例不同）。

　　《灵枢·本神篇》曰：天之在我者德也，地之在我者气也，德流气薄而生者也（理赋于天者德也，形成于地者气也，天地氤氲，德下流而气上薄，人乃生焉）。故生之来谓之精（来者，所从来也。生之来，即有生之初也。阴阳二气各有其精；精者即天一生水，地六成之，为五行之最初，故万物初生，其来皆水。《易》曰男女媾精，万物化生是也），两精相搏谓之神（两精者，阴阳也。相搏者，交媾也。《易》曰：天数五，地数五，五位相得而各有合。周子曰：二五之精，妙合而凝，即两精相搏也。神者，至灵至变，无形无象，奈何得之精搏之后乎？《天元纪大论》曰：阴阳不测之谓神。《易》曰，知变化之道者，其知神之所为乎。神者，即虚极之本，生天生地者也。弥满乾坤，无之非是，故《易》曰神无方，即天之所以为天，地之所以为地者。二五妙合之后，宛然小天地矣，故云），随神往来者谓之魂，并精而出入者谓之魄（阳神曰魂，阴神曰魄。人之生也，以气养形，以形摄气，气之神曰魂，形之灵曰魄，生则魂载于魄，魄检其魂。死则魂归于天，魄归于地。魂喻诸火，魄喻诸镜。火有光焰，物来便烧。镜虽照见，不能烧物。夫人梦有动作，身常静定，动者魂之用，静者魄之体也。夫精为阴，神为阳，魂为阳，魄为阴，故随神往来、并精出入，各从其类也），所以任物者谓之心（神虽藏于心，神无形而体虚，心有形而任物，君主之官，万物皆任也），心有所忆谓之意（心已起而未有定属者，意也），意之所存谓之志（意已决而确然不变者，志也），因志而存变谓之思（志虽定而反复计度者，思也）。

　　因思而远慕谓之虑（思之不已，必远有所慕。忧疑辗转者，虑也），因虑而处物谓之智（虑而后动，处事灵巧者，智也。五者各归所主之脏，而统于心，故诸脏为臣使，而心为君主）。

　　心怵惕思虑则伤神，神伤则恐惧自失，破 脱肉，毛悴色夭，死于冬（神藏于心，心伤则神不安，失其主宰也。心者脾之母，心虚则脾亦薄，肉乃消瘦也。毛悴者，憔悴也。色夭者，心之色赤，赤欲如白裹朱，不欲如赭。火衰畏水，故死于冬）。

　　脾愁忧而不解则伤意，意伤则 乱，四肢不举，毛悴色夭，死于春（忧本伤肺，今以属脾者，子母相通也。

　　忧则气滞而不运。故 闷也。四肢禀气于胃，而不得至经，必因于脾乃得禀也，故脾伤则四肢不举。脾之色黄，黄欲如罗裹雄黄，不欲如黄土。土衰畏木，故死于春）。

　　肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋（悲哀亦肺之志，而伤肝者，金伐木也。肝藏魂，魂伤则或为狂乱，或为健忘。不精者，失见精明之常，则邪妄而不正也。肝主筋，故阴缩挛急。两胁者肝之分，肝败则不举。肝色青，青欲如苍璧之泽，不欲如蓝。木衰畏金，故死于秋）。

　　肺喜乐无极则伤魄，魄伤则狂，狂者意不存人，皮革焦，毛悴色夭，死于夏（喜乐属心，而伤肺者，火乘金也。肺藏魄，魄伤则不能镇静而狂。意不存人者，旁若无人也，肺主皮，故皮革焦也，肺色白，白欲如鹅羽，不欲如盐。金衰畏火，故死于夏）。

　　肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏（怒者肝志，而伤肾者，子母相通也。肾藏志，志伤则喜忘其前言。腰为肾之府，脊为肾之路，肾伤则不可俯仰屈伸。肾色黑，黑欲如重漆色，不欲如地苍。水畏土，故死于季夏）；恐惧而不解则伤精，精伤则骨 痿厥，精时自下（此亦肾伤也，特伤于本脏之志，为异于前耳。恐则气下。故精伤。肾主骨，精伤则骨 。痿者阳之痿，厥者阳之衰。闭藏失职，则不因交感，精自下矣）。

　　《经脉别论》曰：食气入胃，散精于肝，淫气于筋（精者，食之轻清者也。肝主筋，故胃家散布于肝，则浸淫滋养于筋也）。食气入胃，浊气归心，淫精于脉（浊者，食之浓浊者也。心主血脉，故食气归心，则精气浸淫于脉也），脉气流经，经气归于肺，肺朝百脉，输精于皮毛（淫于脉者，必流于经，经脉流通必由于气，气主于肺，而为五脏之华盖，故为百脉之朝会。皮毛者，肺之合也，是以输精）。毛脉合精，行气于府（肺主毛，心主脉，肺藏气，心生血，一气一血奉以生身，一君一相皆处其上，而行气于气府，即膻中也），府精神明，留于四脏，气归于权衡（膻中即心胞络，为心之府，权所受之精，还禀命于神明，神明属心，五脏之君主。留当作流。流其精于四脏，则四脏之气咸得其平，而归于权衡矣。权衡者，平也，故曰主明则下安，主不明则十二官危），权衡以平，气口成寸，以决死生（脏腑既平，必朝宗于气口，成一寸之脉，以决死生也）。

　　饮入于胃，游溢精气，上输于脾，脾气散精，上归于肺（水饮入胃，先输于脾，是以中焦如沤也。脾气散精，朝于肺部，象地气上升而蒸为云雾，是以上焦如雾也），通调水道，下输膀胱（肺气营运，水随而注，故通调水道，下输膀胱，是以下焦如渎也。若气不能下化，则小便不通，故曰膀胱者，州都之官，津液藏焉，气化则能出矣）。水精四布，五经并行，合于四时五脏阴阳，揆度以为常也（脉化气以行水，分布于四脏，则五脏并行矣。合于四时者，上输象春夏之升，下输象秋冬之降也。五脏阴阳者，即散精、淫精、输精是也。如是则不愆于道揆法度矣，故以为常也）。

　　《五营运大论》：帝曰：病之生变何如？岐伯曰：气相得则微，不相得则甚（相得者，彼此相生，则气和而病微。不相得者，彼此相克，则气乘而病甚）。帝曰：主岁何如？岐伯曰：气有余，则制己所胜而侮所不胜；其不及，则己所不胜侮而乘之，已所胜轻而侮之（主岁，谓五运六气各有所主之岁也。己所胜，我胜彼也。所不胜，彼胜我也。假令木气有余，则制己所胜，而土受其克，湿化乃衰。侮所不胜，则反受木之侮也。木气不足，则己所不胜者，金来侮之。己所胜者，土亦侮之）。侮反受邪，侮而受邪，寡于畏也（恃我能胜，侮之太甚，则有胜必复，反受其邪。如木来克土，侮之太甚，则脾土之子，实肺金也，乘木之虚，来复母仇。如吴王起倾国之兵，与中国争，越乘其虚，遂入而灭吴矣。此因侮受其邪，五行胜复之自然者也）。

　　《灵枢·决气》篇曰：两神相搏，合而成形，常先身生，是谓精（两神相搏，即阴阳交媾，精互而成形，精为形先也。《本神》篇曰两精相搏谓之神。此又曰两神云云者，盖神为精宰，精为神用，神中有精，精中亦有神也。盖以见神之虚灵，无在不有，精且先身而生，神复先精而立，前乎无始，后乎无终。知此者可与言神矣）。上焦开发，宣五谷味，熏肤，充身泽毛，若雾露之溉，是谓气（气属阳，本乎天者亲上，故在上焦开发宣布，上焦如雾者是也。《邪客》篇云：宗气积于胸中，出于喉咙，以贯心肺而行呼吸焉。《刺节真邪论》曰：真气者，所受于天，与谷气并而充身也。《营卫生会》篇曰：人受气于谷，谷入于胃，以传于肺，五脏六腑皆以受气。故能熏肤、充身、泽毛）。腠理发泄，汗出溱溱，是谓津（津者，阳之液。汗者，津之发也）。谷入气满，淖泽注于骨，骨属屈伸；泄泽，补益脑髓，皮肤润泽，是谓液（液者，阴之精。谷入于胃，气满而化液，故能润骨。骨受润，故能屈伸。经脉流，故能泄泽。内而补脑髓，外而润皮肤，皆液也）。中焦受气取汁，变化而赤，是谓血（水谷必入于胃，故中焦受谷，运化精微，变而为汁，又变而赤，以奉生身，是名为血）。壅遏营气，令无所避，是谓脉（壅遏者，堤防也，犹道路之界，江河之岸也，俾营气无所避而必行其中者，谓之脉。脉者，非气非血，所以行气行血者也）。

　　精脱者，耳聋（耳为肾窍，精脱则耳失其用矣），气脱者，目不明（脏腑之阳气皆上注于目，气脱则目失其用矣）；津脱者，腠理开，汗大泄（汗，阳津也。汗过多则津必脱，故曰汗多亡阳）；液脱者，骨属屈伸不利，色夭，脑髓消，胫 ，耳数鸣（液脱则骨髓枯，故屈伸不利。脑消胫 、色亦枯夭也。耳鸣者，液脱则肾虚也）；血脱者，色白，夭然不泽（色之荣者，血也。血脱者，色必枯白也）。

　　愚按：脏腑攸分，固微渺也，指而列之，则有象可按矣。古之至神者，若见垣，若内照，咸用此耳。然变变化化有不可以常法律者，则象也而神矣，故曰废象者暗行，胶象者待兔。

　　卷下

　　一、经络

　　《灵枢·经脉》篇曰：肺手太阴之脉，起于中焦（手之三阴。从脏走手，故手太阴肺脉起于中焦，当胃之中脘也。十二经者，营也，故曰营行脉中。首言肺者，肺朝百脉也，循序相传，尽于肝经，终而复始，又传于肺，是为一周），下络大肠（肺与大肠为表里，故络大肠。凡十二经相通，各有表里，在本经者曰属，他经者曰络），还循胃口（还，复也。循，绕也。下络大肠，还上循胃口），上膈属肺（身中膈膜，居心肺之下，前齐鸠尾，后齐十一椎，周遭相着以隔浊气，不使熏于肺也），从肺系横出腋下（肺系，喉咙也。腋下者，膊下胁上也），下循 内（ 者，膊之内侧，上至腋，下至肘也），行少阴心主之前（少阴者，心也。心主者，胞络也。手之三阴，太阴在前，厥阴在中，少阴在后），下肘中，循臂内（膊与臂之交曰肘。内者，内侧也）上骨下廉，入寸口（骨。掌后高骨也。下廉，骨下侧也。寸口。即动脉也），上鱼，循鱼际（手腕之上，大指之下，肉隆如鱼，故曰鱼。寸口之上，鱼之下曰鱼际穴），出大指之端（端，指尖也，手太阴肺经止于此）；其支者，从腕后直出次指内廉，出其端（支者，如木之枝也。正经之外，复有旁分之络。此本经别络，从腕后直出次指之端，交商阳穴，而接手阳明经也）。

　　大肠手阳明之脉，起于大指次指之端（次指，食指也。手之三阳，从手至头），循指上廉，出合谷两骨之间（上廉，上侧也。凡诸经脉，阳行于外，阴行于内，后诸经皆同。合谷，穴名。两骨，即大指次指后岐骨也，俗名虎口），上入两筋之中（腕中上侧两筋陷中，阳溪穴也），循臂上廉，入肘外廉，上 外前廉，上肩，出骨之前廉（肩端骨罅为 骨），上出于柱骨之会上（背之上颈之根，为天柱骨。六阳皆会于督脉之大椎，是为会上），下入缺盆络肺，下膈属大肠（自大椎而前，入缺盆络肺，复下膈，当脐旁，属于大肠）；其支者，从缺盆上颈贯颊，入下齿中（耳下曲处为颊），还出挟口，交人中，左之右，右之左，上挟鼻孔（人中。即督脉之水沟穴。由人中而左右互交，上挟鼻孔，手阳明经止于此，自山根交承泣而接足阳明经也）。

　　胃足阳明之脉，起于鼻之交 中（ ，鼻茎也；又名山根。足之三阳，从头走足），旁纳太阳之脉（纳，入也。足太阳起于目内 ，与 交近），下循鼻外，入上齿中，还出挟口环唇，下交承浆（环，绕也。承浆，任脉穴），却循颐后下廉，出大迎（腮下为颔，颔下为颐），循颊车，上耳前，过客主人，循发际，至额颅（颊车在耳下，本经穴也。客主人在耳前，足少阳经穴也。发之前际为额颅），其支者，从大迎前下人迎，循喉咙，入缺盆，下膈属胃络脾（络脾者，胃与脾为表里也）；其直者，从缺盆下乳内廉，下挟脐，入气街中（气街，即气冲也，在毛际两旁鼠鼷上一寸）；其支者，起于胃口，下循腹里，下至气街中而合（胃口者，胃之下口，即幽门也。支者与直者，会合于气街），以下髀关，抵伏兔，下膝膑中，下循胫外廉，下足跗，入中指内间（抵，至也。髀关、伏兔，皆膝上穴也。膝盖曰膑，骨曰胫，足面曰跗。由跗而入足之中指内间，足阳明经止于此），其支者，下廉三寸而别，下入中指外间；其支者，别跗上，入大指间，出其端（阳明别络，入中指外间。又其支者，别行入大指间，斜出足厥阴行间之次。

　　循大指出其端，而接足太阴经也）。

　　脾足太阴之脉，起于大指之端（足之三阴，从足走腹，故足太阴脉发于此），循指内侧白肉际，过核骨后，上内踝前廉（核骨，在足大指本节后圆骨也，滑氏误作孤拐骨），上 （音传）内，循胫骨后，交出厥阴之前（足肚曰 。

　　交出厥阴之前，即地机、阴陵泉也），上膝股内前廉（股，大腿也。前廉者，上侧也，当血海、箕门之次），入腹属脾络胃（脾胃为表里，故属脾络胃），上膈挟咽，连舌本，散舌下；其支者，复从胃别上膈，注心中（足太阴外行者，由腹上府舍、腹结等穴，散于胸中而止于大包。其内行而支者，自胃脘上膈注心而接手少阴经也）。

　　心手少阴之脉，起于心中，出属心系（心当五椎之下，其系有五，上系连肺，肺下系心，心下三系连脾、肝、肾，故心通五脏而为之主也），下膈络小肠（心与小肠为表里，故下膈当脐上二寸，下脘之分络小肠也），其支者，从心系上挟咽，系目系；其直者，复从心系却上肺，下出腋下（出腋下，上行极泉穴，手少阴经行于外者始此），下循 内后廉，行太阴、心主之后（ 内后廉，青灵穴也。手之三阴，少阴居太阴、厥阴之后），下肘内，循臂内后廉，抵掌后锐骨之端（手腕下踝为锐骨，神门穴也）。入掌内后廉，循小指之内，出其端（手少阴经此于此，乃交小指外侧，而接手太阳经也。滑氏曰：心为君主，尊于他脏，故其交经授受，不假支别云）。

　　小肠手太阳之脉，起于小指之端，循手外侧上腕，出踝中（前谷，后溪、腕骨等穴），直上循臂骨下廉，出肘内侧两筋之间（循臂下廉、阳谷等穴。出肘内侧两骨尖陷中，小海穴也），上循 外后廉（行手阳明、少阳之外），出肩解，绕肩胛，交肩上（肩后骨缝曰肩解。肩胛者， 、天宗等处。肩上者，秉风、曲垣等穴，左右交于两肩之上，会于督脉之大椎），入缺盆络心（心与小肠为表里）。循咽下膈，抵胃属小肠（循咽下膈抵胃，当脐上二寸，属小肠，此本经之行于内者），其支者，从缺盆循颈上颊，至目锐 却入耳中（其支行于外者，出缺盆，循颈中之天窗，上颊后之天容，由颧 以入耳中听宫穴也，手太阴经止于此）；其支者，别颊上 抵鼻，至目内 ，斜络于颧（目下为 ，目内角为内 。颧，即颧 穴，手太阳自此交目内而接足太阳经也）。

　　膀胱足太阳之脉，起于目内 ，上额交巅（由攒竹上额，历曲差、五处等穴。自络却穴左右斜行，而交于巅顶之百会）；其支者，从巅至耳上角（支者，由百会旁行，至耳上角，过足少阳之曲鬓、率谷、天冲、浮白、窍阴、完骨，故此六穴者皆足太阳、少阳之会）；其直者，从巅入络脑（自百会、通天、络却、玉枕，入络于脑），还出别下项，循肩 内，挟脊抵腰中（脑后复出别下项，由天柱而下会督脉之大椎。陶道，却循肩内作四行而下，挟脊抵腰），入循膂，络肾属膀胱（肾与膀胱为表里也。夹脊两旁之肉曰膂），其支者，从腰中下挟脊，贯臀，入 中（尻旁大肉曰臀。膝后曲处曰 ）；其支者，从 内左右，别下贯胛。挟脊内（此支言肩 内，大杼下，外两行也。左右贯胛，去脊各三寸别行，历附分、魄户、膏肓等穴，挟脊下过髀枢），过髀枢循髀外从后廉下合 中（会于足少阳之环跳，循髀外后廉，去承扶一寸五分之间下行，复与前之入 中者相会合）。以下贯 内，出外踝之后，循京骨，至小指外侧（小指本节后大骨曰京骨，足太阳经穴止此，乃交于小指之下，而接足少阴经也）。

　　肾足少阴之脉，起于小指之下，邪走足心，出于然谷之下，循内踝之后，别入跟中（然谷，在内踝前，大骨下。内踝之后，别入跟中，即太溪、大钟等穴），以上 内，出 内廉，上股内后廉，贯脊属肾络膀胱（上股内后廉，结于督脉之长强。以贯脊而后属于肾，前当关元、中极，而络于膀胱，相为表里也）；其直者，从肾上贯肝膈，入肺中，循喉咙，挟舌本（其直行者，从肓俞属肾处上行，循商曲、石关、阴都、通谷诸穴，贯肝上循幽门上膈，历于步廊入肺中，循神封、灵墟、神藏、 中、俞府，而上循喉咙，并人迎挟舌本而终）；其支者，从肺出络心，注胸中（支者，自神藏之际，从肺络心至胸，以上俞府诸穴，足少阴经止于此，而接手厥阴经也）。

　　心主手厥阴心包络之脉，起于胸中（心主者，心之所主也。胞络为心之府，故名），出属心胞络，下膈，历络三焦（胞络为心君之外卫，三焦为脏腑之外卫，故为表里而相络，诸经皆无历字，独此有之，达上中下也），其支者，循胸出胁，下腋三寸（腋下三寸天池，手厥阴经穴始此）；上抵腋，下循 内，行太阴少阴之间（上抵腋下之天泉，循 内行太阴少阴之间，以手之三阴，厥阴在中也）。入肘中，下臂行两筋之间（入肘中，曲泽也，下臂行两筋之间， 门、间使、内关、大陵也），入掌中，循中指出其端（掌中，劳宫也。中指端，中冲也，手厥阴经止于此）；其支者，别掌中，循小指次指出其端（次指者，无名指也。支者自劳宫别行无名指端，而接乎手少阳经也）。

　　三焦手少阳之脉，起于大指次指之端，上出两指之间（即小指次指之间，液门、中渚穴）。

　　循手表腕，出臂外两骨之间（手表腕，阳池也。臂外两骨间，外关、支沟等穴），上贯肘，循 外上肩，而交出足少阳之后（上贯肘之天井，循 外历清冷渊、消泺、 会，上肩 ，自天 而交出足少阳之后也），入缺盆，布膻中，散络心包，下膈，循属三焦（内行者入缺盆，复由足阳明之外下布膻中，散络心包。相为表里。自上焦下膈，循中焦以约下焦）；其支者，从膻中上出缺盆，上项，系耳后直上，出耳上角以屈下颊至 （其支行于外者，自膻中上缺盆，会于督脉之大椎，循天牖，系耳后之翳风、 脉、颅息，出耳上角，过足少阳之悬厘、颔厌，下行耳颊至 ）；其支者，从耳后入耳中，出走耳前，过客主人前，交颊，至目锐 （此支从耳后翳风入耳中，过手太阳之听宫，出走耳前，过足少阳之客主人，交颊上丝竹空，至目锐 ，会于瞳子 ，手少阳经止于此，而接足少阳经也）。

　　胆足少阳之脉，起于目锐 ，上抵头角，下耳后（由听会、客主人抵头角。下耳后，行天冲、浮白、窍阴、完骨），循颈行手少阳之前，至肩上，却交出手少阳之后，入缺盆（循颈过手少阳之天牖，行少阳之前，下至肩上，循肩井，复交出手少阳之后，过督脉之大椎，而入于足阳明缺盆之外），其支者，从耳后入耳中，出走耳前，至目锐 后（从耳后颞 ，过手少阳之翳风，过手太阳之听宫，出走耳前，复自听会至目锐 ），其支者，别锐 ，下大迎，合于手少阳，抵于 （支者，别自目外 ，下足阳明大迎，由手少阳之丝竹、和 而抵于），下加颊车，下颈合缺盆（自颊车下颈，循本经之前，与前之入缺盆者会合），以下胸中，贯膈络肝属胆，循胁里，出气街，绕毛际，横入髀厌中（下胸当手厥阴天池之分贯膈，足厥阴期门之分络肝，本经日月之分属胆而相为表里，乃循胁里由足厥阴章门下行，出足阳明气街。绕毛际，合于足厥阴以横入髀厌中环跳穴）；其直者，从缺盆下腋，循胸过季胁，下合髀厌中（直而行于外者，从缺盆下行，复与前之入髀厌者会合），以下循髀阳，出膝外廉，下外辅骨之前（髀阳，髀之外侧也。辅骨，膝两旁高骨也。由髀阳历中渎、阳关，出膝外廉，下外辅骨之前，自阳陵泉以下阳交等穴），直下抵绝骨之端，下出外踝之前，循足跗上，入小指次指之间（外踝上骨际曰绝骨，阳辅穴也。下行悬钟，循足面入小指次指之间，至窍阴穴，足少阳经止于此）；其支者，别跗上，入大指之间，循大指岐骨内出其端。还贯爪甲，出三毛（足大指次指本节后骨缝为岐骨。大指爪甲后二节间为三毛，自此接足厥阴经）。

　　肝足厥阴之脉，起于大指丛毛之际（丛毛，即三毛也），上循足跗上廉，去内踝一寸（足面上，行间、太冲也。内踝一寸，中封也），上踝八寸，交出太阴之后，上 内廉（上踝过足太阴之三阴交，历蠡沟、中都，交出太阴之后，上 内廉，至膝关、曲泉也），循股阴，入毛中，过阴器（股阴，内侧也。循股内之阴包、五里、阴廉，上会于足太阴之冲门、府舍，入阴毛中急脉，左右相交，环绕阴器而会于任脉之曲骨），抵小腹，挟胃属肝络胆（入小腹会于任脉之中极、关元，循章门至期门挟胃属肝，下足少阳日月之所络胆，肝胆相为表里也），上贯膈，布胁肋（贯膈行足太阴食窦之外，大包之里布胁肋，上足少阳渊腋、手太阴云门，足厥阴经穴止此），循喉咙之后，上入颃颡，连目系，上出额，与督脉会于巅（颃颡，咽颡也。目内深处为目系。其内行而上者，循喉咙后入颃颡，行足阳明大迎、地仓、四白之外，内连目系，上出足少阳阳白之外，临泣之里，与督脉会于巅之百会穴），其支者，从目系下颊里；环唇内，（从目系下行任脉之外，本经之里，下颊环唇）；其支者，复从肝别贯膈，上注肺（从前期门属肝之所，行足太阴食窦之外，本经之里，别贯膈上注肺。下行挟中脘之分，复接手太阴肺经，十二经一周已尽也）。

　　《骨空论》曰：任脉者，起于中极之下，以上毛际，循腹里，上关元，至咽喉，上颐循面入目（以下任、督、冲、跷皆奇经也，无表里配合。故谓之奇。中极，任脉穴也，在曲骨上一寸。中极之下为胞宫，任、督、冲三脉皆起于胞宫而出于会阴。任由会阴而行腹，督由会阴而行背。冲由会阴出并少阴而散胸中）。

　　冲脉者，起于气街，并少阴之经，挟脐上行，至胸中而散（起者，外脉所起，非发源也。气街，即气冲，在毛际两旁。起于气街，并足少阴之经，会于横骨、大赫等十一穴，挟脐上行，至胸中而散，此冲脉之前行者也。然少阴之脉上股内后廉，贯脊属肾，冲脉亦入脊内伏冲之脉。然则冲脉之后行者，当亦并少阴无疑也）。

　　任脉为病，男子内结七疝，女子带下瘕聚（任脉自前阴上毛际，行腹里，故男女之为病若此也）。冲脉为病，逆气里急（冲脉挟脐上行至胸，气不顺则逆，血不和则急也）。督脉为病，脊强反折（督脉贯脊，故病如此）。

　　督脉者，起于少腹以下骨中央，女子入系廷孔（少腹乃胞宫之所居。骨中央者，横骨下近外之中央也，廷，正也，直也。廷孔，溺孔也），其孔，溺孔之端也（女人溺孔在前阴中横骨之下，孔之上际谓之端。乃督脉外起之所。虽言女子，然男子溺孔亦在横骨下中央，第为宗筋所函，故不见耳）。其络循阴器，合篡间，绕篡后（篡者，交篡之义，即前后二阴之间也），别绕臀，至少阴与巨阳中络者合，少阴上股内后廉，贯脊属肾（足少阴之脉，上股内后廉。足太阳之脉，外行者过髀枢，中行者挟脊贯臀，故此督脉之别，绕臀至少阴之分。与巨阳中络者，合少阴之脉并行，而贯脊属肾也）。与太阳起于目内 ，上额交巅，上入络脑，还出别下项，循肩 内，挟脊抵腰中，入循膂络肾（此亦督脉之别络，并足太阳经上头下项，挟脊抵腰，复络于肾。其直行者，自尻上脊下头，由鼻而至人中也），其男子循茎下至篡，与女子等，其少腹直上者，贯脐中央，上贯心，入喉上颐还唇，上系两目之下中央（此自小腹直上者，皆任脉之道，而此列为督脉，启玄子引古经云：任脉循背谓之督脉。自少腹直上者，谓之任脉，亦谓之督脉）。此生病，从少腹上冲心而痛，不得前后，为冲疝（此督脉自脐上贯心，故为病如此。名为冲疝，实兼冲、任而为病也）；其女子不孕，癃痔、遗溺、嗌干（女子诸症，虽由督脉所生，实亦任、冲之病。王氏曰：任脉者，女子得之以任养也。冲脉者，以其气上冲也。

　　督脉者，督领诸脉之海也，三脉皆由阴中而上，故其病如此）。督脉生病治督脉，治在骨上，甚者在齐下营（骨上，谓曲骨上毛际中。齐下营，谓脐下一寸阴交穴也，皆任脉之穴，而治督脉之病，正以脉虽有三，论治但言督脉，而不云任、冲，所用之穴亦以任为督，可见三脉同体，督即任、冲之纲领，任、冲即督之别名耳）。

　　《灵枢·脉度》篇曰：跷脉者，少阴之别，起于然骨之后（跷脉有二，曰阴跷、曰阳跷。少阴之别，肾经之别络也。然谷之后，照海也。此但言阴跷，未及阳跷，惟《缪刺论》曰：邪客于足阳跷之脉，刺外踝之下半寸所。盖阳跷为太阳之别，故《难经》曰：阳跷脉起于跟中，循外踝上行入风池。阴跷者，亦起于跟中，循内踝上行至咽喉，交贯冲脉。故阴跷为足少阴之别，起于照海；阳跷为足太阳之别，起于申脉，庶得其详也）

　　，上内踝之上，直上循阴股入阴，上循胸里入缺盆，上出人迎之前，入 属目内 ，合于太阳、阳跷而上行，气并相还则为濡目，气不荣则目不合（自内踝直上，入阴循胸，皆并足少阴上行也。然足少阴之直者，循喉咙而挟舌本，此则入缺盆，上出人迎之前，入 属目内 ，以合于足太阳之阳跷。是跷脉有阴阳之异也，阴跷、阳跷之气并行回还而濡润于目，若跷气不荣，则目不能合）。

　　按：阴维脉起于诸阴之交，其脉发于足少阴筑宾穴，为阴维之 ，在内踝上五寸 肉分中。上循股内廉，上行入少腹，会足太阴、厥阴、少阴、阳明于府舍，上会足太阴于大横、腹哀，循胁肋会足厥阴于期门，上胸膈挟咽，与任脉会于天突、廉泉，上至前顶而终。

　　阳维脉起于诸阳之会，其脉发于足太阳金门穴，在足外踝下一寸五分，上外踝七寸，会足少阳于阳交，为阳维之 。循膝外廉，上髀厌，抵小腹侧，会足少阳于居 ，循胁肋，斜上肘，上会手阳明、足太阳于臂 ，过肩前，与手少阳会于 会、天 ，却会手足少阳、足阳明于肩井，入肩后，会手太阳、阳跷于 俞，上循耳后。会手足少阳于风池，上脑空、承灵、正营、目窗。临泣，下额与手足少阳、阳明五脉会于阳白，循头入耳，上至本神而止。

　　带脉起于季胁足厥阴之章门穴，同足少阳循带脉，围身一周如束带然，又与足少阳会于五枢、维道。

　　二跷为病，苦癫痫寒热，皮肤淫痹，少腹痛，里急，腰及髋 下相连阴中痛，男子阴疝，女子漏下。

　　二维为病，阴阳不能相维，则怅然失志，溶溶不能自收持。阳维为病苦寒热，阴维为病苦心痛。阳维主表，阴维主里。

　　带脉为病，腹满，腰溶溶如坐水中，妇人小腹痛，里急后重，螈 ，月事不调，赤白带下。

　　李濒湖云：奇经八脉者，阴维也、阴维也、阴跷也、阳跷也、冲也、任也、督也，带也。阳维起于诸阳之会，由外踝而上行于卫分。阴维起于诸阴之交，由内踝而上行于营分，所以为一身之纲维也。阳跷起于跟中，维外踝上行于身之左右。阴跷起于跟中，循内踝上行于身之左右，所以使机关之跷捷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上，为诸脉之冲要，故曰十二经之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督主身后之阳，任、冲主身前之阴，以南北言也。带脉横束诸脉，以六合言也。是故医而知乎八脉，则十二经十五络之大旨得矣。

　　愚按：直行曰经，旁支曰络。经有十二，手之三阴三阳、足之三阴三阳也。络有十五者，十二经各有一别络，而脾又有一大络，并任、督二络，为十五络也。合计二十七气，如泉之流不舍昼夜，阴脉营于五脏，阳脉营于六腑，终而复始，如环无端。其流溢之气入于奇经，转相灌溉，八脉无表里配合，不成偶。故曰奇也。正经犹沟渠，奇经犹湖泽，譬之雨降沟盈，溢于湖泽也。脏腑者，经络之本根。经络者，脏腑之枝叶，谙于经络，则阴阳表里、气血虚实了然于心目。初学人必先于是，神良者亦不外于是。第粗工昧之，诋其迂远不切，智士察之，谓其应变无穷耳。

　　卷下

　　二、治则

</div>
    <div class="pagination">
<a href="内经知要_page3.html">上一页</a><a href="内经知要.html">1</a><a href="内经知要_page2.html">2</a><a href="内经知要_page3.html">3</a><span class="current-page">4</span><a href="内经知要_page5.html">5</a><a href="内经知要_page6.html">6</a><a href="内经知要_page7.html">7</a><a href="内经知要_page8.html">8</a><a href="内经知要_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
