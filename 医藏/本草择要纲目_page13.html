<!DOCTYPE html>
<html>
<head>
    <meta charset="UTF-8">
    <title>本草择要纲目 - 第 13 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草择要纲目 - 第 13 页/共 38 页</h1>
    <div class="content">　　生姜

　　【气味】辛微温无毒。浮而升。阳也。

　　【主治】久服去臭气。通神明。其用有四。制浓朴半夏毒。发散风邪。温中去湿。益脾胃药中之佐。主伤寒头痛鼻塞。通四肢关节。开五脏六腑。与大枣同用。调和脾胃。与芍药同用。温经散寒。或问生姜辛温入肺。何以云入胃口。曰俗以心下为胃口者非也。咽门之下。受有形之物。及累之系。便是胃口。与肺系同行。故能入肺而开胃口也。又或问夜间勿食生姜。令人闭气何也。曰生姜辛温。主开发。夜则气本收敛。反开发之。则违天道。故夜不宜食也。凡早行山谷。口含少许。不犯雾露清湿之气。及山岚不正之邪。凡中风中暑中气中毒中恶干霍乱一切卒暴之病。用姜汁与童便服之。立可解散。不彻姜食。言可常食以通神明也。

　　不多食。恐其太辛走气也。秋不食姜。令人泻气。以夏月火旺。宜汗散之。故食之不禁。秋则肺气宜收。所当禁也。去皮用则温。留皮则凉。

　　热性药品

　　五味子

　　【气味】酸温无毒。可升可降。阴中微阳。入手太阴血分。足少阴气分。

　　【主治】收散气止嗽。补元气不足。止泻痢。生津液。止渴壮水。镇阳强阴。益男子精。明目暖水脏。凡黄昏喘嗽。乃火气浮入肺中。不宜用凉药。唯五味子能敛而降之。或以其食之多致虚热者。辄云用治肺之虚寒。则更不取其除热之说。岂知其能收肺气。即是除热。补肾之功。即是暖水脏之功也。但有外邪者。不可骤用。恐闭其邪气。必先发散而后用之。乃为良耳。又五六月宜常服五味子汤。以益肺金之气。盖五味子之酸能泻丙火而益庚金也。仲景八味丸用此述类形象为肾气丸。总以五味悉具。酸咸入肝而补肾。辛苦入心而补肺。甘入中宫而益脾胃。在上则滋源。在下则益水也。

　　热性药品

　　桂枝

　　【气味】辛温无毒。体轻而上行。浮而升阳也。入足太阳经。（即取木桂之最薄者。去其粗皮是也。）

　　【主治】伤风头痛。开腠理。解表止烦发汗。去皮肤风湿。泄奔豚。散下焦蓄血。利肺气。

　　疗痛风。横行手臂。或曰本草言桂枝能止烦出汗。故张仲景治伤寒有当发汗之症。凡数处皆用桂枝汤。此与本草之义甚相符合。又云无汗不得用桂枝。汗家不得重发汗。则桂枝又所禁用。而仲景伤寒有汗多之症。凡数处每用桂枝甘草汤。此又似用桂枝以闭汗也。其说何以辨之。盖太阳中风。阴弱而汗自出。此为卫实荣虚。故发热汗出也。又太阳病非中风。而发热汗出者。此为荣弱卫强。而阴虚阳必凑之也。皆用桂枝汤以发其汗。乃调其荣气。则卫气自和。风邪无所容。遂自汗而解。非桂枝能开腠理发出其汗也。然则桂枝汤下发汗之发字。当认作出字。汗自然发出。非若麻黄症。必以麻黄开发腠理而出其汗也。则凡仲景之用桂枝汤以发汗者。其症必皮肤疏泄。自汗脉浮缓。风邪干于卫气者。为对症之剂。其汗多而用桂枝甘草汤者。盖腠理不密。则津液外泄。而肺气自虚。虚则当补其母。用桂枝同甘草。外散风邪以救表。内伐肝木以防脾。佐以芍药。泄土中之木而固脾。使以姜枣以通行脾之津液。如是而荣卫无不调和矣。荣卫既和。则邪从汗出。而汗自止。非桂枝能闭汗孔也。明乎此。而仲景之治伤寒有汗。用桂枝不令重发其汗者。是解肌之妙用也。若太阳中风。腠理致密。荣卫邪实。津液禁固。其脉浮紧。发热而汗不出者。则属麻黄症。不可以桂枝为能发散解肌利关节而误用之也。

　　热性药品

　　肉桂

　　【气味】甘辛大热有小毒。阳中之阳浮也。去其外之粗皮。是为肉桂。入足少阴太阴经血分。

　　【主治】补下焦不足。治沉寒痼冷之病。渗泄止渴。去荣卫中风寒。表虚自汗。春夏为禁药。

　　秋冬下部腹痛非此不能止。补命门不足。益火消阴。治寒痹风喑。阴盛失血。泻痢惊痫。故凡小儿惊风及泄泻。并用五苓散以泄丙火。渗土湿。内用肉桂者。抑肝风而扶脾土也。医录云。有人患赤眼肿痛。脾虚不能饮食。肝脉盛。用凉药治肝则脾愈虚。用暖药治脾则肝愈盛。但于温平药中倍加肉桂。杀肝而益脾也。

　　热性药品

　　川芎

　　【气味】辛温无毒。浮而升阳也。少阳本经引经之药。又入手足厥阴气分。

　　【主治】中风入脑头痛。面上游风。治一切面。一切气。一切血。破宿血。养新血。长肉诸疮疡及排脓。凡郁在中焦。须开提以升其气。解诸郁而通阴阳者。非川芎不为功。凡血痢已通而痛不止者。乃阴亏气郁也。若助清阳之气而能令气行血调者。非川芎而谁济。但单服过久。则辛喜归肺。肺气偏胜。恐金来贼木。故有暴亡之患。若配合得宜。定无此害。

　　热性药品

　　续断

　　【气味】苦微寒无毒。

　　【主治】伤寒。补不足。金疮痈疡折跌。续筋。妇人崩漏。子宫冷。腰痛。关节缓急。入平胃散治痢尤效。

　　热性药品

　　白术

　　【气味】甘温无毒。可升可降。阳中阴也。入手太阳少阴足太阴阳明少阴厥阴六经。（用乳汁润之。以制其性。脾病以陈壁土炒过。窃土气以助脾也。）

　　【主治】温中去脾胃湿。除脾胃热。强脾胃气。进饮食。和脾胃以生津液。止肌热。治四肢困倦。目不能开。怠惰嗜卧。不思饮食。止渴安胎。凡中焦不受湿不能下利。必须白术以逐水益脾。非白术不能去湿。非枳实不能消痞。故枳术丸以之为君。然脾恶湿。湿胜则气不得施化。津液何由而生。故曰膀胱津液之府。气化则能出焉。用白术以除其湿。则气得周流。

　　而津液自生矣。

　　热性药品

　　益智仁

　　【气味】辛温无毒。

　　【主治】客寒犯胃。和中益气。补肾虚滑沥。三焦命门气弱者宜之。盖心者脾之母。欲使食化。不必专于和脾。火能生土。当使心药入脾胃药中。益智仁能于土中益火也。然虽脾经本药。在集香丸则入肺。在四君汤则入脾。在大凤髓丹则入肾。三脏各有子母相顾之义。盖随所引而相补一脏也。

　　热性药品

　　麻黄

　　【气味】苦温无毒。轻清而浮升。阳也。入手太阴足太阳经。兼走手少阴阳明二经。

　　【主治】中风伤寒头痛。发表出汗。通九窍。开毛孔。治咳逆上气。凡六淫有余之邪。客于阳分皮毛之间。腠理闭拒。荣卫气血不行。谓之表实。非麻黄之轻清。不可以散浊实。但太阳寒水之经。经脉循背下行。本寒而又受外寒。固宜发汗以泄表实。或饮食劳倦及杂病自汗表虚之症。用之则汗过亡阳。脱人元气。不可不禁。仲景治伤寒有汗用桂枝。无汗方用麻黄。伤寒伤风而咳嗽合用麻黄桂枝汤。其用意慎且重也。麻黄虽太阳发散重剂。为发散肺金火郁之药。其说何也。盖寒伤荣。荣血内涩。不能外通于卫。卫气闭固。津液不行。故无汗发热而憎寒。其症面赤怫郁。

　　热性药品

　　乳香

　　【气味】微温无毒。纯阳入手少阴心经。

　　【主治】活血定痛。疗风水毒肿瘾疹痒毒。止霍乱中恶。中邪气。托理护心。活血伸筋。治妇人产难折伤。盖乳香香窜能入心经。故内托护心散用之透彻疮孔中。使毒瓦斯外出。不致内攻也。

　　热性药品

　　鹿茸

　　【气味】甘温无毒。（采得。不可以鼻嗅之。中有小白虫。视之不见。入人鼻则为虫颡。不可药也。）

　　【主治】生精补髓。养血益阳。强筋健骨。补男子腰肾虚冷。脚膝无力。夜梦鬼交。精溢自出。女人崩中漏血。赤白带下。治一切虚损。耳聋目暗。眩晕虚痢。蜀中市上一道人货班龙丸。一名茸珠丹。大醉高歌曰。尾闾不禁沧海竭。九转灵丹都慢说。唯有班龙顶上珠。能补玉堂阙下穴。盖其方用鹿茸鹿角胶鹿角霜是也。

　　热性药品

　　虎骨

　　【气味】辛微热无毒。

</div>
    <div class="pagination">
<a href="本草择要纲目_page12.html">上一页</a><span>...</span><a href="本草择要纲目_page8.html">8</a><a href="本草择要纲目_page9.html">9</a><a href="本草择要纲目_page10.html">10</a><a href="本草择要纲目_page11.html">11</a><a href="本草择要纲目_page12.html">12</a><span class="current-page">13</span><a href="本草择要纲目_page14.html">14</a><a href="本草择要纲目_page15.html">15</a><a href="本草择要纲目_page16.html">16</a><a href="本草择要纲目_page17.html">17</a><a href="本草择要纲目_page18.html">18</a><span>...</span><a href="本草择要纲目_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
