<!DOCTYPE html>
<html>
<head>
    <meta charset="UTF-8">
    <title>中国医籍考 - 第 86 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 86 页/共 122 页</h1>
    <div class="content">　　〔盛氏（端明）程斋医抄〕一百四十卷 未见〔程斋医抄撮要〕医藏目录五卷 存自序曰。予纂医抄一百四十卷。首以内经素问脉经诸书为经。集历代名医所论著。分门为治法诸方。余三十年间。宦辙南北。所至携以自随。每遇有奇方秘法。辄编入于各门。第简秩繁多。不能抄写。偶乡友滕于安氏一见。喜而欲寿诸梓以传。亦患力有弗及。遣其子太学生克诚来请。欲予撮其要者录之。予于医书所自得者。皆非方法所传。欲撮其要尤难也。乃以近验者付之。亦曰撮要云者。因其请耳。非谓医抄中所集者。其要止此也。欲知医者。必得医抄全书而详习之。厥术始妙。此特其千百中之一二云耳。但穷乡僻壤中得此。亦可以疗疾也。滕氏刻书之功。岂可泯哉。故序之以贻得此书者。俾知所自云。时嘉靖癸巳夏四月朔。玉华山人盛端明书。

　　徐春甫曰。玉华子姓盛名端明。潮阳人。登弘治壬戌进士。性好医方。有求疗。不分贵贱。即与药。官至礼部尚书。有医抄百四十卷。并撮要等书。

　　〔王氏（世相）医开〕七卷 未见四库全书提要曰。医开七卷。明王世相撰。世相字季邻。号清溪。蒲州人。吕 之门人也。官延川县知县。

　　是书凡二十四类。首载或问数条。谓医学至丹溪而集大成。盖亦主滋阴降火之说者。

　　〔徐氏（子宇）致知枢要〕明志九卷 未见〔俞氏（弁）脉证方要〕医藏目录十二卷 未见〔何氏（瑭）医学管见〕一卷 存题词曰。余平日好养生之术。以医道切于养生。且可寓济物之仁也。故留意焉。沉潜日久。颇有所见。多前贤之未发。时或语人。契者甚少。盖以其素不留意。故骤语之而不入也。窃念余老矣。不忍使所见无传。终于无用。且恐或有差误。无以来贤者之教也。乃录出如上。医虽小道。而可以寄死生之命。士君子平居。略不留意。

　　一旦有疾。乃委死生于庸医之手。岂不误哉。力学应事之暇。时一留意。盖未必不贤于博弈也。嘉靖甲午夏四月望日。怀庆何瑭自叙。

　　徐春甫曰。何柏斋名瑭。学究天人。擢弘治康海榜进土。入翰林历升都御史。守身之洁。一介不取。蹈道之坚。终日不待。性天悃 。了无外慕。方书调摄。尤究心焉。盖以医道切于养生。且可寓济物之仁也。遂烛精微。

　　发前圣之未发。辟后学之晦盲。观其着伤寒三阳咳嗽相火等论可知矣。尝谓士君子平居。略不留意于医。一旦有疾。乃委死于庸医之手。岂不误哉。其集曰柏斋三书。

　　四库全书提要曰。医学管见一卷。明何瑭撰。瑭号柏斋。怀庆人。宏治壬戌进士。官至南京右副都御史。谥文定。事迹具明史儒林传。是书凡二十二篇。自记谓，因读素问及玉机微义二书而作，其说皆主于大补大攻。非中和之道。其第十九篇。论久病元气太虚。病气太盛。当以毒药攻之。尤不可训。其论金石药一条。则名言也。

　　〔叶氏（文龄）医学统旨〕医藏目录八卷 存题辞曰。医。仁术也。爱之道也。先王之教主于仁。而其爱溥也。是故察脉医之本也。视证医之则也。调药医之用也。立方医之信也。立方何以为信。曰。方有征则信。信则斯传。传则用斯行。行则则斯章。章则本斯立。则爱人之心无穷。庶几成仁术矣乎。文龄二十年来。盖尝用力于此。而求仁未能也。嗟夫。不精于艺。而但有爱心者。是谓徒善。能用其术。而不根于爱者。是谓无本。根于爱。

　　而无所传者。是犹无术。徒善不能行。无本不能立。无传不能广。予惧夫人之病夫仁也。是医学统旨之所以作也。

　　是书也。爰辑旧闻。参之新得，俾异同归一。繁简合中。同志者肯究心焉。则审脉察证。处方辨药。或不无少助。

　　文龄不佞。抑求正于仁人尔。嘉靖甲午长至日。武林石峰子识。

　　邬琏序略曰。叶氏故儒生。已去学轩岐家言。用荐入御药坊。事敬皇帝。再进禄秩。当国工称。盖非徒言之者。

　　仁和县志曰。叶文龄。字德征。幼业儒不遂。去学医。礼部屡试优等。例授冠带。供职于圣济殿。升太医院吏目。甲午召诊。保和有功。升御医。忽被宣召。御书忠爱额于堂。庚子再召升院判。后因母老乞终养。遂致仕。

　　所着有医学统旨。行于世。

　　〔汪氏（机）医学原理〕医藏目录十三卷 存自序曰。余幼习举子业。寄名邑庠。后弃儒业医。越二十年。得以医道鸣世。编订素问钞。本草会编。运气易览。外科理例。痘治理辨。针灸问答。推求师意。脉诀刊误。伤寒选录等书。幸诸从游者。协力锓梓。以广其传。每病前书文理涣漫。患吾子孙有志于是者。非二十年之功。弗能究竟其理。因而挫沮者有之。于是复作是书。

　　首以经络穴法列于前。继以六淫之邪。与夫气血之病。次以内伤诸证。妇人幼科终焉。凡十三卷。命曰医学原理。

　　其中所论病机药性。悉本内经本草。治方脉法。皆据名医格言。朝究暮绎。废寝忘飧。经历八春。而始克就。惟欲吾之后人。乐守是道。以承吾志。观病机即知病源之始终。阐脉法即知病证之生死。读方旨即知立方之主意。各条端绪。焕然于心。庶不负吾生平之所好也。果若吾言。则是集匪为虚文。可以事亲。可以养身。可以活人。其为利也实溥矣。又何羡于良金腴产之是遗。以损其志。而益其过耶。

　　〔石山医案〕医藏目录三卷 存程曾序略曰。吾郡祁之汪石山。儒医也。于素问则有补注。本草则有类钞。脉诊则有论著。运气则有提纲。

　　外科及针灸等书。则又俱有纂述。盖集古今诸名家之所长。而为一大成也乎。其从事于医。殆四十余载。凡病家之求治者。因脉制方。随投辄效。从游之士。得于目击者。即手录之。以为成法。其邑西石墅陈桷氏。实石山高弟。以其所录者。分为三卷。名曰石山医案。刻之梓以传。诣予终老楼属序之。夫病之见治于石山也。如饥者得食而充。渴者得饮而解。溺者得援之而登颠。危者得扶持之而安。盖医之王道也。使同生朱滑之时。其抱负设施。

　　与之同驱并驾。未可必其或后先也。后人视此。不亦犹法家之有断案也哉。引伸触类。延惠无穷。其为慈孝之助多矣。石山之传撰于镜山。其未及载者。赖此以传。岂非后人之幸欤。石山名机。字省之。石山其号也。

　　四库全书提要曰。石山医案三卷。明陈桷编。桷字惟宜。祁门人。学医于同邑汪机。因取机诸弟子所记机治疗效验。裒为一集。每卷之中。略分门类为次。自宋金以来。太平惠民和剂局方行于南。河间原病式宣明论方行于北。局方多温燥之药。河间主泻火之说。其流弊亦适相等。元朱震亨始矫局方之偏。通河间之变。而补阴之说出焉。机所校推求师意一书。实由戴原礼以溯震亨。故其持论多主丹溪之法。然王氏明医杂着。株守丹溪。至于过用寒苦。机复为论以辨之。其文今附医案之末。则机亦因证处方。非拘泥一格者矣。其随试辄效。因有由也。旧有机门人陈钥所作病用参 论。又有机所作其父行状。及李汛所作机小传。今亦并录之。备参考焉。

　　〔医读〕七卷 存〔缪氏（坤）方脉统宗〕未见江阴县志曰。缪坤。字子浓。七世以医传。坤名更着。性行淳笃。自当脉辨方之外。端居读书。不交尘事。

　　嘉靖间。帅府檄至行间。疗疫全活甚多。荣以冠带。非其好也。着方脉统宗行世。乡饮十七次。寿九十。自为文志其墓。

　　〔高氏（士）志斋医论〕二卷 未见四库全书提要曰。志斋医论二卷。明高士撰。士字志斋。鄞县人。是书作于嘉靖中。上卷专论痘疹。下卷杂论阴阳六气血脉虚实。其说云。今之医者。多非丹溪。而偏门方书盛行。则亦以朱氏为宗者矣。

　　〔邹氏（福）经验良方〕明史十卷 未见闽书曰。邹福字鲁济。业医。善察脉。决人生死于数载前。遇奇症他医不能治者。福投数剂辄愈。尝手集经验良方十卷。

　　〔吕氏（夔）治法捷要〕未见按上见于江阴县志。

　　〔张氏（世华）医家名言〕未见宗臣太医院院判思惠张君墓志铭略曰。嘉靖二十九年八月十一日。封太医院院判思惠张公卒。按状。公讳世华。字君美。思惠其别号也。生而聪敏超特。自少锐志于儒。

　　涉猎经史。通其大义。既而怙恃早失。家道中衰。乃幡然曰。心存爱物。医儒一道也。复修世业。遂能尽卢扁之术。所试辄有奇效。名藉藉闻三吴。时负 及门。求疗者如市。正德间吴大疫。公移药囊于道衢。随请而应。全活数十人。吴有富室子。病痿三年。诸医束手不治。公曰。此病在疡也。急以五毒之剂攻之。即起矣。已而果然。

　　其人酬之百金。公笑而却之。吾何利哉。姑验所见耳。他如此类者。不可殚述。着医家名言若干卷。将传于世云。

　　（宗子相集）

　　〔陶氏（浩）药案〕未见徐春甫曰。陶浩。字巨源。太仓人。以儒攻医。数起奇证。有药案藏于家。

　　〔方氏（广）脉药证治〕未见〔汪氏（宦）医学质疑〕未见〔证治要略〕未见按上三书。见于古今医统。

　　〔吴氏（ ）扶寿精方〕医藏目录二卷 存按万历丁亥。王氏所刻书三卷。题曰续扶寿精方。卷首有养真篇。男女篇。饮食篇。事亲篇。四道。及汤膏粥酒等三十二首。其他诸方。与是书不有异者。

　　〔吴氏（球）诸证辨疑〕明志四卷 存〔活人心统〕四卷 存吴球曰。此书。集先贤之成语。论脏腑之盛衰。录古今经验之方。开后学正大之。路。皆宜直之言。非雕琢之说。同志者鉴之。

　　陈莘题茭山吴翁小像后曰。翁博学慕古。轻财重义。少尝游心经术。医业独得其精。乃修方脉主意。活人心统。食疗便民诸症辨疑等书。一十六卷。感钜卿慎斋胡公发明。云东龙公岱野张公。邑侯赤山郑公。校证绣梓。

　　得成全集。真医学之指南也。

　　〔方脉主意〕未见〔杨氏（起）经验奇效单方〕二卷 存〔孙氏（应奎）医家必用〕一卷 存徐春甫曰。孙东谷。名应奎。号东谷。洛阳人。登正德辛巳进士。好医方。以活人为心。有疾者不限高卑。

　　即与方药。官至户部尚书。着有医家大法。大旨。必用等书。若干卷。

　　〔医家必用类选〕四卷 存按先子曰。嘉靖辛丑春。东谷已着医家必用。后十二年。更分门类方。有所增添。名曰医家必用类选。其序则与原书同。故题曰复书。

　　〔俞氏（桥）医学大原〕未见海宁县志曰。俞桥少业儒。究心理学。兼精岐黄术。嘉靖中。以名医被征。累官太医院判。桥于方书无所不晰。更博询名家。得河间洁古东垣未刻诸稿。及古今秘方。斟酌损益之。以治病。无不奇验。居京师。耻事权贵。

　　而贫家延之。必尽心疗治。以故名愈藉藉。而医日窘。士大夫雅重之。着医学大原一书。搜辑枢素以下诸家。有关证脉者。次以赋括。令业医之士。诊脉制方。有所考证焉。

　　〔李氏（象）医略正误〕三卷 存聂璜跋曰。余内姻石泉医略正误就梓。方伯东谷叙弁其端。推衍引触。远大不泥。尽之矣。乃谬属诸叙末。余又何言哉。因次第其心学渊源。以备观览之目。石泉自少入郡胶。殚力学易。出入诸子史百家。坐是遘疾。奉厥甫东郊翁命就医。时东阳卢HT 庵以兹术鸣宁藩。礼致在馆。

　　一见石泉。奇其神异。遂倾心焉。未逾年疾瘳。尽得其肯綮妙辞归。HT 庵叹曰。吾业有传。吾可以休。竟请去。

　　得脱党祸。人咸喜HT 庵先几。石泉得师。自是本业优研。极素难诸书。有心得处笔之。见偏门病。病者失处笔之。

　　与己之应病。候寒暑。按经络。验处又笔之。参订指摘。诊脉之误。积撰成书。分条别方。题曰医略正误。识者宗之。每暇坐小楼。辄取古诗画玩。适兴到模仿挥洒。体格成家。题品景象。韵格高古。缙绅士谓其诗中有画。

　　画中有诗。得之如获拱璧。匪独医之可称。然其化于今。充选贡致用。东谷曰。子是之编可传。制序以赞其成刻。

　　予阅之叹曰。石泉是编。信诸父兄师友。信诸古。而无误于己者。不亦可信诸人。而无误天下者乎。视专门秘方者不侔。行将征诸内院使司局者。果能如东谷所谓。变而通之。毋忌与执。未必不为诸偏门断案也。

　　〔顾氏（儒）简明医要〕医藏目录五卷 存自序略曰。儒因先君多病。久病成医。得延寿考。乃示余曰。事亲者不可不知医。汝能攻之。非惟济世。亦可养生。古良医良相。并驰于穷达之间。苟有益于生民。则相业不见其多。而医道不见其少。汝姑勉之。余拜敬诺。即弃儒就医。师浙东之异人。访梁溪之高士。无惮昼夜。力学有年。凡遇病敷药。苦心力索。务求效验。果幸地方得以少济。而妻子亦借以温饱。由先君之遗教也。今老矣。有子别攻举业。悯后无传。且虑吾之子孙。后或疾痛。假手庸医。

</div>
    <div class="pagination">
<a href="中国医籍考_page85.html">上一页</a><span>...</span><a href="中国医籍考_page81.html">81</a><a href="中国医籍考_page82.html">82</a><a href="中国医籍考_page83.html">83</a><a href="中国医籍考_page84.html">84</a><a href="中国医籍考_page85.html">85</a><span class="current-page">86</span><a href="中国医籍考_page87.html">87</a><a href="中国医籍考_page88.html">88</a><a href="中国医籍考_page89.html">89</a><a href="中国医籍考_page90.html">90</a><a href="中国医籍考_page91.html">91</a><span>...</span><a href="中国医籍考_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
