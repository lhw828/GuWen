<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 24 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 24 页/共 424 页</h1>
    <div class="content">　　【注】

　　此释上条阳明恶寒自罢之义。阳明属胃居中，土也。土为万物所归，故邪热归胃则无所复传，亦万物归土之义。阳明初病一日，虽仍恶寒，是太阳之表未罢也。至二日恶寒自止，则是太阳之邪已悉归并阳明，此为阳明病也。

　　【集注】

　　方有执曰：恶寒二日自止者，热入里而将恶热，此以正阳阳明言也。

　　程应旄曰：六经虽分阴阳，而宰之者胃，五藏六府，皆朝宗而禀令焉。一有燥热，无论三阳传来之邪，从而化热，即三阴传来之邪，亦转属而变热。阴阳之邪，皆归胃土故曰：万物所归无所复传也。

　　问曰：何缘得阳明病？答曰：太阳病，若发汗、若下、若利小便，此亡津液，胃中干燥，因转属阳明。不更衣，内实，大便难者，此名阳明也。

　　【注】

　　问曰：何缘得阳明胃实之病？答曰：由邪在太阳时，发汗，若下，若利小便，皆为去邪而设，治之诚当，则邪解而愈矣。如其不当，徒亡津液，致令胃中干燥，则未尽之表邪，乘其燥热，因而转属阳明，为胃实之病者有三：不更衣，即太阳阳明脾约是也；内实，即正阳阳明胃家实是也；大便难，即少阳阳明大便难是也。三者虽均为可下之证，然不无轻重之别，脾约自轻于大便难，大便难自轻于胃家实。盖病脾约大便难者，每因其人津液素亏，或因汗下利小便，施治失宜所致。若胃实者，则其人阳气素盛，胃有宿食，即未经汗下，而亦入胃成实也。故已经汗下者，为夺血致燥之阳明以滋燥为主；未经汗下者，为热盛致燥之阳明，以攻热为急。此三承气汤、脾约丸及蜜煎、土瓜根、猪胆汁导法之所由分也。

　　【集注】

　　方有执曰：古人大便必更衣；不更衣，言不大便也。

　　程应旄曰：转属层次，不止有表罢、不罢之分，而表罢入里，复有燥实、燥不实之辨所以有不更衣之阳明病，有内实之阳明病，有大便难之阳明病也。其中有属表属里所以下法有禁有宜。受气有里实里燥，所以下法有应大应小。

　　汪琥曰：或问太阳病若下矣，则胃中之物已去，纵亡津液，胃中干燥，未必复成内实答云：方其太阳初病时，下之不当，徒亡津液，胃中之物去之不尽，邪传阳明而成燥粪，故有内实之证。

　　问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也；正阳阳明者，胃家实是也；少阳阳明者，发汗利小便已，胃中燥烦实，大便难是也。

　　【注】

　　阳明可下之证，不止于胃家实也。其纲有三，故又设问答以明之也。太阳之邪，乘胃燥热，传入阳明，谓之太阳阳明，不更衣无所苦，名脾约者是也。太阳之邪，乘胃宿食与燥热结，谓之正阳阳明，不大便，内实满痛，名胃家实者也；太阳之邪已到少阳法当和解，而反发汗利小便，伤其津液，少阳之邪复乘胃燥，转属阳明，谓之少阳阳明，大便涩而难出，名大便难者是也。

　　【集注】

　　程知曰：言三阳皆有入胃府之证也。阳明为水谷之海，中土为万物所归，故三阳经皆能入其府。邪自太阳传入胃府者，谓之太阳阳明，即经所谓太阳病，若吐、若下、若发汗后，微烦，小便数，大便因□者是也，由脾之敛约，故用小承气微下以和之。邪自阳明经传入胃府者，谓之正阳阳明，即经所谓发热汗出，胃中燥□□语者是也，乃胃中邪实，故用大承气以攻下之。邪自少阳转属胃府者，谓之少阳阳明，即经所谓少阳不可发汗，发汗则□语，此属胃者是也，系津液内竭，故用麻仁丸润下，以和其津液也。若三阳外证未除，则阳明正治之法，又不可用矣。

　　阳明病，脉浮而紧者，必潮热，发作有时，但浮者，必盗汗出。

　　【按】

　　自汗是阳明证，盗汗是少阳证，盗汗当是自汗，文义始属。

　　【注】

　　阳明病在经，脉当浮长，入府，脉当实大。今脉浮而紧，潮热有时者，是阳明病而见太阳伤寒脉也，则知是从伤寒传来。太阳伤寒之邪未罢，必无汗，故虽见阳明潮热发作有时之证，仍当从太阳阳明伤寒治之，宜麻黄加葛根汤汗之。若见潮热发作有时之证，而脉但浮不紧，是阳明病而见太阳中风脉也，则知是从中风传来。太阳中风之邪未罢，必自汗出，当从太阳阳明中风治之，宜桂枝加葛根汤解之。

　　【集注】

　　沈明宗曰：此阳明证而见太阳脉也。脉浮而紧，太阳表寒未罢之脉，潮热发作有时则阳明里证已具，但浮者，太阳风伤卫脉，故必汗出也。

　　阳明病，脉迟，汗出多，微恶寒者，表未解也，可发汗，宜桂枝汤。

　　【按】

　　汗出多之下，当有「发热」二字，若无此二字，脉迟，，汗出多，微恶寒，乃是表阳虚，桂枝附子汤证也，岂有用桂枝汤发汗之理乎？必是传写之遗。

　　【注】

　　阳明病脉当数大，今脉迟汗出多，设不发热恶寒，是太阳表邪已解矣。今发热微恶寒是表犹未尽解也，故宜桂枝汤解肌以发其汗，使初入阳明之表邪，仍还表而出也。

　　【集注】

　　程知曰：此言中风传阳明，表邪未解，仍宜用桂枝汤以解肌也。

　　汪琥曰：此太阳病初传阳明经，中有风邪也。脉迟者，太阳中风缓脉之所变，传至阳明，邪将入里，故脉变迟。汗出多者，阳明热而肌腠疏也。微恶寒者，在表风邪未尽也。故仍从太阳中风例治之。又曰：虽从太阳例治，但既云阳明病，仲景法还宜用桂枝加葛根汤为是。

　　阳明病，脉浮，无汗而喘者，发汗则愈，宜麻黄汤。

　　【注】

　　阳明病，脉应浮大，证应汗出。今脉但浮，表病脉也；无汗而喘，表实证也。是太阳之邪，未悉入阳明，犹在表也。当仍从太阳伤寒治之，发汗则愈，宜麻黄汤。

　　【集注】

　　张璐曰：阳明荣卫难辨，辨之全藉于脉证。风邪之脉，传至阳明，自汗已多，则缓去而迟在；寒邪之脉，传至阳明，发热已甚，则紧去而浮在，此皆邪气在经之征。若入府，则迟者必数，浮者必实矣。设不数不实，非胃实也，必不胜攻下矣。

　　汪琥曰：无汗而喘，但浮不紧，何以定其为阳明病？必其人目痛鼻干，身热不得眠故云阳明病也。

　　魏荔彤曰：此太阳阳明之证，入阳明未深，故令其邪仍自表出，不至归于胃而无所复传也。

　　阳脉微而汗出少者，为自和也；汗出多者，为太过；阳脉实，因发其汗，出多者，亦为太过。太过者，为阳绝于里，亡津液，大便因□也。

　　【注】

　　此承上条互详其脉，以出其证也。脉阳微，谓脉浮无力而微也；阳脉实，谓脉浮有力而盛也。凡中风伤寒脉，阳微则热微，微热蒸表作汗；若汗出少者，为自和欲解，汗出多者，为太过不解也。阳脉实则热盛，因热盛而发其汗，出多者，亦为太过；汗出太过，则阳极于里，亡津液，大便因□而成内实之证矣。势不得不用下法。故欲发其汗者，不可不早虑及此也。

　　【集注】

　　喻昌曰：阳微者，中风之脉，阳微缓也；阳实者，伤寒之脉，阳紧实也；阳绝，即亡津液之互辞。仲景每于亡津液者，悉名无阳。玩本文阳绝于里，亡津液，大便因□甚明。伤寒发太阳膀胱经之汗，即当顾虑阳气，以膀胱主气化故也。发阳明胃经之汗即当顾虑阴津，以胃中藏津液故也。所以阳明多有热越之证，谓胃中津液，随热而尽越于外，汗出不止耳。然则阳明病，不论中风，伤寒，脉微，脉实，汗出少而邪将自解，汗出多则阴津易致竭绝也。

　　阳明病法多汗，反无汗，其身如虫行皮中状者，此以久虚故也。

　　【注】

　　阳明病法当汗多，反无汗，其身如虫行皮中状者，以其人胃气久虚，邪郁于太阳之表阳明肌腠不能宣发作汗故也。宜葛根汤小剂微汗，和其肌表，自可愈也。

　　【集注】

　　汗琥曰：按此条论仲景无法治。常器之云：可用桂枝加黄耆汤。郭雍云：宜用桂枝麻黄各半汤。不知上二汤，皆太阳经药，今系阳明无汗证，仍宜用葛根汤主之。

　　魏荔彤曰：阳明病法应多汗，今反无汗，但见身如虫行皮中状者，此邪热欲出表作汗而正气衰弱不能达之也。

</div>
    <div class="pagination">
<a href="医宗金鉴_page23.html">上一页</a><span>...</span><a href="医宗金鉴_page19.html">19</a><a href="医宗金鉴_page20.html">20</a><a href="医宗金鉴_page21.html">21</a><a href="医宗金鉴_page22.html">22</a><a href="医宗金鉴_page23.html">23</a><span class="current-page">24</span><a href="医宗金鉴_page25.html">25</a><a href="医宗金鉴_page26.html">26</a><a href="医宗金鉴_page27.html">27</a><a href="医宗金鉴_page28.html">28</a><a href="医宗金鉴_page29.html">29</a><span>...</span><a href="医宗金鉴_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
