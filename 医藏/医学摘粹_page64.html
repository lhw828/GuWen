<!DOCTYPE html>
<html>
<head>
    <meta charset="UTF-8">
    <title>医学摘粹 - 第 64 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学摘粹 - 第 64 页/共 64 页</h1>
    <div class="content">　　暑者，少阳相火之所化也。在天为暑，在地为火，在人为三焦。手少阳以相火主令，足少阳胆，以甲木而化气于相火，缘火生于木，相火既旺，母气传子，而木令已衰也。三焦之火，随太阳膀胱之经下行，以温水脏，出 中，贯 肠而入外踝。君火升于足，而降于手。相火生于手，而降于足。少阳之火降水，得此火而后通调，故三焦独主水道。素问灵兰秘典：三焦者，决渎之官，水道出焉。膀胱者，州都之官，津液藏焉，气化则能出矣。盖水性闭蛰，而火性疏泄。闭蛰则善藏，疏泄则善出。《灵枢，本输》：三焦者，入络膀胱，约下焦，实则闭癃，虚则遗溺。相火下蛰，水脏温暖，而水腑清利，则出不至于遗溺，脏不至于闭癃，而水道调矣。水之所以善藏者，三焦之火秘于肾脏也。此火一泄，陷于膀胱，实则下热而闭癃，虚则下寒而遗溺耳。手之阳清，足之阳浊，清则升而浊则降。手少阳病则不升，足少阳病则不降。凡上热之证，皆甲木之不降，于三焦无关也。相火本自下行，其不下行而逆升者，由于戊土之不降。戊土与辛金，同主降敛，土降而金敛之，相火所以下潜也。戊土不降，辛金逆行，收气失政，故相火上炎。足少阳虽从三焦化火，而原属甲木，病则兼现其本气。

　　相火逆行，则克庚辛，甲木上侵，则贼戊土，手足阳明，其气本燥，木火双刑，则燥热郁发，故少阳之病，多传阳明。然少阳之气，阴方长而阳方消，其火虽盛，而亦易衰。阴消阳长则壮，阴长阳消则病，病于相火之衰者十之八九（内伤惊悸之证皆相火之衰也），病于相火之旺者，十之一二而已（伤寒少阳有之）。

　　附录　二、六气解

　　少阴君火

　　热者，少阴君火之所化也。在天为热，在地为火，在人为心。少阴以君火主令，手少阴心火也，足少阴肾水也，水火异气，而以君火统之。缘火位于上，而生于下，坎中之阳，火之根也。坎阳升则上交离位而化火，火升于水，是以癸水化气于丁火。水化而为火，则寒从热化，故少阴之气，水火并统，而独以君火名也。君火虽降于手，而实升于足。阳盛则手少阴主令于上，而癸水亦成温泉。阴盛则足少阴司气于下，而丁火遂为寒灰。以丁火虽司气化，而制胜之权，终在癸水，所恃者，生土以镇之。但土虽克水，而百病之作，率由土湿，湿则不能克水，而反被水侮。土能克水者，惟伤寒阳明承气一证，其余则寒水侮土者，十九不止。土溃则火败，故少阴一病，必寒水泛滥，而火土俱负，其势然也。至于上热者，此相火之逆也。火中有液，癸水之根。

　　相火上逆，灾及宫城。心液消亡，是以热作。凡少阴病热，乃受累于相火，实非心家之过。而方其上热，必有下寒，以水火分离而不交也。见心家之热，当顾及肾家之寒。盖水火本交，彼此相交，则为一气，不交则离析分崩，逆为冰炭。究之火不胜水，则上热不敌下寒之剧，不问可知也。血根于心，而藏于肝，气根于肾，而藏于肺，心火上热则清心家之血，肾水下寒则暖肾家之气。故补肝之血，则宜温；补心之血，则宜清；补肺之气，则宜凉；补肾之气，则宜暖；此定法也。

　　附录　二、六气解

　　太阴湿土

　　湿者，太阴土气之所化也。在天为湿，在地为土，在人为脾。太阴以湿土主令，辛金从土而化湿。阳明以燥金主令，戊土从金而化燥。己土之湿为本气，戊土之燥为子气，故胃家之燥，不敌脾家之湿，病则土燥者少，而土湿者多也。太阴主升己土，升则癸水与乙木皆升，土之所以升者，脾阳之发生也。阳虚则土湿而不升，己土不升，则水火陷矣。火金在上，水木在下，火金降于戊土，水木升于己土，戊土不降，则火金上逆，己土不升，则水木下陷，其原总由于湿盛也。《子华子》“阴阳交则生湿”。湿者水火之中气，上湿则化火而为热，下湿则化水而为寒。然上亦有湿寒，下亦有湿热。湿旺气郁，津液不行，火盛者，熏蒸而生热痰，火衰者，泛滥而生寒饮，此湿寒之在上者。湿旺水郁，膀胱不利，火衰者，流溢而为白淫，火盛者，梗涩而为赤浊，此湿热之在下者。便黄者，土色之下传。便赤者，木气之下陷。

　　缘相火在水，一线阳根，温升而化乙木，木中温气，生火之母，升则上达而化火，陷则下郁而生热，木气不达，侵逼土位，以其郁热，传于己土，己土受之，于是侵淫于膀胱。五行之性，病则传其所胜，其势然也。阴易盛而阳易衰，故湿气恒长，而燥气恒消。阴盛则病，阳绝则死，理之至浅，未尝难知。后世庸愚，补阴助湿，泄火伐阳，病家无不夭枉于滋润，此古今之大祸也。

　　附录　二、六气解

　　阳明燥金

　　燥者，阳明金气之所化也。在天为燥，在地为金，在人为大肠。阳明以燥金主令，胃土从令而化燥。

　　太阴以湿土主令，肺金从令而化湿。胃土之燥，子气而非本气。子气不敌本气之旺，故阴盛之家，胃土恒湿。肺金之湿，母气而非本气。母气不敌木气之旺，故阳盛之家，肺金恒燥。太阴性湿，阳明性燥，燥湿调停，在乎中气，旺则辛金化气于湿土，而肺不伤燥，戊土化气于燥金，而胃不伤湿，中气衰则阴阳不交，而燥湿偏见。湿胜其燥，而饮少而食减，溺涩而便滑。

　　燥胜其湿，则疾饥而善渴，水利而便坚。阴易进，而阳易退。湿胜者，常多；燥胜者，常少；辛金化湿者，十之八九，戊土化燥者，百不二三。阳明虽燥，病则太阴每胜，而阳明每负，土燥而水亏者，伤寒阳明承气证外，绝无而仅有，是以仲景垂法，以少阴负趺阳者为顺，缘火胜则土燥，水胜则土湿，燥则克水，湿则反为水侮。水负则生，土负则死，故少阴宜负，而趺阳宜胜，以土能胜水，则中气不败，未有中气不败而人死者。燥为寒热之中气，上燥则化火而为热，下燥则化水而为寒。反胃噎膈之家，便若羊矢，其胃则湿，而肠则燥。湿为阴邪，阴性亲下，故根起于脾土，而标见于膝踝。燥为阳邪，阳性亲上，故根起于大肠，而标见于肘腕。所谓阳邪居下，阴邪居上，一定之位也。然上之燥，亦因于下之湿。中风之家，血枯筋缩，其膝踝是湿，而肘腕未尝非燥，使己土不湿，则木荣血畅，骨弱筋柔，风自何来？医家识燥湿之消长，则仲景堂奥可阶而升矣。

　　附录　二、六气解

　　太阳寒水

　　寒者，太阳水气之所化也。在天为寒，在地为水，在人为膀胱。太阳以寒水主令，足太阳膀胱水也，手太阳小肠火也，水火异气，而以寒水统之。缘水位于下而生于上，离中之阴，水之根也。离阴降而下交坎位而化水，水降于火，是以丙火化气于壬水，火化而为水，则热从寒化，故太阳之气，水火并统，而独以寒水名也。水性本寒，少阳三焦之火，随太阳而下行，水得此火，应当不寒，不知水之不寒者，癸水而非壬水也。盖水以蛰藏为性，火秘于内，水敛于外，是谓平人，木火主里，自内而生长之，故里气常温。金水主表，自外而收藏之，故表气常清。血生于木火，故血温而内发。气化于金水，故气清而外敛。人之经脉，厥阴在里，春风之内生也。次则少阴，夏气之内长也。次则阳明，秋气之外收也。太阳在表，冬气之外藏也。阳脏则外清而内温，阳泄则内寒而外热；外易寒水而为热火，内易温泉而为寒冰。外愈热而内愈寒，生气绝根，是以死也。癸水温而壬水寒则治，癸水寒而壬水热则病。癸水病则必寒，壬水病则多热；以丁火化于癸水，故少阴之脏最易病寒，王水化于丙火，故太阳之腑最易病热，是以病寒者独责癸水，而不责壬水，病热者独责壬水，而不责癸水也。

　　仲景《伤寒》，以六经立法，从六气也。六气之性情形状，明白昭揭，医必知此，而后知六经之证。

　　六经之变化虽多，总不外乎六气。此义魏晋而后，绝无解者。先圣之法，一线莫传，凌夷至于今日，不堪问矣。

　　【治厥阴风木法】桂枝苓胶汤甘草 桂枝 白芍 茯苓 当归 阿胶 生姜 大枣 上热加黄芩，下寒加干姜、附子。

　　【治少阴君火法】黄连丹皮汤黄连 白芍 生地 丹皮 少阴病，水胜火负，最易生寒。若有下寒，当用椒附。

　　【治少阳相火法】柴胡芍药汤柴胡 黄芩 甘草 半夏 人参 生姜 大枣 白芍【治太阴湿土法】术甘苓泽汤甘草 茯苓 白术 泽泻【治阳明燥金法】百合五味汤百合 石膏 麦冬 五味【治太阳寒水法】苓甘姜附汤甘草 茯苓 干姜 附子 太阳病最易化生湿热，以化气于丙火，而受制于湿土也。

　　若有湿热，当用栀、膏之类。

　　
</div>
    <div class="pagination">
<a href="医学摘粹_page63.html">上一页</a><span>...</span><a href="医学摘粹_page59.html">59</a><a href="医学摘粹_page60.html">60</a><a href="医学摘粹_page61.html">61</a><a href="医学摘粹_page62.html">62</a><a href="医学摘粹_page63.html">63</a><span class="current-page">64</span>
    </div>
    <div class="pagination"><a href="index.html">返回目录</a></div>
</body>
</html>
