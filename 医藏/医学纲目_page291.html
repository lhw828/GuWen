<!DOCTYPE html>
<html>
<head>
    <meta charset="UTF-8">
    <title>医学纲目 - 第 291 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 291 页/共 379 页</h1>
    <div class="content">　　厥续法

　　〔《活》〕冷厥者，初得病日，便四肢逆冷，脉沉微而不数，足多挛，卧时恶寒，或自引衣盖覆，不饮水，或下利清谷，或清便自调，或小便数，外症多惺惺而静，脉虽沉实，按之迟而弱者，知其为冷厥也，四逆汤、理中汤、通脉四逆汤、当归四逆汤、当归四逆加茱萸生姜汤、白通加猪胆汁汤随症用之。

　　热厥者，国中病，必身热头痛，外别有阳症，二三日至四五日方发厥。兼热厥者，厥至半日，却身热，盖热气深，方能发厥，须在二三日后也。若微厥却发热者，热深故也。其脉虽伏，按之而滑者，为里热，其人或畏热，或饮水，或扬手掷足，烦躁不得眠，大便秘，小便赤，外症多昏愦者，知其热厥也，白虎、承气汤随症用之。

　　又有下症悉具，而见四逆者，是失下后血气不通，四肢便厥，医人不识，却疑阴厥，复进热药，祸如反掌。

　　大抵热厥须脉沉伏而滑，头上有汗，其手虽冷，时复指爪温，须便承气汤下之，不可拘忌也。

　　〔海〕厥阴症，四肢厥冷，爪甲青，脉沉疾，按之有力者，为阳，则当下，宜大承气汤。如脉沉迟，按之无力者，为阴，则当温，宜四逆汤，更须速灸之。

　　〔罗〕省掾曹德裕男妇，二月初，病伤寒八九日，请予治之。脉得沉细而微，四肢逆冷，自利腹痛，目不欲开，两手常抱腋下，昏昏嗜卧，口舌干燥。乃曰：前医留白虎加人参汤可服否？予曰：白虎虽云治口燥舌干，若只此一句，亦未然。今此症不可服白虎者有三：伤寒症云，立夏以前，立秋以下，不可妄用，一也；太阳症无汗而渴者，不可用，二也；况病患阴症悉具，其时春气尚寒，三也。仲景云：下利清谷，急当救里，宜四逆汤五两，人参一两，生姜十余片，连须葱白九茎，水五大盏，同煎至三盏，去渣，分三服。一日服之，至夜则止，手足温，翌日大汗而解。继之以理中汤数服而愈。孙真人习业论云：凡欲为太医，必须精读《甲乙》、《素问》、《黄帝针经》、《明堂流注》、十二经络、三候九部、本草药性，仲景、叔和，并须精熟，如此方为太医。不尔，犹无目夜游，动致颠殒，执此用药者，再思可矣。

　　阳症治验真定府赵吉夫年三十三，至元五月间，因劳役饮食失节，伤损脾胃，时发烦躁而渴，又食冷物过度，遂病身体困倦，头痛，四肢逆冷，呕吐而心下痞。医人不察，见其四肢逆冷，呕吐而心下痞，乃用桂枝末三钱匕，热酒调下，仍以绵衣覆之，作阴毒伤寒治之，须臾汗大出。汗后即加口干舌涩，眼白时红，项强硬，肢体不柔和，小便淋赤，大便秘涩，循衣摸床，如发狂状。问之则言语错乱，视其舌则赤而欲裂，朝轻暮剧，凡七八日。家人辈悉谓危殆，不望生全，邻人吉仲完举予治之。诊其脉七八至，知其热症明矣。遂用大承气汤苦辛大寒之剂一两，作一服服之，利下三行，折其胜势，翌日以黄连解毒汤大苦寒之剂二两，徐徐服之，以去其热，三日后病十分中减五六，更与白虎加人参汤约半斤服之，泻热补气，前症皆退。戒以慎起居，节饮食，月余渐得平复。《内经》曰：凡用药者无失天时，无逆气宜，无冀其胜，无赞其复，是谓至治。又云：必先岁气，无伐天和。当暑气方盛之时，圣人以寒凉急救肾水之原，补肺金之不足，虽有客寒伤人，仲景云：用麻黄汤内加黄芩、知母、石膏之类，恐发黄发斑。又用桂枝汤之戒，况医以桂末热酒调服，所谓差之毫厘，谬以千里，逆仲景之治法。经云：不伐天和，不赞其复，不翼其胜，不失气宜。不然，则故疾未已，新病复起矣。

　　用热远热从乎中治友人刘巨源，年六十五岁，至正夏月，因劳役饮食失节，又伤冷冻饮料得疾，医者往往以为四时症，治之不愈。逮十日，请予治之。曰：右手三部脉沉细而微，太阴症也，左手三部脉微浮而弦，虚阳在表也。大抵阴多而阳少，今所苦身体沉重，四肢逆冷，自利清谷，引衣自覆，气难布息，懒言语，此脾受寒湿，中气不足故也。仲景言下利清谷，急当救里，宜四逆汤温之。《内经》有用热远热之戒。口干但漱水不咽，早晨身凉而肌生粟，午后烦躁不欲去衣，昏昏睡而面赤，隐隐红见于皮肤，此表实里虚故也，内虚则外症随时而变。详内外之症，乃饮食劳倦，寒伤于脾胃，非四时之症明矣。治病必察其下，今适当大暑之时，而得内寒之病，以标本论之，时为标也，病为本也，用寒药则顺时而违本，用热药则从本而逆时，此乃寒热俱伤，必当从乎中治，中治者，温之是也。遂以钱氏白术散加升麻，就本方加葛根、甘草以解其斑，少加白术、茯苓以除湿而利小便，人参、藿香、木香和脾胃，进饮食，咀一两，煎服。再服退而利止，身温而神出。次服异功散、治中汤辛温之剂一二服，五日得平，止药。或曰：病虽少愈，勿药可乎？予曰：药攻邪也。《内经》曰：治病以平为期，邪气既去，强之以药，变证随起，不若以饮食调养，待其真气来复，此不药而药，不治而治之理，旬日良愈。必察其下者，谦甫谓时下之宜也。

　　〔《活》〕若病患寒热而厥，面色不泽，冒昧而两手忽无脉，或一手无脉者，必是有正汗也。多用绵衣裹手足，令温暖，急服五味子汤，或兼与麻黄细辛甘草汤之类服之，时必有大汗而解矣。

　　五味子汤

　　治伤寒喘促，脉伏而厥。

　　人参（一分）五味子（半两）麦门冬（去心）杏仁（去皮尖）生姜陈皮（各一分）枣子（二枚）上咀，水煎服。

　　〔摘〕治伤寒手足逆冷：大都（一分。）〔《集》〕伤寒六脉俱无：复溜（补，大回六脉）合谷中极支沟（一寸半，此穴和脉绝穴）复溜（顺骨而下）巨阙（三寸三分）气冲（灸七壮）〔《活》〕诸手足逆冷，皆属厥阴，不可汗下，然有须汗须下者，谓手足虽逆冷，时有温时，手足掌心必暖，非正厥逆也，当消息之。

　　〔《脉》〕病若四肢厥逆，脉反浮大而短者死。

　　卷之三十一伤寒部厥阴病

　　少腹满囊缩

　　尺寸脉微缓者，厥阴受病也，当六七日发，其症少腹烦满而囊缩。（论见大法。《活人》云：脉沉短囊缩者，承气汤下之。）病者手足厥冷，言我不结胸，小腹满，按之痛者，此冷结在膀胱关元也。

　　少腹硬满，小便利者，为蓄血。若兼身黄发狂者，抵当汤主之。不身黄发狂者，抵当丸。但少腹急结者，宜桃仁承气汤。（详见蓄血门。）伤寒表不解，干呕，发热而咳，或小便不利，少腹满者，小青龙去麻黄加茯苓汤主之。（论见咳。）不大便，日晡潮热，从心至少腹硬满而痛者，宜大陷胸汤。

　　卷之三十一伤寒部厥阴病

　　少腹满囊缩续法

　　〔《活》〕伤寒六七日，烦满囊缩，其脉尺寸俱微缓者，足厥阴肝经受病也。厥阴病，其脉微浮为欲愈，不浮为未愈，宜小建中汤。脉浮缓者，必囊不缩，外症必发热恶寒似疟，为欲愈，宜桂枝麻黄各半汤。若尺寸俱沉短者，必是囊缩，毒瓦斯入腹，宜承气汤下之。大抵伤寒病脏腑传变，阳经先受病，故次传入阴经，以阳主生，故太阳水传足阳明土，土传足少阳木，为微邪也。阴主杀，故木传足太阴土，土传足少阴水，水传足厥阴木，至六七日当传厥阴肝木，必移气克于脾土，脾再受邪，则五脏六腑，皆因而危殆，荣卫不通，耳聋囊缩，不知人而死矣。速用承气汤下之，可保五生一死。古人云：脾热病则五脏危。又，土为木贼则死。若第六七日传厥阴，脉得微缓微浮，为脾胃脉也，故知脾气全不受克，邪无所容，否极泰来，荣卫将复，水升火降，则寒热作而大汗解矣。

　　〔海〕厥阴症者，烦满囊缩，大小便不通，发热引饮，腹满，尺寸脉微缓。烦者火也，满者木也，虽不吐蛔，囊缩但急者，亦木也。火与木相合，四肢厥逆而爪甲青，大小便不通，地道塞也。发热引饮，邪气在里，宜温之下之。

　　以上诸症，大小便俱通，地道不塞，不发渴，不引饮，邪不在里，则宜温之灸之，则里外相接，以复阳气。宜服

　　正阳散

　　麝香（一钱。细研，性辛温，治腹急满痞风毒）干姜（炮）甘草（炙。各二钱半）附子（一两。

　　炮，去皮脐，味辛咸温，治风利窍，疗腹满囊缩）皂角（二两，酥炙，去皮弦，味咸温）上为细末，每服二钱，白汤下，温服。

　　回阳丹

　　硫黄（半两，味酸温大热，治心腹肿聚邪气，冷癖左胁气咳上气，脚冷无力）附子（炮，半两）干姜（炮，二钱半）木香（半两，味辛温，疗肌中偏寒、主气不足乏精）全蝎（半两，味甘辛，治一切风）荜澄茄（半两，味辛温，治皮风心腹气胀）吴茱萸（半两洗炒，味辛温大热，治中风逐邪，诸食不消，气逆，利五脏顺气。）上为末，酒糊丸，如桐子大。生姜汤下三五十丸，并二三服，以热投之，衣被取汗。

　　卷之三十一伤寒部厥阴病

　　阴气毒盛变阴毒

　　阴毒之为病，面青身痛如被杖，咽喉痛，五日可治，七日不可治，升麻鳖甲汤去雄黄蜀椒主之。（升麻鳖甲汤方见阳毒。）

　　卷之三十一伤寒部厥阴病

　　阴毒续法

　　〔《活》〕

　　阴毒甘草汤

　　治伤寒时气，初得病一二日，便结成阴毒，或服药后六七日以上至十日，变成阴毒，身重背强，腹中绞痛，咽喉不利，毒瓦斯攻心，心下坚强，短气不得息，呕逆，唇青面黑，四肢厥冷，其脉沉细而疾，身如被杖，咽喉痛，五六日可治，七日不可治。

　　甘草（炙）升麻当归（各五钱）雄黄（二钱半）桂枝（去皮，五钱）蜀椒（炒，去汗并闭口者及子二分）鳖甲（酥炙，一两半）上咀，水煎服，如人行五里许，更进一服，覆取汗，毒从汗出，汗出即愈。若未汗，再服。

　　〔《本》〕阴毒本因肾气虚冷，因欲事或食冷物后伤风，内既伏阴，外又感寒，或先感外寒而后伏阴，内外皆阴，则阳气不守，遂发头痛，腰重，腹痛，眼睛疼，身体倦怠而不甚热，四肢逆冷，额上及手背冷汗不止，或多烦渴，精神恍惚，如有所失，或可起行，不甚觉重，诊之则六脉俱沉细而疾，尺部短小，寸口或无，六脉俱浮大，或沉取之，大而不甚疾者，非阴症也。若服凉药过多，则渴转甚，躁转急，有此症者，急服还阳退阴之药即安，惟补虚和气而已，宜服正元散、退阴散、五胜散。阴症不宜发汗，如气正脉大，身热未瘥，用药发汗无妨。

　　正元散

　　治伤寒如觉风寒吹着，四肢头目骨节疼痛，急服此药。如人行五里许再服，连进三服，出汗立瘥。若患阴毒伤寒，入退阴散五分同煎。或伤冷伤食，头昏气满，及心腹诸疾服之，无有不效。

　　麻黄（去节）陈皮大黄（生）甘草干姜肉桂芍药附子吴茱萸半夏（制。各等分）上咀，麻黄加一半，茱萸减一半，同为末，每服一钱，水一盏，姜三片，枣一枚，煎七分，热服，以衣被盖覆取汗，切须候汗干去之。如是阴毒，不可用麻黄，免更出汗。

　　退阴散

　　治阴毒伤寒，手足逆冷，脉沉细，头痛腰重，连服三次，小小伤冷，每服一字，入正元散同煎，入盐一捻。阴毒伤寒咳逆，煎一服，细细热呷，病止。

　　川乌干姜（等分）上为粗末，炒令转色，放冷再捣为细末。每服一钱，水一盏，盐一捻，煎至半盏，去渣温服。

　　五胜散

　　治伤寒头痛，壮热，骨节疼痛，昏沉困倦，咳嗽鼻塞，不思饮食。兼治伤寒夹冷气，并慢阴毒，神效。

　　白术（一两半）甘草五味子石膏（各一两）干姜（三两半）上咀，每服五钱，水一盏，入盐少许，同煎服。如冷气相夹，入姜、枣煎，或治阴毒病，入艾叶少许，煎服。

　　〔海〕

　　白术散

</div>
    <div class="pagination">
<a href="医学纲目_page290.html">上一页</a><span>...</span><a href="医学纲目_page286.html">286</a><a href="医学纲目_page287.html">287</a><a href="医学纲目_page288.html">288</a><a href="医学纲目_page289.html">289</a><a href="医学纲目_page290.html">290</a><span class="current-page">291</span><a href="医学纲目_page292.html">292</a><a href="医学纲目_page293.html">293</a><a href="医学纲目_page294.html">294</a><a href="医学纲目_page295.html">295</a><a href="医学纲目_page296.html">296</a><span>...</span><a href="医学纲目_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
