<!DOCTYPE html>
<html>
<head>
    <meta charset="UTF-8">
    <title>痧疹辑要 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痧疹辑要 - 第 9 页/共 20 页</h1>
    <div class="content">　　治痘疹咽痛而起发迟。

　　鼠粘子（研，钱半）甘草（五分）荆芥（一钱）水煎，日二服。

　　清肺汤

　　治痘疹肺热，喘嗽吐痰桔梗甘草麦门冬款冬花杏仁贝母牛蒡子水煎服。

　　犀角地黄汤

　　治伤寒温病，一应发汗而不得汗，内蓄血，及鼻衄、吐血不尽，内余瘀血，大便血，面黄或中脘作痛。

　　犀角生地黄（酒浸，另捣）牡丹皮白芍（等分）上四味水煎去滓，入地黄再煎数沸，滤清服。喜妄如狂，加大黄、黄芩。脉大来迟，腹不满而自言满者，加当归，肉桂。吐衄加藕汁、侧柏、童便。

　　清咽滋肺汤

　　治麻后余热咳嗽声喑。

　　玄参荆芥葳蕤鼠粘子麦门冬贝母（去心）枳壳桔梗栝蒌根马兜铃藿香丹皮扁豆赤芍（等分）甘草（减半）为散，每服三四钱，加生姜一片，水煎服。

　　竹叶石膏汤

　　治大病后烦热作渴。

　　竹叶人参甘草（炙）石膏（生用，碎）粳米半夏麦门冬水煎温服。

　　白虎汤

　　治热病壮热烦渴，及中烦热而渴。

　　石膏（八钱，生用，碎）知母（三钱）甘草（一钱，炙）粳米（半合）水煎，温分三服，一日尽饮之。

　　无比散

　　治麻后牙疳腐烂。

　　取黄牛粪存性，入龙脑少许，研细吹之。

　　加味清胃散

　　治斑疹口舌生疮，齿龈腐烂。

　　生地黄升麻当归牡丹皮川连（酒蒸）犀角连翘生甘草为散，水煎去滓，细细呷之，半日再服。

　　化斑汤

　　治痘与斑夹出，用此消斑起痘。

　　鼠粘子（一钱）玄参（二钱）柴胡（八分）荆芥（六分）生甘草（四分）连翘（七分）防风（六分）木通（八分）淡竹叶（十五片）枳壳（七分）蝉蜕（五分）灯芯（二十茎）水煎，温，日二三服。

　　有种行浆疹子，极似痘，最难看。然痘则必有顶盘，疹虽有浆，而头粒必不坚，根盘必无红晕也。疹后痘不结痂，乃元气亏损，当大补脾胃为主，不可误认邪热未尽，复与清热退火之药。

　　麻疹俗名痧子，浙人呼为子，麻病风热，人或未知。痧之与，字学不收，皆土音，习俗之讹耳。原其证之轻重，今昔悬殊。吾吴水土濡弱之乡，生气最易萌动，故麻疹之发，自始至终，不过二三日即安。从古迄今，靡不皆然。迩来风气变迁，有似北方气候，即寻常麻疹，必六七日乃化消。若热势未尽，或触风寒，或犯饮食，变证百出，其危有甚于痘者。因遍考方书，从无麻疹专学，间有一二及此，无非附见痘疹之未，一皆简略不详。

　　何怪儿科之莫能举措，且以痘方混治。曷知麻属阳，阳从阴化，故外出内没而不浆；痘属阴，阴从阳化，当外疏内托以助脓。二者相去天渊，乌可不辨。然皆为婴孺说也。但今不特婴孺，少壮每多患此，虽当参详诊切，仍不能舍此绳墨。而临证之机，活法在乎心手，绳墨又不可拘也。

　　霖按：《正字通》：“麻，风热病。本作。”《玉篇》：“隐疹，皮外小起也。”是痘疹、痧疹、麻疹，皆指其形似而言。若拘牵字学，则专治或出或不出之风热时麻，而转将人人不免之伏气痧疹置之不问。因字害义，石顽老人未免疏漏矣。

　　发热麻痘之初必由发热，但痘热不过二三日即出，麻热有六七日或半月乃出，或乍凉乍热，或壮热经日不退。始热之际，必见面赤眼肿，多涕泪，咳嗽连声，是其候也。热甚经日不退曰壮热，惟正出时为正候。若初发壮热，至已出而热不少衰者，其证必重，清热透肌汤。出尽而壮热不退者，竹叶石膏汤（方见前）去半夏加荆芥、玄参。没后而壮热不退者危急，需凉解为主。其有热数日止而复作者，有早热而暮退者。在初发时为热邪末透，葛根解肌汤。正出之际，而烦热转甚，乃邪热未解而复内攻也，清热透肌汤。没后见者，为余邪未尽，四物汤换生地、赤芍，加连翘、玄参。亦有麻退身凉，越六七日而复热者，非余热未清，即复感风邪，当以意消息。或因大病之后，中气虚而然者，治本为要。临病之机，不可不审也。

　　清热透肌汤

　　治麻疹未透，热甚而咳。

　　玄参石膏鼠粘子荆芥防风前胡葛根杏仁（等分）生甘草（减半）水煎，热服。

　　葛根解肌汤

　　治麻疹初起，发热咳嗽，或乍凉乍热。

　　葛根前胡鼠粘子荆芥连翘赤芍蝉蜕木通（等分）生甘草（减半）水煎，热服。

　　四物汤

　　治营血虚热。

　　熟地黄（二钱）当归身（一钱）白芍（钱半）川芎（八分）上四味，水煎温服。肥盛多湿痰，及呕逆少食便清者禁用。

　　部位麻属腑候，发则先动阳分，而后归阴经。一身之中，阳部宜多，阴部宜少。阳部宜透，阴部即不透，亦可无虑。若阴部多，而阳部反少不透者为险，防有他变。阳部者，头面、背、四肢向外者，皆为阳。阴部者，胸、腹、腰、四肢向内者，皆为阴也。凡发自头至足为齐，头面多者为顺。先从胸腹暖处起，渐发四肢者顺。

　　如从手足起，渐发胸腹背者逆。

　　形色色贵红润，形贵尖耸。若色虽红润而不起，二便艰涩者，清热透肌汤（方见前）。如色淡不起，二便如常，此属本虚，兼当培养气血。亦有色黯不起，大便秘结，唇舌燥赤者，为火邪内郁，白虎汤（方见前）加玄参、荆芥。其有色白，不分肉地，惟点粒高耸，时即没者，邪热本轻也。然有表气本虚而色白者，调护温暖，一二日自变红活也。若正出时为风寒所遏，而色白如肤，必毛窍悚栗，葛根解肌汤（方见前）。或麻出成片，一被风寒，便变为白，身不发热而反内攻，烦躁腹痛，痰喘气急者，危。如毒攻于胃，则呕吐清水。攻于脾，则腹胀不食。攻于肺，则鼻塞喘促。攻于心包，则唇舌焦燥，不省人事，摇头掣手。攻于肾肝，则变黑而不救也。若色紫赤而黯，是火毒炽盛，顶粒起者可治，宜凉血饮子。语烦躁者，黄连解毒汤（方见前万氏论中）调益元散，枯燥不起者难治。

　　若顶粒焦者，无论红淡，皆为热剧之候，并宜白虎汤（方见前），重用石膏。干燥无汗，加麻黄以汗之；大便秘者，凉膈散下之。亦有麻发如云头大片，其形有二：一者大片赤，一者大片之上复有小红点粒，皆火邪炽盛所致，白虎汤加玄参、竹叶。若麻出斑斓如锦纹，或出脓血腥臭不干，心胸烦闷，呕吐清水，身温热者，白虎汤加黄芩、茅术。若初发时有似斑屑者，乃风寒在表而成隐疹，只宜疏解。俟麻一透，其疹自退。切勿认为斑，而与苦寒之剂，致麻内陷而难救也。

　　凉血饮子

　　治麻疹火毒炽盛，紫赤而黯。

　　黄连（五分）黄芩（一钱）大生地（钱半）荆芥（一钱）玄参（一钱）赤芍药（八分）红花（三分）木通（七分）牡丹皮（八分）水煎，温服。

　　益元散

　　（一名天水散，一名六一散）治暑月小便不利。

　　滑石（水飞，六两）甘草（炙六钱，生四钱）为散，清水调服二三钱。发散温病、热病，加葱白五七茎，香豉四合，水煎温服。老人、虚人及病后伤津，小便不利，禁用此方。加葱豉煎服，则兼散表邪。加吴茱萸，则治白痢。加红曲，则治血痢。加炮姜，则兼消饮食。加朱砂，则兼退心火。加青黛，则散肝火。加薄荷，则清肺热。加石膏，则除胃热。其入通圣、双解、解毒等方，随证配合，未遑枚举。

　　凉膈散

</div>
    <div class="pagination">
<a href="痧疹辑要_page8.html">上一页</a><span>...</span><a href="痧疹辑要_page4.html">4</a><a href="痧疹辑要_page5.html">5</a><a href="痧疹辑要_page6.html">6</a><a href="痧疹辑要_page7.html">7</a><a href="痧疹辑要_page8.html">8</a><span class="current-page">9</span><a href="痧疹辑要_page10.html">10</a><a href="痧疹辑要_page11.html">11</a><a href="痧疹辑要_page12.html">12</a><a href="痧疹辑要_page13.html">13</a><a href="痧疹辑要_page14.html">14</a><span>...</span><a href="痧疹辑要_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
