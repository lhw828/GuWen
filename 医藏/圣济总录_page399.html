<!DOCTYPE html>
<html>
<head>
    <meta charset="UTF-8">
    <title>圣济总录 - 第 399 页/共 447 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录 - 第 399 页/共 447 页</h1>
    <div class="content">　　治乳石发，心痛胀满，饮热酒不解。葱豉酒方葱（一握切） 豉（五合绵裹）上二味，以水三盏，煎至二盏，去滓分三服，热饮之，早晨日午近晚各一。

　　治乳石发动，腹胀欲裂者，为久坐下热，及衣温失食所致。方上宜数冷食冷冻饮料，洗当风取冷，须臾即愈。

　　卷第一百八十四

　　乳石发下利

　　论曰乳石之性刚猛，气多炎上，理之伤温。则火转为炽，内煎脾肺，苦热遂成。其渴饮水过多，则溲肠胃，胃得水则吐，肠得水则寒，而肠虽寒，火炎不灭，水渐流下而为行潦，遂变下痢。胃气虚冷，水谷不消，在阳则益热不食，在阴则肠鸣而泄也。

　　治乳石发动，烦热腹痛，变为下痢，不欲饮食。地榆散方地榆（一两） 木香（半两） 葳蕤（三分） 当归（三分锉微炒） 黄芩（三分）上五味，捣筛为散，每服四钱匕，水一中盏，煎至六分，去滓温服，不计时候。

　　治乳石发动，解散已，经快利，热尚不退，兼痢不断。黄连汤方黄连（一升） 白粱米（二合）上二味，水五升，煮取二升，分三服，一日尽。

　　治乳石发，下痢。栀子仁汤方栀子仁（二十一枚） 甘草（炙令赤色锉二两） 人参（二两） 黄连（去须二两）上四味，粗捣筛，每服四钱匕，用水二盏，煎至一盏，去滓温服，早晨日午晚后食前各一。

　　治乳石发，下痢。香豉饮方豉（五合） 葱白（一握切） 干姜（炮裂捣末一两） 甘草（微炙锉捣末一两）上四味，先以水三盏，入甘草干姜二味末各二钱匕，煎水至二盏。去滓下碎葱一合，豉一合，更煎至一盏，去滓分为三服，早晨午时日晚各一。

　　治乳石发，下痢。黄连汤方黄连（去须一两） 豉（五合） 乌梅（取肉十枚）上三味，锉碎，以水三盏，入童子小便一盏，薤白三茎拍碎，同煎至二盏，去滓分温三服，空心日午晚后各一。

　　治乳石发，夹时行，兼有客热，下血痢，止血破棺起死。黄柏汤方黄柏（微炙锉碎二两） 黄连（去须二两） 干姜（炮裂一两） 石榴皮（炙锉碎二两）阿胶（炙令燥匀半两） 芍药（二两） 栀子仁（十五枚）上七味，粗捣筛，每服四钱匕，以水二盏，煎至一盏，去滓温服，日再。

　　治乳石，发散已，经快利，热尚不退，兼痢不断。粱米汤方粱米（一合） 黄连（去须锉碎三两）上二味，粗捣筛，以水四盏，煎至一盏半，分三服，去滓食前温服，一日令尽。

　　治乳石发，白痢。黄连汤方黄连（去须绵裹一两） 蜜（一合） 童子小便（二盏）上三味，以水二盏与小便渍药一宿，煎至一盏半。去滓分为二服，弱人三服，早晨日午晚后温服。

　　治乳石发，赤白痢 兼热烦闷。栀子汤方栀子仁（十枚） 薤白（切一握） 豉（一合）上三味，以水三盏，煎至一盏半，去滓分温二服，弱人即分为三服，食前服。

　　治乳石下痢及常服压石。方豉（三两）上一味，炒令黄香，候冷捣筛为末，每服二钱匕，以冷水调下。

　　解乳石痢。方紫笋茶（二两）上一味，捣罗为末，每服三钱匕，以水一盏，煎至七分，和滓服之，早晨日午晚后食前各一。

　　解乳石痢。方上淡煮真好芥浓汁，服二三盏，重者三服，轻者一二服，瘥。

　　卷第一百八十四

　　浮石发淋沥

　　论曰乳石发动小便淋沥者，石势归肾，热气所致也。盖肾主水而恶燥，水行小肠，入胞为溲便，肾气和平则溲便顺流。肾气宿虚，复困石热，将温过度。虚热相搏，则溲便数而涩且痛也。数为虚，涩为热，涩甚而痛，故为淋沥。

　　治乳石发动，患淋积年，或数日辄发。滑石散方滑石（二两） 冬葵子（一两） 赤茯苓（去黑皮） 芍药 黄芩（去黑心） 蒲黄（微炒） 芒硝（各一两半） 瞿麦（穗一两） 石苇（去毛一两半） 陈橘皮（汤浸去白焙一两）上一十味，捣罗为散，每服二钱匕，煎后方桑白皮饮调服，空心食前日二服，渐加至三服，取利为度。

　　下前药，桑白皮饮方桑根白皮（锉一两半） 木通（锉二两） 白茅根（锉二两半） 百合（二两） 甘草（炙） 滑石（各一两）上六味，细锉如麻豆大，每服五钱匕，水三盏煎至二盏，去滓，每用半盏调前散，如口干，即食前更服此饮。

　　治乳石发动，淋沥。滑石木通汤方滑石（五两） 木通（锉三两） 石苇（去毛） 瞿麦（穗各二两） 冬葵子（五合）上五味，粗捣筛，每服五钱匕，水三盏。入茅根少许锉碎，同煎至一盏半。去滓更下芒硝少许，煎三两沸，分温二服，空心一服。如两食久再服，微利为度。

　　治乳石发动，热结，小便淋涩，小腹痛。大黄汤方大黄（锉炒） 芍药 赤茯苓（去黑皮各一两） 火麻仁（半升别研每服旋入一合）上四味，除麻仁外，粗捣筛，每服五钱匕，水三盏，入麻仁一合，同煎至一盏半，去滓分温二服，空心一服，日午再服。

　　治乳石发动，热结，小便淋涩，小腹痛。螵蛸汤方桑螵蛸（炙黄二十枚） 黄芩（去黑心一两）上二味，细锉，每服五钱匕，水二盏，煎至一盏，去滓分作二服。空心温服，日午再服。

　　治乳石发动，热淋涩痛。车前汤方车前草（去根锉） 葵根（削洗令净切片曝干各二两） 木通（锉一两半）上三味，粗捣筛，每服四钱匕，水一盏半，煎至一盏，去滓入芒硝末半钱匕，更煎一两沸，温服日再，取利为度。

　　治乳石发动，血淋不止。鸡苏汤方鸡苏（一握去根锉曝） 石膏（碎二两） 竹叶（一握切） 蜀葵子（别为末一两） 葵子（为末每服旋入一钱）上五味，除葵子外，粗捣筛，每服二钱匕，水一盏半，煎至一盏。去滓下葵子末一钱匕，更煎至八分，温服日二。

　　治乳石发，卒患淋。方船底青苔（一块如鸭子大）上一味，以水三盏，煎至一盏半，去滓分温二服，空心日午各一。

　　治乳石发，热淋。茅根汤方白茅根（净洗锉曝干半斤）上一味，粗捣筛，每服五钱匕，水二盏，煎至一盏，去滓温服，食前日二。

　　治乳石石淋，状如碎砂石下者。方车前子（一升绢囊盛）上一味，以水五盏，煎至二盏，经宿勿食，顿服之，须臾砂石自下。

　　治乳石发热，小便数少如淋。葵子汤方冬葵子（拣五合如无子切陈根一两亦得）上一味，粗捣筛，每服四钱匕，水一盏半，煎至八分，去滓温服日三。

　　卷第一百八十四

　　乳石发大小便不通

　　论曰乳石发大小便不通，以石势乘于大小肠故也。盖石气剽悍，方其将适得宜，饮食有节，则剽悍之气，沉潜而不作，将适失宜，食饮不节，沉潜者于是腾跃而四达。乘于肠间，则津液内燥，而为结涩，此大小便所以不通也。

　　治乳石发热，四体烦满，脉至急数，大小便不通。升麻汤方升麻（三两） 黄柏（微炙锉碎） 黄连（去须） 芍药（各一两） 甘草（炙令赤） 黄芩（去黑心） 白鸭屎 淡竹叶（切各二两） 栀子仁（十四枚）上九味，除竹叶鸭屎外，粗捣筛，先以水三升，煮竹叶鸭屎，去滓至一升半。每服取一盏，入药四钱匕，煎至七分，去滓温服，早晨日午晚后各一。若上气加杏仁五合，石膏三两。

　　治乳石发动，气上不得食，呕逆，大小便不通，气满烦闷，折热下气。前胡汤方前胡（去芦头） 黄芩（去黑心） 甘草（炙令微赤） 赤茯苓（去黑皮各二两） 杏仁（汤浸退皮尖炒令黄四十枚） 枳壳（去瓤麸炒令黄一两） 大黄（锉炒令香一两半） 栀子仁（十枚）上八味，粗捣筛，每服五钱匕，水三盏，入生姜一分拍碎，同煎至一盏半，去滓温服。

　　早晨日午晚食前各一，服讫如利多，吃酢饭止之，不可频服，隔三两日即更服。

　　治乳石发动，烦热，身体微肿，不能食饮，小便不利。茯苓饮方赤茯苓（去黑皮二两） 白术（炒令香） 甘草（炙令赤） 栝蒌根（锉碎） 人参 桂（去粗皮各一两） 黄芩（去黑心二两） 枳壳（去瓤麸炒令黄一两半）上八味，粗捣筛，每服五钱匕，水三盏，煎至一盏半，去滓分温二服，空心日晚食前各一。

　　治乳石发动，上气，热实不解，心腹满闷，大小便不通，口燥目赤者。芒硝汤方芒硝 黄连（去须） 黄芩（去黑心） 甘草（炙令赤各一两） 栀子仁 大黄（锉炒各半两）上六味，粗捣筛，每服三钱匕，水一盏，煎至七分，去滓温服。日二，早晨日晚各一。

　　治乳石发动，大小肠壅滞，脐腹妨闷。赤茯苓散方赤茯苓（去黑皮） 木通（锉各三分） 葵子（半两） 恶实（炒） 枳壳（去瓤麸炒）大黄（锉碎微炒各一两）上六味，捣罗为散，每服二钱匕，煎紫苏汤调下，如人行十里再服，以利为度。

　　治乳石发动，致人虚劳，下焦有热，骨节烦疼，肌急内痞，小便不利，大便涩难，口干舌燥，气乏少力，折石败热。大麻仁饮方大麻仁（五合研烂绞取汁） 豉（三合以绵裹作袋子）上二味，以水四盏，将麻仁研烂绞取汁，并豉袋子，与水同煎至二盏，去滓分为四服。

　　早晨日午晚食前各一，夜更一服。

　　治乳石发动，大小肠壅滞不通。枳实汤方枳实（去瓤麸炒令黄） 前胡（去芦头） 槟榔（锉） 木通（锉各一两） 甘草（炙半两） 大黄（一两半锉炒）上六味，粗捣筛，每服三钱匕，水一盏，入生姜半分，煎取六分，去滓不计时候温服。

　　治乳石发热口干小便涩。方葳蕤（五两）上一味，捣碎，每服三钱匕，水一盏煎取七分，去滓温服，但得微利即瘥。

　　治乳石发热口干小便涩。方甘蔗（削去皮寸截）上一味，嚼咽汁，如口痛不能嚼者，取汁饮之，先曾利即勿服。

　　治乳石发热，体生疮气昏浊不痛不痒，小便赤涩。方生茅根（二斤）上一味，捣令烂，以新布绞汁，细细饮之。

　　治乳石发，虚劳，下焦虚热，骨节烦疼，肌肉急，小便不利，大便数少，吸吸少气，折石败热方。

　　大麻子（三合）上一味，研令极烂，以水三盏，煮至一盏半，分二服，早晨日午各一。

　　治乳石发动，大便难，腹中坚胀者，为积久，腹中有干粪不去。方上宜销酥及蜜，并石膏末和服，令滋润腹中即下。若不下，更服大黄朴硝等下之，便瘥。

　　卷第一百八十四

</div>
    <div class="pagination">
<a href="圣济总录_page398.html">上一页</a><span>...</span><a href="圣济总录_page394.html">394</a><a href="圣济总录_page395.html">395</a><a href="圣济总录_page396.html">396</a><a href="圣济总录_page397.html">397</a><a href="圣济总录_page398.html">398</a><span class="current-page">399</span><a href="圣济总录_page400.html">400</a><a href="圣济总录_page401.html">401</a><a href="圣济总录_page402.html">402</a><a href="圣济总录_page403.html">403</a><a href="圣济总录_page404.html">404</a><span>...</span><a href="圣济总录_page400.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
