<!DOCTYPE html>
<html>
<head>
    <meta charset="UTF-8">
    <title>证治汇补 - 第 50 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治汇补 - 第 50 页/共 73 页</h1>
    <div class="content">　　外候恶心者。无声无物。心下欲吐不吐。兀兀不宁。如畏舟车之状。（戴氏）

　　恶心分辨胃有寒气恶心者。呕清水。不渴脉迟。胃有痰火恶心者。呕酸水。烦渴脉洪。（指掌）

　　治法治宜开胃理气。挟寒温散。挟热清降。挟痰开导。挟虚调补。（汇补）

　　用药主以二陈汤。加黄连、山栀、竹茹、藿香等。伤食。加山楂、麦芽。挟气。加桔梗、枳壳。

　　胃弱主以六君子汤。胃寒主以理中汤。

　　恶心选方二陈汤（方见痰症） 六君子汤（方见中风） 温胆汤（方见惊悸怔忡） 归脾汤（方见中风）

　　卷之五　胸膈门

　　消渴

　　大意二阳结。谓之消渴。（内经）二阳者。手阳明大肠。主津液。足阳明胃。主血气。津血不足。发为消渴。（入门）

　　内因水之本在肾。末在肺。（内经）真水不竭。何渴之有。人惟酒色是耽。辛热太过。或以甘肥爆炙适其口。或以丹砂玉石济其私。于是火炎上熏。津液干枯而病生焉。

　　外候上消者。心也。多饮少食。大便如常。溺多而频。中消者。脾也。善渴善饥。能食而瘦。溺赤便闭。下消者。肾也。精枯髓竭。引水自救。随即溺下。稠浊如膏。（医鉴）

　　三消移热上消于心。移热于肺。中消于脾。移热于胃。下消于肾。移热于膀胱。传染既久。肠胃合消。五脏干燥。（辨疑）故上轻中重下危。（入门）

　　三消传变凡消病火炎日久。气血凝滞。能食者。末传脑疽背痈。不能食者。末传噎膈鼓胀。皆不治之症也。（总录）

　　死症上消心火亢极。肺金受囚。饮一溲二者死。中消胃阳独旺。脾阴困败。下利而厥。食已善饥者死。下消肾阴枯涸。邪火煎熬。精溺时泄。如油如脂者死。

　　脉法胃脉浮数者消谷。肺脉滑数者消渴。大率数大者生。细微者死。沉小者生。牢实者死。

　　治法治宜补肾水。泻心火。除肠胃燥热。济身中津液。使道路散而不结。津液生而不枯。气血利而不涩。则病自已矣。（玉机）

　　血分气分气分渴者。因外感传里。或过食香燥。热耗津液。喜饮冷水。当与寒凉渗利以清其热。热去则阴生。而渴自止。血分渴者。因内伤劳役。精神耗散。胃气不升。或病后亡津。或余热在肺。口干作渴。喜饮热汤。当与甘温酸剂以滋其阴。阴生则燥除而渴自止。（入门）

　　治宜滋补初起宜养肺清心。久病宜滋肾养脾。盖五脏之津液。皆本乎肾。故肾缓则气上升而肺润。肾冷则气不升而肺枯。故肾气丸为消渴良方也。又五脏之精华。悉运乎脾。脾旺则心肾相交。脾健而津液自化。故参苓白术散为收功神药也。（汇补）

　　治无太峻如上消中消。治之太急。久成中满之症。所谓上热未除。中寒复起也。

　　用药上消初起。人参竹叶汤。久则麦冬饮子。中消初起。加减甘露饮。久则钱氏白术散。下消初起。生地饮子。久则小八味丸。若心肾不交。水下火上。无以蒸气而消者。桂附八味丸。若脾胃虚衰。不能交媾水火。变化津液而渴者。参苓白术散。夏月伏暑心胞。患消渴者。香薷散主之。其他如缲丝汤、天花粉、芦根汁、淡竹叶、麦冬、知母、牛乳。皆消渴之神药也。不可不审。

　　消渴选方人参竹叶汤 治上消属实者。

　　人参 淡竹叶 炙甘草 麦门冬 栀子 黄连 黄芩麦冬饮子 治上消属虚者。

　　人参 麦门冬 五味子 茯神 生地 干葛 炙甘草 花粉 知母（各等分） 竹叶（十四片）

　　水煎服生津甘露饮（加减） 治中消属实。

　　石膏（二钱半） 甘草 升麻 人参（各一钱） 知母（二钱） 桔梗 山栀（各一钱） 兰叶 麦冬当归（各五分） 白豆蔻 白芷 连翘（各一钱） 黄连 木香 藿香（各三分） 柴胡（三分）

　　为末。浸饼捏作饼子。晒干。每服杵碎二钱末。随津咽下。此方制治之缓。不惟不成中满。亦不作痈疽下消矣。

　　钱氏白术散 治中消属虚者。

　　人参 白术 茯苓 藿香 甘草（各一两） 干葛（二两）

　　桔梗（五钱） 白蜜（十匙）

　　生地黄饮子 治下焦虚炎者。

　　人参 生地 熟地 麦冬 天冬 石斛 五味子 枇杷叶 甘草 茯苓磁石荠 丸 治强中消渴。不交精泄者。

　　荠 大豆 茯苓 磁石 玄参 石斛 花粉 地骨皮 鹿茸（各一两）

　　沉香 人参（各五钱） 熟地（四两）

　　猪肾一具。煮烂。捣和蜜丸。空心盐汤下。

　　加味地黄丸即六味丸加麦冬、五味。

　　一方 水梨取汁。和蜜熬成。不时调服。或藕汁亦妙。

　　一方 消渴能食。防其将生痈疽。用忍冬不拘根茎花叶。酒浸火煨晒干。入甘草、花粉为末。蜜丸服。

　　卷之五　胸膈门

　　癫狂

　　大意重阴者癫。重阳者狂。（越人）多喜为癫。多怒为狂。（王太仆）然喜属心。怒属肝。二经皆火有余之地。

　　大都谋为不遂。郁抑不得志者恒多。（入门）且癫症在腑。痰流胞络。故时发时止。狂症在脏。痰伏心络。故发而不止。（汇补）

　　内因狂由痰火胶固心胸。阳邪充极。故猖狂刚暴。若有神灵所附。癫由心血不足。求望高远。抑郁不遂而成。虽有轻重之分。然皆心神耗散。不能制其痰火而然也。

　　外候狂病初发。少卧而不饥。自高贤也。自辨智也。自贵倨也。好笑好歌。妄行不休。甚则弃衣而走。登高而歌。逾垣上屋。杀人。不畏水火。骂詈不避亲疏。癫病始发。意不乐。语言有头无尾。秽洁不知。如有所见。经年不逾。

　　俗呼心风。有狂之意。不如狂之甚。（衍义）

　　总治二症之因。或大怒而动肝火。或大惊而动心火。或痰为火升。升而不降。壅塞心窍。神明不得出入。主宰失其号令。心反为痰火所役。一时发越。逾垣上屋。持刀杀人。裸体骂詈。不避亲疏。飞奔疾走。涉水如陆。此肝气太旺。木来乘心。名之曰狂。又谓之大癫。法当抑肝。镇心降龙丹主之。若抚掌大笑。言出不伦。左顾右盼。

　　如见神鬼。片时正性复明。深为赧悔。少顷态状如故者。此膈上顽痰。汛滥洋溢。塞其道路。心为之碍。痰少降则正性复明。痰复升则又举发。名之曰癫。法当利肺安心。安神滚痰丸主之。（指掌）

　　五志相胜五志之火。郁而成痰。为癫为狂。宜以人事制之。如喜伤心者。以怒解之。以恐胜之。忧伤肺者。以喜胜之。以怒解之。（准绳）

　　醉饱致狂有大醉过饱。膏粱浓味。填塞胸中发狂者。先用盐汤探吐。后随症施治。（节斋）

　　刚剂发狂有服金石丹剂发癫狂者。此药性刚烈。热气 悍。治宜清热解毒。如三黄石膏汤。加黄连、甘草、青黛、板蓝根。或紫金锭。（微义）

　　外感发狂此阳明胃经邪热炽盛。燥火郁结于中。大便闭者下之。（金匮）

</div>
    <div class="pagination">
<a href="证治汇补_page49.html">上一页</a><span>...</span><a href="证治汇补_page45.html">45</a><a href="证治汇补_page46.html">46</a><a href="证治汇补_page47.html">47</a><a href="证治汇补_page48.html">48</a><a href="证治汇补_page49.html">49</a><span class="current-page">50</span><a href="证治汇补_page51.html">51</a><a href="证治汇补_page52.html">52</a><a href="证治汇补_page53.html">53</a><a href="证治汇补_page54.html">54</a><a href="证治汇补_page55.html">55</a><span>...</span><a href="证治汇补_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
