<!DOCTYPE html>
<html>
<head>
    <meta charset="UTF-8">
    <title>普济方 - 第 1343 页/共 3614 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方 - 第 1343 页/共 3614 页</h1>
    <div class="content">　　卫也。麻黄汤主之。是阳经卫药也。开腠理。使阳气伸泄。此药为卫实也。

　　伤寒见风脉。伤风见寒脉二证。大青龙汤主之。易老用桂枝麻黄各半汤。后改用九

　　味羌活汤。

　　黄建中加当归汤

　　黄当归（各一两半）白芍药（三两）桂（一两一分）甘草（一两）上粗末。

　　每服五钱。生姜三片。枣一个。水一盏半。同煎至八分。去滓。取七厘清汁。日三夜二服。尺脉尚迟。再作一剂。

　　发表汤太阳也。

　　麻黄（去节一两半）苍术舶上丁香皮（各七钱）炙甘草（半两）人参（半两）当归（半两）加桂枝（五钱）细辛（半两如多减半汗不止则加）上为末。生姜一块。枣三枚。同煎。

　　经云。有汗不得服麻黄。无汗不得服桂枝。若瘥则其变不可胜言。故立此法。使不

　　瘥犯三阳禁忌。解表神方。

　　羌活（一两半治太阳肢节痛君主之药也然非无为主也却乱反正之主也故大无不通小无不入关节痛非此不治）防风（一两半治一身尽痛卒伍卑下之职一听君命将令而行随所使所引而至）苍术（一两半别有雄壮上行之气能除湿下安太阴使邪气不内传之于足太阴脾）细辛（五钱治足少阴肾苦头痛）川芎（一两治厥阴头痛在脑）白芷（一两治阳明头痛在额）生地黄（一两治少阴心热在内）黄芩（一两治太阴肺热在胸）甘草（一两能缓里急调和诸药故有国老之称）以上九味。虽为一方。然亦不可执。执中无权。犹执一也。当视其经络前后左右之不同。从其多少大小轻重之不一。增损用之。其效如神。

　　咀。水煎服。若急汗。热服。以羹投之。若缓汗。温服。而不用汤投之也。

　　脉浮而不解者。先急后缓。脉沉而不解者。先缓后急。九味羌活汤。不独解利。治杂病有神。中风行经者。加附子。中风秘涩者。加大黄。中风并三者。合而成痹等证。各随十二经。上下内外。寒热温凉。四时六气。加减补泻用之。炼蜜作丸。亦可加生地黄各半。治两感伤寒如神。用豆淋酒煎。治破伤风。

　　太阳经伤寒传里。胸中有热。胃有邪气。传阳明本也。腹中痛。欲呕者。热在内

　　也。宜黄连汤。

　　甘草黄连干姜人参（各七钱半）大枣〔三（一）枚〕上锉细。每服五钱。水煎服。

　　发热恶寒。自汗。脉缓。发热恶风。无汗。脉缓。此二证。易老原用桂枝二麻黄一

　　汤。后亦改用九味羌活汤。无论有汗无汗。悉宜服之。

　　易老解利法。九味羌活汤。

　　治伤寒唇紧

　　用鳖甲及头烧灰。作末敷之。

　　治伤寒大热心闷

　　用槐子烧灰存性。为末。酒服方寸匕。

　　治汗不出拘挛腰脚。并耳聋。

　　用荆三棱米醋浸。夏月浸四日。冬月浸六日。杵为末。醋汤调下三钱。

　　治汗后弥乱者。

　　用败扇烧为末。和粉粉身上。

　　发汗法

　　（出活人书）凡发汗欲令手足俱周。然一时许为佳。不欲如水淋漓。服汤中病即已。不必尽剂。

　　然若病证仍在者。三日内可二三汗之。令腰脚周遍为度。

　　一法。无药处。可用两手指相交。紧叩脑后风府穴。向前礼百余拜。汗出自解

　　（出神效方）

　　卷一百四十八　时气门

　　总论

　　易称天地变化。各正性命。然则变化之迹无方。性命之功难测。故有炎凉寒燠。风雨晦冥。水旱妖灾。虫蝗怪异。四时八节。种种施化不同。七十二候。日月营运各别。终其晷度方得成年。是谓岁功毕矣。天地尚且如然。在人安可无事。故人生天地之间。命有通塞。时有否泰。吉凶悔吝。苦乐安危。喜怒爱憎。存亡忧畏。关心之虑。日有千条。谋身之道。时生万计。乃度一日。是故天无一岁不寒暑。人无一日不忧喜。故有天行瘟疫病者。即天地变化之一气也。斯盖造化必然之理。不得无之。故圣人虽有补天立极之德而不能废之。而能以道御之。其次有贤人。善于摄生。能知撙节。与时推移。亦得保全。天地有斯瘴疠。还以天地所生之物以防备之。命曰知方。则病无所侵矣。然此病也。俗人谓之横病。多不解治。皆曰满日自瘥。以此致枉者。天下大半。凡始觉不佳。即须救疗。迄至于病愈。汤食兢进。折其毒势自然而瘥。必不可令病气自然恣意攻人。拱手待毙。斯为误矣。夫天时气病者。是春时当暖而反大寒。夏时应热而反大凉。秋时应凉而反大热。冬时应寒而反大温者。此非其时而有其气。是以一岁之中。病无长少。率多相似者。此则时行之气也。从立春节后。其中无暴大寒。又不冰雪。而人有壮热为病者。此属春时阳气发于冬时。伏寒变为温病也。从春分以后。至秋分节前。天有暴寒者。皆为时行寒疫也。一名时行伤寒。此时节候。有寒伤于人。

　　非触冒之过也。若三月四月或有暴寒。其时阳气尚弱。为寒所折。病热犹小轻也。五月六月阳气已盛。为寒所折。病热则重也。七月八月阳气已衰。为寒所折。

　　病热亦小微也。其病与温及暑病相似。但治有殊耳。

　　问一岁之中。长幼病状多相似。此名温疫也。四时皆有不正之气。春夏亦有寒清时。秋冬或有暄暑时。人感疫疠之气。故一岁之中。病无长少率相似者。此则时行之气。俗谓之天行是也。老君神明散。务成子萤火丸。败毒散。冬气温。春气寒。夏气冷。秋气热为时气。

　　气与伤寒同。而治有异者。盖因四时不正之气。而更改。不拘以日数浅深。吐下随证施行。

　　若春应暖。而清气折之。则责邪在肝。三月四月或有暴寒。其时阳气尚弱。为寒所折。病热犹轻。升麻散。解肌汤主之。夏应暑。而寒气折之。则责邪在心。五月六月阳气已盛。为寒所折。病热则重。七月八月阳气已衰。为寒所折。病热亦微。调中汤。射干汤。半夏桂枝甘草汤。可选用也。秋应凉而反大热。折之则责邪在肺。温热相搏。民多病瘅黄也。宜白虎加苍术汤。煎茵陈汁调五苓散。冬应寒而反大温。折之则责邪在肾。其冬有非节之暖者。名为冬温。此属春时阳气发于冬时。则伏寒变为温病。宜葳蕤汤。仲景云。冬温之毒与伤寒大异。

　　盖伤寒者。伤寒气而作。冬温者。感温气而作。寒疫者。暴寒折人。非触冒之过。其治法不同。所施寒热温凉之剂亦异。不可拘以日数。发汗吐下随证施行。要之治热以寒凉而行之。

　　治温以清冷而行之。治清寒以热凉而行之。治清以温热而行之。以平为期。不可以过。此为大法。

　　然得时行病。一日在皮毛。当摩膏火灸愈。不解者。二日在肤。可法针。服解肌散。汗出愈。不解。三日复发汗。若大汗则愈。不解者。止勿复发也。四日在胸。服藜芦丸微吐之愈。若病固。服藜芦丸不吐者。服赤小豆瓜蒂散。吐之即愈。视病者尚未了了。复一法针之当解。不愈者。六日热已入胃。乃以利汤下之愈。百无不如意。但当谛视节度与病耳。若食不消病。亦与时行病。俱发热头痛。食病当速下之。时行病当待六七日下之。时行病。始得一日在皮。二日在肤。三日在肌。四日在胸。五日入胃。乃可下也。热在胃外而下之。则热乘虚便入胃。然病要当复下去之。不得留于胃中也。胃若实热致此为病。三死一生。此辈皆多不愈。胃虚热入胃烂也。其热微者赤斑出。剧者黑斑出。赤出者。五死一生。黑斑出者。

　　十死一生。但论人有强弱。病有难易。切效相倍耳。病者过日不以时下之。热不得泄。亦胃烂斑出矣。若得病无热。但狂言烦躁不安。精采言语与人不相主当者。勿以火迫之。但以猪苓散一方寸匕。水和服之。当以新汲冷水。令强饮一升。若一升半可至二升益佳。以指刺喉中吐之。随手愈。不即吐者。此辈病多不善。勿强与水。水停即结心下也。更当以余药吐之。

　　皆令相主当者。不尔必危。若此病不急以猪苓散吐解之者。其死殆速。亦可先以去毒物。及法针之尤佳。

　　又云。此病方家呼为伤寒。有二种。有阴有阳。阴伤寒者。反于阳是也。阳伤寒状。表里相应。心热则口干苦。肝热则目赤晕。脾热则谷道稍涩。肾热则耳热赤。肺热则鼻干渴。

　　胃热则呕逆。大肠热则大便例涩。小肠热则小便赤少。皮肤热则脉洪数。身体热。反此者乃阴伤寒。夫伤寒者。则为寒所伤也。寒主阴。阴主杀。凡人阴阳调则无病。气既为寒所伤。

　　便致斯病也。

　　又云。阴阳伤寒者。则毒瓦斯伤阴阳气也。人身中有阴阳之气。阴阳者。则寒热也。本以阴为毒所伤。则不能流行。阳热独王。故天行多热者也。以病于诸病之中最难为疗。阴阳二病。阴尤可忧耳。时闻有此病。而仓卒死者不少。或由诊候不能精审。方药未达指归。饮食乖宜。寒温失节。故致尔。自心不全甄别。他医难得精妙。与其疗也。宁可任之。但能滋味适寒温。将理中间冷暖。守过七日。此最为得计。其中事须服药。不可徒然者。唯多日大便不通。暂须一转泄耳。

　　又时气病。一日太阳受病。太阳为三阳之首。主于头项。故得病一日。头项腰脊痛。

</div>
    <div class="pagination">
<a href="普济方_page1342.html">上一页</a><span>...</span><a href="普济方_page1338.html">1338</a><a href="普济方_page1339.html">1339</a><a href="普济方_page1340.html">1340</a><a href="普济方_page1341.html">1341</a><a href="普济方_page1342.html">1342</a><span class="current-page">1343</span><a href="普济方_page1344.html">1344</a><a href="普济方_page1345.html">1345</a><a href="普济方_page1346.html">1346</a><a href="普济方_page1347.html">1347</a><a href="普济方_page1348.html">1348</a><span>...</span><a href="普济方_page1344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
