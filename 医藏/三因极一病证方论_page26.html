<!DOCTYPE html>
<html>
<head>
    <meta charset="UTF-8">
    <title>三因极一病证方论 - 第 26 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三因极一病证方论 - 第 26 页/共 103 页</h1>
    <div class="content">　　上五月五日，用独头蒜煨熟研细，搜丸，如梧子大。每服五丸，当发前一食顷桃、柳枝煎汤调下。

　　卷之六　疟病不内外因证治

　　塞耳丹

　　青黛 桂心 砒 巴豆 硫黄（等分）

　　上并不去皮壳，不修治，为末，以五月五日五家灰粽角为丸，枣核大。绵裹定，当发日塞耳中，男左女右。忌荤腥。

　　卷之七

　　疝叙论

　　经论虽云七疝，诸疝等更不见名状，但出寒疝、 疝而已，唯大奇论列五脏脉为五疝证，所谓肾脉大急沉为肾疝，肝脉大急沉为肝疝，心脉搏滑急为心疝，肺脉沉搏为肺疝，三阴急为脾疝。三阴，即太阴脾脉也。大抵血因寒泣则为瘕气，因寒聚则为疝。但五脏脉理不同，不可不辨。且肾脉本沉，心脉本滑，受寒则急，于理乃是；肝脉本弦，肺脉本涩，并谓之沉，未为了义。又脾不出本脉，但云急为疝，亦文义之缺也。凡云急者，紧也。紧为寒，亦可类推。且贼风入腹亦为疝，冒暑履湿，皆能为疝，当随四气改易急字。风则浮弦，暑则洪数，湿则缓细，于理甚明。要知疝虽兼脏气，皆外所因也。

　　卷之七

　　诸疝证治

　　疝之为病，随脏气虚实，感伤外邪，寒泣风散，暑郁湿着，绞刺击搏，无有定处，仓卒之际，痛不堪忍。世人称为横弦、竖弦、膀胱小肠气、贼风入腹等，名义不同，证状则一。

　　寒则温之，风则散之，暑则利之，湿则燥之，各有成法。

　　卷之七　诸疝证治

　　大乌头桂枝汤

　　治风寒疝，腹中痛，逆冷，手足不仁，身体疼痛，灸刺诸药不能疗；及贼风入腹，攻刺五脏，拘急不得转侧，发作叫呼，阴缩，悉主之。

　　大乌头(五枚，实者，去皮尖，蜜一大盏，煎减半，漉出汤切洗) 桂心 芍药（各三钱三字）

　　甘草（一分，炙)上为锉散。每服四大钱，水一盏半，姜五片，大枣三个，入前煎乌头蜜半合，同煎至七分盏，去滓，食前服。一法，用附子一个，不使乌头，为蜜附汤。

　　卷之七　诸疝证治

　　走马汤

　　治卒疝，无故心腹痛，阴缩，手足厥逆。并治飞尸鬼。

　　巴豆（二个，去皮心炒) 杏仁（二个，去皮尖)上二味，取绵缠，捶令碎，热汤二合，捻取白汁，饮之当下，老少量与。

　　卷之七　诸疝证治

　　仓卒散

　　治寒疝入腹，心腹卒痛；及小肠膀胱气绞刺，脾肾气攻，挛急，极痛不可忍，屈伸不能，腹中冷，重如石，白汗出。

　　山栀子（四十九个，烧半过) 附子（一枚，炮)上为末。每服二钱，水一盏，酒半盏，煎至七分，入盐一捻，温服即愈。

　　卷之七　诸疝证治

　　葱白散

　　治一切冷气不和；及本脏膀胱气，攻刺疼痛。及治妇人产前产后腹痛，胎不安，或血刺者。兼能治血脏宿冷，百骨节倦痛，肌瘦怯弱，伤劳带癖，久服尽除。但妇人一切疾病，最宜服之。

　　川芎 当归 枳壳(麸炒去瓤) 浓朴(姜制炒) 官桂(去皮) 青皮 干姜(炮) 茴香(炒) 川楝(炒) 神曲(炒) 麦 (炒) 三棱(炮) 蓬术(醋浸一宿，焙) 人参 茯苓芍药 木香(炮) 干地黄（各一两）

　　上为末。每服三钱，水一盏，葱白二寸，煎七分，入盐少许，热服。大便秘涩，加大黄煎；大便自利，加诃子煎；食前服。

　　卷之七　诸疝证治

　　失笑散

　　治小肠气痛，及妇人血痛，心腹绞痛欲死十余日，百药不验。

　　五灵脂 蒲黄(炒，等分)上末。每服二钱，先用酽醋一合，熬药成膏，水一盏，煎至七分，热呷服。

　　卷之七　诸疝证治

　　神应散

　　治诸疝，心腹绞痛不可忍。

　　玄胡索 胡椒（等分）

　　上为末。每服二大钱，酒半盏，水半盏，煎七分，食前温服。

　　卷之七　诸疝证治

　　大乌头汤

　　治寒疝，绕脐发，白汗出，手足厥，其脉沉弦，悉主之。

　　大乌头（五个，洗净细沙，炒令黑，不 咀)上一味，水三盏，煎取八分，去乌头，入蜜半盏以下，煎七分，早上空腹服。

　　卷之七　诸疝证治

　　牡丹丸

　　治寒疝，心腹刺痛，休作无时。及治妇人月病，血刺疼痛。

　　川乌头(炮令焦黑去皮尖) 牡丹皮（四两） 桂心（五两） 桃仁(炒去皮尖，五两，别研)上为末，炼蜜丸，梧子大。每服五十丸，温酒下；妇人醋汤下。

　　卷之七　诸疝证治

　　小茴香丸

　　治小肠气，腹痛。

</div>
    <div class="pagination">
<a href="三因极一病证方论_page25.html">上一页</a><span>...</span><a href="三因极一病证方论_page21.html">21</a><a href="三因极一病证方论_page22.html">22</a><a href="三因极一病证方论_page23.html">23</a><a href="三因极一病证方论_page24.html">24</a><a href="三因极一病证方论_page25.html">25</a><span class="current-page">26</span><a href="三因极一病证方论_page27.html">27</a><a href="三因极一病证方论_page28.html">28</a><a href="三因极一病证方论_page29.html">29</a><a href="三因极一病证方论_page30.html">30</a><a href="三因极一病证方论_page31.html">31</a><span>...</span><a href="三因极一病证方论_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
