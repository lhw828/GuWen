<!DOCTYPE html>
<html>
<head>
    <meta charset="UTF-8">
    <title>张氏医通 - 第 65 页/共 199 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张氏医通 - 第 65 页/共 199 页</h1>
    <div class="content">　　卷八　七窍门上

　　目闭不开

　　足太阳之筋。为目上纲。足阳明之筋。为目下纲。热则筋纵目不开。助阳和血汤。然又有湿热所遏者。则目胞微肿。升阳除湿防风汤。真阳不能上升者。则喜暖怕亮。补中益气汤。肝虚者则闭目不欲见人。金匮肾气丸。各求其本而治之。

　　卷八　七窍门上

　　目为物所伤

　　被物撞损者。或打跌撞破伤胞睑也。积血紫青。撞破白仁。伤其硬壳。此不为害。惟撞破黄仁风轮。血灌瞳神。与水轮混杂。是为利害。或虽不破。而泪多苦如柏汁者难治。急宜酒煎散去防己、牛蒡。加羌活、木贼。熨以葱、艾。护以清凉膏。或专以生地黄捣烂作饼。烘热贴太阳穴及眼胞上。一日一换。以散其血。如无生地黄。用芙蓉叶捣烂烘贴。干者用鸡子清调之。若眼眶青黑。捣生莱菔护贴。切宜避风忌口。痛甚。酒煎散加没药。渐生翳障者。犀角地黄汤换赤芍。

　　加大黄、当归、柴胡、连翘、甘草。若至血散。变生白翳不痛。为不治也。

　　惊振外障证 目被物撞触而结为外障也。与伤在膏上急者不同。初撞目时。亦有珠疼涩胀之苦。为其伤轻。而瘀自潜消。故痛虽止而不戒禁。有所触发其火。致水不清。气滞络涩而生外障者。神消散去苍术。

　　加石决明。兼皂荚丸。凡外障结而珠疼。致头疼及肿胀者。皆是恶证。防变。急宜治之。

　　惊振内障证 因病目再被撞打。变成内障。日夜疼痛。淹淹障生。赤膜绕目不能视三光。亦如久病内障。皂荚丸合生熟地黄丸。

　　物损真睛证 谓被物触打在风轮。伤有大小。色有黄白。黄者害速。白者稍迟。若触膏及破者。必有膏汁。或青黑。或白如痰者流出。为患最急。纵然急治。瞳神虽在。亦难免欹侧之患。

　　如草木刺。金石屑。苗叶尖。针尖。触在风轮。必晓夜疼痛难当。急宜取出。迟则结成黄白颗。

　　如粟疮银星之状。绿膏水结滞而障生。先去物而治障。若伤在气轮皮内。取迟者必有瘀血灌睛。

　　取去物而先导之。后治余证。若视昏者。瞳神有大小欹侧之患。久而失治。目必枯凸。大凡此病。

　　不论大小黄白。但有泪流赤胀等证者。急而有变。珠疼头重者尤急。素有风热痰火斫丧之人。病已内积。因外伤激动其邪。乘此为害。痛甚便涩者最凶。

　　飞丝入目证 谓风扬游丝。偶然触入目中而作痛也。若野蚕蜘蛛木虫之丝患尚迟。若遇金蚕老鹳丝。其目不出三日迸裂。治飞丝入目方。用头垢点入眼中。柘树浆点过。线裹箸头。蘸水于眼上缴拭涎毒。火麻子一合。杵碎。井水一碗浸搅。却将舌浸水中。涎沫自出神效。一方。用茄子叶碎杵。如麻子法亦妙。飞丝入目。目胀如眯。痛涩不开。鼻流清涕。用京墨浓磨。以新笔涂入目中。闭少时以手张开。其丝自成一块。看在眼白上。用绵轻轻卷下。未尽再涂。

　　物偶入睛证 谓偶然被物落在目中而痛也。切不可乘躁便擦。须按住性。待泪来满而擦。则物润而易出。如物性重。及有芒刺而不能出者。急令人取出。不可揉擦。擦则物愈深入而难取。

　　至若入深。轻翻上睥取之。不取则转运阻碍。气滞血凝而病变。芒刺金石棱角之物。失取碍久。

　　及擦重者。则坏损轮膏。如痕HT 凝脂等病。轻则血瘀水滞。为痛为障等病。有终不得出而结于睥内者。必须翻之寻看。因其证而治之。

　　眯目飞扬证 因出行间。风吹沙土入目。频多揩拭。以致气血凝滞而为病。初起泪出急涩。

　　渐重结为障翳。常辨形证施治。初起将绵卷簪脚。捻拨出尘物。久者翻转睥睑。看有积处。镰洗至平。不须吹点。物落眼中。用新笔蘸缴出。治稻麦芒入眼。取蛴螬以新布覆目上。待蛴螬从布上摩之。其芒出着布上。又法。以鸭倒悬。取涎滴入目中。其芒自出。

　　卷八　七窍门上

　　伤寒愈后之病

　　伤寒病愈后。或有目复大病者。以其清阳之气不升。余邪上走空窍也。其病瘾涩赤胀。生翳羞明。头脑骨痛。当助清阳上出则愈。最忌大黄、芒硝。苦寒通利。犯之不可复治。

　　卷八　七窍门上

　　经逆赤肿

　　女人逆经。血灌瞳神。满眼赤涩者。乃血热经闭。过期不行。则血逆行于上。如有 肉。切不可钩割。只用四物加行气破血通经药。经行则血翳自退。势甚。必加酒大黄下夺其势。去火所以存阴。正为肝虚血少。不得不以退火为急务。火不下夺。则凌烁真阴。阳愈亢而阴愈竭矣。人但如四物之补血。孰知大黄为补血哉。若因其虚而用补药。非徒无益。真是抱薪救焚矣。

　　卷八　七窍门上

　　妊娠目病

　　妊娠目病。须分气分血分。气分则有旋胪泛起。瞳神散大等证。血分则有瘀血凝脂等病。盖其阴阳涩滞。与常人不同。内伐恐伤胎泄气。不伐则病又不除。然必善施内护外劫之法。则百发百中矣。

　　卷八　七窍门上

　　产后目病

　　产则百脉皆动。邪易以乘。肝部发生之气甚弱。而胆失滋养。精汁不盛。则目中膏液。皆失化源。所以目病者多皆内不足所致。大抵产后。病宜早治。莫待其久。久则气血定而病深。治亦不易。其外证易知者。人皆知害而早治。其内证害缓者。人多忽之。比其成也。悔无及矣。

　　卷八　七窍门上

　　痘疹余毒证

　　痘疮入眼。其痘疮初生。眼闭不开。眼上即有痘疮。点在黑暗上者。急取益母草煎汤熏洗。

　　日三度。更以鳝血点之。忌口及夜啼。乳母亦忌口。须痘疮痊可。其眼渐开。眼中之痘亦愈矣。初起痘疮入眼。决明散、密蒙散。痘疮入眼成翳者。谷精散、神功散选用。丹方。用望月砂末。生鸡肝研烂。饭上蒸熟。每日空心食之效。大抵治之早。则易退而无变。迟则退迟。今人但见痘后目疾。便谓不治。不知但瞳神不损者。纵久远。亦有可治之理。惟久而血定精凝。障翳沉滑涩损者为不治耳。倪仲贤云。

　　斑疹余毒所害者。与风热不制之病。稍同而异。总似羚羊散主之。便不硬者。减硝、黄。未满二十一日而病者。当消毒化斑为主。斑后风热翳膜。气晕遮睛。泻青丸泻之大效。痘疹疮痂落尽。

　　肌体肥壮。眼中忽然红色。乃余毒郁结而发出。此证最剧。失治多能害目。只用车前草擂水。频频灌之。涤却肝经之热毒。洗以益母草。点以鳝鱼血。

　　胎风赤烂证 此证有三。一为血露入眼。洗不干净而赤烂。生莱菔捣汁点之。一为在母腹中时其。母多食壅毒辛热。生后百日而赤烂。犀角地黄汤加黄连。母子俱服。一为乳母壮盛。乳头胀满。乳汁洒射儿眼中而赤烂。黄连汤拭净。一味 过炉甘石吹点。

　　小儿疳眼证 皆由过食伤脾腹胀。午后发热。至夜方退。日久发稀作泻。泻甚则渴。食积发热既久。则肝胆受伤。白仁红色。渐生翳膜。遮满黑珠。突起如黑豆如香菇之状。决明鸡肝散。

　　或羊肝蘸夜明砂食。或绿矾一两。馒头去馅裹煨。外黑尽。内通红。取出用密陀僧 。夜明砂等分为末。煮枣肉捣丸黍米大。每服二三十丸。量儿大小。空心米汤下。切宜忌口。膜用人乳频点自去。若至声哑口干。脚手俱肿。十难救一。

　　卷八　七窍门上

　　因风证

　　因风者。谓患风人病目也。风在五行为木。在脏为肝在窍为目。本乎一气。故患风人。未有目不病者。然必因其故而发。有日浅而郁未深。为偏 歪斜者。有入脾而睥反湿胜赤烂者。有血虚筋弱而振搐者。有不禁而反伤精神。及恣燥嗜热。蕴郁而为内障者。有风盛血滞。结为外障。

　　如肉等证者。各因其证而伐其本。内外治法不同。大抵风病目者。当去风为先。风不去。目病终无不发之理。

　　卷八　七窍门上

　　因毒证

　　因毒者谓人生疮疡肿毒累及目病也。若病目在病毒之时。治毒愈而目亦愈。若毒愈而目不愈者。乃邪入至高之深处。难以自退。当浚其本。澄其源。因而触激甚者。有瘀滞之变。

　　卷八　七窍门上

</div>
    <div class="pagination">
<a href="张氏医通_page64.html">上一页</a><span>...</span><a href="张氏医通_page60.html">60</a><a href="张氏医通_page61.html">61</a><a href="张氏医通_page62.html">62</a><a href="张氏医通_page63.html">63</a><a href="张氏医通_page64.html">64</a><span class="current-page">65</span><a href="张氏医通_page66.html">66</a><a href="张氏医通_page67.html">67</a><a href="张氏医通_page68.html">68</a><a href="张氏医通_page69.html">69</a><a href="张氏医通_page70.html">70</a><span>...</span><a href="张氏医通_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
