<!DOCTYPE html>
<html>
<head>
    <meta charset="UTF-8">
    <title>轩岐救正论 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>轩岐救正论 - 第 13 页/共 17 页</h1>
    <div class="content">　　壬午春有上街乡民林姓者年五旬。患夹阴伤寒。初延治不知投何药。越九日请余正诊脉时。

　　手拈一蛔而出。六部虚大无力。日发呃十数声。余曰脉。为假热症乃真寒投理中汤一剂烦渴减半次早脉亦敛余归仍遗人参三白汤与服数剂。起居如常。但渴未退彼乘便于洪塘求治。误服疗实渴药滑石干葛之属。至夜发燥谵妄。次日促余脉症已败越旦而殁。

　　[卷之四：治验医案上] 伤寒咽痛

　　愚按此症。每见时医不分伤寒杂病。不论虚实寒热。一概投以辛凉。枉毙多矣。故不得不详辨于后。夫咽痛病源非一也。有伤寒咽痛。有杂病咽痛之不同者。属伤寒者。有太阳。有阳明。有阳毒。有阴毒。有少阴之为不同者。即少阴一经。有客热。有客寒。有寒热相搏之又不同者。又有三阴直中阴寒而成咽痛者。又有太阴肺经初感风邪。便成咽痛者。以上皆伤寒外感之咽痛也属杂病有风痰上壅者。有郁火上升者。有胃经积热者。有饮食中毒者。有肾虚阴火上炎者。有虚劳咳嗽咯血者。有痰蛾胀火蛾冷蛾之别者。则又有不同也以上皆杂病之咽痛也其伤寒属太阳者当一二日见则治以升麻六物汤辛凉之剂属阳明阳毒者当二三日见此为热毒上攻。则治以六物汤。或凉膈饮诸辛寒之剂其属少阴客热此为传经当四五日见则当治以甘草汤或苦酒汤猪肤汤诸平缓微凉之剂少阴寒热相搏者此亦为传经咽痛则当治以桔梗汤和缓之剂至少阴客寒一症此本肾寒伏藏于经络隐曲之间初治未及温经散寒。及至病久。或经旬日。或越旬余。以致寒极上冲而成咽痛。治以半夏汤。用半夏桂枝甘草辛热之剂。若其兼症吐利。手足厥逆。则进用四逆汤大热之剂。属三阴直中与阴毒则用姜附汤。肺经冒风。则用金沸草汤以上俱当察其兼症而施治者也其属杂病风痰上壅者则治以二陈汤。或星香散加甘桔汤郁火上升者则治以加味逍遥散加桔梗牛蒡子胃经积热者则治以三黄汤或泻黄散饮食中毒者则治以苦寒消毒之剂肾虚阴火上炎咽亦痛则当治以八味丸。内有桂附纳气归源其虚劳咳嗽咯血咽痛声哑者亦须治以壮水之剂以上总应察其兼症。与脉之虚实而施治者也。奈何一概混治致人枉死。谁之咎乎。

　　癸未孟冬庠友郑能仁患风痰上壅咽痛。初治数剂增剧。余察其六脉浮弦无力。以补中益气汤。

　　加胆星肉桂两剂顿愈。痰壅如失。及闻数日前能仁一胞侄年十余岁病少阴咽痛。经旬日每飧尚能啜粥碗许。动止如常。一句医投辛凉之剂。饮下半晌。即转厥逆烦躁至三更而殁。如此投剂少瘥。生死反掌。可不谨欤。

　　又仲冬府庠王介人之内患少阴客寒咽痛。项背腰膝疼痛不堪。手足逆冷。大便滑利。六脉弦强。复少胃气。余断以越三日当殁。辞不治。及察病因初起冒寒。一女科为其体虚素郁。投四物汤加减。是助寒闭邪不得发越矣。过数日寒极上冲。喉咽痹痛。复延一医误以为火。而用玄参甘桔之属。益增烦躁。至十五日延余诊视备察脉症病期久近乃属少阴寒痛余谓脉症已败。法应不起。彼不信再更治。有名医某又以为郁火上升。坚投凉剂。至十八日而殁。

　　甲申季春均铺王门少妇患肝经郁火上升咽痛。累治不瘥。余投以逍遥散。加牛蒡桔梗黄芩香附两剂如失。

　　又季秋都阃连擎天之内患肺经风热咽痛。脉浮洪有力。余以金沸草汤加牛蒡倍甘草一剂而愈甲申季夏邻妇王氏喜啖辛辣。病胃热咽痛脉洪滑征数。余投以甘桔汤。加芩连栝蒌玄参两剂即愈。若如此三妇病恙脉实症实。投以寒剂。效若桴鼓。即使庸手治之。亦不过如摧朽耳。

　　果何难。第所难者于虚实寒热疑似真假之间。直中病情。易危为安斯得之矣。

　　甲申孟秋建宁太学魏与参久客三山。萦恋花柳。病阴火咽痛。前治误为实火。历投凉剂。益增烦痛。察其六脉洪数无力。余曰肾虚已极。火不归源而浮于上也。以六味料加肉桂麦冬人参少佐附子两剂即愈。彼以为奇。

　　[卷之四：治验医案上] 产后肝虚中风

　　癸未冬陈昌元之内首胎恃壮。当风燥体。即病发热如燎。口噤眼歪。喘呕有沫。面目青黑。心腹膨胀。扬手舞足。脉见弦数不鼓。余曰此肝虚自招风邪非表病也急以姜附丸调灌。仍用当归四逆汤。加人参吴萸两剂。诸症如失。

　　[卷之四：治验医案上] 产后脾虚冒寒

　　甲申冬土街古友之内患前症。自汗发热。烦渴不寐。心腹胀痛。饮食不入。恶露不行。

　　前治未愈脉虚数无力。余以十全大补汤去白芍加炮姜五味投三剂而痊。

　　[卷之四：治验医案上] 半产中寒

　　甲申首夏唐英之内初起热病。积服寒剂。怀孕六月因虚而坠。坐草冒中风寒。即病面目青黑。眼窜口噤。呕吐涎沫。胸腹饱胀。或时离蓐狂走。谵语不休。脉乍数乍疏。危殆滨死。

　　前医只投人参三分。佐以养血之药。余曰急病而用缓剂。何以回生乎。孕六月当作产后论。

　　遂用人参三钱为君芎归术苓桂附熟地木香为佐。吴萸为引。一剂涎沫顿止。得静睡两时。至晡狂谵仍作。复再延余。六脉如故。余曰此乃病势已深。药力未到。仍照前方。加人参二钱。桂附各八分。服后顿瘥。醒即索粥。恶露亦下。方知痛苦呻吟。调理两旬全愈。前症时当暑夏。病复狂谵。医者不知。见病治病误以为热而投寒剂。必死。及服参附后狂谵仍作此乃药力未到仍须再药倘脉症未明。识见不定。临事张皇。亦必以为误服热药改投凉剂。均能促人于死也。

　　[卷之四：治验医案上] 类中风

　　崇祯壬申季秋家严因署临邛事竣乡先生天部杨丹房邀游鹤山。余亦预焉。越午公饮半酣。欢笑失音。昏卒仆。喉声曳锯。手足散缓。脉沉伏。余令其从仆徐扶入僧房浓被密盖复令抵家取参。少顷有儒医柳君至余曰此乃真气素虚。外邪因得乘入。非大剂参附。无以回将绝之阳。柳虽以余言为是。但意疑用人参二两。附子三钱之多。余曰参多用有彻上彻下彻内彻外之功若不急投。必至自汗遗尿。上下元气俱脱。便不可救矣。余力任之。促令前剂煎浓汤灌入。饭许。目能转动再灌。吁气数声。脉渐复。次日全愈欲归。余令其且在寺调养旬日。方可行。设遇此症。误以为风为火而投牛黄冰麝清气化痰之剂耗泄真阳必无幸矣同时蜀藩有内江王亦患前症。医者执以为风。杂投牛黄丸活络丹苏合丸越九日而薨。

　　[卷之四：治验医案上] 异症

　　甲申冬西关外一村民年逾五旬。因中风瘥后。误食瘴牛。狂渴饮水不休。越数期。两腋乖胁下发肿出汗。肤出细虫如丝。睾丸偏重。尿血淋沥。耳燥痒不休。前医投宣虫利水药累治不瘥。余曰此肝脾两经湿热所致。肝主风。脾主湿湿风相搏而成热湿热相生而成虫故见于肝部。投小柴汤六一散入龙胆草生地。四剂而愈。

　　[卷之四：治验医案上] 痈疽非外病

　　是冬南都孝廉查君球年可强仕。素恋帷幕赴闽谒选。行抵仙霞。绿林剽掠。惊愁隐郁甫泊车数日。病发寒热。背连左臂疼痛不堪。余适为其同寓友江右覃应楠疗阳虚伤寒。甫愈。闻左壁号声如雷。覃往顾查呼救揖余代诊。查昏卧榻。口绝不道其何病。余见其面色纯黯。左颊略带紫黑。右微红白。遂诊脉左三部搏指。愈按愈实。右脾肺轻举。亦洪健。重按与右尺全虚第此病既无三阳表症当必内患疮疡尚兼木侮金为厉也旁有朱姓者乃查内弟。问余曰。何以言之。余曰此病得之肝肾两亏。朱又问曰肝肾主何病。余曰肾脉浮数而坚。此平昔色欲过度。因致燎原火炽耳。肝部亦如之盖木伤土土亏而肾水枯涸无以养肝故致弦强真藏脉见也强中见涩。又金刑木。当有郁结事。或悲哀悼亡。或遗丧赀重。或惊怒伤怀皆木伤也朱与三五同行相抵掌叹曰。见亦神矣。始说前由。迫余主方。余又云纵有外疾显见。当固内滋本为要。初投一剂。用参归术各三钱。桂心一钱。佐忍冬阿胶甘草地黄白芍等药。顿觉健爽进食。再剂背臂拱痛尤甚。速余再诊。见症剧脉缓。毒不内攻。可喜之兆。照前方只参加至五钱。桂加二钱。入牛蒡一钱。服毕觉患处热消痛减索粥碗许。思酒。余赞之饮。至四更溃黄脓五六碗。次日再诊。脉见濡缓。余曰当无虑。但元气弱耳。仍以前方加参各一两。术七钱。甘草肉蔻各三钱。忍冬牛膝乳香陈皮为佐。桂心只用一钱。服一剂余脓渐少。新肉渐生。饮食如常查始感悟曰微君吾其土矣。服八剂。疮已敛十之七八偶有一部郎乃查窗友。访查见余方惊曰奈何盛毒疮疡。而用参术桂。以火济火耶。查亦疑信莫决。听延一疡医吕姓者。吕至极辟余法之妄。乃更投大剂芩连连翘玄参枳朴苓泽之属。外敷以珠生肌膏。初服亦爽利。自是连五日不延余诊。余念其萍水孤踪。不邀自往。渠托故三辞。未及旬。则驰介三请。予时已别往溪。四日方归。归即趋晤。见查言语謇涩。疮流黑水。烦躁索水。饮食不进。二便自遗。足冷如冰矣。脉疾散不一。令其急备后事。越五日殒。部郎时在坐。顾余曰。奈何疮毒而用补剂乎。余曰疗病凭脉。此千古不易之定法也。第痈疽症大要有四。一年少元气脉气健旺。饮食不减。或因误啖燥热所致者。则宜苦寒泻火之剂以治之。一年未甚老。元气脉气未败。或因悲郁伤肝者。则宜清凉调气之剂以治之。一由平昔色欲过度。水枯木横。或兼忧劳。致伤中气。发于强年老年元气胃气亏损者则宜温平补剂以治之今查君政合此法也。反此则实实虚虚大命殉之。又有一种疽症内溃。蚀及脏腑。及发不痛不痒。此为元气败绝。法不治也。第今匪类冒医。见病治病。动手杀人。至于疡师尤属污贱之流。一见疮疡。不管虚实。大肆攻伐。安得不速人于死乎。今查君将亡。非独吕奴杀之也。部郎始惭然语塞。

　　卷之五 治验医案下

　　[卷之五：治验医案下] 杂病门

　　愚按伤寒为外感。杂病为内伤。今昔诸贤。论之详矣。谫劣如余。不必复赞一词也。虽然外感由于六气外侵。内伤由于五脏自病。愚以为六气之入。未有不先于元气虚弱。以致卫气不能卫外。而任邪气侵卫。营气不能营内。而任邪气攻内也劳倦不能耐。则肺之元气虚。思虑不能周则心之元气虚。饮食不能运。则脾之元气虚。智谋不能决。则肝之元气虚。精血不能充则肾之元气虚此五脏之内伤也夫人一身阴阳表里经络脏腑总由一气贯通。故气实则五脏亦实。皮毛便固。六气难侵。气虚则皮毛并虚。六气虽不入。而五脏自生招感。古人谓肝虚风自生。肾虚寒自生。义可见矣。顾安得以阴阳表里。经络脏腑。而岐视之乎。奈何学人不察。乃以外感内伤。分为两科。是将分一人而为两身。则天地可不必交泰。水火可不必既济。

　　人身气血便不必相根据附矣。于是专伤寒者昧于杂病。专杂病者昧于伤寒。一遇伤寒似杂病者治以杂病之药。杂病似伤寒者治以伤寒之药。不几谬妄颠倒。杀人反掌乎。此古今所通病。

　　而缓扁所莫疗。余曰治固可分而术则当兼习者也留心斯道者识之。勿以为业不专门者不精。

　　[卷之五：治验医案下] 命门火衰阳气脱陷症

　　甲申季春侍御曾儆炫次子奕昭。年四旬。素恋帏幕。复因丧子悲郁。病两载。治疗增剧。至念七日。延余见其面黯无光。头颅俯垂。或语微喜睡。饮食少思。或两足痿软。大便滑泄。

　　小水清利。外症则头疮未愈。脉六部沉迟不鼓。左关沉涩。左尺兼缓。脾脉亦弦此为阳虚已极法应益火之源以消阴翳及阅所服方案。大都皆归芍枣仁苡薏威灵仙黄柏知母诸品。余曰病本起于肝肾两虚。即勤加峻补。犹虑不济。奈何反以苦寒败胃滑肠耗气之物。大泄真阳乎。

　　夫面黯无光。头颅俯垂。乃阳气不能上温而复下陷也。语微喜睡。乃阳气不能升发也。饮食少思。乃脾败于寒剂。而胃气虚寒。不能健啖也。两足痿软。乃筋脉缓弛。肝气不收也。二便滑利。乃命门火衰不能温土。肾气虚寒不能约液也。疮口不合。乃脾气败也。脉沉迟不鼓。则为元气衰左关沉涩受克于金右关弦受克于木左尺虚缓则为土克断以季夏初秋当不起与其弟奕远言曰脉见三克。若不急治。何以回生。备开一案。与之为券。余用补中益气汤。去升麻陈皮倍人参。加桂附炮姜骨脂五味与服。四剂泄数渐少脉亦稍健。仍授方以八味丸去泽泻加人参炙草阿胶五味诸品。彼已市药待制。其乃内以余所开医案。往询前医。医谓余妄用燥药。仍根据前治至六月十二日而殁。乙酉季夏姻家陈泰宇年逾六旬。病虚喘吐痰。自汗倦卧。

　　不进饮食。多食便呕。小便清长。大便滑泄。面青黯。形肉日脱脉左三部虚浮无力。右关尺弦小余以为命门火衰阳气脱陷真藏脉见逢土堪忧勉进六君加姜桂。丸八味。初剂症亦减。数剂如旧。遂辍服。至月终渐笃。仍投前药一二剂。越次月初四日复再延余脉益少胃气。用大剂参术归桂附毫不应断以越三旬当殁。令二子备后事。彼别延一医。病余用桂附误认为痰火实症。投清气化痰麦冬栝蒌之类。初服顿觉胸次豁然。连三服竟完谷吐出。益增昏。且勒金酬券。再请陈雪潭用益土药。犹庶几近之。即知补母。亦迟不及事。果以是月念八日而终。先是五月内过余求诊。令急服补药。乃因循增剧。始延治。晚矣。愚按前症乃命门火衰不能生脾土以致脾土不能生肺金夫多食便呕。形肉日脱。自汗吐痰。大便滑利皆土败金亏真藏为患此时即恪服虚则补母之剂。犹虑不济。奈何误认为实则泻子。而用清金安得不速人于毙乎。又每见世医一遇痰症。不分虚实。执以为火。动手便攻。而病家亦甘心自误。然痰有热痰寒痰风痰湿痰酒痰血痰气痰惊痰食痰老痰新痰。有属肾津上溢。脾液上涌泛而似痰者。

　　郁火上升者。属饮属涎。若咯若唾若咳若吐。病源非一皆不可不详为辨仍察其所兼何症此为第一吃紧庶几施治非谬即吐痰一症未有不由于元气虚寒。命火衰微所致。投以四神八味之属。急资化源。或克有济者。敬附录先哲经验数案于后。取其大法。以告世之医病两家。治病当求其本。勿徒徇现下之症。而漫投不切之剂。抑亦以破时师拘挛之见。按薛立斋先生曰一儒者虽盛暑喜燃火。四肢尝欲沸汤渍之。而面赤吐痰。又似实火吐甚宿食亦出。惟食椒姜之物方快。余谓食之反出。乃脾胃虚寒。用八味丸及十全大补。加炮姜渐愈。不月而康。又曰工部陈禅林。发热有痰。服二陈黄连枳壳之类。病益甚。甲辰季冬请治其脉右尺微细。右关浮大。重按微弱。余曰此命门火衰。不能生土而脾病当补火以生土。或可愈也。不悟。仍服前药。脾土愈弱。至乙巳闰正月病已革。复邀治。右寸脉平脱。此土不能生金。生气绝于内矣。

　　辞不治。经云虚则补其母实则泻其子凡病在子当补其母况病在母而属不足反泻其子不死何待又云光禄邝子泾面白。神劳。食少难化。所服皆二陈枇栀枳实之类。形体日瘦。饮食日减。

　　余谓此脾胃虚寒之症。法当补土之母。彼不信。乃径补土。以致不起。又云表弟妇咳嗽发热。呕吐痰涎。日夜约五六碗。喘咳不止。胸满燥渴。饮食不进。崩血如涌。此命门火衰。脾土虚寒。用八味丸及附子理中汤加减治之而愈。又云罗工部仲夏腹恶寒而外恶热。鼻吸气而腹觉冷体畏风而恶寒。脉大而虚微。每次进热粥瓯许。必兼食生姜瓯许。若粥离火食。腹内即冷。余曰热之不热。是无火也。当用八味丸益火之源。以消阴翳。彼反服四物玄参之类而殁。又云一儒者体肥善饮。仲秋痰喘。用二陈芩连益甚。加桑皮杏仁盗汗气促。加贝母枳壳。

　　不时发热。余以为脾肺虚寒用八味丸以补土母。补中益气汤以接中气而愈又云都宪孟有涯气短痰晕服辛香之剂痰盛遗尿。两尺浮大。按之如无。余以为肾家不能纳气归源。香燥致甚耳。用八味丸料三剂而愈。又云一男子素浓味胸满痰盛。余曰膏粱之人。内多积热。与法制清气化痰丸而愈。彼为有验。修合馈送。脾胃虚者无不受害。又云先兄体貌丰伟。唾痰甚多。脉洪有力。殊不耐劳。遇风头晕欲仆。口舌欲裂。或至赤烂。误食姜蒜少许。口疮益甚。服八味丸及补中益气加附子钱许。即愈停药月余。诸症仍作。此命门虚火不归原也。以上十条。盖立斋先生治命门火衰吐痰虚症也。其治阴虚诸痰。亦晰治甚良。夫先生一代医圣。千载宗工。叨侥武世两庙宸眷最渥。时工部陈禅林光禄邝子泾罗工部诸君。尚违先生之治。甘心任时师攻伐丧生。余可知矣自王节斋老痰丸。王隐君滚痰丸之论一出。举世争相艳习，罔顾败胃泻阳。无辜生灵。殒命于二王作俑。可胜哀悼。然二王之法。只可投于元气壮实。积热为患者。暂用亦得见效也。故汴督学西衢叶敬君先生序类经文云。余初与景岳交。自癸卯岁始。余以苦心诵着。耗脾家之思虑。兼耗肾家之伎巧。于是病泄泻者二十年。医家咸以为火盛。而景岳独以为火衰。遂用参术桂附之剂。培命门之火。而吠者竞起。余独坚信不回。服之五年不辍。竟使前病全瘥。而脾肾还元。余之敢于多服者胆力之决断也。景岳之敢于多用者识力之明透也。非景岳不能有此识。非余不能有此胆。余两人之相与亦奇矣。嗟乎欲治命门而舍桂附。非其治也而先生所云吠者竞起。则时名诸医竟不知命门为何物乃谓久泻属火盛谬滋大矣而余之治曾奕昭陈泰宇。以补母之药。反贻同道之诮。不亦宜乎夫先生以吠喻时名之医。虽其言固太峻。而揆之情理。殊为恰当。但愚以为应用桂附而不用桂附与不应用桂附而妄用桂附皆吠之属也应用而不用则为胆小无识而误人不应用而妄用则为胆大逞臆而害人误人而因循致死。与害人而逼迫随亡。均有罪耳。今之医者不明阴阳水火虚实真假之义。而只见病治病纵巧可猎虚声。术足弋实利。口给求售。喜动王公。架列百氏之书。

　　日应千人之请。吾恐开口便错。庸妄取罪不能免已。陶节庵有云杀人不用刃者。政此谓欤。

　　大要病之轻而缓者。固可投以和平之剂优游取效而症之重而速者生死呼吸亦犹迂缓漫视坐失机宜可乎临病之工不可无此一胆识庶无负司命之责云尔。

　　甲申孟春万兵周开夫年逾六旬。初因捧之役。修途中湿。归病疮疡。延外科投清火寒剂。

　　竟至败胃便脱方悟。服益火药渐愈。嗣因奉委夜巡。复感风寒。呕痰少食。请余诊视。六脉弦实。右关尺弦细。余曰此非痰乃脾气败而津液上脱也断以难越三月。至二月中旬果殁。愚意疮疡诸疾。悉属脏腑有伤。显症于外。故薛立斋先生谓十三科皆是一理。因见外科之医。

　　固执局方。不循表里虚实经络脏腑之宜而误人者众。遂大发所蕴。皆内外合一之道。对症处方。随手而愈。世人奈何视疮疡为纤罔顾虚实。轻服凉剂。甘以性命陷于粗工之手。可不戒乎。

　　壬午冬犹子望久患疥疮频年治疗不瘥。一疡医令吞水火丹。正在升炼。余见之曰用此将求死乎。夫水银性至沉寒。假以烈火炼。转为燥毒之物。柔弱肠胃。能堪此销烁耶。若辈谬妄伤人。即寸磔不足以尽其辜矣。余教服六味丸。不终剂而愈。此盖立斋先生治法也。诸家方书。皆指疥癣为阳明经湿热之病独先生则归本于足少阴谓系肾经虚热所致如此卓识洵越千载而上之矣。

　　癸未夏连参天从母一婢足面生疮。经年恪服解毒寒剂。且令足心频践砖石。竟不敛口。

　　余见其头倾面黯。谓连曰。死期近矣。察其脉症胃败便脱。断以入秋当殁。已而果然。大都一切疮疡皆属足三阴血虚所致至疮口不合乃脾气败也纵初起毒盛热炽。察果体实气旺。消解凉药。只宜暂投。少俟热势稍退。即当以益气补血健脾为主。脾气充则肌肉自生。阴血旺则旧瘀自消。无有不瘥。何至丧生。

　　癸未春庆城郑姻亲之内。年逾四旬。怀抱郁结。呕痰少食。胸腹疼胀。虽盛暑犹裹首着绵。

　　六脉浮结。或时烦渴不寐。余曰。此命门火衰。元气虚寒症也。投以六君加姜桂及八味丸与服。彼能恪遵余法。不惑于众论。周两月而诸症全瘥。

</div>
    <div class="pagination">
<a href="轩岐救正论_page12.html">上一页</a><span>...</span><a href="轩岐救正论_page8.html">8</a><a href="轩岐救正论_page9.html">9</a><a href="轩岐救正论_page10.html">10</a><a href="轩岐救正论_page11.html">11</a><a href="轩岐救正论_page12.html">12</a><span class="current-page">13</span><a href="轩岐救正论_page14.html">14</a><a href="轩岐救正论_page15.html">15</a><a href="轩岐救正论_page16.html">16</a><a href="轩岐救正论_page17.html">17</a><a href="轩岐救正论_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
