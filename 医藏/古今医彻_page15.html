<!DOCTYPE html>
<html>
<head>
    <meta charset="UTF-8">
    <title>古今医彻 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医彻 - 第 15 页/共 29 页</h1>
    <div class="content">　　为末。神曲糊丸。

　　换腿丸 治足三阴经为风寒暑湿之气所乘。发为挛痹缓纵。或上攻胸背。下注脚膝。疼痛发热。行步艰辛。

　　薏苡仁 南星 石楠叶 石斛 槟榔 萆 （酒拌） 牛膝（酒浸） 羌活 防风 木瓜（各四两）

　　黄（蜜炙） 当归（酒拌） 明天麻 续断（酒炒各一两）

　　右为末。酒糊丸。如桐子大。每服五十丸。盐汤下。

　　卷之二　杂症

　　闭症

　　人之九窍。阳七阴二。皆五脏主之。而六腑亡有。然清阳出上窍。浊阴走下窍。则有形无形之别。今肾既开窍于耳。何以复开窍于二阴哉。或曰膀胱者。州都之官。津液藏焉。气化则能出矣。三焦者。决渎之官。水道出焉。膀胱乃肾之腑。三焦为命门之使。故隶之也。小肠者。受盛之官。化物出焉。大肠者。传道之官。变化出焉。肾为胃关。下部法地。故隶之也。况肺主通调水道。

　　下输膀胱。则是又隶于手太阴矣。脾主消磨五谷。仓廪所司。则是又隶于足太阴矣。又何以独主于肾也。不知北方黑色。开窍于二阴。入通于肾者。

　　盖阴窍不侔于阳窍。五脏主藏而不泻。故走空窍而无形。为精明之府。六腑主泻而不藏。故走浊窍而有形。为传化之路。究竟与肾何与。殆化之者阳。而所以化之者则阴。无阴则阳无以化。肾主五液是也。试观之肾虚之人。小便必淋沥。大便则燥结。又有肾泄遗尿之候。益信肾之主二便也彰彰矣。而小便闭。又甚于大便闭者。大便止苦精血亏损。艰涩之患。小便则胀闷不堪。气不化而形坏矣。然则治之者。专主于肾与。不专主于肾与。曰因肾虚而致者。治其肾。因他脏而致者。治他脏。阴阳者。变化之父母。生杀之本始。上有病。下取之。下有病。上取之。或实或虚。或热或寒。老少异病。久暂异候。缓急异宜。神而明之。存乎其人。是可与知者道也。

　　一老人年七旬。酒后不谨。患小便闭。及旬日。点滴不通。少腹胀满。连至腰胯。坐卧不可。始延治。按其脉。或促或结。参伍不调。检其药。则五苓八正六一补中肾气。遍尝罔应。余因思虞天民用地肤草自然汁。治百药不应者曾验。即令其童采取之。时值初夏。其草尚嫩。遂收以捣汁。因以己意用盐炒川萆 一两水煎。共汁饮之。以其能去膀胱宿水故也。试尝之。小便涌决如泉。昼夜不止。其腹渐平。但阴囊为前医所熏。赤肿如斗。

　　延吾郡疡科疗之。用砭法出水。逾日复作。又延余治。余曰。小便不利。一剂取效。此囊痈之兆。当以六十剂约两月全愈。老人曰。日服二剂何如。

　　余曰。则一月愈。遂以炒黑龙胆草柴胡山栀当归芍药熟地茯苓泽泻牛膝丹皮之属。泻肝补阴。果日消一日。如期而痊。

　　一老人年六旬。因幼年曾参禅。习危坐运气法。得小便闭症。比时士材笠泽两先生。以金匮肾气丸投之不受。反觉闷绝者三日。及晚年来。每至冬至前一日。小便遂闭。极力攻出。解血块如蚬肉状。顷之复闭。三日不通。则闷绝不醒。余曰。此少腹有瘀滞。极力欲解。则气反不化。故上攻而晕。余以人参三钱。琥珀一钱五分。牛膝一钱五分。丹皮一钱。车前子二钱。升麻五分。且攻且补。一降一升。用之取效。以后屡发。投此无不神应。

　　若用他药。便没干涉。

　　卷之二　杂症

　　疝论

　　闻之男子之外肾。犹女子之两乳。皆隶厥阴而司阳明。此灵枢分发十二支也。厥阴者肝也。主筋。而阳明主宗筋之会。犹女子乳头属肝。而乳房属胃也。盖女子类阴。故血主之。男子类阳。故气主之。此疝之为患。所以攻冲胀满。而疼痛时作。名曰疝气。然肝火下注。则患左丸。肝性急速。故痛胜于肿。脾湿下流。则患右丸。脾性缓慢。故肿胜于痛。又有外寒郁热者。气不宣通者。肾阴不足者。瘴疠所中者。劳倦所伤者。先天禀成者。所因多端。未有不本厥阴一经而述类象形。如荔枝橘核茴香棠球之属。以类而推。在血分则桃仁玄胡。在气分则枳实青皮。寒则乌头。热则栀子。湿则苍术以燥之。气则香附以理之。虚则葫芦巴以温之。然此则散于外肾者也。若结聚于膀胱左右。攻冲时作。为患心腹。则又非前药之所能疗。须察其所因虚实。令患者戒驰驱。除恼怒。绝房事。静以调之。俟以岁月。乃可安痊。否则归咎于药饵。多见其不知谅也。

　　栀子汤 治疝气或左或右。疼痛肿大。

　　栀子（一钱炒黑） 山楂（二钱） 橘核（一钱） 荔枝核（一钱） 泽泻（一钱） 枳实（一钱） 归尾（一钱）

　　茯苓（一钱） 小茴香（一钱盐水焙） 柴胡（七分）

　　姜水煎。

　　苍术汤 治湿气郁热。睾丸肿痛。

　　苍术（一钱泔制） 葛根（一钱） 山栀（一钱炒黑） 茯苓（一钱） 泽泻（一钱） 广皮（一钱） 山楂（二钱）

　　灯芯一握。姜一片。水煎。

　　肾气方茴香 补骨脂 吴茱萸（各五钱） 葫芦巴（七钱半） 木香（三钱半）

　　为末。箩卜捣汁丸。盐汤下。

　　疝痛方山楂（炒四两） 枳核（炒） 茴香（炒） 山栀（炒各二两） 柴胡 牡丹皮 桃仁（炒各一两） 吴茱萸（炒五钱） 八角茴香（炒一两）

　　上为末。酒糊丸。桐子大。每服五十丸。空心盐汤下。

　　疝方南星 山楂 苍术（各二两） 白芷 半夏 枳核 神曲（各一两） 海藻 昆布（各五钱） 玄明粉 吴茱萸（各二钱）

　　为末。酒糊丸。

　　治疝痛作腹内块痛方三棱 莪术（醋煮） 炒曲 姜黄 南星（各一两） 山楂（二两） 木香 沉香 香附（各三钱） 黄连（五钱茱制） 莱菔子 桃仁 山栀 枳核（炒各半两）

　　为末。姜汁浸。蒸饼和丸。

　　丹溪治疝劫药用乌头（细切炒） 栀子仁（炒黑）

　　为末。或加或减。白汤丸。

　　卷之二　杂症

　　关格

　　关格一症。上则格而不入。下则闭而不通。乃阴阳偏胜之候。亦阴阳离绝之证也。阳偏胜则上逆。逆之久则阴从之。上逆故水浆不受。烦躁不宁。阴从之故出而不返。有升无降。阴阳于是乎离绝。头汗出而四肢冷。脉无而死矣。不然。丹溪谓上窍通。则下窍之水出焉。此何以上愈通而下愈不出也。然素问云。无阳则阴无以生。无阴则阳无以化。今阳偏胜而阴往从之。

　　则有阳无阴。灼然可知。经又曰。上焦主纳。下焦主出。又曰三焦者。决渎之官。水道出焉。今上不纳而下不出。则三焦之火竭尽无余。求其头无汗而阳不上越。肢不冷而阴不下绝。其可得乎。扁鹊谓不得尽其命而死。后肾谓九死一生之候。诚难乎其为治矣。余独思阴绝阳绝。诚不可疗。使当其未竭绝之际。而欲得一挽回之法。非上有以回其阳。下有以挽其阴。乌克有济。因悟仲景白通汤。用姜附纯阳之药。恐其阳上绝。而以人尿猪胆纯阴之味引之。恐其阴下绝。使阴阳协于和而后已。斯则治法之善者也。及节庵扩而充之。立回阳返本汤。亦阴阳相济欲底于平。加黄连腊茶以降火。姜附为反佐。而以人参五味复其津液元气。使不致于离绝。则又法外之法也。嘉言出。立黄连进退汤。酌其阴阳之偏。而进退补救之。又从事于八味汤。复其阴阳之根。以立其命。可谓思穷而路绝矣。学人诚于此而会通焉。则关格一症。庶乎出万死于一生。济无穷之夭枉矣。

　　按格之吐逆。与凡吐逆之不同。盖凡吐逆则小便利。阳气得以下荣。阴气尚能留恋。则不至于上脱矣。关之小便不通。与凡小便不通之不同。

　　盖凡小便不利。则上不吐逆。阴气纵不能化。阳气尚未离绝。则不至于下脱矣。惟格则阴绝于上。故投热药而弥炽。须以阴药济之。则不捍格。

　　关则阳绝于下。故投阴药而厥逆。须以阳药挽之。则能气化。此阴阳俱病。须以阴阳相济之药救之。乃玄妙之门也。试验小便不通。必小腹胀闷不堪。惟关症则但有急而欲解之状。未尝胀闷。可知阳气耗而阴气并为之竭矣。此时呕逆甚而胸满或痛。亦阴气上窜之故。初非有实邪也。且肾主二便。又主水火。今气不下纳。根将绝矣。八味丸导火归元。而能复真阴。非又要着也哉。

　　黄连进退汤川黄连（姜汁炒） 炮姜 半夏 川牛膝（盐水炒） 白芍（酒炒各一钱） 人参（钱半） 大枣肉（三枚） 童便（小半杯）

　　水煎。如阳虚肢冷。加熟附子一钱。减连五分。阴虚躁渴。加麦门冬一钱。去半夏。

　　白通汤葱白（二茎） 熟附子（三钱） 干姜（钱半）

　　水煎。加人尿猪胆汁。

　　回阳返本汤（见阴症论）

　　卷之三　杂症

　　头风

　　凡头痛之候。感于六淫者。其发各以时。惟头风发不以时。或月计。或岁计。

</div>
    <div class="pagination">
<a href="古今医彻_page14.html">上一页</a><span>...</span><a href="古今医彻_page10.html">10</a><a href="古今医彻_page11.html">11</a><a href="古今医彻_page12.html">12</a><a href="古今医彻_page13.html">13</a><a href="古今医彻_page14.html">14</a><span class="current-page">15</span><a href="古今医彻_page16.html">16</a><a href="古今医彻_page17.html">17</a><a href="古今医彻_page18.html">18</a><a href="古今医彻_page19.html">19</a><a href="古今医彻_page20.html">20</a><span>...</span><a href="古今医彻_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
