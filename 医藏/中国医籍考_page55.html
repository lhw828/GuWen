<!DOCTYPE html>
<html>
<head>
    <meta charset="UTF-8">
    <title>中国医籍考 - 第 55 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 55 页/共 122 页</h1>
    <div class="content">　　既览其方论。多奇怪。从兹施治。效无不存神。先生未六旬。果为魏所戮。老人之言。预有斯验。余乃先生外孙也。因吊先生寝室。梦先生引余坐语。中藏经。真活人法也。子可取之。勿传非人。余觉惊怖不定。遂讨先生旧物。获石函一具。开之得书一帙。乃中藏经也。予性拙于用。复授次子思。因以志其实。甲寅秋九月序。

　　陈振孙曰。中藏经一卷。汉谯郡华佗元化撰。其序称灵洞主少室山邓处中。自言为华先生外孙。莫可考也。

　　楼钥跋曰。余少读华佗传。骇其医之林奇。而惜其书之火于狱。使之尚存。若刳腹断臂之妙。又非纸上语所能道也。古汴陆从老。近世之良医也。尝与之论脉曰。无如华佗之论最切。曰性急者脉亦急。性缓者脉亦缓。长人脉长。短人脉短。究其说未暇也。一日得闽中仓司所刊中藏经读之。其说具在。盖二卿姜公诜为使者时所刊。

　　凡三十余年。而余始得之。序引之说。颇涉神怪。难于尽信。然其议论卓然。精深高远。视脉察色。以决死生。

　　虽不敢以为真是元化之书。若行于世，使医者得以习读之。所济多矣。惜乎差舛难据。遂携至姚江。以叩从老。

　　从老笑曰。此吾家所秘。不谓版行已久。因出其书见假。取而校之。乃知闽中之本未善。至一版或改定数十百字。

　　前有目录。后有后序。药方增三之二。闽本间亦有佳处。可证陆本之失。其不同而不可轻改者。两存焉。始得为善本。老不能缮写。俾从子溉手录之。蕲春王使君成父闻之欣然。欲于治所大书锓木。以惠后学。且以成余之志。

　　溉所录。面授而记其始末于下。药方凡六十道。亦有今世所用者。其间难晓者有之。恐非凡识所及。佗传称处齐不过数种。又未知此为是否。好事者。能以闽本校之。始知此本之为可传也。

　　吕复曰。中藏经八卷。少室山邓处中云。华先生佗游公宜山古洞，值二老人。授以疗病之法。得石床上书一函。用以施试甚验。余乃先生外孙。因吊先生寝室。梦有所授。获是经于石函中。其托为荒诞如此。竟不考传狱吏焚书之实。其伪不攻自破。按唐志。有吴普集华氏药方。别无中藏之名。普其弟子。宜有所集。窃意诸论非普辈不能作。邓氏特附别方。而更今名耳。盖其方有用太平钱。并山药者。盖太平。乃宋熙陵初年号。薯蓣。以避浓陵偏讳。而始名山药。其余可以类推。然脉要及察声色形证等说。必出元化遗意。览者细为审谛。当自知之。

　　俞弁曰。中藏经八卷。相传华元化撰。按唐书艺文志。有吴普集元化药方。别无中藏之名。普。广陵人。亲授业于元化之门。以术艺知名。今集中诸论。非普不能作。灵洞道土邓处中自序。元化外孙。因吊寝室。得此书于梦中。余窃疑其妄诞。论后附方。意者皆邓生增入之耳。如此黄煎丸。内有山药。古方名薯蓣。为避宋英宗讳。

　　故易名山药。烧肝散内。有白术苍术。本草及古方书。止云术。不分苍白二种。牢牙地黄散细注云。此方。见僧文莹湘山野录。文莹宋僧。三者可证其出于邓生之手。览者当自知之。

　　冯梦祯跋赵魏国书华氏中藏经并秘方真迹曰。此赵魏国晚岁养闲书也。录华氏中藏经四十七条。首尾俱不完。为二卷。而后附秘方六十道。别为一卷。分而复合。喜为润卿所有。笔法萧散。闲肆无意。意多 州先生王百谷董玄宰跋之详矣。而润卿复乞余一转语。余观古人以文章书画名后世者。类不肯虚其暇日。至于晚岁。娱老养闲。此意不废。

　　相传魏公日课万字。佛道圣典。人间秘书。随意 洒。不 而走天下。况此三卷。二万余言。为秘论名方。是活人寿世。而希传者耶。晴窗雨轩。随拈一卷。焚香披阅。便可永日。慎卿其宝之。（快雪堂集）

　　周锡瓒跋曰。世传医书。莫古于素问。王冰谓即汉艺文志之黄帝内经。然已不合于十八卷之数。况后出之书耶。惟求其是者信之而已。华氏中藏经。陈直斋书录解题云。一卷。宋史艺文志同。然魏志佗传。佗出一卷书与狱吏。吏不敢受。索火焚之。则佗之书久绝矣。何以至宋世而忽出耶。传又称其弟子吴普樊阿从佗学。普准佗治。

　　多所全济。阿善针术。普年九十余。阿寿百余岁。则佗书虽不传。而弟子习其业者。亦可以着书传后。隋经籍志。

　　载吴普撰华佗方十卷。华佗内事五卷。观形察色。并三部脉经一卷。枕中灸刺经一卷。普集华氏药方。新旧唐书。

　　皆载于经籍艺文志。而宋艺文志。亦有华佗药方一卷。其书想北宋时。尚有流播。或多残缺。故其时名医缀辑。

　　而成此书。别立名目。以托于华氏。且宋自建隆以来。甚重医学。干德初。考校医宦艺术。太平兴国间访求医书。

　　其时王怀隐成太平圣惠方。李 详定唐本草。仁宗时。许希亦着神应针经要诀。宋重医学。几与唐之明法明算等。

　　疑其书或出于此时。虽非元化之书。要其说之精者。必有所自也。书一刻于宋之闽中。为仓司本。一为楼攻愧钥所校本。余得旧钞本。前后多缺。无序文目录。并楼公跋。且避高孝两朝讳。疑即攻愧所校本。因取新安吴氏刻本补其缺。而用一按字。注于下。以别于原注。并从攻愧集中。录跋附后。始得为完书。后附药方。吴本倍于此本。其相同者。仅二十方。余皆后人以意增入。非原书也。

　　今悉依旧本。虽未得宋刊校补。然已与吴本迥别矣。书之可传。攻愧跋之已详。兹述其书之由来。而使世之学人。

　　勿以魏志有火于狱之说。而疑之也。书凡一卷。后附方六十道。因为上下二卷云。乾隆五十七年。秋九月。茂苑周锡瓒识于枫桥之香严书屋。

　　孙星衍序曰。华氏中藏经。见郑樵通志艺文略。为一卷。陈振孙书录解题同。云。汉谯郡华佗元化撰。宋史艺文志。华氏作黄。盖误。今世传本有八卷。吴勉学刊在古今医统中。余以乾隆丁未年。入翰林。在都见赵文敏手写本。卷上。自第十篇。性忌则脉急以下起。至第二十九篇。为一卷。卷下。自万应丸药方至末。为一卷。失其中卷。审是真迹。后归张太史锦芳。其弟录稿赠余。又以嘉庆戊辰年。乞假南归。在吴门见周氏所藏元人写本。

　　亦称赵书。具有上中下三卷。而缺论诊杂病必死候第四十八。及察声色形证决死法第四十九两篇。合前后二本校勘。明本每篇脱落舛误。凡有数百字。其方药名件。次序分量。俱经后人改易。或有删去其方者。今以赵写两本为定。此书文义古奥。似是六朝人所撰。非后世所能假托。考隋书经籍志。有华佗观形察色。并三部脉经一卷。

　　疑即是中卷论诊杂病必死候以下二篇。故不在赵写本中。未敢定之。邓处中之名。不见书传。陈振孙亦云。自言为华先生外孙。称此书因梦得于石函。莫可考也。序末称甲寅秋九月序。古人亦无以干支纪岁。不着岁字者。疑其序伪作。至一卷。三卷。八卷。分合之异。则后人所改。赵写本旁注。有高宗孝宗庙讳。又称有库本陆本异同。

　　是根据宋本手录。元代不避宋讳。而不更其字。可见古人审慎阙疑之意。此书。四库书既未录存。又两见赵写善本。急宜刊刻。以公同好。卷下万应圆等。皆以丸散治疾。而无汤药。古人配合药物分量。案五脏五味。配以五行生成之数。今俗医任意增减。不识君臣佐使。是以古人有不服药为中医之叹。要知外科丸散。率用古方分量。故其效过于内科。此即古方不可增减之明证。余所得宋本医学书甚多。皆足证明人改乱古书之谬。惜无深通医理者。与共证之。嘉庆十三年。太岁戊辰。十月四日。孙星衍撰序于安德使署之平津馆。

　　按是书名中藏者。取宝而藏之之义。后汉百官志曰。中宫私府令一人。六百石。注。官者。主中藏币帛诸物。

　　又盖勋传曰。多出中藏财物以饵士。注。中藏。犹内藏也。孙星衍谓卷第分合之异。后人所改。然考楼跋。宋时已有两本。盖吴勉学所辑。据闽中仓司刊本者。与楼氏所谓一版或改定数十百字。药方增三之二者相符。赵文敏所书。则以蕲春王成父刊本为祖者。其详记楼氏校语。并避两朝庙讳。则可以为证焉。特周刻合为二卷。殆不可解。孙氏序称周本具有上中下三卷。而周刻卷末。有以上八方。陆本在中卷四十论后语。则原又为三卷。孙又称中卷论诊杂病必死以下二篇。以为隋志所载佗书遗文。因查王叔和脉经。有扁鹊华佗察声色要诀。其论约略相类。

　　则知其出于佗书，孙说可谓详确矣。

　　〔华佗尤候〕佚按上见于幼幼新书。

　　〔青囊方〕佚徐春甫曰。魏华佗得异人授受。今亡之。

　　〔耿氏（奉）方〕七录六卷 佚〔李氏（ 之）药方〕七录一卷 佚〔吕氏（广）金韬玉鉴经〕宋志三卷 佚〔葛仙公杏仁煎方〕宋志一卷 佚晋书葛洪传曰。洪祖玄。吴时学道得仙。号曰葛仙公。

　　卷四十

　　方论（十八）

　　〔王氏（叔和）论病〕七录六卷 佚〔皇甫氏（谧）根据诸方撰〕隋志一卷 佚〔支氏（法存）申苏方〕七录五卷 佚刘敬叔曰。沙门有支法存者。本自胡人。生长广州。妙善医术。遂成巨富。有八尺HT KT 。光彩耀目。作百种形像。又有沉香八尺板状。居常香馥。太原王琰为广州刺史。大儿邵之屡求二物。法存不与。王因状法存豪纵。

　　乃杀而籍没家财焉。（异苑）

　　孙思邈曰。诸经方。往往有脚弱之论。而古人少有此疾。自永嘉南渡。衣缨士人。多有遭者。岭表江东。有支法存仰道人等。并留念经方。偏善斯术。晋朝仕望。多获全济。（千金方）

　　〔阮氏（文叔）河南药方〕（唐志作阮炳。） 七录十六卷 佚册府元龟曰。阮炳。字叔文。为河南尹。精意医术。撰药方一部。

　　按文叔叔文。必有一误。葛洪肘后方序云。阮河南等撰集暴卒备急方。岂是书之外。（别有所采录欤。）

　　〔谢氏（泰）黄素医方〕（旧阙撰人名氏。今据新唐志订录。）七录二十五卷（旧唐志。作十五卷。）佚按葛洪肘后方序。有崔中书黄素方。似与是书不同。

　　〔葛氏（洪）玉函方〕（晋书洪传。作金匮药方。）百卷 佚葛洪曰。余见戴霸华佗所集。金匮绿囊。崔中书黄素方。及百家杂方。五百许卷。甘胡吕付周始甘唐通阮南河等。各撰集暴卒备急方。或一百十。或九十四。或八十五。或四十六。世人皆为精悉不可加也。余究而观之。

　　殊多不备。诸急病其尚未尽。又浑漫杂错。无其条贯。有所寻按。不即可得而治。卒暴之候。皆用贵药。动数十种。自非富室。而居京都者。不能素储。不可卒辨也。又多令人以针治病。其灸法又不明处所分寸。而但说身中孔穴荣卫之名。自非旧医备览明堂流注偃侧图者。安能晓之哉。余所撰百卷。名曰玉函方。皆分别病名。以类相续。其九十三卷。皆单行径易。篱陌之间。顾眄皆药。众急之病。无不毕备。家有此方。可不用医。医多承袭世业。有名无实。但养虚声。以图财利。寒白退士。所不可得使。使之者乃多误人。未有若自闲其要。胜于所迎。

　　无知之医。医又不可卒得。得又不肯即为人使。使腠理之微疾。成膏肓之深祸。乃至不救。且暴急之病。而远行借问。率多枉矣。（抱朴子）

　　晋中兴书曰。葛洪。字稚川。丹阳句容人。幼览众书。近得万卷。自号抱朴子。善养性之术。撰经用救验方三卷。号曰肘后方。又撰玉函方一百卷。于今行用。（太平御览）

　　〔玉函煎方〕隋志五卷 佚〔肘后方〕（晋书洪传。作肘后要急方。唐志。作肘后救卒方。）隋志六卷（旧唐志。作四卷。本朝现下书目。作一卷。）佚自序曰。余既穷览坟索。以着述余暇。兼综术数。省仲景元化刘戴秘要。金匮绿秩。黄素方。近将千卷。

　　患其混杂烦重。有求难得。故周流华夏九州之中。收拾奇异。捃拾遗逸。选而集之。使种类殊分。缓急易简。凡为百卷。名曰玉函。然非有力不能尽写。又见周甘唐阮诸家。各作备急。既不能穷诸病状。兼多珍贵之药。岂贫家野店。所能立办。又使人用针。自非究习医方。素识明堂流注者。

　　则身中荣卫。尚不知其所在。安能用针以治之哉。是使凫雁挚击，牛羊搏筮。无以异也。虽有其方。犹不免残害之疾。余今采其要约。以为肘后救卒三卷。率多易得之药。其不获已。须买之者。亦皆贱价草石。所在皆有。兼之以灸。灸但言其分寸。不名孔穴。凡人览之。可了其所用。或不出乎垣篱之内。顾眄可具。苟能信之。庶免横祸焉。世俗苦于贵远贱近。是古非今。恐见此方。无黄帝仓公和鹊逾跗之目。不能采用。安可强乎。

　　按是书名肘后者。言其方单省。足以立辨。其卷帙亦不多。可挂之肘后。以随行也，隋志。有扁鹊肘后方一卷。抱朴子曰。辟蛇蝮。以干姜附子。带之肘后。其意并同。友人都梁伊芳 甫（恬）亦曰。肘后者。斥佩囊之类。

　　谓常在于肘腋下也。犹斥剑云腰间物。玉台新咏集。魏繁钦诗。何以致叩叩。香囊系肘后。晋书周 传曰。今年杀诸贼奴。取金印如斗大系肘后。抱朴子勤求篇曰。尽其囊枕之中。肘腋之下。秘要之旨。王子年拾遗记曰。浮提国。献神通善书二人。乍老乍少。隐形则出影。闻声则藏形。出肘间金壶四寸。盖腋下者。肘之所抵。故云肘后。又云肘下。又云肘间。抱朴遐览篇。载崔文子肘后经一卷。李先生口诀肘后二卷。其义可以类推也。

　　〔葛氏单方〕艺文略三卷 佚〔陶氏（弘景）补阙肘后百一方〕新唐志。作补肘后救卒备急方。七录九卷（新唐志。作六卷。书录解题。

</div>
    <div class="pagination">
<a href="中国医籍考_page54.html">上一页</a><span>...</span><a href="中国医籍考_page50.html">50</a><a href="中国医籍考_page51.html">51</a><a href="中国医籍考_page52.html">52</a><a href="中国医籍考_page53.html">53</a><a href="中国医籍考_page54.html">54</a><span class="current-page">55</span><a href="中国医籍考_page56.html">56</a><a href="中国医籍考_page57.html">57</a><a href="中国医籍考_page58.html">58</a><a href="中国医籍考_page59.html">59</a><a href="中国医籍考_page60.html">60</a><span>...</span><a href="中国医籍考_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
