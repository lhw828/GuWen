<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 19 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 19 页/共 159 页</h1>
    <div class="content">　　面无中土之黄色，若面青面赤面黑而兼目赤目白目黑目青，皆死也。既曰面青目赤，又曰面青目黑者，言面青目赤为不宜，面青目黑亦不宜。引而伸之，青白皆不宜也，既曰面赤目白，又曰面赤目青者，言面赤目白为不宜，面赤目青亦不宜。引而伸之，赤黑皆不宜也。夫面青面赤如是，则面白面黑皆如是，此书不尽言，言不尽意，所以申明面无中土之黄色，则死，是以色脉而知其死生也。此一节言诊色脉而知五脏之病，及于死生，以终五脏生成之义。

　　卷之二

　　五脏别论第十一篇

　　此承上编五脏生成，而复论五脏之别也，肝心脾肺肾，五脏之正也。脑髓骨脉胆女子胞，五脏之别也。

　　方术之士，五脏安和，更从事于脑髓肠胃之间，因脑髓而及于骨脉胆女子胞，六者为脏，因肠胃而及于三焦膀胱，五者为腑，脏本有五，今举其六，腑本有六，今举其五，五脏藏精气，而脑髓为精气之主，六腑化水谷，而肠胃为水谷之主，因方士之所尚而推论之，以为五脏之别也。

　　黄帝问曰：余闻方士，或以脑髓为脏，或以肠胃为脏，或以为腑，敢问更相反，皆自

　　谓是，不知其道，愿闻其说。

　　更，平声。方士，方术之士也。脑，头脑。髓，周身骨髓也。方术之士，修炼形身，营运精气，五脏无病，复蒸养脑髓，清澈肠胃，故问方士，或有以脑髓为脏者，或有以肠胃为脏者，或有以脑髓肠胃为腑者，方士之中，更易其说，彼此相反，皆自谓是，余不知方士之道，愿闻其说。

　　岐伯对曰：脑、髓、骨、脉、胆、女子胞，此六者地气之所生也，皆藏于阴而象于地，故藏而

　　不泻，名曰奇恒之府。

　　藏，如字。下除五脏余藏俱如字。方术之士，上通泥丸，薰灌脑髓，下养精血，以成胎息，故脑髓骨脉胆女子胞，此六者，藏精藏血，胎息孕育，犹之地气之所生也，六者皆藏于阴，而象于地，故藏而不泻，此脑髓骨脉胆女子胞六者，所以名脏也，或以为腑，亦不如六腑之传化，是名曰奇恒之府。奇，异也。恒，常也。言异于常腑也。此方士以脑髓为脏，而或以为腑也。

　　夫胃大肠小肠三焦膀胱，此五者，天气之所生也。其气象天，故泻而不藏。此受五脏浊气，

　　名曰传化之府，此不能久留，输泻者也。

　　方术之士，炼液漱津，洗涤肠胃，又以肠胃为脏。夫胃大肠小肠以及三焦膀胱，此五者，传导水谷，变化而出，犹之天气之所生也，从上而下，故其气象天，从上而下，故泻而不藏，若以为藏，此受五脏浊气，受而不藏者也。若以为腑，则名曰传化之府，此虽受浊，不能久留。传化之府，则输泻者也。此方士以肠胃为脏，而或以为腑也。

　　魄门亦为五脏使，水谷不得久藏。所谓五脏者，藏精气而不泻也，故满而不能实。六腑者，传

　　化物而不藏，故实而不能满也。所以然者，水谷入口，则胃实而肠虚。食下，则肠实而胃虚。故曰实

　　而不满，满而不实也。

　　使，去声。魄门，大肠之肛门也，大肠为肺腑，故名魄门。六腑为五脏之输泻，而魄门亦为五脏使。

　　既为五脏使，则肠胃之水谷，不得久藏，是魄门合脏腑而总为之传使也，申明所谓五脏者，藏精气之凝结，而不输泻也。但藏精气，无有糟粕，故满而不能实。若六腑者，传化食物，输泻不藏，故实而不能满也。盖凝结之精气充足，则曰满，饮食之糟粕充足则曰实。又申明六腑之所以实而不满，五脏之所以满而不实者，水谷入口，则胃实而肠虚，食已而下，则肠实而胃虚，故曰六腑实而不满，五脏满而不实也。

　　此一节，言脑髓肠胃之所以为脏为腑，五脏精气之满，六腑水谷之实，皆脑髓肠胃之所主也。

　　帝曰：气口何以独为五脏主。

　　气口，两手寸口之肺脉也。魄门为五脏使，气口为五脏主，帝欲彰明其义，故以为问。

　　岐伯曰：胃者，水谷之海，六腑之大源也。五味入口，藏于胃，以养五脏气，气口亦太阴也。

　　是以五脏六腑之气味，皆出于胃，变见于气口，故五气入鼻，藏于心肺，心肺有病，而鼻为之不利也。

　　见，音现。为去声。水谷入胃，脉道乃行，故胃者水谷之海，乃六腑之大源也。凡五味入口，皆藏于胃，籍足太阴脾气之转输，以养五脏气，今气口为五脏主，以气口肺脉，亦太阴也。是以五脏六腑之气味，始则五味入口，藏于胃，继则脾气转输，气味皆出于胃，循经脉而变见于气口，脉道之行，本于胃之气味，由下而上，故五脏之气入鼻，从心而肺，故曰藏于心肺，如心肺有病，而鼻窍为之不利也。所以申明足太阴主五脏之味，手太阴主五脏之气，气口，所以为五脏主也，

　　凡治病必察其下，适其脉，观其志意，与其病也。拘于鬼神者，不可与言至德。恶于针石者，不

　　可与言至巧，病不许治者，病必不治，治之无功矣。

　　恶，去声。此结上文之义，魄门为五脏使，故凡治病必察其下，察其大便之通闭也。气口为五脏主，故凡治病必适其脉，调适其气口之脉象也。更当观其志意之尚方术，与不尚方术，与其病可治与不可治也。

　　若尚方术，而拘于鬼神者，神道设教，不可与言天人之至德，尚方术而恶于针石者，自以为是，不可与言砭刺之至巧。凡此拘鬼神，恶针石，是有病而不许治也。病不许治者，其病必归不治，虽治之亦无功矣。

　　此一节，承上文魄门为五脏使，因论气口为五脏主，故当察其下，适其脉，而方士不可与有为也。

　　卷之二

　　异法方宜论第十二篇

　　异法者，一病而治各不同，有砭石毒药灸 微针导引诸法也。方宜者，东方砭石，西方毒药，北方灸 ，南方微针，中央导引也。圣人杂合以治，用各不同，五方之病，皆得其宜，故曰异法方宜。

　　黄帝问曰：医之治病也，一病而治各不同，皆愈何也？

　　即异法方宜之义。

　　岐伯对曰：地势使然也，故东方之域，天地之所始生也。鱼盐之地，海滨傍水，其民食鱼而嗜咸，

　　皆安其处，美其食。鱼者，使人热中，盐者，胜血，故其民皆黑色疏理，其病皆为痈疡。其治宜

　　砭石，故砭石者，亦从东方来。

　　砭，音边，余篇同。五方地势不同，致使为病各异，故东方之域，天地之所始生也。东方有鱼盐之利，故曰鱼盐之地。盐出海滨，鱼生水中，故曰海滨傍水。鱼盐之地，故其民食鱼而嗜咸。地虽傍水，而皆安其处，食鱼嗜咸，而皆美其食。鱼性善动，不为水寒，故多食鱼者，使人热中，盐性味咸，物着坚凝，故多食盐者，咸味胜血。傍水嗜咸，故其民皆黑色。热中胜血，故其民皆疏理。疏理，血弱而腠理空疏也，其病皆为痈疡。疏理之所致也，其治宜砭石，以石为针，所以治痈疡也。夫用砭石之治，是从东方而遍及于宇内，故砭石者，亦从东方来。

　　西方者，金玉之域，沙石之处，天地之所收引也。其民陵居而多风，水土刚强，其民不衣而祸

　　荐，其民华实而脂肥，故邪不能伤其形体。其病生于内，其治宜毒药，故毒药者，亦从西方来。

　　处，去声。下南方，盛处同。西方金体坚劲，故西方者金玉之域。沙藏金，石藏玉，故为沙石之处。西方主秋，乃天地之所收引也。地势高，故其民陵居。陵，高阜之岗陵也。陵居地高，故多风。西方金也，故水土刚强，刚强于外，其民不衣而褐荐。刚强于内，其民华实而脂肥。内外刚强，故邪不能伤其形体，其病皆生于内七情。水土刚强，借毒药以宣通，故其治宜毒药。毒药者，中品下品，有毒之药也。是毒药之治，始于西方，故毒药者，亦从西方来。

　　北方者，天地所闭藏之域也，其地高，陵居，风寒冰冽，其

　　民乐野处而乳食。藏寒生满病，其治宜灸 。故灸 者，亦从北方来。

　　闭藏之藏，如字， ，音热，余篇同。北方冬令阴寒，故天地所闭藏之域也。地余西北，故其地高，亦如西方之陵居也。风寒冰冽者，其地多风而寒，如冰之凛冽也。居，常居也；处，暂处也。其民乐野处，有时不欲居高也。旷野兽多，故乐野处而乳食。北方寒水气胜，内藏阴寒，多生胀满之病，其治宜艾火灸 ，以温藏寒，是灸 之治，始于北方，故灸 者，亦从北方来。

　　南方者，天地所长养，阳之所盛处也。其地下，水土弱，雾露之所聚也。其民嗜酸而食 ，

　　故其民皆致理而赤色，其病挛痹，其治宜微针，故九针者，亦从南方来。

　　长，上声， 作腐。南方，火也，故为天地之所长养，阳气所盛之处也，地陷东南，故其地下。地高则刚，地下则柔，故水土弱，地土卑下，水湿从之，故雾露之所聚也。雾露所聚，其民故嗜酸而食腐。东南地弱，则嗜生我之味。其民嗜酸，木生火也。上文东方嗜咸，水生木也。西北地上有余，则不言所嗜矣。

　　酸味收敛，故其民皆致理，致理腠理致密也。嗜酸则木生火，故致理而赤色。水土弱，雾露聚，故其病挛痹。拘挛，痿痹也。其治宜微针。按《灵枢·九针论》，黄帝欲以微针通其经脉，微针，小针也。岐伯论小针而及于九针，故曰九针者，亦从南方来。

　　中央者，其地平以湿，天地所以生万物也众。其民食杂而不劳，故其病多痿厥寒热，其

</div>
    <div class="pagination">
<a href="黄帝素问直解_page18.html">上一页</a><span>...</span><a href="黄帝素问直解_page14.html">14</a><a href="黄帝素问直解_page15.html">15</a><a href="黄帝素问直解_page16.html">16</a><a href="黄帝素问直解_page17.html">17</a><a href="黄帝素问直解_page18.html">18</a><span class="current-page">19</span><a href="黄帝素问直解_page20.html">20</a><a href="黄帝素问直解_page21.html">21</a><a href="黄帝素问直解_page22.html">22</a><a href="黄帝素问直解_page23.html">23</a><a href="黄帝素问直解_page24.html">24</a><span>...</span><a href="黄帝素问直解_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
