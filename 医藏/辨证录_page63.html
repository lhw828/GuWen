<!DOCTYPE html>
<html>
<head>
    <meta charset="UTF-8">
    <title>辨证录 - 第 63 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 63 页/共 92 页</h1>
    <div class="content">　　卷之九

　　疝气门（附奔豚八则）

　　人有感浸寒湿，睾丸作痛者，冷即发痛不可忍，此湿气之入于肾经也。夫湿侵于肾，宜病在腰，何以腰不痛而痛在睾丸乎？不知睾属肾，肾气不至睾丸，则外势不能振兴。盖因肾得湿则寒，寒在肾即寒在睾丸，而气结于腰肾之中，宜睾丸之不应矣。其睾丸作痛者，因疝气之成，虽成于肾气之寒，亦成于睾丸之湿也。当日泄精之后，人坐于寒湿之区，内外两感，睾丸独受之矣。治法温其肾中之寒，消其睾丸之湿，病去如扫矣。方用救丸汤：肉桂（二钱） 白术（二两） 茯苓（一两） 薏仁（一两） 橘核（一钱）水煎服。

　　一剂、二剂轻，三剂痛除，十剂全愈，不再发也。

　　此症乃少阴肾经之病，肾中寒极，而肾气不通；肾中湿重，而肾气更滞。去其寒湿，而肾气自行于睾丸之内。况肉桂、橘核尤善入睾丸，自然手到功成也。

　　此症亦可用桂荔汤：白术（二两） 肉桂（二钱） 山药（一两） 小茴香（二钱） 荔枝核（三个，敲碎）

　　水煎服。

　　人有感浸湿热，亦睾丸作痛，遇热即发，然痛不至甚，此热气之入于肾经也。夫肾最恶热，肾中虚火自旺，尚有强阳不倒之虞。况邪火相侵，热以济热，睾丸作痛，乌能免哉。

　　但火性甚急，火痛宜不可久，何终年累月不愈，即或临时无恙，遇热复发者何为也？盖因热而又得湿耳。热性急而湿性迟，湿热交攻，热欲散而湿留，湿欲润而热燥，睾丸之内，竟成阴阳乖异，求其不痛得乎。治法去其湿热之气，疝病自除矣。方用利丸汤：茯苓（一两） 薏仁（一两） 沙参（二两）水煎服。一剂轻，二剂又轻，十剂断根，不再发也。

　　此方以茯苓、薏仁分消其湿气，以沙参化其肾中之热，且沙参善能治疝，故两用之而成功耳。

　　此症用沙参汤亦甚效。

　　茯苓 白术 沙参（各一两） 甘草（一钱） 丹皮（五钱） 肉桂（二分）水煎服。

　　人有睾丸作痛，气上冲于肝，两胁胀满，按之益疼，人以为阴寒在腹，谁知是厥阴之气受寒也。盖睾丸不独通肾，而且通肝。阴器者，宗筋之聚也。筋属肝，睾丸可升可降，其膜实联系于阴器之间，故肝病而筋亦病，筋病而睾丸亦病矣。睾丸之痛，上冲于肝者，正显同气者其病亦同，乃肝气之冲于睾丸耳。方用睾丸汤：白芍（二两） 小茴香（三钱） 橘核（一钱） 柴胡（一钱） 沙参（五钱）水煎服。一剂痛少止，二剂痛大止，三剂两胁之胀满尽除，四剂全愈。

　　此方平肝气而不冲于睾丸，得小茴香、橘核、沙参之类散睾丸之邪，两丸安奠，何至上下相连而痛哉。

　　此症用解疝汤亦神。

　　肉桂（二钱） 白芍 白术（各二两） 柴胡（一钱） 沙参（五钱）水煎服。

　　人有膀胱闭癃，小水不利，睾丸牵痛，连于小肠相掣而疼者，皆云小肠之气，谁知是膀胱之热结耶。夫膀胱化水者也，膀胱寒则水不化，热亦不化，水不化而热结膀胱，水必分于经络。水入睾丸，丸乃日大，往往有囊大如斗而不能消者，是必分消其水矣。然但消其水，不解其热，则膀胱之火，直趋睾丸，其疼更甚。方用散丸汤：茯苓（一两） 野杜若根枝（一两） 沙参（一两）水煎服。一剂痛除，二剂丸渐小，连服二剂，水泄如注，囊小如故矣。

　　此方之奇，奇在杜若，非家园之杜若也，乃野田间所生蓝菊花是也。此物性寒而又善发汗，且能直入睾丸以散邪，故用以助茯苓、沙参既利其湿，又泻其热，所以建功特神。惟是此药发汗，服此方后，即用当归补血汤数剂，以补气血，则自无太虚之患也。

　　此症用散癃汤亦佳。

　　茯苓（一两） 车前子（三钱） 肉桂（二分） 萆 （二钱） 甘草（一钱） 黄柏知母（各一钱）水煎服。

　　人有睾丸作痛，后变为不痛不疼者，名曰木肾，乃寒极而气不通也。此症初起，必感寒湿，因而行房，又感寒湿，则湿入于睾丸之中，寒结于睾丸之外，遂至不痛不疼。此种疝气，非用桂附不能直入睾丸，以通其气。然无散邪之药，虽用桂附，止可兴阳，而睾丸之邪终久难散。且散邪之药甚多，而能散睾丸之药甚少，此世人所以治木肾之病，不能多效耳。方用化木汤：白术（二两） 附子（一钱） 肉桂（一钱） 杜若根（一两） 柴胡（一钱）水煎服。即拥被而卧，身必发汗，必至双肾之外，汗出如雨而后止。一剂即愈也。

　　此方白术利腰脐之气，杜若根发睾丸之邪，得附子、肉桂通达内外，柴胡解其肝中之湿，故一剂奏功如神耳。

　　此症用卫睾丹亦妙。

　　附子 甘草 玄胡索 柴胡（各一钱） 白术（三两） 肉桂（三钱） 黄 （一两）水煎服。

　　人有生狐疝者，日间则缩入而痛，夜间则伸出而安，且能强阳善战，此乃真正狐疝。若日缩夜伸不能久战者，仍假狐疝也。假狐疝乃寒湿之症，用前救丸汤治之即愈。至于真狐之疝，或于神道之旁行房，或于星月之下交感，乃祟凭之也。疝既不同，治亦宜异，大约狐疝淫气未散，结于睾丸之内，狐最淫而善战，每于夜间媚人，盖狐属阴也。日间缩入不可以战，战则疼痛欲死，此祟禁之也。凡祟亦属阴，入夜则阴主令矣。人身之阳气，入于阴之中，阴与祟之阴相合，则同气相得，祟不禁焉，反得遂其善战之欢，及至精泄阳气奔出，纯阴无阳又复作痛矣。治法似宜祛逐其祟，然祟之入也，必乘其虚，不补虚而逐祟何能愈乎。方用逐狐汤：人参（一两） 白术（五钱） 茯苓（五钱） 肉桂（三分） 橘核（一钱） 白薇（一钱） 荆芥（三钱） 半夏（二钱） 甘草（一钱） 水煎服。连服四剂全愈。

　　此方纯助其阳，阳气旺，则阴气自消，狐疝不逐自愈矣。或谓夜伸善战，正阳火之旺也，助其阳气，未必非增其妖气也，何助阳而祟灭乎？盖日间阳气用事，祟乃遏抑其阳气而不敢出，至夜乃乘阴气，借交合而聚于阴器之间，乃阳旺之假象，非真旺也。吾助其阳气，则阳气勃发身中，昼夜皆是阳气，祟亦何敢附之。况方中又益以舒郁逐邪之味，消痰解祟之品，此阴不敌阳，祟弃之而去矣。非助阳，而乌得奏功之神如此哉。

　　黄 （二两） 肉桂（三分） 甘草 柴胡（各一钱） 贝母（三钱） 沙参（一两）水煎服。二剂即愈。

　　人有外感寒邪，如一裹之气从心而下，直至于阴囊之间，名曰奔豚，言其如豕之奔突，其势甚急，不可止遏，痛不可忍，人为外寒之症，谁知是心包、命门二经之火衰乎。夫心包之火与命门之火一在心，一在肾，二火未常不相通也。人有此二火相通，则寒邪不能侵，二经火衰，寒邪得而中之矣。然寒气入内，宜先犯心，何反下趋于肾囊乎？盖肾气虚寒，脾经又湿，寒与湿同气相亲，故逢湿则急趋而下，势甚便也。此等之症，痰如风雨之来，乃一时暴病，非长年之久疾也。似疝而非疝耳。治法不可作疝治，补心肾之虚，温命门、心包之火，去脾经之湿，不必治奔豚而自愈也。方用安豚丹治之。

　　人参（五钱） 白术（五钱） 肉桂（一钱） 山药（一两） 巴戟天（五钱） 蛇床子（三钱） 附子（五分） 茯苓（三钱） 远志（一钱） 甘草（一钱）水煎服。一剂即安，二剂全愈。

　　此方补心、补肾，则心肾气足，后用桂、附热药，始足以驾驭其猛烈之气，转易祛除。

　　然邪势既急，而药过于猛烈，则急以治急，未免有太刚之惧，加入甘草之缓，缓急相济，邪不难制，无有死斗之失也。

　　此症亦可用参苓桂术汤。

　　白术（二两） 肉桂（二钱） 人参（五钱） 半夏（五分） 茯苓（二钱）水煎服。

　　人有小水甚勤，睾丸缩入，遇寒天更痛者，此膀胱之寒结也。夫膀胱之化水，命门之火化之也。似乎命门寒，而膀胱始寒，膀胱之寒结，独非命门之寒结乎，孰知膀胱亦能自寒也。

　　此症多成于人坐寒湿之地，寒气袭入于膀胱而不能散，虽有命门之火，亦不能化。盖命门之火止能化内湿而不能化外湿耳。外湿既留于膀胱，势必与命门之真火相战，邪盛正衰而痛作矣。治法必须直祛膀胱之寒湿，则睾丸舒展，痛亦自止。方用辟寒丹：肉桂（三钱） 茯苓（五钱） 白术（五钱） 甘草（一钱） 橘核（三钱） 荔枝核（三个，捣碎）同水煎服。

　　二服即少减，四服全愈。

　　此方用肉桂为君，既能温命门之火，复能祛膀胱之寒；白术、茯苓又是利水之剂；橘核、荔核更善定睾丸之痛；非肉桂相引，不能直入而散其寒结也。

　　此症用术桂汤亦妙。

　　白术（二两） 肉桂（一钱）水煎服。

　　卷之九

　　阴痿门（五则）

　　人有交感之时，忽然阴痿不举，百计引之，终不能鼓勇而战，人以为命门火衰，谁知是心气之不足乎。凡入房久战不衰，乃相火充其力也。阴痿不举，自是命门火衰，何谓是心气不足？不知君火一动，相火翕然随之，君火旺而相火又复不衰，故能久战不泄。否则君火先衰，不能自主，相火即怂恿于其旁，而心中无刚强之意，包络亦何能自振乎。故治阴痿之病，必须上补心而下补肾，心肾两旺，后补命门之相火，始能起痿。方用起阴汤：人参（五钱） 白术（一两） 巴戟天（一两） 黄 （五钱） 北五味子（一钱） 熟地（一两） 肉桂（一钱） 远志（一钱） 柏子仁（一钱） 山茱萸（三钱）水煎服。连服四剂而阳举矣，再服四剂而阳旺矣，再服四剂，必能久战不败，苟能长服至三月，如另换一人，不啻重坚一番骨，再造一人身也。

　　此方大补心肾之气，不十分去温命门之火，而火气自旺。世人不识补心以生火，则心气既衰，火旺则焚心矣。不识补肾以生火，则肾水既亏，而火旺则损肾矣。心焚而肾损，虽火旺何益乎？及足以烧干阴血，势必阳旺阴消，而不可救耳。

　　此症用济阳丸亦妙。

　　人参（六两） 黄 （半斤） 鹿茸（一个，酒浸切片，又切作小块，粉炒） 龟膏（半斤） 人胞（一个，火焙） 麦冬（四两） 北五味（一两） 炒枣仁（三两） 远志（二两） 巴戟天（半斤） 肉桂（三两） 白术（八两） 菟丝子（一斤） 半夏（一两） 砂仁（五钱） 黄连（八钱） 神曲（一两）

　　各为末，蜜为丸，每日白滚水送下五钱，服一月阳举矣，且能善战。

　　人有精薄、精冷，虽亦能交接，然半途而废，或临门即泄，人以为命门之火衰，谁知是脾胃之阳气不旺乎。夫脾胃属土，土生于火，脾胃之阳气不旺，仍是命门之火衰。盖命门之火乃先天之火，脾胃之土乃后天之土也。后天之土，本生于先天之火，先天之火不旺，则后天之土不能生。然脾胃之土虽属后天，而其中未常无先天之气，命门之火寒，则脾胃先天之气，何能生哉？命门既不能生脾胃先天之气，而脾胃后天之气益加衰微，欲其气旺而能固，精浓而不薄，乌可得乎。治法必须补先天命门之火，更补后天脾胃之土，则土气既旺，火又不衰，庶几气温精浓乎。方用火土既济丹：人参（一两） 白术（一两） 山茱萸（一两） 菟丝子（一两） 山药（五钱） 巴戟天（一两） 肉桂（一钱）水煎服。连服十剂而精浓矣，再服十剂而精温矣，再服三月永不再弱。

　　是方健脾胃之土，仍是补命门之火，湿气去而精纯，寒气去而精暖，寒湿既除，除气消亡而阳气健旺，何至成怯弱之病哉。

　　此症用旺土丹亦甚佳。

　　人参（六两） 白术 黄 （各一斤） 巴戟（一斤） 茯苓（五两） 山萸肉（半斤） 菟丝子（八两） 肉豆蔻（二两） 北五味（一两） 肉桂（三两） 破故纸（四两） 杜仲（八两） 山药（八两） 芡实（八两） 神曲（三两）各为末，蜜为丸，每日白滚水送下五钱，服一月，阳事改观，而精亦不薄冷矣。

</div>
    <div class="pagination">
<a href="辨证录_page62.html">上一页</a><span>...</span><a href="辨证录_page58.html">58</a><a href="辨证录_page59.html">59</a><a href="辨证录_page60.html">60</a><a href="辨证录_page61.html">61</a><a href="辨证录_page62.html">62</a><span class="current-page">63</span><a href="辨证录_page64.html">64</a><a href="辨证录_page65.html">65</a><a href="辨证录_page66.html">66</a><a href="辨证录_page67.html">67</a><a href="辨证录_page68.html">68</a><span>...</span><a href="辨证录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
