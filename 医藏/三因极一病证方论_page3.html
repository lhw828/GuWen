<!DOCTYPE html>
<html>
<head>
    <meta charset="UTF-8">
    <title>三因极一病证方论 - 第 3 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三因极一病证方论 - 第 3 页/共 103 页</h1>
    <div class="content">　　短者，按举似数，不及本部。与人迎相应，则邪闭经脉；与气口相应，则积遏脏气。

　　濡者，按之不见，轻手乃得。与人迎相应，则寒湿散漫；与气口相应，则飧泄缓弱。

　　革者，沉伏实大，如按鼓皮。与人迎相应，则中风着湿；与气口相应，则半产脱精。

　　散者，有阳无阴，按之满指。与人迎相应，则淫邪脱泄；与气口相应，则精血败耗。

　　代者，脏绝中止，余脏代动，无问内外所因，得此必死。

　　卷之一

　　七表病脉

　　浮为在表，为风(应人迎)，为气(应气口)，为热，为痛，为呕，为胀，为痞，为喘，为厥，为内结，为满不食。浮大为鼻塞，浮缓为不仁，浮大长为风眩癫疾，浮滑疾为宿食，浮大而涩为宿食滞气，浮短为肺伤诸气，浮滑为饮、为走刺，浮细而滑为伤饮，浮滑疾紧为百合病，浮数大便坚、小便数，浮紧为淋、为癃闭。

　　寸芤为吐血，微芤为衄血，关芤为大便出血，尺芤为下焦虚、小便出血。

　　滑为吐，为满，为咳，为热，为伏痰，为宿食，为蓄血，为经闭，为鬼疰，为血气俱实。滑散为瘫缓，滑数为结热，滑实为胃热，和滑为妊娠，滑而大小不均必吐，为病进，为泄利，滑而浮大，小腹痛，溺则阴中痛，大便亦然。

　　实为热，为呕，为痛，为气塞，为喘咳，为大便不禁。实紧为阴不胜阳，为胃热，为腰痛。

　　弦为寒，为痛，为饮，为疟，为水气，为中虚，为厥逆，为拘急，为寒癖。弦紧为恶寒，为疝瘕，为癖，为瘀血；双弦胁急痛；弦而钩为胁下刺痛；弦长为积，随左右上下。

　　紧为寒，为痛(头骨肉等)，为咳，为喘，为满。浮紧为肺有水，紧滑为蛔动，为宿食，为吐逆，紧急为遁尸，紧数为寒热。

　　洪为胀，为满，为痛，为热，为烦。洪实为癫，洪紧为痈疽，为喘急，亦为胀，洪大为祟，洪浮为阳邪来见。

　　卷之一

　　八里病脉

　　微为虚，为弱，为衄，为呕，为泄，为亡汗，为拘急。微弱为少气，为中寒。

　　沉为在里，为实，为水，为寒，为喘，为 ，为瘕。沉弱为寒热，沉细为少气，臂不能举，沉滑为风水、为下重，沉紧为上热下冷，沉重而直前绝者，为瘀血，沉重而中散，为寒食成瘕，沉重不至寸，徘徊绝者为遁尸，沉紧为悬饮，沉迟为痼冷，沉重为伤暑发热。

　　缓为在下，为风，为寒，为弱，为痹，为疼，为不仁，为气不足，为眩晕。缓而滑为热中，缓而迟为虚寒相搏，食冷则咽痛。

　　涩为少血，为亡汗，为气不足，为逆冷，为下痢，为心痛。涩而紧为痹，为寒湿。

　　迟为寒，为痛。迟而涩为 瘕咽酸。

　　伏为霍乱，为疝瘕，为水气，为溏泄，为停痰，为宿食，为诸气上冲，为恶脓贯肌。

　　濡为虚，为痹，为自汗，为气弱，为下重。濡而弱为内热外冷自汗，为小便难。

　　弱为虚，为风热，为自汗。

　　卷之一

　　九道病脉

　　细为气血俱虚，为病在内，为积，为伤湿，为后泄，为寒，为神劳，为忧伤过度，为腹满。细而紧为 瘕积聚，为刺痛。细而滑为僵仆，为发热，为呕吐。

　　数为热，为虚，为吐，为痛，为烦渴，为烦满。

　　动为痛，为惊，为挛，为泄，为恐。

　　虚为寒，为虚，为脚弱，为食不消化，为伤暑。

　　促，经并无文。

　　释曰：其促有五：一曰气，二曰血，三曰饮，四曰食，五曰痰。但脏热则脉数，以气血痰饮留滞不行则止促，止促非恶脉也。

　　结为痰，为饮，为血，为积，为气。

　　释曰：气寒脉缓则为结，数则为促，虽缓数不同，结亦当如促脉分别可也。

　　散，经无文。

　　释曰：六腑气绝于外，则手足寒，上气；五脏气绝于内，则下利不禁，甚者不仁，其脉皆散，散则不聚，病亦危矣。

　　革为满，为急，为虚寒相搏，妇人半产漏下。

　　释曰：革者革也，固结不移之状。三部应之，皆危脉也。

　　代者，一脏绝，他脏代至。

　　释曰：代，真死脉，不分三部，随应皆是。

　　如前所例，皆本圣经，学人当熟读，令心开眼明，识取体状，然后交络互织，所谓六经流注，五脏相传，各以部位推寻，使了然不昧。其如随病分门，诸脉证状，尤当参对审详之。如是精诚，方可为医者之万分；不尔则倚傍圣教，欺罔贤良，为含灵之巨贼，幸宜勉旃。

　　卷之二

　　太医习业

　　国家以文武医入官，盖为养民设。未有不自学古而得之者，学古之道，虽别而同。为儒必读五经三史，诸子百家，方称学人。医者之经，《素问》《灵枢》是也；史书，即诸家本草是也；诸子，《难经》《甲乙》《太素》《中藏》是也；百家，《鬼遗》《龙树》《金镞刺要》《铜人》《明堂》《幼幼新书》《产科保庆》等是也。儒者不读五经，何以明道德性命，仁义礼乐；医不读《灵》《素》，何以知阴阳运变，德化政令。儒不读诸史，何以知人材贤否，得失兴亡；医不读本草，何以知名德性味，养生延年。儒不读诸子，何以知崇正卫教，学识醇疵；医不读《难》《素》，何以知神圣工巧，妙理奥义。儒不读百家，何以知律历制度，休咎吉凶；医不读杂科，何以知脉穴骨空，奇病异证。然虽如是，犹未为博，况经史之外，又有文海类集，如汉之班马，唐之韩柳，及我大宋，文物最盛，难以概举，医文汉亦有张仲景华佗，唐则孙思邈王冰等，动辄千百卷，其如本朝《太平圣惠》《乘间集效》《神功万全》《备见崇文》《名医别录》，岂特汗牛充栋而已哉?使学人一览无遗，博则博矣，倘未能反约，则何以适从。予今所述，乃收拾诸经筋髓，其亦反约之道也。读医方者，当推上圣养民设教为意，庶不负于先觉也。

　　卷之二

　　五科凡例

　　凡学医，必识五科七事。五科者，脉病证治，及其所因；七事者，所因复分为三。故因脉以识病，因病以辨证，随证以施治，则能事毕矣。故《经》曰：有是脉而无是诊者，非也。究明三因，内外不滥，参同脉证，尽善尽美。

　　凡学脉，须先识七表八里九道名体证状，了然分别，然后以关前一分应动相类，分别内外及不内外。又须知二十四脉，以四脉为宗，所谓浮沉迟数，分风寒暑湿，虚实冷热，交结诸脉，随部说证，不亦乎。

　　凡审病，须先识名，所谓中伤寒暑风湿瘟疫时气，皆外所因；脏腑虚实，五劳六极，皆内所因；其如金疮 折，虎野狼毒虫，涉不内外。更有三因备具，各有其名，所谓名不正则言不顺，言不顺则事不成，学不可不备。

　　凡学审证，须知外病自经络入，随六经所出，井营输源经合各有穴道，起没流传，不可不别。内病自五脏郁发，证候各有部分，溢出诸脉，各有去处。所谓上竟上，头项胸喉中事也；下竟下，腹肚腰足中事也。

</div>
    <div class="pagination">
<a href="三因极一病证方论_page2.html">上一页</a><a href="三因极一病证方论.html">1</a><a href="三因极一病证方论_page2.html">2</a><span class="current-page">3</span><a href="三因极一病证方论_page4.html">4</a><a href="三因极一病证方论_page5.html">5</a><a href="三因极一病证方论_page6.html">6</a><a href="三因极一病证方论_page7.html">7</a><a href="三因极一病证方论_page8.html">8</a><span>...</span><a href="三因极一病证方论_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
