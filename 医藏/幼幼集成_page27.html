<!DOCTYPE html>
<html>
<head>
    <meta charset="UTF-8">
    <title>幼幼集成 - 第 27 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼集成 - 第 27 页/共 47 页</h1>
    <div class="content">　　卷四目病证治
　　经曰：诸脉者，皆属于目。又曰：东方青气，入通于肝，开窍于目。夫目虽为肝窍，而五脏俱备，神之所托。故白珠属肺，黑珠属肝，瞳仁属肾，两角属心，上下眼胞属脾，五脏五色，各有所司。
　　心主赤，赤甚者心实热也，赤微者心虚热也；肝主青，青甚者肝热也，淡青者肝虚也；脾主黄，黄甚者脾热也，淡黄者脾虚也。目无精光，及白睛多而黑睛少者，肝肾俱不足也。
　　目内赤色，心经积热上攻。宜泻丙火从小便而出，导赤散加黄连、防风。
　　目内黄者，脾热也，宜泻黄散；上下眼胞肿者，脾经风热，亦同上治。
　　目连扎者，肝有风也。凡病或新或久，肝风入目，上下左右如风吹，儿不能任，故连扎也。泻青丸。
　　目直视者，肝有热也。热气入目，障其筋脉，目之两角俱紧，不能转运，故直视也。泻青丸。
　　小儿初生目闭，此胎热也。内服生地黄汤，外用胆草煎汤洗目上，一日七次，恐延缠则损目。
　　小儿生下眼胞赤烂者，由产时拭洗不净，以致秽恶侵渍两目角，故两胞赤烂，至长不瘥。真金散。
　　小儿久嗽，其目两眶肿黑，如物伤损，白珠红赤如血，谓之血眼。内服泻白散，外用贴法。
　　小儿生下数月之内，目不见物，谓之雀目，由肝虚也。六味地黄丸，常以猪肝煮熟压药。
　　小儿热病，其目羞明喜暗者，风热也。宜疏散风热，清阳散火汤。
　　
　　
　　卷四　目病证治入方
　　
　　导赤散
　　方见四卷啼哭门。
　　
　　泻黄散
　　治脾经积热，白珠生黄。
　　藿香梗（一钱二分） 黑栀仁（一钱） 熟石膏（一钱） 北防风（一钱） 炙甘草（五分）净水煎，半饥服。
　　
　　生地黄汤
　　治小儿胎热，初生眼闭不开。
　　怀生地（一钱五分） 赤芍药（一钱） 正川芎（五分） 大当归（一钱） 天花粉（酒炒） 炙甘草（各五分）灯芯十茎，长流水煎，热服。
　　
　　真金散
　　治小儿眼胞赤烂。
　　雅川连 川黄柏 大当归 赤芍药（各二钱） 光杏仁（去皮，尖，五分）上锉碎，以乳汁浸一宿，饭上蒸过，取浓汁点眼内。
　　
　　泻白散
　　治小儿久嗽，两眶黑肿，白珠如血。
　　芽桔梗炙甘草 广陈皮 桑白皮 地骨皮（各等分）水煎，热服。
　　
　　贴药
　　大生地（一两） 大黑豆（一两）二味用水同浸一夜，取起捣为膏，贴眼皮上，其血自散。血泪即出，肿黑即消。
　　
　　六味地黄丸
　　方见卷一胎疾门。
　　
　　清阳散火汤
　　治小儿风热眼疾，羞明喜暗。
　　小条芩 荆芥穗 正川芎 北防风 净连翘 黑栀仁 当归尾 熟石膏（各一钱） 川羌活 炙甘草（各五分）灯芯十茎，水煎，食后服。
　　
　　
　　卷四　目病证治眼目简便方
　　治目生肉，赤脉贯瞳，白膜遮睛，诸般云翳，用白丁香，即麻雀屎也，倒者为雌雀屎不用，取竖立者雄雀屎也，不拘多少，取来研末，水飞过如飞朱砂样，渣滓不用。俟药澄底，倾去清水，晒干。每以些微同乳汁研化，点翳上，其翳自去。神方也。
　　取麻雀屎，寺院中暨城楼上有。
　　赤眼肿痛，用朴硝一撮，以碗盛豆腐一块，将硝放豆腐上，饭上蒸之，俟硝已化，去豆腐不用，取汁点眼自愈。
　　敷火眼及风热眼，生南星五钱、红饭豆五钱，共为末，取生姜自然汁，调作二饼，贴两太阳。又敷火眼痛极，用大红枣取肉五六枚，葱三四根，共捣如泥，作二小饼，闭目贴之。令其发散。盖眼无风寒，必不疼痛。以此疏散，立时见效。昧者以为火眼必用凉药敷贴，而用黄连、黄柏之类，不知抑遏其火邪，不能外出，必变眼珠疼痛，久不能愈。慎之！治烂弦风眼，百药不治，此方最神。用鲜色铜绿三钱，研细末，以生蜂蜜浓调涂粗碗内，要调略干，稀则少时流出矣。用艾烧烟，将碗覆艾烟上熏之，须熏至铜绿焦黑为度，取起冷定，以乳汁调匀，饭上蒸过，搽眼皮上烂弦处，百不失一。
　　治眼毛倒睫不起，用五倍子为细末，蜜调敷眼皮上，其睫自起。
　　
　　又方
　　以无名异为末，纸卷作捻，点灯吹灭，闭目熏之，睫自起。
　　赤眼肿痛不消，以精猪肉一片，如指甲大，以水洗净其血，贴于眼皮上，良久易一片，即消。
　　
　　
　　卷四耳病证治
　　经曰：北方生寒，在脏为肾，在窍为耳。又曰：肾气通于耳，肾和则耳能闻五音矣，故耳本属肾，耳珠前属少阳胆经。小儿有因肾经气实，其热上冲于耳，遂使津液壅而为脓，或为清汁。亦有因沐浴水入耳中，灌为聋者，内服蔓荆子散，外用龙骨散搽之。耳珠前后生疮，浸淫不愈者，名月蚀疮。俗谓以手指月，则令耳之前后生疮。
　　皆用外治之法，黄柏散搽之。
　　若耳中忽作大痛，如有虫在内奔走，或出血水，或干痛不可忍者，用蛇蜕散。
　　有忽然气塞耳聋，此由风入于脑，停滞于手太阳经。宜疏风清火，导赤散加防风，或通窍丸。
　　耳旁赤肿者，热毒也，若不急治，必成大痈，外用敷毒散，内服消毒饮。
　　
　　
　　卷四　耳病证治入方
　　
　　蔓荆子散
　　治小儿肾气上冲，灌为耳。
　　蔓荆子（一钱） 粉干葛（一钱） 赤芍药（一钱） 信前胡（一钱） 桑白皮（一钱） 淮木通（一钱）怀生地（一钱） 杭麦冬（一钱） 赤茯苓（三钱） 绿升麻 小甘草（各五分） 灯芯（十茎）水煎服。
　　
　　龙骨散
　　治小儿耳，流脓出汁，以此吹之。
　　石龙骨（ ） 明白矾（ ） 真铅丹（炒，以上各三钱） 胭脂胚（三钱） 当门子（五厘）共为末，以绵展干耳内脓水，用小竹筒吹药入耳。
　　
　　黄柏散
　　治小儿耳珠前后生疮，浸淫不愈。
　　川黄柏白枯矾 海螵蛸 白滑石 石龙骨（各等分）共为末，疮湿用干搽，疮干用猪油调搽。
　　
　　蛇蜕散
　　治耳中痛不可忍，或出血水，或干痛。
　　用蛇蜕烧灰存性，为细末，鹅毛管吹入耳中，取蛇之善蜕，以解散郁火也。
　　
　　导赤散
　　方见卷四啼哭门。
　　
　　通窍丸
　　治小儿耳忽暴聋。
　　雄磁石（ ，一钱） 真麝香（五厘）共为细末，以枣研烂，和为一丸，如枣核大，绵裹塞耳中。又以生铁一小块，热酒泡过，含口内，须臾气即通矣。
　　
　　敷毒散
　　治小儿耳旁赤肿热毒也，恐防作痈。
　　用绿豆粉不拘多少，以老醋调成膏，敷肿处，干则易之。
　　
　　消毒散
　　治小儿耳旁赤肿，内服之药。
　　川羌活 北防风 片黄芩 净连翘 芽桔梗 官拣参 正川芎 当归尾 北柴胡（各七分） 小甘草（四分）生姜一片，灯芯十茎，水煎服。
　　
　　
</div>
    <div class="pagination">
<a href="幼幼集成_page26.html">上一页</a><span>...</span><a href="幼幼集成_page22.html">22</a><a href="幼幼集成_page23.html">23</a><a href="幼幼集成_page24.html">24</a><a href="幼幼集成_page25.html">25</a><a href="幼幼集成_page26.html">26</a><span class="current-page">27</span><a href="幼幼集成_page28.html">28</a><a href="幼幼集成_page29.html">29</a><a href="幼幼集成_page30.html">30</a><a href="幼幼集成_page31.html">31</a><a href="幼幼集成_page32.html">32</a><span>...</span><a href="幼幼集成_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
