<!DOCTYPE html>
<html>
<head>
    <meta charset="UTF-8">
    <title>临证指南医案 - 第 23 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临证指南医案 - 第 23 页/共 108 页</h1>
    <div class="content">　　陆（二一）肌肉松柔。脉小如数。常有梦遗。阴精不固。上年冬令过温。温则腠理反疏。阳动不藏。诸气皆升。络血随气上溢。见症如头面热。目下肉 心悸怔忡。四末汗出。两足跗肿。常冷不温。走动数武。即吸短欲喘。何一非少阴肾气失纳。阳浮不肯潜伏之征。况多梦纷扰。由精伤及神气。法当味浓填精。质重镇神。佐酸以收之。甘以缓之。勿因血以投凉。莫见下寒。辄进燥热。恪守禁忌以安之。经年冀有成功。所虑冲年志虑未纯。贻忧反复。

　　水制熟地 人参（秋石拌） 白龙骨 炒杞子 五味 炒山药 茯神 牛膝炭遗精一症。前贤各有明辨。其义各载本门。兹不复赘。大抵此症。变幻虽多。不越乎有梦。无梦。湿热。三者之范围而已。古人以有梦为心病。无梦为肾病。湿热为小肠膀胱病。夫精之藏制虽在肾。而精之主宰则在心。其精血下注。湿热混淆而遗滑者。责在小肠膀胱。故先生于遗精一症。亦不外乎宁心益肾。填精固摄。清热利湿诸法。如肾精亏乏。相火易动。阴虚阳冒而为遗精者。用浓味填精。介类潜阳。养阴固涩诸法。如无梦遗精。肾关不固。精窍滑脱而成者。用桑螵蛸散填阴固摄。及滑涩互施方法。如有梦而遗。烦劳过度。及脾胃受伤。心肾不交。上下交损而成者。用归脾汤。妙香散。参术膏。补心丹等方。心脾肾兼治之法。

　　如阴虚不摄。湿热下注而遗滑者。用黄柏萆 。黄连苓泽等。苦泄厥阴郁热。兼通腑气为主。如下虚上实。火风震动。脾肾液枯。而为遗滑者。用二至百补丸。及通摄下焦之法。如龙相交炽。阴精走泄而成者。用三才封髓丹。滋肾丸。大补阴丸。峻补真阴。承制相火。以泻阴中伏热为主。又有房劳过度。精竭阳虚。寐则阳陷而精道不禁。随触随泄。不梦而遗者。当用固精丸。升固八脉之气。又有膏粱酒肉。饮醇浓味之人。久之脾胃酿成湿热。留伏阴中。

　　而为梦泄者。当用刘松石猪肚丸。清脾胃蕴蓄之湿热。立法虽为大备。然临症之生心化裁。存乎其人耳。（邹滋九）

　　徐评 遗精之法。固不外乎填精镇心。本无神妙方法。俗医往往用温热及粘腻等物。必至伤人。此老全不犯此。但此症总有伏邪为患。如火如痰。如湿如风。不能搜剔余邪。兼以调和脏气。

　　委曲施治。方无变病。一味安神填肾。犹多未尽之理也。

　　卷三

　　淋浊

　　某（三二）湿热下注淋浊。当分利。（湿热）

　　萆 淡竹叶 瞿麦 赤苓 细木通 蓄某（二八）湿热下注。溺痛淋浊。先用分利法。

　　萆 淡竹叶 木通 赤苓 茵陈 海金沙魏 脉数垂。淋浊愈后再发。肛胀便不爽。余滴更盛。

　　萆 猪苓 泽泻 白通草 海金沙 晚蚕砂 丹皮 黄柏又 滞浊下行痛缓。议养阴通腑。

　　阿胶 生地 猪苓 泽泻 山栀 丹皮毛（三四）壮盛体丰。当夏令湿热蒸迫。水谷气坠而有淋浊。服寒凉。腹胀。得固涩无效。皆非腑病治法。子和桂苓饮。

　　又 前用甘露饮。淋浊已止。而头晕左肢麻木。胃脘腹中饥则欲痛。咽喉中似有物粘着。咳咯咽饮不解。诊脉左劲右濡。据症是水弱木失滋涵。肝阳化风。过膈绕咽达巅。木乘胃土。阳明脉衰。不司束筋骨以利机关。脘腹中痛。得食则缓者。胃虚求助也。今壮年有此。已属痱中根萌。养肝肾之液。以熄虚风。补胃土以充络脉。务在守常。勿图速效。可望全好。

　　制首乌 苁蓉 天冬 杞子 柏子霜 茯神 菊花炭 青盐红枣肉丸服四钱 晚服猪肚丸方。

　　某 膏淋浊腻。湿热居多。然亦有劳伤肾伤。下虚不摄者。今以酒客。腹中气坠。便积。苦辛寒分消治。

　　黄柏 茯苓 萆 海金沙 川楝子 青皮 防己 蚕砂汪 脉左坚入尺。湿热下坠。淋浊痛。（阴虚湿热）滋肾丸。

　　周（二二）便浊茎痛。 滋肾丸（三钱）

　　吴（二四）久疮不愈。已有湿热。知识太早。阴未生成早泄。致阳光易升易降。牙宣龈血。为浊为遗。欲固其阴。先和其阳。仿丹溪大补阴丸。合水陆二仙丹。加牡蛎金樱膏丸。

　　黄 舌白气短。胸中痛。目暗。微淋。乃阴虚于下。气阻于上。暂停参剂。早上服都气丸三钱。晚服威喜丸二钱。

　　叶（三八）脉数形瘦。素有失血。自觉气从左升。痰嗽随之。此皆积劳。阳气鼓动。阴弱少制。六味壮水和阳极是。近日便浊。虽宜清热。亦必顾其阴体为要。

　　生地 丹皮 甘草梢 泽泻 山栀 黑豆皮某 阴虚。湿热在腑为浊。六味去萸加车前牛膝黄柏萆 。

　　某 遗由精窍。淋在溺窍。异出同门。最宜分别。久遗不摄。是精关不摄为虚。但点滴茎中痛痒。

　　久腹坚满。此属淋闭。乃隧道不通。未可便认为虚。况夏令足趾湿腐。其下焦先蕴湿热。热阻气不流行。将膀胱撑满。故令胀坚。议理足太阳经。五苓散。

　　某（四五）淋浊。溺短涩痛。先通阳气。（下焦阳不流行）

　　萆 （三钱） 乌药（一钱） 益智（五分） 赤苓（三钱） 远志（四分） 琥珀末（五分）

　　萧（四一）脉沉淋浊。（心火下陷）厘清饮加山栀丹皮茯苓猪苓。

　　某（二三）淋浊。小便不利。当清利火腑。 导赤散生地用细者加赤苓瞿麦。

　　黄 心热。下遗于小肠。则为淋浊。用药以苦先入心。而小肠火腑。非苦不通也。既已得效。宗前议定法。

　　人参 黄柏 川连 生地 茯苓 茯神 丹参 桔梗 石菖蒲王 淋属肝胆。浊属心肾。心火下陷。阴失上承。故溺浊不禁。

　　人参 川连 生地 茯神 柏子仁 远志某（氏）气闭成淋。（气闭）

　　紫菀 枇杷叶 杏仁 降香末 栝蒌皮 郁金 黑山栀又 食入痞闷。小便淋痛。照前方去紫菀黑栀加苡仁。

　　某（三四）小溲短赤。带血。（膀胱热血淋）导赤散加琥珀末五分赤茯苓。

　　胡（三五）热入膀胱。小溲血淋。茎中犹痛。非止血所宜。议用钱氏导赤散。加知柏以清龙雷。

　　许（十八）血淋。尿管溺出而痛。脉沉实。形色苍黑。治从腑热。

　　芦荟 山栀 郁李仁 红花 当归 酒大黄 龙胆草 丹皮又 血淋未已。用坚阴清热。

　　小生地 粉丹皮 黄柏 知母 淡竹叶 山栀祝（五四）中年以后。瘦人阴亏有热。饮酒。湿热下坠。精浊痔血。皆热走入阴。则阴不固摄。前方宗丹溪补阴丸。取其介属潜阳。苦味坚阴。若用固涩。必致病加。（精浊阴虚）

　　水制熟地 龟版胶 咸秋石 天冬 茯苓 黄柏 知母 猪脊筋捣丸。

　　范（二五）精走浊淋。脊骨生热。属阴虚。胃弱勿用腻滞。

　　龟腹甲心 覆盆子 五味 归身 鹿角胶 秋石 芡实 金樱膏丸。

　　戈（四五）脉左细劲。腰酸。溺有遗沥。近日减谷难化。此下焦脏阴虚馁。渐及中焦腑阳。收纳肝肾。勿损胃气。（肾气不摄）

　　熟地 杞子 柏子仁 当归身 紫衣胡桃 补骨脂 杜仲 茯苓 青盐 蜜丸。

　　某（六五）六旬有五。下焦空虚。二便不爽。溺管痹痛。姑与肾气汤主治。肾气汤细绢滤清服。

　　朱（三六）血淋管痛。腑热为多。经月来。每溺或大便。其坠下更甚。想阴精既损。肾气不收故也。

　　咸苁蓉 柏子仁 杞子 大茴 牛膝 茯苓某 淋浊经年。阳损腰痛。畏冷。

　　熟地 杞子 鹿角胶 巴戟 杜仲 柏子仁 湖莲 芡实叶（二七）淋属肝胆。浊属心肾。据述病。溺出混浊如脓。病甚则多。或因遗泄后。浊痛皆平。或遗后痛浊转甚。想精关之间。必有有形败精凝阻其窍。故药中清湿热通腑。及固涩补阴。久饵不效。

　　先议通瘀腐一法。考古方通淋通瘀。用虎杖汤。今世无识此药。每以杜牛膝代之。（败精浊瘀阻窍）

　　用鲜杜牛膝根。水洗净。捣烂绞汁大半茶杯。调入真麝香一分许。隔汤炖温。空心服。只可服三四服。淋通即止。倘日后病发再服。

　　又 淋病主治。而用八正厘清。导赤等方。因热与湿俱属无形。腑气为壅。取淡渗苦寒。湿去热解。腑通病解。若房劳强忍精血之伤。乃有形败浊阻于隧道。故每溺而痛。徒进清湿热利小便无用者。以溺与精同门异路耳。故虎杖散小效。以麝香入络通血。杜牛膝亦开通血中败浊也。

　　韭白汁九制大黄（一两） 生白牵牛子（一两） 归须（五钱） 桂枝木（三钱生） 炒桃仁（二两） 小茴（三钱） 韭白汁法丸。

</div>
    <div class="pagination">
<a href="临证指南医案_page22.html">上一页</a><span>...</span><a href="临证指南医案_page18.html">18</a><a href="临证指南医案_page19.html">19</a><a href="临证指南医案_page20.html">20</a><a href="临证指南医案_page21.html">21</a><a href="临证指南医案_page22.html">22</a><span class="current-page">23</span><a href="临证指南医案_page24.html">24</a><a href="临证指南医案_page25.html">25</a><a href="临证指南医案_page26.html">26</a><a href="临证指南医案_page27.html">27</a><a href="临证指南医案_page28.html">28</a><span>...</span><a href="临证指南医案_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
