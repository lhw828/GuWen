<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 77 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 77 页/共 253 页</h1>
    <div class="content">　　杂症大小合参卷九　火门（儿科）

　　四顺清凉饮

　　治一切积热丹毒，并喉咙热痛。

　　当归 甘草（炙） 赤芍药 大黄（各等分） 水煎服。

　　杂症大小合参卷九

　　方脉火门合参

　　夫火之为病，其害甚大，其变甚速，其势甚彰，其死甚暴，盖以火性疾速，燔灼焚焰，飞走狂越，消铄于物，莫能御之。游行乎三焦，虚实有两途，曰君火者，犹人火也，曰相火者，犹龙火也。凡火性不妄动，不违于道，则禀位听命营运，造化生存之机得矣。奈何人在气交之中，多动少静，欲不妄动，其可得乎？故凡动者，皆属火化。火一妄行，元气受伤，势不两立，偏胜则病，移害他经，事非细，故动之极也，病则死矣。《经》所谓：一水不胜二火之火，然出于天造，君相之外，又有厥阳脏腑之火，根于五志之内，无因六欲七情激之，其火随起者，如大怒则火起于肝，醉饱则火起于胃，房劳则火起于肾，悲哀动中，则火起于肺，心为君主，自焚则死矣。故丹溪曰：火出五脏。《经》所谓：一水不胜五火之火，盖五脏各有火，五志激之，其火随起，诸寒为病，必身犯寒气，口食寒物而得，非若诸火为病，皆自内作者也。凡脉虚则浮大，实则洪数，药之所主，各因其属，如君火者，心火也，可以湿伏，可以水灭，可以直折，黄连之属，可以制之。相火者，龙火也，不可以水湿折之，从其性而伏之，惟黄柏之属，可以降之。虽然泻火之法，岂止如此，虚实多端，不可不察。以脏气司之，黄连泻心火，黄芩泻肺火，芍药泻脾火，柴胡泻肝火，知母泻肾火，此皆苦寒之味，能泻有余之火耳。若饮食劳倦，内伤元气，火不两立，为阳虚之病者，宜以甘温之剂除之，如黄、人参、甘草之属。若阴微阳强，相火炽盛，以乘阴位，日渐煎熬，为血虚之病者，宜以甘寒之剂降之，如当归、地黄之属。或心火亢极，郁热内实，为阳强之病者，宜以咸冷之剂折之，如大黄、朴硝之属。若肾水受伤，真阴失守，无根之火，为阴虚之病者，宜以壮水之剂制之，如生地黄、玄参之属，若右肾命门之衰，为阳脱之病者，宜以温热之剂济之，如附子、干姜之属。若胃虚过食冷物，逼退阳气于脾土、而为火郁之病者，宜以升散之剂发之，如升麻、葛根之属。倘不明此，而治之。难免实实虚虚之祸矣。

　　夫火与元气，势不两立，故火之盛者，即气之衰也。是以元气者，水火之根，气血之母，虽为有生之本，实为无形之虚。凡有所伤皆患不足，故有余之疾病，皆正气之衰微，盖人身五脏六腑、十二经络、三焦包络，皆一气之流行，安有所谓火哉？火者即气之不得其平，而为之也，故曰捍卫冲和不息之谓气，扰乱变动之谓火。五行各一，惟火有二，曰君火、人火也；相火、天火也。凡动皆属火，而其所以易于动者，皆相火之助也。相火寄于肾肝，见于天者，犹之龙雷，东垣谓为元气之贼，以其暴悍酷烈，有甚于君火也。使善处而制之以静，则元阳蓄焉。五火寂然不作，惟有补脾，造化生生不息之用，有何贼之患哉！所以六气之序，君火在前，相火在后，前者肇物之生，后者成物之实，此乃君相二火之用也。若夫所谓火与元气，势不两立，一胜一负，此论壮火而非少火也。然阳火利于正治，阴火利于从治，凡自劳役辛苦及感冒而致者，皆为伤其阳火也，补中汤。自劳心思虑及房欲而得者，皆为伤其阴火也，地黄汤。有谓阳盛则阴衰，火盛则水衰，故用大苦大寒之药，抑阳而扶阴，泻其亢甚之火者，而救其欲绝之水也。然非实热不可轻投，盖有根之火，有病病以当之，无根之火，元气受伤而立败，故曰，误服寒凉者立死。此治阴阳二火之大略，实至当不易之经纶也。

　　火郁当发，兼宜审看何经？如轻者可降，重者则从其性而治之，丹溪云：实火可泻，如黄连解毒汤之类。虚火可补，如四物汤之类。气有余便是火，不足者是气虚。人壮气实火盛颠狂者，可用正治，人虚火盛狂者，若投正治即死，宜补阴火即自降。凡火盛者不可骤用凉药，必兼温散。有可发者，如风寒外束者可发。郁火可发，气从左边起者乃肝火也，气从脐下起者乃阴火也。气从脚下起入腹如火者，乃虚之极也。盖火起于九泉之下，其症多死，倘能清心绝欲，养阴滋肾，使真阴得复，亦可挽回。若徒事服药，而不能禁忌，多致不救，外用附子末津调敷涌泉穴，乃引火下行之义也。阴虚火动者难治。凡小便降火最速。龟板补阴，乃阴中之至阴也。生甘草缓火邪，木通下行，泻小肠火。人中白泻肝火，须风露中二三年者佳，人中黄大凉，治疾病须多年者佳。山栀子仁大能降郁火，从小便泄去，其性能屈曲下降，亦能治痞块中火邪。

　　杂症大小合参卷九　方脉火门合参

　　清心汤

　　即凉膈散，加黄连。

　　连翘 山栀子 大黄 薄荷叶 黄芩 甘草 朴硝 黄连 加蜜少许，竹叶十片，水煎温服。

　　杂症大小合参卷九　方脉火门合参

　　大金花丸

　　治诸热寝汗切牙，尿血淋闭，衄血喘嗽。

　　黄连 黄柏 黄芩 大黄（各等分） 如自利去大黄加栀子，名栀子金花丸，又名既济解毒丸，为末，水丸，如小豆大，每服二三十丸，新汲水下。

　　杂症大小合参卷九　方脉火门合参

　　防风当归饮子

　　治脾肾真阴虚损，肝心风热郁甚，或表热而身热恶寒，或里热而躁热烦渴、或邪热半表半里，进退出入不已，而为寒热往来，蓄热极深，里热极甚，阳极似阴而寒战，腹满烦渴躁热者，一切风热壅滞等症，用此宜通气血并效。

　　防风 当归 白芍 柴胡 黄芩 人参 甘草 大黄（各一两） 滑石（六两） 每服三钱，至五钱，姜水煎服。

　　按前方大黄泻阳明之湿热，从大便出；滑石降三焦之妄火，从小便出；黄芩以凉膈；柴胡以解肌；防风以清头目；人参、甘草以补气；当归、芍药以补血，泻心肝之阳，补脾肾之阴，而无半味辛香燥热之药，真治风热燥热湿热挟虚之良剂。但因虚致火者，非其所宜。

　　杂症大小合参卷九　方脉火门合参

　　滋肾丸

　　治不渴小便闭，邪热在血分也。

　　知母（二两，酒浸、阴干） 肉桂（二钱五分） 黄柏（二两，细锉，酒拌阴干，炒）。

　　上知母、黄柏气味俱阴，以其同肾气，故能补而泻下焦火也。桂与火邪同体，故曰：寒因热用。凡诸病在下焦，皆不渴也。熟水为丸，百沸汤下。

　　杂症大小合参卷九

　　火门要药

　　清散外入之火，如薄荷、黄芩、防风、荆芥、连翘、升麻、葛根、黄连、黄柏、大黄、犀角、羚羊角、柴胡、赤芍药之类，随候采用。

　　清理中郁之火，如山栀梗、制香附、青黛、青蒿、龙胆草，黄连、黄芩、射干、芦根、石膏、竹茹、竹叶、兰叶、葛根、连翘之类，随候采用。

　　滋降下起之虚火，如龟甲、鳖鱼、地黄、丹皮、玄参、麦冬、五味子、地骨皮、牛膝、黄柏、秋石、童便、人中白之类，随候采用。

　　温熄肝肾龙雷之火，如黑姜、附子、肉桂、熟地、山茱、丹皮、山药、茯苓、泽泻、麦冬、牛膝、五味子之类，随候采用。

　　温养脾胃炉中之火，加人参、黄 、白术、当归、炮姜、附子、补骨脂、炙甘草、五味子之类，随候采用。

　　杂症大小合参卷十

　　伤寒大小总论合参

　　伤寒一症幼科方论甚少，故为总论合参，庶由深而得浅易耳。

　　仲景曰：冬时严寒，万类深藏，君子固密，不伤于寒，冒触之者，乃名伤寒。然小儿之伤寒，与大人无异，所异治者，夹惊而已，但八岁以下无伤寒，不过感冒伤风，故散利败毒，尤非幼稚所宜也。凡冬日受寒，至春阴与阳气相搏而发，先夏至日者，为病温，后夏至日者为病暑。惟自霜降以后，春分以前，体中寒邪，杀厉之气，而即壮热头疼者，方是正伤寒也。复有冬日大温而病，名曰冬温，至三四月或有暴寒卒冷，其时阳气尚弱，为寒所折，病热则轻，五六月阳气已盛，为寒所折，病热则重，七八月阳气已衰，为寒所折，病热亦微，此皆时行瘟疫，为类伤寒也，故君子春夏养阳，秋冬养阴，顺天地之刚柔，冒触之者，其病伏焉。《经》曰：春伤于风，邪气留连，乃为洞泄。（风气通肝，肝以春旺，木胜脾土，故洞泄生也。）夏伤于暑，秋为 疟。（夏热已甚，秋阳复收，阳热相攻，则为 疟， ，老也，亦曰瘦也。）秋伤于湿，上逆而 ，（秋湿既胜，冬水复旺，水来乘肺，故咳逆病生。）发为痿厥。（湿气内攻则咳逆，外散筋脉则痿弱。）冬伤于寒，春必温病，（冬寒且凝，春阳气发，寒不为释，阳怫于中，寒怫相持，故为温病。）其有即发而为病者，谓之伤寒，言其病之原也。《内经》谓之病热，言其病之候也，盖风则伤卫，寒则伤荣，荣得寒则痛，卫得风则热，风寒一伤，使人毫毛笔直，皮窍闭而为热，名曰伤寒。始病三日，病传三阳，一二日太阳受病，其络上连风府，故必身热头疼，腰脊卒强，脉则尺寸俱浮。二三日阳明受病，其脉起于鼻，络于目，故必鼻干目疼，身热而卧不宁。《经》曰：胃不和，则卧不安。脉则尺寸俱长。三四日少阳受病，其脉循胁通耳，故胁痛而耳聋，脉则尺寸俱弦，如脉不沉细而带数，且犹恶风恶寒，见人藏身，引衣密隐，是为表症，未入于腑，但可取汗而已。若四五日，尺寸俱沉细者，是太阴受病也。其脉布胃中，络于嗌，故必腹满而嗌干，脾经壅而成热。五六日少阴受病，尺寸俱沉，其脉贯于肾，络于肺，故必口燥舌干而渴，至此而热气渐深矣。六七日厥阴受病，尺寸俱缓，其脉循阴器，络于肝，故必烦满，舌卷囊缩而搐，此热气已尽聚于内，极深极重，阳热既极，阴气消亡，故必出头露面，扬手掷足，掀衣气粗，口渴烦燥，如有便结等候，宜用大承气汤下之，以承领其一线之阴，使阴气不尽，为阳所劫，因而得生者多矣。既有下多亡阴之大戒，复有急下救阴之活法，故曰一二日可发表而散，三匹日宜和解而痊，五六日便实，方可议下，七八日不解，又复再传，如遇传分不根据日数，或两感等症则又不可一例也。如不两感于寒，不加异气，则七日太阳病衰，头痛少愈；八日阳明病衰，身热少歇；九日少阳病衰，耳聋微闻；十日太阴病衰，腹减如故而思饮食；十一日少阴病衰，渴已津生已而能嚏；十二日厥阴病衰，囊缩自愈，小腹亦平，其邪皆去，则病患精神自爽也。若至六七日而头痛更甚，此又于太阳传起，以至厥阴，名曰二候：若至十三日而病复如是，是谓三候；一候则病，二候病甚，三候病必危矣。正气内虚，邪气独胜，故热不已也。脉若尺寸俱沉陷者，是属阳亡，必死之候。然伤寒有合病、有并病，或呕、或痢者，何也？合病者，三阳俱受其邪，脉候皆现，相协议病，而不传者是也。并病者，如太阳病尚未解，即并与阳明俱病，二阳相并，而共病是也。然阳气太盛，则里气不宁，因上逆而为呕，或下行而为痢矣。脉若阴阳俱盛而紧涩者，是伤寒病热未痊之脉也。如再感于寒，则寒热相搏，变为温疟。若阳脉洪数，阴脉实大，此内外皆热之脉也。如更感温热之气，则又变为温毒。温毒者，表里俱热为病最重也。然伤寒再经，有阳结，有阴结，阳结者，不大便而能食，其脉浮数者是也。

　　阴结者，大便秘不能食，其脉沉迟者是也。阳结必于十七日而解，阴结必于十四日而解者，何也？十七日是传至少阴肾经也。肾为水，阳为火，水制火，故结自解也。十四日是传至阳明胃也。胃属土，阴为水，土制水，故结自解也。总阳遇阴解，阴遇阳解耳。然伤寒治法，宜和解。便宜和解，可汗便宜汗之，可下便宜下之，阳盛阴虚，则邪乘虚而入于里，下之则除其内邪而愈，汗之则竭其津液而死。阴实阳虚，则邪仅客于腠理，而未能入，汗之则邪自散而愈，下之则邪尽入而凶。亦有身战大汗而解者，是邪与正争，乃正气胜邪，大汗而解，有不汗不战而解者，因内无津液，故不汗耳，其身必微痒。若欲解而身反大热者，是邪气远表也。至若热久而不已者，是内亡津液，阴虚不能退阳。胃虚者，补土以藏阳，阴虚者，养阴而退火，则余热自己也。若在初起一二日间，又非津液枯少，如连汗三剂而不汗出者，是邪气恣盛，阳不能胜，必成大疾而死。若谵语狂烦者，是阳症也。其脉浮大者生，沉细者死。又若额上汗多而喘，小便不利而频，是阳气上逆，阴气下流，而阴阳离矣。如体形不仁，振振恶寒者，是荣卫绝而阳亡也。如水浆不入者，是胃气绝也。如发热不已，身汗如油，喘不休者，是正气脱而邪气胜也。此等之症，并决必死。

　　小儿之伤寒，二三日散得为妙，盖元气未足，不能耐病，如日久深入经络，则搏耗气血，而成慢惊者有之，或邪气不散，余热不退者有之，或行动不调，变成劳复者有之，或脾虚饮食不化，为食复者有之，或邪热未退，复感于寒，变疟疾者有之。凡暮热朝凉为阴虚，若日晡潮热为胃实，盖平旦属少阳，日中属太阳，日晡属阳明，伤寒症中，日脯潮热为胃实，无虚症耳。

　　伤寒专祖仲景。凡读仲景书，须将伤寒与中寒分为二门，逐一辨明，庶不使阴阳二症混乱。夫伤寒治之得其纲领，分以邪正虚实，真假寒热，则治之不难也。若求之多歧，则支离矣。先以阳症言之，夫既云伤寒，则寒邪自外入内而伤之也。其入则有浅深次第，自表达里，先皮毛次筋肉，又次筋骨肠胃，此其渐入之势也。风寒之初入，必先太阳，寒水之经，便有恶风、恶寒、头痛脊痛之症。寒郁皮毛是为表症，脉浮紧无汗为伤寒，以麻黄汤发之，得汗为解。然邪之所凑，岂有定所，亦不必拘以传毕六经而方愈也。故仲景立法，言在表发散，在中和解，在里攻下，随其邪之所在而驱散之，不过使邪热退而正气复行耳。若浮缓有汗为伤风，用桂枝汤散邪，汗止为解。若无头疼恶寒，脉又不浮，此为表症罢而在中，中者何？表里之间也，乃阳明少阳之分，脉不浮不沉，在乎肌肉之间，谓皮肤之下也。然有二焉，若微洪而长，即阳明脉也。外证鼻干不眠，用葛根汤以解肌。脉弦而数，少阳脉也。其症胁痛耳聋，寒热往来而口苦，以小柴胡汤和之，盖阳明少阳不从标本，从乎中治也。若有一毫恶寒，尚在表也。虽入中还当兼散邪，过此为邪入里为实热，脉沉实洪数有力，外症不恶风寒而反恶热，谵语大渴，掀衣气粗，扬手掷足，四肢燥热，身轻易于转侧，六七日不大便；明其热入里而肠胃燥实也。轻则大柴胡汤，重则二承气汤，大便通而热愈矣。以阴症言之，初起便怕寒，手足厥冷，或战栗，身静气短少息，目不了了，水浆不入，二便不禁，喜向壁卧，闭目不欲见人，唇口不红，蜷卧不渴，腹痛腹满，呕吐泄泻，或口出涎沫，面惨息冷，引衣自隐，身重难于转侧，不发热而脉沉迟，或细数无力，此自阴经受寒，即真阴症。不从阳经传入热症治例，更当看外症何如，轻则理中汤，重则姜附汤、四逆汤以温之，不可少缓。《经》所谓：发热恶寒者，发于阳也。无热恶寒者，发于阴也。此法人皆知之，至于发热面赤，烦燥，揭去衣被，脉大无力者，人皆不识，认作阳症，误设寒药，死者多矣。不知阴症不分热与不热，不论脉之浮沉大小，但指下无力，重按全无，便是伏阴，急与五积散，一服通解表里之寒。若内有沉寒，必须姜附温之。若作热治，而用凉药，则渴愈甚而躁愈急，岂得生乎？此取脉不取症也。

　　寒中于表宜汗，寒中于里宜温，盖人之一身，以阳气为主，《经》曰：阳气者，若天与日，失其所，则折寿而不彰。寒者，阴惨肃杀之气也。阴盛则阳衰，迨至阳竭阴绝则死矣。仲景着书，先从伤寒以立论者，诚欲以寒病为纲，而明其例也。其在三阳者，则用桂麻柴葛之辛温以散之，其在三阴者，非假姜附桂萸之辛热，参术炙草之甘温，则无以祛其阴冷之邪，而复其若天与日之阳也。诸伤寒湿者，视此皆可以类推为治矣。

　　何后人不明病情之至理，竟将伤寒立一门，设一局，过求其端，反增其惑，尚异立说，流散无穷。凡遇病者头疼发热，即谓伤寒，太阳受邪，实非其病，必加是法，默受夭枉，不可胜数。（张）深悯其厄，谨竭鄙见，有《评伤寒论》一篇，列于一卷之内，痛言其弊，幸高明鉴诸。

　　六腑属阳，若阳经受寒，邪先发于太阳。五脏属阴，若阴经受寒，邪必发于太阴。阳经发病，必先除表清利邪热，六七日后愈；阴经发病，必须温托，扶正却邪。脏病无泻法，二七后乃愈，故伤寒者，由皮毛而后入脏腑，初虽恶寒发热，而终为热症，其人必素有火者。中寒者，直入脏腑，始终恶寒，而并无发热等症，其人必无火者。一则发表攻里，一则温中散寒，两门判然明白，何至混杂于中，而使后人疑误耶？然相传拘于七日者，盖以五脏之传，十二时奇而传一经，则七日始能传遍也。况天地之气，七日来复，人之胃气，亦从七日复也。

　　太阳经表之表也，行身之背；阳明经，表之里也，行身之前；少阳经，半表半里也，行乎两胁之旁。过此则少阴、太阴、厥阴，其入脏而为里。凡伤寒温病初发，邪在于表，必头疼身热，病属三阳，即于此时急表散之，如冬月即病，宜用辛温、辛热以汗之；春温夏热，宜用辛凉辛寒甘寒以汗之。汗后身凉脉静，无所伤犯，病不复作而愈。

　　如投药濡滞，或病重药轻，不散之于表，致邪热内结，病属三阴，须下乃愈。内虚之人，不胜下药，多致危殆。种种难治，皆失于不早散也。

　　中寒之症，身强口噤，眩运无汗，或自汗者，腠理素虚而阳微也。伤寒发热，中寒不发热，以此为异，盖阳动阴静，阴寒既郁而成热，遂从乎阳，传变不一，靡有定方。

　　不热者，阴邪一定而不移，则不变也。外寒所受皆同，惟里之有火无火，所以为中为伤乃异耳。

　　《医贯》云：阴毒病者，肾本虚寒，或伤冷物，或感寒邪，或汗后亡阳，以致手足指甲皆青，腹中绞痛，四肢逆冷，虚汗恍惚，郑声呕吐，倦怠身痛，六脉沉微，或尺衰寸盛，或沉细而急者，四逆汤、理中汤：无脉者，通脉四逆汤；阴毒，甘草汤；脐中葱熨气海、关元，着艾炙之，乃用温和补气之药，通其内外，以复阳气。若俱不救，死症也，五日内可治，六七日不可治。然阴症而见阴候，人易知之，至于反常，则不易晓，如发热面赤烦躁，揭去衣被，饮冷脉大，误认为阳症，投寒药死者多矣。必须凭脉下药，不问浮沉大小，但指下无力，按至筋骨全无力者，必有伏阴在内，所以逼阳在外，断不可与凉药，所谓阳欲暴脱者，外显假热也。故读伤寒书而不读东垣书，则内伤不明，而杀人多矣。读丹溪书而不读薛氏书，则真阴真阳不明，而杀人亦多矣。东垣曰：邪之所凑，其气必虚。世间内伤者多，外感者间而有之，此一间字，当作五百年间出之间，甚言其无外感也。东垣《脾胃论》与夫《内伤外感辨》，深明饥饱劳逸发热等症，俱是内伤，悉类伤寒，切戒汗下，以为内伤多，外感少，只须温补，不必发散，正气得力，始能推出寒邪。外感多而内伤少，温补中少加发散。以补中益气汤一方为主。加减出入，如内伤兼伤寒者，以本方加麻黄；兼伤风者，本方加桂枝；兼伤暑者，本方加黄连；兼伤湿者，本方加羌活。实万世无穷之利，东垣特发明阳虚发热之一门也。然世间真阴虚而发热者十之六七，亦与伤寒无异，反不及论，何哉？今之人一见发热则曰伤寒，须用发散，发散而毙，则曰先贤之治法已穷，岂知丹溪发明之外，尚有不尽之旨乎？予尝于阴虚发热者，见其人热而亦口渴烦躁，与六味地黄大剂，一服即愈。如见下部恶寒足冷，上部躁极渴甚，或欲饮而反吐，即以六味汤中加肉桂、五味，甚则加附子冷冻饮料，下咽即愈，以此活人多矣。再举伤寒口渴一症言之，邪热入于胃腑，消耗津液故渴，恐胃汁干，急下之以存津液。其次者，但云欲饮水者，不可不与，不可多与，并无治法，纵有治者，徒知以芩、连、枝、柏、麦冬、五味、花粉，甚则石膏、知母以止渴，此皆有形之水，以沃无形之火，徒使与火相争，安能滋肾中之真阴也。若以六味地黄大剂服之，其渴立愈，何至传至少阴，而成燥实坚之症乎？既成燥实坚之症，仲景不得已而以承气汤下之。此权宜之霸术，然谆谆有虚人老弱人之禁，故以大柴胡代之。陶氏以六乙顺气汤代之，岂以二汤为平易乎？代之而愈，所丧亦多矣。况不愈者十之八九哉！当时若多用六味地黄饮子，大剂服之，取效虽缓，其益无穷。况阴虚发热者，小便必少，大便必实，其上症口渴烦躁，与伤寒无异，彼之承气者，不过因亢则害，下之以承真阴之气也。今直探其真阴之源而补之，如亢旱而甘霖一施，土水皆濡，顷刻为清凉世界矣，何不可哉？！况肾水既虚矣，复经一下之后，万无可生之理，慎之，慎之！此赵氏之创论，实探本穷源之学也。

　　按阴盛格阳，阳盛格阴，二症至为难辨，盖阴盛极而格阳于外，外热而内寒，阳盛极而格阴于外，外冷而内热，《经》所谓：“重阴必阳，重阳必阴，重寒则热，重热则寒”是也。当于小便分之，便清者，外虽燥热，而中必寒；便赤者，外虽厥冷，而内必热。再看口中燥润及舌苔浅深，盖舌为心苗，应南方火邪，在表则未生苔，邪入里，津液搏结则生苔，而滑苔白者，丹田有热，胸中有寒，邪在半表半里也。热入渐深，则燥而涩，热聚于胃矣，宜用承气、白虎。若热病口干舌黑，乃肾水行于心火，热益深而病笃矣。然亦有苔黑属寒者，必舌无亡刺，口有津液也。即小便之赤白，口中之润燥，舌苔之滑涩，亦皆因乎津液之荣枯，未足凭以遽断寒热也。故尤宜以脉之有力无力细辨之。总之，医家治者，须随机应变，活泼泼地，不可胶执一方，不可泥滞一药，不必以药治病，惟以药治脉可也。古今气运不同，旧方新病，何能符合？只可读其书，广其义，考其方，得其理，潜心默究，自得其神，即罗氏譬之折旧料而改新房，备必工稳耳。

</div>
    <div class="pagination">
<a href="冯氏锦囊秘录_page76.html">上一页</a><span>...</span><a href="冯氏锦囊秘录_page72.html">72</a><a href="冯氏锦囊秘录_page73.html">73</a><a href="冯氏锦囊秘录_page74.html">74</a><a href="冯氏锦囊秘录_page75.html">75</a><a href="冯氏锦囊秘录_page76.html">76</a><span class="current-page">77</span><a href="冯氏锦囊秘录_page78.html">78</a><a href="冯氏锦囊秘录_page79.html">79</a><a href="冯氏锦囊秘录_page80.html">80</a><a href="冯氏锦囊秘录_page81.html">81</a><a href="冯氏锦囊秘录_page82.html">82</a><span>...</span><a href="冯氏锦囊秘录_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
