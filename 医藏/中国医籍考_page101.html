<!DOCTYPE html>
<html>
<head>
    <meta charset="UTF-8">
    <title>中国医籍考 - 第 101 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 101 页/共 122 页</h1>
    <div class="content">　　沈德潜叶香岩传曰。君名桂。字天士。号香岩先生。自歙迁吴。君少从师受经书。暮归。君考阳生翁授以岐黄学。年十四。翁弃养。君乃从翁门人朱君某。专学为医。朱君即举翁平日所教教之。君闻言即彻其蕴。见出朱君上。因有闻于时。君察脉望色。听声写形。言病之所在。如见五脏 结。治方不执成见。尝云。剂之寒温。视疾之凉热。自刘河间以暑火立论。专用寒凉。东垣论脾胃之火。必务温养。习用参附。丹溪创阴虚火动之论。又偏于寒凉。嗣是宗丹溪者多寒凉。宗东垣者多温养。近之医者。茫无定识。假兼备以幸中。借和平以藏拙。甚至朝用一方。晚易一剂。而无有成见。盖病有见证。有变证。有转证。必灼见其初终转变。胸有成竹。而后施之以方。否则以药治药。实以人试药也。持论如是。以是名著朝野。即下至贩夫竖子。远至邻省外服。无不知有叶天士先生。由其实至而名归也。居家敦伦纪。内外修备。交朋忠信。人以事就商。为剖析成败利钝。如决疾然。洞中 会。以患难相告者。倾橐拯之。无所顾藉。

　　君又不止以医擅名者。殁。年八十。（归愚文钞）

　　四库全书提要曰。临证指南医案十卷。国朝叶桂撰。桂字天士。吴县人。以医术名于近时。然生平无所着述。

　　是编乃门人取其方药治验。分门别类。集为一书。附以论断。未必尽桂本意也。

　　〔种福堂公选良方〕四卷 存杜玉林序曰。华与余家世为姻娅。华君岫云精通岐黄术。常存利济救人之心。孜孜不倦。向慕吴门叶天士先生为当世卢扁。留心觅其医案。约计盈万。分门选刻。共成十卷。名曰临证指南。已遍行海宇矣。壬申岁。又将其续补医案温热论。与平生所集数种经验奇方。付刊以备救急。其愿甚诚。忽于癸秋谢世。其方止刻十之二三。

　　半涂而废。见者咸为惋惜。华君好友岳君廷璋不忍膜视。力劝徽苏义商程叶两君子。授梓完璧。以公同志。一日汉川程君来蜀。出此编丐余作序。予素不知医。且当公务纷拿。军书旁午。竟不暇及。第展阅一过。了然心目。

　　洵为青囊家不可缺之一书。即卢扁复起。亦不能舍是。而别开 奥。倘于乡陬僻壤。证患奇难。一时罕有良医调剂。备此查考。对证用药。立能起死回生。功效匪浅。慎勿以此编易简而忽诸。

　　〔黄氏（宫绣）医学求真录〕十六卷 未见〔医学求真录总论〕五卷 未见四库全书提要曰。医学求真总论五卷。国朝黄宫绣撰。宫绣。宜黄人。是书成于乾隆庚午。据其凡例。称尝着医学求真录十六卷。别钞其篇首总论。勒为五卷。以标明其宗旨。议论亦明白易解。然不无臆说。如论风土不齐。而云西北人不可温补。则未免胶柱而鼓瑟矣。

　　〔徐氏（大椿）医学源流论〕二卷 存自序曰。医。小道也。精义也。重任也。贱工也。古者大人之学。将以治天下国家。使无一夫不被其泽。甚者天地位而万物育。斯学人之极功也。若夫日救一人。月治数病。顾此则失彼。虽数十里之近。不能兼及。况乎不可治者。又非能起死者而使之生。其道不已小乎。虽然古圣人之治病也。通于天地之故。究于性命之原。经络脏腑。气血骨脉。洞然如见。然后察其受病之由。用药以驱除而调剂之。其中自有玄机妙悟。不可得而言喻者。

　　盖与造化相维。其义不亦精乎。道小则有志之士。有所不屑为。义精则无识之徒。有所不能窥也。人之所系。莫大乎生死。王公大人。圣贤豪杰。可以旋转乾坤。而不能保无疾病之患。一有疾病。不得不听之医者。而生杀唯命矣。夫一人系天下之重。而天下所系之人。其命又悬于医者。下而一国一家。所系之人。更无论矣。其任不亦重乎。而独是其人者。又非有爵禄道德之尊。父兄师保之重。既非世之所隆。而其人之自视。亦不过为衣食口腹之计。虽以一介之微。呼之而立至。其业不甚贱乎。任重。则托之者。必得伟人。工贱。则业之者。必无奇士。

　　所以势出于相逢。而道因之易坠也。余少时颇有忠于穷经。而骨肉数人。疾病连年。死亡略尽。于是博览方书。

　　寝食俱废。如是数年。虽无生死肉骨之方。实有寻本溯源之学。九折臂而成医。至今尤信。而窃慨唐宋以来。无儒者为之振兴。视为下业。逡巡失传。至理已失。良法并亡。 焉伤怀。恐自今以往。不复有生人之术。不揣庸妄。用敷厥言。倘有所补。所全者。或不仅一人一世已乎。乾隆丁丑秋七月。洄溪徐大椿书于吴山之半松书屋。

　　四库全书提要曰。医学源流论二卷。国朝徐大椿撰。其大纲凡七。曰经络脏腑。曰脉。曰病。曰药。曰治法。

　　曰书论。曰古今。分子目九十有三。持论多精凿有据。如谓病之名有万。而脉之象不过数十种。是必以望闻问三者参之。又如病同人异之辨。兼证兼病之别。亡阴亡阳之分。病有不愈不死。有虽愈必死。又有药误不即死。药性有今古变迁。内经司天运气之说不可泥。针灸之法失传。其说皆可取。而人参论一篇。涉猎医书论一篇。尤深切着明。至于有欲救俗医之弊。而矫枉过直者。有求胜古今之心。而大言失实者。故其论病。则自岐黄以外。秦越人亦不免诋排。其论方。则自张机金匮要略伤寒论之外。孙思邈刘守真李杲朱震亨皆遭驳诘。于医学中。殆同毛奇龄之说经。然其切中庸医之弊者。不可废也。

　　〔兰台轨范〕八卷 存自序曰。欲治病者。必先识病之名。能识病名。而后求其病之所由生。知其所由生。又当辨其生之因各不同。

　　而病状所由异。然后考其治之之法。一病必有主方。一方必有主药。或病名同。而病因异。或病因同。而病证异。

　　则又各有主方。各有主药。千变万化之中。实有一定不移之法。即或有加减出入。而纪律井然。先圣后圣。其揆一也。自南阳夫子以后。此道渐微。六朝以降。传书绝少。迨唐人外台千金。不过裒集古方。未能原本内经。精通病变。然病名尚能确指。药味犹多精切。自宋以还。无非阴阳气血。寒热补泻。诸肤廓笼统之谈。其一病之主方主药。茫然不晓。亦间有分门立类。先述病原。后讲治法。其议论则杂乱无统。其方药则浮泛不经。已如云中见月。雾里看花。仿佛想象而已。至于近世。则惟记通治之方数首。药名数十种。以治万病。全不知病之各有定名。方之各有法度。药之各有专能。中无定见。随心所忆。姑且一试。动辄误人。余深悯焉。兹书之所由作也。

　　本内经以探其源。次难经及金匮伤寒论。以求其治。其有未备者。则取六朝唐人之方。以广其法。自宋以后诸家。

　　及诸单方异诀。择其义有可推试。多获效者附焉。古圣治病之法。尚可复睹。使学人有所持循。不至彷徨无措。

　　至于推求原本。仍当取内经金匮等全书。潜心体认。而后世之书。亦当穷其流派。掇其精华。摘其缪误。而后此书之精意。自能融会贯通。而心有实获。则变化在我矣。乾隆二十九年四月。洄溪徐灵胎书。

　　四库全书提要曰。兰台轨范八卷。国朝徐大椿撰。大椿持论。以张机所传为主。谓为古之经方。唐人所传。

　　已有合有不合。宋元以后。则弥失古法。故是编所录病论。惟取灵枢。素问难经。金匮要略。伤寒论。隋巢元方病源。唐孙思邈千金方。王焘外台秘要而止。所录诸方。亦多取于诸书。而宋以后方。则采其义有可推试。多获效者。其去取最为谨严。每方之下。多有附注。论配合之旨。与施用之宜。于疑似出入之间。辨别尤悉。较诸家方书。但云主治某证。而不言其所以然者。特为精密。独其天性好奇。颇信服食之说。故所注本草。于久服延年之论，皆无所驳正。而此书所列通治方中。于千金方钟乳粉。和剂局方玉霜丸之类。金石燥烈之药。往往取之。

　　是其过中之一弊。观是书者。亦不可不知其所短焉。

　　〔慎疾 言〕未见徐大椿曰。医学绝传。邪说互出。杀人之祸烈也。故作慎疾 言。（征士洄溪君自序）

　　〔江氏（之兰）医津一筏〕一卷 存四库全书提要曰。国朝江之兰撰。之兰字含微。歙县人。是书凡十四篇。每篇以内经数语为主。而分条疏论于其后。

　　〔汪氏（西颢）疟苑〕未见杭世骏序曰。钱塘汪君西颢荟古今疟病之事为一书。其目有四。曰原病。曰微痊。曰纪事。曰艺文。属杭子序其端。曰。疟之为疾。疾之至奇者也。若 之有期。若潮汐之不爽其信。风暑寒热。以人身为之囊橐。而或者谓有鬼物以凭根据之。一以为颛顼之不才子。一以为宋司马桓魅之二鬼者。生既不得齿于正人。乃其既死之魂魄。

　　能为虐于君子。而狡焉以逞。度亦理之所必无。然其为是说者。盖已历之数千百年之久。避之而得免。吓之而可愈。斯说也。吾疑信参焉，既思凡疾之起。必中有不慎。而后外物得而乘之。疟之病不足以杀人。而责为诸疾之缘起。间日曰 。三日曰 。曰寒。曰温。曰痹。曰牝。传则为疫。伤则为劳。锢则为痞。汪君征前事以为鉴。

　　惩羹吹齑。不亦仁人君子之用心乎。闲尝静观身世之交。何莫不由斯道也。阴阳相搏。寒暑代嬗。剥复通变之几。

　　寓其中矣。一境而甘苦分。一日而忧乐半。一事而荣辱并。间见层出。天若物物俪而配之者焉。砭之以箴铭监史。

　　药之以仁义道德。沃之以诗书礼乐。是尧舜为之量刀圭。而周孔调汤剂也。频如二鬼者。且 乎其辞避。而何厥疾之弗瘳也欤。汪子曰。旨哉言乎。遂书于首简。（道古堂集）

　　〔吴氏（仪洛）成方切用〕十四卷 未见四库全书提要曰。国朝吴仪洛撰。仪洛字遵程。海盐人。此书为其医学述之第四种。取古今成方一千三百余首。本经按证。加以论断。卷首载内经一十二方。第一卷至第十二卷。每卷各有上下。分治气。理血。补养。涩固。表散。涌吐。攻下。消散。和解，表里。祛风。祛寒。消暑。燥湿。润燥。泻火。除痰。杀虫。经带胎产。

　　婴孩。痈疡。眼目。救急。凡二十四门。卷末载勿药元诠七十四条。大旨谓古方不宜今用。故所录皆切于时用之方。凡例于汪桓医方集解。颇有微词。然桓书浅略。亦可无庸掊击也。

　　〔一源必彻〕未见按上见于本草从新序。

　　〔沈氏（金鳌）杂病源流犀烛〕三十卷 存自序曰。极天下能烛幽者。犀之角而已。角何能烛。以犀性之通灵也。犀之神力。全注于角，其通灵之性。

　　亦全聚于角，是以燃之而幽无弗烛也。夫人得天地最秀最灵之气。失其灵者。私汨之耳。私汨其灵。必是非莫辨。

　　矧能烛幽。若是者吾于医有感焉。人之有病。或感七情。或染六淫。皮毛肌肉。经络脏腑。受其邪即成病。而病即发于皮毛肌肉。经络脏腑之间。故曰杂也。杂者。表里易蒙。寒热易混。虚实易淆。阴阳易蔽。纷形错出。似是实非。欲于易蒙易混。易淆易蔽中。确定为勿蒙勿混。勿淆勿蔽之证。非本通灵之性。洞彻精微。安能如犀之无幽弗烛。秦越人视病。洞见人脏腑癖结。能烛幽也。能本通灵之性。以烛乎至幽也。夫医何能尽如秦越人。然切脉辨证。就证合脉。反复推究。从流溯源。纵不能洞见癖结。当必求昭悉于皮毛肌肉经络脏腑之间。成为七情所伤。或为六淫所犯。知其由来。当其变迁。夫而后表里不相蒙。寒热不相混。虚实不相淆。阴阳不相蔽。悉皆通灵之为用也。悉皆通灵之用。原本于性生者也。虽不燃犀。奚翅幽之能烛乎。亦何忧病之纷形。

　　错出于皮毛肌肉经络脏腑间乎。书既成。因名之曰杂病源流犀烛。乾隆癸巳清明前一日。锡山沈金鳌芊绿氏自书。

　　沈氏尊生书总序曰。予自弱冠时。读左国史汉。一人一事。必究其详。知扁鹊仓公辈。皆医之神者。其所以能神处务。切求而根据之。遂搜阅古人方书。如灵枢素问等帙。古奥质实。直追汉魏。可与史汉参论笔法。乃益爱读焉。嗣是而后。积数十年。稽古之功。往往兼习不废。得遍悉仲景以下诸名家。或论伤寒。或言杂病。或明脉法。或详药性。分门别户。各有师承。正如诸子百家。流派不一。而汇归于是。未尝北辙南辕。甚哉医之道。

　　大而深也。盖医系人之生死。凡治一证。构一方。用一药。在立法着书者。非要于至精至当。则遗误后世。被其害者必多。在读书用法者。非审乎至精至当。则冒昧从事。被其害者更多。又况古人之书。或议证而无方。或存方而略证。或阐脉而遗药。或论药而置脉。神明变化。每纷见杂出于残编剩简中。医者以庸陋之姿。胶执之见。

　　贪鄙之心。相与从事。甚且读书。而不通其义。虽浅近之语。亦谬解讹传。吾见其治一病。必杀一人。即或有时偶中。侥幸得生。在医者并不知其所以然。犹张目大言。自据其功。以为非我莫治。不亦可愧之甚矣乎。吾愧之。吾又悯之。因统会平日所读方书。研审其意理。或采前人之语。或抒一己之见。参互考订。辑为脉象统类一卷。诸脉主病诗一卷。杂病源流犀烛三十卷。伤寒论纲目十八卷。妇科玉尺六卷。幼科释谜六卷。要药分剂十卷。

　　共七种。计共七十二卷。总名之曰沈氏尊生书。盖以人之生至重。必知其重。而有以尊之。庶不至草菅人命也。

　　系以沈氏者。以是书之作。实由予悯人生命。思有以尊之而成。故不妨直任为己书也。虽然。沈氏尊人之生。而成是书。亦沈氏自藏之。自阅之而已。何敢表示于人。自诩为着述也哉。特书以志意。

　　〔吴氏（道源）痢证汇参〕未见吴道源曰。余幼殚精举业。亦究心岐黄。缘历试不遇。遂以方药应世。数十年来。穷源竟委。上采前贤之着述。旁绿时人之议论。成痢证汇参一书。（女科切要序）

　　〔董氏（西园）医级〕十卷 存自序曰。尝闻宣圣云。不登东山。不知鲁国之仅一片壤。不登泰山。不知天下之同一寰辙。此固圣门喻道之高远。医理亦无不然。轩岐之道尚矣。灵素遗文。由阴阳消长之理。以明四时六气之有余不及。推五行之运。以合声色臭味之生克制化。其于象藏之刚柔。情气之从乘。发病之因由。病机之顺逆。莫不灿然具备。其理一而其象纷繁。其辙同而其变不测。苟得一以自足。浅尝而妄试。其不误人者鲜矣。夫学问之道。不外行远登高之义。

　　进一步有一步之优游。历一级有一级之凭眺。登峰造极之见。不能躐等而几也。张李刘朱。其卓卓表着者也。四家虽各自成家。亦各由级而诣其极。而始得羽翼轩岐。指南后学。他如越人淳于。及张氏葛氏喻氏王氏薛氏辈。

　　奚啻数十家。莫不各有发明。昭兹来学。是亦皆走趋之级也。第编缃充栋。立言未尝不备。每苦泛滥汪洋。童年习之者。皓首而不得其传。此由不能循级以登。致多歧亡羊。而无可把握。以故求道之士。畏其艰于诵读。恒欲得一家宗之。夫精微广大之蕴。岂一家之学所可竟耶。余因荟萃群书。摘其要领。编章约句。

　　推原辨证。即就证约方。首集经典明论。以示必需之要。次及伤寒。以明传变之机。再详杂病女科。以备治法。

　　凡各证之后。申明治疗大法。诸义备详。方药三卷。脉诀一章。并附无问录臆见一篇。冀为后学启蒙之阶级。聊取简要易明之意。非敢以尺寸之守。漫附于著作之林也。第由是而几之。其于高远。或庶几矣。钱塘董西园魏如谨书。

　　〔无问录〕一卷 存〔孙氏（从添）石芝医话〕未见唐大烈曰。孙庆增。名从添。号石芝。常熟人。迁居郡城葑溪。年七十六岁。殁于乾隆丁亥。所遗石芝医话。

　　（吴医汇讲）

</div>
    <div class="pagination">
<a href="中国医籍考_page100.html">上一页</a><span>...</span><a href="中国医籍考_page96.html">96</a><a href="中国医籍考_page97.html">97</a><a href="中国医籍考_page98.html">98</a><a href="中国医籍考_page99.html">99</a><a href="中国医籍考_page100.html">100</a><span class="current-page">101</span><a href="中国医籍考_page102.html">102</a><a href="中国医籍考_page103.html">103</a><a href="中国医籍考_page104.html">104</a><a href="中国医籍考_page105.html">105</a><a href="中国医籍考_page106.html">106</a><span>...</span><a href="中国医籍考_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
