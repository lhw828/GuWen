<!DOCTYPE html>
<html>
<head>
    <meta charset="UTF-8">
    <title>医碥 - 第 17 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医碥 - 第 17 页/共 101 页</h1>
    <div class="content">　　渴者，盖皮水亦有浅深之分，深而近里，亦足以抑遏阳气，不化津液，故渴也。）皮水为病，四肢肿，水气在皮肤中，防己茯苓汤主之。里水，（当根据《金鉴》作皮水。）越婢加术汤主之，甘草麻黄汤亦主之。

　　正水，（肾脏之水自盛也。）其腹如鼓，脉沉迟，喘。（水泛于上，故喘。）

　　石水，脉沉，腹满不喘。（阴盛结于少腹，如石之下沉也。惟其下沉不上干，故不喘。）

　　黄汗，（汗出沾衣，如黄柏汁。湿土为热所蒸，故色黄如此。）脉沉迟，身发热，（湿滞阳气不行，故郁而成热。）胸满，四肢头面肿，不愈，必致痈脓。（湿热久而愈盛，气血被其壅塞，而成痈脓。）

　　身肿而冷，状如周痹，胸中塞，不能食，（湿滞也。）反聚痛，（热为寒湿所郁，相攻击，故聚痛。聚，结也。）暮躁不得眠，（暮则寒湿愈盛，热愈郁，故躁不得卧。）此为黄汗。黄汗身体肿，发热汗出而渴，状如风水，（皆面目浮肿也。）脉自沉。以汗出入水中浴，水从汗孔入得之。（水寒，遏郁汗液于肌内，为热所蒸而成黄汗。然汗出浴水，亦举隅之论耳，当推展之。）黄 芍药桂枝苦酒（即醋）汤主之。（《金鉴》谓桂枝散邪，黄 固卫，白芍、苦酒止汗以摄营气，营卫调和自愈。愚按此方无清热去湿之品，徒取固敛，得无壅乎？此方恐是错简，终不可用。）

　　按：风水、皮水，皆水之在表者，以感风受湿为别，故有恶风与不恶风之分。

　　正水、石水，皆水之在里者，以上浮下沉为别，故有喘与不喘之异。黄汗，虽状如风水，而风水脉不沉，汗不黄，自不同也。（黄汗当参黄胆门。）又按：正水，水之上浮者，必干肺，故喘。然肺自有水病，故《金匮》谓，痛在骨节，咳而喘，不渴者，此为肺胀。（本文作脾胀，今从《金鉴》改之。）其状如肿，（似肿非肿，盖肺胀于中，未形于外也。）发汗则愈。

　　（越婢加术汤。）又谓肺水，其身肿，（皮肤浮肿。）小便难，（肺气为水所壅，不能通调水道，下输膀胱。）时时鸭溏（水粪相杂也。肺合大肠，水趋之。）是也。又按：石水，水之下沉者，即《金匮》所谓，肾水者，腹大脐肿腰痛，不得溺，阴肿，（阴肿，旧在心水下，今从《金鉴》移此。）阴下湿如牛鼻上汗，其足逆冷，面反瘦，（言不若他水之面目浮肿也）是也。又《金匮》谓肝水者，其腹大，不能自转侧，胁下腹痛，时时津液微生，小便续通，（水气上逆下降，故津液有时生，小便有时通。盖肝喜冲逆，主疏泄，气得上下时通也。）心水者，身重少气，（即短气。）

　　不得卧，烦而躁。脾水者，腹大，四肢苦重，津液不生，（脾湿，谷气不运不升，故津液不生。）

　　但苦少气，则小便难。（气弱不化。）是各脏皆有水也。（水在肝部，则名肝水，随所在而名之。）

　　外水。腰以下肿，当利小便。（宜用贴脐等法。巴豆去油四钱，水银粉二钱，硫黄一钱，研匀成饼，先用新绵一片布脐上，内饼，外用帛缚时许，泻下恶水三、五次，去药，白粥补住。弱者隔日取一次，一饼可救三、五人。一法，鲜赤商陆根捣贴，帛缚定，水自小便出。一法，田螺四个，大蒜五个，车前子末三钱，研成饼，贴定帛缚，少时尿利则愈。或内服沉香琥珀丸，即苦葶苈子、郁李仁、防己、沉香、陈皮、琥珀、杏仁、苏子、赤茯苓、泽泻、麝香也。）腰以上肿，当发汗。（越婢汤加苍术。）喘急不得卧者，苏子、葶苈等分，枣肉丸。四肢肿，宜五皮饮。（五皮饮，不论阴阳水，俱可先用。或除湿汤加木瓜、腹皮。如未效，四磨饮兼吞桂黄丸，仍用赤小豆粥佐之。）感湿者，腰以下肿尤甚，五苓散（见伤湿）吞木瓜丸，（见中风。）

　　间进除湿汤（见中湿）加木瓜、腹皮、莱菔子（炒）。惟面与足肿，早则面甚，晚则足甚者，风水也。（风上行则面肿，盖湿气非风不能上面也。湿下坠则足肿。）视大便之硬溏，别其证之阴阳，除湿汤（见中湿）加木瓜、腹皮、白芷可通用。或以苏子降气汤（见气）、除湿汤各半贴煎服。

　　（单面肿，则独用苏子降气汤，单足肿，则用除湿汤。）内水。腹大，小便不利，脉沉甚，可下之。

　　（十枣汤、 川散、神佑丸、禹功散、舟车丸之类。盖水可从小便利，亦可从大便泄也。）病轻者，枳实白术汤。（白术补土，枳实破坚。张元素治痞，变此汤为丸，以彼属食积所伤，故用丸以消磨之，此水饮所作，故用汤以荡涤之。）水胀，冬瓜宜长吃。鲤鱼重一斤以上者，煮取汁，和冬瓜、葱白作羹食之。青头鸭或白鸭，去肠杂，细切，和米煮粥，空腹食之。老鸭（十年者佳）杀取血，俟凝，银簪划片，烧酒热泡食之。鸭身去毛杂，烧酒顿烂，空心食，俱不着盐。服后小便利，肿立消，忌盐三年。水肿外散内利，峻剂疏凿饮子，和剂茯苓导水汤。《医贯》胃虚不能制水者，以补土为主，补中益气汤、六君子汤等。（二方并见气。实脾饮亦可。）

　　脾气旺则水自行，不必加行气利水之品。若肾火虚，三焦之气化不行，关门不利，水聚不出，惟济生肾气丸（见虚损）最验。若肾水虚，火炎，水从火溢，上积于肺，喘不能卧，腹大脐肿，腰痛，两足先肿，小水短涩，面赤或肿，口渴，大便反燥，六味（见虚损）

　　加麦冬、五味、牛膝、车前，（以上论水肿。）

　　气胀，又名鼓胀，以其外虽坚满，中空无物，（止气作胀耳。）有似乎鼓也。若兼中实有物，（食痰虫血之类。）盘踞脏腑，如木之藏蠹，如皿之聚虫，则又名蛊胀。（又有中毒而腹胀者，曰蛊毒。）鼓，脉必浮革，蛊，脉必牢实。治蛊如大黄、芒硝、牵牛、槟榔、三棱，蓬术俱可用，一味地栗干最妙。气实作胀，宜浓朴等以破滞。气虚中满，宜补气，加芍药等以收其散涣。更分寒热，虚而寒者，寒胀中满，分消汤；虚而热者，热胀中满，分消丸。七情胀，五膈宽中散（见反胃）、木香流气饮、沉香降气汤。（并见气。）

　　大怒而胀，分心气饮。忧思过度而胀，紫苏子汤。大病后浮肿，白术三钱，参、各一钱半，白茯二钱，陈皮、半夏曲、白芍、木香各一钱，炙草、大腹皮各五分，姜、枣煎。久泻后胀者，六君子（见气）加白蔻、苏梗、当归，服后胀益甚，勿疑，久自效。因气而成水肿，分气香苏饮。老人虚寒胀，浓朴、炮附、木香。

　　因饮食所伤者气必滞，胸满嗳气，消导宽中汤。失饥伤饱，痞闷停酸，早食暮不能食，（早晨阳气长，谷易消，暮则阳气微，谷难化也。）大异香散。蓄血作胀，腹皮上见青紫筋，脉芤涩，妇人多有此，先以桃仁承气汤，势重者抵当汤下之，或代抵当丸。（并见血。）虚人不可下者，且以当归活血散调治。血胀多有烦躁，漱水不咽，迷忘如狂，痛闷喘急，大便黑，小便利，虚汗（气为血郁，热蒸成汗。）厥逆等证，人参归芎汤。痰能滞气，勿谓不能作胀，故古人治气为痰郁作胀，加味枳术汤。气水血三者，病常相因，有先病气滞而后血结者，（如妇人先病气郁，后致月经不行者是也。）有病血结而后气滞者，（如妇人先病月经不通，致气滞胀满是也。）有先病水肿而血随败者，（水积日久，渗透经络，灌入隧道，血亦化水。）有先病血结而水随蓄者，（血结则气滞，而热蒸成水，妇人月经不利，化水肿胀，皮肉赤纹，椒仁丸、人参大黄汤。）须求其本而治之。积聚相攻，疼胀，初用七气消聚散，日久弱者，参术健脾汤，少佐消导药。虫聚作胀，治法详虫门。（以上论气胀。食血痰虫积聚，虽非因气滞使然，亦必因此滞气，并以理气为主，故皆属之气也。）

　　脏腑外，胸腹中，邪充塞，则胸腹胀矣。经络营卫，气无不到，则血脉皮肤，无不胀矣。（故有脉、肤胀之名。脉胀者，筋起，络色变。木香流气饮治肤胀，加抚芎、姜黄治脉胀。）而欲知为何部之邪，则先胀处，与胀甚处是也。（脾胃受邪，则先从胃脘痞塞起。又属脾胃者，则饮食少，属他脏腑者，则饮食如常。又胀在皮肤、经脉者，饮食亦如常，在肠胃间者，则饮食少。皆宜细察。）更须分虚实，其脏腑之气本盛，被邪填塞不行者为实；气本不足，因邪所壅者为虚。（虚中亦有挟实，以其邪为食痰血湿等有形之物也。）实者驱之，虚者补之，寒者热之，热者寒之，结者散之，留者行之。邪从外入内而盛于中者，先治其外而后调其中。阴从下逆上而盛于中者，先抑之而调其中。阳从上降而盛于中者，先举之而调其中。手足不肿，独腹胀，谓之单腹胀，俗名蜘蛛蛊，难治。（以病全聚于脏腑，不分散于四肢也。实者浓朴散，虚者调中健脾丸。）服药后手足肿，病自内达外也，不久愈。若从手足肿至腹，为从外入内，难治。男自下而上，（男阳盛，邪不易犯。今乃以渐上犯，则邪盛阳虚可知。）女自上而下，（女阴盛，邪不易侵。今亦以渐下侵，则邪盛阴虚可知。）皆难治。（男止下肿，女止上肿，皆不足虑，不在难治之例。譬如草寇窃发，原易扑灭，若直逼京师重地，乃可危耳。）

　　子和治一妇，水肿，四肢不举，令以草贮布囊，高支两足而卧，乃服上涌汗下泄泻之药，自腰以上水觉下行，自足跗以上水觉上行，会于脐下，泄泻而出，病大减。此法宜知，胜于升提也。

　　诊法：内水脉沉，外水脉浮，气胀浮沉无定，（气时外行，时内聚故也。）总以有神（和缓有力也。）为佳，最忌弦细微弱。

　　水肿鼓胀死证。腹胀身热（阳盛也）而失血，（则阴亡矣。）四末清（冷也）脱，（瘦也，阴盛可知。）泻数行，（中亦脱矣。）肿先四肢后入腹，（见前。）利旋肿满，（服下利之药，而旋消旋胀。）

　　腹筋青，（青胀高起。）唇黑，（肝伤。）脐突，（脾伤。）阴囊腐，（肾伤。）缺盆、脊背、足心平，（缺盆平心伤，背平肺伤，足平肾伤。）掌肿无纹，（心伤。）脉虚涩，（虚涩为血气败。）肿胀逢之总可惊。

　　卷之三·杂症

　　黄胆

　　病由湿热蒸发，如罨曲相似，遍身头目爪甲皆黄，小便黄赤不利，（有色如姜黄者。）

　　有外感郁热与素有之湿相蒸，或外感于湿与素有之热相蒸，而发黄者，宜从汗解，详《伤寒论》。有内生之湿热相蒸者，在上则吐之，在下则下之，利之。然有阳黄阴黄之分，盖热胜则为阳黄，湿胜而寒则为阴黄，不可概用寒药。内因有由于停食者，仲景所谓谷疸，寒热不食，（言其人先有寒热之病，则胃不和，故不能食也。）食即头眩，（强食不化，浊气上升使然。）心胸不安，久之发黄，（食郁成热，蒸湿而发。）茵陈蒿汤主之。又谓，谷气不消，胃中苦浊，浊气下流，小便不通，（湿热瘀矣。）身体尽黄是也，（《内经》谓：已食而饥者胃疸，乃热盛湿少，故能消谷，乃胃热非食滞也，与此不同。）此阳黄也。又谓，阳明病脉迟，（胃寒。）食难用饱，饱则发烦，（饱则不消而烦。）头眩，小便难，此欲作谷疸，（始虽寒，久亦成郁热。）虽下之，腹满如故，以脉迟故也，（详《伤寒论》·《阳明篇》中。）此阴黄也。有因于酒者，酒性热而质湿，湿热内瘀，多发黄，仲景所谓鼻燥心中热，脉浮欲吐者，吐之愈。（病属上焦。）又谓，心中懊 或热痛，不能食，栀子大黄汤主之。（病在中焦。）又谓，或无热，（无外热也，观或字知有外热者矣。）谵语，小腹满，脉沉者下之。（病在下焦。）又谓，酒疸下之，久久为黑疸，（病在上焦者应吐，若误下则伤其血分，故血败而见黑色。）目青面黑，（举面目以该周身也。）

　　心中如淡蒜状，（辛味刺心。）大便黑，（瘀血之色。）皮肤爪之不仁（血痹于皮肤也。）是也。有由于房劳者，致肾水虚，相火炎，不特蒸湿成黄，并瘀血变黑，仲景所谓黄家日晡发热，（湿属脾土，故热发日晡所。）而反恶寒，（伤寒阳明证发热者必不恶寒，乃湿与热瘀痹于内，表阳不宣，故恶寒也。此乃辨证之法。）此为女劳得之。膀胱急，少腹满，身尽黄，额上黑，（额最高，火气之所熏故黑。）

　　足下热，因作黑疸。（先则额黑，后则周身皆黑。）其腹胀如水状，大便必黑，时溏，此女劳病，非水也，腹满者，难治，（脾肾皆病矣，故难治。）消石矾石散主之。（消石咸寒除热，矾石除痼热在骨髓，大麦粥调服，恐伤胃也，然此方难用。）又谓，额上黑，微汗出，（湿欲外泄。）手足中热，薄暮即发，（阴热故暮发。）膀胱急，（血瘀急痛。）小便自利，（可知膀胱之急乃由血瘀。）曰女劳疸是也。

　　其余所因尚多，而古人止分谷疸、酒疸、女劳疸，及总名之黄胆，与五水中之黄汗（详水肿篇。）为五，然不必泥，当推展之。仲景谓疸而渴者难治，（热盛。）不渴易治。发于阴部，其人必呕，（阴者里也，里气逆故呕。）发于阳部，（表也。）其人振寒而热。（湿胜则寒，热胜则热。）

　　又谓，腹满舌痿，（湿痰壅塞舌本之筋，不得转掉也。或曰舌当作身，湿热伤筋故痿。）躁不得睡。又谓，诸黄胆，但利其小便，茵陈五苓散主之；脉浮当汗解，桂枝加黄 汤主之。（此方不可轻用。）又谓肚热，热在里，当下之。又谓腹满，小便不利而赤，自汗出，为表和里实，当下之，大黄消石丸，此皆言阳黄也。又谓，小便色不变，欲自利，腹满而喘，（此为寒气痞满，浮热上壅。）不可除热，除热必哕，（干呕也，虚阳为寒所闭，上哕而有声。）小半夏汤主之，（散寒降逆。）此言阴黄也。阴黄小便清白，大便不实，喜静能卧，脉迟弱无力，身冷自汗，当以虚寒治之。仲景所谓男子黄，小便自利，与小建中汤。（见劳倦。）王海藏谓，中州寒生黄，用大小建中，（见劳倦。）不必茵陈，皆气虚之阴黄也。（气虚则脾不运，久瘀于里，则脾败而色外见，故黄，其黄色必淡。）戴复庵谓，失血后多面黄，或遍身黄，（但不及耳目。）

　　血不荣也，如竹木春夏叶润则绿，至秋则干黄，宜养荣汤、（见虚损。）十全大补汤，（见虚损。）妨食者，四君子（见气。）加黄 、扁豆。此血虚之阴黄也。（此为干黄，小便利，四肢不沉重也。）以上所论黄胆证，《准绳》谓是暴病，（言其黄骤然而见也。）故仲景以十八日为期。

　　（仲景谓治之十日以上瘥，反剧者难治。十八日乃脾土寄旺于四季之期，十者土之成数，逾十日不瘥，则旺气就衰，故难愈也。然可不泥。）另有一种病黄者，（其黄以渐见，久而不愈者。）名食劳疳黄，（或由食积，或由劳倦，或由疳积所致，或名黄胖，胖者，肿也。）大小温中丸、枣矾丸、暖中丸。上前三方，以针砂、醋之类伐肝，以术、米之类助脾，后一方以矾醋之酸泻肝，（湿热蒸而发胖，如馒头蒸而起发，矾醋收敛，使之瘦缩，凡收敛即属伐肝。）以枣肉之甘补脾，虚人佐以补剂。按此即今人所谓黄肿，与黄胆分别处在肿而色带白，眼目如故，不如黄胆之眼目皆黄，（湿盛则但黄而不亮，热盛则鲜明如橘子，干黄则枯槁不润。盖色润者属水，色光者属火。若色如烟熏，黄黑晦滞，枯槁无光，为危证。旧说湿胜如熏黄黑晦，存参。按黑晦即不亮也，然未必枯，若并不润，则是瘀败之死水，难治矣。）

　　而不带白，且无肿状，似不必以暴渐分。又黄肿多有虫与食积，有虫必吐黄水，毛发皆直，或好食生米茶叶之类，用使君子、槟榔、川练、雷丸之类。食积则用消食药，剂中不可无针砂，消积平肝，其功最速，治法亦与黄胆有别也。又有温疫发黄，详温疫门。又有瘀血发黄，身热小便利，大便黑，脉涩，桃仁承气汤（见血），下尽黑物愈。又有身不黄，独目黄者，《经》云：风气自阳明入胃，循脉而上至目 ，其人肥，风气不得外泄，则为热中而目黄。青龙散主之。（按此亦举隅之论耳。）

　　治法：丹溪谓，五疸不必细分，概以湿热治之。养胃化疸汤：茵陈、苍术、木通、泽泻、猪苓、山栀、白茯苓、薏苡仁。食滞加神曲、山楂、麦芽。酒疸加苜蓿、葛根。女劳疸加当归、红花活血。有神验方：黄蜡、香油摊膏，长六寸，箸头卷，湿面二指浓，大如掌，中以指穿一孔，对脐贴，将膏卷入孔，燃火熏，最久者九条立愈。谷疸，红丸子（见伤饮食）、《宝鉴》茵陈栀子汤、谷疸丸。酒疸，栀子大黄汤、葛根煎汤，或栀子仁煎汤调五苓散，（见伤湿。）或生料五苓散加干葛一钱，或葛花解酲汤。（见伤饮食。）酒疸变成腹胀，渐至面目周身俱肿，霍脾饮加木香、麦芽各五分。

　　女劳疸，加味四君子汤、（大便不健者宜。）滑石散、（小便不利者宜。）肾疸汤。病后脾气虚而黄者，异功散（见气）加黄 、扁豆各一钱。黑疸多危，急用土瓜根一斤，捣碎，绞汁六合，顿服，当有黄水从小便出再服之。目黄不除，瓜蒂散（见伤饮食）搐鼻取黄水。

　　卷之三·杂症

　　消渴（此为渴而且消之证，其寻常止患渴者附后）

　　河间谓：由水虚火炎，燥热之甚，故渴而饮水多。子和亦谓：心火太盛，津液耗涸，在上则为膈消，甚则消及肺脏；在中则为肠胃之消，甚则消及脾脏；在下则为膏液之消，甚则消及肾脏；在外则为肌肉之消，甚则消及筋骨；四脏皆消，则心自焚而死矣。治此者，但调之而不下，则小濡小润，固不能杀炎上之势；下之而不调，亦终不能沃膈膜之干；下之调之，而下减滋味，戒嗜欲，节喜怒，亦病已而复作。证分上中下，皆从火断之。

　　上消者，大渴饮多，甚者舌亦赤裂，《经》谓心移热于肺，传为膈消者是也。

　　二便如常，知其燥在上焦，白虎加人参汤（见发热）主之。小便少者，乃热消烁其水也，（此消之一义也。）亦用前汤加生津滋燥之药，如花粉、北味、麦冬、干葛之属。若小便不利者，（不利非少也，盖有水而不利耳。）前汤合五苓散。（见伤湿。）子和谓：恐变为水肿者是也。

　　若小便利者，所谓饮多溲亦多也，（详见下文。）前汤加辛润之品，以开通腠理可也。上消大概心火盛，黄连一味煎汤，候冷，遇渴烦饮，久而自愈。若用心过度致此者，黄六一汤加莲肉、远志各一钱，吞玄兔丹，仍以大麦煎汤，间下灵砂丸。糯谷炒爆、桑根白皮等份，每服一两，水煎，渴即饮之，使水谷之气上蒸于肺，化为津液，此金生水之义，二物皆肺药，又淡渗，故取之。缲丝汤，能引清气上朝于口，又蚕与马同属午火，心也。作茧成蛹，退藏之义，故能抑心火而止渴也。治上者剂宜小而服宜频。东垣谓消渴，未传能食者，必发脑疽背疮；不能食者，必传中满鼓胀。

　　盖能食者为实火，火盛则血壅于经络，故生疽疮。（痛甚而不溃，或溃出赤水。）不能食者为虚寒，虚寒则气不运，故胀满。而所以致虚寒者何？曰：以寒治热，固如绳墨之不能废。然脏腑有远近，心肺位近，宜制小其服，肝肾位远，宜制大其服，使之适至病所而止。否则或过或不及，皆为诛罚无过。如上消而制大，则速过病所，而寒其中下焦，因致胀满之病，所谓上热未除，中寒复起也。是以处方宜审，故曰心肺之药，莫厌烦而少。

　　中消者，善食而瘦，（热能消谷也，此消之一义也。瘦，热灼肌肉消削也，此消之有一义也。）渴，自汗，大便硬，小便频数、黄赤，是胃热盛。叔和所谓口干饮水，多食饥虚，成消中者是也。（子和释《经》，二阳之病发心脾，男子少精，女子不月，其传为风消。谓二阳乃胃与大肠病热，心受之则血不流，故女子不月；脾受之则味不化，故男子少精。风火消涸肠胃，此肠胃之消也。）调胃承气汤，（见大便不通。）或三黄丸，（见发热。）生地、白莲藕各自然汁，牛乳各一斤，熬膏，和黄连末一斤，丸如桐子大，白汤下三五十丸，日十服。黄连猪肚丸、清凉饮子。（见伤燥。）

　　下消者，烦渴引饮，小便如膏，面色黧黑，耳叶焦枯，两腿消瘦，此肾热也，又名肾消，六味地黄丸（见虚损。）主之。多因色欲过度，服金石药，肾水涸竭，虚阳上炎，不交精出，小便淋浊，阳道常坚，古谓之强中也。

　　按三消，在河间、子和以为热证。而《金匮》谓消渴，小便反多，饮一斗溲一斗，肾气丸主之。又《内经》谓心移寒于肺，为肺消，饮一溲二者死，不治。是三消固有寒证乎？曰：此虽亦名消渴，而实不当以消渴名者也。盖《金匮》所言，乃因其人命门火衰，不能蒸动肾水与脾胃中谷气，以上达于肺，故上焦失润而渴。其所饮之水，未经火化，直下膀胱，故饮一溲一，其味不咸，肾气丸。（即八味丸。）用附、桂以壮其命门之火，如釜底加薪，则水谷之气上腾，蒸为润泽也。然此证止因水不上滋而渴，非如盛火之焚灼，则其渴不甚，饮亦必不多，（其谓饮一斗溲一斗者，乃合算之词，非言每饮必一斗也。）其与热证之大渴引饮不止者，安得无殊哉？肾热则小便如膏，肾寒则小便清白，又自有辨也。至若《内经》所言，心火衰微，反为水冷金寒之化，不特所饮之水无气以化，且并身中之津液，亦无气提摄，相并下趋，而成饮一溲二之证，则肺气之消索已甚，尚何大渴大饮之有？此皆不当名消渴，致后人泾渭不分，动手即从温补，热证逢之，不死何待？此河间、子和二公所谓大声疾呼，而痛诋其非也。

　　河间谓：饮多而小便多者，非虚寒无火，不能制水，乃燥热太甚，肠胃三焦之腠理怫郁结滞，致密壅塞，水液不能渗泄于外，（如水沃石，过而不留。）故溲多也。（此消之又一义也。）

　　当除其燥热，济津液之衰，使道路散而不结，气血利而不涩。（即前所谓以辛润之品，开通腠理也。）又谓常有阳极似阴者，下部觉冷，两足如冰，乃心火不降，宜寒药下之三五次，则火降水升，寒化自退，其言可谓名通。子和谓：心为阳火，先受寒邪，火郁伤肺，火与寒皆来乘肺，肺外为寒所薄，阳气不得泄，内为火所燥，故皮肤消索，溲溺与积湿频并，饮一溲二。膈消不为寒所薄，阳得宣散，故可治。肺消为寒所薄，阳气自溃于中，故不治，亦一说也。

　　三消通治：好黄连治净为末，冬瓜自然汁和成饼，阴干，再为末再和，如是者七次，仍用冬瓜汁丸，桐子大，每服三十丸，大麦仁汤入冬瓜汁送下。寻常渴，一服效。小便既多，大便必秘，宜常服四物汤（见血）调之。糯米泔折二，亦可冷进。三消久而小便不臭，反作甜气，在溺桶中涌沸，其病为重。更有如猪脂浮在溺面，如烛泪溅在桶边，此精竭也，难治。水在天地与人身，皆有甘有咸，甘者生气，咸者死气。小便死水也，本咸而反甘，是生气泄也，脾胃之生气下陷矣。（参汗门脱汗味淡更明。）三消久之精血亏，或目无所见，或手足偏废如中风，须滋生精血。愈后须防发痈疽，黄 六一汤下忍冬丸。末传鼓胀水气，五皮饮（见肿胀）送济生肾气丸。（见虚损。）

</div>
    <div class="pagination">
<a href="医碥_page16.html">上一页</a><span>...</span><a href="医碥_page12.html">12</a><a href="医碥_page13.html">13</a><a href="医碥_page14.html">14</a><a href="医碥_page15.html">15</a><a href="医碥_page16.html">16</a><span class="current-page">17</span><a href="医碥_page18.html">18</a><a href="医碥_page19.html">19</a><a href="医碥_page20.html">20</a><a href="医碥_page21.html">21</a><a href="医碥_page22.html">22</a><span>...</span><a href="医碥_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
