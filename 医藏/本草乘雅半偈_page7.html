<!DOCTYPE html>
<html>
<head>
    <meta charset="UTF-8">
    <title>本草乘雅半偈 - 第 7 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草乘雅半偈 - 第 7 页/共 64 页</h1>
    <div class="content">　　（本经上品）【气味】甘温，无毒。

　　【主治】主大风，头眩痛恶风，风邪目盲无所见，风行周身，骨节疼痹，烦满。久服轻身。

　　【核】曰：出齐州龙山者最胜，青、兖、淄州者亦佳。二月生芽，红紫色，作茹柔嫩爽口。三月茎叶转青，茎深叶淡，似青蒿而短小。五月开花，似莳萝花而色白，攒簇作房，似胡荽子而稍大。九月采根，似葵根而黄色。一种石防风，生山石间，叶青花白，根似蒿根而粗丑。修治，去叉头叉尾，及枯黑者。叉头令人发狂，叉尾发人痼疾也。制黄 。畏萆 。

　　杀附子毒。恶藜芦、白敛、干姜、芫花。得葱白，能行周身；得泽泻、 本，能疗风；得当归、芍药、阳起石、禹余粮，疗妇人子藏风。

　　先人云：四大中风力最胜，执持世界，罅无不入。设人身腠理疏泄，则生气有所不卫，风斯入焉。故欲防御障蔽者，匪通天之生气勿克也。防风黄中通理，鼓水谷之精，以防贼风之来，命名者以此。又云：身本四大合成，以动摇为风，则凡身中宜动处不动，即是风大不及，宜动处太动，即是风大太过。防风甘温辛发，中通濡润，匀而平之。无过不及，此防风功用。又云，卫我用我，匀气以芳。

　　曰：动摇飘拉，风木之本性也。土失留碍，致风木变眚，亦有风木变眚，致土失留碍者。如风在头则掉眩，在目则瞀盲，在骨节则疼烦。而疼烦、瞀盲、掉眩，政风木动摇飘拉之性耳。风行周身，亦善行数变之用也。臭味甘芳，黄中通理，敦九土之精，以防八风之侮。彼以巽入，我以艮止，在土转而为吐生，在木不得不转为戴土而出矣。

　　（功能敦土德用，以防风木之相乘，设风木已乘土大，宁不戴负地土而出，然则驱风木之外侮，即所以行土大之德用，以土大失体与用，乃致风木之相乘耳。释名云：上者，吐也，能（生气通天论，指卫气曰生气，又喻卫气曰阳气，若天与日，失其所，则折寿而不彰，此寿命之本也。

　　防风质黄，具中土之色。甘温，专中土之味。盖土德惟馨，芳香充达，拒诸邪臭，故头目身首有风，尚未入脏者，能从中拒撤之。若防己，则苦辛主泄，治证亦不相同。防风如任德以御外侮之寇，防己如借权以清君侧之奸。然因名思义，其曰防己，固为可以自卫，亦并此本身是应防之物。盖治世之能臣，乱世之奸雄也。故本经一入上品，一入中品。

　　惟得土升阳之气，能化土重滞之形，风大持土，视大地如鸿毛，身轻以此。）

　　第二帙

　　沙参

　　（本经上品）【气味】苦，微寒，无毒。

　　【主治】主血结，惊气，除寒热，补中，益肺气。

　　【核】曰：出淄、齐、潞、随、江、淮、荆、湖州郡沙碛中。二月生苗，初生如小葵叶，圆扁不光。八、九月抽茎，茎端叶尖长，如枸杞，边有细齿。叶间开小花五出，色紫，长如铃铎，结实如冬青，实中有细子。霜后苗枯，根长尺许，若黄土地中者，根则短小。根茎俱有白汁如乳，故一名羊乳、羊婆奶。根干时，宛似人参，中黄外白，世所用者皆伪，不知为何许物，食之反损肺气。恶防己，反藜芦。

　　先人云：色白而乳，肺金之津液药也。故又得知母志取苦心之名。

　　曰：乐树沙碛而气疏，质本秋成而性洁。参容平之金令，转炎敲为清肃者也。故可汰除肺眚，因热伤气分，为洒淅寒热，及藏真失行营卫阴阳，致气不 ，血不濡，与惊气上逆，不能 之使下者，功用颇捷。

　　第二帙

　　术

　　（本经上品）【气味】苦温，无毒。

　　【主治】主风寒湿痹，死肌痉疸，止汗，除热消食，作煎饵。久服轻身，延年不饥。

　　【核】曰：出嵩山、茅山者良。杭、越、舒、宣诸州亦有。唯湖州、津山者最佳，多生高冈上。叶颇大，叶叶相对，方茎有毛，茎端有花，有紫碧红色，根岐生，紫色块大者为胜。

　　或大如指如拳，或至数斤者。剖暴，谓之片术。尔雅疏云：生山中者，曰山蓟，曰白术。平地者，曰蓟，曰赤术。赤者苗高二三尺，叶亦抱茎，梢间叶略似棠梨，脚下叶各有叉，三五出，边作锯齿，及小刺，根如人指，及老姜状，色黑褐，而气味辛烈。古人用术不分赤白，自宋人始指赤术曰苍术，但气味有和暴之殊，则施治亦有缓急阴阳之别。修治白术，人乳润之，制其性也。亦取易入阳明，阳明燥金，从乎中治太阴之湿化故也。若疗脾疾，先用米泔浸透，次以山黄土拌蒸九次，晒九次，窃土气以助脾，及宣胃府酝酿敷布之用耳。赤术亦用米泔浸透，更以陈壁土水，浸润一二日，取出，去皮，晒干，切片，每术四两，先用脂麻六两，微火拌炒，以濡其燥，缓其暴。更用粳米糠衣四两，微火拌炒，则不染湿作霉矣。忌桃李，及松菜、雀肉、青鱼、蛤蜊。

　　先人云：术字从木，别名多山，行脾土用，曰木，曰肝。又云：死肌，脾体不灵，黄瘅脾色外见，肢痉脾用不行，食停脾气不转，不饥脾精自固矣。

　　曰：术从木，观叶叶相对，抱茎生，俨似木字。茎方，叶附四旁，合土大寄旺四季，当判脾之肝药用药也。又可判肝之脾药父药也。以木必基土，吮拔水液，方条达发生。

　　故以木为母，土为父耳。风寒湿合成痹者，此先因于风，寒湿后之。风为百病长故也。痹则闭塞不通，故死肌痉疸。死肌者，土顽颓。痉者，土震动；而疸者，土色见也。缘土无用神，受饮食停积。术行土用，大土力，妄泄者既已归源，疏漏者宁不固密。如是火热顿消，凉生风畅，酝酿宣布，脾土展舒矣。

　　（既药有雌雄子母兄弟，则水土之抽为草木，宜哉水母而土父矣。

　　土为水之堤防，有知之者，饮食之仗风力，以为酝酿宣布，人所未知。须解一藏具五藏用者始得。）

　　第二帙

　　女萎

　　（本经上品）礼备之祥，所生唯和。王者之用，野人之节也。

　　【气味】甘平，无毒。

　　【主治】主中风，暴热，不能动摇，跌筋，结肉，诸不足。久服去面 ，好颜色润泽，轻身不老。

　　【核】曰：尔雅名荧，又名萎移，萎香。别录名萎蕤，又名玉竹、地节。吴普名葳蕤。

　　樊阿名青粘。先人云：节竹其形，萎荧作象，玉青为色，风木之性也。生太山山谷，及滁州、舒州、汉中、均州，处处山中亦有。春生苗，茎强直，似竹作节，叶亦如竹，两两相值，叶端有黄色班点。三月开青花，遂结实如珠，根横行，如荻根及菖蒲。概节平直，多脂润，虽燥亦柔，须节冗密，宛如冠缨下垂之绥，而有威仪之义。瑞应图曰：王者礼备，则萎蕤生于殿前，威仪之义，于此可见。修治，以竹刀刮去须，及皮节。洗净，蜜水浸一宿，蒸了，焙干。

　　先人云：动摇名风；不能动摇，名中风。无风大性故泽色轻身，皆属风力所转。

　　绍隆王先生云：性禀醇和，如盛德君子，无往不利。故可资其利用而不穷。正如此药之能补益脏腑，滋培血气，气为阳，则身轻；血为阴，则颜驻。根本既治，百疾自除矣。

　　曰：体性柔软，津汁粘埴，根 繁盛，垂垂似缨，俨若威仪之容貌。以能卓立于礼，而为节文度数者也。故王者礼备，则葳蕤生于殿前。细观命名，其形状可想见矣。能立于礼，以固人肌肤之会，筋骸之束，若愉色婉容，手舞足蹈，莫非节文度数之详耳。其不能动摇，跌筋结肉，面 色黯，皆为慢风暴热之所困。以礼节之，默然感化，所谓动容貌，远暴慢者也。于是肌肤润泽，筋骸转摇，故身轻不老，翩翩若仙矣。

　　（杂记云：蕤宾律名，谓五月一阴之气，委蕤于下。嵇康琴赋云：飞英蕤于昊苍，则葳蕤上下察矣。诗云：望见葳蕤举翠华，旋开金屋扫庭花。望幸者，尚尔飘飘神举：宠幸者，想更超逾腾跃矣。）

　　第二帙

　　牛膝

　　（本经上品）【气味】苦酸平，无毒。

　　【主治】主寒湿痿痹，四肢拘挛，膝痛不可屈伸，逐血气，伤热，火烂，堕胎。久服轻身耐老。

　　【核】曰：出河内川谷及临朐，今江淮、闽越、关中亦有，不及怀庆者佳。深秋收子，初春排种其苗，方茎暴节，叶叶对生，颇似苋叶。六七月节上生花作穗，遂结实如小鼠负虫，有涩毛，贴茎倒生。根柔润而细，一直下生，长者约三五尺。九月采根，茎叶亦可单用。修治去头芦，用黄精汁浸一宿，取出，锉细，焙干。

　　曰：读牛膝经年不得其解，偶忆风马牛不相及句，比类推之。牛喜风顺，马喜风逆，故知经隧从头走足，其逆流而上，与不得顺流而下者，当百倍其力，故一名百倍。更观实若鼠负，根直下行，宛如甲拆，盖牛为土畜，在卦曰坤，从土解孚，以行脾用，是以禀土气之平，兼木火之味，是主寒湿成痹，溜于肢节，酝酿成热，遂致四肢拘挛，膝痛不可屈伸。

　　经云：湿热不攘，大筋软短，小筋弛长，软短为拘，弛长为痿。重言膝痛不可屈伸者，以湿伤在下，偏此更甚故尔。或痹于血，或痹于气，并可逐而通之。如别录之治胸中痛，腰脊痛，茎中痛，五淋癃闭，下痢喉痹，此正痹于气，如症瘕血结，恶血血晕，此正痹于血，咸成有余之证形也。如伤中少气，失溺绝阳，此亦痹于气。如阴消阴痿，精涸水涸，及金匮要略之治血痹虚劳，此亦痹于血，咸成不足之证形也。如 疟之暑伤营舍，风并卫居，此则痹于血，复痹于气，成虚实更作之证形也。盖痹者，失其流通之谓，若伤热火烂之上炎，使其旋顺乎下，若堕胎之就下，与得其平，以全甲力，此不循伦次，越甲拆之解孚，先抽乎乙之轧出耳。气则形驻，故轻身耐老。

　　（纤细之质，径直下生三四五尺，非百倍其力者，那能如是。盖直者为经，合入经隧明矣。手足十二经，合两手足，廿有四经矣。十二自上走下，十二自下走上，则牛膝合入自上走下十二经隧矣。）（ 疟者，阴阳相移，上下交争。牛膝妙用，使下者仍顺乎下，则上者仍安乎上矣。）（牛，性顺之物也。亦大力之物也。膝之为用，承上以接下，如坤之承干，盖顺而健矣。此药根下行，而能引伸，力之大而健可知。膝司承接，力怯而弗任，则不可屈伸。用体性之至顺极健者疗之，自无不济。膝名既同，药治最合。土用衰，则寒湿侵。惟乘气旺者，能出涔屈伸之大者莫如膝。举要而言，力效易见，若其顺承天施，而气得上行，不止及踵，而且至腕矣。逐血气义、 语备妙，然详味逐字，更纠有辟山驱水之力。热因湿蒸，火为寒变，皆愤腾于上者也，非顺德深至，曷能降伏哉。可身受田单之 炬，自旋灭燕师之燹烽，即怒攻而顺性未尝失也。又其力能下持，非下走者。坤为子母牛，故胎可弗堕。顺相因而极浓；载华岳而不重，故身能轻，顺守柔而永贞，比松柏之后凋，故老能耐。

　　第二帙

　　石斛

　　（本经上品）【气味】甘平，无毒。

　　【主治】主伤中，除痹下气，补五脏，虚劳羸瘦，强阴，益精。久服浓肠胃。

</div>
    <div class="pagination">
<a href="本草乘雅半偈_page6.html">上一页</a><span>...</span><a href="本草乘雅半偈_page2.html">2</a><a href="本草乘雅半偈_page3.html">3</a><a href="本草乘雅半偈_page4.html">4</a><a href="本草乘雅半偈_page5.html">5</a><a href="本草乘雅半偈_page6.html">6</a><span class="current-page">7</span><a href="本草乘雅半偈_page8.html">8</a><a href="本草乘雅半偈_page9.html">9</a><a href="本草乘雅半偈_page10.html">10</a><a href="本草乘雅半偈_page11.html">11</a><a href="本草乘雅半偈_page12.html">12</a><span>...</span><a href="本草乘雅半偈_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
