<!DOCTYPE html>
<html>
<head>
    <meta charset="UTF-8">
    <title>注解伤寒论 - 第 19 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解伤寒论 - 第 19 页/共 39 页</h1>
    <div class="content">　　发热恶寒者，发于阳也，而反下之，则表中阳邪入里，结于胸中为结胸；无热恶寒者，发于阴也，而反下之，（医统本有“则”字）表中之阴入里，结于心下为痞。

　　结胸者，项亦强，如柔 状。下之则和，宜大陷胸丸方。

　　结胸病项强者，为邪结胸中，胸膈结满，心下紧实，但能仰而不能俯，是项强，亦如柔 之状也。与大陷胸丸，下结泄满。

　　大陷胸丸方：大黄（半斤。味苦寒） 葶苈（赵本有“子”字。半升，熬。味苦寒） 芒硝（半升。味咸寒） 杏人（赵本作“仁”，半升，去皮尖，熬黑。味苦，甘温）

　　大黄、芒硝之苦咸，所以下热；葶苈、杏人之苦甘，所以泄满；甘遂取其直达，白蜜取其润利，皆以下泄满实物也。

　　上四味，捣筛二味，内杏人、（赵本作“仁”）芒硝，合研如脂，和散，取如弹丸一枚；别捣甘遂末一钱匕，白蜜二合，水二升，煮取一升，温顿服之，一宿乃下，如不下更服，取下为效，禁如药法。

　　结胸证，其脉浮大者，不可下，下之则死。

　　结胸为邪结胸中，属上焦之分，得寸脉浮、关脉沉者，为在里，则可下。若脉浮大，心下虽结，是在表者犹多，未全结也，下之重虚，邪气复结，则难可制，故云：下之则死。

　　结胸证悉具，烦躁者，亦死。

　　结胸证悉具，邪结已深也。烦躁者，正气散乱也。邪气胜正，病者必死。

　　太阳病，脉浮而动数，浮则为风，数则为热，动则为痛，数则为虚，头痛发热，微盗汗出而反恶寒者，表未解也。医反下之，动数变迟，膈内拒痛，（赵本注：“一云：头痛即眩”）胃中空虚，客气动膈，短气躁烦，心中懊 ，阳气内陷，心下因硬，则为结胸，大陷胸汤主之。若不结胸，但头汗出，余处无汗，剂颈而还，小便不利，身必发黄也。（赵本无“也”字）

　　动数皆阳脉也，当责邪在表。睡而汗出者，谓之盗汗。为邪气在半表半里，则不恶寒，此头痛发热，微盗汗出反恶寒者，表未解也，当发其汗。医反下之，虚其胃气，表邪乘虚则陷。

　　邪在表则见阳脉，邪在里则见阴脉，邪气内陷，动数之脉所以变迟，而浮脉独不变者，以邪结胸中，上焦阳结，脉不得而沉也。客气者，外邪乘胃中空虚入里，结于胸膈，膈中拒痛者，客气动膈也。《金匮要略》曰：短气不足以息者，实也。短气躁（医统本作“躁”）烦，心中懊 ，皆邪热为实。阳气内陷，气不得通于膈，壅于心下，为硬满而痛，成结胸也。与大陷胸汤，以下结热。若胃中空虚，阳气内陷，不结于胸膈，下入于胃中者，遍身汗出，则为热越，不能发黄；若但头汗出，身无汗，剂颈而还，小便不利者，热不得越，必发黄也。

　　大陷胸汤方：大黄（六两，去皮。苦寒） 芒硝（一升。咸寒） 甘遂（一钱，赵本医统本并有“匕”字。苦寒）

　　大黄谓之将军，以苦荡涤；芒硝一名硝石，以其咸能软硬，夫间有甘遂以通水也。甘遂若夫间之，遂其气，可以直达透结，陷胸三物为允。

　　上三味，以水六升，先煮大黄，取二升，去滓，内芒硝，煮一两沸，内甘遂末，温服一升，得快利，止后服。

　　伤寒六七日，结胸热实，脉沉而紧，心下痛，按之石硬者，大陷胸汤主之。

　　病在表而下之，热入因作结胸。此不云下后，而云伤寒六七日，则是传里之实热也。沉为在里，紧为里实，以心下痛，按之实硬，是以为结胸，与大陷胸汤，以下结热。

　　伤寒十余日，热结在里，复往来寒热者，与大柴胡汤。（赵本有“大柴胡汤方”详见本书卷三）但结胸无大热者，此为水结在胸胁也，但头微汗出者，大陷胸汤主之。

　　伤寒十余日，热结在里，是可下之证，复往来寒热，为正邪分争，未全敛结，与大柴胡汤下之。但结胸无大热者，非热结也，是水饮结于胸胁，谓之水结胸。周身汗出者，是水饮外散，则愈；若但头微汗出，余处无汗，是水饮不得外泄，停蓄而不行也，与大陷胸汤以逐其水。

　　太阳病，重发汗，而复下之，不大便五六日，舌上燥而渴，日晡所小有潮热，（赵本注：“一云：日晡所发心胸大烦”）从心下至少腹，硬满而痛，不可近者，大陷胸汤主之。

　　重发汗而复下之，则内外重亡津液，而邪热内结，致不大便五六日，舌上燥而渴也。日晡潮热者属胃，此日晡小有潮热，非但在胃。从心下至少腹，硬满而痛不可近者，是一腹之中，上下邪气俱甚也，与大陷胸汤以下其邪。

　　小结胸病，正在心下，按之则痛，脉浮滑者，小陷胸汤主之。

　　心下硬痛，手不可近者，结胸也。正在心下，按之则痛，是热气犹浅，谓之小结胸。结胸脉沉紧，或寸浮关沉，今脉浮滑，知热未深结，与小陷胸汤，以除胸膈上结热也。

　　小陷胸汤方：黄连（一两。苦寒） 半夏（半升，洗。辛温） 栝蒌实（大者一个，赵本作枚。味苦寒）

　　苦以泄之，辛以散之；黄连栝蒌实（医统本有“之”字）苦寒以泄热，半夏之辛以散结。

　　上三味，以水六升，先煮栝蒌取三升，去滓，内诸药，煮取二升，去滓，分温三服。

　　太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。

　　太阳病，二三日，邪在表也。不能卧、但欲起、心下必结者，以心下结满，卧则气壅而愈甚，故不能卧而但欲起也。心下结满，有水分，有寒分，有气分，今脉微弱，知本有寒分。医见心下结，而反下之，则太阳表邪乘虚入里，利止则邪气留结为结胸，利不止，至次日复如前下利不止者，是邪热下攻肠胃，为挟热利也。

　　太阳病下之，其脉促，（赵本注：“一作纵”）不结胸者，此为欲解也。脉浮者，必结胸也；（赵本无“也”字）脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。

　　此太阳病下之后，邪气传变。其脉促者，为阳盛，下后脉促，为阳胜阴也，故不作结胸，为欲解；下后脉浮，为上焦阳邪结，而为结胸也，经曰：结胸者，寸脉浮，关脉沉。下后脉紧，则太阳之邪，传于少阴，经曰：脉紧者属少阴。《内经》曰：邪客于少阴之络，令人咽（医统本作“嗌”）痛，不可内食，所以脉紧者，必咽痛。脉弦则太阳之邪传于少阳，经曰：尺寸俱弦者，少阳受病也。其脉循胁，络于耳，所以脉弦者，必两胁拘急。下后邪气传里，则头痛未止，脉细数为邪未传里而伤气也，细为气少，数为在表，故头痛未止。脉沉紧，则太阳之邪传于阳明，为里实也，沉为在里，紧为里实，阳明里实，故必欲呕。脉滑则太阳之邪传于肠胃，以滑为阴气有余，知邪气入里，干于下焦也，沉为血胜气虚，是为协热利、浮为气胜血虚，是知必下血。经曰：不宜下而便攻之，诸变不可胜数，此之谓也。

　　病在阳，应以汗解之，反以冷水 之，若灌之，其热被却（赵本医统本并作“劫”）不得去，弥更益烦，肉上粟起，意欲饮水，反不渴者，服文蛤散。若不瘥者，与五苓散。

　　寒实结胸，无热证者，与三物小陷胸汤，白散亦可服。

　　病在阳，为邪在表也，法当汗出而解，反以冷水 之，灌洗，热被寒水，外不得出，则反攻其里。弥更益烦，肉上粟起者，水寒之气客于皮肤也；意欲饮水者，里有热也；反不渴者，寒在表也。与文蛤散以散表中水寒之气。若不瘥，是水热相搏，欲传于里，与五苓散发汗以和之。始热在表，因水寒制之，不得外泄，内攻于里，结于胸膈，心下硬痛，本是（医统本作“以”）水寒伏热为实，故谓之寒实结胸。无热证者，外无热，而热悉收敛于里也，与小陷胸汤以下逐之。白散下热，故亦可攻。

　　文蛤散方：文蛤（五两。味咸寒）

　　咸走肾邪，（医统本作“则”）可以胜水气。

　　上一味，为散，以沸汤和一钱（赵本作“方寸”）匕服，汤用五合。（赵本有“五苓散方”详见本书卷三）

　　白散方：桔梗（三分。味辛苦，微温） 芭（赵本作“巴”）豆（一分，去皮心，熬黑，研如脂。平。医统本作“辛”温） 贝母（三分。味辛苦平）

　　辛散而苦泄。桔梗、贝母之苦辛，用以下气；芭豆之辛，用以散实。

　　上件（赵本无“件”字）三味为末，（赵本医统本并作“散”）内芭（赵本作“巴”）豆，更于臼中杵之，以白饮和服。强人半钱，（赵本医统本并有“匕”字）羸者减之。病在膈上必吐，在膈下必利，不利进热粥一杯，利过不止，进冷粥一杯。身热，皮粟不解，欲引衣自覆者，（赵本无“者”字）若水以（赵本作“以水”） 之、洗之，益令热却（赵本作“劫”）不得出，当汗而不汗，则烦。假令汗出已，腹中痛，与芍药三两如上法。

　　太阳与少阳并病，头项强痛，或眩冒，时如结胸，心下痞硬者，当刺大椎第一间，肺俞、肝俞，慎不可发汗，发汗则谵语。脉弦，五六（赵本无“六”字）日，谵语不止，当刺期门。

　　太阳之脉，络头下项。头项强痛者，太阳表病也。少阳之脉，循胸络胁，如结胸心下痞硬者，少阳里病也。

　　太阳少阳相并为病，不纯在表，故头项不但强痛而或眩冒，亦未全入里，故时如结胸，心下痞硬，此邪在半表半里之间也。刺大椎第一间，肺俞，以泻太阳之邪；刺肝俞，以泻少阳之邪。邪在表，则可发汗；邪在半表半里，则不可发汗。发汗则亡津液，损动胃气。少阳之邪，因干于胃，土为木刑，必发谵语。脉弦，至五六日传经尽，邪热去而谵语当止；若复不止，为少阳邪热甚也，刺期门，以泻肝胆之气。

　　妇人中风，发热恶寒，经水适来，得之七八日，热除而脉迟身凉，胸胁下满，如结胸状，谵语者，此为热入血室也，当刺期门，随其实而泻（赵本作“取”）之。

　　中风，发热恶寒，表病也。若经水不来，表邪传里，则入腑而不入血室也；因经水适来，血室空虚，至七八日邪气传里之时，更不入腑，乘虚而入于血室。热除脉迟身凉者，邪气内陷而表证罢也。胸胁下满，如结胸状，谵语者，热入血室而里实。期门者，肝之募，肝主血，刺期门者，泻血室之热。审看何经气实，更随其实而泻之。

　　妇人中风，七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。（赵本有“小柴胡汤方”详见本书卷三）

　　中风七八日，邪气传里之时，本无寒热，而续得寒热，经水适断者，此为表邪。乘血室虚，入于血室，与血相搏而血结不行，经水所以断也。血气与邪分争，致寒热如疟而发作有时，与小柴胡汤，以解传经之邪。

　　妇人伤寒发热，经水适来，昼日明了，暮则谵语，如见鬼状者，此为热入血室。无犯胃气及上二焦，必自愈。

　　伤寒发热者，寒已成热也。经水适来，则血室虚空，（医统本作“空虚”）邪热乘虚入于血室。若昼日谵语，为邪客于腑，与阳争也；此昼日明了，暮则谵语，如见鬼状，是邪不入腑，入于血室，与阴争也。阳盛谵语，则宜下；此热入血室，不可与下药，犯其胃气。热入血室，血结实（医统本作“寒”）热者，与小柴胡汤，散邪发汗；此虽热入血室，而不留结，不可与发汗药，犯其上焦。热入血室，胸胁满如结胸状者，可刺期门；此虽热入血室而无满结，不可刺期门，犯其中焦。必自愈者，以经行则热随血去，血下也已，则邪热悉除而愈矣。所为发汗为犯上焦者，发汗则动卫气，卫气出上焦故也。刺期门为犯中焦者，刺期门则动荣气，荣气出中焦故也。《脉经》曰：无犯胃气及上二焦，必自愈，岂谓药不谓针耶。

　　伤寒六七日，发热微恶寒，肢节烦疼，微呕，心下支结，外证未去者，柴胡加（赵本无“加”字）桂枝汤主之。（赵本有“柴胡桂枝汤方”详见本书卷十）

</div>
    <div class="pagination">
<a href="注解伤寒论_page18.html">上一页</a><span>...</span><a href="注解伤寒论_page14.html">14</a><a href="注解伤寒论_page15.html">15</a><a href="注解伤寒论_page16.html">16</a><a href="注解伤寒论_page17.html">17</a><a href="注解伤寒论_page18.html">18</a><span class="current-page">19</span><a href="注解伤寒论_page20.html">20</a><a href="注解伤寒论_page21.html">21</a><a href="注解伤寒论_page22.html">22</a><a href="注解伤寒论_page23.html">23</a><a href="注解伤寒论_page24.html">24</a><span>...</span><a href="注解伤寒论_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
