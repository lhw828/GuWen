<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 6 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 6 页/共 37 页
  </h1>
  <div class="content">
   鼻孔引气，故为鼽也，鼻形为鼽也。有说鼽是鼻病者，非也。）气盛有余则当脉所过者热肿，（是动所生之病，有盛有虚。盛者，此脉所过之处热及肿也。）虚则寒栗不复。（阳虚阴并，故寒栗也。不复，不得复于平和也。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大三倍于寸口，虚者则人迎反小于寸口。

　　胃足阳明之脉，起于鼻交 中，（平按： 中下《灵枢》有旁纳太阳之脉六字，《甲乙经》纳作约。）下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际至额颅；其支者，从大迎前下人迎，循喉咙入缺盆，下鬲属胃络脾；（足阳明脉起于鼻，下行属胃，通行胃之血气，故曰胃足阳明脉也。手阳明经从手上挟鼻孔，到此而起，下行至于足指，名足阳明经。十二经脉行处及穴名，备在《明堂经》具释之也。客主人，即上开穴也。 ，阿葛反，鼻茎也。颅音卢。胃腑通气入脏，故属胃络脾也。平按： 颅，《灵枢》、《甲乙经》 作额。注上开穴，本书《气府》篇：客主人各一。杨注云：一名上关穴。《甲乙经》卷三第十一谓：上关，一名客主人，在耳前上廉，开口有孔，手少阳足阳明之会。《素问·气穴论》篇及《气府论》王注均同。则开字当系关字传写之误。）其直者，从缺盆下乳内廉，下侠齐，入气街中；其支者，起胃口下，循腹里，下至气街中而合，以下髀，抵伏兔，（胃传食入小肠处，名胃下口。此脉一道，从缺盆下乳内廉肤肉之中，下侠齐至气衔中。前者一道，从缺盆属胃。今从胃口下下行，与气街中者合为一脉而下。抵，至也，丁礼反。平按：侠齐《灵枢》作挟脐。《灵枢》、《甲乙经》髀下均有关字，菟均作兔。）下膝入膑中，（膝，胫头也。膑，膝之端骨也，频忍反。）下循 外廉，下足跗，入中指内间；（ ，古孟反。平按：下循 外廉，袁刻脱此五字。 《灵枢》作胫。）其支者，下膝三寸而别，以下入中指外间；其支者，别跗上，入大指间，出其端。（脉从气街下行至足指间，凡有三道。平按：下膝三寸，膝字《灵枢》作廉。）是动则病洒洒振寒，（洒洒，恶寒 ，音洗，谓如水洒洗寒也。平按：洒洒《甲乙经》作凄凄然三字。）

　　善伸数欠颜黑，（凡欠及多伸，或为阳上阴下，人之将卧，阴阳上下相引，故数欠。颜额，阳也。

　　黑，阴也。阴气见额阳，病也。平按：伸《灵枢》作呻。）病至则恶人与火，闻木音则惕然而惊，心欲动，至，甚也。阳明，土也。土恶木，故病甚恶木音也。阳明主肉，血盛，故恶火也。阳明厥喘闷，闷故恶人也。（平按：音《灵枢》作声。）独闭户牖而处，（阴静而暗，阳动而明，今阴气加阳，故欲闭户独处也。平按：牖上《灵枢》、《甲乙经》有塞字。）甚则欲上高而歌，弃衣而走，（阳盛故也。）贲向腹胀，是为 厥。（向音乡。谓阳气贲聚虚满为腹胀也。以阳盛于脚，故欲登高弃衣而走，名为 厥也。平按：向《灵枢》、《甲乙经》均作响。 《灵枢》作 ，今本《甲乙经》作臂，正统本《甲乙经》作 。）是主血所生病者，狂疟温淫汗出，（阳明主肉，血为肉液，故亦主血也。淫，过也，谓伤寒热病，温热过甚而热汗出也。平按：疟《甲乙经》作 。）

　　鼽衄，口 唇胗，颈肿喉痹，（衄，出血也。不言鼻衄而言鼽衄者，然鼻以引气也，鼽鼻形也，鼻形之中出血也。胗，唇痒疮，音紧。平按：胗《甲乙经》作紧。）腹外肿，膝膑肿痛，（阳明，一道行于腹外，一道行于腹内。腹内水谷行通，故少为肿；腹外卫气数壅，故腹外多肿也。平按：腹外肿《灵枢》、《甲乙经》作大腹水肿。）循膺、乳、街、股、伏兔、 外廉、足跗上皆痛，中指不用。（上七处并是足阳明脉所过，故循上七处痛者，是阳明脉病也。股，髀内阴股也。足中指内外间，阳明脉支所至，故脉病中指不用也。平按：街上《灵枢》有气字，《甲乙经》同。注七处痛，处字袁刻误作虚。足中指，指字袁刻脱。）气盛则身以前皆热，（足阳明脉，唯行身前，故脉盛身前皆热也。）

　　其有余于胃，则消谷善饥，溺色变。（脉气有余身前，故身前皆热；若有余胃中，故善饥溺变也。

　　平按：变《灵枢》、《甲乙经》均作黄。）气不足则身以前皆寒栗，胃中寒则胀满。（有余，身前胃中有热有饥；不足，身前胃中寒栗胀满。阳气有余，阴气不足，阳气不足，阴气有余，今但举一边为例耳。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大三倍于寸口，虚则人迎反小于寸口。

　　脾足太阴之脉，（足太阴脉，起于足大趾端，上行属脾，通行脾之血气，故曰脾足太阴脉者也。）

　　起于大指之端，循指内侧白肉际，过核骨后，（核，胡革反。人足大趾本节后骨，名为核骨也。

　　平按：核《灵枢》、《甲乙经》作核。）上内踝前廉，（十二经脉，皆行筋肉骨间；惟此足太阴经，上于内踝薄肉之处，脉得见者也。）上 内，循胫骨后，交出厥阴之前，（内踝直上名为内，外踝直上名为外，胫后腓肠名为 。太阴从内踝上行八寸，当胫骨后，交出厥阴之前上行之。平按： 《灵枢》作 。胫《甲乙经》作 。）上循膝股内前廉，入股属脾络胃，（膝内之股近膝名膝股，近阴处为阴股也。平按：《灵枢》无循字。入股股字作腹，《甲乙经》同。）上鬲挟咽，连舌本，散舌下；其支者，复从胃，别上鬲，注心中。（舌下散脉，是脾脉也。）是动则病舌强，食则欧，胃脘痛，（脘，胃腑也，脘音管也。平按：《灵枢》、《甲乙经》舌下均有本字，欧作呕。）腹胀善噫，得后出余气则快然如衰，（寒气客胃，厥逆从下上散，散已复上出胃，故为噫也。谷入胃已，其气上为营卫及膻中气，后有下行与糟粕俱下者，名曰余气。余气不与糟粕俱下，壅而为胀，今得之泄之，故快然腹减也。平按：出余二字《灵枢》、《甲乙经》均作与。《甲乙经》如衰作而衰。）身体皆重。（身及四肢，皆是足太阴脉行胃气营之。若脾病，脉即不营，故皆重也。）是主脾所生病者，舌本痛，（脾所生病，太阴脉行至舌下，故舌本痛也。）体不能动摇，（脾不营也。）食不下，烦心，心下急痛，（脾脉注心中，故脾生病，烦心、心急痛也。平按：痛《甲乙经》作寒疟。）溏、瘕、泄，（溏，食消，利也。瘕，食不消，瘕而为积病也。泄，食不消，飧泄也。）水闭，（脾所生病，不营膀胱，故小便不利也。）

　　黄瘅，不能卧，强欠，（内热身黄病也。脾胃中热，故不得卧也。将欠不得欠，名曰强欠。平按：《灵枢》、《甲乙经》瘅均作疸，欠均作立。不能卧《甲乙经》作不能食唇青。）股膝内肿厥，大指不用。（或痹不仁，不能用也。平按：内肿厥《甲乙经》作内肿痛厥。大指上《灵枢》、《甲乙经》均有足字。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大三倍于人迎，虚者则寸口反小于人迎。

　　心手少阴之脉，起于心中，出属心系，下鬲络小肠；（十二经脉之中，余十一经脉及手太阳经，皆起于别处，来入脏腑。此少阴经起自心中，何以然者？以其心神是五神之主，能自生脉，不因余处生脉来入，故自出经也。肺下悬心之系，名曰心系。余经起于余处，来属脏腑。此经起自心中，还属心系，由是心神最为长也。问曰：《九卷》心有二经：谓手少阴，心主。手少阴经不得有输。手少阴外经受病，亦有疗处。其内心脏不得受邪，受邪即死。又《九卷·本输》之中，手少阴经及输并皆不言。今此《十二经脉》及《明堂流注》，少阴经脉及输皆有，若为通精？答曰：经言心者，五脏六腑之大主，精神之舍，其脏坚固，邪不能客。客之则心伤，心伤则神去，神去即死。故诸邪之在于心者，皆在心之包络，包络心主脉也。故有脉不得有输也。手少阴外经有病者，可疗之于手掌兑骨之端。又恐经脉受邪伤脏，故《本输》之中，输并手少阴经亦复去之。

　　今此《十二经脉》手少阴经是动所生皆有诸病，俱言盛衰并行补泻及《明堂流注》具有五输者，以其心脏不得多受外邪，其于饮食汤药，内资心脏，有损有益，不可无也。故好食好药资心，心即调适；若恶食恶药资心，心即为病。是以心不受邪者，不可受邪也。言手少阴是动所生致病及《明堂》有五输疗者，据受内资受外邪也。言手少阴是受邪，故有病也。平按：注若为通精，精字原校作释。又注是动所生，生字袁刻误作致。及明堂，及字袁刻作又。）其支者，从心系上挟咽，系目系；（筋骨血气四种之精与脉合为目系，心脉系于目系，故心病闭目也。）其直者，复从心系却上肺，上出掖下，下循 内后廉，行太阴心主之后，下肘内，循臂内后廉，抵掌后兑骨之端，（其小指掌后尖骨，谓之兑骨也。平按：上出掖下《灵枢》作下出腋下。掖《灵枢》、《甲乙经》均作腋，下同，不再举。下肘内《甲乙经》作下肘中内廉。兑《灵枢》作锐，下同。）入掌内廉，循小指之内出其端。（掌外将侧，名曰外廉；次掌内将侧，名内廉也。

　　平按：《灵枢》、《甲乙经》廉上有后字。）是动则病嗌干心痛，渴而欲饮，为臂厥。（心经病，心而多热，故渴而欲饮。其脉循臂，故是动为臂厥之病也。平按：《灵枢》、《甲乙经》为上有是字。）是主心所生病者，目黄胁痛， 臂内后廉痛厥，掌中热痛也。（其脉上掖近胁，故胁痛也。 臂内后廉，脉行之处，痛及厥也。厥，气失逆也。平按：胁痛《甲乙经》作胁满痛。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之，盛者则寸口大再倍于人迎，虚者则寸口反小于人迎。

　　小肠手太阳之脉，（手太阳脉起于手指，上行入缺盆，下属小肠，通小肠血气，故曰小肠手太阳脉也。）起于小指之端，循手外侧上 ，出踝中，（人之垂手，大指着身之侧，名手内侧；小指之后，名手外侧。足胫骨与足 骨相属之处，着胫骨端内外高骨，名曰内外踝；手之臂骨之端，内外高骨，亦名为踝也。手太阳脉贯踝也。平按： 《灵枢》、《甲乙经》作腕，考腕与通。）直上循臂下骨下廉，（臂有二骨：垂手之时，内箱前骨名为上骨，外箱后骨名为下骨。手太阳脉行下骨下将侧之际，故曰下廉也。平按：《灵枢》骨上无下字，《甲乙经》同。）出肘内侧两骨之间，上循 外后廉，（手阳明上 外前廉，手少阳循 外，此手太阳循 外后廉。手三阴脉行于 内，手三阳脉行于 外，此为异也。平按：《灵枢》两骨作两筋。）出肩解，（肩臂二骨相接之处，名为肩解。）绕肩甲，交肩上，入缺盆，（肩，两肩也。甲，两甲也。两箱之脉，各于两箱绕肩甲已，会于大椎，还入缺盆，此为正也。有说两箱脉来交大椎上，会大椎穴以为交者，经不言交，不可用也。平按：甲《灵枢》作胛，《甲乙经》同。缺盆下《甲乙经》有向腋下三字。）络心，循咽下鬲抵胃，属小肠；其支者，从缺盆循颈上颊，至目兑，却入耳中；其支者，别颊上 抵鼻，至目内 。（脉络心，循咽而下，抵着胃下，属于小肠。

　　上至颧 ，旁抵鼻孔，至目内 。目 有三：目之内角为内 ，外角为兑 ，崖上为上 也。平按：兑《灵枢》、《甲乙经》均作锐。下其支者，支字正统《甲乙经》作直。内 下《灵枢》、《甲乙经》均有斜络于颧四字。注有三，三字袁刻误作二。）是动则病嗌痛颌肿，不可以顾，肩似拔， 似折。（臂 痛若折者也。平按：颌《灵枢》、《甲乙经》均作颔。）是主液所生病者，耳聋目黄颊肿，颈颔肩 肘臂外后廉痛。（两大骨相接之处，有谷精汁，补益脑髓，皮肤润泽，谓之为液，手太阳主之。邪气病液，遂循脉生诸病也。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大再倍于寸口，虚者则人迎反小于寸口。

　　膀胱足太阳之脉，（足太阳脉，起目内 ，上头下项挟脊属膀胱，通膀胱血气，故曰膀胱足太阳脉也。）起于目内 ，上额交颠上；其支者，从颠至耳上角；其直者，从颠入络脑，还出别下项，循肩 内挟脊抵腰中，入循膂络肾属膀胱；其支者，从腰中下贯 ，入 中；（颠，顶也。

　　顶上有骨空，太阳入骨空络脑还出也。 音博。 音屯，尻之浓肉也。平按：《灵枢》、《甲乙经》颠均作巅。贯 上《灵枢》有挟脊二字，《甲乙经》有会于后阴四字。）其支者，从 内左右别下贯胂，过 枢，（胂，挟脊肉也，似真反。髀枢，谓髀骨尻骨相抵相入转动处也。平按：支正统本《甲乙经》作直。 《甲乙经》作膊。胂《灵枢》、《甲乙经》均作胛，《甲乙经》注云。一作髋。胂下《灵枢》、《甲乙经》均有挟脊内三字。又注髀骨髀字、相抵相字，袁刻均脱。）循髀外后廉，下合 中，以下贯 ，出外踝之后，循京骨至小指外侧。（京骨，谓外踝下近前高骨也。京，高硕也。平按：后廉上《灵枢》有从字； 作 ，《甲乙经》同。）是动则病冲头痛，目似脱，项似拔，脊痛腰似折，髀不可以回， 如结， 如裂，是为踝厥。（ 之病者，皆是太阳行踝之后，为厥失逆病也。结，谓束缚也。平按：《甲乙经》脊下无痛字，折下无髀字。回《灵枢》作曲，《甲乙经》同。注为上别本有所字。）是主筋所生病者，痔疟狂颠疾，头亚项痛，目黄泪出鼽衄，项背腰尻 脚皆痛，小指不用。（足太阳水，生木筋也，故足太阳脉主筋者也。所以邪伤于筋，因而饱食，筋脉横解，肠 为痔也。平按：颠《灵枢》作巅。亚《灵枢》作KT ，注音信，顶门也，《甲乙经》作囟，音同，疑是古囟字之误。

　　项痛《甲乙经》作项颈间痛。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大再倍于寸口，虚者则人迎反小于寸口。

　　肾足少阴之脉，（足少阴脉，上行属肾，通行肾之血气，故曰肾足少阴脉也。）起于小指之下，邪趣足心，出于然骨之下，（足太阳腑脉至足小指而穷，足少阴脏脉从小指而起，是相接也。

　　然骨，在内踝下近前起骨是也。平按：趣《灵枢》作走。）循内踝之后，别入跟中，（少阴脉行至内踝之后，别分一道入足跟中也。平按：注足跟二字袁刻误作骨陷二字。）以上 内，出 内廉，贯脊属肾络膀胱；（贯脊，谓两箱二脉，皆贯脊骨而上，各属一肾，共络膀胱。平按：《甲乙经》下有中字。）其直者，从肾上贯肝鬲，入肺中，循喉咙，挟舌本；（直贯肝鬲而过称贯，即舌下两旁脉是也。平按：舌本下《甲乙经》注云：一本云：从横骨，中挟脐，循腹里上行而入肺。）其支者，从肺出络心，注胸中。（从肺下行，循心系络于心，注胸中也。）是动则病饥不欲食，面黑如地色，（少阴脉病，阴气有余，不能消食，故饥不能食也。以阴气盛，面黑如地色也。平按：面黑如地色《灵枢》作面如漆柴，《甲乙经》作面黑如炭色。）咳唾则有血，喝喝如喘，（唾为肾液，少阴入肺，故少阴病热，咳而唾血。虽唾喉中不尽，故呼吸有声，又如喘也。喝，呼葛反。平按：咳《甲乙经》作咳，如喘作而喘。）坐而欲起，起目KT KT ，如无所见，（少阴贯肝，肝脉系目，今少阴病，从坐而起，上引于目，目精气散，故KT KT 无所见也。莫郎反。平按：起字《灵枢》、《甲乙经》不重，KT KT 作 。）

　　心如悬病饥状，（足少阴病，则手少阴之气不足，故心如悬饥状也。平按：病《灵枢》、《甲乙经》作若。）气不足则善恐，心惕惕如人将捕之，是为骨厥。（肾主恐惧，足少阴脉气不足，故喜恐，心怵惕。前之病，是骨厥所为，厥谓骨精失逆。惕，耻激反，谓惧也。平按：气不足至捕之，《甲乙经》无此十四字。）是主肾所生病者，口热舌干，咽肿上气，嗌干及痛，烦心心痛，黄瘅肠 ，（热成为瘅，谓肾脏内热发黄，故曰黄瘅也。肾主下焦，少阴为病，下焦大肠不和，故为肠 也。平按：瘅《灵枢》、《甲乙经》作疸。）脊股内后廉痛，委厥嗜卧，（津液不通，则筋弛好卧也。平按：委《灵枢》、《甲乙经》均作痿。）足下热而痛。（少阴虚则热并，故足下热痛也。平按：而痛下《甲乙经》有“灸则强食生肉，缓带被发，大杖重履而步”十六字，本书及《灵枢》均在后。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。灸则强食生食，（不盛不虚以经取者，亦以经取灸也。故疗肾所生之病亦有五法：自火化以降，并食熟肉，生肉令人热中，人多不欲食之，肾有虚风冷病，故强令人生食豕肉，温肾补虚，脚腰轻健，人有患脚风气，食生猪肉得愈者众，故灸肾病，须食助之，一也。）缓带，（带若急则肾气不适，故须缓带，令腰肾通畅，火气宣行，二也。）被发，（足太阳脉，从顶下腰至脚，今灸肾病，须开顶被发，阳气上通，火气宣流，三也。

　　平按：注从顶，顶字袁刻作项。开顶，顶字袁刻脱。）大杖，（足太阳脉，循于肩 ，下络于肾，今疗肾病，可策大杖而行，牵引肩 ，火气通流，四也。）重履而步。（燃磁石疗肾气，重履引腰脚，故为履重者，可用磁石分着履中，上弛其带令重，履之而行，以为轻者，可渐加之令重，用助火气，若得病愈，宜渐去之，此为古之疗肾要法，五也。）盛者则寸口大再倍于人迎，虚者则寸口反小于人迎。

　　心主手厥阴心包之脉，（心神为五脏六腑之主，故曰心主。厥阴之脉，行至于足，名足厥阴；行至于手，名手厥阴。以阴气交尽，故曰厥阴。心外有脂，包裹其心，名曰心包。脉起胸中，入此包中，名手厥阴。故心有两经也；心中起者，名手少阴；属于心包，名手厥阴。有脉别行，无别脏形，三焦有气有脉，亦无别形，故手厥阴与手少阳以为表里也。平按：心包下《灵枢》有络字。《甲乙经》无心包二字。）起于胸中，出属心包，下鬲历络三焦；（自有经历而不络着，手厥阴既是心脏之腑，三焦腑合，故属心包，经历三焦，仍络着也。三焦虽复无形，有气故得络也。）

　　其支者，循胸出胁，下掖三寸，上抵掖下，下循 内，行太阴少阴之间，入肘中，下臂行两筋之间入掌中，循中指出其端；其支者，别掌中，循小指次指出其端。（循胸出胁之处，当掖下三寸，然后上行，抵掖下方，下循臂也。太阴少阴既在前后，故心主厥阴行中间也。平按：循中指上《甲乙经》无入掌中三字。）是动则病手热肘挛掖肿，甚则胸中满，心澹澹大动，面赤目黄。（澹，徒滥反，水摇，又动也。平按：《灵枢》、《甲乙经》手热均作手心热，肘挛均作臂肘挛急，胸中满均作胸胁支满，心澹澹均作心中 ，目黄下均有喜笑不休四字。大动赵府本《灵枢》作火动。）是心主脉所生病者，烦心心痛，掌中热。（心包既病，故令烦心心痛。平按：心主，心字《灵枢》、《甲乙经》无。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大一倍于人迎，虚者则寸口反小于人迎。

　　三焦手少阳之脉，（上焦在心下，下膈在胃上口，主内而不出，其理在膻中。中焦在胃中口，不上不下，主腐熟水谷，其理在脐旁。下焦在脐下，当膀胱上口，主分别清浊，主出而不内，其理在脐下一寸。上焦之气如云雾在天，中焦之气如沤雨在空，下焦之气如沟渎流地也。手少阳脉是三焦经隧，通行三焦之血气，故曰三焦手少阳脉也。）起于小指次指之端，上出两指之间，循手表出臂外两骨之间，上贯肘，循 外上肩，而交出足少阳之后，入缺盆，（上肩交足少阳，行出足少阳之后，方入缺盆也。平按：手表下《灵枢》、《甲乙经》均有腕字。）布膻中，散络心包，下鬲遍属三焦；（遍，甫见反。散布膻中也。有本布作交者，检非也。三焦是气，血脉是形，而言属者，谓脉气相入也。平按：《灵枢》络作落，遍作循。）其支者，从膻中上出缺盆，上项，系耳后直上，出耳上角，以屈下颊至 ；其支者，从耳后入耳中，出走耳前，过客主人前，交颊，至目锐 。（系，古帝反，有本作侠也。平按：系《灵枢》作系，《甲乙经》作侠。下颊，颊字《甲乙经》作额。

　　兑《灵枢》作锐，下同，不再举。）是动则病耳聋浑浑淳淳，嗌肿喉痹。（浑浑淳淳，耳聋声也。

　　平按：淳淳《灵枢》、《甲乙经》作 。）是主气所生病者，汗出，目锐 痛，颊痛，耳后肩肘臂外皆痛，小指次指不用。（气，谓三焦气液。平按：颊痛，痛字《甲乙经》无。不用《甲乙经》作不为用。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大一倍于寸口，虚者则人迎反小于寸口。

　　胆足少阳之脉，（足少阳脉，起目锐 ，下行络肝属胆，下行至足大趾三毛，通行胆之血气，故曰胆足少阳脉也。平按：注属胆二字袁刻脱。）起于目锐 ，上抵角，下耳后，循颈行手少阳之前，至肩上，却交出手少阳之后，入缺盆；（角，谓额角也。项前曰颈。足少阳脉，从耳后下颈，向前至缺盆，屈回向肩，至肩屈向后，复回向颈，至颈始入缺盆。是则手少阳上肩向入缺盆，肩上自然交足少阳也。足少阳从颈前下至缺盆向肩，即是行手少阳前也；至肩交手少阳已向后，回入缺盆，即是行手少阳之后也。平按：《灵枢》、《甲乙经》角上有头字。注至肩交手少阳已，已字袁刻误作也。）其支者，从耳后入耳中，出走耳前，至目锐 后；其支者，别目锐 下大迎，合手少阳于 ，下加颊车，下颈，合缺盆，以下胸中，贯鬲络肝属胆，（大迎，在曲颔前一寸二分骨陷者中。足少阳至大迎已，向 ，与手少阳合已，却邪下向颊车，加颊车已，然后下颈至缺盆，与前直者合。颊车，在大迎上，曲颊端。有本云别目锐 ，迎手少阳于 。无大合二字。以义置之，二脉双下，不得称迎也。）

　　（平按：于 下《灵枢》、《甲乙经》作抵于 下。）循胁里，出气街，绕毛际，横入髀HT中；（街，街道也。足阳明脉及足少阳脉气所行之道，故曰气街。股外髀枢，名曰髀HT 也。）其直者，从缺盆下掖，循胸过季胁，下合髀HT 中，（胁有前后，最近下后者为季胁。有本作肋。平按：HT 《灵枢》、《甲乙经》均作厌。）以下循髀太阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间；（膀胱足太阳脉，从髀外下足，因名髀太阳。

　　辅骨绝骨穷也，外踝上阳辅穴也。平按：太阳，太字《灵枢》、《甲乙经》无。）其支者，别跗上，入大指之间，循大指歧内出其端，还贯爪甲，出三毛。（其足少阳脉，出大指端，还出回贯甲，复出三毛。一名 毛，在上节后毛中也。平按：歧下《灵枢》、《甲乙经》有骨字。爪上《甲乙经》有入字。）是动则病口苦，善太息，心胁痛，不能反侧，（胆热，苦汁循脉入颊，故口苦，名曰胆痹。脉循胸胁，喜太息及心胁皆痛也。平按：反侧《灵枢》作转侧。）甚则面尘，体无膏泽，足少阳反热，是为阳厥。（甚，谓阳厥热甚也。足少阳起面，热甚则头颅前热，故面尘色也。阳厥，少阳厥也。平按：面尘《灵枢》作面微有尘，《甲乙经》作面微尘。足少阳反热《灵枢》、《甲乙经》作足外反热。）是主骨所生病者，头角 痛，目锐 痛，（水以主骨，骨生足少阳，故足少阳痛病还主骨也。额角，在发际也。头角，谓顶两箱，额角后高骨角也。 ，谓牙车骨，上抵颅以下者，名为 骨。平按：角《灵枢》作痛，《甲乙经》作面。 《灵枢》作颔，《甲乙经》同。

　　注牙车骨，牙字袁刻作口。）缺盆中肿痛，掖下肿，马刀侠婴，汗出振寒疟，（脉从缺盆下掖，故掖下肿；复从颊车下颈，故病马刀侠婴也。马刀，谓痈而无脓者是也。汗出振寒疟等，皆寒热病，是骨之血气所生病也。）

　　（平按：马字上《甲乙经》有痛字。婴《灵枢》、《甲乙经》均作瘿。）胸胁肋髀膝外至胫绝骨外踝前及诸节皆痛，小指次指不用。（足少阳脉主骨，络于诸节，故病诸节痛也。平按：胸下《甲乙经》有中字。至胫袁刻误作至经。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大一倍于寸口，虚者则人迎反小于寸口。

　　肝足厥阴之脉，（足厥阴脉，从足指上行，环阴器，络胆属肝，通行肝之血气，故曰肝足厥阴脉也。）起于大指 毛之上，循足跗上廉，去内踝一寸，上踝八寸，交出太阴之后，上 内廉，循阴股，入毛中，环阴器，抵少腹，挟胃，属肝络胆，上贯鬲，布胁肋，（髀内近阴之股，名曰阴股。循阴器一周，名环也。平按：《灵枢》、《甲乙经》 作丛，上循上均有际字。上踝《甲乙经》作外踝。阴股《灵枢》、《甲乙经》作股阴。《灵枢》环作过，少腹作小腹。络胆下正统本《甲乙经》有其直者从肝五字。）循喉咙之后，上入颃颡，连目系，上出额，与督脉会于巅；（喉咙上孔名颃颡。督脉出两目上巅，故与厥阴相会也。）其支者，从目系下颊里，环唇内；其支者，复从肝别贯鬲，上注肺。（肺脉手太阴从中焦起，以次四脏六腑之脉皆相接而起，唯足厥阴脉还回从肝注于肺中，不接手太阴脉何也？但脉之所生，禀于血气，血气所生，起中焦仓廪，故手太阴脉，从于中焦，受血气已，注诸经脉。中焦乃是手太阴受血气处，非是脉次相接之处，故脉环周，至足厥阴，注入脉中，与手太阴脉相接而行，不入中焦也。）是动则病腰痛不可以俯仰，丈夫颓疝，妇人少腹肿腰痛，甚则嗌干面尘。（肝合足少阳，阳盛并阴，故面尘色也。平按：颓《灵枢》作 ，《甲乙经》作 。尘下《灵枢》、《甲乙经》均有脱色二字。）是主肝所生病者，胸满欧逆，飧泄狐疝遗溺闭 。（脉抵少腹挟胃，故生飧泄也。狐夜不得尿，至明始得，人病与狐相似，因曰狐疝。有本作颓疝，谓偏颓病也。 ，篆文麻字，此经淋病也，音隆。平按：《甲乙经》飧泄作洞泄，遗溺作遗精，闭 作癃闭。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大一倍于人迎，虚者则寸口反小于人迎。

　　卷第八（卷首缺）·经脉之一

　　经脉病解

　　平按：此篇见《素问》卷十三第四十九《脉解》篇。又按：《素问》新校正云：详此篇所解，多《甲乙经》是动所生之病，虽复少有异处，大概则不殊矣。

　　太阳所谓肿、腰 痛者，正月大阳寅。寅，大阳也。（ ，尻也，音谁也。十一月一阳生，十二月二阳生，正月三阳生。三阳生寅之时，其阳已大，故曰大阳也。）正月阳气出在上，（一阳在地下，深牙初发也；二阳在地中，浅牙出也；三阳在地上出，故曰正月阳气出在上也。平按：注二牙字，袁刻均误作少。）而阴气盛，阳未得自次也，故肿、腰 痛。（三阴犹在地上未没，故阴气盛也。以阴气盛隔，阳气未得次第专用，故发肿于肤肉、生痛于腰也。）偏虚为跛者，正月阳冻解地气而出也。所谓偏虚者，冬寒颇有不足者，故偏虚，故跛。（正月已有三阳，故冻解，阳气出于地也。先有三阴，故犹有冬寒，阳气不足也。人身亦尔，半阳不足，故偏虚。跛，谓左脚偏跛也。平按：《素问》偏虚为跛者上有病字，冻上有气字，故跛作为跛也。颇有下袁刻脱不足者三字。注故冻解三字，袁刻在出于地也下。）所谓强上者，阳气大上而争，故强上。（三阳向盛，与三阴战，得大得上，而阴犹争也。平按：《素问》所谓强上四字下，有引背二字。注得上，得字袁刻作德。）所谓耳鸣者，阳气万物上而跃，故耳鸣。（正月阳气令万物勇跃鸣上，故生病气上冲耳鸣也。平按：上而跃《素问》作盛上而跃。）所谓甚则狂癫疾者，阳尽在上而阴气从下，下虚上实，故癫疾。（二阳爻与三阴争，而三阳俱胜，尽在于头，为上实；三阴从下，即为下虚。于是发病，脱衣登上，驰走妄言，即谓之狂；僵仆而倒，遂谓之颠也。平按：《素问》故癫疾作故狂巅疾也。）所谓浮为聋者，皆在气也。（诊人迎之脉，得三阳浮者，皆是太阳之气为聋也。）所谓人中为喑者，阳气已衰，故为喑。（太阳之气中伤人者，即阳大盛，盛已顿衰，故为喑也。喑，不能言也。平按：人中《素问》作入中。）内夺而厥，则为喑痱，此肾虚也，（阳气外衰，故但为喑也；左肾气内虚夺而厥者，则为喑痱，音肥，风病不能言也。谓四肢不用，喑不能言，心无所知，甚者死，轻者生可疗也。平按：痱《素问》作俳。

　　注左肾左字袁刻作有。）少阴不至，少阴不至者厥也。（少阴，肾脉也。足少阴脉不通，则血气不资于肾，故厥为喑痱也。平按：少阴不至四字《素问》不重。）少阳所谓心胁痛者，言少阳戌也，戌者心之所表也，（手少阳脉络心包，足少阳脉循胁里，故少阳病心胁痛也。戌为九月，九月阳少，故曰少阳也。戌少阳脉，散络心包，故为心之所表。平按：二戌字《素问》均作盛。）

　　九月阳尽而阴气盛，故心胁痛。（阴气已盛，阳气将尽，少阳为病，故心胁痛也。平按：阳尽《素问》作阳气尽。）所谓不可反侧者，阴气藏物也，物藏则不动，故曰不可反侧。（九月物藏，静而不动，阴之盛也，故病不能反侧也。）

　　所谓甚则跃者，九月万物尽衰，草木毕落而堕也，则气去阳而之阴，（跃，勇动也。甚谓九月阴气外盛，故万物之气极毕堕落，则万物之气去阳之阴也。平按：注九月下袁刻脱阴气二字。）而阳之下长也，故曰跃。（阴气盛于地上，阳气在于地下，勇动万物之根，令其内长也。平按：而阳上《素问》有气盛二字，袁刻有气盛灸三字。）阳明所谓洒洒振寒者，（阳明，三阳之长也。

　　午为五月，阳之盛也。在于广明，故曰阳明。平按：洒洒《素问》作洒洒，下同，不再举。）阳明者午也，五月盛阳之阴也，（五月盛阳，一阴爻生，即是阳中之阴也。）阳盛而阴气加之，故洒洒振寒。（一阴始生，劲猛加阳，故洒洒振寒也。）所谓胫肿而股不收者，五月盛阳之阴也，阳者衰于五月，而阴气一下，与阳始争，故胫肿而股不收。（腰以上为阳，腰以下为阴，五月有一阴气在下始生，与阳交争，阳强实于上，阴弱虚于下，故胫肿，股不收也。平按：阴气一下《素问》作一阴气上。）所谓上喘为水者，曰阴气下，下复上，上则邪客于脏腑间，故为水。（五月阳明，一阴为病，谓上喘咳水病者也。一阴上下胸腹之中，不根据常度，遂邪随阴气，客于腑脏之间，故为水病也。平按：阴气下下复上《素问》作阴气下而复上。注常度，度字袁刻作处。）

　　所谓胸痛少气者，水在脏腑也，水者阴气也，阴气在中故少气。（火为阳气，水为阴气，水在脏腑之间，故阳气少也。平按：《素问》水在脏腑作水气在脏腑，故少气作故胸痛少气也。）所谓甚则厥、恶人与火、闻木音惕然而惊者，阳与阴气相薄，水火相恶，故惕然而惊。（阳明脉气与阴气俱盛，水火相恶，故惕然惊也。木胜土，故闻木音惕然惊也。）所谓志欲独闭户牖而处者，阴阳相薄也，阳尽而阴盛也，故欲独闭户牖居。（阴阳相争更胜，阳盛已衰，次阴气盛，故好闭户牖独居暗处也。平按：志欲，志字《素问》无。）所谓病重至则欲乘高而歌、弃衣而走者，阴阳复争而外并于阳也，故使之弃衣而走。（阴阳相争，阴少阳多，阴并外阳，故欲弃衣走也。平按：病重至，重字《素问》无。）所谓客孙脉则头痛鼻鼽腹肿者，阳明并于上，上者则其孙脉太阴也，故头痛鼻鼽腹肿。（太阴经脉，至于舌下，太阴孙络，络于头鼻，故阳明并于太阴孙络，至鼻鼽腹肿也。平按：则其孙脉，《素问》脉作络。）太阴所谓病胀者，曰太阴者子也，十一月万物气皆藏于中，故曰病胀。（以十一月阴气大，故曰太阴。阴气内聚，阳气外通；十一月阴气内聚，虽有一阳始生，气微未能外通，故内病为胀也。）所谓上走心为噫者，曰阴气盛而上走阳，阳者阳明络属心，故曰上走心为噫。（十一月有五阴爻，故阴气盛也。太阴在内，所以为下也；阳明居外，所以为上也。阳明之正，上入腹里，属胃散之脾，上通于心，故阳明络属心者也。寒气先客胃中，复有厥气从胃上散，其厥气复出胃之中上口，胃以连心，故曰上走心为噫也。平按：阴气盛，《素问》无气字，袁刻脱盛字。而上走阳阳者《素问》作而上走于阳明。）所谓食则呕者，曰物盛满而上溢，故呕。（胃中食满，阳气消之。今十一月，一阳力弱，未能熟消，故胃满而溢谓之欧。此呕，吐也。平按：注食满袁刻误作气满。一阳，一字袁刻脱。）所谓得后与气则快然而衰者，曰十一月阴气下衰，而阳气且出，故曰得后与气则快然而衰。（阳气未大，故腹满为胀。

　　阴气向下，一阳引之，故得后便及泄气，快然腹减。平按：而衰，两而字《素问》均作如。

　　十一月《素问》作十二月。）少阴所谓腰痛者，曰少阴者肾也，七月万物阳气背伤，故腰痛。

　　（七月秋气始至，故曰少阴。十一月少阴之气大，三月少阴已厥，故少阴至肾七月之时，三阴已起，万物之阳已衰，太阳行腰，太阳既衰，腰痛也。平按：七月《素问》作十月，背伤作皆伤。

　　注故少阴至肾，袁刻脱阴字。）所谓上气咳、上气喘者，曰阴气在下，阳气在上，诸气浮无所根据从，故呕咳、上气喘也。（此肾咳也。阴阳二气不和，各在上下，故诸阳气浮无所根据，好为呕咳、上气喘也。平按：《素问》上气咳作呕咳，诸气浮作诸阳气浮。）所谓邑邑不能久立、坐起则目KTKT 无所见者，万物阴阳不定，未有主也，秋气始至，微霜始下，而方杀万物，阴阳内夺，故曰目KT KT 无所见也。（七月阴阳气均未有定主，秋气始至，阳气初夺，故邑然怅望，不能久立。又阴阳内各不足，故从坐起，目KT 无所见也。有本作露，但白露即霜之微也。十月已降甚霜，即知有本作十月者，非也。平按：邑邑《素问》作色色，新校正云：色色二字疑误。坐上《素问》有久字，KT KT 作KT KT 。注怅望，怅字袁刻误作胀。）所谓少气喜怒者，阳气热不治，阳气不得出，肝气当治而未得也，故喜怒者，名曰前厥。（少阴气用也，则阳气热而不用，故不得出也。肝以主怒，少阴用时，肝气未得有用，故喜怒也。喜怒之病，名曰前厥者也。平按：阳气热不治，《素问》无热字，作阳气不治二句。故喜怒者作善怒善怒者。前厥作煎厥。注肝以主怒，肝字袁刻误作所。）所谓恐如人将捕之者，秋气万物未得毕去，阴气少，阳气入，阴阳相薄，故恐。（七月万物少衰，未至枯落，故未得毕去也。始凉未寒，故阴气少也。其时犹热，故阳气入也。然则二气相薄不足，进退莫定，故有恐也。平按：阳气入，原抄脱入字，谨根据《素问》及本注补入。）

　　所谓恶闻食臭者，胃无气，故恶闻食臭也。（七月阳衰，胃无多气，故恶闻食气也。）所谓面黑地色者，秋气内夺，故变于色也。（七月三阳已衰，三阴已起，然阳去阴来不已，则阴强阳弱，故夺色而变。平按：注而变袁刻误作而起。）所谓咳则有血者，阳脉伤也，阳气未盛于上，腹满则咳，故血见于鼻也。（七月金主肺也，肺主咳也，不咳则已，咳则伤阳，阳伤血脉，故腹满、见血于鼻中也。平按：腹满则咳《素问》作而脉满满则咳六字。）厥阴所谓颓疝、妇人少腹肿者，曰厥阴者辰也，三月阳中之阴也，邪在中，故曰颓疝少腹肿。（三月阴气将尽，故曰厥阴。三月为阳，厥阴脉在中，故曰阳中之阴。邪客厥阴之脉，遂为颓疝。颓，谓丈夫少腹寒气成，积阴器之中而痛也。疝，谓寒积气上，入少腹而痛也。病在少腹痛，不得大小便，病名曰疝也。平按：颓《素问》作 。注上入小腹，袁刻脱上字。）所谓腰脊痛不可以俯仰者，三月一振荣华，而万物一俯而不仰也。（振，动也。三月三阳合动而为春，万物荣华，低枝垂叶，俯而不仰，故邪因客厥阴，腰脊痛，俯不仰也。）所谓钉 肤胀者，曰阴一盛而胀，阴胀不通，故曰颓 。（毒热客于厥阴，故为钉肿。邪客于阴器，遂为 病，小便难也。客于皮肤中，因为肤胀。三月为阳，阴气一在而盛，故阴器肿胀。阴器肿胀不通，故为颓 也。平按：《素问》钉作 ，肤上有疝字，一盛作亦盛，而胀阴胀不通作而脉胀不通，故曰 作故曰 疝也。）所谓甚则嗌干热中者，阴阳相薄而热则干，故曰嗌干也。（甚，谓厥阴邪气盛也。厥阴之脉，挟胃属肝络胆，上入颃颡，故阴阳相薄，热中而嗌干也。平按：《素问》无则干二字。）

　　卷第八（卷首缺）·经脉之一

　　阳明脉解
  </div>
  <div class="pagination">
   <a href="黄帝内经太素_page5.html">
    上一页
   </a>
   <a href="黄帝内经太素.html">
    1
   </a>
   <a href="黄帝内经太素_page2.html">
    2
   </a>
   <a href="黄帝内经太素_page3.html">
    3
   </a>
   <a href="黄帝内经太素_page4.html">
    4
   </a>
   <a href="黄帝内经太素_page5.html">
    5
   </a>
   <span class="current-page">
    6
   </span>
   <a href="黄帝内经太素_page7.html">
    7
   </a>
   <a href="黄帝内经太素_page8.html">
    8
   </a>
   <a href="黄帝内经太素_page9.html">
    9
   </a>
   <a href="黄帝内经太素_page10.html">
    10
   </a>
   <a href="黄帝内经太素_page11.html">
    11
   </a>
   <span>
    ...
   </span>
   <a href="黄帝内经太素_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
