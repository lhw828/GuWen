<!DOCTYPE html>
<html>
<head>
    <meta charset="UTF-8">
    <title>医学纲目 - 第 362 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 362 页/共 379 页</h1>
    <div class="content">　　治疳气羸瘦，出白虫。

　　胡黄连白芜荑（仁。各一两半）黄连木香（各半两）辰砂（另研，一分）麝香（另研，一钱）上为细末，面糊丸如绿豆大。米饮下五七丸至十丸。三五岁以上者，十五丸至二十丸。服无时。

　　榆仁丸

　　治疳热瘦悴有虫，久服充肥。

　　榆仁（去皮）黄连（去须。各一两）上为细末，用猪胆七个，破开取汁，与二药同和入碗内，甑上蒸九分，每日一次，候日数足，研麝香五分，蒸饼汤浸一宿，同和成剂，丸如绿豆大。每服五七丸至一二十丸，米饮下，无时。

　　上四方，治泻而多食，为虫疳也。

　　〔钱〕木香丸治时时下利，唇口青白。如圣丸治冷热疳泻。（二方并见本条。）

　　没石子丸

　　治泄泻白浊，及疳利滑肠闷痛。

　　木香黄连（各一分）没石子（一枚）豆蔻仁（二个）诃子肉（三个）上为细末，饭和丸如麻子大。米饮下十五丸，量儿加减，食前。

　　〔汤〕休息痢及疳泻痢，迁延日月，百药俱试，饮食不妨，便痢不止。用鸡子一枚，打破，熔黄蜡一块如指大，以鸡子和炒，空心吃尽，百医百效，无不获安。

　　〔《本》〕小儿疳痢垂死者。取益母草炙食之，取足瘥止，甚佳。

　　上治泻而少食，为冷疳也。

　　独胀不泻，治法见胀门。

　　〔钱〕疳在外，鼻下臭烂，自揉鼻，头上有疮，不着痂，渐绕耳生疮。

　　〔世〕走马牙疳神效。干姜、白矾、枣子，烧焦存性为末，敷患处。

　　〔田〕鼻疳治法。先用甘草白矾汤洗净，后糁芦荟、黄连、黄柏末，日三敷。一方，用米泔洗黄连末敷，日三四次，亦佳。

　　〔世〕

　　红铅散

　　治走马疳。

　　绿矾不以多少，色鲜明者，入干锅，用炭火烧锅赤，倾出，以好酒洒拌匀，再入锅。如此数遍，色红研作细末，入麝香少许，先以温浆水洗漱净，用指蘸药，有疳处贴之。

　　〔罗〕

　　乳香丸

　　治走马牙疳如神。

　　乳香轻粉砒（研。各五分）麝香（少许）上先将乳香研细，入轻粉、麝、砒，共再研匀，用薄纸一韭叶阔，去药内按过，揉纸少许，丸如黄米大，临卧将药填在患处，至明则愈。忌食酱、醋、盐等物。

　　〔钱〕

　　兰香散

　　治鼻疮烂。

　　兰香叶（烧灰，二钱）铜青（五分）轻粉（二字）上末，令匀，看疮大小干贴之。

　　龙骨散

　　治口疳走马疳。

　　砒霜（一字）粉霜（半钱）龙骨（一钱）定粉（一钱半）龙脑（半字）蟾酥（一钱半）上先研砒粉极细，次入龙骨等研，次入定粉等同研，每用少许敷之。

　　〔《经》〕治小儿走马疳，蚀透损骨，及小小攻蚀必效方。天南星一个，当心作坑子，安雄黄一块在内，用面裹烧，候雄黄作汁，以盏子合定，出火毒。去面，研为末，入麝香少许，拂疮验。

　　〔钱〕

　　白粉散

　　治诸疮。

　　乌贼鱼骨末（三匕）白芨末（二匕）轻粉（一匕）上末，先用清浆水洗，拭过贴之。

　　〔《山》〕小儿牙疳。用茴香、桔梗烧灰存性敷之，如干，油调敷。

　　〔汤〕

　　五福化毒丹

　　治鼻，清膈凉血。

　　玄参桔梗（去芦。各一两）赤茯苓人参牙硝青黛甘草（各一钱）麝香（五分）一方有龙脑五分。

　　上除麝香，牙硝另研，一处为末，次和青黛等，炼蜜丸如芡实大。金银箔为衣，薄荷汤化下。疮疹余毒，磨生犀角水下。上焦热壅，口齿鲜血，宣露臭气，用生地黄汁化下，食后。

　　〔钱〕大抵疳病当辨冷热肥瘦，其初病者为肥热疳，久病者为瘦冷疳是也。冷者木香丸，热者黄连丸主之。冷热之疳，尤宜服如圣丸。

　　胡黄连丸

　　胡黄连黄连（各半两）朱砂（一分）上二物为细末，研入朱砂末，都填入猪胆内，用淡浆于砂铫子内悬胎煮一饭时久，取出研入芦荟、麝香各一分，饭丸如麻子大，每服五七丸至一二十丸，米饮下，食后。一方，加虾蟆半两，不烧。

　　木香丸

　　木香青黛（另研）槟榔肉蔻（去皮。各一分）麝香（另研，一钱半）续随子（一两半，炒）虾蟆（三个，先用绳系晒干，烧存性）上末，蜜丸如绿豆大，每服三五丸至一二十丸，薄荷汤下，食前。

　　如圣丸

　　治冷热疳泻。

</div>
    <div class="pagination">
<a href="医学纲目_page361.html">上一页</a><span>...</span><a href="医学纲目_page357.html">357</a><a href="医学纲目_page358.html">358</a><a href="医学纲目_page359.html">359</a><a href="医学纲目_page360.html">360</a><a href="医学纲目_page361.html">361</a><span class="current-page">362</span><a href="医学纲目_page363.html">363</a><a href="医学纲目_page364.html">364</a><a href="医学纲目_page365.html">365</a><a href="医学纲目_page366.html">366</a><a href="医学纲目_page367.html">367</a><span>...</span><a href="医学纲目_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
