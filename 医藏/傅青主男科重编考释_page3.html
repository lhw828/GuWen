<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 3 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 3 页/共 40 页</h1>
    <div class="content">　　[郁结门]开郁

　　如人头痛身热，伤风咳嗽，或心不爽，而郁气蕴于中怀；或气不舒，而怒气留于胁下；断不可用补药，方用：当归（三钱）白芍（五钱）柴胡（一钱）白术（二钱）甘草（一钱）丹皮（一钱）薄荷（一钱）半夏（二钱）枳壳（一钱）水煎服。

　　头痛，加川芎一钱；目痛，加蒺莉一钱、甘菊花一钱；鼻塞，加苏叶一钱；喉痛，加桔梗二钱；肩背痛，加枳壳一钱、羌活二钱；两手痛，加姜黄或桂枝一钱；两胁痛，倍柴胡、白芍；胸痛，加枳壳一钱；腹痛不可按者，加大黄二钱；按之而不痛者，加肉桂一钱。

　　[郁结门]舒肝

　　治肝气方：当归（二钱）白芍（钱二分酒炒）焦白术（钱五分）茯苓（钱五分）柴胡（八分醋炒）生甘草（五分）丹皮（一钱）黑山栀（一钱）炮姜（三分）水煎服。

　　[郁结门]关格

　　怒气伤肝，而肝气冲于胃口之间，肾气不得上行，肺气不得下达，而成此症，以开郁为主，方用：白芍（三钱）柴胡（一钱）郁金（一钱）荆芥（一钱）苏子（一钱）白芥子（一钱）甘草（五分）茯苓（一钱）花粉（一钱）水煎服。

　　此方妙在平常，而有至理。盖肝气之郁，必用柴、芍以舒之。然过多则必阻而不纳，方中以此二味为君，而佐以郁金之寒散，芥子之去痰，天花粉之散结，甘草之和中，茯苓之去湿，气味和平，委婉易入，不争不战、相爱相亲，自能到门而疑关，不致扣关而坚壁也。

　　又方：

　　用阴阳水各一碗，加盐一摄，打百余下起泡，饮之即吐而愈。凡上焦有痰，欲吐而不能吐者，饮之立吐。

　　又方：

　　用生半夏为末，水丸，绿豆大，入鼻孔中，则必嚏喷不已，用水饮之立止。通治中风不语，及中恶、中鬼等症俱妙。

　　[脾胃病门]辨脾胃症

　　凡人能食而不能化者，乃胃不病而脾病也，当宜补脾。而补脾尤宜补肾中之火，盖肾火能生脾土也。

　　凡人不能食，食之而安然者，乃胃病而非脾病也，不可补肾中之火，当补心中之火，盖心火能生胃土也。

　　世人一见不饮食，动曰脾胃病，殊不知胃之虚寒责之心，脾之虚寒责之肾，不可不辨也。

　　[脾胃病门]气虚胃虚

　　凡人病气虚者，乃身体羸弱，饮食不进，或大便溏泄，小便艰涩。方用：人参（一两）白术（五钱）茯苓（三钱）甘草（一钱）陈皮（一钱）泽泻（三钱）车前子（一钱）水煎服。

　　此方用人参为君者，开其胃气也。盖胃为肾之关，关门不开，则上之饮食不能进，下之糟粕不能化，必用人参以养胃土，茯苓、车前以分消水气也。〔且胃之性最喜温和而不喜湿，湿者必上壅而呕、下积而泄矣。今顺土之性而温补之，则饮食自进、而大小便安其位矣。〕或服此方而未愈，兼服八味丸，最能实大肠而利膀胱也。

　　[脾胃病门]气虚饮食不消

　　饮食入胃，必须胃气充足，始能化糟粕而生津液。今饮食不消，气虚故也。方用：人参（二钱）白术（三钱）茯苓（三钱）甘草（三钱）陈皮（五分）神曲（五分）黄（三钱）麦芽（五分）山楂（五粒）炮姜（一钱）水煎服。

　　伤面食，加萝卜子。有痰，加半夏、白芥子各一钱。咳嗽，加苏子一钱、桔梗二钱。伤风，加柴胡二钱。夜卧不安，加炒枣仁二钱。胸中微痛，加枳壳五分。

　　方内纯是开胃之品，又恐消食难消，更加消导之味，则饮食化而津液生矣。

　　[脾胃病门]倒饱中满

　　气虚不能食，食则倒满。

　　人参（一钱）白术（二钱）茯苓（三钱）甘草（一钱）陈皮（三分）山药（三钱）萝卜子（一钱）薏仁（五钱）芡实（五钱）水煎服。

　　下喉虽则微胀，入腹渐觉爽快。

　　[脾胃病门]胃气虚寒

　　心肾兼补，治脾胃两虚者固效矣。若单是胃之虚寒，自宜独治心之为妙。方用：人参（一两）白术（三两）茯神（三两）山药（四两）半夏（三两）菖蒲（五钱）远志（一两）白芍（二两）枣仁（五钱）莲子（三两）白芥子（四钱）良姜（五钱）附子（三钱）蜜丸，每日滚水送下三钱。

　　〔此方补心火并疏肝气，内加附子、良姜，以助火热之气，心火足，自然生胃土；胃土足，饮食自然能进而无害矣。〕

　　[脾胃病门]健脾丸

　　炒白术（二两半）莲子（二两半）炒山药（二两半）山楂（二两半）芡实（一两）茯苓（一两）以上六味，俱饭上蒸晒两次，加神曲五钱，白芍五钱，白色大米虫五钱，陈皮二钱，泽泻二钱，蜜丸，空心米饮送下二、三钱，宜常服。

　　如瘦极成疳，加芦荟三钱、杜仲二钱。如泄泻，加白果煨三钱。如内热口干，大便结，加黄连二钱姜炒。如潮热，加柴胡三钱。如骨蒸，加地骨皮五钱。如有虫，加使君子三钱。如肚腹胀大。大便闭塞，肠鸣作响，加槟榔五分、木香一钱。

　　[脾胃病门]大健脾丸方

　　焦白术（三两）人参（一两）扁豆（一两）莲子（一两半）茯苓（一两半）山药（一两）芡实（二两半）陈皮（二两）神曲（二两）山楂（二两）薏苡仁（三两）麦芽（一两半）黄连（三两半）泽泻（四钱）藿香（五钱）桔梗（五钱）炙甘草（五钱）白蔻（四钱）蜜丸，每日早晚米饮送下。

　　脏治法门

　　脏治者，五脏中有病而治之者也。脏有五，治法惟三：脾肺同一治，肾肝同一治，心肾同一治也。

　　[脏治法门]肺脾双亏

　　（肺气之伤，必补脾气；脾气既伤，肺气亦困；故补肺必须补脾，补脾必须补肺也。）如人咳嗽不已，吐泻不已，此肺脾之伤也。人以为咳嗽宜治肺，吐泻宜治脾。殊不知咳嗽由于脾气之衰，斡旋之令不行，则上为咳嗽矣。吐泻由于肺气之弱，整肃之令不行，则上吐而下泻矣。方用：人参（一钱）麦冬（三钱）茯苓（三钱）柴胡（一钱）神曲（五分）车前子（一钱）薏苡仁（一钱）甘草（一钱）水煎服。

　　此方乃治肺、治脾之药，合而用之，咳嗽、喘病之尽除，呕吐、泻症之各去，所谓一方而两用之也。

　　[脏治法门]肾肝两虚

　　肾肝同治者，肾水亏不能滋肝木，则肝木抑郁而不舒，必有两胁饱闷之症。肝木郁不能生肾中之火，则肾水日寒，必有腰背难于俯仰之症。〔故补肝必须补肾中之水；补肾中之水又不可不补肝木。倘补肝而不补肾，则胁痛何以顿除？补肾而不补肝，则腰脊何以立愈？〕方用：熟地（一两）山萸（五钱）当归（五钱）白芍（五钱）柴胡（二钱）肉桂（一钱）水煎服。

　　此方熟地、山萸，补肾之药；当归、白芍、柴胡、肉桂，补肝之品。既云平肝补肾，似乎用药不宜有轻重，今补肝之品多于补肾者何也？盖肾为肝之母，肝又为命门之母也，岂有肝木旺而不生命门之火者哉？〔命门是一身主宰，当生五脏之气，不宜为五脏所生。然而五脏叠为生克，肝既是木，岂有木不能生命门之火乎？此有至理存焉，愿世人勿惊为创说奇闻，而疑为不可执之以治病也。〕

　　[脏治法门]心肾不交

　　肾，水脏也。心，火脏也。是心、肾二经为仇敌，似乎不宜牵连而一治之。不知心，肾虽相克而实相须，无心之火则成死灰，无肾之水则成冰炭。心必得肾气以滋养，肾必得心火而温暖。如人惊惕不安，梦遗精泄，岂非心肾不交乎？人以惊惕不安为心之病，我以为肾之病；人以梦遗精泄为肾之病，我以为心之病。非颠倒也，实有至理焉。方用：熟地（五两）山萸（三两）山药（三两）人参（三两）白术（五两）芡实（五两）茯神（三两）菖蒲（一两）炒枣仁（三两）远志（一两）五味子（一两）麦冬（三两）柏子仁（三两）蜜丸，早晚温水送下五钱。

　　此方之妙，治肾之药少于治心之味。盖心君宁静，肾气自安，肾气既安，何至心动？此治心正所以治肾，而治肾正所以治心也，所谓心肾相根据。

　　[两病同治门]便血又尿血

　　血分前后，便血出于后阴，尿血出于前阴，最难调治，然总之出血于下也。方用：生地黄（一两）地榆（五钱）水煎服，二症俱愈。

　　盖大小便虽各有经络，而其源同，因膀胱之热而来也。生地、地榆俱能清膀胱之热，一方而两用之，盖分之中又有合也。

　　[两病同治门]腰痛又头痛

</div>
    <div class="pagination">
<a href="傅青主男科重编考释_page2.html">上一页</a><a href="傅青主男科重编考释.html">1</a><a href="傅青主男科重编考释_page2.html">2</a><span class="current-page">3</span><a href="傅青主男科重编考释_page4.html">4</a><a href="傅青主男科重编考释_page5.html">5</a><a href="傅青主男科重编考释_page6.html">6</a><a href="傅青主男科重编考释_page7.html">7</a><a href="傅青主男科重编考释_page8.html">8</a><span>...</span><a href="傅青主男科重编考释_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
