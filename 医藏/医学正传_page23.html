<!DOCTYPE html>
<html>
<head>
    <meta charset="UTF-8">
    <title>医学正传 - 第 23 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学正传 - 第 23 页/共 145 页</h1>
    <div class="content">　　予侄妇何氏在室时，四月间因多食青梅，得痰饮病，日间胸膈中大痛如刀锥，至晚胸中痛止而膝KT 大痛，盖痰饮随气升降故也。一医作胃寒治，用干姜、良姜、官桂、乌、附、丁、沉辈，及煮胡椒粥间与。病日刷，加之口渴，小水淋涩。求予治，诊其六脉洪数而滑，予作清痰处治，令其急烹竹沥服。三日口不渴，小水亦不淋涩，但胸中与膝互痛如旧。用萝卜子研汁，与半碗，吐痰半升许，至夜痛尤甚于前，正丹溪所谓引动其猖狂之势耳。次日用人参芦一两，逆流水煎服，不吐。又次日与苦参煎汤服，又不吐；又与附子尖、桔梗芦，皆不吐。一日清晨，藜芦末一钱，入麝香少许，酸浆水调与，始得大吐，至次日天明，吐方定，前后得顽痰及稠饮一小桶许，其痛如脱，后以软粥将理而安。

　　卷之二

　　咳嗽

　　论

　　《内经》曰：五脏六腑皆令人咳，非独肺也。皮毛者肺之合也，皮毛先受邪气，邪气以从其合也。五脏之咳延久，乃移于六腑。河间曰：咳谓无痰而有声，肺气伤而不清也。嗽谓无声而有痰，脾湿动而生痰也。咳嗽谓有痰而有声，盖因伤于肺气，动于脾湿，咳而为嗽也。脾湿者，秋伤于湿，积于脾也。故《内经》又曰：秋伤于湿，冬必咳嗽。大抵素秋之气宜清肃，反动之，气必上冲而为咳，甚则动于脾湿，发而为痰焉。又曰：寒、暑、燥、湿、风、火，六气皆令人咳，惟湿病痰饮入胃，留之而不行，上入于肺，则为咳嗽。假令湿在心经，谓之热痰；湿在肝经，谓之风痰；湿在肺经，谓之气痰；湿在肾经，谓之寒痰，为患不同，宜随证而治之。是故咳而无痰者，以辛甘润其肺。夫欲治咳嗽者，当以治痰为先；治痰者，必以顺气为主。是以南星、半夏胜其痰，而咳嗽自愈；枳壳、橘红利其气，而痰饮自降。痰盛而能食者，小承气汤微下之；痰盛而不能食者，浓朴汤疏导之。夏月嗽而发热者，谓之热嗽，小柴胡加石膏、知母；冬月嗽而发寒热，谓之寒嗽，小青龙汤加杏仁。此治法之大要也，学人不可不知。

　　脉法

　　关上脉微为咳。肺脉微急为咳而唾血。脉弦涩而咳为少血。脉紧者为肺寒。双弦者寒。脉浮而紧者为虚寒。脉浮而缓者伤风。脉细者湿。脉数为热。脉沉数为实热。脉弦为水。偏弦为饮。脉沉为留饮。洪滑多痰。

　　咳，脉浮直者生。脉浮濡者生。脉紧者死。沉小伏匿者死。咳而羸瘦，脉坚大者死。咳而脱形发热，脉小坚急者死。凡肌瘦脱形，热不去，咳呕，腹胀且泄，脉弦急者，皆死证也。

　　方法

　　丹溪曰：咳嗽有风寒，有火，有劳，有痰，有肺胀。

　　风寒者，主发散行痰，二陈汤加麻黄、杏仁、桔梗之类。（戴氏曰：风寒者，鼻塞声重恶寒是也。）

　　风寒郁热于肺，夜嗽者，三拗汤加知母。脉大而浮，有热，加黄芩、生姜。

　　寒嗽，古方有以生姜切作薄片，焙干为末，糯米糊为丸，如芥子大，空心清米饮下三十丸。

　　声哑属寒（寒包热也，此言感寒而嗽者），宜细辛、半夏、生姜，辛以散之。

　　风入肺久嗽者，用鹅管石、雄黄、蔚金、款冬花为末，以生姜一片置舌上，以药末拌艾，于姜上灸之，取烟入喉中愈。一方有南星、佛耳草，无蔚金（此即烟筒法，小异。）

　　治嗽烟筒方，用鹅管石、雄黄、款冬花、佛耳草为末，以鸡子清剧纸上，卷药末作筒，烧烟，以口衔，吸烟入喉，姜汤送下。

　　喘嗽遇冬则发，此寒包热也，解表热自除。枳壳、桔梗（各一钱）、麻黄、防风、甘草、陈皮、紫苏、木通、黄芩（各等分）。如严寒，去黄芩，加杏仁五分。

　　感冷则嗽，膈上有痰，二陈汤加炒枳壳、黄芩、桔梗、苍术、麻黄、木通、生姜。

　　火者，主降火清金化痰，黄芩、海石、栝蒌、青黛、桔梗、半夏、香附、诃子、青皮之类（戴氏曰：有声痰少面赤是也），蜜丸噙化。

　　干咳嗽者，系火郁之甚，难治，乃痰郁火，邪在肺中，用苦梗以开之，下用补阴降火，不已则成劳，须行倒仓法，此证不得志者有之。

　　有痰因火逆上者，必先治火，然亦看痰火孰急，若痰急，先治痰而后降火也。

　　劳者，主补阴清金，四物汤加竹沥、姜汁。（戴氏曰：盗汗出，兼痰多作寒热是也。）

　　阴虚火动而嗽，四物合二陈，顺而下之。（加炒黄柏、知母尤佳。）

　　阴虚喘嗽或吐红者，四物汤加知母、黄柏、五味子、人参、麦门冬、桑白皮、地骨皮。

　　好色之人，元气虚弱，咳嗽不愈，琼玉膏最捷。

　　肺虚甚者，人参膏以生姜、陈皮佐之，有痰加痰药，此好色肾虚者有之。

　　久嗽、劳嗽，用贝母、知母各一两，以巴豆同炒黄色，去巴豆，再用白矾、白芨各一两为末，以生姜一片蘸药，睡时噙化，药尽嚼姜咽之。麦门冬、陈皮、阿胶珠各等分，蜜丸噙化。又方有人参、五味子。

　　咳嗽声嘶哑，乃血虚受热，用青黛、蛤粉蜜调服之。

　　《医说》内一方治痰嗽，用蚌粉新瓦上炒通红，拌入青黛少许，以淡 水滴入麻油数点调服。

　　痰者，主豁痰。（戴氏曰：嗽动便有痰声，痰出嗽止是也。）

　　痰嗽，用半夏、栝蒌子各五两，贝母、桔梗各二两，知母一两，枳壳一两半，为细末，生姜汁浸，蒸饼为丸服。

　　一方：黄芩一两半酒洗，白芥子去壳、滑石各五钱，贝母、南星各一两，风化硝二钱半，姜汁浸，蒸饼为丸，青黛为衣。

　　痰多喘嗽，白术、半夏、苍术、香附、杏仁各一两，黄芩五钱，为末，姜汗调面糊为丸服。

　　痰嗽因酒伤肺，栝蒌仁、杏仁俱杵如泥，黄连为末，以竹沥入紫苏叶煎，再入韭汁调丸服。一方用青黛、栝蒌，蜜丸噙化以救肺。

　　久嗽，有积痰留肺脘中如胶，气不能升降，或挟温与酒而作，茜根（俗名过山龙，童便浸）、僵蚕、炒海粉、栝蒌仁、蜂房、杏仁、神曲为末，姜汁、竹沥调，噙化。

　　痰嗽气急，苍术三两，香附一两半，萝卜子蒸、杏仁、栝蒌仁、半夏各一两，黄芩、茯苓各五钱，川芎三钱，丸服。

　　嗽而有痰，宜灸天突穴、肺 穴，以泄火热，泻肺气。

　　食积痰嗽发热，半夏、南星为君，栝蒌、萝卜子为臣，青黛、海石、石 为使，姜汁浸，蒸饼丸服。

　　食积痰嗽，三补加二母炒为末，丸如椒核大，以竹沥、藕汁吞之。（三补，芩、连、柏也。二母，知、贝母也。）

　　肺胀者，主收敛。（戴氏曰：动则喘满、气急声重者是也。）

　　肺因火伤极，遂成郁遏胀满，用诃子为君，佐以海粉、香附、青黛、杏仁之类。

　　肺胀，郁遏不得眠者，难治。

　　凡嗽，春是春升之气，夏是火炎于上，秋是湿热伤肺，冬是风寒外束，用药发散之后，必以半夏等药，逐去其痰，庶不再作。

　　早晨嗽多者，此胃中有食积，至此时火气流入肺中，以知母、地骨皮降肺火。上半日嗽多者，胃中有火，知母、石膏降之。午后嗽多者，属阴虚，四物汤加知母、黄柏先降其火。黄昏嗽多者，火气浮乘肺，不宜用凉剂，以五味子、五倍敛而降之。

　　嗽而胁痛，宜以青皮疏肝气，后以二陈汤加南星、香附、青黛、姜汁。一云：实者，白芥子之类。

　　嗽而心烦不安，六一散加辰砂服。

　　嗽而失声，润肺散。

　　诃子肉 五倍子 五味子 黄芩 甘草（各等分）

　　上为细末，蜜丸噙化。

　　（以上丹溪方法凡三十八条）

</div>
    <div class="pagination">
<a href="医学正传_page22.html">上一页</a><span>...</span><a href="医学正传_page18.html">18</a><a href="医学正传_page19.html">19</a><a href="医学正传_page20.html">20</a><a href="医学正传_page21.html">21</a><a href="医学正传_page22.html">22</a><span class="current-page">23</span><a href="医学正传_page24.html">24</a><a href="医学正传_page25.html">25</a><a href="医学正传_page26.html">26</a><a href="医学正传_page27.html">27</a><a href="医学正传_page28.html">28</a><span>...</span><a href="医学正传_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
