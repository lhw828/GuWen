<!DOCTYPE html>
<html>
<head>
    <meta charset="UTF-8">
    <title>保婴撮要 - 第 77 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 77 页/共 92 页</h1>
    <div class="content">　　一小儿痒塌寒战切牙，喜饮温汤，手足不热，属阳气虚弱也，用参 四圣散，诸症已退，用参 托里散，其浆渐贯，用十全大补汤，其痂顿靥。
　　一小儿十四岁，痘将愈忽寒战，手足并冷，脉微细而不及两寸，乃脾气虚热，用五味异功散、独参汤、十全大补汤而愈。
　　一妇人愈后寒战，脉浮大，按之微细，此血气虚也，用十全大补汤三十余剂而愈。后因劳，寒热往来，寒时手足如冰，热时手足如炙，脉浮大，重按则细，此阳气虚甚也，朝用补中益气汤加桂、附各一钱；夕用八味丸料，倍加桂、附，各五十余剂而安。
　　一小儿切牙作渴，面色忽白忽赤，脉洪数按之无力，左关尺为甚，此属肾虚也，用地黄丸、补中益气汤寻愈。后因惊面青目赤，呵欠切牙，手寻衣领，此肝经虚热，用加减八味丸料，煎与恣饮，顿安，又用补中益气汤而痊。
　　一小儿切牙，作渴饮冷，大便微秘，寒战痘赤，多在身侧，此属胆经虚热也，用小柴胡汤、柴胡麦门散各一剂，又用加味四物汤而痊。
　　
　　当归补血汤
　　治痘疮血气亏损，或妄服峻剂，致血气俱虚，肌热大渴喜饮，目赤面红，昼夜不息，其脉洪大而虚，重按全无。其症似宜服白虎汤，但脉不长实为可验耳，若服白虎汤必死。
　　黄 （炙，一两） 当归（二钱）上水煎，徐徐服。
　　
　　补中益气汤
　　人参 黄 （炒） 白术 甘草 当归 陈皮（各一钱） 柴胡 升麻（各二分）上姜枣水煎，徐徐服。
　　
　　五味异功散
　　人参 茯苓 白术（炒） 甘草 陈皮上每服二三钱，姜枣水煎。为末调服亦可。
　　
　　加减八味丸
　　（即六味丸加五味子四两、肉桂一两） 治肾经阴虚，虚火上炎，作渴切牙，或口舌生疮，或痰涎涌盛。
　　
　　六味地黄丸
　　（加肉桂、附子各一两，名八味丸。二方见发热属阴属阳）
　　独参汤
　　（方见腹胀气促）
　　小柴胡汤
　　（方见 症）
　　十一味木香散
　　
　　十二味异功散
　　（二方见痘灰白色）
　　十全大补汤
　　（方见腹胀气促）
　　八珍汤
　　
　　柴胡麦门冬散
　　（二方见顶陷灰白）
　　参 四圣散
　　（方见顶陷心烦）
　　七味白术散
　　（方见痘发热，即人参白术散）
　　卷十八
　　不靥闷乱哽气腹胀之症
　　陈文宿先生云：痘疮十一日至十二日，当靥不靥，身热闷乱不宁，卧则哽气，腹胀泄泻，寒战切牙，急用异功散加木香、当归，以救阴阳表里助其收靥。窃谓：前症若手足并冷，属脾胃虚寒，宜用十二味异功散。手足微冷，属脾胃虚弱，宜用五味异功散加木香。若手足热，大便秘，属脾胃实热，宜用清凉饮，救其阴，以抑其阳。
　　一小儿痘，寒战切牙，泻渴腹胀，手足冷，时仲夏，饮沸汤口不知热，先君谓脾气虚寒，用十二味异功散，一剂顿安；又用五味异功散，调补而愈；再用参 四圣散而痊。
　　一小儿痘不结痂，发热饮汤，哽气腹胀，此脾气虚弱，用五味异功散、参 四圣散而愈。后噫气下气，欲服枳壳之类。余谓：噫气属心火虚，下气属脾气虚。朝用六君子汤加姜、桂，夕用补中益气汤而愈。
　　一小儿哽气喘咳，腹胀下气，手足不冷不热，此脾虚不能摄气而腹胀下气，肺虚不能摄气而哽气喘咳，用五味异功散加升麻而愈。
　　一小儿痘将愈，足冷哽气腹痛，手冷至肾，唇青面白，属脾胃虚寒也，用五味异功散加附子二剂，足稍温；又用六君、姜、桂一剂，诸症渐退，乃去姜、桂，服之而痊。
　　一小儿痘不结痂，作渴饮冷，大便秘结，此肠胃有热也，先用清凉饮末一钱，大便和而顿靥；又用人参麦门冬散、八珍汤而痊。
　　一小儿痘不结痂，用补中益气汤、地黄丸料煎服而愈。次年毕姻后，寒热作渴，头晕，脉洪数，按之微细，此脾肾虚火上炎也，以前药各加肉桂五分，引火归经而愈。
　　一小儿痘不靥发热，因乳母有肝火，用加味逍遥散、人参白术散，母子俱服而热止；又用柴胡麦门冬散而痊。
　　一小儿十五岁，久而结痂，寒热往来，脉洪数，按之无力，用十全大补汤而痊。后因劳寒热复发，用补中益气汤而安。
　　
　　六君子汤
　　治脾气虚弱，或因克伐之剂，亏损中气，饮食少思，或痘疮不起发，灌浆结痂。
　　人参 白术（炒） 茯苓 陈皮（炒） 半夏（汤洗） 甘草（炒。各等分）上三五钱，姜枣水煎，徐徐服。
　　
　　四君子汤
　　（即六君子汤去陈皮、半夏）
　　四顺清凉饮
　　王海藏先生云：痘疹脓贯而不焦者，由治失清凉之法，内外热毒，无以收敛。譬如五谷得阳气而成熟，得阴气而结实，用清凉饮子下之。（方见大便不通）
　　十二味异功散
　　（方见顶陷灰白）
　　人参麦门冬散
　　（方见发热口渴）
　　柴胡麦门冬散
　　（方见作痒搔破）
　　加味逍遥散
　　（方见欲靥不靥）
　　补中益气汤
　　
　　五味异功散
　　（二方见寒战切牙）
　　参 四圣散
　　
　　十全大补汤
　　（二方见腹胀气促）
　　人参白术散
　　（即七味白术散）
　　地黄丸
　　（二方见发热属阴属阳）
　　卷十八
　　两目生翳痕黯凹凸之症
　　陈文宿先生云：痘疮十二日至十三日，疮痂渐落，其瘢犹黯，或凹或凸，肌肉尚嫩，不可澡洗，并忌五辛煎 之物，恐热毒上熏肝膈，眼生障翳。或有是患，用谷精草散治之。窃谓前症：目为肝之窍，或肝经风热，或肝经血虚，或肝经风热相搏，或肝疳内热，或乳母肝经有热，或食膏粱浓味，故多犯其目。若失于早治，多成废疾。
　　一小儿出痘，两目不开，先君谓肝经有热。用消毒化 汤，母子服之而愈。
　　一小儿两目不开，先君谓肝经热毒。先用柴胡麦门冬散，又用四物汤加山栀而愈。
　　一小儿痘疮，目赤肿痛，此肝火为患，用柴胡麦门冬散、谷精散而愈。
　　一小儿痘将靥，目不开，脉浮而无力，右关按之缓弱，此脾气虚耳，用补中益气汤加蔓荆子二剂，去蔓荆子又数剂而愈。后每劳役，目中作胀不能开合，朝用补中益气汤，夕用五味异功散而愈。
　　一小儿眼痛不开，属肝经风热，用柴胡麦门冬散、犀角地黄汤加柴胡各一剂，开而见赤翳迷漫，仍用前药加谷精草而愈。
　　一小儿出痘，目闭二十余日，用清肝解热之药，两目虽开其睛已伤，此失于早治也。
　　一小儿目中出痘作痛，肝脉弦洪有力，先用小柴胡加龙胆草、生地黄一剂，而痛稍止，乃用四物、柴胡、山栀一剂，痛全止，再用加味逍遥散、蝉菊散而愈。
　　一小儿目中出痘，肝脉弦数，此木火相搏，用四物、山栀、牡丹皮、柴胡二剂，再用加味逍遥散二剂，肝脉平和，又用四物、牡丹皮而靥。但目有青翳，用蛇蜕散、三味谷精草散而痊。
　　一小儿素食膏粱，目中出痘作痛，口渴、大便坚实，左右关洪数有力弦长，此形病脉俱实，先用柴胡栀子散、泻黄散各一服，又用柴胡栀子散、柴胡麦门冬散而痊。
　　一痘儿眼不开，肝脉数，按之有力，用柴胡栀子散，子母服之眼渐开。又因母劳怒仍闭，用加味逍遥散而愈。后复闭，用柴胡麦门冬散而痊。
　　一小儿目中生翳，诊其肝肾疳症，用九味芦荟丸、六味地黄丸及粉丹散，翳渐退，又用柴胡麦门冬散而痊。
　　
　　羊肝散
　　治痘疮入眼，或无辜疳入目。
　　密蒙花 青箱子 决明子 车前子上为末，用密蒙花末三钱，余药各一钱，以羊肝一叶，薄批掺上湿，用纸裹煨熟。空心食之。
　　
　　蛇蜕散
　　治痘毒目翳。
</div>
    <div class="pagination">
<a href="保婴撮要_page76.html">上一页</a><span>...</span><a href="保婴撮要_page72.html">72</a><a href="保婴撮要_page73.html">73</a><a href="保婴撮要_page74.html">74</a><a href="保婴撮要_page75.html">75</a><a href="保婴撮要_page76.html">76</a><span class="current-page">77</span><a href="保婴撮要_page78.html">78</a><a href="保婴撮要_page79.html">79</a><a href="保婴撮要_page80.html">80</a><a href="保婴撮要_page81.html">81</a><a href="保婴撮要_page82.html">82</a><span>...</span><a href="保婴撮要_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
