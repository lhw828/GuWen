<!DOCTYPE html>
<html>
<head>
    <meta charset="UTF-8">
    <title>高注金匮要略 - 第 34 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高注金匮要略 - 第 34 页/共 35 页</h1>
    <div class="content">　　甘草 生姜（各二两）

　　上十二味。以水一斗。煮取三升。分温三服。亦主妇人少腹寒。久不受胎。兼取崩中去血。或月水来过多。及至期不来。

　　伤寒金匮中。最难理会之文。莫如本条。以问意答意方意。俱似不相承贯故也。盖问语平铺。叙症错杂。觅其所问之头绪。一难。答则丢开问中下利。劈空断为带下。又忽略问中诸症。独取唇口干燥一语。为确诊。而皆不言其所以然之故。如半产血瘀。何以便带下。带下又何以便下利之类。又唇口干燥。亦下利伤阴之兼症。

　　何以便断为带下者。二难。至于断病。则曰少腹瘀血。病属带下。是在下焦矣。而诊病何以却在上焦之唇口干燥。汤名则曰温经。谓温经以去瘀血则可。谓温经而并除带下。是何理也。又本衣冠文物以唇口干燥为的据。

　　投以本汤中之吴茱萸姜桂。而不虞其更干更燥。又何义耶。且问症如彼。主治如此。仲景当日。将置下利不止等候于不问乎。抑治此而愈彼之道。将何奥旨乎。此三难也。何怪乎诸注之不能中其 窍乎哉。不知问意。以妇人年五十所一句。谓天癸已竭。地道不通之时。撇开经血胎产。毫不着想。单重下利一病。而问其是寒是热耳。故曰下利一症。寒热异因。各有确症。今数十日不止。大似中焦气寒。而失分理之司。下焦气虚。而无关锁之候。然久利以发热为欲止。因阳气有起伏之机故也。乃暮即发热而利不止。则又非虚寒可断矣。

　　且少腹里急而下坠。腹中胀满而痞塞。又似内有阴寒之据。然手掌烦热。唇口干燥。又却似内有阳热之符。

　　此种下利。其或寒或热。将何推断耶。带下。以妊娠门二条按之。当就漏血之赤带而言。非指白带也。瘀血不去。即致带下。虽详妊娠漏血注。然与妊娠、之漏血有分别者。以妊娠之血。为不得入胞胎而下从血室。此处之带下。又肝血之络。为瘀血所阻。而不得入血室。故自下也。答意虽就诸症。层层细推。却又专从妇人着眼。

　　专从妇人之年五十所着眼。而断出者也。盖利至数十日。里急腹满。俱似寒因。暮即发热。手掌烦热。俱似阴虚之热因。寒热既不应互见。且唇属脾。口属肺。唇口干燥。热利为合。又与数十日不止。及里急腹满者。尤不应兼见。故知其平日素有赤带之病。以致脾肺不滋。故唇口干燥。血液内竭。故手掌烦热。暮即发热。血虚者。

　　气自寒。故利数十日不止。及里急腹满也。以其在妇人。故知其瘀血在少腹不去。以其年五十所。故知其非目前之瘀。而为曾经半产所得之旧病也。然则不当从利为治。但行其瘀。而使血液归经。则带下可除。止其带而使血液内润。则暮热掌热。及唇口干燥者亦解。究之血裕气温。将并数十日不止之利。及里急腹满者。

　　可不治而自愈矣。名之曰温经汤者。血气得寒则凝。得温则畅也。以辛温之姜桂为主。而以善降之半夏。善敛之芍药佐之。则温下而适所以去下焦之瘀也。因瘀而肝血阻于血室之络。以致血不得由血室而外达上供。故下陷而带下。渐成烦热干燥之候。故以芎麦之上滋者。补上焦之血。胶归之下滋者。补下焦之血。而以善行阴阳之丹皮。分走而各注之。所以治暮热掌热。唇口干燥等候也。又血虚气寒而至于下利。究当责之阳明之腑。故用苦温之茱萸。甘温之人参。而托以守中之甘草。则胃腑之阴阳起复。譬之大地春融冰消雪化。田畴气暖。冰脱湿干之象。将瘀去而利亦自止矣。妇人少腹寒而不受胎。虽无血瘀。而此汤能温中以温下。故亦主之。崩中去血。是非期而暴下。月水过多。指至期而大下。皆中寒失提。下寒失守之候。故兼取诸此也。至期不来。又中虚而精悍不生。下虚而气血自短所致。故亦取之耳。妇人之月水。名之曰经血者。

　　以其由十二经脉盈满之气。从月光之亏损。而泻下之义也。但其源委。则有两路。从胃腑发精之根。历脾肺肝肾。以及于心。凡经过之脏腑。各私取以自润其经脉者。一也。又肝为血脏。脏中之余血。由肝络而内从血室。以外达经络。与各脏腑所荣经脉之血会成一片者。又一也。此如潮起之象。其少火生气。潜滋暗长。至三十日。则经脉外满。而不受两血之注。遂使外气平而内气不长。且外盛者具反注之势。故气伏潮落。而十二经脉之血。阖归血室。而下为月水矣。此系血瘀少腹之肝络。肝脏内血。欲由血室而外达以养经。因络阻而不得通过血室。故无期而带下。我故曰。与妊娠漏血有别。又曰。使血液归经者此也。

　　带下。经水不利。少腹满痛。经一月再见者。土瓜根散主之。

　　土瓜根散方 土瓜根 桂枝 芍药 虫（各三分）

　　上四味。杵为散。每服方寸匕。日三服。阴 肿亦主之。

　　此即上条之初症也。带下、亦指赤带。详已见。经水不利。因经脉之血。止有脾胃一路上供。而肝脏之血。陆续漏下。以致经脉之气血亏浅。故至期之经水不畅利也。少腹满痛者。血瘀气滞之应也。经一月再见。又承带下而言。盖谓带下一症。又致各经经气上虚。因而不能包护。以至一月再见者。二者耽延日久。俱成上条利下等症。故宜即主此以愈之。无使渐成温经汤之候也。芍药、下引而入血分。 虫、阴性而行血结。桂枝、辛以散之。温以行之。合三味而去瘀之功用全矣。土瓜根、为蔓引之本。其性上行。盖蔓引则走经脉。上行则托住肝脏之血。而使上充十二经脉之义也。以其为上条之初症。阴血未伤。故于温经汤。则少用归芎胶麦。阳气未寒。故于温经汤又少用参姜吴茱萸者。此也。夫瘀去而肝血得从血室以归经脉。故带下除。而少腹之满痛亦止。经脉气充。而下伏于血室者有势。故经水自利。又血上滋而气自裕。则包护有力而尤能提挈。故一月再见者亦愈矣。血下瘀、则阴 。气下郁、则阴肿。本方为行血提气之药。故亦主之。

　　寸口脉弦而大。弦则为减。大则为芤。减则为寒。芤则为虚。寒虚相抟。此名曰革。妇人则半产漏下。旋复花汤主之。

　　旋复花汤方 旋复花（三两） 葱（十四茎） 新绛（少许）

　　上三味。以水三升。煮取一升。顿服之。

　　文义脉象。注见血门。妇人半产漏下。以上虚失提。外虚失裹之所致。葱性辛温。而先降后升。为下通肾阳以外达之品。故白通汤之用之者。盖取诸此也。旋复花用至三两。而且以之名汤。其意有二。夫上虚者必有阴气乘之。旋复能降逆阴。以为升阳之地者。一也。又取并力下趋葱性。以温肾阳者。二也。浅红曰绛。新绛者。新所染之绛色也。以茧丝口吐。其性上行。而红花所染之绛。又从其色而上入心膈之义。明系一小肾气丸。

　　盖以辛热多气之葱茎。代桂附。以收降之旋复。代地黄、山萸。以上行心膈之新绛。代丹皮。则其先资下降。而徐引上升。以补益其宗气。俾上提外裹者有力。而半产漏下自止矣。然本方、不过救急之劫棋。若求稳着。毕竟以建中、肾气汤丸。为的当而无弊。千载以后。自有高明者以余言为不谬。又岂止仲景在天之灵。默为之首肯乎哉。

　　妇人陷经。漏下黑不解。胶姜汤主之。（方缺。又林亿曰。臣亿等校诸本无胶姜汤方。想是妊娠中之胶艾汤。细按胶艾汤方意。与本条之症逼对。或姜字为艾字之讹耶。今从之。）

　　妇人陷经。与妊娠胞阻同义。盖妇人少腹。积有死血。使肝血不由血室以养经。而漏下者曰带下。若少腹并无瘀血阻塞。但其肝脏中。气虚而不能上蒸。血虚而不能上荫。其血刚至血室。而中路陷脱。故曰陷经。与胞阻之无瘀阻滞。其气血因虚而自漏者同。故曰与妊娠胞阻同义也。血虚者。气自寒。而血又因寒而其色惨黑。寒久则黑如豆汁矣。症与妊娠之胞阻同。故其主胶艾汤亦一也。汤意详胞阻下。但于胞阻。则补血温气以养胎。此则补血温气以养经为异耳。即以胶姜汤而论。据愚鄙之见。未始不与陷经之候相对。但疑尚有当归、芍药、桂枝、丹皮四味。盖以阿胶之皮性。善于包裹提挈者为主。而佐以苦温之当归。所以温补血虚也。以生姜之根性。善于升浮旁达者为主。而佐以辛温之桂枝。所以温补气寒也。然后以芍药。引之入肝。以丹皮。通之出脉。则陷经漏黑。当解于温补升行之内。有识者。或不以为好事而 妄乎。

　　妇人少腹满如敦状。小便微难而不渴。生后者。此为水与血结在血室也。大黄甘遂汤主之。

　　大黄甘遂汤方 大黄（四两） 甘遂（二两） 阿胶（二两）

　　上三味。以水三升。煮取一升。顿服之。血当下。

　　敦者。上小下大之象。妇人少腹如敦状。先就外症而言。然实包藏诸症在内。以胎气水积、血结。俱能作此状故也。曰小便难。则积有水气。可知。曰微难。则小便尚见。而积水不多又可知。若使渴而微难。则出少不胜入多。犹得断为纯是水气。而又不渴。则其如敦状者。非全水者更可知。又少腹满大。小便微难而不渴。颇似胎气。今且是生产之后。则既非全是水。又不必疑为胎。而与水共结为如敦状者。非生后之瘀血而何哉。则破结血之大黄。与逐水饮之甘遂。可直任而无疑矣。但生后血虚。攻其积水结血。恐致伤阴之弊。故以养血之阿胶佐之者。盖血短则留连外饮。是补血亦所以替去其水。生新则推出死血。是补血又所以逐去其瘀之义也。五句惟二十九字。文法则八面玲珑。诊法则千层透辟。西汉以后医书。乌足以语此哉。

　　妇人经水不利下。抵当汤主之。亦治男子膀胱满急有瘀血者。（愚按全经各条下。并无此小字添注之例。其后人之蛇足耶。）

　　抵当汤方 虻虫（三十枚熬去翅足） 水蛭（二十个熬） 桃仁（二十个去皮尖） 大黄（三两酒浸）

　　上四味。为末。以水五升。煮取三升。去滓。温服一升。

　　此亦血瘀内络。以致行血之气。力绵势缓。故经水不利下也。但比前条诸症。多上中二焦之瘀。如膻中及脾胃之孙络。或因曾经咯血。或因饮食大饱。以及形寒饮冷等类。皆能令络中血瘀。血瘀则气滞。而经水不利。

　　故用本天亲上之虻虫。本地亲下之水蛭。各引入死血之络。然后以桃仁破而动之。大黄逐而下之。观大黄之用酒浸。行血之外。盖又取浮缓其性。而使之从上下扫者居多。我故曰。比前条多上中二焦之瘀者此也。

　　然为壮人之初症。又不可不知。壮人。故直任峻药。初症。故血未虚而全不补血也。

　　妇人经水闭。不利。脏坚癖不止。中有干血。下白物。矾石丸主之。

　　矾石丸方 矾石（三分烧） 杏仁（一分）

　　上二味。末之。炼蜜为丸如枣核大。五内中。剧者。再纳之。

　　脏指阴庭而言。即方后纳脏中者是也。坚者阴脏中之肉。因气郁血滞而坚硬之谓。坚癖者。坚久而欲为痼疾。即肠癖之义也。白物。非谓白带白淫之类。殆指形如粉渣而白。湿热之所化也。盖白带白淫。下从带脉及肾中。其源远而象如精汁。此则从阴庭之坚癖处而下。其源近而微干色白。如积垢。故曰白物耳。经水闭不行。乃本条领语。脏坚癖以下。方是正文。盖谓经水闭而不行。或行而不利。其或为血瘀。或为虚寒。或止下焦。

　　或兼上部。已各有专方正治矣。然又有一种因经闭不行。而兼致外症者。则除正病正治外。而其外症。又不可不知外治也。比如经闭不利。则气血沉滞。从络脉而下注阴脏之肉内。遂成坚硬之癖疾。久久不止。则沉滞之血。干于坚癖中。于是气血郁而生热。热则生湿。湿热交蒸。则下垢腻之白物。矾石气寒味酸而性燥。寒则清火而解热。酸则消坚而散血。燥则拔干而去湿。故用之为君。佐利气之杏仁者。所以并散其沉滞之气也。又诸症下在阴内。为服药之所未易到者。何似丸如枣核。纳脏中而以外治治之为甚便也。诸注支离混淆。不得 窍。

　　妇人六十二种风。及腹中血气刺痛。红蓝花酒主之。

　　红蓝花酒方 红蓝花（一两）

　　上一味。以酒一大升。煎减半。顿服一半。未止再服。

　　妇人旧血行得畅。则新血生得满。而气因于血。故气亦为之温暖。充周而无病。若旧血迟滞。则生新之机自钝。而气血俱虚矣。血虚。则偏于干热而动生内风。血虚而气虚。则疏于卫外、而易感外风。此六十二种风因之所自来也。又腹中血虚。则失于滋润。而络脉干痛。气虚。则失于流贯而络脉拘痛。此腹中刺痛之所自来也。红蓝花活血行气。得温浮蒸被之酒性以充之。则气行血畅。而解内外之风邪。除腹中之刺痛也宜矣。

　　妇人腹中诸疾痛。当归芍药散主之。（方见妊娠）

　　妇人腹中诸疾痛。惟真阴亏损。而留连外水二者而已。盖真阴虚。则内络急痛。外水积。则内络窒痛。当归芍药散。能补血行饮。故主之。方义。详妊娠腹中 痛下。

　　妇人腹中痛。小建中汤主之。（方别见）

　　上条为中下二焦。阴血不足之痛。此条为上中二焦。阳气不足之痛。盖天气寒。则不能照耀。故腹中作阴沁之痛。天气虚。则不能传送。而作积聚之痛。小建中汤。温膈而并填其气。膈气上温。则阳热下嘘。而阴沁之痛可除。膈气上裕。则鼓弩下逼。而积聚之痛亦愈。故主之。汤义别详。

　　问曰。妇人病。饮食如故。烦热不得卧。而反根据息者何也。师曰。此名转胞。不得溺也。以胞系了戾。故致此病。

　　但利小便则愈。宜肾气丸主之。（方见虚劳）

　　此条。明言不得溺为本病。因而转胞。又因转胞而致烦热不卧。以及倚息。此属易解。但其所以不得溺。及所以不用他药利小便。而独主肾气丸者。解得透彻。则略无障碍矣。盖肾中先天之气。从贴脊之后道。上熏膈中。与饮食所生之悍气。从肺而上贮胸中者相会。则先天后天混合。而成在上之宗气。此气充满。则呵嘘蒸被。而水道流行。今肾中鲜上熏之妙。而膈气空浅。则水行自缓。缓则气愈滞而不得溺。不得溺。则膀胱满而拥起胞胎。令胞系松宽而微转。故曰转胞。夫膀胱之气。与胞胎之气。两皆上转。则气宇扁窄。其烦热不得卧。

　　及倚坐以息也宜矣。于何知之。于饮食如故。故知上中二焦。及前行之后天气道中无病。而为先天之肾气虚微。因致胸中失传送之候也。了戾者。钉钩挂物。系松而摇拽旋纽之象。肾气丸中。茯泽渗泄以利水。山药培土以利水。则膀胱浅软。而胞胎已有下弛之地。且得地黄、山萸。将桂附弹压。下入肝肾。而令丹皮。直从贴脊而上引之。俾胸中氤氲之气下逼。则胞胎复安其位。而其系因直而自正。又何烦热不得卧。及倚息之患耶。此仲景不以他药利水。而独主肾气丸之精意。安得有心人。而与之共剔长沙之灯火哉。

　　妇人阴寒。温中坐药。蛇床子散主之。

</div>
    <div class="pagination">
<a href="高注金匮要略_page33.html">上一页</a><span>...</span><a href="高注金匮要略_page29.html">29</a><a href="高注金匮要略_page30.html">30</a><a href="高注金匮要略_page31.html">31</a><a href="高注金匮要略_page32.html">32</a><a href="高注金匮要略_page33.html">33</a><span class="current-page">34</span><a href="高注金匮要略_page35.html">35</a><a href="高注金匮要略_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
