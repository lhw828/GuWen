<!DOCTYPE html>
<html>
<head>
    <meta charset="UTF-8">
    <title>景岳全书 - 第 93 页/共 321 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景岳全书 - 第 93 页/共 321 页</h1>
    <div class="content">　　卷之三十二贯集·杂证谟　痿证

　　论治（共二条）

　　一、凡痿由湿热，脉洪滑而证多烦热者，必当先去其火，宜二妙散随证加减用之。若阴虚兼热者，宜《正传》加味四物汤、虎胫骨丸，或丹溪补阴丹、滋阴八味丸之类主之。若绝无火证，而止因水亏于肾，血亏于肝者，则不宜兼用凉药，以伐生气，惟鹿角胶丸为最善。

　　或加味四斤丸、八味地黄丸、金刚丸之类，俱可择用。若阴虚无湿，或多汗者，俱不宜轻用苍术。盖痿证最忌散表，亦恐伤阴也。

　　一、东垣取黄柏为君，黄等补药辅佐，以治诸痿，无一定之方。有兼痰积者，有湿多热多者，有湿热相半者，有挟气者。临病制方，其亦治痿之良法也。

　　卷之三十二贯集·杂证谟　痿证

　　述古（共四条）

　　丹溪曰：《内经》谓诸痿起于肺热。又谓治痿独取阳明。盖肺金体燥，居上而主气，畏火者也；脾土性湿，居中而主四肢，畏木者也。火能炎上，若嗜欲无节，则水失所养，火寡于畏，而侮所胜，肺得火邪而热矣。木性刚急，肺受热则不能管摄一身，脾伤则四肢不能为用，而诸痿作矣。泻南方则肺金清，而东方不实，何脾伤之有？补北方则心火降，而西方不虚，何肺热之有？故阳明实则宗筋润，能束骨而利机关矣。治痿之法，无出于此。虽然天产作阳，浓味发热。凡病痿者，若不淡薄食味，必不能保其全安也。

　　《纂要》云：湿热，东垣健步丸加燥湿降火之剂：黄柏、黄芩、苍术。湿痰，二陈汤加苍术、白术、黄芩、黄柏之类，入竹沥、姜汁。血虚，四物加苍术、黄柏，下补阴丸。气虚，四君子加苍术、黄芩、黄柏。黄柏、苍术，治痿要药也。以上方治，虽所主有不同，而降火清金，所谓治法之大要，无不同也。

　　薛立斋曰：痿证多因足三阴虚损。若脾肾不足而无力者，用还少丹；肝肾虚热而足无力者，六味丸，如不应，急用八味丸。

　　陈无择曰：人身有皮毛、血脉、筋膜、肌肉、骨髓，以成其形，内则有肝、心、脾、肺、肾以主之。若随情妄用，喜怒劳佚，以致五内精血虚耗，使血脉、筋骨、肌肉痿弱无力以运动，故致痿，状与柔风香港脚相类。柔风香港脚，皆外因风寒，正气与邪气相搏，故作肿苦痛，为邪实；痿由五内不足之所致，但不任用，亦无痛楚，此血气之虚也。

　　卷之三十二贯集·杂证谟　痿证

　　痿证论列方

　　二妙散（寒一三四）四物汤（补八）东垣健步丸（和三百十）二陈汤（和一）金刚丸（补一六二）加味四物汤（补十）还少丹（补一三五）四君子汤（补一）加味四斤丸（补百六十）鹿角胶丸（补百三十）虎胫骨丸（寒一三七）八味地黄丸（补一二一）丹溪补阴丸（寒百六十）滋阴八味丸（新寒十七）六味地黄丸（补百二十）

　　卷之三十二贯集·杂证谟　痿证

　　论外备用方

　　煨肾丸（补一四六骨痿）败毒散（散三六风湿）地黄饮子（补九九）鹿茸丸（补一三一阴虚弱）清燥汤（寒一三二湿热）加减四斤丸（补一六一）胜骏丸（和三一二养阴祛邪）虎骨酒（和三一五强筋骨）滋阴大补丸（补一二五阴虚）续断丸（和三百六凉血强筋）牛膝丸（和三百七肝肾虚）虎骨四斤丸（补一五九强阴）小续命汤（散五二风湿）追毒汤（散百四风湿）酒浸牛膝丸（和三百八壮筋骨）小安肾丸（热一六七痿弱）大防风汤（补九八风湿）加味二妙丸（寒一三五湿热）石刻安肾丸（热一六八痿弱）加味四君汤（补二）调元健步丸（和三一一）

　　卷之三十二贯集·杂证谟　阳痿

　　经义

　　《阴阳别论》曰：二阳之病发心脾，有不得隐曲，女子不月。

　　《厥论》曰：厥阴之厥，则少腹肿痛，腹胀，泾溲不利，好卧屈膝，阴缩肿。

　　《痿论》曰：思想无穷，所愿不得，意淫于外，入房太甚，宗筋弛纵，发为筋痿，及为白淫。阳明虚则宗筋纵。

　　《邪气脏腑病形篇》曰：肾脉大甚为阴痿，微涩为不月，沉痔。

　　《经筋篇》曰：足太阴之筋病，阴器纽痛，下引脐。足厥阴之筋病，阴器不用，伤于内，则不起；伤于寒，则阴缩入；伤于热，则纵挺不收。

　　《经脉篇》曰：足厥阴结于茎，气逆则睾肿卒疝，实则挺长，虚则暴痒。

　　《至真要大论》曰：太阳之胜，隐曲不利，互引阴股。

　　《本神篇》曰：肝悲哀动中则伤魂，魂伤则狂忘不精，当人阴缩而挛筋，两胁骨不举。

　　恐惧而不解则伤精，精伤则骨酸痿厥，精时自下。

　　《生气通天论》曰：湿热不攘，大筋短，小筋弛长，短为拘，弛长为痿。

　　《疏五过论》帝曰：凡未诊病者，必问尝贵后贱。虽不中邪，病从内生，名曰脱营。

　　尝富后贫，名曰失精。身体日减，气虚无精，病深无气，洒洒然时惊。病深者，以其外耗于卫，内夺于营，良工所失，不知病情，此治之一过也。凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮，暴怒伤阴，暴喜伤阳，厥气上行，满脉去形，愚医治之，不知补泻，不知病情，精华日脱，邪气乃并，此治之二过也。

　　《阴阳应象大论》曰：北方生寒，在志为恐，恐伤肾，思胜恐。

　　《宣明五气篇》曰：精气并于肾则恐。

　　《调经论》曰：血有余则怒，不足则恐。

　　卷之三十二贯集·杂证谟　阳痿

　　论证（共三条）

　　凡男子阳痿不起，多由命门火衰，精气虚冷。或以七情劳倦，损伤生阳之气，多致此证；亦有湿热炽盛，以致宗筋弛缓，而为痿弱者。譬以暑热之极，则诸物绵萎。经云：壮火食气，亦此谓也。然有火无火，脉证可别。但火衰者十居七八，而火盛者仅有之耳。

　　一、凡思虑、焦劳、忧郁太过者，多致阳痿。盖阴阳总宗筋之会，会于气街，而阳明为之长，此宗筋为精血之孔道，而精血实宗筋之化源。若以忧思太过，抑损心脾，则病及阳明冲脉，而水谷气血之海，必有所亏，气血亏而阳道斯不振矣。经曰：二阳之病发心脾，有不得隐曲，及女子不月者，即此之谓。

　　一、凡惊恐不释者，亦致阳痿。经曰：恐伤肾，即此谓也。故凡遇大惊卒恐，能令人遗失小便，即伤肾之验。又或于阳旺之时，忽有惊恐，则阳道立痿，亦其验也。余尝治一强壮少年，遭酷吏之恐，病似胀非胀，似热非热，绝食而困。众谓痰火，宜清中焦。余诊之曰：此恐惧内伤，少阳气索，而病及心肾，大亏证也。遂峻加温补，兼治心脾，一月而起，愈后形气虽健如初，而阳寂不举。余告之曰：根蒂若斯，肾伤已甚，非少壮所宜之兆。速宜培养心肾，庶免他虞。彼反以恐吓为疑，全不知信，未及半载，竟复病而殁。可见恐惧之害，其不小者如此。（新按）

　　卷之三十二贯集·杂证谟　阳痿

　　论治（共三条）

　　一、命门火衰，精气虚寒而阳痿者，宜右归丸、赞育丹、石刻安肾丸之类主之。若火不甚衰，而止因血气薄弱者，宜左归丸、斑龙丸、全鹿丸之类主之。

　　一、凡因思虑惊恐，以致脾肾亏损而阳道痿者，必须培养心脾，使胃气渐充，则冲任始振，而元可复也。宜七福饮、归脾汤之类主之。然必大释怀抱，以舒神气，庶能奏效。否则徒资药力无益也。其有忧思恐惧太过者，每多损抑阳气，若不益火，终无生意，宜七福饮加桂附枸杞之类主之。

　　一、凡肝肾湿热，以致宗筋弛纵者，亦为阳痿。治宜清火以坚肾，然必有火证火脉，内外相符者，方是其证。宜滋阴八味丸，或丹溪大补阴丸、虎潜丸之类主之。火之甚者，如滋肾丸、大补丸之类俱可用。

　　卷之三十二贯集·杂证谟　阳痿

　　述古

　　薛立斋曰：按阴茎属肝之经络。盖肝者，木也。如木得湛露则森立，遇酷暑则萎悴。若因肝经湿热而患者，用龙胆泻肝汤以清肝火，导湿热；若因肝经燥热而患者，用六味丸以滋肾水、养肝血而自安。又曰：琼玉膏、固本丸、坎离丸，此辈俱是沉寒泻火之剂，非肠胃有燥热者不宜服。若足三阴经阴虚发热者，久而服之，令人无子。盖损其阳气，则阴血无所生故也，屡验。

　　卷之三十二贯集·杂证谟　阳痿

　　简易方

　　一方治阳事不起，用蛇床子、五味子、菟丝子等分为末，蜜丸，梧子大，每服三五十丸，温酒下，日三服。

</div>
    <div class="pagination">
<a href="景岳全书_page92.html">上一页</a><span>...</span><a href="景岳全书_page88.html">88</a><a href="景岳全书_page89.html">89</a><a href="景岳全书_page90.html">90</a><a href="景岳全书_page91.html">91</a><a href="景岳全书_page92.html">92</a><span class="current-page">93</span><a href="景岳全书_page94.html">94</a><a href="景岳全书_page95.html">95</a><a href="景岳全书_page96.html">96</a><a href="景岳全书_page97.html">97</a><a href="景岳全书_page98.html">98</a><span>...</span><a href="景岳全书_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
