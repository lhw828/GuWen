<!DOCTYPE html>
<html>
<head>
    <meta charset="UTF-8">
    <title>证治准绳 - 第 124 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 124 页/共 348 页</h1>
    <div class="content">　　胃实表解无证者忌攻大便鞭者导之阳明病自汗出若发汗小便自利者此为津液内竭虽硬不可攻之当须自欲大便时宜用蜜煎导而通之若土瓜根及入猪胆汁皆可导之
　　蜜煎导法
　　用蜜七合入铜器中微火熬稍凝似饴状搅之勿令焦候可丸以手捻作挺子令头锐大如指长二寸许乘热急作之纳谷道中用手急捺住欲大便时乃去之　又猪胆汁方用大猪胆一个泻汁和醋少许和匀灌入谷道中如饭时顷大便自去
　　便鞭无所苦者俟之太阳病寸缓闗浮尺弱其人发热汗出复恶寒不呕但心下痞者此以医下之也如其不下者病人不恶寒而渴此转属阳明也小便数者大便必鞭不更衣十日无所苦也渴欲饮水少少与之但以法救之渴者宜五苓散【成太阳病脉阳浮隂弱为邪在表今寸缓闗浮尺弱邪气渐传里则发热汗出复恶寒者表未解也传经之邪入里里不和者必呕此不呕但心下痞者医下之早邪气留于心下也如其不下者必渐不恶寒而渴太阳之邪转属阳明也若吐若下若发汗后小便数大便鞭者当与小承气汤和之此不因吐下发汗后小便数大便鞭若是无满实虽不更衣十日无所苦也候津液还入胃中小便数少大便必自出也渴欲饮水者少少与之以润胃气但审邪气所在以法救之如渴不止与五苓散是也张或问上条云小便数者大便必鞭不更衣十数日无所苦也尝有四五日六七日不大便者即为攻之今】
　　【言十日不更衣而不用攻伐何也曰此非结热乃津液不足虽十日不更衣亦无所苦也经曰阳明病本自汗出医更重发汗病已瘥尚微烦不了了者此大便必鞭故也以亡津液胃中干燥故令大便硬当问其小便日几行本小便日三四行今日再行故知大便不久出为小便数少以津液当还胃中故知不久大便也夫不便者若有潮热谵语可下之证者然后可以攻之其不大便而无诸下证者此津液不足当须自审愼勿以日数久而辄为攻下也】阳明病本自汗出医更重发汗病已差尚微烦不了了者此大便必鞭故也以亡津液胃中干燥故令大便鞭当问其小便日几行若本小便日三四行今日再行故知大便不久出今为小便数少以津液当还入胃中故知不久必大便也
　　胃实表解有证者随证攻之阳明病潮热不大便六七日恐有燥粪欲知之法少与小承气汤转失气者有燥屎可攻若不转失气者无燥屎不可攻【方论见潮热】阳明病汗出大便鞭而讝语者宜小承气汤【方见讝语】不大便腹满者宜下之若但绕脐痛者则为燥屎宜承气汤　若心下至小腹满痛者则为结胸宜陷胸汤【论见腹痛】阳明病不吐不下心烦者可与调胃承气汤【成注吐后心烦谓之内烦下后心烦谓之虚烦今阳明病不吐不下心烦则是胃有郁热也与调胃承气汤以下郁热　按阳明一证分为太阳正阳少阳三等而以调胃大小承气下之者按本草曰大黄酒浸入太阳经酒洗入阳明经浸乆于洗得酒气为多故能引之于至髙之分若物在山巅人迹不及必射以取之也故仲景以调胃承气收入太阳门而大黄下注曰酒浸及详其用本汤一则曰少少温服二则曰当和胃气与调胃承气汤又详本汤之证则曰不吐不下心烦者又发汗不解蒸蒸发热又吐后腹胀满是太阳阳明去表未逺其病在上不当攻下故用缓剂以调和之也及至正阳阳明则皆曰急下之与大承气汤而大承气汤中大黄下注曰酒洗是洗轻于浸微升其走下之性以治其中也至少阳阳明则去正阳而逼太隂其分为下故小承气汤中大黄不用酒制少阳不宜下故又曰少与曰微溏之勿令大泄下此仲景之妙法也东垣不审胃之云者乃仲景置调胃承气于太阳篇太阳不宜下故又称胃以别之却踵成氏之谬以小承气治太阳脾约之证以调胃承气治正阳阳明大承气之证余又不能无辨】小便不利大便乍难乍易有微热喘冒不卧宜大承气汤【论见不得卧】伤寒六七日目中不了了睛不和无表里证大便难身微热者此为实也急下之宜大承气汤【成诸脉皆属于目伤寒六七日邪气入里之时目中不了了睛不和者邪入内甚上熏于目也无表里证大便难者里实也身大热者表实也身微热者里实也针经曰热病目不明热不已者死此目中不了了睛不和则证近危恶也须急与大承气汤下之】跌阳脉浮而濇浮则胃气强涩则小便数浮涩相搏大便则难其脾为约麻仁丸主之【成跌阳者脾胃之脉诊浮为阳知胃气强涩为隂知脾为约约者俭约之约又约束之约内经曰饮入于胃游溢精气上输于脾脾气散精上归于肺通调水道下输膀胱水精四布五经并行是脾主为胃行其津液者也今胃强脾弱约束津液不得四布但输膀胱致小便数大便难与脾约丸通膓润燥】
　　麻仁丸方
　　麻子仁【二升】芍药【半斤】枳实【半斤炒】大黄【去皮一斤】厚朴【去麄皮炙一斤】杏仁【一斤去皮尖别熬作脂】　六味为末炼蜜丸如桐子
　　大饮服十丸日三服渐加以知为度
　　【成内经曰脾欲缓急食甘以缓之麻子杏仁之甘缓脾而润燥津液不足以酸收之芍药之酸以敛津液肠燥胃强以苦泄之枳实厚朴大黄之苦下燥结而泄胃强也】
　　阳明证其人喜忘者必有蓄血所以然者本有久瘀血故令喜忘屎虽鞭大便反易【去声】其色必黒宜抵当汤主之【方见畜血】无表里证下后脉数不解消谷易饥六七日不大便者有瘀血宜抵当汤
　　许有一士人家病二人皆旬日矣一则身热无汗大便不通小便如涩神昏而睡诊其脉长大而实子用承气下之而愈一则阳明自汗大便不通小便利津液少口干燥其脉亦大而虚作蜜煎三易之下燥粪得溏利而解其家曰皆阳明不通何以治之异予曰二证虽相似然自汗小便利者不可荡涤五藏为无津液也然则伤寒大证相似两证稍有不同宜仔细斟酌正如格局看命虽年月日时皆同而贵贱穷通不相侔者于一时中有浅深故知不可不谨
　　一便初鞭后溏仲景论中有四证内有二证不言小便一证言小便不利一证言小便少其二证不言小便者阳明病潮热不大便六七日与小承气汤不转失气者此但初鞭后必溏不可攻之此胃中邪热未作实者也又太阳病下之心中懊憹而烦腹满者初鞭后必溏此虚烦热在上胃中无燥屎者也其一证小便不利者阳明病中寒不能食小便不利手足濈然汗出此欲作痼瘕必大便初鞭后溏所以然者以胃中水谷不别故也又一证言小便少者服承气汤一升若不大便六七日小便少者虽不能食但初鞭后必溏未定成鞭攻之必溏须小便利屎定鞭乃可攻之是知仲景测大便法皆以小便觇之如小便清知不在里利不止者利其小便小便数少津液当还入胃中必大便皆可騐者然小便利屎定鞭固为可攻亦有小便自利大便鞭而不可攻者何哉阳明病自汗或发汗小便自利此为津液内竭虽鞭不可攻之当须自欲大便宜蜜煎导盖非里实故不可攻也太阳病又一证云若吐若下若发汗微烦小便数大便鞭与小承气汤和之此两证汗后大便鞭小便利皆同而治法不同者后证为有传邪故微烦又因发汗吐下后小便数内亡津液大便鞭是热邪入里故以小承气利之至若前证小便自利以无传邪故无烦证大便虽鞭不得为里热但肠头干燥止可用蜜导也读仲景书者宜详究焉
　　不得卧
　　不得眠隂阳皆有之正病于不得眠者阳明也若少隂当病于欲寐今乃不得眠縁阳气入少隂经非少隂正病也有因汗下而然者有不因汗下而然者有因火逆而然者治见本条但不得卧皆为热证其有太阳汗下之后昼日烦燥不得眠一证虽用干姜附子汤盖复其汗下所亡之阳非治其所感之寒病也不得眠为常证然少隂脉沈细自利烦躁不得眠者死伤寒发热下利厥逆烦躁不得卧者亦死俱为正气弱阳不能复故也活人云汗为心之液汗多则神昏故不眠大热则神不清故不眠大下则动血心主血故不眠瘥后热气未散隂气未复故不眠
　　太阳病二三日不得卧但欲起心下必结脉微弱者此有寒分也桂枝加厚朴杏子汤　伤寒脉浮以火劫之惊狂起卧不得安者桂枝去药加蜀漆龙骨牡蛎救逆汤　下后复发汗昼日烦燥不得眠夜而安静不呕不渴无表证脉沈微身无大热干姜附子汤　衂家不可汗汗则额上陷脉急直视不眴不得眠【黄芩芍药汤】伤寒下后心烦腹满卧起不安者栀子厚朴汤　发汗吐下后虚烦不得眠反覆顚倒心中懊憹栀子豆豉汤太阳病发汗后胃中干燥不得眠欲饮水者少与之
　　则愈
　　阳明身热目疼鼻干不得卧尺寸脉俱长者阳明受病也病人小便不利大便乍难乍易时有微热喘冒不能卧者有燥屎也宜大承气汤　阳明病脉浮而咽燥口苦腹满而喘发热汗出不恶寒反恶热身重若加烧针必怵惕烦躁不得眠栀子豉汤
　　少隂病欲寐二三日后心烦不得卧者黄连阿胶汤主之
　　黄连阿胶汤方
　　黄连【四两】黄芩【二两】芍药【二两】阿胶【三两】鸡子黄【二枚】　上五
　　味以水五升先煮三物取二升去滓纳胶烊尽小冷纳鸡子黄搅令相得温服七合日三服
　　【成阳有余以苦除之黄连黄芩之苦以除热隂不足以甘补之鸡子黄阿胶之甘以补血酸收也泄也芍药之酸收隂气而泄邪热也　然服鸡子黄其病有不愈者今议加当归人参茯苓白术各等分与前药四味服之立效】
　　少隂病下利欲寐六七日后欬而呕渴心烦不得眠者宜猪苓汤【论见下利】　少隂病但欲寐脉沈细不烦欲吐至五六日自利复烦躁不得寐者死　发热下利厥逆烦躁不得卧者死
　　吴太阳脉浮数身疼无汗烦躁不眠者宜汗之则愈阳明标热头额痛目疼身热鼻干不得卧脉长者
　　宜葛根解饥汤汗之若自汗脉洪数表里俱热烦渴舌燥饮水者白虎加人参汤主之若蒸蒸发热大便秘鞭者调胃承气汤下之外有伤寒已解或因食复剧烦闷干呕口燥呻吟错语不得眠者黄连解毒汤主之若表里大热舌燥饮水者人参白虎汤合解毒汤主之　凡少阳发热口苦心烦不得眠脉数者小柴胡加黄连山栀子之类若虚弱人津液不足者加麦门冬酸枣仁之类　太阳病发汗后不得眠者浮数微热烦渴小便不利者五苓散主之脉数大者宜人参白虎汤或竹叶石膏汤不可用五苓也　凡汗下后虚烦不得眠者加味温胆汤酸枣仁汤栀子乌梅汤朱砂安仁丸之类选而用之
　　附
　　酸枣仁汤治虚烦扰奔气在胸中不得眠者
　　酸枣仁【炒】人参　茯苓【各一钱半】桂心【五分】石膏【二钱半】知母　甘草【各一钱】　生姜【三片】　作一服河水二钟
　　煎至一钟去滓临卧服
　　千金流水汤治虚烦不得眠
　　麦门冬【去心】半夏　甘草　黄连　逺志　人参萆薢【以上各一钱】茯神　酸枣仁【各一钱半】桂心【五分】生姜【三片】米【一合】　方用长流水二钟半先煮水令蟹目沸以
　　杓扬万徧取汤二钟煎药至一钟去滓温服
　　加味温胆汤治太阳病后虚烦不得眠此胆寒也半夏【洗】酸枣仁【炒各一钱半】緑枳实　陈皮　甘草【各一钱】人参【二钱半】茯神【二钱】竹茹【一团】生姜【三片】　右用水二
　　钟煎至一钟去滓温服若心烦内热者倍加黄连麦门冬若口燥舌干者去半夏加麦门冬五味子天花粉若有表热未清加软苗柴胡若内虚大便自利者去枳实加白术茯苓若内实心烦顚倒者加山栀仁
　　酸枣汤治吐下后昼夜不得眠
　　酸枣仁【炒二钱半】麦门冬　茯神　当归身【各二钱】甘草知母　川芎【各一钱半】干姜【三分】生姜【三片】　上煎法同前
　　栀子乌梅汤
　　栀子　黄芩　甘草　人参　麦门冬【各一钱】柴胡【二钱】乌梅【二枚】生姜【三片】竹叶【十四片】　上煎法同前
　　黄连解毒汤治大热干呕错语呻吟不得眠
　　黄连【二钱半】黄芩　黄檗【各半两】栀子【四个】　水二盏半
　　煎至一盏半去滓分二服
　　自汗【附盗汗头汗　手足汗　无汗　不得汗】
　　衞气者防衞皮肤肥实腠理禁固津液不得妄泄邪气干之则不能衞固于外由是津液妄泄濈濈然润漐漐然出不因发散而自汗出也伤风则发热自汗中暍则汗出恶风而渴风湿甚者则汗多而濡是风与暑湿为邪皆令自汗惟寒邪伤荣而不伤衞是以肤腠闭宻汗不出也始虽无汗及传入里而为热则荣衞通腠理开亦令汗自出矣自汗又有表里之别虚实之异若汗出恶风及微恶寒者皆表未解宜发散至于漏不止而恶风及发汗后恶寒者表虚也宜温之此皆邪气在表若汗出不恶风寒者此表解里病下之则愈如阳明发热汗出此为热越及阳明发热汗多急下之者是也自汗虽常证或汗出发润如油如贯珠着身不流皆为不治必手足俱周徧身悉润漐漐然一时汗出热已身凉乃为佳兆
　　身热汗出恶寒属表病常自汗出者此为荣气和荣气和者外不谐以衞气不共荣气和谐故尔以荣行脉中衞行脉外复发其汗荣衞和则愈宜桂枝汤【风则伤衞寒则伤荣衞受风邪而荣不病者为荣气和也衞既客邪则不能与荣气和谐亦不能衞防皮腠是以常自汗出与桂枝汤解散风邪调和荣衞则愈　余详见前太阳病条】兼项强痛者桂枝加葛根汤【项强】兼骨节烦疼不得屈伸小便不利者甘草附子汤【论见风湿身热条】若发汗后遂漏不止恶风者桂枝附子汤【论见后条】汗出而渴者五苓散　不渴者茯苓甘草汤
　　活人云伤风自汗桂枝汤难用须子细消息之假令伤风自汗若脉浮而弱设当行桂枝服汤后无桂枝脉息证候而烦者即不可再服也若伤风自汗出而小便数者切不可与桂枝也又太阳病自汗四肢拘急难以屈伸若小便难者可桂枝汤内加附子服之若小便数者愼不可与桂枝附子汤宜服芍药甘草汤若误行桂枝附子攻表便咽干烦躁厥逆呕吐作甘草干姜汤与之以复其阳若厥愈足温更作芍药甘草汤与之其脚即伸
　　赵有发汗漏风小便难与自汗小便数二证相近似温仲景亦恐后人误认故重出一章问荅以明之前一证云太阳病发汗遂漏不止其人恶风小便难四肢微急难以屈伸桂枝附子汤主之盖是因邪发汗遂漏不止乃服汗药太过非自汗也恶风者余邪未尽也小便难四肢急为亡津液筋节所养也乃汗多亡阳外虚经气病带表邪不在里也故宜附子温经桂枝解表芍药益血舒筋也此又一证云盖是脉浮为虚也汗自出微恶寒者阳虚无以衞外也小便数为下焦虚寒不能制水也心烦为隂虚血少也脚挛急乃血为汗夺筋无以润养也此初得病便自表里俱虚外无阳证病不在表固不得与桂枝同法设若误用桂枝攻表重发其汗是虚虚也固得之便厥咽干烦躁吐逆厥为亡阳不能与隂相顺接咽干为津液寡烦躁吐逆为寒格而上也故宜干姜以温里复阳甘草芍药益其汗夺之血然后可以复隂阳不足之气得脚伸后或谵语者由自汗小便数胃家先自津液干少又服干姜性燥之药以致阳明内结谵语虽然非邪实大满故但用调胃承气以调之仍少与之也原其芍药甘草汤乃是厥愈足温后专治两经挛急之药非正治脉浮自汗出小便数之药也今活人书却云芍药甘草汤主脉浮自汗出小便数者何也又云通治误服桂枝汤后病证仍存者愚不知病证何似可用如上仲景药法盖尝复玩味而防绎焉自常人观之岂不曰自汗小便数证又无自利遽用干姜温之因而以致结燥谵语后却用芒硝大黄寒药以解其热似若失次病家遇此必咎医者以为误用干姜热燥之失后药解先之差矣殊不知仲景之意不患乎干姜之热燥惟患乎正气之虚正气之长邪气之所由消也且自汗小便数等症为表里俱虚治法必先复其隂阳不足之正气然非干姜芍药甘草不可至于正气隂阳已复而内有所主则虽胃燥谵语不过大便内结大黄芒硝润滑而去之而正气内强不至下脱结燥而正气安矣以上用药次第先热后寒先补后防似逆而实顺非仲景之妙孰能至是哉后之学者可不以此推广而应变又何暇辩病家之谬谤也耶
　　若夏月中暑自汗身热恶寒脉微弱口渴足冷者白虎加人参汤主之【治法详见杂病中暑门】
　　身热汗出不恶寒属里为阳明本证问曰阳明外证云何荅曰身热汗自出不恶寒反恶热也【大承气汤】问曰病有得之一日不发热而恶寒何也荅曰虽得之一日恶寒将自罢即自汗出而恶热也问曰恶寒何故自罢荅曰阳明居中土也万物所归无所复传始虽恶寒二日自止此为阳明病也　伤寒转属阳明者其人濈然微汗出也【中风则有汗伤寒无汗唯入阳明乃有汗故经曰阳明病法多汗】
　　兼便鞭谵语者下之汗出身热不恶寒便鞭谵语者宜承气汤【论见谵语】阳明病发热汗多者急下之宜大承气汤许有人患伤寒目痛鼻干不得卧大便不通尺寸脉俱大已数日一夕汗出子谓速以大柴胡汤下之医骇曰阳明自汗津液匕涸法当用蜜煎何须苦用下药予谓曰子虽知蜜煎为穏当还用大柴胡汤此仲景不传之妙公安能知之予力争竟投大柴胡汤二贴愈仲景论阳明之病多汗者急下之人多谓已是自汗若又下之岂不表里俱虚又如论少隂云少隂病一二日口干燥者急下之人多谓病发于隂得之日浅但见干燥若更下之岂不隂气愈甚举此二端则其可疑者不可胜数此仲景之书世人罕能读也予谓仲景称急下之者亦犹急当救表急当救里之说凡称急者有三变谓才觉汗未至津液干燥便速下之则为精捷免致用蜜煎也若胸中识得了了自无可疑若未能了误用之反不若蜜煎之为穏也
　　兼脉浮紧口苦者忌汗下针宜和解阳明脉浮而咽燥口苦腹满而喘发热汗出不恶寒反恶热身重若发汗则心愦愦反谵语若加烧针必怵惕躁不得眠若下则胃中空虚客气动膈心中懊憹舌上胎者栀子豉汤主之若渴欲饮水口干舌燥者白虎加人参汤主之若脉浮发热渴欲饮水小便不利者猪苓汤主之【注云脉浮发热口苦者邪在表脉自汗腹满不恶寒者邪在里此表里俱有邪宜和解】
　　兼小便不利者分欲食不欲食阳明欲食小便反不利大便自调其人骨节疼翕翕如有热状奄然发狂濈然汗出而解此水不胜谷气与汗共并脉则愈【桂枝汤羌活汤之类】阳明病若中寒不能食小便不利手足濈然汗出此欲作痼瘕必大便初鞭后溏以胃中冷水谷不别故也【厚朴生姜甘草半夏人参汤吴茱茰汤理中汤之类】
　　兼心下痞汗出心下痞满有二证其痞按之濡輭不痛而恶寒者宜附子防心汤其痞按之鞭引脇痛而身体不恶寒者宜十枣汤【方论见痞门】
　　兼下利汗出下利热不去厥逆恶寒者四逆汤　下利清谷者通脉四逆汤　汗出下利有微热者其脉数自愈脉未愈　六七日后发热而利其人汗出不止者死【俱见下利】
　　兼吐利脉反汗出而咽痛吐利者少隂病亡阳　吐利汗出手足厥冷脉微欲絶者四逆汤　吐利止汗出而厥脉微欲絶者通脉四逆加猪胆汁汤【俱见吐利】
　　海太阳自汗桂枝汤　阳明自汗白虎汤　少隂自汗四逆汤　阳明症身热目痛鼻干不得卧不恶寒而自汗或恶热而尺寸俱浮者白虎汤主之　伤寒尺寸脉俱长自汗大出身表如氷石脉传至于里细而小及疟疾俱寒不热其人动作如故此阳明传入少隂戊合癸即夫传妇也白虎加桂枝主之然脉虽细小当以迟疾别之此证脉疾而非迟故用此法【白虎加桂枝汤方见杂病疟门如中暑自汗微恶寒者亦宜服之】
　　活伤寒应发汗而动气在左不可发汗发汗则头汗出筋惕肉瞤此为逆难治先服防风白术牡砺散次服建中汤
　　防风白术牡砺散　治发汗多头汗出筋惕肉瞤防风　牡砺【炒成粉】　白术【各等分】　研为细末每服
　　二钱以酒调下米饮亦得日二三服汗止后小建中汤
　　集伤寒汗多不止　内庭【泻】　合谷【泻】　复溜【泻】
　　似阳明外证太阳病吐后汗出不恶寒发热关上脉细数曰小逆【吐后似阳明而关脉细】　太阳病发热汗出不恶寒者为柔痉【柔痉似阳明而身反张】发汗已身灼热者名风温风温为病脉浮汗出身重多眠
　　汗吐下后自汗二阳并病太阳初得病时发其汗汗先出不彻因转属阳明续自微汗出不恶寒若太阳证不罢者不可下下之为逆如此可小发汗设面色縁縁正赤者阳气怫郁在表当解之薰之若发汗不彻不足言阳气怫郁不得越当汗不汗其人躁烦不知痛处乍在腹中乍在四肢按之不可得其人短气但坐以汗出不彻故也更发汗则愈何以知汗出不彻以脉濇故知也【成太阳病未解传并入阳明而太阳证未罢者名曰并病续自微汗出不恶寒者为太阳证罢阳明证具也法当下之若太阳证未罢者为表未解则不可下当小发其汗先解表也阳明之脉循面面色縁縁正赤者阳气怫郁在表也当解之薰之以取其汗若发汗不彻者不足言阳气怫郁止是当汗不汗阳气不得越散邪无从出拥甚于经故躁烦也邪循经行则痛无常处或在腹中或在四肢按之不可得而短气但责以汗出不彻更发汗则愈内经曰诸过者切之濇者阳气有余为身热无汗是以脉濇知阳气郁而汗出不彻　凡经文言或言若言设言假令者皆更端之词即成氏所谓或为之证也　不彻不足言正与可下字相反　因太阳故当汗因并阳明故当小发先字最有次第仲景之枢机也】　下后不可更行桂枝汤若汗出而喘无大热者与麻黄杏仁甘草石膏汤　发汗后不可更行桂枝汤汗出而喘无大热者麻黄杏仁甘草石膏汤　服桂枝大汗出脉洪大者仍与桂枝若形如疟日再发者汗出必解桂枝二麻黄一汤　太阳病发汗后大汗出胃中干燥不得眠欲饮水者少少与之胃和则愈若脉浮小便不利微热消渴者与五苓散伤寒五六日呕而发热柴胡证具而以他药下之柴
　　胡证仍在者复与柴胡汤虽下之不为逆必蒸蒸而振发热汗出而解　太阳病桂枝证医反下之利遂不止脉促者表未解也喘而汗出者葛根黄连黄芩汤主之【成经言不宜下而便攻之内虚热入挟热遂利桂枝证者邪在表也而反下之虚其肠胃为热所乘遂利不止邪在表则见阳脉邪在里则见隂脉下利脉微迟邪在里也促为阳盛虽下利而脉促者知表未解也病有汗出而喘者为自汗而喘也即邪气外甚所致喘而汗出者为因喘而汗出也即里热气逆所致与葛根黄连黄芩汤以散表邪除里热　清肌脉促有此证者宜用此方厥隂证脉促手足厥即以当归四逆汤加吴茱茰主之】　脉浮数者法当汗出而愈若下之身重心悸者不可发汗当自汗出乃解所以然者尺中脉微此里虚须表里实津液自和便自汗出愈【成经云诸脉浮数当发热而淅洒恶寒言邪气在表也是当汗出愈若下之身重心悸者损其津液虚其胃气若身重心悸而尺脉实者则下后里虚邪气乘虚传里也今尺脉微身重心悸者知下后里虚津液不足邪气不传里但在表也然以津液不足则不可发汗须里气实津液足便自汗出而愈　宜麻黄汤桂枝加白术茯苓甘草汤下后桂枝加芍药汤】　太阳病当恶寒发热今自汗出不恶寒发热关上脉细数者以医吐之过也【详发热】　太阳病寸缓关浮尺弱其人发热汗出恶寒不呕但心下痞者此以医下之也如不因下病人不恶寒而渴者此转属阳明渴欲饮水少少与之宜五苓散　伤寒大吐大下之极虚复极汗出者以其人外气怫郁复与之水以发其【因汗】得哕所以然者胃中寒冷故也【详哕】
　　亡阳伤寒脉浮医以火迫劫之亡阳必惊狂起卧不安者桂枝去芍药加蜀漆牡砺龙骨救逆汤主之　太阳病发汗遂漏不止其人恶风小便难四肢微急难以屈伸者桂枝加附子汤主之　发汗多若重发汗亡其阳谵语脉短者死脉自和者不死【亡阳胃燥谵语者脉短津液已絶不可复治脉自和为正气未衰而犹可生也　宜小柴胡加桂】　脉阳微而汗出少者为自和也汗出多者为太过阳脉实因发其汗出多者亦为太过太过为阳絶于里亡津液大便因鞭也　少隂病脉微不可发汗亡阳故也阳已虚尺脉弱濇者复不可下之【脉微为亡阳表虚不可发汗脉弱濇为亡隂里虚复不可下宜桂枝芍药炙甘草汤四逆汤】病人脉隂阳俱反汗出者亡阳也此属少隂法当咽痛而复吐利【或用桂枝加干姜汤四逆汤】
　　盗汗盗汗者为睡而汗出也方其睡热凑凑然出觉则止而不复出矣【睡则胃气行里表中阳气不致故津液得泄觉则气行于表而汗止矣】杂病盗汗责其隂虚伤寒盗汗由邪气在半表半里使然也若邪气在表则又谓之自汗矣经曰微盗汗出反恶寒者表未解也又阳明当作里实而脉浮者云必盗汗是犹有表邪也又三阳合病目合则汗是知盗汗邪在表里之间而悉属和解明矣非若自汗有表里虚实之别也　太阳病脉浮动数头痛发热微盗汗出反恶寒者表未解也【论见结胸】　阳明病脉浮而紧必潮热发作有时但浮者必盗汗出【活人云脉浮盗汗黄芩汤或柴胡姜桂汤桂枝茯苓白术汤】三阳合病脉浮大上关上但欲眠睡目合则汗【成关脉以候少阳之气太阳之脉浮阳明之脉大脉浮上关上知三阳合病胆热则睡少隂病且欲眠睡目合则汗出以隂不得有汗但欲眠睡目合则汗知三阳合病胆有热也小柴胡汤泻心汤　张或谓此证俱属少阳篇中亦可用小柴胡否答曰可用夫三阳合病其邪发见于脉也浮者太阳也大者阳明也上关上者少阳也但欲眠睡目合则汗此胆有热脉证相符故出于少阳篇下盖脉浮无证不可汗大脉无证不可下浮大之脉俱上关知三阳合病而热在胆也然胆居在半表半里用小柴胡亦当】
　　头汗头乃诸阳之防热蒸于阳故但头汗出也三隂无头汗其经不上头故也徧身有汗谓之热越但头汗出而身无汗者热不得越而上达也如瘀热在里身必发黄及热入血室与其虚烦或阳明被火及水结胸数者皆但头汗出俱是热不得越故或吐或下以除其热也且邪但在表则无头汗之证必也寒湿相搏与邪在半表在里乃有头汗也如伤寒五六日已发汗而复下之胸脇满微结小便不利渴而不呕但头汗出往来寒热心烦及伤寒五六日头汗微恶寒手足冷心下满口不欲食大便鞭脉细者此皆邪在表里两间令头汗出也湿家但头汗出欲得被覆向火者寒湿相搏故头汗也此皆不得谓之逆然小便不利而成关格若头汗者阳脱也经云关格不通不得尿头无汗者生有汗者死又湿家下后头额汗出而微喘者亦阳脱也经云湿家下之额上汗出小便不利者死下利不止者亦死二者乃头汗之逆　太阳伤寒十余日结热在里复往来寒热大柴胡汤但结胸无大热者此水结胸但头微汗者大陷胸汤　伤寒五六日已汗复下胸脇满微结小便不利渴而不呕但头汗出往来寒热心烦者此为未解也柴胡桂枝干姜汤　太阳病中风以火劫发汗邪风被火热血气流溢失其常度两阳相熏灼其身发黄阳盛则欲衂隂盛则小便难隂阳俱虚竭则身体枯燥但头汗出剂颈而还腹满微喘口干咽烂或不大便久则谵语甚者至哕手足燥扰捻衣摸床小便利者其人可治【成风为阳邪因火热之气则邪气愈甚迫于血气使血气流溢失其常度风与火气谓之两阳两阳相熏灼热发于外必发身黄若热搏于经络为阳盛外热迫血上行必衂热搏于内者为隂虚内热必小便难若热消血气血气少为隂阳俱虚血气虚少不能荣于身体为之枯燥三阳经络至颈三隂经络至胸中而还但头汗剂颈而还者热气炎上搏阳而不搏于隂也内经曰诸腹胀大皆属于热腹满微喘者热气内郁内经曰火气内发上为口干咽烂者火热上熏也热气上而不下者则大便不鞭若热气下入胃消耗津液则大便鞭故云或不大便久则胃中燥热必发谵语内经曰病深者其声哕火气太甚正气逆乱则哕又曰四肢者诸阳之本也阳盛则四肢实火热太甚故手足躁扰捻衣摸床扰乱也小便利者为火未剧津液未竭而犹可治也治宜黄芩栀子檗皮汤衂黄芩汤小便难五苓散小便利津液未竭其不利者上干下竭故名不治大柴胡汤承气汤】太阳病脉浮动数头痛发热微盗汗出而反恶寒者
　　表未解也医反下之动数变迟阳气内陷心中因鞭则为结胸若不结胸但头汗出余处无汗剂颈而还小便不利身必发黄【赵头汗出有数种如发黄头汗出者热不得越而上泄也背强恶寒头汗出者寒湿客搏经络也下血谵语头汗出者热入血室虚烦懊憹头汗出者邪客胸中熏发于上也水结胸头汗出者水气停蓄不得外行也阳微结与往来寒热头汗出者邪在半表半里也发黄鼻衂小便难头汗出者邪风火热熏灼上炎也此数者皆为邪风所干而然今活人书却称病人表实里虚府不开五内干枯胞中空虚津液寡所致于上数证皆非也外有二证又为头汗出之逆经云关格不通不得尿头无汗者生有汗者死又湿家下之额上汗出微喘小便利者死下利不止者亦死以阳气上脱故也活人书此问不言何以为可治不可治之别】　阳明病发热汗出此为热越不能发黄也但头汗出身无汗剂颈而还小便不利渴引水浆此为瘀热在里身必发黄茵蔯汤主之【或用茵蔯五苓散】　三阳合病腹满身重难以转侧口不仁而面垢谵语遗尿发汗则谵语下之则额上生汗手足逆冷若自汗出者白虎汤阳明病被火额上微汗出小便不利必发黄【成阳明病则为内热被火则火热相合而甚若遍身汗出而小便利者热得泄越不能发黄芩额上微汗出而小便不利则热不得越郁蒸于胃必发黄也茵蔯五苓散栀子檗皮汤】　阳明病下之其外有热手足温者不结胸心中懊憹饥不能食但头汗出栀子豉汤　阳明病下血谵语者此为热入血室但头汗出者刺期门随其实而泻之濈濈然汗出而愈【成阳明病热入血室迫血下行使下血谵语阳明病法多汗以夺血者无汗故但头汗出也刺期门以散血室之热随其热而泻之以除阳明之邪热散邪除则荣衞得通津液得复濈然汗出而解】　伤寒五六日头汗出微恶寒手足冷心下满口不欲食大便鞭脉细者此为阳微结必有表复有里也脉沈亦在里也头汗出为阳微假令纯隂结不得复有外证悉入在里此为半在里半在外也脉虽沈紧不得为少隂病所以然者隂不得有汗今头汗出故知非少隂也可与小柴胡汤若不了了者得屎而解【成伤寒五六日邪当传里之时头汗出微恶寒者表仍未解也手足冷心下满口不欲食大便鞭脉细者邪结于里也大便鞭为阳结此邪热虽传于里然以外带表邪则热结犹浅故曰阳微结脉沈虽为在里若纯隂结则更无头汗恶寒之表证诸隂脉皆至颈胸中而还不上循头今头汗出知非少隂也与小柴胡汤以除半表半里之邪服汤已外证罢而不了了者为里热未除与汤取其微利则愈故云得屎而解】
　　孙凡水结胸脇间头必有汗治以半夏茯苓汤活病人表实里虚府不开则阳气上出汗见于头凡头汗出者五藏干枯胞中空虚津液少也慎不可下下之谓重虚
　　海头汗出剂颈而还血证也额上偏多者属心部为血证也独益中州脾土以血药治之其法无以加矣
　　手足汗胃主四肢为津液之主故病则手足汗出也手足汗出为热聚于胃是津液之傍达也经曰手足濈然汗出大便已鞭又曰手足漐漐汗出大便难而谵语二者俱宜下之又阳明中寒不能食小便不利手足濈然汗出此欲作痼瘕不下为宜二者俱手足汗出一则大便初鞭后溏胃中冷水谷不别故不可下一则大便难谵语为阳明证具故宜下也　二阳并病太阳证罢但发潮热手足漐漐汗出大便难而谵语下之则愈大承气汤　阳明病脉迟虽汗出不恶寒身重短气腹满而喘潮热者此外欲解可攻里也手足濈然而汗出此大便已鞭也大承气汤主之【详潮热】　阳明病若中寒不能食小便不利手足濈然汗出此欲作痼瘕必大便初鞭后溏以胃中冷水谷不别故也【厚朴生姜甘草半夏人参汤吴茱茰汤中汤】无汗有数种寒邪在表而无汗者　邪气行于里而无汗者　水饮内蓄而无汗者　阳虚无汗者　经谓太阳病无汗而喘及脉浮紧无汗发热及不出汗而烦躁阳明病反无汗而小便利二三日呕而咳手足厥若头痛及鼻干不得汗脉浮无汗而喘与其刚痉无汗是数者皆寒邪在表而无汗者也经谓阳明病无汗小便不利心中懊憹身必发黄及伤寒发热无汗渴欲饮水无表证者白虎加人参汤与夫三隂为病不得有汗【惟少隂亡阳一证有得汗是转属少隂者也】是数者皆邪行于里而无汗者也其水饮内蓄无汗者经谓服桂枝汤或下之仍头痛项强翕翕发热无汗心满微痛小便不利桂枝去桂加茯苓白术是也其阳虚无汗者经谓脉浮而迟迟为无阳不能作汗其身必痒也　太阳发热恶寒身疼无汗而喘麻黄汤证　发热恶寒身疼不汗出而烦躁大青龙汤证　服桂枝或下之仍头项强痛发热无汗心下微痛小便不利桂枝去桂加茯苓白术汤证　项背强几几无汗恶风葛根汤证　阳明脉浮无汗而喘麻黄汤证【以上俱前见】　伤寒脉浮发热无汗其表不解不可与白虎汤渴欲饮水无表证者白虎加人参汤　阳明病法多汗反无汗身如虫行皮中状者久虚故也【胃为津液之主病人久虚津液竭不能为汗胃主肌肉实则为痛虚则为痒宜用黄茋建中汤得津液既和而阳明证仍在以小柴胡汤除解之】　阳明病反无汗而小便利二三日呕而欬手足厥者必苦头痛若不欬不呕手足不厥者头不痛　阳明病无汗小便不利心中懊憹者必发黄【成阳明病无汗而小便不利热蕴于内而不得越心中懊憹者热气郁蒸欲发于外而为黄也宜茵蔯五苓散桂枝檗皮汤】　少隂病但厥无汗强发之必动其血或从口鼻或从目出名下厥上竭为难治【成但厥无汗热行于里也而强发汗虚其经络热乘经虚迫血妄行从虚而出或从口鼻或从目出诸厥者皆属于下但厥为下厥血亡于上为上竭伤气损血邪甚正虚故为难治也】
　　不得汗太阳病以火熏之不得汗其人必躁到不解必清血名为火邪【成此火邪通血而血下行也太阳病用火熏之不得汗则热无从出隂虚被火必发躁也六日传经尽至七日再到太阳经则热气当解若不解热气迫血下行必清血清厠也檗皮汤犀角地黄汤】　太阳病八九日如疟状发热恶寒热多寒少其人不呕清便欲自可一日二三度发脉微缓者为欲愈脉微恶寒者此隂阳俱虚不可更汗吐下也面色反有热色者以不得小汗出身必痒宜桂麻各半汤　太阳病二日反躁烦熨其背而大汗出大热入胃胃中水竭躁烦必发讝语十余日振栗自下利者为欲解从腰已下不得汗欲小便不得反呕欲失溲足下恶风大便鞭小便当数反不数及多大便已头卓然痛足心必热谷气下流故也【或云汗多先服桂枝汤后用调胃承气汤谷气下流小和之小承气汤】　阳明中风脉浮大而短气腹满脇下及心痛久按之气不通鼻干不得汗嗜卧一身面目悉黄小便难有潮热时时哕者柴胡汤但脉浮无余证者麻黄汤　或当汗而汗之服汤至三剂而不得汗者死病也　或热病脉躁盛而不得汗者黄帝谓阳脉之极也死此二者为眞病不治　然有当和解之证汗之而不得汗者和解之力到汗自出而解矣愼莫错防作死证也
　　潮热
　　潮热者若潮汛之来不失其时一日一发按时而发者谓之潮热若日三五发者是即发热非潮热也潮热属阳明阳明旺于未申必于日晡时发乃为潮热
　　太阳病重发汗而复下之不大便五六日舌上燥而渴日晡小有潮热从心下至少腹硬满而痛不可近者大陷胸汤主之【成重发汗而复下之则内外重亡津液而热内结致不大便五六日舌上燥而渴也日晡潮热者属胃此日晡小有潮热非但在胃从心下至少腹硬满而痛不可近者是一腹之中上下邪气俱甚者也宜陷胸汤以下其邪　丹谨按太阳病已重发汗表则虚矣而复下之里又虚矣不大便五六日可见津液之耗矣非若前章之未曽发汗而但下之伤于早尔今虽有硬痛而可以迅攻之乎若日潮热于申酉系阳明属调胃承气证既又曰小有潮热犹可疑待之间将无他法以缓取之乎　潮热本属阳明也太阳潮热惟此一证耳杂病太阳潮热则在己午更玩一小字则知邪太阳为多阳明为少】
　　阳明病潮热大便微鞭可与大承气汤不鞭者不与之若不大便六七日恐有燥粪欲知之可少与小承气汤入腹中转失气者此有燥粪乃可攻之若不转失气者此但初头鞭后必溏不可攻之攻之必胀满不能食也欲饮水者与之则哕其后发热者必大便复鞭而少也以小承气汤和之不转失气者慎不可攻也　阳明病脉迟虽汗出不恶寒者其身必重短气腹满而喘有潮热者此外欲解可攻里也手足濈然汗出者此大便已鞭也大承气汤主之若汗多微发热恶寒者外未解也其热不潮未可与承气汤若腹大满不通者可与小承气汤微和胃气勿令大泄下　阳明病谵语有潮热反不能食者胃中必有燥屎五六枚也若能食者但鞭尔宜大承气汤下之【胃热当消谷引食反不能食者胃中有燥屎而实也若能食者胃中虚热虽鞭不得为有燥屎玩但字则末句恐当在若能食者之上燥屎在大肠而曰胃中者伤寒传胃不传大肠治病必求其本故仲景从本言之况承气能下燥大肠同为燥金也】　二阳并病太阳证罢但发潮热手足漐漐汗出大便难而谵语者下之则愈宜大承气汤【成本太阳病并于阳明名曰并病太阳证罢是无表证但发潮热是属阳明一身汗出为热越今手足漐漐汗出是漐漐于胃也必大便难而谵语经曰手足漐然而汗出者必大便已硬也与大承气汤以下胃中实热】　阳明病谵语发潮热脉滑而疾者小承气汤主之与汤一升腹中转失气者便服一升不转失气勿更与之明日不大便脉反微涩者里虚也为难治不可更与承气汤也【成阳明病谵语发潮热若脉沈实者内实也则可下若脉滑疾为里热未实则未可下先与小承气汤和之汤入腹中转失气者中有燥屎可更与小承气汤一升以除之若不转失气者是无燥屎不可更与小承气汤至明日邪气传时脉得沈实紧牢之类是里实也反得微涩者里气太虚也若大便利后脉微涩者止为里虚而犹可此不曽大便脉反微涩是正气内衰为邪胜也故曰难治】大承气汤方【海藏云厚朴去痞枳实泄满芒硝软坚大黄泄实必痞满燥实四证全者方可用之】大黄【四两酒洗】厚朴【炙去麄皮半斤】枳实【五枚炙】芒硝【七钱半】
　　右四味以水一斗先煮二物取五升去滓内大黄煮汁取二升去滓内芒硝更上火微煎一二沸分温再一服得下余勿服
　　成承顺也伤寒邪入胃者谓之入府府之为言聚也胃为水谷之海荣衞之原水谷防聚于胃变化为荣衞邪气入胃胃气郁滞糟粕秘结壅而为实是正气不得舒顺也本草云通可去滞泄可去闭塞而不利闭而不通以汤荡涤使塞者利而闭者通正气得以舒顺故曰承气也王永曰宜下必以苦宜补必以酸溃坚破结苦寒为主是以枳实为君内经曰燥淫于内治以苦温泄满除燥苦温为辅是以厚朴为臣内经曰热淫于内治以咸寒人伤于寒则为病热热气聚于胃则谓之实咸寒之物以消实热故以芒硝咸寒为佐内经曰燥淫所胜以苦下之热气内胜则津液消而肠胃燥苦寒之物以荡涤其燥热故以大黄为使是以大黄有将军之号也承气汤下药也用之尤宜审如大满大实有燥屎乃可投也如非大满则生寒证而结胸痞气之属由是而生矣
　　小承气汤方【海藏曰大黄泄实厚朴去痞必痞实全者可用】
　　大黄【四两】厚朴【炙去麄皮二两】枳实【三枚大者炙】　已上三味以水四升煮取一升二合去滓分温二服初服汤当更衣不尔者尽饮之若更衣者勿再服
　　【大热结实者与大承气汤小热微结者与小承气汤热不大甚故大承气去芒硝结不至坚故不减朴枳也】
　　呉或问承气汤仲景有大小调胃之名何也然伤寒邪热传变入里谓之入府府者聚也盖邪热与糟粕蕴而为实也实则潮热谵语手心濈濈汗出者此燥屎所为也如人壮大热大实者宜大承气汤下之小热小实者与小承气汤下之又热结不坚满者故减去厚朴枳实加甘草而和缓之故曰调胃承气也若病大而以小承气攻之则邪气不伏病小而以大承气攻之则过伤正气且不及还可再攻过则不能复救可不谨哉仲景曰凡欲行大承气先与小承气一钟服之腹中转失气乃有燥屎也可以大承气攻之若不转失气愼不可攻攻之则腹胀不能食而难治又曰服承气汤得利愼勿再服此谆谆告戒也凡用攻法心须妙算料量合宜则应手而效若不料量孟浪攻之必且杀人
　　伤寒若吐若下后不解不大便五六日上至十余日日晡所发潮热不恶寒独语如见鬼状若剧者发则不识人循衣摸牀惕而不安微喘直视脉者生濇者死但发谵语者大承气汤主之一服利止后服【详循衣摸牀】　阳明病发潮热大便溏小便自利胸脇不去者小柴胡汤主之【阳明为病胃实是也今便溏而言阳明病者谓阳明外证身热汗出不恶寒反恶热之病也】阳明中风脉浮大短气腹满脇下及心痛鼻干不得汗嗜卧身黄小便难时时哕而潮热者小柴胡加茯苓主之　伤寒十三日不解胸脇满而呕日晡所发潮热已而微利此本柴胡证下之而不得利今反利者知医以丸药下之非其治也潮热者实也先宜小柴胡汤以解外后以柴胡加芒硝主之
　　柴胡加芒硝汤方
　　柴胡【一両】黄芩　人参　甘草【炙】　生姜【各五钱】半夏【汤浸三个】大枣【三枚】芒硝【一两】　每服五钱水一盏半煎至八分去滓纳芒硝更微沸温服
　　阳明病脉浮而紧必潮热发作有时但浮者必盗汗出【成浮为在经紧者里实脉浮紧者表热里实也必发潮热发作有时若脉但浮而不紧者止是表热也必盗汗出盗汗者睡而汗出也阳明病里热者自汗表热者盗汗】
　　活人书冬月阳明潮热脉浮而紧者发作有时但脉浮者必盗汗黄苓汤主之【方见下利】
　　讝语【阳明为病胃家实是也胃实则谵语故谵语宜入阳明门】
　　成讝者谓呢喃而语也又作谵谓妄有所见而言也斯皆胃中热盛上乘于心心为热冒则神识昏乱而语言谬妄也轻者睡中呢喃重者寤亦谬语经谓讝语独语狂语及语言不休与言乱者由其热之有轻重也【讝语错妄若与人言有次与独语如见鬼者热之轻也狂言无所知识甚则至于喊叫与语言不休者热之甚也迨夫言乱乃狂言骂詈不避亲疎此为神明已乱难可复制其猖狂也】讝语之由又自不同有火劫有汗出有下利有下血有燥屎在胃有三阳合病有过经有亡阳等讝语者俱已条具于后兹不及赘诸如此者脉短则死脉自和则愈又身微热脉浮大者生逆冷脉沈不过一日死或气上逆而喘满或气下夺而自利皆为逆也
　　阳明胃实潮热宜下阳明病谵语发潮热脉滑而疾者小承气汤主之因与承气汤一盏腹中转失气者更服一盏若不转失气勿更与之明日不大便脉反微涩者里虚也为难治不可更与承气汤　阳明病谵语有潮热反不能食者胃中必有燥屎五六枚若能食者但鞭尔宜大承气汤下之　二阳并病太阳病罢但发热手足漐漐汗出大便难而谵语者下之则愈宜大承气汤阳明病其人多汗以津液出胃中燥大便必鞭鞭则
　　谵语小承气汤主之若一服谵止勿更服
　　胃实汗多宜下汗出谵语者必有燥粪在胃中此为风也须下之必过经乃可下下之若早语言必乱以表虚里实故下之则愈宜大承气汤夫实则谵语虚则郑声【谵语者谓乱言无次数数更端也郑声者谓郑重频烦也只将一句旧言重叠频言之终日殷勤不换他声也盖神有余则能机变而乱语数数更端神不足则无机变而只守一声也】　伤寒四五日脉沈而喘满沈为在里而反发其汗津液越出大便为难表虚里实久则谵语【成氏谓郑声为郑卫之声非是前已辨明】
　　火后形作伤寒其脉不紧而弱弱者必渴被火者必讝语弱者发热脉浮解之当汗出愈　太阳病火劫汗后身黄小便难身体枯燥头汗腹满微喘或不大便久则讝语【论见头汗】　太阳病二日反躁乃熨其背而大汗出火热入胃胃中水竭躁烦必发谵语十余日栗自下利者此为欲解　少隂病欬欬而下利谵语小便难者被火气劫汗故也吐下汗温鍼后谵语柴胡证罢者此为壊病知犯何逆以法治之【详见壊证】
　　汗后伤寒脉浮自汗小便数心烦微恶寒脚挛急反与桂枝欲攻其表此误也若胃气不和谵语者少与调胃承气汤【方论见厥】　三阳合病腹满身重难以转侧口不仁而面垢谵语遗尿发汗则谵语下之则额上生汗手足逆冷若自汗出者白虎汤主之【论见身重】　伤寒四五日脉沈而喘满沈为在里而反发其汗津液越出大便为难表虚里实久则谵语大承气汤【见不大便】　伤寒脉头痛发热者属少阳少阳不可发汗发汗则谵语此属胃胃和则愈胃不和则烦而悸【见少阳病】　发汗多亡阳谵语者不可下与柴胡桂枝汤和其荣衞以通津液后自愈发汗多又重发汗者亡其阳谵语脉短者死脉自和者不死　诸逆发汗病微者瘥剧者言乱目者死
　　下后伤寒八九日下之胸满烦惊小便不利谵语一身尽痛不可转侧者柴胡加龙骨牡蛎汤【方论见惊】
　　热入血室阳明病下血谵语者此为热入血室但头汗出者刺期门随其实泻之濈然汗出则愈【腹满谵语脉浮紧者亦刺期门　太阳少阳并病发汗则谵语脉五六日谵语不止者宜刺期门】　妇人中风发热恶寒经水适来得之七八日热除脉迟者身凉胸满如结胸状者刺期门若昼则明了暮则谵语者无犯胃气及上焦必自愈活人以小柴胡汤主之【论见妇人伤寒】
　　伤寒十三日不解过经讝语者以有热也当以汤下之若小便利者大便当鞭而反下利脉调和者知医以丸药下之非其治也若自下利者脉当微厥今反和者此为内实也调胃承气汤主之【成伤寒十三日再传经尽谓之过经讝语者阳明胃热也当以诸承气汤下之若小便利者津液偏渗大便当鞭反下和者知医以丸药下之也下利脉微而厥者虚寒也今脉调和则非虚寒由肠虚胃热脇热而利也与调胃承气汤以下胃热　经文内实之实当作热注偏渗偏当作漏　此段有五反一对热与厥反汤与丸反便鞭与下利反脉微与脉和反药下与自利反小便与大便鞭为一对读者宜细详之】
　　右下利谵语其曰脉调和而手足和小便利者阳也故用承气下之其脉当微厥及少隂但欲寐被火气劫汗谵语小便难者隂也故当用补剂和之【但欲寐下利谵语俱见下利少隂条】
　　许有人病伤寒下利身热神昏多困谵语不得眠或者见下利便以谵语为隂虚证予曰此亦小承气证众骇曰下利而服小承气仲景之法乎予曰此仲景之法也仲景曰下利而谵语者有燥粪也属小承气汤而得解予尝读素问云微者逆之甚者从之逆者正治从者反治从多从少视其事也帝曰何谓反治岐伯曰寒因寒用通因通用壬氷注云大热内结注泻不止热宜寒疗结复须除以寒下之结散利止则通因通用也正合于此又何疑焉
　　活大便秘小便赤手足温脉洪数者必谵语也调胃承气汤　谵语不恶寒反恶热白虎汤　已得汗身和讝语者柴胡桂枝汤　火迫而致讝语亦白虎汤海治老幼及虚人伤寒五六日昏冒言妄小便或淋或涩起卧无度或烦而不得眠并宜白虎汤加山栀一钱
　　斗治热病及时疫心躁狂乱奔走状似癫癎言语不定久不得汗及时疫不知人事者以人中黄不拘多少入礶内泥封固武火煅半日去火候冷取出于地上以盆盖半日许研如面新汲水调下三钱或未退再服愈【人中黄即屎也】
</div>
    <div class="pagination">
<a href="证治准绳_page123.html">上一页</a><span>...</span><a href="证治准绳_page119.html">119</a><a href="证治准绳_page120.html">120</a><a href="证治准绳_page121.html">121</a><a href="证治准绳_page122.html">122</a><a href="证治准绳_page123.html">123</a><span class="current-page">124</span><a href="证治准绳_page125.html">125</a><a href="证治准绳_page126.html">126</a><a href="证治准绳_page127.html">127</a><a href="证治准绳_page128.html">128</a><a href="证治准绳_page129.html">129</a><span>...</span><a href="证治准绳_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
