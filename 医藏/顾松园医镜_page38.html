<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 38 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 38 页/共 44 页</h1>
    <div class="content">　　痛甚者脉多伏，伏脉有因火者，有因气郁、血瘀、食滞、痰滞，亦有因寒者。〔阴气盛，阳气衰故也。〕促脉因火亢，亦有因气血食痰停滞，阻其营运之机，皆致歇止。如止数渐稀，则为病瘥；止数渐增，则为病剧。代脉痛家不忌。滑伯仁曰：无病而瘦羸脉代者危候也。暴病而气血乍损，只为病脉。

　　大痛而喘，人中黑者死。真心痛手足寒至节，心痛甚，旦发夕死，夕发旦死。

　　卷十四·数集　胃脘痛（胸痛、心痛、腹痛。）

　　举例

　　一 一童子出痘，未大成浆。其壳甚薄，两月后尚有着肉不脱者。一夕腹痛，大叫而绝。嘉言取梨汁入温汤灌之，少苏，顷复痛绝，灌之又苏。遂以黄芩二两煎汤，和梨汁与服，痛止。令制膏子药频服，不听。其后忽脉大无伦，一夕痛叫，小肠突出脐外五寸，交纽各二寸半，如竹节壶顶状，茎物绞折长八、九寸，明亮如灯龙。嘉言云：肺主皮毛，痘不成浆，肺热而津不行也。胸中甲错，则生肺痈，痈者壅也，今壳着于肉，全是甲错，岂非肺气壅而然欤？腹中痛绝者，壅之甚也。壅甚则并水道亦闭，是以其气横行，肠为之突出，茎为之弛长，当以黄芩清肺之热，阿胶〔或生鸡子。〕润肺之燥。因病势甚，只宜单用多用，可以下行速效。令日进十余剂，三日后始得小水，五日后水道清利，脐收肿缩而愈。〔观此当悟肺气不能下行，而脐腹攻痛，小便不利者之治法也。〕二 一男患腹痛，彻夜叫号不绝，小水全无。嘉言以茱连汤加玄胡索投之始安。又因伤食复反，病至二十余日，肌肉瘦削，眼胞下陷。才得略宁，适遭家难，症变壮热，目红腮肿，全似外感有余之症。知其为激动真火上焚，令服六味地黄加知柏三十余剂，其火始退。退后遍身疮痍黄肿，腹中急欲得食，不能少耐片刻，整日哭烦。谓曰：旬日后，腹少充，气稍固，即不哭烦，服二冬膏而痊愈。

　　三 一女不时发胃脘痛，已十年矣。仲淳诊之，知为火症，用黑山栀、淡豆豉、橘红〔各三钱。〕枳壳、〔三钱。〕生姜〔三片。〕一剂良已。

　　四 一妇忽心痛连下腹，如有物上下攻撞，痛不可忍，急以手按之，痛稍定，按之少松，即叫号。仲淳云：此血虚也。用白芍〔五钱。〕甘草〔七分。〕橘砂〔各三钱。〕炒盐〔五分。〕二剂稍止。又用牛黄苏合丸疏其气，果得嗳气数次，而痛徐解。

　　五 一男子患腹痛，按之则痛缓。仲淳云：此血虚也。用参〔三钱。〕归〔二钱。〕补气血，芍〔三钱。〕甘〔一钱〕和脾胃，麦冬〔三钱。〕益胃养阴，木瓜〔一钱。〕和胃制肝，橘红〔半钱。〕理气调中，数剂不愈。但药入口则痛上，超时复发，服二煎又止。如是者月余，疑不对症，更他医药，入口痛不止矣。因信服之，用前方加减。因时恶心，去当归，一年后渐安。服之六百剂，始痊愈。两年腹痛愈后，又时患手指及臂肿痛，不能屈伸，三、四日方愈。仲淳曰：此即前病之余，虚火移走为害也。用八仙长寿丸，加天冬、黄柏、甘菊、砂仁、虎前胫骨之属而愈。

　　六 王宇泰夫人，病心口痛甚，日夜不眠，手扪之如火，下陈皮及凉药，少顷，即胀闷欲死，以大剂参、归补之，稍定。

　　七 一妇怀抱郁结，不时心腹作痛，年余不愈，诸药不应。立斋用归脾汤加山栀而痊愈。

　　八 宋徽宗常食冰，因致腹痛，国医进药俱不效。杨吉老诊之，用理中汤。上曰：服之屡矣。吉老曰：所进汤使不同，陛下之疾，得之食冰，今臣以冰煎药，此已其受病之原也。果一剂而愈。

　　九 一妇因郁怒患腹痛，连小腹、上支心，昼夜无间，两寸关俱伏，独两尺实大，按之愈甚。此肝木郁于上中之故。与柴胡疏肝散，〔柴、芎、香附、枳、橘、芍、草。〕即嗳气数声而痛止。

　　十 一妇食荞麦面，着怒，遂病胃脘当心痛不可忍。用吐、下、行气、化滞诸药，皆入口即吐，不能奏功，大便三日不通。时珍云：心痛欲死，速觅玄胡。遂用玄胡末三钱，温酒调下，食即纳入，少顷大便行而痛遂止。

　　十一 一妇因经水多，服涩药止之，致腹作痛。立斋用失笑散二剂而愈。

　　十二 一妇小腹肿痛而有块，立斋曰：此瘀血为患也。用四物汤加桃仁、红花、玄胡、牛膝、木香，二剂血下而痊。

　　十三 一产妇小腹疼痛，小便不利。立斋以苡仁汤二剂痛止，更以四物汤加桃仁、红花下瘀血升许而愈。凡瘀血停滞，宜急治之、缓则腐化为脓，最难疗治，若流注骨节间，则患骨疽矣，失治多成败症。

　　十四 一妇小腹疼痛，大便秘涩，腹胀转侧作水声，立斋曰：脉洪而数，脓当内溃，急进大黄丹皮汤，加犀角末，一剂下瘀血，诸症退，更用苡仁汤四剂而愈。

　　十五 一人患肠痈，伛偻不能伸屈。有道人教以饮黄犬血二碗，和白酒服。其人竟饮四碗，次日下脓血甚多，遂愈。盖痈由血壅，取以血入血，而温散之义。

　　卷十四·数集

　　腰痛

　　腰痛有肾虚，有气滞，有血瘀，有痰饮，有闪挫。有寒湿，有湿热之不同，宜分别施治。经曰：腰者、肾之府，转摇不能，肾将惫矣。故腰痛虽有多端，其原皆本于肾虚。所谓邪之所凑，其气必虚是也。然标急先治标，而后治其本，标本不失，此谓良工矣。

　　保阴煎 六味汤丸 左归丸饮〔俱见虚劳。〕腰痛攸攸隐隐，痛而不甚，无已时者，属肾虚选而用之。

　　如用六味，宜加牛膝、杜仲、枸杞、玉竹、猪肾，脊髓煎汤煎药更佳。

　　此皆壮水之剂，肾水不足者，宜常饮之。

　　青蛾丸 八味丸〔见不能食。〕肾虚火衰，腰痛，小水清利，脉沉小迟者宜之。

　　杜仲〔醋炙。〕破故纸〔胡桃油炒。〕胡桃肉〔俱温补肾脏。各四两。〕或加鹿茸 羊肾〔胡桃内研膏，蜜丸桐子大。陈酒下三四、钱。〕此皆益火之剂，果属肾中诸阳衰弱者可用，内有热者大忌。

　　聚宝丹〔见胃脘痛。〕此方气血兼理，治诸痛颇效者，以凡痛必因气滞血凝故也。

　　五磨饮〔见胃脘痛。〕治气滞腰痛、脉沉者。〔外用檀香末。涂痛处。〕宜加当归、续断、玄胡、砂仁。

　　黑牛续地饮〔自制。〕治瘀血腰痛，痛有定处，转动若锥刀之刺，日轻夜重，小便利大便黑，脉涩者。

　　黑豆 牛膝〔生用。〕续断 生地〔均主补肾，又能行瘀。〕当归 玄胡〔活血利气。〕丹皮 赤芍〔凉血行瘀。〕如因闪挫跌扑，转舒不便，呼吸作痛者，可加乳香、没药。如不效，脉沉有力痛甚者，或再加桃仁、大黄。〔韭菜汁炒。〕二陈汤〔见中风。〕四苓散〔见湿。〕治痰饮流入肾经，往来走痛，或心下悸，胍滑者。

　　二方合用，〔宜去甘草。〕当君茯苓。〔渗痰利饮，安神定悸。〕加沉香、砂仁，〔芳而下达，气利则痰自行。〕杜仲、续断。〔补而不滞，正旺则邪自除。〕如人壮实，脉有力痛甚者，可用礞石丸〔痰去，方以补药滋阴。〕肾着汤〔见湿。〕治寒湿着肾，身重腰冷疼痛。〔外用艾热熨之，或再用草乌末，姜汁涂之。〕可加破故纸、杜仲、续断。

　　三妙散 治湿热腰痛，或作或止。

　　苍术〔燥湿。〕黄柏〔清热。〕牛膝〔最利腰膝。〕宜加生地、茯苓、杜仲、续断。

　　此六方皆治标之剂，宜各审明致病之因，而采用之。

　　卷十四·数集　腰痛

　　举例

　　一 一老人久患腰痛。仲淳令日服枸杞〔一两。〕麦冬、熟地〔各五钱。〕补肾，人参〔二钱。〕白术、陈皮〔各三钱。〕益气健脾强肾，能再生子，八十未艾。〔余常以此方治脾肾两虚之人，甚效。〕二 一人腰痛甚。仲淳诊之曰：此系气郁，兼有瘀血停滞。用香附、苏梗、橘红〔各二钱。〕快气开郁；牛膝〔五钱，〕续断、当归、五加皮〔各二钱。〕活血祛瘀。加童便〔一杯。〕服二剂即愈。

　　三 一人伤寒后两腰偻废卧床彻夜痛叫，百治不效。嘉言诊之：其脉亦平顺无患，其痛则比前大减。谓曰：病非死症，但恐成废人耳。此症之可转移处，全在痛如刀刺，尚有邪正互争之象，若全然不痛，则邪正混为一家，相安于无事矣，今痛觉大减，实有可虑。谛思良久，谓热邪深入两腰，血脉久闭，不能复出，只有攻散一法，而邪入既久，正气全虚，攻之必不应。乃以桃仁承气汤，加附子、肉桂二大剂与服，服后即强起。再仿前意为丸服之。旬余全安。

　　四 一妇因亡女后，忽患腰痛，转侧艰苦，至不能张口受食。投以鹿胶角不效，以湿痰疗之，亦不效。仲淳曰：此非肾虚也，如肾虚不能延至今日之久。用白芍、〔三钱。〕炙甘草〔一钱。〕橘红、白芷〔各二钱。〕制香附〔三钱。〕肉桂、乳香、没药〔各一钱。〕一剂腰脱然，觉偏体痛。仲淳曰：愈矣。再煎渣服，立起。问其故。仲淳曰：此木郁则达之耳。

　　五 一人患腰痛，至不能坐立，以补肾药治之不效。朱远斋用润字号丸药下之，去黑粪数斤。盖湿痰乘虚流入肾中作苦，痰去方以补药滋肾，不逾月起。惜其方不传。

　　卷十四·数集

　　胁痛

　　胁为肝胆之区。故胁痛。昔人多从肝治。推其致痛之因，亦各不同。有因忿怒气郁，有因肝胆火盛，有因痰饮流注。有因瘀血停留，有因闪挫跌扑，有因食压肝气，治亦有异。其阴虚火旺，而胁肋作痛者，宜从虚劳门治之。仲淳云：胸胁痛属肝血虚，肝气实而上逆所致。治宜养血和肝，〔生地、归、芍、甘草、续断。〕除热下气〔羚角、苏子、郁金、降香。〕古云：肝无补法。此论肝气则不可亢，而肝血仍当自养也。

　　加味逍遥散〔见虚劳。〕治郁怒伤肝，胸膈胁肋肚腹等处作痛，〔肝气喜条达。若因忿怒气郁冲上，则胸胃痛、奔下则少腹痛，横行则胁肋胀痛。〕加减用之。

　　宜加木香、香附、〔开郁快气。〕枳壳、〔治气结刺痛。〕青皮。〔疏肝胆滞气。〕如肺金气盛，而制肝木太过，而胁痛者，宜泻白散〔抑金。〕合逍遥散〔扶木。〕加减治之。

　　此方辛散酸收，甘缓养血，而兼宁心扶脾之剂，乃肝经之要药也。

　　龙胆泻肝汤 治肝胆实火，或胸膈胁肋刺痛，〔以肝脉上贯膈中，布胁肋也。〕或两拗阴囊肿痛，〔肝脉循股内侧，入毛中，过阴器也。〕或头目胀痛，〔肝脉连目系，上出额至巅，〕或少腹作痛，〔肝脉抵少腹也。〕或下部生疮，〔如下疳、便毒、囊痈、悬痈、妇人阴肿、阴疮、阴中突出如挺。〕或乍寒发热，或大便燥结，或大便赤涩等症。

　　龙胆草〔专泻肝胆之火。〕黄芩 山栀〔君以胆草，同入肝胆。〕生地 白芍〔以凉肝血。〕甘草〔以缓火势。〕木通 泽泻 车前，〔以泄火邪。〕或加羚羊角〔咸寒入肝，除热下气。〕黄连〔吴茱萸汁炒。〕寒热加柴胡，便秘加大黄。

　　左金丸〔亦可小剂作汤。〕治肝经实火，胁肋作痛，一切肝火之症。〔外用大黄、朴硝捣贴痛处。〕黄连〔泻心火，使肺金清肃，得行令于左，而肝平。猪胆汁炒，径入肝胆。六两。〕吴茱萸〔独入厥阴有功，引连入肝泻火。此从治之义。汤泡三次，炒一两。入汤剂，但浸汁拌炒。〕可加羚羊角。〔能治胸胁痛满。〕二陈汤〔见中风。〕四苓散〔见湿。〕痰饮流注，胁下支满而痛，〔甚至有形肿色赤，坚硬不移。〕或咳或呕者，合二方加减用之。

　　宜加枳壳 青皮 竹沥 白芥子〔痰在胁下，非白芥子不能达。如有热者，少加寒凉药中为引导。〕黄连。〔吴茱萸浸炒。〕如人强壮实，脉滑有力痛甚者，〔去甘草。〕量加甘遂〔驱逐胸胃痰饮之峻药，半分至一分，须同大枣数枚用。〕犀角地黄汤〔见伤寒。〕失笑散〔见胃脘痛，〕均治瘀血停留，胁肋作痛，及闪挫瘀凝胁痛，随宜采用。

</div>
    <div class="pagination">
<a href="顾松园医镜_page37.html">上一页</a><span>...</span><a href="顾松园医镜_page33.html">33</a><a href="顾松园医镜_page34.html">34</a><a href="顾松园医镜_page35.html">35</a><a href="顾松园医镜_page36.html">36</a><a href="顾松园医镜_page37.html">37</a><span class="current-page">38</span><a href="顾松园医镜_page39.html">39</a><a href="顾松园医镜_page40.html">40</a><a href="顾松园医镜_page41.html">41</a><a href="顾松园医镜_page42.html">42</a><a href="顾松园医镜_page43.html">43</a><span>...</span><a href="顾松园医镜_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
