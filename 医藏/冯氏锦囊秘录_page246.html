<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 246 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 246 页/共 253 页</h1>
    <div class="content">　　猪肤，多飧令人虚肥，动风发痰，但虚损精血不足者，暂供口吻，补之以味也。仲景论猪肤汤，取性甘寒，气先入肾，少阴客热燥气，可以解之，总血肉之类，借充口腹。若调养得所，则为长养气血之需，倘动静乖张，则为发热生痰之本，况万物主味者则柔，每多柔嫩之功不全赖以重轻，主气者则刚，便有刚烈之体。损益凭之以消长，肥脂血肉，必润而下，五谷甘淡，必平而缓，非若草木得偏气，而有大力也。劫出猪卵，即双睾丸，小儿惊悸癫痫，大人鬼疰蛊毒，五癃挛缩，寒热奔豚。四蹄能下乳汁。心，托心气镇惊。脾，主脾伤除热。肺，补肺治咳声连。 ，食多损阳亦主肺胀喘咳。胆中汁纳谷道便通。新剖心内血，丸诸药，养血安神，丸中必用，禁邪梦纷纭。舌煮浓汤，益元阳健脾进食。肝炙燥热纳阴户止痒引虫。肾止腰痛，煨肾散可服。冬月忌食。肚扶脾弱，莲肚丸堪尝。乳使人润泽，生精生血，除天吊猪痈，脐风撮口。脂油敷疮疥杀虫。脑髓治脑鸣头眩，一云能令滑精。大肠捣连壳丸内，能消五痔益肠。脊骨髓入补阴丸中，可助真阴生髓。除脊痛，退骨蒸，调寒水石，治汤烫火伤，血补中风眩晕，奔豚暴气。屎消中湿肿，黄时疫。肿胀蛊毒。猪窠草密置席下，止小儿客忤夜啼。

　　主治（痘疹合参） 猪肉，宜少盐腌，饭中煮食，则脾胃不伤，借其动风之性，可助发生，且血肉以补血肉也。

　　杂症痘疹药性主治合参卷四十五　兽部

　　鹿茸

　　禀纯阳之质，含生发之气，味甘，气温。入手厥阴、少阴、足少阴、厥阴经，为温补肝肾，及走命门心包络，填精血补真阳之要药。形如茄子饱满光润者佳。鹿茸补阳，麋茸补阴，角亦如之。凡角初生软嫩者，为茸，禀壮健之性，故峻补肾家真阳之气，熬成白胶，则气味甘酸，能通周身之血脉。生角，则味咸气温泄散热，行血消肿，辟恶气而已。咸能入血软坚，温能通行散邪，故主恶疮痈肿，逐邪恶气及留血在阴中。少腹血急痛折伤恶血等症也，去毛骨酥炙用。

　　鹿茸，补元阳精血更捷，主小便数利。泄精尿血腰肾虚冷，脚膝无力。夜梦鬼交，精溢自出。填精血壮元阳，益气滋阴，大补羸瘦，强志坚齿，腰膝酸痛及虚劳洒洒如疟。女人漏血崩中，且鹿性最淫，故专以壮阳补肾不足也。麋茸，一云系鹿之大者，功力尤胜，但性热而专补阳多，骨软可健，茎痿能扶，壮阳之品，而风寒湿痹，筋挛等症亦用。其鹿麋二肉具补，此以麋鹿为一种，但以大小分别命名，鹿性温而补阴，麋性热而补阳，则麋茸之热，过于鹿茸为论矣。此说非也。夫麋与鹿自有二种，鹿是山兽也。

　　好群而相比，为阳之类，故夏至感阴气而角解，阴生阳退之象也。麋是泽兽也，多欲而善走，为阴之类，故冬至感阳气而角解，阳生阴退之象也。阴阳相反如斯，鹿茸禀纯阳之质，含发生之气一牡常御百牝，是肾气有余，而足于精者也。故有助阳扶阴之妙，鹿补阳，右肾精气不足，麋补阴，左肾血液不足，然虽有阴阳功用之殊，总不外乎填精髓，强筋骨，长精气，为肾肝滋补之要药也。鹿角主恶疮痈肿，逐邪恶气留血在阴中，除小腹血急痛，腰脊冷痛，产后血晕，血瘀折伤恶血，生用行血，熟用补虚。龟鹿皆灵而有痔，龟首常藏在腹，能通任脉，其华在甲，取以补心补肾补血，皆以养阴也。

　　鹿鼻常反向尾，能通督脉，其华在角，取以补命门。补精补气，皆以养阳也。龟鹿二仙膏，一阴一阳之义也，但鹿角生用，散热行血消肿辟邪，熟有则宜肾补虚，强精活血炼霜熬膏，则专于温补，膏可冲酒，配药俱宜。霜惟入丸，以为佐使。鹿髓精血之纯，内充以实骨者也。鹿禀纯阳，故髓味甘气温，性能补血而润燥，所以主一切血脉不和，伤中续绝，筋急挛痛，及咳逆也。同蜜煮服，壮阳道，令人有子，同地黄汁煎膏服，填骨髓、壮筋骨，治呕吐。鹿肾能壮阳道，大补肾家不足，以其肾气有余，而足于精者也。鹿肉味甘气温，通血脉补中，能益脾胃，强五脏，益气力也，生者薄片，贴中风口僻即正，亦取其通血脉之功也。

　　按：鹿性淫而不衰，其角不两月长大一二十斤生长神奇，无过于此，盖其性热，生生不已，气化浓密，故补肾之力其功伟哉！

　　杂症痘疹药性主治合参卷四十五　兽部

　　白胶

　　一名鹿角胶，鹿乃仙兽纯阳之物也。其治劳伤羸瘦。益肾添精、暖腰膝、养血脉、强筋骨、助阳道之至药。其华在角，取角熬胶，味甘，气温，无毒。入足厥阴、少阴、手少阴、厥阴经。《经》曰：劳则喘且汗出、内外皆越，中气耗矣。故作劳之人，中气伤经，四肢作病，多汗或吐血下血。皆肝心受病。此药味甘，气温，入二经而能补益中气，则经伤和，四肢利，血自止，汗自敛也。折跌伤损，则血瘀而成病。甘温入血通行，又兼补益，故折跌伤损自愈。妇人血闭无子，及崩中淋露，胎痛不安，腰痛羸瘦者，皆血虚肝肾不足之候，温肝补肾益血，则诸症自退，胎自得所养也。血气生，真阳足，故久服轻身延年耳。更治尿血、尿精，疮红肿毒，漏下赤白，妇人久服能令有子，皆味浓补益之力也。

　　白胶，主伤中劳绝，腰痛羸瘦，补中益气，妇人血闭无子，止痛安胎，疗吐血下血，崩中不止，四肢酸疼，多汗淋露，折跌伤损，久服轻身延年。

　　杂症痘疹药性主治合参卷四十五　兽部

　　犀角

　　犀，亦神兽也。故其角之精者。名通天，夜视有光，能开木辟邪，禽兽见之，则惊骇辟易。味苦、咸，大寒，入足阳明、手少阴经。阳明为水谷之海，无物不受，其口鼻为阳明之窍，诸毒邪气多从口鼻而入，神灵苦寒之性，专入阳明，以除诸热百毒也。

　　邪热即去，则心经清明，所以狂言妄语，热毒痈肿，除烦止惊，镇肝明目，衄血吐下，伤寒蓄血，发黄发斑，痘疮黑陷，皆取其入胃、入心，散邪清热，凉血解毒之功也。欲作细末，先锯屑置入怀中，一宿，捣之，应手成粉。人为万物之灵，故能胜之。且阴寒之质，得阳和而冰解矣。犀取尖，鹿取茸者，以其精气尽在是也。作器物者，多被蒸者，不堪入药。

　　犀角，百毒皆除，能解烦热，伤寒温疫，一切痈肿，镇肝明目，安心定神。然至寒至灵之品，入心凉血，入胃散邪则是矣。但以治血热痘症初起者非也，盖痘假火性之呈形，若大寒则冰伏不出矣。有以为功能升散，恐未当也。丹溪云：犀角属阳，性善走散，比诸角为甚，痘疹后用以走散余毒，殊不知血虚燥热，有用之其祸立至。

　　主治（痘疹合参） 除心火，安心神，止烦乱，镇肝明目，解热毒，清血热，磨服尤妙。丹溪谓属阳，能散痘后余毒。若血虚者忌用。然诸痛痒疮疡，皆属心火，在初用之，不无冰伏在内之虞，在后之用，不无引毒入心之患，张每以羚羊角代之而神效。盖能清肺肝，而非若犀角苦寒，直入心经凉血也。

　　按：犀角，食百草之毒，故能解百毒。然大寒之性，胃必受伤，妊妇多服，能消胎气。

　　杂症痘疹药性主治合参卷四十五　兽部

　　羊肉

　　羊得火土之气以生，味甘，气大热，无毒。凡形气痿弱虚羸不足，脾胃虚寒气乏者宜之。其主字乳余疾者，盖产后大虚，血气暴损，得甘热补助阳气，则阴血自长，余疾自除矣。中气虚则心不安或惊惕，阳气弱，则头脑大风汗出，补中则中自缓，故能安心止惊，益气则阳自足，故能疗头脑大风汗出及虚劳寒冷也。《金匮》羊肉汤，治寒劳虚羸，产后心复疝痛，用肥羊肉一斤，米一斗，煮汁八升，入当归五两，黄 八两，生姜六两，煮取二升，分四服。又《千金方》治损伤青肿，用新羊肉贴之即愈，内外资治皆效，可见其功矣。肾，补肾气者，以类相从，借其气味，补其不足也。肝则性冷，故能补肝除热。目赤昏暗，翳膜羞明，迎风多泪，生食更效，薄片敷之亦良。血，主女人血虚中风，及产后血晕闷绝者，生饮一升，即活，并解丹石药毒如神。若服地黄、首乌诸补药者，切忌。羊胫骨，主虚冷劳及脾弱肾虚不能摄精白浊，除湿热，健腰脚，固牙齿，去 ，治误吞铜钱金银等症。昔张女年七八岁，误吞金馈子一只，胸膈痛不可忍，一银匠炒末药三钱，米饮服之，次早大便取下。叩求其方，乃羊胫灰一物。盖羊胫骨灰可以磨镜，羊头骨灰可以消铁，故能治之，乃秘如神效之法也。擦牙固齿，羊胫骨灰一两，升麻一两，黄连五钱，为末，入青盐，和匀日用。咽喉骨鲠，羊胫骨灰，水饮下一钱。

　　羊肉，专肥形骸，补中益气，安心止惊，主缓中字乳余疾，劳伤脏气虚寒，风眩肌肉黄瘦，开胃且止吐食，宜肾不致痿阳，并治头脑大风汗出，虚劳寒冷，但孕妇水肿骨蒸疟疾，并勿进食。铜器煮食男子损阳，女子暴下。头肉凉，善补骨蒸。肾，补肾气，益精髓，补虚损，利小便，止盗汗，疗耳聋，壮阳健胃，精枯阳败者，同人乳粉五钱，空腹食之极效。心，补心，主忧恚气痛，有孔者切须忌食。肝主明目，疗肝风虚热，致眼泪凝眸。肺，补肺气咳痰，及小便频数。齿烧灰，逐小儿羊痫寒热，须烧灰，敷小儿疳疮。胆解蛊毒殊功，开青盲明目。肚敛虚汗，补虚怯健脾。血解砒硫二毒，并产后血晕，生饮即苏。骨髓煮酒尝，滋阴虚血脉可利。脑髓和酒服，迷心窍中风便来，挤出，乳汁润心肺，解消渴补寒冷，虚乏。造成酪酥，益五脏利肠胃，疗口舌疮疡，东垣云：羊肉甘热，有形之物也，能补有形肌肉之气，故曰补可去弱，人参羊肉之属是也。人参补气，羊肉补形，但羊食毒草，凡疮家及痼疾者，食之即发，故发痘疮必用之也。

　　主治（痘疹合参） 羊头脑俱清凉发痘，嫩羊肉亦助力行浆。

　　杂症痘疹药性主治合参卷四十五　兽部

　　羊角

　　乃心、肺、肝三经药也。而入肝为主。味苦 咸，性寒，无毒。青盲，肝热也；惊悸，心热也；疥虫，湿热也；风头痛，火热上升也；蛊毒吐血，热毒伤血也。百节中结气及妇人产后余痛者，血热气壅也。苦寒总除诸热，故能疗以上等症也，取之时勿中湿即有毒也。

　　羊角，主青盲明目，杀疥虫蛊毒，止寒泄，定惊悸，疗百节中结气，除风头痛。

　　及吐血，妇人产后余痛。

　　杂症痘疹药性主治合参卷四十五　兽部

　　羚羊角

　　夫羊，火畜也。羚羊，则属木，味咸，气寒，无毒。入手太阴、少阴，足厥阴经。

　　性灵能通神灵，故能僻邪气蛊恶，使心气安而无魇寝惊梦也。且厥阴为风木之位，热甚风生，能入肝，除热散邪，则目为肝窍而自明，肌肤寒热温风，皆自散也，火热太甚则阴反不起，骨消筋软，咸寒，走下焦而除邪热，则阴自起，气自益，筋骨强，身自轻也。

　　羚羊角，清肺肝火，凉营安神，除惊明目，益气起阴，辟邪蛊恶，安心气，使睡卧安宁，除邪热，筋强骨健，散伤寒，寒热在于肌肤，散温风，注毒伏于骨肉，盖属木而入厥阴甚捷，咸寒而直入至阴之位，所以善治筋骨受热而软缓，肝营消烁而目昏，肝魂妄越而靥寐惊狂，犀角镇心，凉心血。羊角镇肝凉肝营。

　　主治（痘疹合参） 清肺肝，解热毒血热，痘症宜之。较之犀角，凉心镇心者，更无冰伏痘毒之患，故功力尤稳耳。

　　按：羚羊角，外有二十四节挂痕，内有天生木胎，有神力抵千牛，虽能清肺，更切理肝，故不宜多用久用，以伐厥阴生生之气。

　　杂症痘疹药性主治合参卷四十五　兽部

　　麝香

　　味苦、辛，其香芳烈，为通关利窍之上药。麝乃山兽好食香木芳草，如柏叶之类，故气聚于脐，而结成是香，满则脐内急痛，自以爪剔出矣。或云啖蛇多而结成者，非也，辛香走窜，自内达外则毫毛骨节俱开，邪从此而出，故主僻恶气，精鬼蛊毒，温疟中恶，心腹暴痛，惊痫堕胎，一切痈疽膏药、掺药，皆取其通窍开经络，透肌骨之功，兼苦能杀虫，辛能散翳耳。

　　麝香，辟恶气，杀精鬼、温疟、蛊毒，却惊痫，通关开窍，镇心安神，吐风痰，消痞胀，能堕胎，消三虫、中恶、心腹暴痛、目中虑翳。然以走窜为功，阴消阳耗，观麝香所落之地，草色痿黄，且果得麝则坏，酒得麝则败，皆因走窜，盗泄真气也。故丹溪云：五脏之风，忌用麝香，以泻卫气，故属虚者，概勿轻用。痨怯人及孕妇切忌佩带。

　　主治（痘疹合参） 闻之则能靥痘，服之则能发痘。凡痘遍身不起，隐伏而作痒者，并黑陷者，可用少许，以透心窍，使毒易出。切勿多用，恐催紧发泡，爬塌而死。

　　苟非陷伏黑陷，忌之。

　　杂症痘疹药性主治合参卷四十五　兽部

　　狗阴茎

　　狗阴茎，一名狗精，气味与马茎同，其功用亦相似，性专补右肾命门真火，故能令阳道丰癃，精暖盈溢，使人生子也。女子带下十二疾，皆冲任虚寒所致。咸温入下焦，补暖二脉，故亦主之也。宜六月上伏时，取之阴干百日。狗头骨，宜黄狗者良，烧灰，主金疮止血，久虚杂色恶疮，女人赤白带下，跌扑损阳，杖疮及敷恶疮，妒乳痈肿，皆取其咸能入血，甘能补血，温能和血，故所致甚效。白狗血，入心补血，治血虚癫疾。肉，味咸、酸，气温，属土，无毒，乃脾胃家肉也。五脏皆赖脾胃以养，脾胃得补则五脏皆安，故补绝伤壮阳道，暖腰膝益气力，补血脉浓肠胃，实下焦填骨髓也。黄犬益脾，黑犬补肾，他色者不宜用也。内外两肾俱助阳事，但肉不可多食，令人消渴，气壮多火之人，不宜食，若妊妇食之令子无声，热病后服之杀人。狗宝如牛之有黄也。

　　第狗性热，其宝定是苦温之物，世人用治噎症，以其苦能下泄，温能通行耳。又主痈疽疗肿，同蟾酥、脑麝、雄黄、乳香、没药等用，然性热善消噎病，由于痰及虚寒而得者，犹可暂用，若固血液衰少，脾胃虚弱，以致噎膈者，法所当忌。

　　狗阴，坚举男子阳茎，妇人虚寒带漏。肉性温热，安五脏益气力，壮阳道补绝伤，暖腰膝，不可炙食及同蒜食，孕妇亦忌。

　　主治（痘疹合参） 狗蝇，治倒靥面色黑，每用七个擂细，和酒少许调服，夏月极多易得，冬月则藏于耳中。

　　杂症痘疹药性主治合参卷四十五　兽部

</div>
    <div class="pagination">
<a href="冯氏锦囊秘录_page245.html">上一页</a><span>...</span><a href="冯氏锦囊秘录_page241.html">241</a><a href="冯氏锦囊秘录_page242.html">242</a><a href="冯氏锦囊秘录_page243.html">243</a><a href="冯氏锦囊秘录_page244.html">244</a><a href="冯氏锦囊秘录_page245.html">245</a><span class="current-page">246</span><a href="冯氏锦囊秘录_page247.html">247</a><a href="冯氏锦囊秘录_page248.html">248</a><a href="冯氏锦囊秘录_page249.html">249</a><a href="冯氏锦囊秘录_page250.html">250</a><a href="冯氏锦囊秘录_page251.html">251</a><span>...</span><a href="冯氏锦囊秘录_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
