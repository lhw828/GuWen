<!DOCTYPE html>
<html>
<head>
    <meta charset="UTF-8">
    <title>医学纲目 - 第 311 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 311 页/共 379 页</h1>
    <div class="content">　　卷之三十三伤寒部

　　温病

　　（温病者，春月之温，病而不热也）〔田〕春日温病，未满三日，先用惺惺散二服。后四五日不解，烦渴呕，用白术散。如自汗口燥，用制白虎汤。至六七日，大便燥结，用四顺饮子下，心腹大实大满，牛黄通膈丸下。初觉之时，疑是疮疹，只用葛根升麻汤解肌。

　　卷之三十三伤寒部

　　伤寒拾遗

　　治中风自汗，用桂枝汤；治伤寒无汗，用麻黄汤。此仲景表散之法，百世不易者也。若元气暴亏者，以参、与桂枝、麻黄等药表散，此丹溪补仲景之法，亦百世不易者也。至于韩祗和戒桂枝而以中风伤寒通作一法治之者，此当时之权变，非百世之常行也。王海藏云：仲景用桂枝，当汉之末也，韩祗和戒桂枝，当宋之隆也，时世之异，不可不知。今编祗和之法于篇末，以广后学之见云。

　　卷之三十三伤寒部伤寒拾遗

　　韩氏和解因时法

　　伤寒病有可汗者，论中但统言其可汗症及可汗脉。或云脉浮而数，或云脉浮紧，或云脉浮无汗而喘，或云脉浮为在表，今略举数条，后人但凭其脉之大概，并不分脉浮有阴阳虚盛之理，又不知有可汗不可汗之症，误投发表药，则多变成阳毒之患矣。今举病患有汗恶风、无汗恶寒分二等，及据立春以后，立秋以前，气候轻重，各立方治之，庶学人易为开悟耳。

　　病患二三月以前，两手脉浮数或缓或紧，按之差软，寸关尺若力齐等，其力不甚大、不甚小者，亦未可便投解表药，此是见里证未见表脉也。宜候寸脉力小如关尺，即可投解表药。大抵治伤寒病，见证不见脉，未可投药；见脉未见证，虽少投药亦无害也。凡治杂病，以症为先，脉为后；治伤寒病，以脉为先，证为后。

　　病患两手脉浮数而紧，名曰伤寒。若关前寸脉力小，关后尺脉力大，虽不恶风，不自汗出，此乃阴气已盛，先见于脉也。若不投药和之，后必恶风及自汗出。若立春以后，至清明以前，宜调脉汤主之。清明以后至芒种以前，宜葛根柴胡汤主之。芒种以后，至立秋以前，宜人参桔梗汤主之。

　　调脉汤

　　葛根（一两）防风前胡（去苗，三分）甘草（炙，半两）上为粗末，每服二钱，水一盏，生姜一块如小指大，劈破，煎至七分，去渣温服。如寸脉根据前力小，加枣三个同煎。

　　葛根柴胡汤

　　葛根（一两半）柴胡（去芦，一两）芍药桔梗甘草（炙。各三分）上咀，每服二钱，水一盏，生姜二片，煎至七分，去渣热服。如寸脉根据前力小，加葱白三寸，同煎服。

　　人参桔梗汤

　　人参桔梗（各三分）麻黄（去节，一两）石膏（三两）甘草（炙，三分）上每服二钱，水一盏，荆芥五穗，煎至七分，去渣热服。如寸脉根据前力小，加麻黄二分，去节，同煎服。

　　病患两手脉浮数而缓，名曰中风。若寸脉力小，尺脉力大，虽不恶风，不自汗，此乃阴气已盛，先见于脉，若不投药和之，后必恶风自汗出。若立春以后，清明以前，宜薄荷汤主之。清明以后，芒种以前，宜防风汤主之。芒种以后，至立秋以前，宜香芎汤主之。

　　薄荷汤

　　薄荷（一两）葛根（半两）人参（二分）甘草（炙，半两）防风（去芦，一两）上咀，每服三钱，水一盏煎至七分，去渣热服。如三五服寸脉力尚小，加薄荷二分同煎。

　　防风汤

　　防风（去芦，一两）桔梗（三钱）甘草（半两，炙）旋复花（半两）浓朴（三分）上咀，每服三钱，水二盏，姜一块，同煎热服。如三五服寸脉力尚小，加荆芥五七穗同煎。

　　香芎汤

　　川芎（一分）石膏（二两）升麻（三两）甘草（炙，半两）浓朴（制，半两）上咀，每服二钱，水二盏，煎七分，温服。如三五服后，寸脉力尚小，加细辛二分同煎。

　　前二段文，将中风、伤寒各立法者何？盖谓病患始得病三日以前，或因中风脉缓，或因伤寒脉紧，然脉虽先见而症犹未见，尚可以药解之，故立方耳。

　　病患两手脉浮数，或紧缓，寸脉短，反力小于关尺脉者，此名阴盛阳虚也。若自汗出，恶风，是邪气在表，阴气有余也。《素问》云：阴气有余，为多汗身寒。即可投消阴助阳表剂以治之。若立春以后，清明以前，宜六物麻黄汤主之。清明以后，芒种以前，宜七物柴胡汤主之。芒种以后，立秋以前，宜发表汤主之。

　　六物麻黄汤

　　麻黄（去节，一两）葛根（七钱半）人参（五钱）甘草（炙，五钱）苍术（七钱半）上咀，每服三钱，水一盏，枣二枚，煎七分，热服。如三五服后汗未止，恶风者，加荆芥三分。三五服后不恶风犹汗者，加丁香皮半两。（一方又加荆芥七钱。）

　　七物柴胡汤

　　柴胡（二两）苍术荆芥麻黄（各一两）甘草（炙，七钱）上咀，每服三钱，水一盏，姜一块，枣二枚，同煎七分，热服。如三五服后汗未止，恶风者，入葱白三寸。如三五服后汗未止者，加当归一两，同煎。

　　发表汤

　　麻黄（去节，一两）苍术（二两）人参当归（各半两）甘草（炙，三分）丁香皮（三分）上咀，每服三钱，水一盏，入姜一块，枣三枚，同煎至七分，去渣热服。如三五服汗未止犹恶风者，加桂枝三分。如汗未止，更加细辛半两，以汗止为度。

　　病患脉浮数，或紧，或缓，其脉上出鱼际，寸脉大于关尺者，此名阳盛阴虚也。若发冒闷、口燥咽干者，乃是邪气在表，阳气独有余也。《素问》曰：阳气有余，为身热无汗是也。可投消阳助阴药以解表。若立春后，至清明以前，宜人参汤主之。清明以后，至芒种以前，宜前胡汤主之。芒种以后，至立秋以前，宜石膏汤主之。

　　人参汤

　　人参（半两）芍药（三分）石膏（二两）柴胡甘草（炙，三分）上咀，每服三钱，水一盏，姜一块，煎七分，热服。如三五服后热不解者，入豉三十粒，同煎服。

　　前胡汤方缺，宜寻祗和方补之。（《伤寒便览》有

　　前胡汤方

　　，用石膏一两，前胡半两，竹茹、黄芩、知母、山栀、大青各三两，姜、葱煎服，疑即是此。）

　　石膏汤

　　石膏（三两）芍药（一两）升麻（三分）黄芩（三分）柴胡（一两）甘草（炙，三分）上咀，每服三钱，水一盏半，豆一合，煎八分，热服。如三五服后热未解者，加知母一两；又未解，加大黄一两。

　　病患两手脉浮数或紧或缓，三部俱有力，无汗恶风者，此是阴阳气俱有余。《素问》曰：阴阳有余，则无汗而寒是也。可用药平之。若立春以后，至清明以前，宜解肌汤主之。清明以后，至芒种以前，宜芍药汤主之。

　　芒种以后，至立秋以前，宜知母汤主之。

　　解肌汤

　　石膏（二两）麻黄（去节，三分）甘草（炙）升麻（各半两）上咀，每服三钱，水一盏，入豉半合，煎至八分，去渣热服。如三五服后犹恶风者，加麻黄半两，石膏一两。

　　芍药汤

　　甘草（炙，半两）芍药（一两）石膏（三两）荆芥穗（一两）上咀，每服三钱，水一盏，生姜一块，煎至七分，去渣热服。如三五服后犹恶风者，每服加生姜一块，同煎服。

　　知母汤

　　知母石膏麻黄升麻（各一两）甘草（炙，半两）上咀，每服三钱，水一盏，入生姜一块，同煎至七分，去渣温服。如三五服后犹恶风者，加麻黄半两，升麻半两。

　　前三段文，将中风、伤寒一法治者，因病患始得病，后脉症俱见，若投解剂，必不能愈，故立前方同法治之。

　　仲景云：伤寒为病，脉缓者，名中风，脉紧者，名伤寒。今分此二端何也？始因冬，寒毒之气中人，其内伏之阳，沉潜于骨髓之内，每至春夏发时，或因外伤寒而引内邪出，或因外伤风而引内邪出，及乎内邪既出，而为病一也。古人云立此二端，恐后人疑其紧脉与缓脉治别也。若中风与伤寒脉异何故？仲景无别法治之，此乃后人不究仲景之心也。病患始得病，一二日至五六日，尚有表脉及表症，亦可根据脉症投药。凡投解表及发表药，每一日可饮三服，病症甚，可至五服外，不可顿服药也。如症未解，次日根据前再投。如症根据前未解，可作热粥投之，粥内加葱白亦可。如有汗出，勿浓衣盖覆，恐汗出太过，作亡阳症也。

</div>
    <div class="pagination">
<a href="医学纲目_page310.html">上一页</a><span>...</span><a href="医学纲目_page306.html">306</a><a href="医学纲目_page307.html">307</a><a href="医学纲目_page308.html">308</a><a href="医学纲目_page309.html">309</a><a href="医学纲目_page310.html">310</a><span class="current-page">311</span><a href="医学纲目_page312.html">312</a><a href="医学纲目_page313.html">313</a><a href="医学纲目_page314.html">314</a><a href="医学纲目_page315.html">315</a><a href="医学纲目_page316.html">316</a><span>...</span><a href="医学纲目_page312.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
