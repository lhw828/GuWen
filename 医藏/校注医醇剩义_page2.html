<!DOCTYPE html>
<html>
<head>
    <meta charset="UTF-8">
    <title>校注医醇剩义 - 第 2 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>校注医醇剩义 - 第 2 页/共 50 页</h1>
    <div class="content">　　浮沉迟数，脉之大端；四者既明。余脉详看。

　　浮迟表寒，浮数表热；沉迟里寒，沉数里热。余可类推。

　　大纲秩然，条目宜审；滑涩虚实，亦为要领。

　　浮沉以辨表里，迟数以辨寒热，是为脉之大纲。滑与涩，所以验气血之通塞；虚与实，所以分邪正之盛衰；是为脉之条件。脉症虽多，不外乎此，故以下分为八门以总括之。

　　浮脉上泛，如水漂木；轻取即得，重按不足。芤脉如葱，轻手而空；浮沉俱有，但虚其中。如按鼓皮，其名曰革；中沉俱空阳亢阴竭。

　　浮脉为阳，主一切表病，故脉在肌肤之间。芤主失血，中空者气不能摄血故也。革脉弦大而浮，故谓虚寒相搏，其实乃阴不抱阳，孤阳上浮，真阴下脱之象。

　　肌肉之下，其脉为沉；重按乃得，病发于阴。弦大而沉，厥名曰牢；气凝血结，浊阴混淆。沉极为伏，三候如无；气机闭塞，真阳已孤。

　　沉脉属阴，主一切里症。牢则多主蓄血积聚。伏则气分闭塞，清阳不能发舒。

　　迟脉为寒，气凝血滞；若损与败，不可复治。迟而一止，其名曰结；气血错乱，兼主冷积。结虽时止，至数无常；代则有定，气血消亡。

　　迟为阴寒，气不宣通，故至数艰缓。迟而时有一止，旋止旋还，并无定数，谓之结脉，乃气血错乱，寒气积聚所致。若止不能还，兼有定数，便是代脉。四动一止，五六日死；两动一止，三四日死也。

　　数脉为热，其阴必虚；若因风火，则为有余。热甚则疾。一息七至；八九为极，烦冤而死。数而一止，其脉为促；多主肺痈，郁热阳毒。

　　数脉为热，不外虚实两端。疾则热甚而危，极则必无生理。促乃数而一止，亦无定数。热郁于中，故多肺胃之病。

　　滑脉主痰，亦主诸气；气盛痰多，往来流利。动脉如豆，多见于关；若在寸尺，阴阳两悭。

　　滑亦阳脉，痰气盛，故往来流利。动脉多见关部，若在寸为阳动，主亡阳汗多；在尺为阴动，乃阴虚热极。

　　女子寸关脉动，即为孕娠。

　　涩为血少，往来涩滞；血不养气，艰难而至。

　　血少不润，故往来艰涩。轻刀刮竹，如雨沾沙，俱极形似。

　　虚脉如何，往来无力；浮中如常，沉候亏缺。濡脉浮小，如水漂棉；轻取无力，重按豁然。微脉更虚，有无之间；气血亏损，病势颠连。散脉无定，涣而不收；元气将败，如水浮沤。弱脉在下，似弦非弦；沉细而软，不宜壮年。细则更沉，如发如丝；行于筋骨，虚寒可知。短脉气病，见于寸尺；不能满部，真阳遏抑。

　　虚脉往来无力，三候俱有，而沉候实空。濡脉小而且浮，浮中俱有，沉候如无。微则但有浮中，并无沉候。

　　散则涣散无定，气血皆脱之象。弱脉但有中沉两候，浮候如无。细脉则更沉而且小，如一丝在筋骨之间。短则气弱，真阳不能通畅。以上各脉，皆由气血虚弱，故汇在虚字门中，不附于浮沉两部。

　　实脉之来，三候有力；更大于牢，邪滞郁结。洪脉上涌，与洪水同；泛泛不已，热盛于中。大脉较润，来刚去柔；正虚邪盛，病进可忧。弦脉劲直，如张弓弦；木旺克土，痰饮连绵。弦而弹转，其脉为紧；为寒为痛，沉浮宜审。

　　寸尺之脉，有时而长；过于本位，毗阴毗阳。

　　实脉三候有力，更大于牢，为邪滞郁结。洪则如涌如沸，邪热炽盛。大则正虚病进，久病更危。弦为肝之本象，木旺克土，故主气，又主痰饮。浮紧为寒，沉紧为痛，并为气病。长过于寸，则毗阳而亡阴；长过于尺，则毗阴而亡阳；又为关格之征。以上各种，皆是实病，故导入实字门中，不附别部。

　　惟有缓脉，悠悠扬扬；是为胃气，见之吉祥。别有一种，怠缓近迟；血虚气弱，积湿可知。

　　缓者从容和缓，所谓胃气也。悠悠扬扬，意思欣欣，此八字最能传缓字之神。病家得此，定可无害。若怠缓无神，乃是湿病，不可不知。

　　一切病症，不外三因；何症何脉，辨之贵真。不能殚述，自可引伸；神而明之，存乎其人。

　　卷一

　　察舌要言

　　一、白为阴，为寒，为湿。

　　二、黄为胃中有热，深黄为热极胃火，黄浓苔为湿热。

　　三、赤而带血，为胃火，更必兼阴亏。赤如猪腰子，表面有极薄绉白衣，为肾脏本色上泛，难治。鲜红如血，心胃热炽。满舌光红，心营涸竭。正红色，白净苔，不腻亦不干，是为平人正色舌。

　　四、黑而多津，为水克火，宜参附四逆。

　　五、黄而起刺，黑而起刺，宜三承气急下存阴。红而起刺如杨梅，宜神犀丹。均以脉证合参决之。

　　六、舌底糙，上面粘着如碎饭粒，玉女煎主之；轻则桂苓甘露饮。虚劳见舌糜，为大忌。

　　七、不青不紫不黑，亦青亦紫亦黑，名死现舌，主肝胃绝，必败无疑。

　　卷一

　　四家异同

　　仲景立方之祖，医中之圣。所着《伤寒》、《金匮》诸书，打开屯蒙，学人当奉为金科玉律，后起诸贤不可相提并论。所谓四大家者，乃刘河间、张子和、李东垣、朱丹溪也。就四家而论，刘张二家，善攻善散，即邪去则正安之义。但用药太峻，虽有独到处，亦未免有偏胜处。学人用其长而化其偏，斯为得之。李朱两家，一补阳，一补阴，即正胜则邪退之义，各有灼见，卓然成家。无如后之学人，宗东垣则诋丹溪，宗丹溪则呵东垣，入主出奴，胶执成见，为可叹也。殊不知相反实以相成，前贤并非翻新立异。即发热一症而论，仲景谓凡热病者，皆伤寒之类也，故有麻黄、桂枝等汤，以治外感之发热。至内伤之症，东垣则以甘温治阳虚之发热；丹溪则以苦寒治阴虚之发热，各出手眼，补前人所未备。本随症治症，未尝混施。乃宗东垣者，虽遇阴虚发热，亦治以甘温，参、 不已，甚而附、桂。宗丹溪者，虽遇阳虚发热，亦治以苦寒，地、冬不已，甚而知、柏。

　　此尚何异于操刃乎！非东垣、丹溪误人，乃不善学东垣、丹溪，自误以误人也。吾愿世之学人，于各家之异处以求其同处，则辨症施治，悉化成心，要归一是矣。

　　卷一

　　重药轻投辩

　　无锡顾左，患中脘不舒，饮食减少。予诊其脉，左关甚弦，右部略沉细，此不过肝气太强，脾胃受制耳。乃出其前服方，则居然承气汤，硝与黄各七八分，朴与枳各五六分，方案自载宗仲景法，重药轻投。噫，过矣！予为制抑木和中汤，三剂而愈。今特申辩之。盖三承气汤，有轻有重原为胃实大症而设，故用斩关夺门之法，救人于存亡危急之秋，非可混施于寻常之症也。今以脾胃不和之小恙，而用此重剂，谓为重药轻投，殊不知重药既可轻投，何不轻药重投，岂不更为妥当乎？予故不惮烦而辩之。

　　抑木和中汤

　　（自制）

　　蒺藜（四钱） 郁金（二钱） 青皮（一钱） 广皮（一钱） 茅术（一钱炒） 浓朴（一钱） 当归（二钱） 茯苓（二钱） 白术（一钱） 木香（五分） 砂仁（一钱） 佛手（五分） 白檀香（五分）

　　卷一

　　同病各发

　　巧不离乎规矩，而实不泥乎规矩。岳忠武不深究阵图，以为阵而后战，本属常法，然运用之妙，在乎一心，尤以临机应变为要，旨哉言乎！吾于古方，亦犹是已。真珠母丸，本许学士治游魂为变，夜寐不安而设。予尝以此方，略为加减，治三种重恙，无不应手而效。盖同病各发，见症虽异，而致病则同，化裁变通，于不执成见中，确有定见，斯头头是道矣。予非教人蔑古荒经，欲人师古人之意，而不泥古人之方，乃为善学古人。且执古方以治今病，往往有冰炭之不入者，尤不可以不审也。

　　丹徒张姓女，患五心烦扰，自头至腰，时时作颤，坐卧不安。予制驯龙汤，连服数十剂而愈。

　　驯龙汤

</div>
    <div class="pagination">
<a href="校注医醇剩义.html">上一页</a><a href="校注医醇剩义.html">1</a><span class="current-page">2</span><a href="校注医醇剩义_page3.html">3</a><a href="校注医醇剩义_page4.html">4</a><a href="校注医醇剩义_page5.html">5</a><a href="校注医醇剩义_page6.html">6</a><a href="校注医醇剩义_page7.html">7</a><span>...</span><a href="校注医醇剩义_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
