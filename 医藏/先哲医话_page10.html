<!DOCTYPE html>
<html>
<head>
    <meta charset="UTF-8">
    <title>先哲医话 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>先哲医话 - 第 10 页/共 17 页</h1>
    <div class="content">　　近世患真流注者，甚少，今见流注状者，身体必为疮痕，与《外科正宗》所论大异。

　　一人年二十余，腋下漫肿，按之少痛，其状似痞癖，而其左足有疮痕，因为外因流注，与越婢加术附汤，时时以紫圆下之愈。

　　留饮兼蓄血者，非精腹候，则难得其辨。

　　鹤膝风或结顽毒固难拔者，宜乌头汤、桂枝加术附汤等，加角石。凡治毒难动者，为角石专长。

　　霉毒上攻凝结头项者，与桂枝汤，加茯苓、苍术、乌头、细辛、防风，兼用消毒丸。

　　苓桂术甘汤加附子，能治黄胖病。胸中有动气者，为铁粉、蜀漆主治。

　　疝施针刺，清水出者，不脓溃。血水交出者，必脓溃。脓溃者，反易治。

　　肠痔血出者，实证也，水血交出者，虚证也。

　　乳岩有经水者易治，经水断者难治。又乳岩者，怀孕则其核忽成大也。

　　胀满一证，有因水气者，有因结气者。水气者属实，故易治。气结者多虚，故难治。

　　吉雄元吉曰：患胀满而死者，荼毗之肠中一块凝然存，视之坚硬如石。西洋人曰：腹胀病动胀大管生如肉瘤者，四肢血脉为之妨害，渐至手足削小，或然。

　　狂痫血晕，其证相似而异，不可不辨。狂者妄语不止，痫者易惊，物剧至角弓反张。血晕，精神昏冒，甚者口噤，此证汗出脉无胃气者死。

　　狗伤外贴中黄膏加杏仁、甘草，内服黄连解毒，加木鳖子，兼食蟾蜍脍为良。

　　脱疽觉痛者，未腐蚀也。不知痛者，既腐蚀也。

　　淋疾为小便自利者，与参 汤加附子效。

　　肩凝腰痛左手有创，右手有块，处处疼痛者，流注毒也。宜与越婢加术附汤，时时以紫丸下之。若虚脱者，宜参 桂附剂。

　　金创在膈膜者，不论迟速必死，在脐上者为险，在腹者不用 ，近脏腑故也。

　　矾石、巴豆、斑猫、乌头等毒皆属热，故解其毒以冷水为佳。(按：天地间不论草木虫石，凡称酷毒者，皆辛热品也。故解毒药以苦寒为主，如黄连解毒汤、苦参汤是也。)腐药最为瞑眩，不可不知。一病患臀上施腐药，其毒忽上攻冲心死。

　　腐药瞑眩，其证微者，恶寒发热，或渴，或饮食不进。剧者烦渴或烦闷，其毒迫于心下，遂至促命期，急当救之。宜黄连解毒汤，甘连加石膏绿豆汤等。

　　产后战栗者，血气新虚，邪气袭之也。先与荆芥沉香汤，或与十全大补加荆芥、炮姜。

　　更虚者，又加附子。盖战栗至四五发者难治。然脉缓者可愈，紧数者为不治。

　　产后血虚，舌赤烂痛者，八物汤加鹿胎霜奇效。鹿胎霜亦能治产后下血不止者。

　　身体疼痛，概因血气凝滞，如金创天刑为痛者是也。故与行气剂则愈。

　　疝病根抵于少腹，故大肠下垂阴囊也。宜先辨其难易而施治法，阴囊偏坠渐肿大者易治，阴囊有消长而痛引少腹者难治。余尝遭阴囊消长证施针刺，则大便随下，不堪臭气，大困矣。又有因霉毒偏坠成顽肉者，宜以剪刀割去之，若贴腐药反害。

　　胃脘痈疑似肺痈而不止肺部，痛亦连少腹，吐脓血也，治法宜排脓散、桔梗白散。小儿发解颅者，其初必发热，牙关紧急天吊，宜先其时治之。葛根加术附汤兼紫丸，为得矣。若解颅证已具，多不治。

　　角弓反张无吐下者，急惊风也。搐搦上窜吐下者，慢惊风也，四逆汤、柴胡抑肝汤、惺惺散、清脾散。或的里亚加随证投之。后藤氏用柴胡加龙骨牡蛎汤，未知其应否也。急惊风则病间明了，慢惊风则病间似睡，以是为别矣。慢惊风则发以上必昏冒，多属不治。

　　偏枯不论老壮，可用桂枝加术附汤。其急迫者，以紫丸下之。诊其腹不拘急者可治，拘急者不治也。是气不能循环者，故虽下之，拘急不解也。

　　中风偏枯发作有时，多属痫家，桂枝加苓术附汤时时以紫丸下之。药不久服则难治也。

　　又妇人手臂屈伸不止者，痫也，大七气汤治之有奇效。(拙轩曰：以上数十则，尽是实际实语，翁精神之所注，百读不厌，学人宜奉为金科玉律。)往年门人服部方行，(字子执。村上医员。)喜先生说，就其书中抄录之，为叙其略曰：先生医术内外理，随证应变，浑从实际来，故方有准则，术有活用，后学不可以不研究焉。因请正于余，时方行婴脚疾遽没，后余有此着。乃删润其稿以表遗爱，且系以小诗云：多年曾乐与余游，岂计 遗忽一秋。残月当窗人不见，满天风露滴空楼。

　　卷下

　　永富独啸庵

　　独啸庵能脱洒风尘，义气慷慨，似不屑医。而至其失鉴误治，详录以为后图。是以年虽未满强壮，治术多可见者，今就其遗着钞一二云。

　　痢疾初起，尤可重发汗，而俟邪气聚于胃，与大小承气汤为得也。(按：疫痢汗下之机，最为紧关。其初发汗彻透，则十可治七八。若里证不失下剂之机，则痢后诸患无起，误其机则多至脱候。)伤寒二三日，脉沉数，虚里如奔马，或心下痞硬者，后皆为大患。

　　病势缓者，死生易审定，如劳瘵、膈噎、鼓胀之类是也。病势急者，死生难预决，如伤寒、麻疹、痘疮之类是也。医须精苦，勿误此机。

　　癫痫固为难证，而男子精欲未发者，妇子天癸未至者，灸药得当，则十可治四五。但禀之于先天地得，决为不治。

　　家猪胆通壅滞，下逆气，功不让熊胆。熊胆多赝，非精鉴者不能辨也。(拙轩曰：按诸胆功用相均，牛胆猿胆亦可代用，胜赝熊胆远甚。)韩参润渴下气，其功过诸药。而世或谓韩参制焙失其性，不如芳野之产，可谓冤矣(余闻之对马人韩参肥大长四五寸者，人含之则走不必喘，虽冒烟火亦不为熏杀。又闻插花者，言采牵牛花， 咀韩参传其茎中，则不急萎。盖韩参当暑月浸诸瓯水，俄而喷出泡沫如浊酷 沸之状，故用之足以见此说之确矣。)今世患霉毒者，多兼气疾。故处方不兼理气之药，则毒瓦斯凝而不散。

　　淋疾痔漏亦因气发者不为少，攻之兼理气之药可也。

　　痿 初发，其人无湿毒及瘀血之诸症。而心下痞硬弦急者，是为气疾，宜吐之，而后服泻心汤为佳。

　　劳瘵不可治，似劳瘵者可治。膈噎者，不可治，似膈噎者可治。世医动谓能治之，盖其似者耳。

　　吐血因酒者易治，因气者难治。一发尚可，再发多死。吐血后见肿者，危矣。

　　人多思虑，火易动，火动则津液涸，加之恣欲，则为肾劳，肾劳亦多气疾。气疾为痿者，其阴多先缩小，及其将愈，其阴先舒畅。

　　霉毒禀于胚胎者，决不治。假令一旦得痊，后必发。为人父母者，可不慎之于其初乎。

　　痉病有表证，而手足拘挛瘫痪者，以葛根汤发之。表证既去，拘挛瘫痪不休者，与大柴胡汤而愈。

　　中 吐泻，手足厥冷者，有二途、一宜四逆汤，一宜白虎汤，医应湛思诊之。(霍乱热厥冷厥之辨，亦宜审之)。

　　《金匮》胸痹心痛之治方，多用桂枝、附子。而浇薄之世，民众黠而多欲，以郁蒸气火。故可芩、连者多，可桂、附者少，宜详其证候而勿误之。(仲景门墙之外，别辟畦径。非精思治术者，孰能为之。)产后血气易涸，寻劳伤精神，则舌干、泄利发咳为劳。又新产时恶露不全尽，则凝结上冲舌烂，泄利发咳为劳。( 劳说二途，诚不磨之论。专门产科恐未能明悉此义。)伤寒二三日，心下痞硬，脉沉数者，后为大患，可微吐之。(伤寒行吐，不可过二三回。得一快吐则止，用瓜蒂三分若五分。其治一逆，则急者促命期，缓者为坏证。)伤寒与承气汤不得下者，当行吐方，而后再下矣。(此谚所谓欲得南风，先开北牖之意。尿闭亦有此法。陈修园曰：譬之滴水之器，闭其上窍，则下窍不通，去其上窍之闭，则水自通矣。用补中益气汤或吐法甚妙是也。)伤寒外证已解，胸中有停痰宿水者，微吐之。

　　月事积年不来，心下痞硬者，及淋疾浊证心下痞硬诸药无验者，当先与吐方，而后服对证药。

　　痿 初起，暨病将发者，其心下有痞，则先吐之为佳。(荻元凯曰：暴得痿病，腰股两足皆不遂，脉滑而有力者，宜先与吐方，而后用乌附剂。)欲决病之治不治，定死生之期者，当审腹中虚实。凡候腹之法，如易而实甚难，何则。

　　有如虚而实者，有如实而虚者，有因邪而虚邪祛而实者，有因邪而实邪祛而虚者，其决得于手而应于心，父不可以喻子焉。

　　水陆草木之花实不一，有乍开乍落者，有倏花倏萎者，有花盛而无实者，有无花而结实者，有花小而长存者，有花大而乍落者。疾病之染人亦如此，医当察其开落之机，慎芟刈之期。

　　医为病制，则虽药峻剂大，其病不易治也。医制病，则虽药慢剂下，其病可治也。医宜谋诸未病之日，征诸既病之日矣。(拙轩曰：医为病制，医制病，语极妙。医书中无此文本，学者免为病制之医则难矣。)阅诸病者，不治而自愈者，百人之内不过六十。其余四十，十人者必死证，十人者难治，十人者险证，非良医不能救，特下工所疗者，十人耳。世医不知此区别，漫忽施治，取狂妄之名，遂归罪于古方，何不省之甚哉？余奉古方以汗吐下之方疗癫痫、劳瘵、喘息、鼓胀、膈噎之类数年，始知此区别，诊视不迷，左右逢源。而后信古人之技，不在既病，而在未病也。

</div>
    <div class="pagination">
<a href="先哲医话_page9.html">上一页</a><span>...</span><a href="先哲医话_page5.html">5</a><a href="先哲医话_page6.html">6</a><a href="先哲医话_page7.html">7</a><a href="先哲医话_page8.html">8</a><a href="先哲医话_page9.html">9</a><span class="current-page">10</span><a href="先哲医话_page11.html">11</a><a href="先哲医话_page12.html">12</a><a href="先哲医话_page13.html">13</a><a href="先哲医话_page14.html">14</a><a href="先哲医话_page15.html">15</a><span>...</span><a href="先哲医话_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
