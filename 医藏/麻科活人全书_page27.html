<!DOCTYPE html>
<html>
<head>
    <meta charset="UTF-8">
    <title>麻科活人全书 - 第 27 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>麻科活人全书 - 第 27 页/共 42 页</h1>
    <div class="content">　　葶苈桑白皮散

　　治胸高气喘。

　　葶苈子（隔纸炒香研）　汉防己　杏仁　贝母　萝卜子（姜汁炒研）　家苏子（姜汁炒研）　桑白皮（蜜炒）　枳壳　黄芩　白芥子（姜汁炒研）　水煎服。胸高而喘者。加蜜炒麻黄。

　　第五十二

　　喉中　痰　。毒火不得发越者。未出正出十全一。正收收后难为也。

　　麻属肺胃。如喉中有痰　而鸣者。其症属痰火之候。此因毒火内结之极。邪热阻逆。不得发越所致也。若见于未出正出之间。治当清肺降火消痰为主。十中可救一二。以除热清肺汤（见五十条）去赤芍、甘草主之。若见于正收及收后者。必邪热未透。毒火传里。或露风早收。余热内攻。而肺气受伤也。实为难治。此症宜防之未得之先。

　　朱曰　此证余热内攻。肺气受伤。十救一二。医者病者。当预先防之。

　　喑哑声音不清第五十三

　　咳嗽咽伤声喑哑。非与痘疮同例也。此乃麻疹之常候。认作危症是愚者。

　　麻本属火。喑哑乃麻之常候。多吉无凶。不可以痘疮喑哑比例。盖因肺胃热邪。为风寒所袭。

　　不能尽达于表。咳甚咽伤。故喑哑也。治宜清肺降火消痰为主。以清咽滋肺汤（见五十条）除去玉竹、桔梗、甘草。加黄芩、木通主之。若肺热咳嗽声哑者。以万氏清肺饮去菖蒲、诃子仁、桔梗。加黄芩、贝母主之。若声喑而咽痛者。以射干消毒饮去甘草。加黄芩、山豆根主之。如麻后声音不清。咳嗽不思饮食。眼目不清。唇口干燥者。以清肺消毒化痰汤（见五十条）去桔梗、甘草。加麦冬、黄连、天花粉主之。如心虚声音不扬者。以导赤通气汤除去甘草、人参。加沙参主之。如系肺热。声音不清响者。以甘草清金散主之。兼有咳者。以清金降火汤主之。或以验方治之。 

　　朱曰　音哑声嘶。证颇骇人。读此诗始释然。

　　射干消毒饮

　　射干　元参　连翘　荆芥　牛蒡子　甘草　水煎温服。

　　万氏清肺饮

　　麦冬　荆芥穗　天花粉　知母　桔梗（各一钱）　石菖蒲　诃子仁（各八分）　水煎服。

　　导赤通气汤

　　木通　生地黄　麦冬　当归身　石菖蒲　人参　甘草　灯心引。

　　甘桔清金散

　　麻后肺热。声音不清有用之。而喑甚者宜删。

　　桔梗（一两）　甘草　连翘　诃子皮（各五分）　牛蒡子（七钱）　为末。每用一钱。加薄荷叶少许。水煎服。

　　清金降火汤

　　治麻后肺热。声哑咳嗽。

　　当归　白芍药（酒炒）　生地黄（酒洗）　栝蒌仁　白茯苓　陈皮　贝母（去心姜汁蒸）

　　桑白皮（蜜炒）　麦冬　黄芩（酒炒）　杏仁（去皮尖）　黄连（酒炒）　栀仁（炒）　元参苏梗　石膏　天冬　甘草　姜三片引。水煎服。

　　治麻后咳嗽失音验方

　　牛蒡子　黄芩　天花粉　薄荷叶　桔梗　甘草　水煎服。

　　呃逆第五十四

　　呃逆虽曰有虚实。麻症实多虚无一。只因逆气上冲喉。胃火炎炎作呃逆。

　　呃逆之症。乃气逆上冲而作声也。其症虽有虚实之分。而麻属火候而发呃逆。乃胃火上冲所致。实者八九。而虚者未常见一二也。治法宜以清火安胃为主。如实热痰火发呃逆者。以竹茹柿蒂汤去半夏、甘草。加贝母、石膏主之。如呃逆不止者。以安胃散去楂肉治之。若呃逆一连二三十声不歇者。以纸条宣鼻孔中。得嚏即已。或以生姜汁、同蜜汁、煎热顿服之。亦可。

　　朱曰　呃逆外治法。以纸条宣鼻孔。得嚏即已。生姜汁同蜜汁煎热顿服之。亦治呃逆。

　　竹茹柿蒂汤

　　竹茹　柿蒂　陈皮　半夏　甘草　因恼怒发呃者。加柴胡、青皮、黄芩。

　　安胃散

　　陈皮　麦冬　木通　泽泻　黄芩　石斛　楂肉　水煎。食远服。胃火甚者加石膏。

　　喷嚏第五十五

　　喷嚏能令肺气清。始终有嚏麻必轻。若还鼻塞而无嚏。风邪留滞毒来侵。

　　麻症初起而多嚏者。乃内火因风邪搏激而然。故有喷嚏者。则肺毒得解。而肺气全通矣。（朱曰喷嚏是麻证吉兆。）初热未出之时。若有喷嚏者。必是先因外感。而后得通也。其毒纵凶可救。正出之时。有喷嚏者。其麻必轻。收后而尚有喷嚏者。方为尽退。乃毒得尽解。可无余患矣。若嚏而多涕。浊壅得泄。肺气自清。最为吉兆。若无嚏而鼻塞不通者。必有风邪留滞。如清肺汤（见五十条）除去桔梗、甘草。加荆芥、薄荷叶、连翘、牛蒡子、枳壳、赤茯苓。或利金汤（见五十条）去桔梗、甘草、生姜。加赤茯苓、薄荷叶、连翘、牛蒡子。或全书除热清肺汤等方。俱可施用。但凡遇有鼻塞不通之症。总宜用辛凉之剂以透达之。如荆芥、干葛、牛蒡子、薄荷叶、麻黄辛散之品。元参、石膏、淡竹叶、栝蒌根清凉之味。在所当施。

　　全书除热清肺汤

　　（重出）　泻心火清肺金主方。

　　麦冬　黄芩（酒炒）　石膏　元参　生地黄　贝母　赤茯苓　水煎服。壮热加地骨皮。壮热太甚更加黄连。气粗加葶苈子、栝蒌霜。气喘加苏子、芥子。便闭加火麻仁、枳壳。便闭甚加大黄。

　　鼻通多涕鼻干无涕第五十六

　　始终多涕本为吉。鼻干无涕肺腑热。其间形症有数般。叮咛良工细认识。

　　鼻通多涕。肺气顺也。所谓多涕者。鼻常有涕。非鼻涕暂见比也。麻症得肺腑平和。鼻无阻塞。此为顺候。初热至出时。多涕者皆为吉兆。收后亦以多涕为易治。至于鼻干无涕。必须鼻孔之内。绝无物塞。而鼻干燥。方是真候。此乃肺腑热极闭塞而不通也。初热未出之时见之。其症必重。以清肺饮去陈皮、五味子、桔梗、甘草。合清扬饮子（见五十条）除甘草、淡竹叶。加石膏、黄芩。更量加蜜酒炒麻黄。以解表而疏通肺气。或以聂氏第二清肺饮。去柴胡、陈皮、僵蚕、桔梗、归尾、淡竹叶。合苏葛汤（见第六条）去柴胡、赤芍、甘草。加枳壳治之。若已出大热。致鼻干无涕者。此症亦重。宜以全书除热清肺汤（见五十五条）加黄连、地骨皮、连翘、牛蒡子、枳壳、治之。或暂有而暂无涕者。虽重亦可救。以杏仁清肺汤去桔梗、甘草。加黄芩治之。又有先无涕。其后热退鼻通有涕者。又有因热甚。鼻外被塞。干结似无涕者。以利金汤（见五十条）去桔梗、甘草、生姜、陈皮。加牛蒡子、黄芩、赤茯苓、连翘治之。或更加桑白皮、杏仁治之。以上数症。总皆要气血通畅。虽凶可救。医家须宜详察施治。

　　朱曰　多涕者。肺热浅也。鼻干者。肺热深也。两言可以蔽之。但伤风肺气闭者。亦多涕。

　　清肺饮

　　杏仁　贝母　茯苓（各一钱）　陈皮　桔梗　五味子　甘草（各五分）　水煎服。

　　聂氏第二清肺饮

　　治麻出四五日。尚有余毒留于肺胃。多咳嗽气粗。外热不退。

　　熟石膏　生地黄（各一钱五分）　元参（一钱）　柴胡（一钱）　麦冬（二钱）　陈皮（六分）　枯黄芩（酒炒）　当归尾　知母（炒）　淡竹叶（炒）　桔梗（各七分）　僵蚕（炒五条）　生甘草（去皮三分）　灯心引。水煎服。

</div>
    <div class="pagination">
<a href="麻科活人全书_page26.html">上一页</a><span>...</span><a href="麻科活人全书_page22.html">22</a><a href="麻科活人全书_page23.html">23</a><a href="麻科活人全书_page24.html">24</a><a href="麻科活人全书_page25.html">25</a><a href="麻科活人全书_page26.html">26</a><span class="current-page">27</span><a href="麻科活人全书_page28.html">28</a><a href="麻科活人全书_page29.html">29</a><a href="麻科活人全书_page30.html">30</a><a href="麻科活人全书_page31.html">31</a><a href="麻科活人全书_page32.html">32</a><span>...</span><a href="麻科活人全书_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
