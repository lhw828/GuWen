<!DOCTYPE html>
<html>
<head>
    <meta charset="UTF-8">
    <title>济阴纲目 - 第 1 页/共 113 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济阴纲目 - 第 1 页/共 113 页</h1>
    <div class="content">济阴纲目

　　明 武之望

　　序

　　凡例

　　卷之一 调经门

　　卷之二 经闭门血崩门

　　卷之三 赤白带下门

　　卷之四 虚劳门

　　卷之五 积聚瘕门

　　卷之六 求子门

　　卷之七 浮肿门前阴诸疾门

　　卷之八 胎前门上

　　卷之九 胎前门下

　　卷之十 临产门

　　卷之十一 产后门上

　　卷之十二 产后门中

　　卷之十三 产后门下

　　卷之十四 产后门下乳病门

　　附 保生碎事保婴经验方

　　济阴纲目 明武之望 公元13681644年

　　本书对《女科证治准绳》内容重加编次，分医论、医方二部，眉目更为清晰。本书初刊于万历四十八年(1620)，为5卷本，次年重刻，康熙四年(1665)，汪琪因“原版无存，世人每欲购求遗本，真如丹经仙，可思而不可得”，乃予笺择重订，删去武氏自撰6篇医论，增加眉批1430余条，改为14卷付梓。14卷本大量刊行，版本达36种。1958年上海科技出版社影印此书，遂成此通行本。

　　序

　　夫医者，活人之事，而亦杀人之机也。今天下医书亦繁多矣，未尽其变，纸上陈言，何足为用？设沉当前，医士环视，生之乎？杀之乎？曰杀之也。何以明其然也，拘泥古方，以疗今疾，如此者，医杀之耳。男子无论矣。女子之情，隐微难见，病不自知，而一委于医，医又不能得其隐微，望闻问无有焉，一凭于脉，脉其可尽凭乎？惟是妄意揣度，聊复从事焉。嗟乎，此何等事，而竟以意度之，想当然乎哉？然隐微亦难言矣。从其隐而隐之，则无乎不隐。如仓公之诊女子，知其思欲不遂，脉出鱼际一寸是也。从其显而显之，则无乎不显。

　　如妇人因夫不归而发狂疾，哭泣无时，诟詈无度，医者迎而夺之，拔剑砍之，彼则匍伏不敢仰视，久之愈矣是也。岳武穆云：运用之妙，存乎一心。兵法也，亦医法也。吾因是而又知天一生水之义矣。水能生人，亦能杀人，故禹之治水也，穷其源而疏之，因其势而利导之，自无泛滥之患。禹非能治水也，因水以治水也。人能知禹之治水，则知所以治妇女之科矣。

　　故《济阴纲目》一书，其立论自调经始，有纲领，有原委，有条贯，有分疏。一病之中，三致意焉；一方之设，细详释焉。得其隐微，能尽其变，使人阅之，一团生气浮于纸上，讵非活人之书哉！虽曰济阴，而实所以扶阳也。无阳则阴无以生，无阴则阳无以化，阳施阴化，而医道之能事毕矣。吾非能知医也，而因医以知医，故重为订之，以广仁人之心而已。虽然，喻指为月，指终非月，读者因指识月焉可也。

　　时康熙乙巳岁孟冬月西陵漪子汪淇右子甫题于孝友堂别业

　　自序

　　妇女杂病率与男子同，唯经血、胎产诸证自为一类，而其中派分枝析，变亦不可胜穷矣。概述诸书，虽证各有论，而论不熟病之情；各有方，而方不尽治之变，以故治妇人者往往操一二方以疗众病，一不应而技穷，斯法不备之过也。

　　古方《产宝大全》而外，唯薛新甫推展敷衍，颇补前人所未备，而《医案》一书，并列杂病于其中，即其着论立方，与疗男子，夫岂有殊焉。嗣见同年王宇泰氏所辑《女科准绳》，广搜博采，古今悉备。然一切杂病，亦复循薛氏例而概收之，不无骈枝赘疣之病。且分条不整，序次无伦，非耳目所素习者，卒观之而莫得其要也。余究心兹术，亦既有年，兹于公事之暇，手为搜集，汰去诸杂证，而专以妇人所独者汇为一书。又门分类别，而纲之下，各系以目，名曰《济阴纲目》。

　　盖证各有论，其寒、热、虚、实及标本、浅深之致，颇悉其情，而各有方。其于温凉补泻及缓急轻重之宜，亦尽其变。

　　庶览者不难因论识病，因病取方，一展卷而犁然提掌，即庸工下医，亦可随手而取效也。虽然，医者意也。许胤宗善医而不着书，谓意所解者口莫能宣也。余所集，悉前人绪余，谓可因是而解方术，非谓以是而尽方术也，是在善学人神而明之，变通而用之，期斫轮之妙，承蜩之巧，不难致已。

　　一、凡医家治男子易，治妇人难。所以丹溪云：宁治十男子，不治一妇人。甚言女科之难也。惟兹《济阴纲目》一书，集百家之精华，汇诸书之奥旨，真千古之秘义，功参大化，一时之鸿宝，福庇坤元也。

　　二、是书理解微妙，无不条分节判，标榜详明，即一圈一点，俱出匠心，令人一见了然。至于上层批评笺释，各从本末源流，分疏辨核。学人开卷，既易于寻方，病者得医，无难于对症矣。

　　三、是编虽属妇人专刻，其论脉理经络处，俱采《内经》、《素问》之精微。如某症加减某药等，不仅女科要书，即大小诸家，细为观览，咸可触类旁通。所谓造化在手，物类听其炉锤，囊钥在心，乾坤亦任其旋转耳。

　　四、妇人得病，种种与男子不同，其所由起，世人略而不知。此书独先明其病源因何而启，然后论脉论症；中引古方之的确，而增减其药味；上批议论之可否，而商量其去从，此因病用药，按脉切理，不拘于方之内也，神而明之，存乎其人。

　　五、集内凡药味之炮制，煎熬之合法，加减之精当，各以类推，种种不同。初入门者，宜细心玩习，即四医宗，穷究厥中奥理，则其学自居圣功之上，而卢扁再出矣。

　　六、是书实医家之秘宝，因原版无存，世人每欲购求遗本，真如丹经仙录，可思而不可得。

　　今本坊重登梨枣，照原本不易一字。至于纸用精良，镌皆名手，以方可寿人，书可寿世，述者不厌精工，识者自为鉴赏。

　　七、此刻之后，随有《慈幼纲目》，即《证治准绳》之幼科也，复增圈点，详加评释，亦如是编之精详，梓以问世。盖济阴所以扶阳，地天于焉常泰，而慈幼即以康老，运会用是咸亨，不佞壮志既颓，敢藉仁术，以传婆心，热肠未冷，愿持垣方，下问国手，倘不弃于梁公之药笼，或有补夫黄帝之赭鞭也。

　　康熙四年一阳月西陵漪子汪淇右子父题于蜩寄

　　卷之一 调经门

　　[卷之一　调经门] 论经主冲任二脉

　　良方

　　论曰：岐伯云：女子七岁肾气盛，齿更发长，二七而天癸至，任脉通，太冲脉盛，月事以时下。天，谓天真之气；癸，谓壬癸之水，故云天癸也。然冲为血海，任主胞胎，二脉流通，经血渐盈，应时而下，常以三旬一见，以象月盈则亏也。若遇经行，最宜谨慎，否则与产后症相类。若被惊恐劳役，则血气错乱，经脉不行，多致劳瘵等疾；若逆于头面肢体之间，则重痛不宁；若怒气伤肝，则头晕胁痛呕血，瘰痈疡；若经血内渗，则窍穴淋沥无已。凡此六淫外侵，而变症百出，犯时微若秋毫，成患重于山岳，可不畏哉。（任脉主任一身之阴血，太冲属阳明，为血之海，故谷气盛，则血海满而月事以时下。天真天一也，天一之气，升而为壬阳，降而为癸阴也。三旬一见者，为一小会之周天，此其常也。然有大会中会之不同，故又有三月一行，一年一行之变异，究其盈亏之义则一也。甚有数年不行，而一行即受娠者，又超于理之外矣，岂医药能为哉）

　　[卷之一　调经门] 论心脾为经血主统

　　薛立斋

　　曰：经云：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行。东垣先生所谓脾为生化之源，心统诸经之血。诚哉是言也。心脾平和，则经候如常，苟或七情内伤，六淫外侵，饮食失节，起居失宜，脾胃虚损，心火妄动，则月经不调矣。大抵血生于脾土，故云脾统血。凡血病当用苦甘之药，以助阳气，而生阴血也。（脾气化液而生血，即水入于经，其血乃生之意，此荣出中焦也，故曰生化之源。心统血者，脾气化液入心而变见为血也，故虽心之所主，亦借脾气化生，故不可不知）

　　[卷之一　调经门] 论脾胃生血

　　薛立斋

　　曰：血者水谷之精气也，和调五脏，洒陈六腑，在男子则化为精，在妇人则上为乳汁，下为月水。故虽心主血，肝藏血，亦皆统摄于脾，补脾和胃，血自生矣。凡经行之际，禁用苦寒辛散之药，饮食亦然。（知水谷之精气，是生血之本，则知脾胃是生血之源。故脾胃不健，而血不生者，不可专主四物矣）

</div>
    <div class="pagination">
<span class="current-page">1</span><a href="济阴纲目_page2.html">2</a><a href="济阴纲目_page3.html">3</a><a href="济阴纲目_page4.html">4</a><a href="济阴纲目_page5.html">5</a><a href="济阴纲目_page6.html">6</a><span>...</span><a href="济阴纲目_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
