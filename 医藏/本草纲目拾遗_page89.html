<!DOCTYPE html>
<html>
<head>
    <meta charset="UTF-8">
    <title>本草纲目拾遗 - 第 89 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目拾遗 - 第 89 页/共 93 页</h1>
    <div class="content">　　拔疔 保合堂秘方：鬼螺蛳一个，荔枝核三个， 存性，白梅肉六个，共捣烂成膏，贴之。

　　取出疔根后用八宝丹收功。

　　鼻疔 慈航活人书：花盆中青螺二三个，同盐捣涂，立效。

　　白火丹 集听：丹有五种，青、黄、赤、白、黑，黄白易治，黑丹莫救，青丹十日内可治，赤丹亦然，俱不可见灯火、食盐物。治法：取溪涧中鬼螺蛳酒煮食，即消。胀肿气闷者，食数次愈。

　　三漏丸 活人书：治穿屁漏、通肠漏、瓜藤漏，皆湿热之邪毒，杀虫退管稳当之剂；土蜂窝、鬼螺蛳 、蝉蜕 各七钱，乳香、没药，川萆 酥炙、陈棕 、管仲 各五钱，猪悬蹄甲十个，刺 皮炙一个，雷丸三钱，黄蜡四两化开，加麻油六七匙，入药为丸桐子大，每服六七十丸，空心白汤下。

　　通经 周氏家宝：鬼螺蛳十四个砑碎，油纸摊贴脐上，缚定周时。此螺生在阴处。

　　卷十

　　虫部

　　（四十种 附四种）

　　卷十　虫部

　　雪虾蟆

　　忆旧游诗话：巴里坤雪山中有之，医家取作性命根源之药，军中人争买之，一枚价至数十金，且不易得也。 朱退谷曾于吴门见之，云遍身有金线纹，其形绝似虾蟆。

　　性大热，补命门，益丹田，能回已绝之阳，功兼参、附，火盛者不可服。

　　内造伏虎丹 秘方集腋：兴阳种子，强肾助神，用真川贝每四两，须四制：第一次用大附子一个，童便一汤碗蒸，切细，干，烧酒三汤碗，韭菜汁三汤碗，同入砂锅，将贝母煮干，去附子不用；第二次用雪虾蟆一两，无则以大蛤蚧一对代之，用石敲碎，亦用烧酒、韭汁各三碗，同贝母煮干，去蛤蚧不用；第三次用吴茱萸一两，亦用酒、韭汁各三碗，用贝母煮干，去茱萸不用；第四次用公丁香五钱，亦用酒、韭汁各三碗，同贝母煮干，去丁香不用，制完，其贝母烂如泥，置石臼中舂，再入真阿芙蓉一钱，乳制蟾酥三钱，麝香五分，拌匀作条，焙干收贮，用时唾津磨搽。

　　雪里虾蟆性热微辛，壮阳却冷，痿弱能兴（药性考）。

　　卷十　虫部

　　海参

　　闽小记云：闽中海参色独白，类撑以竹签，大如掌，与胶州辽海所出异，味亦淡劣。入药以产辽海者良，红旗街出者更胜于绿旗街。有刺者名刺参，无刺者名光参，入药用大而有刺者佳。一名海男子，有粳、糯二种，而黑腻者尤佳。人以肾为海，此种生北海咸水中，色又黑，以滋肾水，求其类也。 百草镜云：南海泥涂亦产海参，色黄而大，无刺，肉亦硬，不中食品，土人名曰海瓜皮，言其如瓜皮之粗韧也。以其充庖 猪肉食，可健脾。入滋补阴分药，必须用辽东产者，亦可熬膏作胶用。 药鉴：海参出盛京奉天等处者第一，色黑肉糯多刺，名辽参刺参；出广海者名广参，色黄；出福建者皮白肉粳，糙浓无刺，名肥皂参；光参出浙江宁波者，大而软无刺，名瓜皮参，品更劣矣。 关东韩子雅言：海参生东海中，大小不一，体滑如蜒蝣，能伸缩，群居海底，游行迅疾。取参者用海狗油水，海水乃清见底，见有海参，即入水取之。此物沾人气便不动，先以两手探握，置颈两傍，再取置肋下，次及两腿胯下膝，皆可夹取，此物一沾人气即不动，然后出水，以刀刳去肠胃，锻石腌去腥涎，令体肉紧密，干之乃缩至寸许，其实生者大如瓜，长尺许也。若干者寸外，生时体更大可知。

　　蓬莱李金什言：海参亦出登州海中，与辽东接壤，所产海参亦佳。彼土人言海参多伏海中大石上，水深不可见，取参者必用海狗油滴入水中，则有一晕散开，清澈见底，然后入水取之。每每遭鲨鱼毒害，故其价亦不廉。其体生者身多滑涎，去肠胃以灰腌去腥涎，干之出售，每多灰咸气也。 福山陈良翰云：海参生北海者佳，为天下；其参潜伏海底，至二、三月东风解冻时，多浮出水面，在海涂浅沙中孳乳，入水易取；然腹中出子后，惟有空皮，皮薄体松，味不甚美，价亦廉，识者贱之，名曰春皮。四五月则入大海深水抱石而处，取之稍难，体略肥浓；至伏月则潜伏海中极深处石底，或泥穴中，不易取，其质肥浓，皮刺光泽，味最美，此为第一，名曰伏皮，价颇昂，入药以此种为上。若秋冬时，则又蛰入海底不可得矣。 五杂俎：海参辽东海滨有之，一名海男子，其状如男子势然，淡菜之对也，其性温补，足敌人参，故名曰海参。 药性考：海参辽产者佳，吴、浙、闽、粤者肥大无味。虚火燥结，同木耳切烂，入猪大肠煮食。歌云：海参咸寒，降火滋肾，通肠润燥，除劳怯症。辽产小佳，刺密脆硬，南产浓大，肉味稍逊。

　　甘温。食物宜忌：味甘咸，补肾经，益精髓，消痰涎，摄小便，壮阳疗痿，杀疮虫。

　　生百脉血 临安儒医盛天然语予云：曾往青山里视一妇人病，眼、鼻、口、耳、发根皆出血，下部亦然，其人已昏不知人。询其夫得症之由，数日前受惊而起。时天酷暑大旱，又中燥烈之气，致血溢奔腾，上下散出，即不救矣，诸医皆敛手无策。盛有叔曾于都中得一方，专治此症，幸尚记忆。逐急唤人取山泉一桶，烧酒一斤，挟妇起坐，裸其小腿，先以烧酒淋之，俾酒从踝下即滴入水桶内；淋讫，然后将腿置水中一饭顷，其上下血即止，妇亦苏，面色如粉；急叫人觅壮年乳妇，以乳哺之；再用海参半斤，切片焙为末，每次调服三钱，日三服。盖海参能生百脉之血，若失血过多，必须以此补之，其生血之功，捷于于归芍也。

　　治休息痢 宋春晖云：余姚有孝子某，其父患休息痢，经年垂危，孝子日走神庙，祈求医药，如是月余。一日，途遇老人，教以用海参，每日煎汤服，不数日，全愈。

　　治溃疡生蛆 慈溪杨静山云：曾有人患痈破烂，内生虫蛆，累累千百计，治以杀虫药无效。

　　一老医以海参片焙末敷之，蛆皆化黄水，然后以生肌膏贴之，愈。据言，凡一切金创及疽毒破烂，交暑内溃生蛆，惟海参末可疗。不药良方：夏月溃疡生蛆，系阴湿所化，海参为末掺之，或皂矾飞过为末掺之，皆化为水。

　　卷十　虫部

　　队队

　　游宦余谈：队队形如壁虱，生有定偶，缅甸有之。夷妇有不得于夫者，饲于枕中，则其情自合，故不惜金珠以易。詹景凤小辨：同年苏侍御民杰。按云南还，语予：云南有小虫，名曰队队，状如虱，出必雌雄随；人偶得之，以卖富贵家，价至四五金。富贵家贮以银匣，置于枕头内，则夫妻和好无反目，此则物气之正人也。

　　入媚药，治夫妇不和。

　　卷十　虫部

　　风蛤

　　职方考：闽邵武府出风蛤，类虾蟆。峨嵋峰麓之数村，每春初东南风起，则此物满床厨间，性温暖，治风及手足拘挛折伤。

　　卷十　虫部

　　饭苍蝇

　　谢天士云：虫中各种俱入药用，惟饭苍蝇无用，故本草不载其主治。予精思十年，求其主治不可得。嘉庆庚申，偶在东江晤柴又升先生云：昔在台州患面疔，初起即麻木，痒几入骨，不可忍。山中仓卒无药，有教以用饭蝇七个、冰片一二厘，同研烂敷之，即不走黄。如言，果痒定，次日渐痊，旬日而愈。

　　束疔根，不走黄；涂疮疤，即生发。

　　吴秀峰用以涂小儿疖，愈后脱疤不长发，用此捣涂立生。

　　塞鼻，治拳毛倒睫（药性考）。

　　卷十　虫部

　　蜂

　　粤志：阳春有 蜂，尝附橄榄树而生，虽有首足，与木叶无别，须木叶凋落乃得之。土人以置箧笥，每遇蛊毒必鸣，鸣则自呼，又以其声之清浊卜祸福，佩之辟蛊。

　　卷十　虫部

　　蜜蜂

　　纲目只用子，云入足阳明、太阴，而无用蜂者；赤水元珠有治瘰 方用之，为补为后。

　　赤水元珠云：蜜蜂同杏仁叶、蝙蝠、蛇蜕，治瘰 神效。

　　卷十　虫部

　　苦蜜

　　出处州。刘基苦斋记：匡山之巅，四面峭壁，风从北来，大率不能甘而善苦，故植物中性之苦者，莫不布族而罗生焉。野蜂巢其间，采花髓作蜜，味亦苦，山中方言谓之黄杜，初食颇难，久则弥觉其甘。按：纲目言蜜有黄连蜜，味苦，而知更有天成自然之苦蜜，故补之。

　　除积热，已烦渴，解热痢暑积，驱风，丸药中用之，更佳。老人肠燥，以一盏和酒食，尤宜。

　　卷十　虫部

　　蜜虎

</div>
    <div class="pagination">
<a href="本草纲目拾遗_page88.html">上一页</a><span>...</span><a href="本草纲目拾遗_page84.html">84</a><a href="本草纲目拾遗_page85.html">85</a><a href="本草纲目拾遗_page86.html">86</a><a href="本草纲目拾遗_page87.html">87</a><a href="本草纲目拾遗_page88.html">88</a><span class="current-page">89</span><a href="本草纲目拾遗_page90.html">90</a><a href="本草纲目拾遗_page91.html">91</a><a href="本草纲目拾遗_page92.html">92</a><a href="本草纲目拾遗_page93.html">93</a><a href="本草纲目拾遗_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
