<!DOCTYPE html>
<html>
<head>
    <meta charset="UTF-8">
    <title>丹溪手镜 - 第 7 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹溪手镜 - 第 7 页/共 56 页</h1>
    <div class="content">　　人不饮食，脉自涩，涩阴也，主亡津液，唇口干燥也。

　　下利三部无脉，冷气在胸中，令脉不通，然尺中时一小见脉再举头者，肾气也，脾虚肾气所以乘，若见损脉来，至为难治。

　　趺阳脉滑而紧，滑者胃气谷气实，紧者胃气阴气强特实，击强痛还自伤。

　　寸口脉浮而大，浮为正虚，大为邪实，在尺为关（邪关下焦），在寸为格（邪格上焦），关则不得小便，格则吐逆。趺阳脉伏而涩，伏者胃气伏而不宣，则吐逆水谷不化；涩者，脾气涩而不布，则食不入，名曰开格。

　　趺阳脉大而紧者，当即下利为难治，下利者脉微小，今反紧者，邪胜也。

　　寸口诸微亡阳，诸濡亡血，诸弱阴虚也发热，诸紧为寒。

　　诸寒乘虚，寒乘气虚，抑佚阳气，则为厥郁（昏也，胃不仁，强直不知人也），以胃无谷气，脾涩不通（上下也），使口急不能言，战寒（在表也），栗寒（在里也）。病欠者（阴阳相引，故欠和也，）无病言迟者，风也（风中经络，舌难运用，）摇头者，里痛也，行迟者，表强也（邪中经络也）。坐而伏者，短气也；坐而一脚下者，腰痛也。裹实护腹如卵者，心痛也。

　　伤寒证治冬时触冒杀厉之气，实时为病，名曰伤寒。寒毒藏于肌肤，伏留至春，再感乖戾之气，名曰春温，至夏变为暑病。春湿者，至夏至以前也，脉数而大散，似太阳发热不恶寒，同中暑烦渴不憎寒，治宜升麻葛根解肌类也；热多，小柴胡；发渴烦躁便秘，大柴胡微利之；脉实者可下之。

　　阳脉浮滑，阴脉濡弱，更遇于风，变为风温，以前热未歇，又感于风者也，又因发汗身犹灼然，自汗喘息切忌再汗，亦不可下及烧针类也。又云：寸尺俱浮，误则死矣。宜葳蕤汤、知母葛根汤也。

　　热病者，夏时发也，热极重于温也，治宜寒凉解其内外之烦毒也。如头疼恶寒身热，脉洪盛有汗，夏至前，阳旦汤；夏至后，桂枝加石膏升麻汤。无汗，夏至前后，麻黄加知母石膏汤，烦躁大青龙汤加黄芩，大热栀子升麻汤。

　　阳脉洪数，阴脉实大，更遇温热，变为温毒，以前热未已，又感温热，以其表里俱热，病之最重者也。

　　阳脉濡弱，阴脉弦紧，更遇温气，变为温疫。

　　卷之上

　　六经（十）

　　太阳 发热恶寒，头项痛，腰背强，脉尺寸俱浮。若阳浮而阴弱，为中风自汗；若骨节疼而喘，脉浮紧，为中寒；或者下之太早，阳发为结胸，阴发为痞气。不渴，小便清，知邪气未入，本禁利小便。下后脉促，为阳胜阴，故不作结胸，为欲解。脉紧，邪传少阴，令人咽痛。脉弦，邪传少阳，令人胁拘急。脉细数，为邪未传里而伤气也。脉沉紧，邪传阳明，为里实，必欲呕也。脉沉滑，传于肠胃，协热利也。脉浮滑，为气胜血虚，必下血也。

　　阳明 身热目疼，鼻干，不得眠，尺寸脉长，若能食，名中风。口苦咽干腹满微喘（热传里也）；发热恶寒，脉浮而紧（仍在表也）；若下之腹满小便难也；若不能食，名中寒。小便不利（寒则津液不化），手足自汗，此欲作固瘕（寒气结积），攻其热则哕，乃胃中虚冷故也。阳明反无汗，小便自利，二三日呕而咳，手足厥冷，必苦头痛（寒邪发于外也）。阳明但头眩不恶寒（风气攻内也），能食（风也），而咳必咽痛（胃也），此风气攻于内也。又呕多未入府也，虽有阳明症，不可攻，攻之心下满硬（邪气消灭尚浅）；不可攻，攻之利遂不止者死（正气脱也）。阳明虽汗出不恶寒，其身必重，短气腹满而喘，有潮热，虽脉迟，此外欲解，可攻里也，大便硬者，承气主之；不硬者，不可攻之。阳明自汗，禁发汗；小便自利，禁利小便，为重亡津液也。

　　少阳 胸胁痛而耳聋口苦，舌干，往来寒热而呕，尺寸脉弦，禁下、禁汗、禁利小便，治宜和解。耳聋目赤，胸满而烦，不可吐下，吐下则悸而惊，吐则气虚，下则血虚，邪在半表半里故也。若脉弦细者，邪渐传里也，不可汗，汗之则谵语，调胃承气汤主之。

　　太阴 腹满咽干而吐，食不下，自利不渴，时腹自痛，尺寸脉沉细，（自利不渴寒也，当温之，四逆也。）若下之，必作痞，若头痛（风也）四肢（风淫未入）阳微（表邪少也）阴涩（里和也）而长（阳也，以阴得阳则解）者为欲愈，名曰中风，脉浮者可汗，宜桂枝。太阴禁下。

　　本太阳病，医反下之，因而腹满时痛（表邪乘虚传太阴也）属太阴，桂枝加芍药主之。大实痛者，桂枝加大黄主之。若脉弱，其人续自便利，设当行大黄芍药者，亦宜减之。脉弱者，胃气尚弱易动利也。

　　少阴 口燥舌干而渴，或口中和而恶寒，尺寸脉沉，始得之反发热（少阴病当无热恶寒，反热者邪在表也，）脉沉者麻黄附子细辛汤汗之，若细沉数，病为在里，不可发汗，汗之亡阳，里虚故也。尺弱涩，复不可下，虚也。若脉紧（紧寒也）至七八日（传经时也）自下利，脉暴微（寒气得泄）手足反温，脉紧反去（阳气缓，寒气去也）者为欲解，虽烦下利，必自愈。若利自止，恶寒而蜷卧（寒极而阴胜也），手足温，阳气复者，可治。若恶寒蜷卧，自烦欲去衣者，亦阳气得复也，可治。少阴中风，阳脉微（表解也）阴微（里和也）者，为欲愈，若吐利手足不冷（阳气不衰）反发热者不死，脉不至者，灸少阴七壮。凡少阴之为病，脉微细但欲寐也，若脉阴阳俱紧（寒也，法当无汗，）反汗出者，亡阳也，法当咽痛而复下利，少阴病但厥无汗（热行于内）而强汗之，必动其血，上出，名下厥上竭，为难治。少阴恶寒而蜷而利，手足冷者（阴极无阳）不治，若吐利四逆（寒甚也）烦躁（阳欲绝也）者不治。若利止（水谷竭也）而头眩时时自冒（阳气脱也）者死。若六七日息高（生气绝）死，治法，邪在表汗之，口中和、背恶寒与下利，当温之；若下利便脓血者，桃花汤主之；心中烦，不得卧者，黄连阿胶汤。

　　厥阴 厥阴烦满囊缩，尺寸脉微缓，若浮缓而囊不缩，外症又发热恶寒似疟者，欲愈，桂枝麻黄各半汤；若尺寸沉短者，囊必缩，毒瓦斯入脏，承气汤下之；若手足寒，脉细欲绝者，当归四逆汤主之。久有寒，加茱萸、生姜。伤寒六七日，大下后，寸脉沉而迟，手足厥逆（下焦气虚，阳气内陷）下部脉不至，咽喉不利，唾脓血（亡津液成肺痿），泄利不止（大虚也）者为难治，与麻黄升麻汤。伤寒本自寒下（邪自传里为本），医反吐下之（损伤正气），寒格（吐也）为逆，吐下与干姜黄芩黄连人参汤。又云：厥阴为病，消渴，气上冲心，心中疼热（皆热矣），饥不欲食（胃虚客热），食则吐蛔（胃中无食则动，此热在厥阴也，）下之利不止（胃虚也）；若中风脉微浮，为欲愈，不浮为未愈，禁下禁汗。

　　卷之上

　　时行疫疠（十一）

　　时行者，春应暖而寒，夏应热而凉，秋应凉而热，冬应寒而湿，是以一岁之中，长幼之病俱相似也。疫者，暴厉之气是也，治法与伤寒不同，又不可拘以日数，疫气之行，无以脉论。

　　春应温，而清折之邪在肝，身热头疼，目眩呕吐，长幼率似，升麻葛根解肌类也。

　　夏应暑，而寒折之邪在心，身热头疼，腹满自利，理中汤、射干半夏桂甘汤也。

　　秋应凉，而热折之邪在肺，湿热相搏，多病黄胆，咳嗽喘急，金沸草散、白虎加苍术；发黄，茵陈五苓。

　　冬应寒，而温折之邪在肾，多病咽痛，或生赤疹，喘咳挛痛，葳蕤汤、升麻葛根汤；咽痛甘桔汤、败毒散之类。

　　卷之上

　　湿（十二）

　　湿家 一身尽疼发热，身色如熏黄。又太阳病，关节疼痛而烦（湿内流也），脉沉而细，此名湿痹。其候大便反快，小便不利，头汗，背强（寒湿相搏），反欲近火，寒湿在表，若下之早则哕而胸满（伤动胃气），小便不利（下后内虚也），舌上如胎，以丹田有热，胸上有寒，渴欲得水而不能饮，则口烦燥也，湿家下之额上汗出微喘，小便利者死，下利不止者亦死。又有身上疼，面黄而喘，头痛鼻塞而烦（阳也，表也，）脉大（阳也），自能饮食，腹中无病（不在内也），病在头中，内药鼻中则愈，湿宜利小便。

　　风湿 一身尽疼，日晡热剧（风也），脉浮身重，恶风汗出，此先客湿而后感风也，治宜麻黄薏苡仁杏子甘草汤，又宜五苓散。

　　湿温 吐利，大烦大渴，冷汗转筋，但尺脉沉弱，手足微厥，先伤于湿，因而中暑，治宜五苓。又胫冷胸满，头目痛，妄言，多汗，阳脉濡弱，阴脉小急，治宜茯苓白术汤、白虎加苍术汤，忌汗，汗之 死。

　　一  发热恶寒身重，脉弦细芤迟，小便已洒然毛耸，手足冷，劳则热，口开，前板齿燥，白虎加参；小便不利及赤，五苓散；不恶寒，竹叶石膏汤；昏愦不省，葱饼熨法。

　　中之候，自汗面垢烦热脉虚，若脉洪浮，伏暑也，宜辛温散之。若病如痫者，风暑也。

　　一  状与伤寒相似，但项背反张强硬，口噤，如发痫状，头摇，此太阳中风，重感寒湿而然。无汗，脉弦长劲急，名曰刚 ，为表实感寒也，治宜葛根麻黄，便秘宜大承气；有汗，脉迟濡弱弦细，名曰柔 ，为表虚感湿也，治宜桂枝栝蒌葛根汤，便秘宜大承气，二症通用小续命。大发湿家汗，亡阳亦作 。

　　卷之上

　　寒热往来（十三）

　　往来寒热者，日至四五套或十套也，皆正邪分争也。

　　表也，寒热，热多寒少，无里证，宜桂枝麻黄各半汤。

　　半表半里也，寒热宜小柴胡，有里证宜大柴胡。

　　亡阳也，脉微弱，热多寒少，不可汗，宜桂枝二越婢一汤。

　　血少也，尺脉迟涩，热多寒少，宜建中汤加 。

　　已汗已下，寒热往来者，桂枝干姜汤。

　　卷之上

　　恶寒（十四）

　　不待风而寒，虽身大热而不欲去衣，浓衣犹言冷也，向火不能遏其寒。又云：身大热不欲去衣，表热里寒也；身大寒不欲衣者，表寒里热也。

　　有虚实之别：汗出恶寒表虚也，可解肌；无汗恶寒，表实也，可汗。

　　有阴有阳之别：恶寒而蜷，脉沉细而紧者，发于阴也，可温之；寒热相继者，发于阳也，可发汗。

　　有气虚，因吐下、因发汗后，反恶寒，脉微弱，宜芍药附子甘草汤。

</div>
    <div class="pagination">
<a href="丹溪手镜_page6.html">上一页</a><span>...</span><a href="丹溪手镜_page2.html">2</a><a href="丹溪手镜_page3.html">3</a><a href="丹溪手镜_page4.html">4</a><a href="丹溪手镜_page5.html">5</a><a href="丹溪手镜_page6.html">6</a><span class="current-page">7</span><a href="丹溪手镜_page8.html">8</a><a href="丹溪手镜_page9.html">9</a><a href="丹溪手镜_page10.html">10</a><a href="丹溪手镜_page11.html">11</a><a href="丹溪手镜_page12.html">12</a><span>...</span><a href="丹溪手镜_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
