<!DOCTYPE html>
<html>
<head>
    <meta charset="UTF-8">
    <title>医经原旨 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医经原旨 - 第 18 页/共 19 页</h1>
    <div class="content">　　筋者肝之合，阴气不足则肝失所养，故筋急而见。）所谓疹筋，是人腹必急，白色黑色见，则病甚。

　　（疹筋者，病在筋也。尺外以候肾，尺里以候腹，故尺脉数甚则候当在腹。

　　腹者，太阴、阳明之所布，今其肝邪外见而腹为胀急，乃木贼伤脾之病也。若其色见白黑，则阳气内亏，病为尤甚。）

　　卷六　疾病第十三

　　五变

　　少俞曰：百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留瘅，或为积聚，奇邪淫溢，不可胜数；同时得病，或病此，或病彼，非天之生风有所私也。犯者得之，避者得无殆，非求人而人自犯之。（殆，危也。天非求人，而人自犯之，所以有少病多病者，亦在乎人之慎与不慎也。）试比匠人磨斧斤砺刀，削斫材木；本之阴阳，尚有坚脆，坚者不入，脆者皮弛，至其交节而缺斤斧焉。夫一木之中，坚脆不同，坚者则刚，脆者易伤，况其材木之不同，皮之浓薄，汁之多少而各异耶？（此借木之材质，以方人之禀赋也。）夫木之早花先生叶者，遇春霜烈风，则花落而叶萎；久曝大旱，则脆木薄皮者支条汁少而叶萎；久阴淫雨，则薄皮多汁者皮溃而漉；卒风暴起，则刚脆之木枝折杌伤；秋霜疾风，则刚脆之木根摇而叶落。凡此五者，各有所伤，况于人乎！（此言木之凋残，各有所因，以方人之疾病亦无不有所致之也。杌，音兀，木之无枝者也。）木之所伤也，皆伤其枝；枝之刚脆而坚，未成伤也。人之有常病也，亦因其骨节、皮肤、腠理之不坚固者，邪之所舍也，故常为病也。（木有坚脆，所以伤有重轻；人有坚脆，所以病有微甚。故虽同时遇风，而有受有不受，此病之所以异也。）人之善病风厥漉汗者，何以候之？（风邪逆于腠理，而汗出漉漉不止者，病名风厥。）肉不坚，腠理疏，则善病风。何以候肉之不坚也？ 肉不坚，而无分理者粗理；粗理而皮不致者，腠理疏。此言其浑然者。（膝湾曰，即足太阳经委中穴也， 中为溪谷之大会，故其理粗而皮不致者，可以验通身腠理之疏也。）人之善病消瘅者，何以候之，五脏皆柔弱者，善病消瘅。何以知五脏之柔弱也？夫柔弱者必有刚强，刚强多怒，柔者易伤也。（性气刚暴而肌肉弱者，乃易于伤，故善病消瘅。）何以候柔弱之与刚强？此人薄皮肤而目坚固以深者，长冲直扬，其心刚。（皮肤薄者，肌肉必弱；目坚固而视直扬者，其心必刚。冲者，目光突露之谓。）刚则多怒，怒则气上逆，胸中蓄积，血气逆留， 皮充肌；血脉不行，转而为热，热则消肌肤，故为消瘅，此其人暴刚而肌肉弱者也。（怒则气逆，气逆则血留，故郁而为热，而成消瘅。）人之善病寒热者，何以候之？小骨弱肉者，善病寒热。（骨属肾，肉属脾，皆至阴之所在也。阴不足则阳邪易入，故善病寒热。）何以候骨之小大、肉之坚脆、色之不一也？颧骨者，骨之本也。颧大则骨大，颧小则骨小。（目下颊骨曰颧，周身骨骼大小，可验于此也。）皮肤薄而其肉无 ，其臂懦懦然，其地色殆然，不与其天同色，污然独异，此其候也。（ ，肉之结聚而坚者也，懦懦然，柔弱貌。地气阴浊，天气清明，质色有余而神色不足，是地不与天同色也；故殆然污然，其状有异，肉有坚脆，色有不同，于此可验强弱也。）然后臂薄者其髓不满，故善变寒热也。（髓为骨之充，阴之精也。故髓不满者，当病寒热。）何以候人之善病痹者？粗理而肉不坚者，善病痹。（肉不坚则风、寒、湿邪易以入也。）欲知其高下者，各视其部。（人之上下、左右、虚实，自有不同，故当各视其部。）人之善病肠中积聚者，何以候之？皮肤薄而不泽，肉不坚而淖泽，如此则肠胃恶，恶则邪气留止积聚，乃伤脾胃之间，寒温不次，邪气稍至， 积留止，大聚乃起。（皮肤薄者，肉不坚也。不润泽者，血不足也。淖泽者，湿滞多也。此其肠胃薄恶，气禀之有亏也，故或中外邪，留而不去；或肠胃寒温，有不以次，皆足致邪而大聚起矣。）欲知其时，先立其年，时高则起，时下则殆。（先立其年，则五运六气各有所主，故知其时。凡病遇生王，则时之高也，故可以起，起言愈也：如逢衰克，则时之下也，病当危殆矣。）虽不陷下，当年有冲通，其病必起，是谓因形而生病，五变之纪也。（虽非衰克陷下之时，时年有所冲则气有所通，其病亦因而起。此非上节之所谓起也，如水火相冲，火当畏水，金木相冲，木当畏金，然火胜则水亦病，木胜则金亦病，故有以金形之人而反病于丁壬年者，有以木形之人而反病于甲巳年者，是谓因形生病，五变之纪也。）

　　卷六　疾病第十三

　　病变

　　病成而变，不可不预。（成言病之本，变言病之标。标本不同，是谓之变。预，早识也。）风成为寒热，（风，阳邪也，善行而数变。或并于里则阳虚，阳虚则外寒；或并于表则阳实，阳实生外热，因于露风，乃生寒热，是风成而变为寒热也。）瘅成为消中，（瘅，热邪也。热积于内，当病为消中，善食易饥也。）厥成为巅疾，（厥，逆气也。气逆于上，则或为疼痛，或为眩仆，而成顶巅之疾也，一曰气逆则神乱，而病为巅狂。）久风为飧泄，（风从木化，久风不已，则脾土受伤，病为飧泄而下利清谷也。）

　　脉风成为疠。（风寒客于血脉，久而不去，则肤肉败坏，其病为疠。）病之变化，不可胜数。（此举风热之邪，以见致病之概，其他变化百出，有不可以数计者，亦犹此也。）

　　卷六　疾病第十三

　　杂病

　　凡治消瘅、仆击、偏枯、痿、厥、气满发逆、肥贵人，则高粱之疾也。（消瘅，热消也。仆击，暴仆如击也。偏枯，半身不随也。痿，痿弱无力也。厥，四肢厥逆也。高粱，膏粱也。肥贵之人，每多浓味。夫肥者令人热中，甘者令人中满，热蓄于内，多伤其阴，故为此诸病。）隔则闭绝，上下不通，则暴忧之病也。（愁忧者，气闭塞而不行，故或上或下，致为痞隔，而水谷有不通也。）暴厥而聋，偏塞闭不通，内气暴薄也。（暴厥，气暴逆也，此以内气之逆，暴有所簿而然，薄，侵迫之谓。）不从内外中风之病，故瘦留着也。（有病不从内而外中风寒，藏蓄不去，则伏而为热，故致燔烁消瘦。此以表邪留薄而着于肌肉、筋骨之间也。） 跛，寒、风、湿之病也。（足不可行谓之 ，一足偏废谓之跛。此在下者，必风、寒、湿气之病也。 ，音只。跛，波上声。）黄胆暴痛，癫疾厥狂，久逆之所生也。（此以气逆之久，而阴阳营卫有所不调，然后成此诸症，皆非一朝所致也。）五脏不平，六腑闭塞之所生也。（六腑闭塞，则水谷无以化，津液无以行，精气失所养，故五脏有不平矣。）头痛耳鸣，九窍不利，肠胃之所生也。（头耳九窍，皆手、足阳明经脉所及，故病由肠胃之所生，然“肠胃”二字，实兼六腑为言，盖六腑俱属三阳，三阳偏于九窍也。）

　　人之欠者，卫气昼日行于阳，夜半则行于阴。阴者主夜，夜者卧。阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。（欠者，张口呼吸，或伸臂展腰，以阴阳相引而然也。夫阳主昼，阴主夜，阳主升，阴主降。凡人之寤寐，由于卫气。卫气者，昼行于阳则动而为寤，夜行于阴则静而为寐。故人于欲卧未卧之际，欠必先之者，正以阳气将入阴分，阴积于下，阳犹未静，故阳欲引而升，阴欲引而降，上下相引而欠由生也。今人有神疲劳倦而为欠者，即阳不胜阴之候。）阳气尽，阴气盛，则目瞑；阴气尽而阳气盛，则寤矣。（卫气不得入于阴，当留于阳，留于阳则阳气满，阳气满则阳跷盛，不得入于阴，则阴气虚而目不瞑矣。卫气留于阴，不得行于阳，留于阴则阴气盛，阴气盛则阴跷满，不得入于阳，则阳气虚，故目闭也。觉与阳合，寐与阴并。寤多者魂强，寐久者魄壮。魂强者生之徒，魄壮者死之徒。是皆阴阳盛衰之义。）泻足少阴，补足太阳。（卫气之行于阳者，自足太阳始，行于阴者，自足少阴始。阴盛阳衰，所以为欠。又曰“肾主为欠”，故当泻少阴之照海，阴跷所出也；补太阳之申脉，阳跷所出也。药法准此。）人之哕者，谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相迎，复出于胃，故为哕。（人之水谷入胃，其精微之气必上注于肺而后行于脏腑、荣卫。若中焦先有寒气，则新入之谷气凝聚而不行，气不行则新故真邪，还留于胃；留则逆而上出，故为哕也。又曰“肺主为哕”，盖寒气上逆而为哕气，病于胃而主于肺也。）补手太阴，泻足少阴。（手太阴，肺经也；足少阴，肾经也。寒气自下而升，逆则为哕，故当补肺于上，以壮其气，泻肾于下，以引其寒。盖寒从水化，哕之标在胃，哕之本在肾也。）人之唏者，此阴气盛而阳气虚，阴气疾而阳气徐，阴气盛而阳气绝，故为唏。（唏、欷同， 欷也，悲泣气咽而抽息也。一云泣余声，一云哀而不泣曰唏。悲忧之气，生于阴惨，故为阴盛阳虚之候。又曰阴与阳绝，则阳不附阴，故当补足太阳，泻足少阴，使刚柔相济，则乖者和矣。）补足太阳，泻足少阴。（亦是阳跷申脉，阴跷照海也。）人之振寒者，寒气客于皮肤，阴气盛，阳气虚，故为振寒寒栗，补诸阳。（振寒者，身怯寒而振栗也。补诸阳者，凡手、足三阳之原合及阳跷等穴，皆可酌而用之。）人之噫者，寒气客于胃，厥逆从下上散，复出于胃，故为噫。（噫，嗳气也，如饱食息也。此与上文之哕，皆以寒气在胃而然。但彼云“故寒气”者，以久寒在胃，言其深也；此云寒客于胃者，如客之寄，言其浅也。故厥逆之气从下上散，则复出于胃而为噫也。）补足太阴、阳明，一曰补眉本也。（补足太阴、阳明二经，使脾胃气温，则客寒自散而噫可除。眉本，即足太阳经攒竹穴，是亦补阳气也。）人之嚏者，阳气和利，满于心，出于鼻，故为嚏。（阳气和平顺利而满溢于心，必上达于肺，故出于鼻而为嚏，然人有感于风寒而为嚏者，以寒邪束于皮毛则阳气无从泄越，故嚏而上出，是嚏从阳而发，益又可知。仲景曰：“欲嚏不能，此人肚中寒。”正谓其阳虚也，故人病阳虚等症者，久无嚏而忽得之，则阳气渐回之佳兆也。）补足太阳眉本，一曰眉上也。（凡阳虚于下，则不能上达而为嚏，补足太阳之荣于眉本者，其名“攒竹”，又名“眉上”。盖太阳与肾为表里，所以补阴中之阳也。）人之 者，胃不实则诸脉虚，诸脉虚则经脉懈惰，经脉懈惰则行阴用力，气不能复，故为 。（ ，懈惰貌，不自持也。盖胃为五脏六腑之海，故胃不实则诸脉虚而懈惰生，再有行阴用力，则阳气益虚，故为 。

　　王实甫词云：“ 着香肩。”即此义也。 ，音妥。）因其所在，补分肉间。（四体各有分部，胃者肉其应，故当因病所在，补分肉间以壮其胃气。）人之哀而泣涕出者，心为五脏六腑之主也，目为宗脉之所聚，上液之道也，口、鼻为气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。（宗，总也。凡五脏六腑之精气皆上注于目而为之精，故目为宗脉之所聚，又为上液之道。

　　气由口、鼻出入，故为气之门户，然气之所至，液必随之，如涎出于口，涕出于鼻，泣出于目，是皆上液之属也。人之泣涕上出者，皆本乎心，盖心为五脏六腑之主，若悲哀忧愁动其心，则五脏六腑皆应而摇，脏腑摇则宗脉皆应而动，动则液道开而泣涕所以出也。）液者，所以灌精濡空窍者也，故上液之道开则泣，泣不止则液竭，液竭则精不灌，精不灌则目无所见矣，故名曰夺精。（精由液而化，孔窍得液而充，故以灌精濡孔窍也。液去精伤则目昏以至渐无所见者，是夺其精也。世之因泣而丧目者，盖亦不少矣。）补天柱，经挟颈。（天柱，足太阳膀胱经穴。其经挟颈项之后，又曰头中分也。）人之太息者，忧思则心系急，心系急则气道约，约则不利，故太息以伸出之。（太息者，息长而大，即叹息也。约，犹束缚也。忧愁思虑则气抑不伸而心系急，气道约，约则满闷于中，此叹息之不容已也。）补手少阴、心主、足少阳，留之也。（手少阴，心经也。心主，手厥阴经也。足少阳，胆经也。助木火之脏，则阳气可舒，抑郁可解，故皆宜留针补之。以针喻药，字字当体会入微。）人之涎下者，饮食入胃，胃中有热则虫动，虫动则胃缓，胃缓则廉泉开，故涎下。（足阳明之脉出于口，胃中有热则虫动胃缓，故廉泉开而涎下。凡目之多泪，鼻之多涕，亦皆因热而上液之道开也，有谓肺热甚则鼻涕出者，义亦犹此。）补足少阴。（肾为胃关，而脉系于舌，故当补之以壮水制火，则液有所主而涎自止，脾强亦能制涎，不可泥也。）人之耳中鸣者，耳为宗脉之所聚也，故胃中空则宗脉虚，虚则下溜，脉有所竭者，故耳鸣。（手足三阳、三阴之脉，皆入耳中，故耳亦宗脉之所聚也。阳明为诸脉之海，故胃中空而宗脉虚，宗脉虚则阳气不升而下溜，下溜则上竭，轻则为鸣，甚则为聋矣。然少阳太甚，壅窒为鸣者亦有之，但虚者渐而实者暴，虚者多而实者少，其辨在有邪、无邪耳。学人当推展之。）补客主人，手大指爪甲上与肉交者也。（客主人，足少阳经穴，为手足少阳、足阳明之会。手大指爪甲上者，手太阴之少商穴，为肺气所出之井，故皆当补之以助其阳气。）人之自啮舌者，此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。（辈者，类也。厥逆走上，则血涌气腾，至生奇疾。所至之处，各有其部，如少阴之脉行舌本，少阳之脉循耳颊，阳明之脉环唇口。故或为肿胀，或为怪痒，各因其处随而啮之，不独止于舌也。）视主病者则补之。（察主病之经以补之也。）凡此十二邪者，皆奇邪之走空窍者也。（不同常疾，故曰奇邪。）故邪之所在，皆为不足。（惟正气不足，然后邪得乘之。《难经》曰：“不能治其虚，安问其余？”则深意可知矣。）

　　故上气不足，脑为之不满，耳为之苦鸣，头为之苦倾，目为之眩。（倾者，沉重不能支也。）中气不足，溲便为之变，肠为之苦鸣。（水由气化，故中气不足则溲便变常而或为黄赤，或为短涩，多由情欲劳倦，过伤精气而然。昧者概认为火，鲜不误矣。且中气不足则浊气居之，故肠胃为之苦鸣也。）下气不足，则为痿厥、心 。痿，足痿弱也。厥，四肢清冷也。 ，闷也。下气不足，则升降不交，故心气不舒而为闷 。）

　　补足外踝下留之。（此昆仑穴也，为足太阳所行之经，凡于上、中、下气虚之病，皆可留针补之。）

　　卷六　疾病第十四

　　涕泪

　　哭泣而泪不出者，若出而少。涕，水所从生。涕所从出，虽无益于治，工之所当知，道之所生也。（言此虽无益于医治，而工所当知，亦无往非道也。）夫心者，五脏之专精也，（心为五脏六腑之大主，精神之所舍也，故为五脏之专精。）目者其窍也，（目即专精之外窍也。）华色者其荣也。（华色，即专精之外荣也。）是以人有德也，则气和于目；有亡，忧知于色；（人有道德则心和，心和则和气见于目；人有亡失则心忧，心忧则忧气知于色也。）是以悲哀则泣下，泣下，水所由生。（目为宗脉所聚，而众水归之，故悲则泣下。五脏六腑之津液尽上渗于目，心悲气并则心系急，心系急则肺举，肺举则液上溢，故泣出矣。）水宗者，积水也。积水者，至阴也。至阴者，肾之精也。宗精之水所以不出者，是精持之也。辅之裹之，故水不行也。（水宗，水之原也。五液皆宗于肾，故又曰“宗精”。

　　精能主持水道，则不使之妄行矣。）夫水之精为志，火之精为神。水火相感，神志俱悲，是以目之水生也。（志藏于肾，肾属水也。神藏于心，心属火也。目为上液之道，故神志相感则水生于目。）谚云：心悲名曰志悲，志与心精，共凑于目也。（神悲于心，则志应于肾，故心悲名曰“志悲”，而水火之精皆上凑也。）是以俱悲则神气传于心，精上不传于志，而志独悲，故泣出也。（悲则心系急，故神气传于心，传于心则精不下传于志；精聚于上，志虚于下，则志独生悲而精无所持，此所以水不藏于下而泣出于上也。）泣涕者脑也，脑者阴也。（泣涕者，因泣而涕也。涕出于脑，脑者精之类，为髓之海，故属于阴。）髓者骨之充也，（髓充满于骨空，诸髓者，皆属于脑。）故脑渗为涕；（鼻窍上通于脑也。）志者骨之主也，是以水流而涕从之者，其行类也。（志与骨皆属于肾，故志为骨之主，而涕亦从乎水也。）夫涕之与泣者，其志以神悲，是以涕泣俱出而横行也。（横行，言其多也。）夫人涕泣俱出而相从者，所属之类也。（相从以类，由势有不容已者。）人哭泣而泪不出者，若出而少，涕不从之，哭不悲也。不泣者，神不慈也；神不慈则志不悲，阴阳相持，泣安能独来？（泣不出，泪不下也。哭者以其心悲，心悲以其神慈，神慈则志悲，志悲所以泣出。夫神不慈，志不悲者，正以神为阳，志为阴，阴阳相持之固则难于惑动，所以泣涕不能独至。）夫志悲者惋，惋则冲阴，冲阴则志去目，志去则神不守精，精神去目，涕泣出也。（惋，惨郁也。阴，精也。阴气受冲则志去于目，故精神不守而涕泣勿能禁也。惋，乌贯切。）夫厥则目无所见，盖因厥则阳气并于上，阴气并于下，阳并于上则火独光也，阴并于下则足寒，足寒则胀也。（并，偏聚也。火独光，阳之亢也。厥阴气逆，故阴阳各有所并。并则阳气不降，阴气不升，故上为目无所见而下为足寒。阴中无阳，故又生胀满之疾。）夫一水不胜五火，故目 盲。（一水，目之精也。五火，即五脏之厥阳并于上者也。 ，当作视。）是以气冲风，泣下而不止。夫风之中目也，阳气内守于精，是火气燔目，故见风则泣下也。（天之阳气为风，人之阳气为火，风中于目，则火气内燔而水不能守，故泣出也。）有以比之，火疾风生乃能雨，此之类也。（火疾风生，阳之极也。阳极则阴生承之，乃能致雨。人同天地之气，故风热在目而泣自出也。）

　　卷六　疾病第十四

　　惑

　　上于清冷之台，中阶而顾，匍匐而前，则惑，独瞑独视，安心定气，久而不解，独博独眩，被发长跪，俯而视之，后久之不已，卒然自上，何也？（台之高者其气寒，故曰“清冷之台”。凡人登高博望，目见非常之处，无不神魂惊荡，而心生眩惑。）以五脏六腑之精气皆上注于目而为之精，（为之精，为精明之用也。）精之窠为眼，（窠者，窝穴之谓。眼者，目之总称，五脏六腑之精气皆上注于目，故眼为精之窠而五色具焉。）骨之精为瞳子，（瞳子，眸子也。骨之精主于肾，肾属水，其色玄，故瞳子内明而色正黑。）筋之精为黑眼，（黑眼，黑珠也。筋之精主于肝，肝色青，故其色浅于瞳子。）血之精为络，（络，脉络也。血脉之精王于心，心色赤，故 络之色皆赤。）其窠气之精为白眼，窠气者，言目窠之气也。（气之精主于肺，肺属金，故为白眼。）肌肉之精为约束，裹撷筋骨血气之精而与脉并为系，上属于脑，后出于项中。（约束，眼胞也；能开能阖，为肌肉之精，主于脾也。脾属土，所以藏物，故裹撷筋骨血气四脏之精而并为目系，以上出于脑项之间。）故有邪中于项，因逢其身之虚，其入深，则随眼系以入于脑。入于脑则脑转，脑转则引目系急，目系急则目眩以转矣。邪其精，其精所中，不相比也，则精散，精散则视歧，视歧见两物。（前“邪”字，邪气也；后“邪”字，与“斜”同。邪气中于风府、天柱之间，乘其虚则入脑连目，目系急则目眩精斜，故左右之脉互有缓急。视歧失正，则两睛之所中于物者不相比类而各异其见，是以视一为两也。

　　此发邪气之中人者如此，以明下文之目见非常者，亦犹外邪之属耳。）目者，五脏六腑之精也，营卫魂魄之所常营，神气之所生也。（脏腑营卫魂魄所至者皆神气也，故目为神气之所生。）故神劳则魂魄散，志意乱，是故瞳子黑眼法于阴，白眼赤脉法于阳也；故阴阳合传而精明也。

　　（阴阳即精神之本，故阴阳合传而成精明之用。）目者心使也，心者神之舍也，故神精乱而不转，卒然见非常处，精神魂魄散不相得，故曰惑也。（精神虽统于心，而外用则在目，故目为心之使，心为神之舍；所以目见非常于外，则神魂眩惑于心也。）心有所喜，神有所恶，卒然相感，则精气亦乱，视误故惑，神移乃复。（心所喜也，忽逢奇异，神则恶之。夫神有所恶，则志有不随，喜恶相感于卒然，故精气为乱；去之则神移，神移则复矣。）是故间者为迷，甚者为惑。（间者，言其未甚也，亦足相迷，况其甚者，能无惑乎？）

　　卷六　疾病第十四

　　忘

　　人之善忘者，上气不足，下气有余，肠胃实而心肺虚，虚则营卫留于下，久之不以时上，故善忘也。（下气有余，对上气不足而言，非谓下之真实也。心肺虚于上，营卫留于下，则神气不能相周，故为善忘，阳衰于上之兆也。）

　　卷六　疾病第十四

　　饥

　　人之善饥而不嗜食者，精气并于脾，热气留于胃，胃热则消谷，谷消则善饥；胃气逆上则胃脘寒，故不嗜食也。（胃气逆上而不能营运，即其寒也。脾胃热而胃脘寒，所以虽饥而不欲食。寒，亦作虚字训也。）

　　卷六　疾病第十四

　　卧

　　人有逆气不得卧而息有音者，有不得卧而息无音者，有起居如故而息有音者，有得卧行而喘者，有不得卧、不能行而喘者，有不得卧、卧而喘者。夫不得卧而息有音者，是阳明之逆也，足三阳者下行，今逆而上行，故息有音也。（足之三阳，其气皆下行，足之三阴，其气皆上行；亦天气下降，地气上升之义；故阳明上行者为逆，逆则气连于肺而息有声，此胃气之不降也。）阳明者，胃脉也。胃者六腑之海，其气亦下行。阳明逆不得从其道，故不得卧也。（阳明为水谷之海，气逆不降，则奔迫而上，所以不得卧。）故曰胃不和则卧不安，此之谓也。（不安，反复不宁之谓。今人有过于饱食，或病胀满者，卧必不安，此皆胃气不和之故。不得卧而息无音者，义亦同此。）起居如故而息有音者，此肺之络脉逆也。络脉不得随经上下，故留经而不行；络脉之病患也微，故起居如故而息有音也。（病不在胃，亦不在脏，故起居如故。气逆于肺之络脉者，病浅而微，故但为息有音耳。有得卧行而喘者，义亦类也。）不得卧，卧则喘者，是水气之客也。水者，循津液而流也。肾者水脏，主津液，主卧与喘也。（水病者，其本在肾，其末在肺；故为不得卧，卧则喘者，标本俱病也。不得卧，不能行而喘者，义亦类此。所论喘息不得卧者，有肺、胃、肾三脏之异。在肺络者，起居如故而息有音也，病之微者也；在胃者，不得卧而息有音也，甚于肺者也；在肾者，不得卧、卧则喘也，又其甚者也。夫息有音者，即喘之渐。

　　喘出于肾，则病在根本矣。故愈深者必愈甚，凡虚劳之喘，义亦犹此，有不可不察也。）人有卧而有所不安者，脏有所伤。（凡五脏受伤，皆能使卧不安。如七情劳倦、饮食风寒之类皆是也。）及精有所之寄则安，故人不能悬其病也。（之寄，气复得所之，谓五脏主藏精者也。脏有所伤则精有所失，精有所失则神有不安，故必使精复神安，则卧亦安矣；否则病之既及，又能何所悬置而可使无患哉？）人之不得偃卧者，肺为脏之盖。（五脏之应天者肺也，故为五脏六腑之盖。）肺气盛则脉大，脉大则不得偃卧也。（盛，言邪气实也，故令脉大。邪盛于肺者，偃卧则气促而急，故不能也。）邪气之客人也，或令人目不瞑，不卧出者。（邪气惑人，令人寐无从生，故云“不卧出”也。）五谷入胃，其糟粕、津液、宗气分为三隧，宗气积于胸中，出于喉咙，以贯心脉而行呼吸焉；（宗气，大气也。隧，道也。糟粕之道出于下焦，津液之道出于中焦，宗气之道出于上焦，故分为三隧。喉咙为肺之系而下贯于心，故通宗气而行呼吸。）营气者，泌其津液，注之于脉，化以为血，以荣四末，内注五脏六腑，以应刻数焉；（荣气出于中焦者，中焦受水谷之气，泌其津液，变化以为血脉，外而四肢，内而脏腑，无所不至，故其营运之数与刻数皆相应也。）卫气者，出其悍气之疾，先行于四末、分肉、皮肤之间而不休者也，昼日行于阳，夜行于阴，常从足少阴之分间行于五脏六腑。（卫气者，水谷之悍气也。其气 疾滑利，不能入于脉中，故先行于四末、分肉、皮肤之间而不休者也，昼行于阳，常从足太阳始；夜行于阴，常从足少阴始。）今厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳跷陷，不得入于阴，阴虚故目不瞑。（邪气逆于脏腑，则卫气不得入于阴分，故偏盛于阳；阳偏盛则阳跷陷，陷者受伤之谓，阳盛阴虚。故目不瞑。）治之补其不足，泻其有余，，调其虚实，以通其道而去其邪，饮以半夏汤一剂，阴阳已通，其卧立至。（此治之补泻也。若以针法言，则补其不足，即阴跷所出，足少阴之照海也；泻其有余，即阳跷所出，足太阳之申脉也。若以药法言，则阴盛阳虚而多卧者，自当补阳泻阴矣。凡不卧之症，有邪实者，多属外因，有营虚者，多属内因。此半夏汤一法，盖专为去邪者设耳。）此所谓决渎壅塞，经络大通，阴阳和得者也。其方以流水千里以外者八升，扬之万遍，取其清五升煮之，炊以苇薪。火沸，置秫米一升，治半夏五合，徐炊令竭，为一升半。去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者三饮而已也。（古今量数不同，大约古之黍量一斗，合今之铁斛数三升二合；然则云八升者，即今之二升五合六勺，云五升者，即今之一升六合许耳。火沸者，先以火沸其水，而后置药于中也。秫米，糯小米也，即黍米之类而粒小于黍，可以作酒，北人呼为小黄米，其性味甘粘微凉，能养营补阴。半夏味辛性温，能和胃散邪，除腹胀、目不得瞑，故并用之。秫米一升，约今之三合二勺；半夏五合，约今之一合六勺；炊至一升半，约今之四合八勺也。）病而不得卧者，（此言因病而不得卧者也。）卫气不得入于阴，常留于阳，留于阳则阳气满，阳气满则阳跷盛，不得入于阴则阴虚，故目不瞑矣。（卫气昼行于阳，夜行于阴。行阳则寤，行阴则寐，此其常也。若病而失常，则或留于阴，或留于阳，留则阴阳有所偏胜，有偏胜则有偏虚，而寤寐亦失常矣。）病目而不得视者，卫气留于阴，不得行于阳；留于阴则阴气盛，阴气盛则阴跷满，不得入于阳则阳气虚，故目闭也。（此言因病而目有不能开视及病而多寐者。以卫气留于阴分，阴跷满而阳气虚耳。阴跷阳跷，阴阳相交，阳入阴，阴出阳，交于目内 。阳气盛则 目，阴气盛则 目。）人之多卧者，此人肠胃大，而皮肤湿，而分肉不解焉。肠胃大则卫气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤，故肠胃大则卫气行留久，皮肤湿分肉不解则行迟，留于阴也久，其气不精则欲瞑，故多卧矣。（此下二节，言有不因于病而为多卧、少卧之异者也。解，利也。人之脏腑在内，内者阴也，皮肤分肉在外，外者阳也。肠胃大则阴道迂远，肉理湿滞不利则阳道舒迟，故卫气之留于阴分者久，行于阳分者少，阳气不精，所以多瞑卧也。今人有饱食之后即欲瞑者，正以水谷之焊气暴实于中，则卫气盛于阴分，而精阳之气有不能胜之耳。世俗但呼为脾倦，而不知其有由然也。）其肠胃小，皮肤滑以缓，分肉解利，胃气之留于阳也久，故少瞑焉。（肠胃小则卫气之留于阴者少，皮肤滑以缓，分肉解利则卫气之留于阳者久，故目少瞑也。）其非常经也，卒然多卧者，邪气留于上焦，上焦闭而不通，已食若饮汤，卫气留久于阴而不行，故卒然多卧焉。（非常经者。言其变也。盖以明邪气之所致然者、邪气居于上焦，而加之食饮，则卫气留闭于中，不能外达阳分，故卒然多卧；然有因病而不能瞑者，盖以邪客于脏则格拒卫气不得内归阴分耳。）治诸如何？先其脏腑，诛其小过，后调其气，盛者泻之，虚者补之；必先明知其形志之苦乐，定乃取之。（治诸者，统言也。先其脏腑者，欲辨阴阳之浅深也。诛其小过者，言此诸症虽非重大之疾，亦不可不除之也。然人之致此，各有所由，故于形志苦乐，尤所当察。盖苦者忧劳，多伤心肺之阳；乐者纵肆，多伤脾肾之阴。必有定见，然后可以治之。）

　　卷六　疾病第十四

　　梦

　　气有多少，有逆从，阳从左，阴从右，（多少，言甚衰也。阳气主升，故从乎左，阴气主降，故从乎右。从者为顺，反者为逆。）老从上，少从下。（老人之气，先衰于下，故从上者为顺，少壮之气，先盛于下，故从下者为顺。盖天之生气，必自下而升，而人气亦然也。故凡以老人而衰于上者，其终可知；少壮而衰于下者，其始可知，皆逆候也。）是以春夏归阳为生，归秋冬为死；（春夏以阳盛之时，或证或脉，皆当归阳为生，若得阴候如秋冬者，为逆为死。）反之，则归秋冬为生。（反之，谓秋冬也。秋冬以阴盛阳衰之时，故归阴为顺曰生。然不曰归春夏为死者，可见阴中有阳，未必至害，而阳为阴贼，乃不免矣。）

　　是以气多少逆皆为厥。（气有多少，则阴阳不和，不和则逆，故为厥也。有其少必有其多，故阳厥多阳，阴厥多阴也。）一上不下，寒厥到膝，少者秋冬死，老者秋冬生。（阳逆于上而不下，则寒厥到膝。

　　老人阳气从上，膝寒犹可，少年阳气从下，膝寒为逆；少年之阳不当衰而衰者，故最畏阴胜之时，老人阳衰本衰，是其常也，故于秋冬无虑焉。气上不下，头痛巅疾。（巅，顶巅也。上实下虚，故病如此。）求阳不得，求阴不审，五部隔无征，若居旷野，若伏空室，绵绵乎属不满日。（厥之在人也，谓其为阳，则本非阳盛，谓其为阴，则又非阴盛，故皆不可得。盖以五脏隔绝，无征可验，若居旷野无所闻，若伏空室无所见，乃病则绵绵不解，势甚凋敝，若弗能终其日者，可知非有余也。）是以少阴之厥，令人妄梦，其极至迷。（手少阴，心也，心主阳，其藏神；足少阴，肾也，肾主阴，其藏阴。是以少阴厥逆，则心肾不交而精神散越，故为妄梦；若其至极，乃令人迷乱昏昧也。）三阳绝，三阴微，是为少气。（三阳隔绝，则阴亏于上，三阴微弱，则阳亏于下，阴阳不相生化，故少气不足以息。）

　　是以肺气虚则使人梦见白物，见人斩血籍籍；（此下言五脏阴虚之梦兆也。肺虚者梦白物，金色白也。

　　斩者，金之用也。虚者必怯，故见人斩血籍籍，多惊惕也。）得其时则梦见兵战；（得金王之时也。）肾气虚则使人梦见舟船溺人，（肾合水，故梦应之。）得其时则梦伏水中，若有畏恐；（得水王之时也。）肝气虚则梦见菌香生草，（肝合木也。）得其时则梦伏树下，不敢起；（虽得木王之时，而肝气本虚，故梦伏而不敢起。）心气虚则梦救火、阳物，（心合火也，阳物，即属火之类也。）得其时则梦燔灼；（得火王之时也。）脾气虚则梦饮食不足，（食廪空虚，故欲得饮食。）得其时则梦筑垣盖屋。（得土王之时也。）

　　此皆五脏气虚，阳气有余，阴气不足。（五脏气虚，即阴不足也。阴气不足则虚阳独浮，故云“阳气有余”。

　　无根之阳，其虚可可知；所以为厥为梦者，皆阳不附阴之所致。）合之五诊，调之阴阳，以在经脉。（合之五诊，则五脏可察；调之阴阳，则六经可和也。）

　　淫邪泮衍，正邪从外袭内而未有定舍，反淫于脏，不得定处，与荣卫俱行，而与魂魄飞扬，使人卧不得安而喜梦。（淫邪泮衍，言奇邪为梦，变幻无穷也。正邪者，非正风之谓，凡阴阳劳逸之感于外，声色嗜欲之动于内，但有干于身心者，皆谓之正邪，亦无非从外袭内者也。惟其变态恍惚，未有定舍，故内淫于脏，则于营卫魂魄无所不乱，因令人随所感而为梦。）气淫于腑，则有余于外，不足于内；（气盛于阳也。）气淫于脏，则有余于内，不足于外。（气盛于阴也。）阴气盛则梦涉大水而恐惧，（以阴胜阳，故梦多阴象。）阳气盛则梦大火而燔 ，（以阳胜阴，故梦多阳象。）阴阳俱盛则梦相杀。（俱盛则争，故梦相杀。）上盛则梦飞，（阳胜者亲乎上也。）下盛则梦堕，（阴胜者亲乎下也。）盛饥则梦取，（因不足也。）盛饱则梦与，（因有余也。）肝气盛则梦怒，（肝在志为怒也。）肺气盛则梦恐惧哭泣飞扬，（肺在志为忧，故梦恐惧哭泣，肺主气，故梦飞扬。）心气盛则梦喜笑恐畏，（心在志为喜，在变动为忧也。）脾气盛则梦歌乐，身体重不举，（脾喜音乐，在声为歌，其主肌肉也。）肾气盛则梦腰脊两解不属。（腰为肾之府，故若腰脊不相连属。）凡是十二盛者，至而泻之，立已。（阳盛则有余于腑，阴盛则有余于脏，但察其邪之所在，或药或针，泻之则已。）厥气客于心，则梦见丘山烟火，（心属火也。）客于肺则梦飞扬，见金铁之奇物，（肺属金也。）客于肝则梦山林树木，（肝属木也。）客于脾则梦见丘陵大泽，坏屋风雨，（脾属土，其主湿也。）客于肾则梦临渊，没居水中，（肾属水也。）客于膀胱则梦游行，（膀胱为足太阳之经，属三阳之表也。）客于胃则梦饮食，（胃为水谷之海也。）客于大肠则梦田野，（大肠为传导之官，其曲折纳污，类田野也。）客于小肠则梦聚邑冲衢，（小肠为受盛之官，物之所聚，类邑衢也。）客于胆则梦斗讼自刳，（胆主决断，其气刚也。）客于阴器则梦接内，（欲念之所注也。）客于项则梦斩首，（恐怖之所及也。）

　　客于胫则梦行走而不能前，及居深池 苑中，（厥逆之邪在下也， 、窖同。）客于股肱则梦礼节拜起，（劳倦之所致也。）客于胞 则梦泄便。（胞，溲脬也。 ，大肠也。在前则梦泄，在后则梦便，胞，音抛。 ，音直。）凡此十五不足者，至而补之，立已也。（当各随其经，或针或药，补之而已也。）

　　短虫多则梦聚众，（繁盛之象也。）长虫多则梦相击毁伤，（长虫势力相角，内有损伤，故梦兆亦然。《周礼》六梦：一曰正梦，谓无所感而自梦也；二曰噩梦，有所惊愕而梦也；三曰思梦，因于思忆而梦也；四曰寤梦，因觉时所为而梦也；五曰喜梦，因所喜好而梦也；六曰惧梦，因于恐畏而梦也。又好仁者多梦松柏桃李，好义者多梦金刀兵铁，好礼者多梦 簋笾豆，好智者多梦江湖川泽，好信者多梦山岳原野。役于五行，未有不然者，是皆致梦之因也。至其变幻之多，五行之化，本自无穷，而梦造于心，其原则一。盖心为君主之官，神之舍也。神动于心则五脏之神皆应之，故心之所至即神也，神之所至即心也。第心帅乎神而梦者，因情有所着，心之障也；神帅乎心而梦者，能先兆于无形，神之灵也。夫人心之灵无所不至，故梦象之奇亦无所不见，诚有不可以言语形容者，惟圣人能御物以心，摄心以性，则心同造化，五形安得而役之？故至人无梦也。）

　　卷六　疾病第十四

</div>
    <div class="pagination">
<a href="医经原旨_page17.html">上一页</a><span>...</span><a href="医经原旨_page13.html">13</a><a href="医经原旨_page14.html">14</a><a href="医经原旨_page15.html">15</a><a href="医经原旨_page16.html">16</a><a href="医经原旨_page17.html">17</a><span class="current-page">18</span><a href="医经原旨_page19.html">19</a><a href="医经原旨_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
