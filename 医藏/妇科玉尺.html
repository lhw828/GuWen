<!DOCTYPE html>
<html>
<head>
    <meta charset="UTF-8">
    <title>妇科玉尺 - 第 1 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇科玉尺 - 第 1 页/共 31 页</h1>
    <div class="content">妇科玉尺 沈金鳌

　　自序

　　尺者划分寸。量短长。取其准也。尺而以玉为之。分寸所划。坚久不磨。尤准之准也。

　　余窃思短长之数。必取准于尺。于物然。于病亦然。于妇女之病更无不然。何则。妇女深居闺房。则情不畅。妇女见地拘局。则识不开。妇女以身事人。则性多躁。妇女以色悦人。则心偏妒。稍有不遂。即为忧思。忧思之至。激为怨怒。不知忧则气结。思则气郁。怨则气沮。

　　怒则气上。血随气行。故气逆而血亦逆。血气乖争。百疾于是乎作。及其疾作。又苦不自知。

　　即或知之。而幽私隐曲。又不肯自达。且多掩蔽。于是其家一委之医。医一凭之脉。而此翕翕跳动之脉。欲借以测妇女幽私。达妇女隐曲。毫厘千里。贻祸不小。岂非妄意揣度。而未知用玉尺以量之。且用玉尺以求得其准乎。昔者仓公诊女子。知其欲男子不得。脉出鱼际一寸。是以玉尺量准者也。古来如仓公之医者不乏。亦皆量以玉尺而能准者。举古人为法。求得其准焉。夫何幽私隐曲之不可达哉。虽然。言医之书甚繁。其不能读者无论已。有能读者。

　　苟非识精见卓。确有把持。将此纷纷聚讼者。何自援以为准。余故不惮参稽。着为妇科六卷。

　　所言诸病。必按脉切症。要于的当。不失幽私隐曲之所在。摘录前人之语及方。悉皆至精至粹。百用百效者。以是而当。尽之分寸。庶几如玉所划。坚久不磨。取以量妇女病。应无不得其准之准者欤。

　　乾隆甲午清明前二日无锡沈金鳌自书

　　凡例

　　一妇女病。倍多于男子。其原不外经产崩带数大端。故是书篇目。虽止有九。而一切病。

　　皆统于是矣。

　　一每篇正文。皆充类至尽。似无遗症。然病变无方。或有未备者。又当临时裁度。因势酌方。不可拘泥。岳武穆云。运用之妙。存乎一心。兵法也。亦医法也。

　　一崩漏虽属血病。然非专由经也。前人往往杂于经病中。非是。余故次于产后病下。

　　一小产原是胎前之患。不得以大产小产递及。今列于临产前者。明其病属于胎前也。

　　一每篇正文后。前人论说。必择至精且当。归于一是者。然后采录。期免矛盾之诮。

　　一所采古方。除试验获效外。其余必取方药之性味。按合所主之症。再四考订。果属针对不爽。才敢载笔。稍觉阻碍。即弃去。虽分量多寡。亦必筹较。未敢轻心相掉。贻误将来也。

　　一方有与症相合。本文及前论。却俱未引及者。亦附录备考。不肯割爱云尔。

　　卷一

　　月经

　　经者常也。女子十四岁。任脉通而天癸至。任与冲遂为经脉之海。外循经络。内荣脏腑。

　　气血调和。营运不息。一月之间。冲任溢而行。月事以时下。此常经也。故曰。经贵乎如期。

　　若来时。或前或后。或多或少。或月二三至。或数月一至。皆为不调。不调则病作。甚至积而不行。则病更作。昔人谓经至。十年无男子合则不调。未至十年。思男子合而不得。亦不调。不调则瘀不去。新误行。或渍而入骨。或变而成肿。故云室女忧思积想在心。则经闭而痨怯者多。然亦有因脾胃伤损者。不尽可作血凝经闭治也。只宜调养脾胃。脾气旺则能生血而经自通。亦有因饮食停滞致伤脾胃者。宜消食健脾。若经来时。饮冷受寒。或吃酸物。以致凝积。血因不流。当以辛温活血行气药通之。此经闭也。精神壮盛。阴血有余。偶感风寒。

　　或食冷物。以致气滞血凝而闭。宜以通气活血药导之。此气滞也。先天不足。或病后产后失于调理。以致真阴亏损。火热煎熬。或阴虚火旺。肝不生血。或堕胎。及产多而亡血。或因久患潮热。盗汗耗血。乃将成痨瘵之候矣。宜以滋阴养血清火药治之。此血枯也。故即血凝之症。当有经闭气滞血枯三项因缘。未可概视。若专用攻伐。恐经不通而血反涸也。至如痛经一症。乃将行经而少腹腰腿俱痛。此淤血。当于临经时血热气滞也。宜以通利活血药调之。

　　经病大端。不过如是。而其详则有可举者。如经水不调。所下淡色似水者。血虚也。宜四物汤加参、 、香附。腹痛加阿胶、艾。下血色紫而成块者。热从火化而热血凝结也。或离经畜血所致。经水必下多或作痛。宜四物加芩、连、知、柏、白芍。妇人室女月不调。血积坚如石者。受寒也。宜和血通经汤。妇女经不调者。或由诸般气滞也。宜艾附丸。经不调先期而来者。血热也。宜四物加芩、连。或凉血调经丸。经行先期腰腹发热者。亦血热也。宜凉血丸。经水不调。临行时先腹痛者。气滞血实也。宜四物加延胡索、炒枳壳、蓬术、木香、桃仁。月行时。口渴。吃水多。心痞。喜呕。不进饮食者。脾病也。宜山栀汤。妇人年二十余。月来不匀。来时先呵欠。腹隐痛。血色紫。食少无力者。弱也。宜黄连白术汤。经来紫黑色。一月二次。或三次。不思饮食。口干而苦。发热者。血热妄行也。宜四君子汤加生地、当归、陈皮、麦冬、白芍、木通、甘草。经来或不来。腹痛。喜食热物者。气痛也。宜半夏木通汤。经来时。心神不宁。四肢微热。虚劳者。曾受惊也。宜菖蒲饮。临经时。或食生冷酸涩。至膀胱小腹疼。腹饱闷者。血偶滞也。宜破结丸。经水后期而行者。血虚有寒也。宜四物加黄 、陈皮。或香附芎归汤。过期太甚。胶艾丸。经水过期色淡者。痰也。宜二陈汤加川芎、当归。有痰占住血海之地。因而不来。目必渐昏。肥人多有之。是痰碍经而不行也。

　　宜星芎丸。经来十数日不止者。血热也。宜止血药中加山栀、柴胡。经水来而不止者。气虚不能摄血也。宜补气固经丸。经水过多不止。平日肥壮。不发热者。体虚寒也。宜姜棕散。

　　经水过多不止。平日瘦弱。常发热者。由火旺也。宜龟板丸。经来不止及血崩者。血溢也。宜必效散。妇人四十九岁。经当止。今每月却行过多。及五旬外。月事比少时更多者。血热或血不归经也。宜芩心丸、琥珀丸。妇人室女经闭。疼痛。或成血瘕者。淤积也。宜通经丸。

　　经闭。或但不调。血块气痞腹痛者。气血滞也。宜调经汤。或烦热肢疼体痛。口干盗汗。嗜卧。

　　经不调。寒热如疟。痰嗽骨蒸者。血虚也。宜逍遥散。不愈。加味逍遥散。瘦弱人经闭者。

　　血气受伤。或生育多也。宜四物加红花、桃仁。又瘦人经闭者。或气滞也。宜通经丸、调经汤。经壅。身体发虚。四肢无力。潮热骨疼者。内有气块也。宜苍术香附丸。经闭腹痛者。

　　内结腹痛也。宜归尾丸。经事不来者。血闭也。宜调经琥珀汤。经闭不来。或过月者。血不调也。宜红花汤。经行后作痛者。气血虚也。宜八珍汤。妇人室女。七情伤感。至于血并。

　　心腹作疼。或连腹痛。或引背膂上下攻刺痛。血瘀作搐。或经不调。一切血气病也。宜延胡索散。有血气发来似刀刮搅肠胃。及心胸刺痛欲绝者。血气冲心也。宜红花散。有游走至腰膂俱痛者。亦血气痛也。宜蓬术散。有上气冲心。变作干血气者。血气久而不行也。宜丝瓜散。有干血痨者。忧思积想所致也。宜月红汤。有妇人血黄者。血瘀病也。宜茄子散。其总治经水不调。或前或后。或多或少。及一切气食等症。则惟四制香附丸。或丹参散为主。经病之烦多若此。然而有宜小心者。妇人二三月经不行。宜用验胎法以验之。未可遽用攻伐通利之剂也。如果验之无胎。斯可随症而通之。或至瘦弱身热。口干唇颊红色。下午尤甚。或先微寒。乃血枯经闭。阴虚发热。将成痨瘵也。宜逍遥散。妇人之病。甚于男子。不益可信哉。

　　脉法 脉经曰。左手关上脉阴虚者。足厥阴经也。妇人病苦月经不利。腰腹痛。肝脉沉之而急。浮之亦然。女人月事不来。时亡时有。得之少时有所坠堕。尺脉滑。血气实。

　　妇人经脉不利。宜服大黄朴硝汤。下去经血。针关元泻之。少阴脉弱而微。微则少血。寸口脉浮而弱。浮则为虚。弱则无血。脉来如琴弦。少腹痛。主月不利。孔窍生疮。尺脉来而断续者。月水不利。当患小腹引腰痛。气滞上攻胸臆也。经不通。绕脐寒疝痛。其脉沉紧。此由寒气客于血室。血凝积血为气所冲。新血与故血相搏。故痛。肾脉微涩。为不月。李 曰。

　　浮涩胁伤经不利。浮绝精伤与经闭。又曰。经病前后。脉软如常。寸关虽调。尺绝痛肠。沉缓下弱。来多要防。微虚不利。间月何妨。浮沉一止。或微迟涩。居经三月。气血不别。三月以上。经闭难当。心脾病发。关伏寸浮。心事不足。左寸沉结。又曰。肾脉沉微。气虚也。

　　女子崩带。经脉不调。

　　月水不调 陈自明曰。妇人月水不调。由风邪乘虚客于胞中。而伤冲任之脉。损手太阳少阴之经。盖冲任之脉皆起胞中。为经血之海。与小肠心为表里。乳汁下为月水。然月水乃经络之余。苟能调摄得宜。则经以时应矣。刘完素曰。月水不调。则风热伤于经血。

　　故血在内不通。或内受邪热。脾胃虚损。不能饮食。荣卫凝涩。或大肠虚。变为下利。流入关元。致绝子嗣。李杲曰。经不调。右尺脉按之空虚。是气血俱脱大寒症。轻手其脉数疾。

　　举指弦紧或涩。皆阳脱症。阴火亦亡。见热症于口鼻眼。或渴。此皆阴躁阳欲去也。用升阳举经汤。大升浮血气。补命门之下脱也。戴思恭曰。月水或前后。或多少。或欲来先病。或来而断续。皆曰不调。和气饮加香附五分。经来或不来。皆腹痛。皆血不调也。欲调血先调气。四物加吴萸五分。痛甚。延胡索汤。然又恐感外邪食积。宜详审。和气饮却能兼治。李曰。以期言之。对期者。性和血足易受孕。差一二日不为害。以色言之。心主血。阴从阳。

　　故红为正。虽不对期。而色正者易调。或前后多少。或逾月不至。或一月再至。当归散、调经散、单丹参散。经前后痛。通用交加地黄丸、七制香附丸。万全曰。经不调有三。一脾虚。

　　二冲任损伤。三痰脂凝塞。胃为水谷之海。血气之母也。惟忧愁思虑。心气受伤。则脾气失养。郁结不通。腐化不行。

　　饮食减少。斯有血枯血闭。及血少色淡。过期。或数月一行也。又脾为血海冲任之系。或嫉怒褊急。以伤肝气。致冲任失守。血气妄行。或血未行而妄合以动其血。或经未断而即合。冲任内伤。血海不固。为崩为漏。有一月再行者矣。肥硕之人。膏脂充满。元室之户不开。或痰涎壅滞。血海之波不流。故有过期而经始行。或数月而经一行。及为浊为带为经闭。为无子之病者矣。

　　月闭 陈自明曰。或醉饱入房。或劳役过度。或吐血失血。伤损肝脾。但滋其化源。其经自通。若小便不利。

　　头眩腰背痛。足寒时痛。久而血结于内。变为 瘕。若血水相并。脾胃虚弱。壅滞不通。变为水肿。若脾气衰弱。不能制水。水浸肌肉。变为肿满。当益津液。大补脾胃。方可保生。张从政曰。月不通者。经曰。胞脉闭也。胞脉者属火。

　　而络于脬中。今气上迫肺。心气不得下通也。茶调散吐之。吐讫。玉烛散、三和汤、桂苓白术散。量虚实选用。慎勿服峻热药。致变肺痿骨蒸潮热。咳嗽咯脓呕血喘逆。尿涩寝汗不已。渐至脉大形瘦。必不救。李杲曰。二阳之病发心脾。

　　女子不月。其传为风消。为息贲。死不治。妇人脾胃久虚。形羸气血衰。致经不行。病中消。胃热善食。渐瘦液枯。夫经者血脉津液所化。为热所烁。肌肉消瘦。时燥渴。血海枯竭。病名血枯经绝。宜泻胃之燥热。补益气血。经自行矣。此症或经适行而有子。子不安。为胎病者有矣。或心包脉洪数。躁作。时见大便秘涩。小便虽清不利。而经闭绝。此乃血海干枯。宜调血脉。除包络中火邪。而经自行。内经所谓小肠移热于大肠。为 瘕。为沉。脉涩不利。则月事沉滞而不利。故云为 瘕为沉也。或因劳心。心火上炎。月事不来。安心和血泻火。经自行矣。故经云胞脉闭也。胞脉者属心而络于胞中。

　　今气上迫肺。心气不得下。故月不来也。又曰。凡妇女之病。经水适断。俱作少阳治之。伤寒杂病皆同。经云。身有病而有邪。经脉闭也。经脉闭者。尺中不至。胞脉闭者。生化源绝。二者皆血病也。厥阴主之。厥阴病则少阳病矣。治法或实作大热。或变成痨。脉有浮中沉之不同。故药有表里和之不一。察其在气在血。定其行阴行阳。使大小得宜。轻重各当。则可万全。此少阳一治不可不知也。朱震亨曰。阴虚。经脉久不通。尿涩体痛。四物加苍术、牛膝、陈皮、甘草。

　　又用苍莎丸料加苍耳、酒芍药为丸。就用前药吞下。经候微少。渐渐不通。手足烦疼渐瘦。潮热。脉微数。四物去芎、地、加泽兰三倍、甘草半分。王伦曰。经不行。有由脾胃损伤者。不可便为经闭死血。轻用攻破药。须审脾胃如何。若因饮食劳倦。损伤脾胃。少食恶食。泄泻疼痛。或因误服汗下攻伐药。伤其中气。致血少不行。只宜用白术为君。苓芍为臣。佐以黄 、甘草、陈皮、麦芽、柴胡、芎、归等。脾旺自能生血。而经自行。又有饮食积滞。致损脾胃。亦宜消积补脾。若脾胃无病。果有血结。方可行血通经。李 曰。经行时。余血一点未尽。或外被风寒。湿冷暑热。或内伤生冷。七情郁结。为痰为瘀。曰血滞。或经止后。用力太过。入房太甚。及食燥热。以致火动邪盛而精血衰。曰血枯。经后被惊。血气妄行。上逆则从口鼻出。逆于身则水血相搏。变为水肿。恚怒则气血逆于腰腿心腹背胁手足间。重痛。经行则发。过期则止。怒极伤肝。则有眩晕呕血瘰 血风疮疡等病。加之经血渗漏于其间。遂成窍穴生疮。淋沥不断。湿热相搏。遂为崩带。血结于内。变为 瘕。凡此变症百出。不过血滞血枯而已。但血滞血枯。俱有虚热。故重则经闭不通。以滞枯分言之。轻则经不调。止言虚与热而已。总而言之。经水不通。不出虚热痰气四症。不调亦相似。则饮食调和。自然血气流通。更有凝滞。然后可用红花当归散、紫葳散、通经丸、导经丸之类。虚者只用当归散。通后又须养血益阴。使津液流通。若以毒药攻逐。必死。又曰。经闭腹大。仅一月间便能动作。乃至过期不产。或腹痛。必是虫症。

　　雄砂丸主之。李时珍曰。经闭有有余不足二症。有余者血滞。不足者伤肝。素问云。少时有所大脱血。或醉入房中。气郁肝伤。故月来衰少。或不来。治之以乌贼骨四芦茹一。此正血闭不足之病也。万全曰。经闭而骨蒸潮热。脉虚。用增损八物柴胡汤。热甚。服此不平者。加干姜灰神效。经闭发热咽燥。唇干脉实者。四物凉膈散。张介宾曰。血枯血隔本不同。

　　盖隔者阻隔。枯者枯竭。阻隔者邪气隔滞。血有所逆也。枯竭者冲任亏败。源断其流也。凡妇女病损。至旬月半载之间。

</div>
    <div class="pagination">
<span class="current-page">1</span><a href="妇科玉尺_page2.html">2</a><a href="妇科玉尺_page3.html">3</a><a href="妇科玉尺_page4.html">4</a><a href="妇科玉尺_page5.html">5</a><a href="妇科玉尺_page6.html">6</a><span>...</span><a href="妇科玉尺_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
