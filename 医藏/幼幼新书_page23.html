<!DOCTYPE html>
<html>
<head>
    <meta charset="UTF-8">
    <title>幼幼新书 - 第 23 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 23 页/共 309 页</h1>
    <div class="content">　　《圣惠》治小儿囟陷方。

　　上取猪牙车骨髓，煎如膏，涂囟上良。

　　《圣惠》又方上以狗头骨炙令黄，捣、罗为末。以鸡子清调涂之。

　　《圣惠》又方上以天灵盖炙令黄，捣、罗为末。以生油涂调之。

　　《千金》小儿囟陷，灸脐上、下各半寸，及鸠尾骨端。又足太阴各一壮。

　　卷第六

　　滞颐第五《巢氏病源》小儿滞颐候：滞颐之病，是小儿多涎唾流出，渍于颐下，此由脾冷液多故也。脾之液为涎，脾气冷，不能收制其津液，故冷涎流出，滞渍于颐也。

　　《五关贯真珠囊》小儿滞颐疾候：滞颐疾者，涎流口边无时，此即因风冷入脾胃，故令涎水常流。

　　《惠济方》小儿滞颐候歌：（宜葱汤丸，取用银白丸补）滞颐为患本因伤，流出清涎口角傍。此患脾虚寒胃口，愚夫却道破涎囊。终朝服药全无效，夜卧流涎亦汗床。洗肺更宜温胃口，脾元一壮自安康。

　　《千金》治小儿口中涎出方。

　　以白羊屎内口中。

　　《千金》又方以东行牛口中沫，涂口中及颐上。

　　《千金》又方桑白汁涂之瘥。

　　张涣：小儿有多涎，常留在两口角，此由脾胃有冷，流出渍于颐下，乃名滞颐之病。

　　宜温脾丹方半夏（一两，用生姜六两同捣，细炒令黄） 丁香 木香（各一两） 干姜 白术 青橘皮（各半两）上件捣，罗为末，炼蜜和如黍米大。每服十粒，米饮下。量儿大小加减。

　　张涣温胃散 治脾冷流涎。

　　半夏（白矾水浸，炒黄） 人参（去芦头） 肉豆蔻 白术 干姜 甘草（炙。以上各半两） 丁香（一两）上件捣，罗为细末。每服一钱，水八分一盏，入生姜二片，煎五分去滓，温服食前。

　　卷第六

　　齿不生第六《巢氏病源》小儿齿不生候：齿是骨之所终，而为髓之所养也。小儿有禀气不足者，髓即不能充牙齿骨，故齿久不生也。

　　《千金翼方》：溺 中竹木主小儿齿不生，正旦刮，涂之即生。

　　《外台》：《短剧》又方取雌鼠屎三、七枚，以一枚拭齿根处，尽此止，二十一日齿当生。雌鼠屎，头尖是也。《千金》同。《杨氏产乳方》用三十枚，仍云雌粪，用两头丸者。

　　《圣惠》治小儿齿不生，或因落不生方上取牛粪中黑豆二、七枚，小开去头上皮，以此豆头开处，注齿根上，时时用之，当效。

　　张涣云：禀受肾气不足者，即髓不强。盖骨之所终而为髓，髓不足不能充牙齿，故齿不生。

　　宜香附丹方大香附子（拣净，刮去皮） 沉香（各一两） 槟榔 雌鼠粪（烧灰） 干蟾（烧灰。以上各半两）上件捣，罗为末，用羊髓四两，煮烂和成膏如黍米大。每服十粒，麝香汤下。量儿大小加减。

　　卷第六

　　发不生第七《巢氏病源》小儿头发不生候：足少阴为肾之经，其华在发。小儿有禀性，少阴之血气不足，即发疏薄不生。

　　亦有因头疮而秃落不生者，皆由伤损其血，血气损少，不能荣于发也。

　　《千金》治少小头不生发。

　　一物楸叶方楸叶捣取汁，敷上立生。（《千金翼》取楸叶中心，绞汁涂。）《千金》治小儿头不生发方。

　　烧鲫鱼灰末，以酱汁和敷之。

　　《千金翼》治发薄不生方。

　　先以醋泔清洗秃处，以生布揩令火热，腊月猪脂并细研铁，生煎三沸涂之。日三遍。

　　《外台》深师疗头风乌啄膏，生发令速长而黑光润方，亦治小儿发不生。

　　乌啄 莽草 石南星草 续断 皂荚（去皮子，熬） 泽兰 白术（各二两） 辛夷人（一两） 柏叶（切，半升） 猪脂（二升）上十味以苦酒渍一宿，以脂煎于东向灶釜中，以苇薪煎之。先置三堆土，每一沸即下置一堆土。候沸定，却上至三沸，共置土堆上，三毕成膏讫去滓，置铜器中。数北向屋溜，从西端至第七溜下埋之，三十日药成。

　　小儿当刮头，日三涂。大人数沐，沐已涂之甚验。

　　《本草》甑气水，主长毛发。以物于炊饮饭时承取沐头，令发长密黑润。不能多得，朝朝梳。小儿头渐渐觉有，益好。

　　《图经》曰：小儿白秃，发不生，捣榆皮末，苦酒调涂之。

　　《圣惠》治小儿脑疳，头发连根作穗子，脱落不生，兼疮白秃，发不生者。并宜用生发神效黑豆膏方黑豆 苣胜（各三分） 诃梨勒皮（一两）上件药捣，罗为末，以水拌令匀，内于竹筒中；以乱发塞口，用 灰白煨取油，贮于瓷器中。先以米泔皂荚汤洗头，拭干，涂之，日再用，十日发生。

　　《圣惠》又方葛根末 猪脂 羊脂（各二两）上件药入铫子内，以慢火熬成膏，收于瓷盒中。每取一钱，涂摩头上，日再用，不过五、七度效。

　　《圣惠》治小儿白秃，不生发，燥痛。宜用香薷煎方陈香薷（二两） 胡粉（一两） 猪脂（半两）上件药，以水一大盏煎香薷，取汁三分去滓，入胡粉、猪脂相和令匀。涂于头上，日再用之。

　　《圣惠》治小儿头秃不生发，苦痒。

　　蔓菁子散方上取蔓菁子，捣为末，以猪脂调涂于秃处佳。

　　《圣惠》又方上用贯众烧灰，细研。以油调敷之。

　　《圣惠》又方上取麻子一升，熬黑，压取脂，敷头上良。

　　《圣惠》又方上用盐汤洗之，生油和蒲苇灰敷之。

　　《圣惠》又方上用雁脂敷之佳《婴孺方》治小儿发不生。

　　熊白上取涂之。

　　《婴孺》又方桃叶上取汁涂。

　　《婴孺》又曰：煮鸡子取七个，剥去白，熬令汁出，取涂之。

　　张涣云：禀受气血不足，不能荣于发，故头发不生，呼为疳病，非也。宜苣胜丹方苣胜（一合，别研） 当归（洗，焙干） 生干地黄 芍药（各一两，以上捣，罗为细末） 胡粉（半两，细研）上件同研匀，炼蜜和如黍米大。每服十粒，煎黑豆汤下。兼化涂搽头上无妨。量儿大小加减。

</div>
    <div class="pagination">
<a href="幼幼新书_page22.html">上一页</a><span>...</span><a href="幼幼新书_page18.html">18</a><a href="幼幼新书_page19.html">19</a><a href="幼幼新书_page20.html">20</a><a href="幼幼新书_page21.html">21</a><a href="幼幼新书_page22.html">22</a><span class="current-page">23</span><a href="幼幼新书_page24.html">24</a><a href="幼幼新书_page25.html">25</a><a href="幼幼新书_page26.html">26</a><a href="幼幼新书_page27.html">27</a><a href="幼幼新书_page28.html">28</a><span>...</span><a href="幼幼新书_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
