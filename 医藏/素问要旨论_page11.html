<!DOCTYPE html>
<html>
<head>
    <meta charset="UTF-8">
    <title>素问要旨论 - 第 11 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问要旨论 - 第 11 页/共 13 页</h1>
    <div class="content">　　足少阳之脉，起于目锐 ，上抵头角，下耳后，循颈，行手少阳之前，至肩上，却交出少阳之后，入缺盆。其支者，从耳后入耳中，出走耳前，至目锐 后。其支者，别锐 ，下大迎，合于手少阳，抵于 ，下加颊车，下颈，合缺盆，下胸中，贯膈，络肝，属胆，循胁里，出气街，绕毛际，横入髀厌中。其直者，从缺盆下腋，循胸，过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间。其支者，别跗上，入大指之间，循大指歧骨内，出其端，还贯入爪甲，出三毛。次注足厥阴。

　　十二经脉昼夜百刻流注之图　足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上内廉，循股阴，入毛中，过阴器，抵少腹，侠胃，属肝，络胆，上贯膈，布胁助，循喉咙之后，上入颈颡，连目系，上出额，与督脉会于巅。其支者，从目系下颊里，环唇内。其支者，复从肝别贯膈，上注肺。

　　夫天有五运，人有五脏。五脏者，应五行，乃金木水火土，五运者，乃风火燥湿寒，皆应阴阳。阴阳者，天地之道也，万物之纲纪，变化之父母，生杀之本始，神明之府也，可不通乎！用针者先明脏腑阴阳，调和顺逆，补泻迎随。经曰：一曰治神，调养神气，专精其身。二曰养身，用针者以我知彼，用之不殆。三曰知毒药为真，攻邪宜顺王真之道，其在兹乎。四曰制砭石小大，用针者随病所宜，内外调治，以平为期。五曰知腑脏血气之诊，诸阳为腑病，诸阴为脏病。故曰少阳、少阴，少血多气，太阳、厥阴，多血少气，太阴多气少血，阳明多气多血。是以刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也。

　　五脏已定，九候已备，后乃存针。又曰治补有多少，力化有浅深，五虚勿近，五实勿远，至期当发，过者穴闭，精心专一，神不外营也。刺实须其虚者，留针，引阴至阳，阴气隆至，针下热，乃去针也。刺虚须其实者，引阳至阴，阳气隆至，针下热，乃去针。一经有五穴，五脏各归其本脏穴也。用针者虚则补其母，实则泻其子，不虚不实，以经取之者，当刺本脏穴也。

　　图　图　《素问》曰：凡刺之法者，法天则地，合以天光，必候日月星辰，四时八正之气，气定乃刺之。谨推昼夜百刻，人气日行周天三百六十五度四分度之一也。故人十息，气行六尺，日行二分。

　　二百七十息，气行十六丈二尺，气行交通于中，一周于身，水下二刻，日行二十分。五百四十息，气行再周于身，水下四刻，日行四十分。

　　二千七百息，气行十周于身，水下二十刻，日行五宿二十分。计一万三千五百息，气行五十营于身，水下百刻。周天三百六十五度四分度之一也。故日行一度，月行十三度有奇。月二十七日行一周天，更行二日半，乃日与月相会，成一月，计日二十九度半，在人计二十九日。合个二十九度半者，共五十九日，故月有大尽小尽。一岁日共行三百五十四度，在人计三百五十四日。周天三百六十五度四分度之一，成人间一年，今只行三百五十四度，在人计三百五十四日，余却一十一度四分度之一，计一十一日三时辰，故三年一闰，五年再闰，十九年七闰，方成一章。至八十章，然后盈虚之数尽，而复始也。

　　置周天三百六十五度二十五分，以二十八日除之，得每日十三度有奇。余有零者，以之分法分之，是日月行之度数也。

　　谨按《灵枢经》、《素问》所说流注，不比诸家所说流注，补泻生脉如神。用之勿误，须明病之标本、虚实、反正、迎随、逆从、补泻、生刑，井、荥、输、经、合。人气所至者，经络便为开，过者为闭。八般补泻：迎随补泻、递顺补泻、转针补泻、开阖补泻、呼吸补泻、从逆补泻、针头补泻、六字气诀补泻。

　　《素问》曰推昼夜百刻人气日行周天度数法，人气日行周天三百六十五度四分度之一也，度数合日月星辰缠度也。昼夜一百刻，乃一千单八分，人气行八百一十丈。一万三千五百息，通计行八百一十丈，行尽二十八宿，共为五十周也。人气行二十八舍，每一舍三十六分，计一千单八分，每一周计一十六丈二尺。法曰：置一百刻，以二十八除之，得三十五，外有一十六入之分。

　　先于二十八内减一十六，直后相减停，除母一十六，次除子一十八，相减各得四。以先除二十八，得七为母，次除一十六，得四为子，累加过母者为一刻。每一舍得三刻与七分之四，每一舍得三十六分，计一千单八分。昼夜共五十周，每一周计一十六丈二尺，五十周计八百一十丈，计一万三千五百息数也。

　　法置三十六分，以八尺一寸乘之，得二十九丈一尺六寸，以一十六丈除，（每一周得一十六丈二尺，除得周数也。）乃血气长短，人气所行度数也。人气行于十分身之人也，日行一舍，计三刻与七分之四。一刻人气行足太阳，二刻行足少阳，三刻行足阳明，四刻行足太阴，五刻行足少阴，六刻行足厥阴，气血周身一度，计三十六分，长二十八丈九尺二寸，计八百一十息。日行二舍，七刻人气行手太阳，八刻行手少阳，九刻行手阳明，血气周于身三度，计七十二分，长五十七丈八尺五寸，计一千二百一十五息。日行三舍，一十刻人气行手太阴，十一刻行手少阴，十二刻行手厥阴，十三刻行足太阳，血气周于身五度，计一百八分，长八十六丈七尺一寸，计一千七百五十五息。日行四舍，十四刻人气行足少阳，十五刻行足阳明，十六刻行足太阴，血气周于身七度，计一百四十四分，长一百一十五丈七尺一寸，计二千一百六十息。日行五舍，十七刻人气行足厥阴，十八刻行手太阳，十九刻行手少阳，二十刻行手阳明，血气周于身八度，计一百八十分，长一百四十四丈六尺四寸，计二千七百息。日行六舍，二十一刻人气行手太阴，二十二刻人气行手少阴，二十三刻行手厥阴，血气周于身一十度，计二百一十六分，长一百七十三丈五尺七寸，计三千二百四十息。日行七舍，二十五刻人气行尽东方七宿，入阴分，此时血气难交也，二十六刻人气行足太阳，二十七刻行足少阳，血气周于身一十二度，计二百五十二分，长二百二丈五尺，计三千六百四十五息。日行八舍，二十八刻人气行足阳明，二十九刻行足太阴，三十刻行足少阴，三十一刻行足厥阴，血气周于身一十四度，计二百八十八分，长二百三十一丈四尺二寸，计四千一百八十五息。日行九舍，三十二刻人气行手太阳，三十三刻行手少阳，三十四刻行手阳明，血气周于身一十六度，计三百二十四分，长二百六十三尺五寸，计四千五五九十息。日行一十舍，三十五刻人气行手太阴，三十六刻行手少阴，三十七刻行手厥阴，三十八刻行足太阳，血气周于身一十七度，计二百六十分，长二百八十九丈二尺八寸，计五千一百三十息。日行十一舍，三十九刻人气行足少阳，四十刻行足阳明，四十一刻行足太阴，血气周于身一十九度，计三百九十六分，长三百一十八丈二尺一寸，计五千五百三十五息。日行十二舍，四十二刻人气行足少阴，四十三刻行足厥阴，四十四刻行手太阳，四十五刻行手少阳，血气周于身二十一度，计四百三十二分，长三百四十七丈一尺四寸，计六千七十五息。日行十三舍，四十六刻人气行手阳明，四十七刻行手太阴，四十八刻行手少阴，四十九刻行手厥阴，血气周于身二十三度，计四百六十八分，长三百七十六丈七寸，计六千六百一十五息。日行十四舍，五十刻人气行尽南方七宿，入阴分，此时血气难交也，五十一刻人气行手太阴，五十二刻行手少阴，血气周于身二十五度，计五百四分，长四百五丈，计七千二十息。日行十五舍，五十三刻人气行手厥阴，五十四刻行手太阳，五十五刻行手少阳，五十六刻行手阳明，血气周于身二十六度，计五百四十分，长四百三十三丈九尺三寸，计七千五百六十息。日行十六舍，漏水下五十七刻人气行足太阴，五十八刻行足少阴，五十九刻行足厥阴，血气周于身二十八度，计五百七十六分，长四百六十二丈八尺五寸，计七千九百六十五息。日行十七舍，漏水下六十刻人气行足太阳，六十一刻行足少阳，六十二刻行足阳明，六十三刻行手太阴，血气周于身三十度，计六百一十二分，长四百九十一丈七尺八寸，计八千五百五息。日行十八舍，漏水下六十四刻人气行手少阴，六十五刻行手厥阴，六十六刻行手太阳，血气周于身三十二度，计六百四十八分，长五百二十丈七尺八寸，计八千九百一十息。日行十九舍，漏水下六十七刻人气行手少阳，六十八刻行手阳明，六十九刻行足太阴，七十刻行足少阴，血气周于身三十三度，计六百八十四分，长五百四十九丈六尺，计九千四百五十息。日行二十舍，漏水下七十一刻人气行足厥阴，七十二刻行足太阳，七十三刻行足少阳，七十四刻行足阳明，血气周于身三十五度，计七百二十分，长五百七十八丈五尺七寸，计九千九百九十息。日行二十一舍，漏水下七十五刻人气行尽西方七宿，入阴分，此时人气难交也，七十六刻人气行手太阴，七十七刻行手少阴，血气周于身三十七度，计七百九十六分，长六百七丈五尺，计一万三百九十五息。日行二十二舍，漏水下七十八刻人气行手厥阴，七十九刻行手太阳，八十刻行手少阳，八十一刻行手阳明，血气周于身三十九度，长六百三十六丈四尺一寸，计一万九百三十五息。日行二十三舍，漏水下八十二刻人气行足太阴，八十三刻行足少阴，八十四刻行足厥阴，血气周于身四十度，计八百二十八分，长六百六十五丈三尺五寸，计一万一千三百四十息。日行二十四舍，漏水下八十五刻人气行足太阳，八十六刻行足少阳，八十七刻行足阳明，八十八刻行手太阴，血气周于身四十二度，计八百六十四分，长六百九十四丈二尺八寸，计一万一千八百八十息。日行二十五舍，漏水下八十九刻人气行手太阴，九十刻行手少阴，九十一刻行手厥阴，血气周于身四十四度，计九百分，长七百二十三丈二尺一寸，计一万二千二百八。日行二十六舍，漏水下九十二刻人气行手太阳，九十三刻行手少阳，九十四刻行手阳明，九十五刻行足太阴，血气周于身四十六度，计九百三十六分，长七百五十二丈一尺四寸，计一万二千八百二十五息。日行二十七舍，漏水下九十六刻人气行足少阴，九十七刻行足厥阴，九十八刻行足太阳，九十九刻行足少阳，血气周于身四十八度，计九百七十二分，长七百八十一丈七寸，计一万三千三百六十五息。日行二十八舍，漏水下百刻人气行足阳明，血气周于身五十度，计一千单八分，长八百一十丈，计一万三千五百息。

　　素问百刻流注之图　

　　所定百刻前第二卷明昼夜二十四气百刻图开说

　　凡此十二经脉流注一遭，谓之一度。凡一昼一夜百刻，如此流注五十度而为期，不然则病也。

　　加一遭则热，减一遭则寒，是故病热则脉数，病寒则脉迟，随其微甚而加减应之矣。又，四时之脉，不必常准，皆随昼夜之刻数，而为流注之数矣。然昼者阳也，夜者阴也。冬至之日，昼四十刻，夜六十刻，而阳少阴多，是故天气寒则脉行迟，而脉行四十度也。夏至之日，昼六十刻，夜四十刻，是谓阴少阳多，是故天气热矣，然则脉行疾数，而脉行六十度也。脉与昼夜之刻数，凡九日而为一刻，及度加减之约也。若天气暴寒暴热，而脉之迟速亦应气流注矣，不然则病也。及夫十二经脉者，非谓一身有十二首脉也。脉唯一道而周流，贯注流身一遭毕，而相次环会于寸口，以成三部九候，以见脏腑之神也。所以十二经者，随其手足三阴三阳所主部分，为十二经脉矣。

　　然十二经脉内应五脏六腑，其数不合者，所谓心包络亦是一脏，以应手厥阴之经，是脏亦有六也。

　　今详近代医书及世工所论，皆不知心包络之脏若何形状及何处所居，咸云有名无形，只膻中是也。

　　以此为义，是以执本而言，若以穷其至理，则未尽知其善哉。然虽经曰膻中者，臣使之官，喜乐出焉，然末者是谓言其标，而不言其本，以举用事之处，故不言脏之所居，乃古圣之奥也。岂不详经言七节之旁，中有小心。然人之脊骨，有二十一节，从下第七节之傍，左为肾，右为命门。命门者，便是心包络之脏，以应手厥阴之经，与手少阳三焦合主表里。二经皆是相火，相行君命，故曰命门，而义昭矣。又，《玄珠》先取化源，于三日迎而取之，刺大陵，曰此是泻相火小心之源也，是知相火包络是少心，小心便是右肾命门也。又，《仙经》云心为君火，肾为相火，是以言其右肾命门属火而不属水也。或云：既云命门属相火，何故喜乐出于膻中乎？答曰：火气炎上，水性下流，走命门者，位居下部，是火居水之乡。而火气不能为用，其气上行，至于膻中。膻中者，在胸中两乳间，为气之海，是手厥阴，少阳脉之交会之处，是乍出鬼贼之乡。得其本位，君相二火相近，得其君命，权势方施，其气始发，故曰膻中者，臣使之官，喜乐出焉。及夫脏为阴而主其里，在腑为阳而主其表，然一脏一腑，合主表里，而为阴阳者，非为夫妇阴阳配合之道，乃兄妹之义，皆同姓矣。

　　凡一脏一腑相合，于左右三部之中，各主一部，从其旺气主位，而相次见其脉也。

　　六部脉位之图　

　　六部脉前有手鉴图开载详见前图

　　卷第七

　　法明标本篇第八

　　夫大道始生于一气，一气分别清浊，升降而为二仪，天为阳，地为阴，其二也。天地阴阳，各分三等，而太少不同，故有三阴三阳之六气也。天非纯阳，而亦有三阴，地非纯阴，而亦有三阳，是故天地各有三阴三阳，而为十二矣。天之阴阳，应人之手，地之阴阳，应人之足，以应手足三阴三阳十二经脉也。故经曰：岁半之前，天气主之，岁半之后，地气主之。又，经曰身半之上，天气主之，身半之下，地气主之。然正谓脐以上应春夏，脐以下应秋冬。然春天中之阳，夏为天中之阴，秋为地中之阳，冬为地中之阴。故经曰：天以阳生阴长，地以阳杀阴藏，是以明其春生、夏长、秋收、冬藏之令也，是以知寅卯辰为手三阳，巳午未为手三阴，申酉戌为足三阳，亥子丑为足三阴也。天地阴阳气运，以平为期，各无盛衰，则无胜复淫 灾眚之变。人之手足三阴三阳十二经脉亦然，和平各无盛衰则无疾病，不和则病由生也。

　　卷第七　法明标本篇第八

　　十二经本病

　　足厥阴肝病，则腰痛不可以俯仰，丈夫 疝，妇人小腹肿， 胁痛引少腹。甚则嗌干，面尘，善怒，忽忽眩冒巅疾，目赤肿痛，耳聋颊肿。虚则目KT KT 无所见，耳无所闻，善恐，如人将捕之，胸满，呕逆，飧泄，狐疝，遗溺，闭癃。

　　足少阳胆病，则喜呕，呕有苦，善太息，心胁痛，不能转侧。甚则面尘，身无膏泽，足外反热。虚则头痛，目锐 痛，缺盆中肿痛，腋下肿，马刀侠瘿，汗出振寒，疟，胸、胁、肋、髀、膝外至 、绝骨、外踝前及诸节皆痛，小指次指不用。

　　手少阴心病，则胸中痛，两胁痛，膺背肩胛间痛，两臂内痛。甚则嗌干，心痛，渴而欲饮，身热，肤痛，烦心，谵妄。虚则善悲，时睡卧，胸腹大，胁下与腰背相引痛，目黄，胁痛， 臂内后廉痛厥，掌中热痛。

　　手太阳小肠病，则嗌痛，颔痛肿，不可回顾，肩似拔， 似折。虚则少腹控睾，引腰脊，上冲心痛，耳聋，目黄，颊颔肿，肩、 、臂外后廉痛。

　　手厥阴心包络病，则手心热，臂肘挛急，腋肿。甚则胸胁支满，心中 大动，面赤，目黄，喜笑不休。虚则烦心，心痛，掌中热。

　　手少阳三焦病，则耳聋浑浑 ，嗌肿，喉痹，小腹肿，不得小便。虚则汗出，目锐 痛，耳后、肩、 、肘、臂外皆痛，小指次指不能为用。

　　足太阴脾病，则舌本强，食则呕，腹胀，溏，瘕泄水闭，饮发中满，食减，善噫，身体皆重。

　　甚则善饥，肉痿，足不收，行善 ，脚下痛，四肢不举，大小便不通。虚则腹满肠鸣，飧泄，食不化，舌本痛，体不能动摇，食不下，烦心，心下急痛，寒疟，水闭，黄胆，不能卧，强立，股膝内肿厥，足大指不用。

　　足阳明胃病，则洒洒振寒，善伸，数欠，病至则恶人与火，闻木音则惕然而惊，心欲动，独闭户牖而处。甚则欲上高而歌，弃衣而走，贲响腹胀，骂詈不避亲疏，是谓 厥。气盛则病身以前皆热，消谷善饥，溺色黄，气虚则身以前皆寒栗，胃中寒则腹胀满。盛则胃脘当心而痛、上走两胁，膈咽不通，饮食不下，狂，疟，温淫，汗出，鼽衄，口 ，唇胗，颈肿，喉痹，腹胀水肿，膝膑肿痛，循膺、乳、气街、伏兔、 外廉、足跗上皆痛，中指不能为用。

　　手太阴肺病，则胀满，膨膨而喘咳，缺盆中痛，咳，上气喘喝，烦心，胸满， 臂内前廉痛厥。甚则交两手而瞀，肩背痛，风寒汗出。虚则气少不能报息，溺色变。

　　手阳明大肠病，则齿痛，颈肿。虚则目黄，口干，鼽衄，喉痹，腹中雷鸣，气常冲胃，喘不能久立，肩前 痛，大指次指痛不能用。

　　足少阴肾病，则饥不欲食，面如漆柴，咳唾则有血，喝喝而喘，坐而欲起，目KT KT 如无所见，心悬，如饥，腹大胫肿，喘咳，寝汗出，憎风。虚则腹满身重，濡泄，寒疡流水，腰肢痛发， 、 、股、膝不便，烦冤，足痿，清厥，意不乐，大便难，善恐，心惕惕如人将捕之，是为骨厥。实则口热，舌干，咽肿，上气，嗌干及痛，烦心，心痛，黄胆，肠 ，脊臀股内后廉痛，痿厥，嗜卧不宁，足下热而痛。

　　足太阳膀胱病，则囟顶脑户中痛，气冲头痛，目似脱，项似拔，腰似折，髀不可以曲， 如结， 如裂，是为踝厥。虚则痔，疟，巅疾，头、囟、项痛，目黄，泪出，项、背、腰、脊、尻、、脚皆痛，小指不能为用。

　　卷第七　法明标本篇第八

　　五邪生病

　　凡此诸病，是以言脏腑十二经脉所受虚实之证，所谓标也。为其病者，寒暑燥湿风火之气，所为本也。夫六气之用，己胜则克其妻，己衰则夫来克者，淫治之纪也。大抵腑脏之气，以平而为期，气盛则行其胜也，无问夫妻子母，乘虚而感之，生其病也，实感过极，而亦自病矣。气虚者受邪，无问相生相克，但感其邪，而病由生也。夫五行之道，正则和平，而递元相生相济，否则邪生，元相克伐，故有虚邪、实邪、贼邪、微邪、正邪。而此之五邪也，然虚邪者，谓母邪乘其子而病也。假令风木行胜，则肝气有余，心火感而以生其病。然风木行胜，则土气自衰，土衰不能制水则水盛，水盛制火，而心不能实，故曰虚邪也。实邪者，谓土来乘火，而心病也。然土胜则水衰，水衰不能制火则心火自盛，故曰实邪也。贼邪者，谓水来乘火，而心病也。然水能克火，故曰贼邪也。微邪者，谓金来乘火，而心病也。然火能克金，故曰微邪也。正邪者，谓心火有余，而自生其病也。然无相下，故曰正邪。余仿此推之。凡此五邪，各有微甚。至微者，微邪也。次甚者，实邪也。其次者，正邪也。更次者，虚邪也。至甚者，贼邪也。欲知五邪之要，必明脉与病气，而以受病腑脏经脉参合，推其五行相生相克，昭然可知矣。大凡病生之处谓之标，为病之气为之本也。

　　（新添）夫受病之由者，或从外而得者，或从内而得者。其六气为病者，乃风火寒三气，皆外感而得者。所为邪风似箭，玄府开张，风寒暑感于皮毛，在于腠理，入于卫，乃肺经所受也。

　　或风池、风府、口鼻而入，未入于营，当有汗，可以解肌而已。或入于营者，属心，无汗，当发汗而已也。若燥湿热三气者，或饥饱劳损，忧愁虑恐悲恨，蛊毒魑魅，皆内感而得者。经曰：从外而得者治其外，从内而得者治其内。从外而得，盛于内者，先治其外，然后治于内。从内而得，盛于外者，先治其内，然后治于外。不在内，不在外，治于主病。

　　卷第七　法明标本篇第八

　　五运本病

　　夫病之气者，诸风掉眩，皆属肝木。诸痛痒疮疡，皆属心火。诸湿肿满，皆属脾土。诸气郁，病痿，皆属肺金。诸寒收引，皆属肾水。

　　卷第七　法明标本篇第八

　　六气本病

</div>
    <div class="pagination">
<a href="素问要旨论_page10.html">上一页</a><span>...</span><a href="素问要旨论_page6.html">6</a><a href="素问要旨论_page7.html">7</a><a href="素问要旨论_page8.html">8</a><a href="素问要旨论_page9.html">9</a><a href="素问要旨论_page10.html">10</a><span class="current-page">11</span><a href="素问要旨论_page12.html">12</a><a href="素问要旨论_page13.html">13</a><a href="素问要旨论_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
