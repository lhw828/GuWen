<!DOCTYPE html>
<html>
<head>
    <meta charset="UTF-8">
    <title>太平圣惠方 - 第 53 页/共 791 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平圣惠方 - 第 53 页/共 791 页</h1>
    <div class="content">　　凡发汗。欲令手足周遍。汗出 益佳。不欲流离。病若不解。当复发汗。汗多则无阳虚则不得重发汗也。

　　凡欲发汗。中病便止。不必须尽意也。

　　太阳病脉浮数者。宜发汗也。

　　太阳病脉浮大数者。宜发汗也。

　　阳明病脉迟。汗多而微恶寒者。外未解。宜发汗。

　　阳明病脉浮数者。宜发汗。太阳病常自微微汗出。更宜发汗。

　　凡脉浮而紧者。浮则为风。紧则为寒。宜发汗。

　　太阳病下之微喘者。外未解也。宜发汗。

　　太阳病发热汗出而恶寒。宜发汗。

　　卷第八

　　辨不可发汗形证

　　凡脉沉数病在里。不可发汗。无阳故也。

　　凡脉尺中迟。不可发汗。荣卫不足。血少故也。

　　凡脉微软弱者。不可发汗。

　　凡咽中闭塞。不可发汗。

　　凡腹中有动气在左右者。不可发汗。

　　凡有动气在上。不可发汗。发汗则气冲于上。在心端也。

　　凡有动气在下者。不可发汗。发汗则心中大烦。目眩恶寒。饮食则吐。

　　凡诸动气脉微弱者。皆不可发汗。汗则小便难。脬中干烦躁也。

　　凡咽燥者。不可发汗。

　　凡失血者。不可发汗。发汗必恍惚心乱。

　　凡积热在脏。不宜发汗。汗则必吐。口中烂生疮。

　　凡下痢水谷。忌攻其表。汗出必胀满咳嗽。小便利者不可攻其表。汗出即逆。

　　卷第八

　　辨可吐形证

　　凡服汤吐者。中病便止。不必尽剂也。

　　大法。春夏宜吐。凡病头不强痛。寸口脉浮。胸中痞满。上冲喉咽。不得息。此为有痰。

　　当宜吐之。

　　夫胸心满实。胸中郁郁而痛。不能食。多涎唾。下利。其脉迟反逆。寸口脉数。此可吐也。

　　病者手足冷。脉乍结。在胸心下而烦。饥不能食。病在胸中。当宜吐之。

　　伤寒胸满痰逆。干呕热嗽。及肺壅唾脓等。宜吐之。

　　夫宿食在胃管。宜吐之。

　　卷第八

　　辨不可吐形证

　　太阳病恶寒而发热。自汗出而反不恶寒热。关上脉细数者。不可吐之。

　　少阴病其人欲食。入则吐。心中温温欲吐。复不能吐。手足寒。脉弦迟。干呕。此膈上有寒。不可吐之。当宜温也。

　　诸四逆者。不可吐之。

　　诸虚羸。不可吐之。

　　新产者。不可吐之。

　　病者恶寒而不欲近衣。不可吐之。

　　卷第八

　　辨可下形证

　　大法。秋宜下。凡可汤胜丸。中病便止。不必尽之。

　　少阴病得之口燥咽干。宜急下之。

　　伤寒病患腹满。不大便者。亦然。

　　伤寒下痢。三部脉皆和。按其心下坚。宜急下之。

　　伤寒下痢。脉迟滑者实也。其痢未得便止。当更宜下之。

　　伤寒病腹中满痛者为实。当宜下之。

　　伤寒脉数而滑者。有宿食。当下之则愈。

　　伤寒六七日。目中瞳子不明。无外证。大便难。微热者。此为实。宜急下之。

</div>
    <div class="pagination">
<a href="太平圣惠方_page52.html">上一页</a><span>...</span><a href="太平圣惠方_page48.html">48</a><a href="太平圣惠方_page49.html">49</a><a href="太平圣惠方_page50.html">50</a><a href="太平圣惠方_page51.html">51</a><a href="太平圣惠方_page52.html">52</a><span class="current-page">53</span><a href="太平圣惠方_page54.html">54</a><a href="太平圣惠方_page55.html">55</a><a href="太平圣惠方_page56.html">56</a><a href="太平圣惠方_page57.html">57</a><a href="太平圣惠方_page58.html">58</a><span>...</span><a href="太平圣惠方_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
