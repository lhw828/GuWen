<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 23 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 23 页/共 59 页</h1>
    <div class="content">　　麻黄杏仁甘草石膏汤方第二十四

　　麻黄（四两去节味甘温） 杏仁（五十个去皮尖味甘温） 甘草（二两炙味甘平）

　　石膏（半斤碎绵裹味甘寒）

　　上四味。以水七升。先煮麻黄。减二升。去上沫。内诸药。煮取二升。去滓、温服一升。

　　内经曰。肝苦急。急食甘以缓之。风气通于肝。风邪外甚。故以纯甘之剂发之。

　　张兼善云。余观仲景常言发汗后。乃表邪悉解。止余一证而已。故言不可行桂枝汤。

　　今汗出而喘。无大热。乃上焦余邪未解。当用麻黄杏仁甘草石膏汤以散之。夫桂枝加浓朴杏仁汤。乃桂枝证悉具而加喘者用之。注言汗出而喘。以为邪气壅甚。非桂枝所能发散。此误也。况身无大热。更无他证。何故复言表邪必甚。其后章下后不可更行桂枝汤条下。注曰。汗下虽殊。既不当损正气则一。其言有至理存焉。可见汗后所注之误矣。原其理。当时因事发机。前后失于照应。故有此等之弊也。

　　王文禄云。成注谓不可更行。以表解故。正恐贻之热耳。故复庵云。审知邪热未解。

　　虽经汗下。宜石膏竹叶汤。又云。太阳汗解后。不宜复行暖剂。

　　发汗过多。其人叉手自冒心。心下悸。欲得按者。桂枝甘草汤主之。

　　发汗过多。亡阳也。阳受气于胸中。胸中阳气不足。故病叉手自冒心。心下悸。欲得按者。与桂枝甘草汤。以调不足之气。

　　卷三　辨太阳病脉证并治第六

　　桂枝甘草汤方第二十五

　　桂枝（四两去皮味辛热） 甘草（二两炙味甘平）

　　上二味。以水三升。煮取一升。去滓、顿服。

　　桂枝之辛。走肺而益气。甘草之甘。入脾而缓中。

　　沈亮宸云。今人此证。则用黄 。可见黄 与桂枝。性用不甚相远也。

　　发汗后。其人脐下悸者。欲作奔豚。茯苓桂枝甘草大枣汤主之。

　　汗者心之液。发汗后。脐下悸者。心气虚而肾气发动也。肾之积。名曰奔豚。发则从少腹上至心下。为肾气逆。欲上凌心。今脐下悸。为肾气发动。故云欲作奔豚。与茯苓桂枝甘草大枣汤。以降肾气。

　　卷三　辨太阳病脉证并治第六

　　茯苓桂枝甘草大枣汤方第二十六

　　茯苓（半斤味甘平） 甘草（三两炙味甘平） 大枣（十五枚擘味甘平） 桂枝（四两去皮）

　　上四味。以甘澜水一斗。先煮茯苓。减二升。内诸药。煮取三升。去滓。温服一升。

　　日三服。作甘澜水法。取水二斗。置大盆内。以杓扬之。水上有珠子五六千颗相逐。取用之。

　　茯苓以伐肾邪。桂枝能泄奔豚。甘草大枣之甘。滋助脾土。以平肾气。煎用甘澜水者。扬之无力。取不助肾气也。

　　发汗后腹胀满者。浓朴生姜甘草半夏人参汤主之。

　　汗后腹满。与下后腹满不同。

　　吐后腹胀。与下后腹满皆为实。言邪气乘虚入里为实。发汗后外已解也。腹胀满。

　　知非里实。由脾胃津液不足。气涩不通。壅而为满。与此汤和脾胃而降气。

　　卷三　辨太阳病脉证并治第六

　　浓朴生姜甘草半夏人参汤方第二十七

　　浓朴（半斤去皮炙味苦温） 生姜（半斤切味辛温） 半夏（半斤洗味辛平） 人参（一两味温） 甘草（二两炙味甘平）

　　上五味。以水一斗。煮取三升。去滓、温服一升。日三服。

　　内经曰。脾欲缓。急食甘以缓之。用苦泄之。浓朴之苦。以泄腹满。人参甘草之甘。

　　以益脾胃。半夏生姜之辛。以散滞气。

　　王三阳云。曰吐曰下后。胀满为实者。表邪未除而误下之故也。此发汗后。邪气已散矣。故知非里实也。

　　伤寒若吐若下后。心下逆满。气上冲胸。起则头眩。脉沉紧。发汗则动经。身为振振摇者。茯苓桂枝白术甘草汤主之。

　　吐下之后。阳气虚陷。虽心下逆满。皆阳虚不能主持中气也。故与白术甘草以补中枝。以益阳。茯苓以泄满。

　　吐下后。里虚气上逆者。心下逆满。气上冲胸。表虚阳不足。起则头眩。脉浮紧。为邪在表。当发汗。脉沉紧。为邪在里。则不可发汗。发汗则外动经络。损伤阳气。阳气外虚。则不能主持诸脉。身为振振摇也。与此汤以和经益阳。

　　卷三　辨太阳病脉证并治第六

　　茯苓桂枝白术甘草汤方第二十八

　　茯苓（四两味甘平） 桂枝（三两去皮味辛热） 白术（二两味苦甘温） 甘草（二两炙味甘平）

　　上四味。以水六升。煮取三升。去滓、分温参服。

　　阳不足者。补之以甘。茯苓白术。生津液而益阳也。里气逆者。散之以辛。桂枝甘草。行阳散气。

　　沈亮宸云。满用术甘。非石山立斋。谁与言此。茯苓、松根气所结。故降逆气。虚者尤宜。

　　发汗。病不解。反恶寒者。虚故也。芍药甘草附子汤主之。

　　发汗病解。则不恶寒。发汗病不解。表实者。亦不恶寒。今发汗。病且不解。又反恶寒者。荣卫俱虚也。汗出则荣虚。恶寒则卫虚。与芍药甘草附子汤以补荣卫。

　　卷三　辨太阳病脉证并治第六

　　芍药甘草附子汤方第二十九

　　芍药（三两味酸微寒） 甘草（三两炙味甘平） 附子（一枚炮去皮破八片味辛热）

</div>
    <div class="pagination">
<a href="张卿子伤寒论_page22.html">上一页</a><span>...</span><a href="张卿子伤寒论_page18.html">18</a><a href="张卿子伤寒论_page19.html">19</a><a href="张卿子伤寒论_page20.html">20</a><a href="张卿子伤寒论_page21.html">21</a><a href="张卿子伤寒论_page22.html">22</a><span class="current-page">23</span><a href="张卿子伤寒论_page24.html">24</a><a href="张卿子伤寒论_page25.html">25</a><a href="张卿子伤寒论_page26.html">26</a><a href="张卿子伤寒论_page27.html">27</a><a href="张卿子伤寒论_page28.html">28</a><span>...</span><a href="张卿子伤寒论_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
