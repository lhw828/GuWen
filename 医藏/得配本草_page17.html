<!DOCTYPE html>
<html>
<head>
    <meta charset="UTF-8">
    <title>得配本草 - 第 17 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>得配本草 - 第 17 页/共 72 页</h1>
    <div class="content">　　用益智仁二两，煎浓汁服之，立愈。

　　卷二　草部

　　荜茇

　　一名荜拨辛，热。入手足阳明经气分，温中下气。散风寒，疗头痛。治水泻肠鸣呕逆，醋心牙痛，鼻渊、 癖、阴疝。得诃子、人参、肉桂、干姜，治虚冷肠鸣神效。配胡椒，化蜡丸麻子大，治风虫牙痛。（每以一丸塞孔中。）配肉桂、良姜，治暴泄身冷。配大黄、麝香，治瘴气成块。研末 鼻，随左右，治偏头风痛，及鼻流清涕，并擦牙疼。

　　去挺用头，以醋浸一宿，焙干，刮去皮粟子令净，乃用。如不制，令人伤肺。多用损耳目，泄真气，动脾火。

　　卷二　草部

　　肉豆蔻

　　一名肉果辛，温。入手足阳明经。理脾暖胃，温中下气。化痰饮，消宿食，解酒毒，辟恶气。治积冷除心腹胀痛，涩大肠止泻痢滑泄，及小儿胃寒，伤乳吐泻。配木香，下气消胀。（脾健运，气自下。）配补骨脂，使戊癸化火，以运谷气。勿犯铜、铁器，糯米粉裹煨熟，或面裹煨熟，去油净用。滞下初起，及暴注火泻者，禁用。

　　肉果补土中之火，制土之湿也，亦所以润土之燥。盖脾本湿，虚则燥，然其燥有二，如夏火灼干之燥，如秋凉清肃之燥。火盛以致燥者，当用水润之，生熟地、麦冬之类是也。寒肃以致燥者，宜假火蒸之，肉果、附子之类是也。用寒用热，治毋混施。

　　卷二　草部

　　补骨脂

　　一名破故纸得胡桃、胡麻良。恶甘草。忌诸血、芸苔。辛、苦，大温。入命门、手厥阴经。暖肾脏以壮元阳，补相火以通君火。

　　治肾冷精滑，带浊遗尿，腹冷溏泄，腰膝酸疼，阴冷囊湿。得肉果、大枣为丸，治脾肾虚泄。（或加木香。）得山栀、茯神，治上热下寒。配茴香、肉桂，治血瘀腰疼。配胡桃、杜仲，治风寒腰痛。

　　暖上焦，酒炒蒸。暖肾，盐水炒。恐其性燥，乳拌蒸，胡麻、胡桃拌蒸亦可。恐其热入心脏，童便浸蒸。阴虚下陷，内热烦渴，眩运气虚，怀妊（温燥气降。）心胞热、二便结者，禁用。

　　怪症：玉茎不痿，精滑不止，时时如针刺，捏之则 ，名肾漏。配韭子各一两，每三钱，水煎，日服三次，至愈而止。气不归肾，动用破故纸纳之。岂知气之上泛，由精水之不足，水虚则生火，破故纸补命门之火，以火济火，真水益涸，虚火益炽，火有余、便是气，其气更浮于上而不下。且此动胞络之火，君相火炽，烦而且躁，其病未有不危者矣。莫若重投熟地，佐以茯苓、磁石，加砂仁为使，则气自归元，乃至稳至当之剂也。

　　卷二　草部

　　姜黄

　　苦、辛、温。入足太阴兼足厥阴经血分。破血下气。除风热，消痈肿，功力烈于郁金。配肉桂，治心痛难忍，及产后血块痛。片子姜黄善理血中之气。治手臂风痹疼痛。以扁如干姜形者，为片子姜黄。血虚者禁用。

　　卷二　草部

　　郁金

　　辛、苦、寒。入手少阴、厥阴经。凉心散郁，破血下气。治血气心腹诸痛，妇人经脉逆行，吐血衄血，产后血败冲心，失心颠狂，痰迷心窍，痘毒入心，挑生蛊毒。得甘草、猪心血、冰片，治痘毒入心。得明矾，治痰痴。配葱白，治尿血。配升麻，治挑生蛊毒。（岭南有挑生之害于饮食中者，鱼肉能反生于人腹中，须此解之。）佐藜芦，决风痰壅滞。佐槐花，解热毒。调韭汁、姜汁、童便，治逆经。冲淡竹沥，降痰火。（气降火亦降。）捣末用，或磨汁用。阴虚火炎，气虚胀滞，吐血不关气郁者，禁用。

　　卷二　草部

　　蓬莪术

　　音述，一名 药。

　　得醋、酒良。

　　辛、苦、温。入足厥阴经气分。破气中之血。凡气血凝结作痛者俱效。配木香，疗冷气攻心。使阿魏，治小儿盘肠。（积邪破也。）

　　此物极坚硬难捣，须面裹煨透，乘热捣之。以醋炒，或以酒炒，能引入血分。或磨用，宜合参、术，不损元气。

　　病患积块，攻之始破其结，补之益助其邪。然攻之不得其方，致令元气日亏，积聚愈逞，医者每致束手。当此惟有外用散气消积膏药，内用补气滋阴等剂，庶几攻补并得其效，莪术非可轻进也。

　　卷二　草部

　　荆三棱

　　苦，平。入足厥阴经血分。破血中之气。散一切血积气结，症癖坚硬作痛，消肿，通乳，堕胎。得丁香，治反胃恶心。（血膈。）配大黄，治 癖。

　　赤眼、毒眼，磨汁搽。蛇虎伤，为末掺。欲其入气，火泡。欲其入血，醋炒。真气虚、素有血症者，禁用。怪症：浑身燎泡如棠梨状，每个出水，有石一片如指甲大，其泡复生，抽尽肌肉即死。急用三棱、莪术各五两，为末，分三服，酒调连进治之，愈。

　　破积非猛烈之药不奏功，然必身体壮健，饮食如常，用此攻之，积自消散。若元气不足，中气不运，以成积块者，攻之无不速毙。东垣五积方，皆用人参助其元气、健其脾胃，但使症瘕渐次消磨，不专用克削之药，意深慎也。务宜斟酌用之。

　　卷二　草部

　　莎草香附子

　　俗呼香附得芎 、苍术、醋、童便良。

　　辛、微苦。入足厥阴及手少阳经气分。通行十二经及奇经八脉气分。通两胁，解诸郁，引血药至气分而生血。（气滞则血不生，疏之即所以生之。）治一切血凝气滞所致等症。得夏枯草，治睛痛。（肝气疏不痛。）得黑川栀、川连，降郁火。得藿香、甘草，治妊娠恶阻。得海藻，治 疝。得参、 ，治虚怯。（补之不滞，则气自生。）得茯神，交心肾。（心肾之气不滞则交。）得川芎、苍术，治诸郁头痛。得归、地，补阴血。（气滞则血不生。）得真艾叶，暖子宫，治心腹诸痛。得紫苏，散外邪。配广木香，疏中气。配浓朴、半夏，决壅胀。配沉香，升降诸气。配檀香，理气醒脾。配荔枝核，治血气刺痛。配细茶，治头痛。

　　生用，上行胸膈、外达皮肤。熟用，下走肝肾、外彻腰足。解血郁，生用。止血，炒黑。

　　理肾气，青盐水炒。气滞，酒炒。消肝积，醋炒。化痰消核，姜汁炒。散痞，童便炒。润燥，胀，血虚内热，月事先期，精血枯闭，皆禁用。香附、川芎、薄荷、木贼、天麻、紫草、柴胡，皆入肝经以散肝气，而其间亦当分别施治。

　　柴胡表肝经之风热，川芎升肝经之血气，香附解肝经之郁结，木贼散肝经之寒邪，天麻通肝脏之血脉，薄荷去肝经之风火，紫草败肝中之热毒。治之各有攸当，勿得杂投以伤肝气。

　　卷二　草部

　　藿香

　　辛、甘，微温。入足太阴、阳明经气分。温中快气，理脾和胃，为吐逆要药。治上中二焦邪气壅滞，霍乱吐泻，心腹绞痛，去恶气，疗水毒，除饮酒口臭。得滑石，治暑月吐泻。（加丁香，尤效。）配豆仁，治饮酒口臭。广产者良。叶主散，茎主通。胃弱胃热而呕，阴虚火旺者，禁用。

　　卷二　草部

　　薰草

　　一名蕙草，一名香草，一名零陵香。

　　伏三黄、朱砂。

　　辛，温。入足太阴、阳明经。治心腹恶气，齿痛鼻塞。得升麻、细辛，治牙齿肿痛。得川连、当归，治伤寒下痢。配木香，治五色痢。配荜茇，擦风虫牙痛。配白芷，治头风白屑。

　　多服作喘，耗散真气。

　　卷二　草部

</div>
    <div class="pagination">
<a href="得配本草_page16.html">上一页</a><span>...</span><a href="得配本草_page12.html">12</a><a href="得配本草_page13.html">13</a><a href="得配本草_page14.html">14</a><a href="得配本草_page15.html">15</a><a href="得配本草_page16.html">16</a><span class="current-page">17</span><a href="得配本草_page18.html">18</a><a href="得配本草_page19.html">19</a><a href="得配本草_page20.html">20</a><a href="得配本草_page21.html">21</a><a href="得配本草_page22.html">22</a><span>...</span><a href="得配本草_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
