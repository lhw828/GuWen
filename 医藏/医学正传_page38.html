<!DOCTYPE html>
<html>
<head>
    <meta charset="UTF-8">
    <title>医学正传 - 第 38 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学正传 - 第 38 页/共 145 页</h1>
    <div class="content">　　木香 益智 陈皮 苍术 草豆蔻（各五分） 浓朴（姜制） 青皮（各四分） 茯苓 泽泻 半夏（各六分） 干生姜 茱萸（各三分） 当归 人参（各五分） 升麻 柴胡（各一钱）

　　上细切，作一服，水一盏半，煎至一盏，温服。

　　痞有痰挟血成窠囊者，用桃仁、红花、香附、大黄之类治之。

　　七气汤

　　（局方） 治七情所伤，忧思郁结，腑脏气不和平，心腹痞闷。

　　半夏 茯苓（各二钱） 浓朴（姜制，一钱五分） 紫苏叶（一钱）

　　上细切，作一服，加生姜三片，水一盏半，煎至一盏，温服。

　　大消痞丸

　　（东垣） 治一切心下痞，及年久不愈者。

　　干生姜 神曲（炒） 甘草（炙，各二钱） 猪苓（二钱五分） 泽泻 浓朴（姜汁拌炒） 砂仁（各三钱） 半夏（汤泡七次，去皮脐） 陈皮（去白） 人参（各四钱） 黄连（陈壁土炒，去土） 黄芩（如连制，各六钱） 枳实（五钱，去穣麸炒） 姜黄 白术（各一两）

　　上为细末，汤浸蒸饼为丸，如梧桐子大，每服五十丸至百丸，空心白汤下。

　　失 丸

　　（一名枳实消痞丸，东垣） 治右关脉弦，心下虚痞，恶食懒倦。开胃进食。

　　干生姜（一钱） 甘草（炙） 麦 面（炒） 白茯苓 白术（各二钱） 半夏曲 人参（各三钱） 浓朴（姜制，四钱） 枳实（麸炒黄色） 黄连（各五钱）

　　上为细末，蒸饼为丸，如梧桐子大，每服七、八十丸，白汤下。

　　消痞汤

　　（一名木香化滞汤，东垣） 治因忧气郁结中脘，腹皮里微痛，心下痞满，不思饮食。

　　川归 枳实（炒，各四分） 陈皮 生姜 木香（各六分） 柴胡（七分） 甘草（炙） 草豆蔻（各一钱，面包煨） 半夏（一钱五分） 红花（一分）

　　上细切，作一服，加生姜三片，水二盏，煎至一盏，温服。

　　黄连消痞丸

　　（东垣） 治心下痞满，壅滞不散，烦热喘促不安。

　　泽泻 姜黄（各一钱） 干生姜（二钱） 甘草（炙） 茯苓 白术（各三钱） 陈皮（五钱） 猪苓（去黑皮，五钱） 枳实（麸炒黄色，七钱） 半夏（汤泡七次，九钱） 黄连（一两） 黄芩（二两，炒）

　　上为细末，蒸饼为丸，如梧桐子大，每服五十丸，白汤下。

　　黄芩利膈丸

　　（东垣） 除胸中热，利膈上痰。

　　生黄芩 炒黄芩（各一两） 半夏 黄连 泽泻 南星（各五钱） 枳壳（麸炒去穣） 陈皮（去白，各三钱） 白术（二钱） 白矾（一钱） 今加萝卜子（五钱，炒） 小皂角（一钱）

　　上为细末，汤浸蒸饼为丸，如梧桐子大，每服五十丸，白汤下。忌酒、湿面、鱼腥。

　　（丹溪活套）云：凡心下痞满，须用枳实、黄连。如肥人心下痞，内有湿饮，宜苍术、半夏、缩砂、茯苓、滑石之类。如瘦人心下痞，乃郁热在上焦，宜枳实、黄连以导之，葛根、升麻以发之。如人饮食后，因冒风寒，饮食不消而作痞满，宜吴茱萸、缩砂、藿香、草豆蔻之类，温以化之。如脾气虚弱，转运不调，饮食不化而作痞者，宜白术、山楂、神曲、麦芽之类以消之。又曰：痞满之证不一，有伤寒下早而作痞者，枳壳桔梗汤、小陷胸汤之类。有因饮食填塞胸中而作痞者，保和丸、东垣枳实导滞丸、木香化滞汤之类。伤寒下多则亡阴而痞者，四物汤加参、苓、白术、升麻、柴胡，少佐以陈皮、枳壳之类除之。或大病后，元气未夏而胸满气短者，宜补中益气汤、陈皮枳术丸、木香枳术丸之类。

　　夫痞满之证，不可执一，全在活法，详脉证虚实而调之可也。

　　（医案）

　　山头沈三十一丈，年三十余，身材肥盛，夏秋间因官差丈量田地辛苦，至冬间得痞满证，两胁气攻，胸中饱闷，不能卧，欲成胀满证。历数医者，皆与疏气耗散之药，皆不效。十一月初旬，召予延医，两手关前皆浮洪而弦涩，两关后脉皆沉伏。予曰：此膈上有稠痰，脾土之气敦阜，肝木郁而不伸，当用吐法，木郁达之之理也。奈何值冬月降沉之令，未可行此法，且先与豁痰疏肝气，泻脾胃敦阜之气。用平胃散加半夏、茯苓、青皮、川芎、草龙胆、香附、砂仁、柴胡、黄连、栝蒌子等药，病退之十有三四。待次年二月初旬，为行倒仓法，平安。

　　卷之三

　　肿胀

　　论

　　《内经》曰：诸湿肿满，皆属于脾。又曰，诸腹胀大，皆属于热。夫脾虚不能制水，水渍妄行，故通身面目手足皆浮而肿，名曰水肿。或腹大如鼓，而面目四肢不肿者，名曰胀满，又名鼓胀。皆脾土湿热为病，肿轻而胀重也。丹溪曰：心肺阳也，居上；肾肝阴也，居下；脾居中，亦阴也，属土。经曰：饮食入胃，游溢精气，上输于脾，脾气散精，上归于肺，通调水道，下输膀胱，水精四布，五精并行。是脾具坤静之德，而有干健之运，故能使心肺之阳降，肾肝之阴升，而成天地交之泰，是为平人。今也七情内伤，六淫外侵，饮食不节，房劳致虚，脾土之阴受伤，转输之官失职，胃虽受谷，不能运化，故阳自升、阴自降，而成天地不交之否，清浊相混，隧道壅塞，湿郁为热，热又生湿，湿热相生，遂成胀满，经曰鼓胀是也。以其外虽坚满，中空无物，有似于鼓，胶固难治。又曰蛊者，若虫侵蚀，有蛊之义。理宜补脾，又须养肺以制木，使脾无贼邪之虑，滋肾以制火，使肺得清化之令，却盐味以防助邪，断妄想以保母气，远音乐，戒暴怒，无有不安。医者不察，急于获效；病者苦于胀满，喜行利药，以求通快。殊不知宽得一日、二日，复胀愈甚，真气已伤，去死不远矣。俗谓气无补法者，以其痞满壅塞，似难于补。不思正气虚而不能营运，邪滞着而不出，所以为病。

　　经曰：壮者气行则愈，怯者着而成病。气虚不补，邪由何退，病何由安。且此病之起，固非一年，根深蒂固，欲取速效，自取祸耳，知王道者，可与语此。其或受病之浅，脾胃尚壮，积滞不固者，惟可略与疏导，而不可峻与利药也。

　　愚按：先生此论，详明殆尽，诚千古不易之定议也。及视东垣胀满论，又以脏寒生满病立说，引脉经胃中寒则胀满之语以为之证。愚恐南北风土寒热不同，难以一途而论。虽然，愚尝以丹溪法活人多矣，是以东垣之论，不与吻合，故不敢采取其言，以为后人之惑也。

　　脉法

　　《针经》曰：其脉大坚以涩者，胀也。

　　《脉经》曰：关上脉虚则内胀。迟而滑者胀。脉盛而紧者胀。虚而紧涩者胀。或弦而迟，或浮而数，皆胀也。

　　丹溪曰：水肿脉多沉伏。病阳水兼阳证，脉必沉数。病阴水兼阴证，脉必沉迟。烦渴，小便赤涩，大便秘结，此为阳水。不烦渴，大便溏，小便少而不赤涩，此为阴水。脉沉而滑，为风水。脉浮而迟，弦而紧，皆为肿也。

　　水病，腹大如鼓，脉实者生，虚者死，洪大者生，微细者死。腹胀便血，脉大时绝，剧；脉小疾者，死。中恶，腹大四肢肿，脉大而缓者生，浮而紧者死。紧而荣卫俱绝，面浮肿者死。唇肿齿焦者死。卒唇肿、面苍黑者死。掌肿无纹者死。脐肿凸出者死。缺盆平者死。阴囊茎俱肿者死。脉绝口张足肿者死。足趺肿、膝如斗者死。

　　方法

　　丹溪曰：古方惟禹余粮丸，制肝补脾，殊为切当，然亦须随时随证加减。一友人得胀疾，自制此药服之。予曰：温热药多，且 炼之火尚存，宜自加减。彼不听，服之一月，口鼻出血，骨立而死。

　　朝宽暮急，血虚；暮宽朝急，气虚；朝暮急，气血俱虚。

　　治肿胀，大法宜补中行湿利小便，以人参、白术为君，苍术、陈皮、茯苓为臣，黄芩、麦门冬为使以制肝木，少加浓朴以消腹胀，气不运加木香、木通，气下陷加升麻、柴胡提之，血虚加补血药，痰盛加利痰药，随证加减用之，无不效者。

　　《卢氏医镜》以水肿隶于肾肝胃而不及脾，又肺金盛而生水，水溢妄行，岂理也哉。夫脾土受病，肺为之子，固不能自盛而生水。然肺金气清而能生水，则滋长肾阴，奉行降令，为生化之源，何病肿之有。今为肿之水，乃腐浊之气，渗透经络，流注溪谷，灌入隧道，血亦因之而化水。欲借脾土以制之，通肾气以利之，殊不知脾病则金气衰，木寡于畏而来侮土，脾欲不病不可得矣。治法宜清心经之火，补养脾土，全运化之职，肺气下降，渗道开通，其精气之稍清者，复回而为气为血为津液，其败浊之甚者，在上为汗，在下而为溺，以渐而分消矣。

　　腰以上肿者宜发汗，腰以下肿者宜利小便，此仲景之法。

　　东垣曰：宜以辛散之，以苦泻之，以淡渗利之，使上下分消其湿，正所谓开鬼门、洁净府。开鬼门者，谓发汗也；洁净府者，利小便也。

　　产后浮肿，必大补气血，少佐以苍术、茯苓，使水自降，大剂白术补脾。壅满者，用半夏、陈皮、香附监之。有热，当清肺金，麦门冬、黄芩之属。

</div>
    <div class="pagination">
<a href="医学正传_page37.html">上一页</a><span>...</span><a href="医学正传_page33.html">33</a><a href="医学正传_page34.html">34</a><a href="医学正传_page35.html">35</a><a href="医学正传_page36.html">36</a><a href="医学正传_page37.html">37</a><span class="current-page">38</span><a href="医学正传_page39.html">39</a><a href="医学正传_page40.html">40</a><a href="医学正传_page41.html">41</a><a href="医学正传_page42.html">42</a><a href="医学正传_page43.html">43</a><span>...</span><a href="医学正传_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
