<!DOCTYPE html>
<html>
<head>
    <meta charset="UTF-8">
    <title>素问要旨论 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问要旨论 - 第 7 页/共 13 页</h1>
    <div class="content">　　后有传病法，在卷末，开说出三甲口诀。非《素问》说，故载此也。

　　卷第三　六气变用篇第三（旧经）

　　论标本

　　经言：标本之道，浅而博，小而大，可以言一而知百病之害。言标与本，易而勿损，察本举标，气可令调，明知胜复，为万民式，天度毕矣。

　　（旧经）六气标本，所从不同，有从本者，有从标者，有不从标本者。少阳、太阴，从本，少阴、太阳，从本从标，阳明、厥阴，不从标本，从乎中也。从本者，化生于本，从标本者，有标本之化，从中者，以中气为化，以六气为本，以三阴三阳为标也。

　　（新添）少阳之本火，太阴之本湿，本末同，故从本也。少阴之本热，其标阴，太阳之本寒，其标阳，本末异，故从本从标。阳明之中，厥阴之中，气之化者：阳明中气为湿，厥阴之中气热，故阳明、厥阴不从标本之化，从乎中。中者，人气也，人气为病矣。

　　（旧经）经言：少阳之上，火气治之，中见厥阴，阳明之上，燥气治之，中见太阴，太阳之上，寒气治之，中见少阴，厥阴之上，风气治之，中见少阳，少阴之上，热气治之，中见太阳，太阴之上，湿气治之，中见阳明，所谓本也。然寒暑燥湿风火者，气谓本也，则三阴三阳上奉之。

　　三阴三阳者，太阴、太阳、少阴、少阳、厥阴、阳明，是谓标也。与本相合，为表里者，是谓中也。是故太阴阳明合，太阳少阴合，厥阴少阳合。合而为六，分而以为手足，应三阴三阳十二经脉也。

　　（新添）又，少阴、太阳，有标本之化，然少阴本热，其标少阴也，太阳本寒，其标太阳也，遂从标从本之化也。太阴、少阳，从本，然太阴之本湿，其标阴，少阳之本热，其标阳，故各从其本化也。阳明、厥阴，不从标本，皆从乎中气，阳明其本燥，标为阳，其性凉，清化凉，与标本不同，而反同其太阴湿土也，又厥阴不从标本，而反从乎中气矣。

　　（旧经）大凡治病，必明标本中气之化，而寒热温凉治之耳。又，经曰：气有国中，凡三十度而有奇，气同位者，何也？然：国中者，谓一步间气分为二分，故言三十日而有奇也。奇为四十三刻七十五分。国中相合，而成六十日余八十七刻半，乃为一步也。所以气之国中者，是以明其天地气之升降也。气之初，地气升，气之中，天气降，升降不以，为造化之由也。故经曰：天气下降，气流于地，地气上升，气腾于天。故高下相召，升降相因，而变化作矣。故出入废则神机化灭，升降息则气立孤危，故非出入则无以生长壮老已，非升降则无以生长化收藏。是以升降出入，无器不有。故知人之眼耳鼻舌身意神识能为用者，皆由升降出入之通利也。故无不出入，无不升降。化有大小，期有远近，四者之有，而贵常守，反常则灾害之矣。故曰无形无患，此之谓也。又曰，有不生不化手？然：与道协议，唯真人。故曰：真人者，提挈天地，把握阴阳，呼吸精气，独立守神，肌肉若一故能寿蔽天地，无有终时，此其道生也。及夫至人，淳德全道，和于阴阳，调于四时，去世离俗，积精全神，游行天地之间，视听八远之外，此盖益其寿命而强者也，亦归于真人。皆成道者。天地人三才，运气加临胜复，注上中下矣。癸未日患，便是两感，火运加临上，见子少阴。其运火，两感合死，标本合病。粗工不识阴阳升降，不知酸苦甘辛咸药性者，十人病，九人死也。

　　标本之图　

　　卷第三　六气变用篇第三（旧经）

　　传病

　　乙酉相女命，癸未日患者，癸火运，未手太阴肺，将未加在辰上，顺行至酉，上见子，子少阴火，为两感。

　　（新添）四仲行流己上求，但逢季孟在龙头。

　　卷第三　六气变用篇第三（旧经）

　　传病法

　　凡人多用《红丝经》传病法，全失《素问》造化之理，并无运气之说。（马宗素述：黄帝玉甲密钥机要传病法，非《素问》经载。习之者先明运气逆顺胜复造化，四时旺相，调治四时，所用皆先看司天日也。）

　　卷第三　六气变用篇第三（旧经）

　　分五行王相

　　桑君所传加临法：春，木旺，火相，土死，金囚，水休，甲乙日同。夏，火旺，土相，金死，水囚，木休，丙丁日同。秋，金旺，水相，木死，火囚，土休，庚辛日同。冬，水旺，木相，火死，土囚，金休，壬癸日同。四季，土旺，金相，水死，木囚，火休，戊己日同。

　　卷第三　六气变用篇第三（旧经）

　　天符

　　司天与运同，是名天符星。假令戊子日，戊为火运，子为火气，只是天符，此日患病，困半也。

　　卷第三　六气变用篇第三（旧经）

　　岁会

　　运与支同是也。假令甲辰日，甲为土运，辰为土支，乃岁会也，得病皆重。年月时同，皆仿此。

　　卷第三　六气变用篇第三（旧经）

　　太一天符

　　运气与支同。假令戊午日，戊为火运，午为火气，又是火支，即为太一天符也。三日若遇吉运善星，九死一生。年月日时并同。

　　卷第三　六气变用篇第三（旧经）

　　分司天司地司人

　　当日日辰名司天，司天前三辰名在泉，为司地，左右间气为司人。假令甲子日，足少阴司天，前三辰是丁卯阳明，为在泉，为司地，足少阳为右间气，足太阳为左间气，为司人也。

　　卷第三　六气变用篇第三（旧经）

　　分四时伤寒病传证候法

　　若要知四时伤寒病传证候，须将人之相属加左右间气之上，司地在阳，乃加左间气，在阴，乃加右间气，数至司天气上，见何脏腑，先受病也。假令庚申人己卯日得病者，以手阳明司天，前三辰壬午，手少阴心，阴，为在泉，手为阳支，手太阴为左间气，乃在左间气上将午加至卯上，见寅，为三焦也。第一日，三焦受病，为主。第二日丑，太阴脾土，三焦火，火生土，为微邪，当先补心泻脾。第三日传至子，足少阴属火，三焦亦是火，当解心经。第四日传至亥，足厥阴肝属木，三焦是火，为木生火，为虚邪，当补肝泻心则愈。第五日传至戌，为足太阳膀胱，属水，三焦是火，水克火，为客胜主，其人必死也。兼日辰癸未，癸，肾水也。（其法二也，一法用人命者，一法用日辰也。一法用日辰加左右间气，又一法加左右间气于相属者，皆至日辰。医者详推，有验准也。）假令甲子人戊午日病，少阴司天，前三辰癸酉，足阳明为在泉，酉阴交少阳，右间气，将甲子加申，数至午上，见戌，为膀胱。第一日为主病。第二日传至酉，足阳明胃，胃属土，膀胱是水，为土克水，为客胜主，为贼邪，必死也。太一其日得病，十死一生也。第二日，胃受病日辰，己未日土运，土气也。三土当克一水，其人未时而亡，为四土临深也。假令壬申人己丑日得病，手太阴为司天，前三辰太阳，手太阳司地，辰为阳支，合加手厥阴，为左间气。将壬申数至司天，上见辰，为手太阳火。第一日，小肠受病，为主。第二日，传至于卯，手阳明大肠属金，小肠属火，火克金，主胜客，为微邪，宜泻肺补小肠而愈也。假令丙寅人丙戌日病，此日丙辛水运，辰戌太阳，为水气，天符日，其病难痊。当是足太阳司天，前三辰司地，辛丑足太阴司地，乃丑为阴支，子为右间气。将丙寅加右间气，数至司天，上见子，为手少阴，是第一日受病也。生我者母，见子为虚邪，我克者为实邪，生我者为微邪，克我者为贼邪，生我者为正邪，自病。第二日传至亥，足厥阴肝，属木，心属火，木生火。为母生子，为虚邪，宜补肝泻脾而愈。第三日传至戌，足太阳膀胱属水，心属火，水克火，客胜主，为贼邪，其日虽困不死。从初病至第三日是戌，子为火运，子为火气，为水不能克火，一水不能克三火也。（据子午，少阴，君，太子者，本属肾水，传于戌，乃表里也，非贼邪也。）第四日传至酉，足阳明胃属土，心属火，火生土，为虚邪，宜补心则愈。第五日传至申，足少阳胆，属木，心属火，木生火，母见子，为虚邪，宜补肝泻脾。第六日传至未，足太阴脾属土，心属火，火生土，为实邪，补脾则愈。第七日传至午，足少阴肾属水，心属火，病七日，至壬辰，木运为水气，木运生火，水气克火，中半之道，其人虽然不死，大困矣。第八日至巳，手厥阴心包络属火，两火相逢，遇比和，或日合辰，自差也。

　　卷第三　六气变用篇第三（旧经）

　　五脏病证（新添）

　　心病为主面赤，口干，善笑，口苦，焦臭，多言，足汗，其病心烦心痛，掌中热，口干也。

　　肝病面青，善怒，脐左痛，其病四肢，满闷，淋溲，便难，转筋也。脾病面黄，善噫，当脐痛，腹胀满，食不消，体重节痛，怠惰嗜卧，四肢不收。肺病为主面白，善嚏，悲愁不乐，欲哭，脐右痛，其病喘咳，洒淅寒热也。肾病为主面黑，恐，脐下痛，四肢厥逆，小腹急痛，泄注下重，足寒，而多逆也。

　　卷第三　六气变用篇第三（旧经）

　　推三阴三阳病证歌

　　厥阴所至土当灾，令民交病水不来，心痛胃脘两胁满，咽喉壅闭甚难开。太阴湿土雨时行，民病头痛骨痹生，脱项拔腰并折髀，皆由肾脏未通享。少阴君火热临身，民病心烦干呕频，两胁头痛时咳喘，恶寒瞀闷悸惊人。少阳相火热司天，所胜之年心病先，胸满鼻衄两胁胀，喘咳腹胀火当年。阳明燥胜木为殃，头痛昏昏左胁伤，男子伤筋浮肿胀，妇人腹痛又心狂。太阳寒水心受灾，民病头痛寒热来，腹痛肘挛筋急痛，面黄嗌向口干烦。

　　卷第三　六气变用篇第三（旧经）

　　求癸丑年七十二候（新添）

　　旧经七十二候之图　演纪开元十二年甲子岁正月一日己酉朔，积至今明昌四年，积得四百七十年。减一 ，乘岁周，分乘之，得一十七万一千二百九十九日二十四分八十四秒，去天纪，命己酉， 外得戊申日交司日辰及分，（六十去之。）外有□。置大寒五十九日二十四分八十四秒，加候策五日零七分二十八秒，满六去之。假令癸丑年大寒交司，五十九日二十四分八十四秒，加候策五日零七分二十八秒，得六十四日三十二分一十二秒，命己酉，得癸丑日。鸷鸟厉疾，大寒气下，乃鸡始乳也。此鸷鸟厉疾者，大寒后五日。

　　经曰：何谓气？岐伯曰：上帝所秘，先师传之。日五日谓之候，三候谓之气，六气谓之时，四时谓之岁。岁者谓之期，四期谓一小周，十五小周为一大周，乃六十年也。凡此之数，九六为之纪也，故经曰六六之节、九九制会者，所以正天之度，气之数。天度者，所以制日月之行也，气数者，所以生化之用也。天为阳，地为阴，日为阳，月为阴。行者，分纪也。周有道理，日行一度，月行十三度而有奇焉，故大小月三百六十五日，曲成一岁，积气余而盈润矣。然昼夜日行天之一度，月行十三度零十九分之后也。（后载法在用针补泻内，出八正神明论中。）然五星者，皆属地，体循天而右行也。南面东转，北面西行，故曰天顺地而左旋，地承天而右行矣，是日行迟而月行疾也。

　　凡太阳一年三百六十五日，一日行一度，一年行一周天。月一日行十三度有奇，二十九日行一周天，日方行二十九度。此之比月，则月已先行一周天三百六十五度，之外又行天之二十二度，则反少七度，而不及日也。又加半日，则同宫而为一月。《阴阳说》谓：月之行，月有前后，迟速分等，周天常准，则有大小尽之异也。本三百六十五日四分度之一。荆朴曰：周天三百六十五度四分度之一者，故日行天一度，月行十三度有奇。月二十七日行一周天，更二日半行，乃日与月相会，成一月。计日二十九度半，在人二十九日半，合个二十九度半，共五十九日，故月有大尽有小尽。一岁日共行三百五十四度，在人计三百五十四日。周天三百六十五度四分度之一，成人间一年，今只行三百五十四度，在人计三百五十四日，余却一十一度四分度之一，计一十一日三时辰，故三年一闰，五年而再闰，十九年七闰，方成一章。至八十章，然后盈虚之数尽而复始。

　　卷第三　六气变用篇第三（旧经）

　　求月周天法（旧经）

</div>
    <div class="pagination">
<a href="素问要旨论_page6.html">上一页</a><span>...</span><a href="素问要旨论_page2.html">2</a><a href="素问要旨论_page3.html">3</a><a href="素问要旨论_page4.html">4</a><a href="素问要旨论_page5.html">5</a><a href="素问要旨论_page6.html">6</a><span class="current-page">7</span><a href="素问要旨论_page8.html">8</a><a href="素问要旨论_page9.html">9</a><a href="素问要旨论_page10.html">10</a><a href="素问要旨论_page11.html">11</a><a href="素问要旨论_page12.html">12</a><span>...</span><a href="素问要旨论_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
