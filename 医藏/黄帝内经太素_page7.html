<!DOCTYPE html>
<html>
<head>
    <meta charset="UTF-8">
    <title>黄帝内经太素 - 第 7 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经太素 - 第 7 页/共 37 页</h1>
    <div class="content">　　平按：此篇见《素问》卷八第三十《阳明脉解》篇，又见《甲乙经》卷七第二。

　　黄帝问于岐伯曰：阳明之脉病，恶人与火，闻木音则惕然而惊。钟鼓不为动，闻木音而惊者，愿闻其故。岐伯对曰：阳明者胃之脉也，胃者土也，故闻木音而惊者，土恶木也。（十二经脉而别解阳明者，胃受水谷以资脏腑，其气强大，气和为益之大，受邪为病之甚，故别解之。平按：《素问》、《甲乙经》黄帝问下无于岐伯三字，阳明之脉作足阳明之脉。钟鼓不为动闻木音而惊者《甲乙经》作欲独闭户牖而处。）黄帝曰：善。其恶火何也？岐伯曰：阳明主肉，其血盛，邪客之则热，热甚则恶火。其恶人何也？岐伯曰：阳明厥则喘如 ， 则恶人。（ ，武盘反，此经中为闷字。平按：主肉《甲乙经》作主肌肉。其血盛《素问》作其脉血气盛，《甲乙经》作其血气盛。则喘如 则恶人《素问》作则喘而 则恶人，《甲乙经》作则喘闷闷则恶人。又恶人下《甲乙经》有“阴阳相薄，阳尽阴盛，故欲独闭户牖而处”十六字，注云：按阴阳相搏至此，本《素问·脉解》篇，士安移续于此。）黄帝曰：善。或喘而死者，或喘生者，其故何也？岐伯曰：厥逆连脏则死，连经则生。（连脏病深故死，连经病浅故生。）黄帝曰：善。阳明病甚，则弃衣而走，登高而歌，或至不食数日，逾垣上屋，所上，非其素时所能也，病反能何也？岐伯曰：四肢者诸阳之本也，邪盛则四肢实，实则能登高。其弃衣何也？岐伯曰：热盛于身，故弃衣而走。其骂詈不避亲疏而歌者何也？岐伯曰：阳盛则使人不欲食，故妄言。（素，先也。其人非是先有此能，因阳明病故也。手足阳明之脉盛实，好为登陟。以其热闷，所以弃衣也。平按：所上《素问》作所上之处，《甲乙经》无此句。病反能何也袁刻作病反何能也。骂詈上《素问》有妄言二字。阳盛下《素问》作“则使人妄言骂詈不避亲疏而不欲食，不欲食故妄走也”，《甲乙经》作“故妄言骂詈不避亲疏”。）

　　卷第九·经脉之二

　　经脉正别

　　平按：此篇见《灵枢》卷三第十一《经别》篇，又见《甲乙经》》卷二第一下编。

　　黄帝问于岐伯曰：余闻人之合于天道也，内有五脏，以应五音、五色、五时、五味、五位；外有六腑，以应六律，六律建主阳。（天地变化之理谓之天道，人从天生，故人合天道。天道大数有二，谓五与六。故人亦应之，内有五脏，以应音、色、时、味、位等，主阴也；外有六腑，以应六律，主阳也。建，立也。平按：天道《甲乙经》作天地。建主阳《灵枢》作建阴阳，《甲乙经》作主持阴阳。）诸经而合之十二月、十二辰、十二节、（诸经，谓人之十二经脉也，与月、辰、节、水、时等诸十二数合也。十二节，谓四时八节也，又十二月各有节也。）十二经水、十二时。十二经脉者，此五脏六腑之所以应天道也。夫十二经脉者，人之所以生，（十二经脉乃是五脏六腑经隧，故遍劝通之。举其八德，以劝通之。人之受身时，一月而膏，二月而脉，为形之先，故所以生也。）病之所以成，（邪客孙脉入经，通于腑脏成病，故曰所以也。）人之所以治，（行诸血气，营于阴阳，濡于筋骨，利诸关节，理身者谓经脉。）病之所以起，（经脉是动所生，故病起也。）学之所以始，（将学长生之始，须行导引，调于经脉也。）工之所止也，（欲行十全之道济人，可留心调于经脉止留也。）粗之所易，（愚人以经脉为易，同楚人之贱宝也。）工之所难也。（智者以经脉为妙，若和璧之难知也。平按：工《灵枢》、《甲乙经》均作上。）请问其离合出入奈何？（经脉之别，曰离与出；复还本经，曰合与入也。广陈其理，请解其所由，故曰奈何也。）岐伯稽首再拜答曰：明乎哉问也。此粗之所过，工之所息也，请卒言之。（近学浅知，谓之粗也；深求远达，谓之工也。工者，宅心经脉之道，以十全为意；粗者志存名利之弊，假媒寄过而已。息，留也。为益之大，故请卒言之。平按：工《灵枢》、《甲乙经》作上。息卒二字《甲乙经》均作悉。）足太阳之正，别入于中，其一道下尻五寸，别入于肛，属于膀胱，之肾，循膂当心入散；直者，从膂上出于项，复属于太阳，此为一经。（十二大经，复有正别。正，谓六阳大经别行，还合府经。别，谓六阴大经别行，合于府经，不还本经，故名为别。足少阴、足厥阴虽称为正，生别经不还本经也，唯此二阴为正，余阴皆别。或以诸阴为正者，黄帝以后撰集之人，以二本莫定，故前后时有称或，有言一曰，皆是不定之说。足太阳正者，调正经也。别者，大经下行至足小指外侧分出二道：一道上行至于 中；一道上行至于尻 ，下入于肛，肛谓白 ，亦名广肠，次属膀胱，上散之肾，循膂上行，当心入内而散，直者谓循膂上行至项属于太阳，此为一正经之别。平按：膀胱下《灵枢》、《甲乙经》有散字。复属于太阳，太阳二字袁刻误作大肠。注唯此二阴，别本无唯字。黄帝上别本有乃字。）足少阴之正，至 中，别走太阳而合，上至肾，当十四椎，出属带脉；直者、系舌本，复出于项，合于太阳，此为一合。或以诸阴之别皆为正。（足三阳大经从头至足，其正别则从足向头，其别皆从足指大经终处别而上行，并至其出处而论属合也。足三阴大经从足至胸，其正别则从足上行向头，亦至其出处而言属合。足少阴正，上行至 ，别走太阳，合而上行，至肾出属带脉。起季肋端，故少阴当十四椎出属带脉也。直而不属带脉者，上行至项，复合太阳，则此少阴二合太阳，此太阳少阴表里以为一合也。平按：自足少阴至出属带脉二十五字，又见本书卷十《带脉》篇。椎《灵枢》作 ，或作成。《甲乙》无或以诸阴之别皆为正九字，注云：“《九墟》云：或以诸阴之别者皆为正也。”又本注上行向头，向字袁刻作项。）足少阳之正，绕髀入毛际，合于厥阴；别者，入季肋之间，循胸里属胆，散之上肝贯心，上挟咽，出颐颔中，散于面，系目系，合少阳于外 。

　　（足少阳正，上行至髀，绕髀入阴毛中，厥阴大经环阴器，故即与合也。合厥阴外，别循胸里属胆，上肝贯心，上行至面，还合本经。 平按：肋《灵枢》、《甲乙经》作胁。上肝《甲乙经》作肝上。）

　　足厥阴之正，别跗上，上至毛际，入合于少阳，与别俱行，此为二合。（足厥阴正，与大经并行，至跗上，上行阴毛，少阳行于此，故与之合已，并行向头，此足少阳厥阴表里以为二合。平按：跗正统本《甲乙经》作膝。）足阳明之正，上至髀，入于腹里，属于胃，散之脾，上通于心，上循咽出于口，上 ，还系目系，合于阳明。（足阳明正，上行至髀，入腹属胃，之脾通心，上行至目系，还合本经也。平按：上至髀，髀字正统本《甲乙经》作踝。）足太阴之别，上至髀，合于阳明，与别俱行，上络于咽，贯舌本，此为三合。（足太阴别，上行至髀，与阳明合并而行，上贯于舌中，故舌下中脉者足太阴也，此足阳明太阴表里以为三合也。平按：足太阴之别，别字《灵枢》作正《甲乙经》作正则别三字。《灵枢》上络作上结，舌本作舌中。）手太阳之正，指地，别于肩解，入掖走心，系小肠。（地，下也。手太阳正，从手至肩，下行走心，系小肠，为指地也。小肠，即太阳也。手之六经，唯此一经下行，余并上行向头也。）手少阴之别，入于泉掖两筋之间，属于心，上走喉咙，出于面，合目内 ，此为四合。（手少阴别，上行入于泉掖，入属心，上行出面，合目内 ，内 即手太阳也，此手太阳少阴表里以为四合。平按：《灵枢》、《甲乙经》手少阴之别作手少阴之正别，泉掖均作渊腋。袁刻改泉作渊，查唐人讳渊为泉，宜仍根据原抄作泉，以存真相，下同，不再举。属于心《甲乙经》作属心主。）手少阳之正，指天，别于巅，入于缺盆，下走三焦，散于胸中。（天，上也。手少阳之正，提□上巅，为指天也。下走三焦，即手少阳，上散胸中也。）手心主之别，下泉掖三寸，入于胸中，别属三焦，上循喉咙，出耳后，合少阳完骨之下，此为五合。（手心主别，从手上行至掖，下掖三寸，至于泉掖，入于胸中，属三焦已，上行出耳后宽骨下，合手少阳，此手少阳心主表里以为五合。平按：《灵枢》、《甲乙经》手心主，之别作之正别，上循作出循。注宽骨，据经文应作完骨。）手阳明之正，至膺乳，别上于肩 ，入柱骨之下，走大肠，属于肺，上循喉咙，出缺盆，合于阳明。（手阳明正，从手上行，注于膺乳，上行至肩 柱骨之下，下走大肠，上属于肺，上出缺盆之处，合大经也。平按：至膺乳《灵枢》作从手循膺乳《甲乙经》同。）手太阴之别，入泉掖少阴之前，入走肺，散之大肠，上出缺盆，循喉咙，复合阳明，此为六合。（手太阴别，从手上行至掖，下掖至泉掖，至手少阴前，入走肺，之于大肠，上出缺盆，循喉咙，合于阳明，至于大肠，以为六合。至喉咙更合，故云复也。此阳明太阴表里以为六合。此十二经脉正别行处，与十二大经大有不同，学人多不在意，所以诊病生处，不能细知也。平按：《灵枢》、《甲乙经》之别作之正别。散之大肠《灵枢》作散之太阳，正统本《甲乙经》作散上大肠。）

　　卷第九·经脉之二

　　脉行同异

　　平按：此篇自篇首至因天之序，见《灵枢》卷十第七十一《邪客》篇。自手太阴之脉至逆数之曲折也，见《甲乙经》卷三第二十四。又自心主之脉至内络心肺，见《甲乙经》卷三第二十五。

　　自黄帝曰手少阴至因天之叙，见《甲乙经》卷三第二十六。自黄帝曰经脉十二至末，见《灵枢》卷九第六十二《动 》篇，又见《甲乙经》卷二第一下编。

　　黄帝问于岐伯曰：脉之屈折，出入之处，焉至而出，焉至而止，焉至而徐，焉至而疾，焉至而入？六腑之输于身者，余愿尽闻其序。（举其五义，问五脏脉行处，并问身之六腑之输。平按：其序《灵枢》作少序。）别离之处，离而入阴，别而行阳，皆何道从行？愿闻其方。岐伯对曰：窘乎哉问，明乎哉道。（问阴阳二脉离合之处也。平按：《灵枢》别而行阳作别而入阳，皆何道从行作此何道而从行，“窘乎哉问，……”二句作“帝之所问，针道毕矣”二句。）黄帝曰：愿卒闻之。岐伯曰：手太阴之脉，出于大指之端，内屈循白肉，至本节之后太泉，留以澹，以外屈上于本节，（手太阴脉，从脏行至腕后，一支上大指次指之端，变为手阳明脉；其本从腕后上鱼，循鱼际出大指之端，即指端内屈回，循大指白肉至本节后太泉穴处，停留成澹而动，然后外出上于本节也。澹，从滥反。平按：内屈《甲乙经》作内侧。循白肉《灵枢》、《甲乙经》均作循白肉际，太泉均作太渊，唐人讳渊作泉，说见前。留《甲乙经》作溜。上于本节《甲乙》作本指以下。注一支袁刻误作一丈。本节后，袁刻脱后字。）以下内屈，与手少阴心主诸络会于鱼际，数脉并注，（上本节已，方从本节以下内屈，与手少阴心主诸络会于鱼际，然后则与数络共为流注也。平按：与手少阴心主诸络《灵枢》、《甲乙经》作与诸阴络。又注与手少阴，与字袁刻误作于。）其气滑利，伏行壅骨之下，外屈出于寸口而行，上至于肘内廉，入于大筋之下，内屈上行 阴，入掖下，内屈走肺，（壅骨，谓手鱼骨也。 阴，谓手三阴脉行于 中，故曰 阴。其脉元出中焦，以是肺脉，上属于肺，令从外还，俱至于肺，故手太阴经，上下常通，是动所生之病，疗此一经也。平按：外屈下《甲乙经》无出字，注云：一本下有出字。）此顺行逆数之屈折也。（手太阴一经之中，上下常行，名之为顺。数其屈折，从手向身，故曰逆数也。）心主之脉，出于中指之端，内屈循中指内廉，以上留于掌中，伏行两骨之间，外屈其两筋之间，骨肉之际，其气滑利，上行三寸，外屈行两筋之间，上至肘内廉，入于小筋之下，两骨之会，上入于胸中，内络心肺。

　　（心主之脉，从心包起，出于中指之端，即中指端内屈回，循中指内廉，上入胸中，内络心肺。

　　心主一经，上下恒通，是动所生，但疗此经。举手太阴、心主二经，余之十经顺行逆数例皆同也。

　　营卫之气，一日一夜行二十八脉五十周，如环无端，与正经异也。平按：心主上《甲乙经》有手字。外屈其，《灵枢》其作出，《甲乙经》无其字。上行三寸《灵枢》、《甲乙经》作上二寸。外屈行《灵枢》作外屈出行，《甲乙经》注云：一本有出字。两骨之会《灵枢》作留两骨之会，《甲乙经》注云：一本有留字。内络心肺《灵枢》作内络于心脉，《甲乙经》作内络心包。又注与正经异，袁刻与作于，正作五。）黄帝曰：手少阴之脉独无输何也？岐伯曰：少阴，心脉也。

　　心者，五脏六腑之大主也，精神之舍也，其脏坚固，邪弗能客也，客之则心伤，心伤则神去，神去则死矣。故诸邪之在于心者，皆在于心之包络，包络者，心主之脉也，故独无输焉。黄帝曰：少阴独无输者，不病乎？岐伯曰：其外经病而脏不病，故独取其经于掌后兑骨之端。（其脏坚固者，如五脏中心有坚脆。心脆者则善病消瘅，以不坚故善病消瘅，即是受邪。故知不受邪者，不得多受外邪，至于饮食资心以致病者，不得无邪，所以少阴心之主所生病皆有疗也。又《明堂》手少阴亦有五输主病，不得无输，即其信也。兑骨之端，手少阴输也。平按：输《灵枢》作 ，《甲乙经》作俞。大主也下《甲乙经》有为帝主三字。客《灵枢》、《甲乙经》作容，正统本《甲乙经》作客。少阴独无输《甲乙经》作少阴脉独无俞。不病乎《甲乙经》作心不病乎。兑骨《灵枢》作锐骨。）其余脉出入屈折，其行之徐疾，皆如手太阴、心主之脉行也。（余谓十种经脉者也。平按：屈折《甲乙经》作曲折。其行之徐疾《甲乙经》无此句。手太阴《灵枢》作手少阴，《甲乙经》同，注云：少阴，少字宜作太字。《铜人经》作厥字，正统本《甲乙经》亦作厥。）故本输者，皆因其气之实虚疾徐以取之，是谓因冲而泻，因衰而补，如是者，邪气得去，真气坚固，是谓因天之序。（因冲，冲，盛也。真气，和气也。是谓因天四时之序，得邪去真存也。）

　　黄帝曰：经脉十二，而手太阴、足少阴、阳明独动不休何也？（总问三脉常动之由。平按：太阴下《甲乙经》有之脉二字，无足少阴阳明五字。）岐伯曰：足阳明，胃脉也。胃者，五脏六腑之海也。（谷入于胃，变为糟粕、津液、宗气，分为三隧，泌津液注之于脉，化而为血，以营四末，内注五脏六腑，以应刻数，名为营气。其出悍气 疾，先行四末分肉皮肤之间，昼夜不休者，名为卫气。营出中焦，卫出上焦也。大气搏而不行，名为宗气，积于胸中，命曰气海，出于肺，循喉咙，呼则出，吸则入也。故胃为五脏六腑之海也。平按：足阳明《灵枢》作是明二字。）其清气上注于肺，气从太阴而行之，（胃之清气，上注于肺，从手太阴一经之脉上下而行。平按：肺下《灵枢》、《甲乙经》重肺字。）其行也，以息往来。（其手太阴脉上下行也，要由胸中气海之气，出肺循喉咙，呼出吸入，以息往来，故手太阴脉得上下行。）故人一呼脉再动，一吸脉亦再动，呼吸不已，故动而不止。（脉，手太阴脉也。人受谷气，积于胸中，呼则推于手太阴，以为二动，吸则引于手太阴，复为二动，命为气海，呼吸不已，故手太阴动不止也。）黄帝曰：气之过于寸口也，上焉息，下焉伏，何道从还？不知其极。（气谓手太阴脉气，从手寸口上入肺而息，从肺下至手指而屈。伏，屈也。肺气循手太阴脉道下手至手指端，还肺之时，为从本脉而还？为别有脉道还也？吾不知端极之也。平按：“上焉息，下焉伏”《灵枢》作“上十焉息，下八焉伏”，《甲乙经》作“上出焉息，下出焉伏”。）岐伯曰：气之离于脏也，卒如弓弩之发，如水之下崖，上于鱼以反衰，其余衰散以逆上，故其行微。（气，手太阴脉气也。手太阴脉气，从胃中焦，上入于肺，下腋向手上鱼至少商之时，以乘脏腑盛气，如弓弩之发机，比湍流之下岸，言其盛也。从少商返回，逆上向肺，虽从本脉而还，以去脏腑渐远，其脏腑余气衰散，故其行迟微也。平按：卒如《灵枢》、《甲乙经》作卒然如三字，袁刻作卒然于三字。崖《灵枢》作岸，如水之下崖《甲乙经》作如水岸之下。其余衰散《灵枢》《甲乙经》作其余气衰散。）黄帝曰：足之阳明，何因而动？（十二经脉此皆有动，余之九经动有休时，唯此三经常动不息，太阴常动已具前章，故次问阳明常动之义，故曰何因动也。平按：何因《甲乙经》作因何。）岐伯曰：胃气上注于肺，（问曰：十二经脉别走，皆从脏之阴络，别走之阳；亦从腑之阳络，别走之阴。此之别走，乃别胃腑盛气，还走胃脉阳明经者何也？答曰：胃者水谷之海，五脏六腑皆悉禀之，别起一道之气合于阳明，故阳明得在经脉中长动，在结喉两箱，名曰人迎，五脏六腑脉气并出其中，所以别走与余不同。平按：肺《甲乙经》作胃。）其悍气上冲头者，循咽上走空窍，（悍气冲时，循咽上走七窍，使七窍通明也。悍音汗。）循眼系入络脑，出颔下客主人，循牙车合阳明，（复循眼系，络脑两箱，出于颔下。颔，谓牙车骨，属颅骨之下也。平按：颔《灵枢》作 。）并下人迎，此胃气别走于阳明者也。（足阳明经及别走气二脉并下以为人迎也，故胃别气走阳明也。平按：《甲乙经》无别字。）故阴阳上下，其动也若一。（阴谓寸口，手太阴也；阳谓人迎，足阳明也。上谓人迎，下谓寸口，有其二义：人迎是阳，所以居上也；寸口是阴，所以居下也。又人迎在颈，所以为上；寸口在手，所以为下。人迎寸口之动，上下相应俱来，譬之引绳，故若一也。所论人迎寸口，唯出黄帝正经，计此之外，不可更有异端。近相传者，直以两手左右为人迎寸口，是则两手相望以为上下，竟无正经可凭，恐误物深也。）故阳病而阳脉小者为逆，阴病而阴脉大者为逆。（阳大阴小，乃是阴阳之性。阳病，人迎大小俱病，而大者为顺，小者为逆；阴病，寸口大小俱病，而小者为顺，大者为逆。顺则易疗，逆则为难也。）故阴阳俱静与其动，若引绳相顿者，病也。（谓人迎寸口之脉乍静乍躁，若引绳相顿乍动乍静者，病也。平按：阴阳俱静与其动《灵枢》作阴阳俱静俱动，《甲乙经》作阴阳俱盛与其俱动。又《灵枢》、《甲乙经》顿均作倾。）黄帝曰：足少阴何因而动？（已言阳明常动于前，次论足少阴脉动不休也。平按：何因《甲乙经》作因何。）岐伯曰：冲脉者，十二经之海也，与少阴之大络，起于肾下，出于气街，循阴股内廉，邪入 中，循胫骨内廉，并少阴之经，下入内踝之后，入足下；其别者，邪入踝，出属、跗上，入大指之间，注诸络以温足胫，此脉之常动者也。（少阴正经，从足心上内踝之后，上行循胫向肾。冲脉起于肾下，与少阴大络下行出气街，循胫入内踝，后下入足下。按《逆顺肥瘦》少阴独下中云：注少阴大络。若尔，则冲脉共少阴常动也。若取与少阴大络俱下，则是冲脉常动，少阴不能动也。平按：《甲乙经》邪作斜，胫骨作 骨，足胫作足跗。注少阴正经，袁刻经作阴。）黄帝曰：营卫之行也，上下相贯，如环之毋端。今有其卒然遇邪气，及逢大寒，手足懈惰，其脉阴阳之道，相输之会，行相失也，气何由得还？（营行手太阴，下至手大指次指之端，回为手阳明，上行至头，下足阳明，如此十二经脉，阴阳相贯，如环无端也。卒有邪气及寒，客于四肢，阴阳相输之道不通，何由还也？平按：营卫《甲乙经》作卫气，懈惰作不随。得还，得字《灵枢》、《甲乙经》均无。）岐伯曰：夫四末阴阳之会者，此气之大络也。四街者，气之径也。故络绝则经通，四末解则气从合，相输如环。（四末，谓四肢，身之末也。四街，谓胸腹头 脉气道也。邪气大寒客于四末，先客络脉，络脉虽壅，内经尚通，故气相输如环，寒邪解已，复得通也。平按：气之径《灵枢》作气之径路，《甲乙》作气之经，注：经一作径。正统本《甲乙经》作径。相输袁刻作相辅，注同。）

　　黄帝曰：善。此所谓如环之毋端，莫知其纪，终而复始之谓也。（述其所解。）

　　卷第九·经脉之二

　　经络别异

　　平按：此篇见《灵枢》卷三第十《经脉》篇，又见《甲乙经》卷二第一下编。

　　黄帝曰：经脉十二经脉者，伏行分肉之间，深而不见，其常见者，足太阴过于内踝之上，毋所隐故见也。诸脉之浮而常见者，皆络脉也。（十二经脉及诸络脉：其不见者，谓十一经也；其可见者，谓足太阴经，上行至于踝上，以其皮薄故见也；诸余络脉，皆见者也。平按：足太阴下《甲乙经》有脉字。内踝《灵枢》、《甲乙经》均作外踝，正统本《甲乙经》作内踝。查阴脉行内，阳脉行外，足太阴为阴脉，应内联踝。再检本书脾足太阴之脉，上内踝前廉。杨注云：十二经脉，皆行筋肉骨间；唯此足太阴经，上于内踝薄肉之处，脉得见者也。与此处正相发明。作外踝者，恐误。）六经络手阳明少阳之大络也，起于五指间，上合肘中。（六阳络中：手阳明络，肺腑之络也；手少阳络，三焦之络也。手阳明大肠之经，起大指次指之间，即大指次指及中指内间，手阳明络起也。手少阳经，起小指次指间，即小指次指及中指外间，手少阳脉起也。故二脉络起五指间也。平按：少阳《甲乙经》作少阴。注手少阳，手字袁刻脱。）饮酒者，卫气先行皮肤，先充络脉，络脉先盛，故卫气已平，营气乃满，而经脉大盛也。

　　（酒是熟谷之液，入胃先行皮肤，故卫气盛。卫气注入脉中故平，营气满也。营气满于所入之经，则所入经，脉络大盛动也。平按：故卫气已平《甲乙经》作则卫气以平。）脉之卒然动者，皆邪气居之，留于本末，（十二经脉有卒然动者，皆是营卫之气将邪气入此脉中，故此脉动也。本末，即是此经本末也。络脉将邪入于卫气，卫气将邪入于此脉本末之中，留而不出，故为动也。酒即邪也。）不动则热，（若邪在脉中，盛而不动，则当邪居处，蒸而热也。）不坚则陷且空，不与众同，是以知其何脉之病。（当邪居处，热邪盛也，必为坚硬。若寒邪盛多，脉陷肉空，与平人不同。以此候之，知十二经中何经之病。平按：病《灵枢》、《甲乙经》作动也二字。注必为坚硬，硬字右旁有五孟反三字小注，袁刻作“必为坚，坚，孟硬反”，与原抄不合。）雷公曰：何以知经脉之与络脉异耶？黄帝曰：经脉者常不可见，其虚实也以气口知之，脉之见者皆络脉也。（经脉不见，若候其虚实，当诊寸口可知之也。络脉横居，五色可见，即目观之，以知虚实也。）雷公曰：细子无以明其然。（细子，谦称也。经脉诊气口可知虚实，犹未明其络脉见之然也。）黄帝曰：诸络脉皆不能经大节之间，必行绝而道出，入复合于皮中，其会皆见于外。（大节，谓四肢十二大节等也。

　　凡络脉之行，至大节间止，缘于络道出节至外，入于皮中，与余络合，见于皮。绝，止也。平按：自雷公曰至黄帝曰，《甲乙经》无此十三字。而道《灵枢》、《甲乙经》作道而。）故诸刺络脉者，必刺其结上，甚血者虽毋结，急取之以泻其邪而出其血，留之发为痹。（此言疗络所在也。结，谓聚也。邪客于络，有血聚处，可刺去之。虽无聚处，观于络脉血盛之处，即有邪居，可刺去之，恐其邪气停留，发为痹病也。平按：诸刺道藏本《灵枢》作刺诸。《甲乙经》虽毋结作虽无血结。）

　　凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼络亦赤；鱼黑者，留久痹也；其有赤有青有黑者，寒热；（此言诊络虚实法也。络色有三，青、赤、黑也。但青有寒，但赤有热，但黑有痹，三色具者即有寒热也。色之候者，青赤二色候胃中也。皆候鱼络胃者，手阳明脉与太阴合，太阴之脉循胃口至鱼，故候太阴之络，知胃寒热。胃中有痹，亦可候鱼，若邪客处久留成痹，即便诊之。平按：《甲乙经》胃中寒作胃中有寒。鱼络亦赤《灵枢》作鱼际络赤，《甲乙经》作则鱼际之络赤。鱼黑者《灵枢》、《甲乙经》均作其暴黑者。寒热下《灵枢》有气也二字。）其青而小短者，少气也。（青色主寒，而短小者，即寒气少也。平按：《灵枢》无而小二字。）凡刺寒热者皆多血络，必间日而一取之，血尽而止，乃调其虚实。（此言刺络脉法也。寒热，胃中寒热也，以胃气故青赤，络脉血乃多者也。欲为多日刺之，故间日取，得平乃止也。）其小而短者少气，甚泻之则 ， 甚则仆、不能言， 则急坐之。（阴络小而短者，则阴气少，故甚泻□踣倒；坐而屈之即脉满，故醒而能言也。亦可阴阳络皆短小，即二气俱少，泻之仆也。仆，踣也。平按：两甚字原抄本均作其，谨根据《灵枢》、《甲乙经》作甚。 《灵枢》、《甲乙经》均作闷。注踣上原缺一字，袁刻作则。）

　　卷第九·经脉之二

　　十五络脉

　　平按：此篇见《灵枢》卷三第十《经脉》篇，又见《甲乙经》卷二第一下编。

　　手太阴之别，名曰列缺，（十二正经，有八奇经，合二十脉，名为之经。二十脉中，十二经脉督脉及任脉波脉，有十四经，各别出一脉，有十四脉，脾脏复出一脉，合有十五脉，名为大络。

　　任冲及脾所出，散络而已；余十三络，从经而出，行散络已，别走余经，以为交通。从十五络，别出小络，名为孙络。任冲二脉虽别，同称一络，名曰尾翳，似不别也。别于太阴□经，故曰别也，余皆放之。此别走络，分别大经，所以称缺。此穴列于缺减大经之处，故曰列缺也。平按：注别于太阴下原缺一字，袁刻作一。）起于掖下分间，（掖下分间，即手太阴经也。平按：掖下《灵枢》、《甲乙经》均作腕上，《千金》作掖下。）并太阴之经直入掌中，散入于鱼际。其病手兑掌热，取之去腕一寸半，别走阳明。（并，薄浪反。络入鱼际，别走阳明经也，阳明与太阴合也，余皆放此。平按：之经，经字袁刻误作道。手兑掌热《灵枢》作“实则手锐掌热，虚则欠KT ，小便遗数”，《甲乙经》作手兑骨掌热，余与《灵枢》同。一寸半《灵枢》作半寸，《甲乙经》作一寸。）手少阴之别，名曰通里，去腕一寸，别而上行，循经入于心中，系舌本，属目系。其实则支鬲，虚则不能言，取之腕后一寸，别走太阳。（里，居处也。此穴乃是手少阴脉气别通，为络居处，故曰通里也。支， 也。少阴脉起心中，故实则 膈而间之，虚则不能言也。平按：去腕，去字《甲乙经》作在。一寸《灵枢》、《甲乙经》均作一寸半。腕后一寸《灵枢》作掌后一寸。）手心主之别，名曰内关。（手心主至此太阴少阴之内，起于别络，内通心包，入于少阳，故曰内关也。）去腕二寸，出于两筋间，循经以上系于心，包络心系。实则心痛，虚则为烦，取之两筋间。（检《明堂经》两筋间下，有别走少阳之言，此经无者，当是脱也。平按：为烦《灵枢》作为头强，《甲乙经》作为烦心。）手太阳之别，名曰支正，（正，正经也。支，络脉也。太阳正经之上，支别此络，走向少阴，故曰支正也。）去腕五寸，内注少阴；其别者，上走肘，络肩 。实则节施肘废，虚则生 ，小者如指痂疥，取之所别。（施，纵缓也。

　　音尤，HT 也，又赘也，皮外小结也。HT 音目。痂，假瑕反，疮甲也。疥，公薤反。平按：去腕《灵枢》、《甲乙经》作上腕，节施作节弛，按施与弛通。注HT 袁刻误作肿。）手阳明之别，名曰偏历，（手阳明经上，偏出此络，经历手臂，别走太阴，故曰偏历也。）去腕三寸，别走太阴；其别者，上循臂乘肩 ，上曲颊偏齿；其别者，入耳会于宗脉。实则龋耳聋，虚则齿寒瘅鬲，取之所别。（手阳明络，上于曲颊，偏入下齿之中。宗，总也。耳中有手太阳、手少阳、足少阳、足阳明络四脉总会之处，故曰宗脉。手阳明络别入耳中，与宗脉会，故实则龋而聋也。五阳之脉皆贯于膈，故阳虚膈中瘅热之病如此也。平按：别走《灵枢》作别入。偏齿正统《甲乙经》作遍齿，按《集韵》偏通作遍。会《灵枢》作合。龋耳聋，《灵枢》无耳字，《甲乙经》耳上有齿字。瘅《灵枢》、《甲乙经》均作痹。注四脉，四字原抄作曰，恐误，袁刻作四。五阳之脉，脉字袁刻作络。）手少阳之别，名曰外关，（此处少阳之络，别行心主外关，故曰外关也。）去腕二寸，外绕臂，注胸中，合心主。其病实则肘挛，虚则不收，取之所别。（实则肘急，故挛；虚则缓纵，故肘不收也。平按：其病，其字《灵枢》无，《甲乙》无其病二字。）足太阳之别，名曰飞阳，（此太阳络，别走向少阴经，迅疾如飞，故曰飞阳也。）去踝七寸，别走少阴。实则鼻窒头背痛，虚则鼽衄，取之所别。（窒，塞也，知栗反。太阳走目内 ，络入鼻中，故实则鼻塞也。虚则无力自守，故鼻衄也。平按：鼻窒《灵枢》作鼽窒，《甲乙经》作窒鼻。）足少阳之别，名曰光明，（光明，即眼也。

　　少阳厥阳主眼，故少阳络得其名也。）去踝五寸，别走厥阴，下络足跗上。实则厥，虚则痿 ，坐不能起，取之所别。（少阳之络，腰以上实，多生厥逆病也；腰以下脉虚，则痿 ，跛不能行也。 音擘。平按：踝下《甲乙经》有上字。厥阴下《甲乙经》有并经二字。跗下《灵枢》、《甲乙经》无上字。）足阳明之别，名曰丰隆，（足阳明谷气隆盛，至此处丰溢出于大络，故曰丰隆。）

　　去踝八寸，别走太阴；其别者，循胫骨外廉，上络头，合诸经之气，下络喉嗌。其病气逆则喉痹卒喑，实则狂癫疾，虚则足不收胫枯，取之所别。（实并于上。故为癫疾。虚则下不足，故足不收。

　　平按：《灵枢》、《甲乙经》头下均有项字，卒喑均作瘁喑。狂癫疾《灵枢》作狂颠，《甲乙经》作颠狂，均无疾字。）足太阴之别，名曰公孙，（肝木为公，心火为子，脾土为孙。穴在公孙之脉，因名公孙也。平按：注脾土袁刻误作啤上，因误作固。）去本节之后一寸，别走阳明；其别者，入络肠胃。厥气上逆则霍乱，实则腹中切痛，虚则鼓胀，取之所别。阳明络入肠胃，清浊相干，厥气乱于肠胃，遂有霍乱。食多脉实，故腹中痛。无食脉虚，故邪气胀满也。（平按：腹中《灵枢》、《甲乙经》作肠中。注胀袁刻误作振。）足少阴之别，名曰大钟，（钟，注也。此穴是少阴大络别注之处，故曰大钟。平按：大钟正统本《甲乙经》作太钟。）当踝后绕跟，别走太阳；其别者，并经上走于心包，下贯腰脊。其病气逆则烦闷，实则闭 ，虚则腰痛，取之所别。（大钟络走心包，故病则烦闷，实则膀胱闭淋，不足则为腰痛也。平按：贯上《灵枢》有外字。闭 《甲乙经》作 闭。）足厥阴之别，名曰蠡沟，（蠡，力洒反，瓢勺也。 骨之内，上下虚处，有似瓢勺渠沟，此因名曰蠡沟。）去内踝五寸，别走少阳；其别者，循胫上皋结于茎。其病气逆则皋肿卒疝，实则挺长热，虚则暴痒，取之所别。（皋，囊也。此络上囊，聚于阴茎也。挺长，阴挺出长也。虚则阴痒也。平按：踝下《甲乙经》有上字。

　　循胫上皋《灵枢》作经胫上睾，《甲乙经》作循经上睾。）督脉之别，名曰长强，（督脉诸阳脉长，其气强盛，穴居其处，故曰长强也。）侠膂上项，上散头上，下当肩甲左右，别走太阳，入贯膂。实则脊强，虚则头重，高摇之，侠脊之有过者，取之所别。（侠脊有过，则知督脉两道以为定也。平按：督脉一段《灵枢》、《甲乙经》均在任脉之后。侠膂《灵枢》作挟膂，《甲乙经》作侠脊。肩甲《灵枢》、《甲乙经》均作肩胛。高摇之侠脊之有过者九字，《甲乙经》注：“《九墟》无此九字。”注定字袁刻误作病。）任冲之别，名曰尾翳，下鸠尾，散于腹。实则腹皮痛，虚则痒搔，取之所别。（尾则鸠尾，一名尾翳，是心之蔽骨。此之络脉，起于尾翳，故得其名。

　　任冲二经，此中合有一络者，以其营处是同，故合之也。任冲浮络行腹皮中，故实盛痛也。虚以不足，故邪为痒搔。叶牢反。平按：任冲《灵枢》、《甲乙经》均作任脉。痒搔《甲乙经》作搔痒。）脾之大络脉，名曰大包，（脾为中土，四脏之主，包裹处也，故曰大包也。平按：大络脉，袁刻作大脉络《灵枢》、《甲乙经》无脉字。注中土袁刻误作中上。）出泉掖下三寸，布胸胁。实则身尽痛，虚则百节皆纵，此脉若罗络之血者，皆取之所别。（脾之盛气，腋下三寸，当泉掖而出，布于胸胁，散于百体。故实则遍身皆痛，虚则谷气不足，所以百节缓纵。此脉乃是人身之上罗络之血脉也，由是有病皆取之也。平按：泉掖《灵枢》、《甲乙经》均作渊腋，说见前。身上《甲乙》有一字。百节《甲乙经》作百脉。皆取之所别《灵枢》作皆取之脾之大络脉也，《甲乙经》无所别二字。）凡此十五络者，实则必见，虚则必下，视之不见，求之上下，人经不同，络脉异所。（盛则血满脉中，故必见。虚则脉中少血，故必下。

　　脉下难见，故上下求之。人之禀气得身，百体不可一者，岂有经络而得同乎？故须上下求之，方得见也。平按：异所下《灵枢》、《甲乙经》均有别也二字。注脉下难见袁刻作脉中。）

　　卷第九·经脉之二

　　经脉皮部

　　平按：此篇自篇首至而生大病黄帝曰善，见《素问》卷十五第五十六《皮部论》篇。自夫经络之见也至末，见《素问》卷十五第五十七《经络论》。又自篇首至末，见《甲乙经》卷二第一下篇。

　　黄帝问岐伯曰：余闻皮有分部，（前说十五大络，循其行处以求其病。次说皮部十二络之以十二经上之以皮分十二部，以取其病，故曰皮有部也。）脉有经纪，（大络小络，总以十二大脉，以为皮部经纪。）筋有结络，（十二经筋，各有结聚，各有包络。）骨有度量，（骨有大小长短度量。）

　　其所生病各异，（以其皮脉筋骨各各不同，故皮脉筋骨生病异之。）别其分部，左右、上下、阴阳所在，（别在皮脉筋骨分部异者，有左有右，有上有下，有阴有阳，六种所在。）病之终始，（病客前六，有初有极也。平按：终始《素问》作始终。）愿闻其道。岐伯曰：欲知皮部，以经脉为纪，诸经皆然。（欲知皮之部别，十二经为纲纪也。十二经皮部络，皆以此为例也。平按：注部别袁刻作别部。）阳明之阳，名曰害蜚，上下同法，（蜚，扶贵反。阳明大经为阳，故大小络为阳明之阳。阳明之脉有手有足，手则为上，足则为下。又手阳明在手为下，在头为上；足阳明在头为上，在足为下。诊色行针，皆同法也，余皆放此。平按：蜚下《甲乙经》有“十二经”三字。）

　　视其部中有浮络者，皆阳明之络也，（浮，谓大小络见于皮者也。）其色多青则痛，多黑则痹，（络脉俱有五色，然众络以色偏多者候其别病。邪客分肉之间，迫肉初痛，故络青也。久留为冷为热，或为不仁以成于痹，故络青深为胎黑也。）多黄赤则热，（瘅热在中，气溢皮肤，故络黄赤也。平按：《素问》、《甲乙经》无多字。）多白则寒，（垩白，寒也。故寒气在中，络白色也。）五色皆见则寒热，（青赤黄等为阳色也，白黑二种为阴色也，今二色俱见，当知所病有寒热也。）络盛则入于经，（盛，大小络盛也。大小络中痛、痹、热、寒、寒热五邪盛者，则循络入经也。平按：入下《素问》、《甲乙经》有客字。）

　　阳主外，阴主内。（阳络主外，阴络主内也。在阳络者主外，在阴络者主内也。）少阳之阳，名曰枢特，上下同法，视其部中有浮络脉者，皆少阳之络也，络盛则入经，故在阳者主内，在阴者主出，渗于内也，诸经皆然矣。（少阳络盛则入于经，故主内也；经盛外溢，故主出也。诸阴阳络主内出者，例以此知也。渗，山荫反，下入也。平按：枢特《素问》作枢持，《甲乙经》作枢杼，注云：一作持。上下同法，《甲乙经》无此四字。络脉，脉字《素问》、《甲乙经》均无。主出《甲乙经》作主外。注下入也三字袁刻脱。）太阳之阳，名曰关枢，上下同法，视其部中有浮络脉者，皆太阳之络也，络盛则入客于经。（外盛者，则入于大经也。）少阴之阴，名曰枢 ，（而泉反。平按： 《素问》作儒，新校正云：“《甲乙经》作 。”今本《甲乙经》仍作儒，正统本《甲乙经》作 。日本丹波元简《素问识》谓 音软，引《仓颉篇》为柱上承斗之曲木。宜从《甲乙经》作 。）上下同法，视其部中有浮络者，皆少阴之络也，络盛则入客于经，其入于经也，从阳部注于经，（从阳络部注于阳经也。）其经出者，从阴注于骨。（从阴络部出注阴经，内注于骨，少阴主骨也。平按：《素问》、《甲乙经》无经字。阴字下《素问》有内字，《甲乙经》有部内二字。）心主之阴，名曰害肩，上下同法，视其部中有浮络者，皆心主之络也，络盛则入客于经。

　　太阴之阴，名曰关枢，（平按：关枢《素问》作关蛰，新校正云：《甲乙》蛰作执。今本《甲乙》仍作蛰，正统本《甲乙经》作执，袁刻亦作蛰。）上下同法，视其部中有浮络者，皆太阴之络也，络盛则入客于经。凡十二经脉者，皮之部也。（皮有部者，以十二脉分为部也。平按：经脉者《素问》、《甲乙经》作经络脉者。）是故百病之始生也，下广论外邪主于百病，次第所由也。必先客于皮毛，邪中之则腠理开，开则入客于络脉，留而不去，传入于腑，禀于肠胃。（外邪气，风寒暑湿。邪入身为病，先着皮毛，留而不出，则腠理孔开，因开而入，即客于络脉，络脉传入阳经，阳经传入六腑，于是禀承肠胃之气以为百病。平按：络脉下《素问》、《甲乙经》均有留而不去传入于经八字。）邪之始入于皮也， 然起豪毛，开腠理：（ ，苏护反，流逆上也，谓寒邪逆入腠理也。外邪入身为病也，初着皮毛，能开腠理也。

　　平按： 《甲乙经》作淅。）其入于络也，则络脉盛色变；（能令络盛色变也。）其入客于经也，则减虚乃陷下；（减气为虚，乃血少脉陷也。平按：减《素问》作感，道藏本作盛，《甲乙经》亦作盛。）其留于筋骨之间，寒多则筋挛骨痛，热多则筋施骨消，肉烁 破，毛直而败矣。（循经入于筋骨之间，留而不去。寒邪不去则为二病：筋挛拘急，一也；骨乃疼痛，二也。若热邪不去则以五病：筋热缓施，一也；骨热消细，二也；身肉烁，三也，烁，余药反，淫邪在肉也；破裂，四也；毛焦而直，五也。热邪如此客于筋骨之间，遂至于死也。平按：施《素问》、《甲乙经》作弛。 《甲乙经》作 。注淫邪在肉，袁刻肉作内。 ， 字袁刻作 。）黄帝曰：夫子言皮之十二部，其生病何如？岐伯曰：皮者脉之部也，邪客于皮则腠理开，开则邪入客于络脉，络脉满则注于经脉，经脉满则入舍于腑脏，故皮者有分部，不与而生大病。（前明邪入皮毛乃至禀于肠胃，次言邪入乃至筋骨之间，今言邪入至于脏腑，皆可以从浅至深，以至于大，在浅不疗，遂生大病也。与，疗也。平按：不与今本《甲乙经》作不愈，正统本作不与，《素问》新校正云：“《甲乙经》不与作不愈，全元起本作不与，元起云：气不与经脉和调，则气伤于外，邪流入于内，必生大病也。本注与训疗，与元起所解亦异。”）黄帝曰：善。

　　夫络脉之见也，其五色各异，青黄赤白黑不同，其故何也？岐伯曰：经有常色而络无常变。

　　（常，谓五色见者定是络色也。然五脏六腑之注定属五行，故脏腑大经各有常色。阴络随于阴经，色亦不改。阳络虽属阳经，以是阳脉之阳，故随时变也。平按：《甲乙经》无“青黄赤白黑不同”七字。络无常变正统本《甲乙经》作络脉无常变。）黄帝曰：经之常色何如？岐伯曰：心赤，肺白，肝青，脾黄，肾黑，皆亦应其经脉之色。（五脏五行之色皆合经脉，故经之色常□也。平按：注常下原缺一字，根据经文当作应。）黄帝曰：其络之阴阳，亦应其经乎？岐伯曰：阴络之色应其经。阳络之色变无常，随时而行。（络有阴阳，阴络是阴之阴，故随经色不变；阳络是阳之阳，故随时变也。平按：时上《素问》、《甲乙经》均有四字。）寒多则 泣， 泣则青黑，热多则淖泽，淖泽则黄赤，此其常色者，谓之无病也。（淖，丈卓反，濡甚也。解其阳络随时而变也，冬月寒甚，则经脉 泣， 泣不通，则阳络壅而青黑；夏日热甚，血气濡甚，则阳络热而黄赤也。

　　阳络如此随四时而变者，此为阳络常色，谓之无病之候也。不可见而色见者，病也。平按： 泣《素问》、《甲乙经》均作凝泣。淖泽今本《甲乙经》作 泽，正统本《甲乙》作淖泽。此其，《素问》其作皆。常色者，者字袁刻作也。注则经脉，则字袁刻作虽。）色俱见者，谓之寒热。

</div>
    <div class="pagination">
<a href="黄帝内经太素_page6.html">上一页</a><span>...</span><a href="黄帝内经太素_page2.html">2</a><a href="黄帝内经太素_page3.html">3</a><a href="黄帝内经太素_page4.html">4</a><a href="黄帝内经太素_page5.html">5</a><a href="黄帝内经太素_page6.html">6</a><span class="current-page">7</span><a href="黄帝内经太素_page8.html">8</a><a href="黄帝内经太素_page9.html">9</a><a href="黄帝内经太素_page10.html">10</a><a href="黄帝内经太素_page11.html">11</a><a href="黄帝内经太素_page12.html">12</a><span>...</span><a href="黄帝内经太素_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
