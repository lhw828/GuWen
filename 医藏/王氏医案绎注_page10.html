<!DOCTYPE html>
<html>
<head>
    <meta charset="UTF-8">
    <title>王氏医案绎注 - 第 10 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王氏医案绎注 - 第 10 页/共 13 页</h1>
    <div class="content">　　王雪山上年误饵透土丹之时。孟英延医向愈。即属常饮柿饼汤。以杜关格于将来。次年四月形体日瘦。张某进导湿疏风补气之药。孟英力劝温补莫投。竟误仍服补药。秋间孟英视之。

　　胁痛畏风。周身络胀。时欲敲扑。食少便难。日晡微有寒热。脉来弦涩而数。右寸关弦以滑。是升降之令久窒。痰邪袭于隧络。关格之势将成。勉予沙参茹贝薇蒿旋斛栀楝兰草枇叶丝瓜络冬瓜子芦根茅根等出入为方。服之寒热既蠲。胁痛亦减。（此证误服温补。升降之令久窒为远因。痰邪袭于隧络为近因。欲涤痰邪先调升降弦数为热。故方中多凉润清通之品。姜竹茹三钱。川贝母杵四钱。姜栀皮三钱姜枇叶刷包三钱。丝瓜络三钱。姜汁拌芦根八钱。佩兰草三钱。更方去栀皮枇叶。加北沙参四钱。再更方去竹茹。加石斛先煎八钱。再更方去沙参。加楝核杵先三钱。再更方加香白薇一钱。鲜青蒿一钱半。旋复包先三钱。脉沥则痰邪阻气之征也。)脉颇转和。第肝阴为谋虑所伤。最忌情志不怡。无如嗔怒萦思。屡生枝节。复误温散温补。舌色干紫津涸而亡。

　　徐梦香年近六旬。患手颤不能握管。孟英以通补息风药吞指迷茯苓丸而安。仲秋类中。遗溺痰升。昏瞀妄言。汗多面赤。孟英视之。脉浮弦洪滑。盖吸受暑邪。而连日适服参汤也。予羚角石菖蒲连翘栀子桑叶菊花楝斛知母花粉竹沥银花蒿薇等药。（病情为温补助热。肝风煽痰逆升而厥。羚次尖先煎四钱。石菖蒲次入二钱。连翘壳三钱。黑栀皮三钱。冬桑叶四钱。

　　杭白菊三钱。川楝核杵先二钱。石斛先煎一两。酒炒知母三钱。南花粉四钱。姜竹沥两大酒杯冲。银花一两五钱。鲜青蒿一钱半。香白薇二钱。方以苦甘寒息风救液。菖蒿反佐。)一剂知。二剂神清。乃去羚菖。加茹贝滑石投之。（加姜竹茹三钱。川贝母杵四钱。西滑石先煎五钱。)下利白如脓垢者数日。始知饥纳谷。继以调理而愈。

　　张月波弟陡患腹痛。适饱啖羊肉面条之后。医皆以为食滞。连进消导。痛甚而渴。得饮大吐。二便不行。又疑寒结。叠投燥烈。其病益加。呻吟欲绝。已四日矣。孟英视之。脉弦数。

　　苔干微黄。按腹不坚。以海 一斤。荸荠半斤煎汤频灌。果不吐。令将余汤煎栀连楝斛茹芩枇叶知母延胡柿蒂旋复为剂。吞龙荟丸。投匕而溲行痛减。次日更衣而愈。（痛甚而渴三句。本系温药伤阴。肝阳逆上。叠投燥烈。阴津将涸。故以大剂雪羹频灌救阴。汤煎黑栀皮三钱。酒炒川连一钱。酒炒楝核杵先二钱。石斛先煎一两。姜竹茹三钱。酒炒枯芩一钱半。

　　鲜枇叶刷包三钱。酒炒知母三钱。元胡索一钱半。干柿蒂十个。旋复包先三钱。药送龙荟丸三钱。)黄鼎如母年七十七岁。季秋患间疟。每发加剧。寒甚微而热必昏痉。舌不能伸。三发后孟英视之。颧赤目垂。鼻冷额颏微汗。苔色黄腻。舌根纯红。口渴痰多。不思粥饮。脉至弦数。

　　重按少神。证属伏暑挟痰。而阴虚阳越。先与苁蓉鳖甲楝斛茹贝燕窝藕。（伏暑挟痰。应用茹贝等轻清之品。惟阴虚阳越。本身气先不降。药气何能下行。常法先标后本。若本病较重。则本反为标。伏暑挟痰虽标病。而阴虚阳越。则本反为标。淡苁蓉一钱半。血鳖甲杵四两。楝核杵四钱。石斛一两。燕窝包三钱。藕切二两。六味先煎八句钟。姜竹茹四钱。川贝母杵一两。同次入。)两剂而颧红颏汗皆蠲。继佐参沥薤麦枇叶旋复。去竹茹苁蓉。（北沙参八钱。姜竹沥两大酒杯冲。鲜薤白打一钱半。鲜枇叶刷包三钱。旋复包先三钱。)投三帖而昏痉不作。又去薤楝。加生地花粉。服五日而疟休。（大生地八钱。南花粉四钱。)饮食渐加。居然告愈。（按此系足厥阴肝疟之治。)许芷卿患外寒须复重衾。内热饮不解渴。仍能安谷。便溺皆行。投以温散。即显咽痛。孟英切脉沉弦而缓。作痰热内伏。投以犀羚元参丹皮白薇黑栀茹贝旋蒡之剂。（仍能安谷。便溺皆行。病不在气。饮不解渴。温散咽痛。为内风已动。脉沉弦为肝热遏伏。此脉缓乃痰浊阻气。

　　非脾阳衰弱。镑犀角羚次尖同先煎各四钱。元参片泡冲去渣一两。粉丹皮二钱。香白薇一钱。黑栀皮三钱。姜竹茹三钱。川贝杵四钱。旋复包先一钱半。姜炒牛蒡子三钱。)两帖而寒渴咽痛皆减。乃去犀羚牛蒡。加二至知母花粉银花。解酱矢而瘳。（女贞杵五钱。旱莲草四钱。酒炒知母三钱。姜汁炒花粉四钱。济银花次入八钱。)韩组林年近古稀。孟冬患肢厥头肿。 语遗溺。某作虚风类。进以温补。势益剧。孟英切脉。左弦数。右滑溢。乃痰热内阻。风温外侵予羚贝茹栀翘薇桑菊花粉丹皮旋复。以芦菔汤煎服而瘳。（左弦数为阴虚挟肝热。右滑溢为风阳煽痰逆上。方义主息风阳以涤痰热。羚次尖先煎八钟四钱。川贝杵四钱。姜竹茹三钱。黑栀皮三钱。连翘壳三钱。香白薇一钱。冬桑叶四钱。杭白菊三钱。粉丹皮二钱。南花粉四钱。芦菔一两。煨汤去渣煎药。)钱闻远子患感。汤某进桂朴姜柴等药。而痰血频咯。神瞀耳聋。 语便溏。不饥大渴。苔黑涩少。彻夜无眠。某某叠进轻清。黑苔渐退。舌绛无津。外证依然。不能措手。孟英诊之。

　　脉皆细数。乃真阴素亏。营液受灼。不必以便溏不食而畏滋腻也。授以西洋参生地二至二冬龟板燕窝茹贝银花藕汁梨汁玉竹百合等药。二剂咯血渐止。痰出甚多。渐进稀糜。夜能稍寐。五剂热退泻止。渴始减。脉渐和。旬日后解燥矢而痊。（无实证而便溏。为脾败除中。有实证而便溏。为热寻出路。此病脉证八句皆实热见证。脉皆细数。何畏滋腻。西洋参三钱。

　　大生地八钱。女贞杵五钱。旱莲草四钱。明天冬切六钱。花麦冬四钱。血龟板杵四两。燕窝包三钱。二味同先煎八钟。姜竹茹三钱。川贝杵四钱。济银花八钱。藕汁梨汁各大半酒杯冲。

　　肥玉竹三钱。百合花三钱。)朱湘槎子忽于饱食后大吐而厥。冷汗息微。孟英视之。厥甫回而腹痛异常。口极苦渴。二便不行。脉来弦缓。乃痰滞而热伏厥阴。肝气无从疏泄也。投雪羹栀楝元胡苁蓉萸连橘核旋复竹茹菔汁之药。（大吐而厥脉证六句。皆肝热壅痰。肝不疏泄之象。淡海 先煎二两。荸荠打一两。黑栀皮三钱。川楝核杵先三钱。元胡索一钱半。淡吴萸六分。姜炒川连八分。橘核杵一钱半。姜竹茹三钱。菔汁半酒杯冲。淡苁蓉一钱半。)一剂痛减。再服便行而愈。

　　韩妪年近花甲。患三疟于仲冬。某主温散。并以姜枣汤恣饮。旬日后粒米不沾。疟至大吐。

　　某以热补进。势益甚。又浃旬。孟英视之。胸中痞结如 。苔黄苦渴。溲如热汤。脉弦滑右甚。带下如注。投小陷胸合温胆加薤白。（此证热邪由气分侵营。故带下如注。治病必求其本。此病宜先豁痰热。蒌仁研四钱。姜川连二钱。制半夏一钱半。赖橘红八分。炒枳实一钱半。姜竹茹四钱。鲜薤白一钱半。)服后大吐胶痰。十余日胸痞始消。改授甘凉。疟亦渐罢。（甘凉方。鲜芦根二两。姜竹沥一大酒杯冲。鲜枇叶刷包三钱。鲜竹叶二钱。石斛先煎一两。制半夏二钱。荸荠八钱。酒炒知母三钱。鲜薤白一钱半。)继参滋阴。遂以霍然。（元参片泡冲去渣八钱。地骨皮五钱。川贝杵四钱。生冬瓜子四钱。制半夏二钱。花麦冬四钱。荸荠二两。楝核杵先三钱。乌梅肉炭一钱。)魏西林侄女娩后恶露。延至两月。继闻夫父及两弟丧。悲哀不释。干嗽吐血。头痛偏左。不饥不食。不眠不便。渴饮而溲必间日一行。久治不效。孟英切脉。虚弦豁大。予甘麦大枣加熟地首乌鳖甲二至菊花旋复芍药贝母麻仁青盐等药。（病情为阴虚肝逆。肺胃不降。阴中之阳亦虚。血鳖甲二两杵先煎八钟。取汤代水煎药。生粉草三钱。北小麦四钱。大枣一枚擘先。大熟地八钱。制首乌二钱。女贞杵五钱。旱莲草四钱。杭白菊二钱。旋复包先三钱。酒炒白芍一钱半。川贝杵三钱。麻仁研三钱。青盐一分。)服后脉渐敛。血亦止。七八剂头痛始息。旬日后便行安谷。

　　韩石甫妻患感发疹。某治以清解。热渐退而神气不爽。舌黑难伸。太息便秘。胸次拒按。脉弦缓而滑。（神气不爽四句。皆痰热窒塞肺胃之象。脉弦缓而滑。文义弦缓在脉之浮分。滑在脉之沉分。故用凉膈之硝黄。若文义为弦滑而缓。则凉膈不可投矣。酒炒枯芩一钱半炒豆豉三钱黑栀皮三钱。薄荷尖八分。鲜竹叶二钱。酒炒知母三钱。南花粉四钱。炒枳实二钱。

　　姜竹茹三钱。元明粉一钱。生厢黄三钱。开水泡冲去渣。)一帖苔即退黄。再服而黑矢下。

　　神气清。即以向愈。

　　陈赤堂妻患感。面赤不眠。烦躁谵语。口甘渴腻。溲涩而痛。某多剂清解未应。孟英切脉左弦洪而数。右滑而溢。胸次痞结。大解未行。肝阳上浮。肺气不降。痰热阻痹。邪乃逗遛。

　　予小陷胸合温胆雪羹加旋薤投之。（脉左弦洪而数。为阴虚挟热。右滑而溢。为痰挟风阳。

　　肺病较急于肝。治法涤痰热即所以息风阳。蒌仁研四钱。姜炒川连二钱。制半夏二钱。炒枳实一钱。姜竹茹三钱。荸荠打一两。淡海 先煎二两旋复包先三钱。西薤白打次一钱半。)胸结渐开。去半薤。药送当归龙荟丸。（药送龙荟丸三钱。)谵语止。且能眠。参以通幽汤下其黑矢。三剂后始进养阴和胃而痊。（养阴和胃方。大生地八钱。明天冬切六钱。女贞杵五钱。生粉草三钱。花麦冬四钱。酒炒知母三钱。乌梅肉炭一钱。大枣擘先一枚。川贝杵四钱。)翁嘉顺妻娩后。阴户坠下一物。形色如肺。多方疗之不收。第三日求治孟英。令以泽兰叶二两煎浓汤熏而温洗。随以海螵蛸五倍子等分。（醋炙海螵蛸四钱。炒五倍子一钱。)研细粉掺之。果即收上。继而恶露不行。白带时下。乳汁全无。两腿作痛。孟英曰：此血虚也。乳与恶露虽无。其腹必不胀。前证亦属大虚。因予黄 当归甘草生地杜仲大枣糯米脂麻藕浓煎羊肉汤煮药。服后乳汁渐充。久服乃健。（生黄 一两。箱归身二钱生粉草三钱。干生地五钱。绵杜仲四钱。大枣擘三枚。糯米洗五钱。脂麻研五钱。藕切一两。生羊肉四两。煮汤煎药。)屠某患梦遗。久治不愈。耳出脓水。目泪难开。肩胁胸背酸疼。微有寒热。食减神疲。孟英察脉左弦数。右虚 以三才封髓加龙牡黄 桑丹栀菊。（左弦数为肝脏阴虚挟热。右虚 为气分阳虚。炒潞党三钱。炒西 三钱。淡苁蓉一钱半。西砂仁研次入六分。酒炒川黄柏一钱半。大熟地八钱。明天冬切五钱。醋 牡蛎杵四两。醋 龙骨杵一两。二味同先煨八钟。冬桑叶三钱。杭白菊二钱。焦神曲杵一钱半。丹皮二钱。黑栀皮三钱。)李华甫妻患头震。孟英脉之。乃肝经郁怒火升也。投当归龙荟丸而瘳。（青果一枚连核杵先煨。汤送龙荟丸三钱。)然不能惩忿。其病发之后。更兼溺 腹胀。喘汗欲绝。孟英视之。

　　脉甚弦涩。口苦苔黄。舌色紫黯。汛虽不愆。内有瘀滞也。以雪羹加金铃旋复栀子滑石桃仁茺蔚车前子木通仍吞龙荟丸。（辨瘀滞在腹胀脉弦涩。舌色紫黯。淡海 先煎二两。荸荠一两。楝核杵先四钱。旋复包先三钱。黑栀皮一钱半。西滑石先煎五钱。生桃仁研三钱。茺蔚子杵先四钱。车前子杵先四钱。细木通一钱。仍药送龙荟丸三钱。)外以大田螺三个。生蒜六瓣。车前草一握。捣扎脐下。服后果先下黑血。溲即随通。继而更衣粪色亦黑。遂愈。

　　卷八

　　胡孟绅患疑。坐卧不安。如畏人捕。自知为痰。饵白金丸吐之。汗出头面。神躁妄闻。孟英切其脉。弦滑洪数。不为指挠。投石膏竹茹枳实黄连旋复花粉胆星石菖蒲加雪羹竹沥童溲吞礞石滚痰丸下其痰火。连得大解。夜分较安。惟不能断酒。为加绿豆银花枳 子吞当归龙荟丸。旬余脉证渐平。神气亦静。尚多疑惧。改授犀角元参丹皮竹叶竹茹贝母百合莲心猪胆汁炒枣仁盐水炒黄连吞枕中丹。以清包络肝胆之有余而调神志。又旬日各恙皆蠲。继予十味温胆法善其后。乃弟季权同时患黑斑。苔秽脉浑气粗面垢。孟英即以凉膈散投之。大解得行。脘亦不闷。斑皆透绽。脉显滑数而洪。遂予大剂凉润清肃之药。直俟其旬日外大解不泻。药始缓授。复又沉卧不醒。孟英曰：痰热尚炽也。仍投大剂数帖。果频吐胶痰累日而眠食渐安。（白金丸内白矾苦能化躁。薄荷升阳助热。至郁金亦非热痰主要之药。故汗出头面。神躁妄闻。生石膏先煎一两六钱。姜竹茹三钱。炒枳实一钱半。酒炒川连一钱。旋复包先三钱。南花粉四钱。陈胆星炖和服八分。石菖蒲次入二钱。淡海 先煎二两。整荸荠二两。童便煎去头尾冲一酒杯。药送礞石滚痰丸四钱。嗣去石膏竹茹连枳。加生绿豆二两。济银花一两五钱。

　　枳子杵四钱。药送当归龙荟丸三钱。嗣改授镑犀角四钱先煎。元参片泡冲去渣八钱。粉丹皮二钱。鲜竹叶二钱。姜竹茹三钱。川贝杵四钱。百合花三钱。莲子心一钱。胆汁炒枣仁研三钱。盐水炒川连一钱。药送枕中丹三钱。胡季权凉膈散方。酒炒枯芩三钱。黑栀皮三钱。

　　炒豆豉三钱。鲜竹叶二钱。生粉草三钱。酒洗生厢黄三钱。元明粉一钱。二味同入煎。大剂凉润清肃方。鲜芦根二两。生冬瓜子四钱。酒炒枯芩三钱。鲜枇叶刷包三钱。川贝杵五钱。

　　陈胆星炖和服八分南花粉四钱。姜竹茹三钱。石菖蒲次入二钱。整荸荠打三个。)屠敬思体气素弱。去冬因子殇于痘。医予舒郁填阴。病以日剧。佥云不治。孟英诊之。两关甚数。寸上洪滑。嗽逆痰多。卧不着枕。溺赤便难。极其畏冷。是冬温未罢。误补热郁之候。世间之死于劳损者。何尝尽是虚证。每以补药偾事。授以廓清肺胃之药。周身发疥。各恙渐安。蕴伏既清。始投滋养善后。不仅病愈。次年春得一子。（酒炒枯芩三钱。酒炒川连一钱。鲜芦根二两。酒炒枇叶刷包三钱。姜竹茹三钱。丝瓜络三钱。旋复包先三钱。生蛤壳五钱。生赭石杵五钱。二味同先煎。川贝杵五钱。生冬瓜子四钱。大豆卷次入三钱。)许芷卿亦精于医。偶患外感。即服清散之药而证不减。或疑其非春温也。邀孟英质之。诊脉迟涩。二便皆行。筋掣不眠。畏寒能食。喉舌皆赤。予大剂清营药数服而瘥。迨夏两腿患疥。外科治之。久而不愈。孟英谓其平昔善饮。蕴热深沉。疡科药亟宜概屏。令以雪羹汤送当归龙荟丸。果得渐瘳。秋间其母患感。迟服温散。转为肢厥便秘。面赤冷汗。脉来一息一歇。举家惶惶。虑即脱变。孟英视其苔。黄腻不渴。按其胸。闷而不舒。且闻其嗅诸食物。无不极臭。断为暑湿内伏。挟痰阻肺。肺主一身之气。气壅不行。法宜升降。是虚脱之反面也。

　　设投补药。则内闭而外脱。昧者犹以为投补迟而不及救。孰知真实类虚。不必以老年怀成见。

　　总须以对证为良药。果一剂而脉至不歇。转为弦滑。再服汗止肢和。便行进粥。数帖而痊。

　　方用紫菀白前竹茹枳实旋贝杏蒌兜铃枇杷叶也。（二便皆行及能食。皆病不在气之明证。脉迟涩为病在血。合之筋掣不眠畏寒及喉舌皆赤。皆营热厥逆之象。清营方。济银花一两五钱。鲜茅根五钱。鲜竹茹三钱。丝瓜络三钱。酒炒桑枝三钱。羚次尖先煎四钱。大生地泡冲去渣八钱。炒豆豉三钱。大豆卷三钱。酒炒川连一钱。酒炒川黄柏三钱。许芷卿母方。紫菀茸一钱半。白前一钱。姜竹茹三钱。炒枳实一钱半。旋复包先一钱半。川贝杵四钱。苦杏泥二钱。姜蒌皮三钱。马兜铃一钱半。姜枇叶刷包三钱。)沈辛甫妻体素弱而勤于操作。年逾四秩。汛事过多。兼以便溏。冷汗气逆。参 屡进。病日以危。孟英诊曰：心脾之脉尚有根。犹可望也。予龙骨牡蛎龟板鳖甲海螵蛸石英石脂余粮熟地茯苓为方。一剂转机。渐以向愈。（汛事过多。血虚则肝风暗动。冷汗气逆。为肝阳逆厥之征。至便溏为热寻出路。参 屡进。则肝风愈炽矣。故用介属重镇。 龙骨杵一两。 牡蛎杵四两。血龟板杵二两。血鳖甲杵二两。炙海螵蛸四钱。紫石英五钱。赤石脂三钱。禹余粮三钱。大熟地八钱泡汤去渣。前八味先煎八钟。云苓次入三钱。)陈舜廷患疟久不愈。其体素亏。医皆束手。孟英视之。舌绛无津。微寒溲赤。原属春温化疟。体与病皆不是小柴胡之例。过投温散。热炽阴伤。予竹叶石膏汤撤热存津而愈。（生石膏先煎一两六钱。酒炒知母四钱。鲜竹叶二钱。淡海 先煎一两。南花粉五钱。济银花一两五钱。酒炒川连一钱。细木通一钱。石斛先煎一两。炒豆豉三钱。整荸荠二两。)谢再华室素患肝厥。孟英于癸卯岁授药一剂。六载安然。今夏偶患齿衄。继见臭腐。头痛汛阻。彻夜无眠。盖秦某作格阳证治。进以肾气汤数服而致剧也。孟英予大剂神犀汤加知柏。

　　旬日而瘳。（镑犀角先煎八钟四钱。大生地八钱。元参片一两。二味泡煎去渣。酒炒知母四钱。酒炒川黄柏一钱半。济银花一两五钱。血鳖甲杵四两。血龟板杵二两。生赭石杵二两。

　　鲜青果杵三个，三味先煎八钟。南花粉五钱。飞青黛一钱。方按神犀汤加减。)胡韵梅年已逾冠。因夜坐感寒。患头痛恶冷。呕吐肢冷。孟英视之。曰：舌绛脉数。斑疹之候。断非受寒。予清透药服之。次日点形圆绽。细询果未出痘。但火势甚炽。一路清凉。自发起至落痂。毫不杂一味温升攻托之药。而满身密布。形色粗紫。浆浓痂黑。便秘不饥。渴无一息之停。苟不如是用药。其能免乎。此建中琐言之所以有功于世也。（清透方。大生地泡冲去渣八钱。酒炒知母三钱。酒炒川黄柏一钱半。酒炒栀皮三钱。石菖蒲次入二钱。酒炒枇叶刷包三钱。酒炒银花四钱。酒炒丹皮二钱。制半夏一钱。)朱大镛新婚后神呆目瞪。言语失伦。或疑其体弱神怯。予镇补安神诸药。驯致善饥善怒。骂詈如狂。孟英诊之。右脉洪滑。予犀角石膏菖蒲胆星竹沥知母吞礞石滚痰丸而愈。其大父患四肢冷颤。常服温补。延久不痊。孟英切其脉弦而缓。曰：非虚也。予通络方。吞指迷茯苓丸而瘥。（方义重涤痰热。参以息风。镑犀角先煎四钱。生石膏先煎一两六钱。石菖蒲次入二钱。陈胆星炖和服八分。姜竹沥两大酒杯冲。酒炒知母四钱。药送礞石滚痰丸四钱。朱大镛祖脉弦而缓。系为温补窒气。并非阳虚。玩吞指迷茯苓丸便见。通络方。制半夏三钱。浮橘络一钱五分。鲜薤白打三钱。石菖蒲二钱。姜竹茹三钱。丝瓜络三钱。姜汁拌茅根四钱。姜汁炒桑枝三钱。陈胆星炖和服八分。药送指迷茯苓丸三钱。)许安卿患咽痛。疡科连予升散之药。延及龈肿。牙关不开。舌不出齿。自汗脉涩。绝谷濒危。孟英往勘。即洗去满颈敷药。以菊叶捣涂。吹以锡数散。煎犀羚射干马勃栀贝山豆根等药灌之。数日而痊。（病情为肝风逆上。窒遏气机。镑犀角四钱。羚次尖四钱。二味同先煎八钟。姜射干三钱。马勃一钱半。姜栀皮三钱。川贝杵四钱。姜炒山豆根一钱。)庄芝阶媳患搐搦。闲日而作。孟英诊脉弦数。泛泛欲呕。口苦不饥。凛寒头痛。汛事愆期。

　　溲热如火。乃足厥阴暑疟也。投以大剂犀羚元参栀菊木通知楝花粉银花之药。数日而愈。（泛泛欲呕四句。皆肝风炽逆现证。镑犀角四钱。羚次尖四钱。二味同先煎八钟。元参片泡煎去渣一两。姜栀皮三钱。杭白菊三钱。细木通一钱。酒炒知母四钱。楝核杵先三钱。南花粉四钱。济银花一两五钱。)仲夏淫雨匝月。泛滥为灾。季夏酷暑如焚。人多热病。沈小园病。医但知湿甚。不知化热。

　　投以平胃散数帖。壮热昏狂。证极危殆。孟英视之。脉滑实而数。大渴溲赤。稀水旁流。予石膏大黄数下之而愈。孟英因论曰：考古惟叶天士甘露消毒丹神犀丹二方为湿温暑疫最妥之药。一治气分。一治营分。规模已具。即有兼证。尚可通融。司天在泉不必拘泥。今岁奇荒。明年恐有奇疫。但甘露二字。人必疑为大寒之药。消毒二字。世人或误作外证之方。因易其名曰普济解疫丹。根据方合送。救活极多。（壮热昏狂方。生石膏先煎一两六钱。酒洗生厢黄四钱。鲜芦根二两。生冬瓜子八钱。南花粉五钱。炒枳实二钱。整荸荠二两。冬桑叶四钱。杭白菊三钱。姜竹茹三钱。姜竹沥两大酒杯冲。酒炒知母三钱。鲜枇叶刷包三钱。石菖蒲次入二钱。)

　　附普济解疫丹

　　（壅正癸丑叶天士先生定)飞滑石（十五两) 绵茵陈（十一两) 淡黄芩（十两) 石菖蒲（六两) 川贝母（五两) 木通（五两) 藿香 射干 连翘 蒲荷 白豆蔻（各四两) 上药晒燥。生研细末。（见火则药尽热。)每服三钱。开水调服日二次。或以神曲糊丸如弹子大。开水化服亦可。孟英自注云。此治湿温时疫之主方也。每岁仲夏温湿蒸腾。更加烈日之暑。烁石流金。人在气交之中。口鼻吸受其气。留而不去。乃成温热暑疫之病。则为发热倦怠。胸闷腹胀。肢酸咽肿。斑疹身黄。

　　颐肿口渴。溺赤便秘。吐泻疟痢。淋浊疮疡等证。但看病患舌苔淡白。或浓腻。或干黄者。

　　是暑湿热疫之邪尚在气分。悉以此丹治之立效。而薄滋味。远酒色。尤为辟疫之主要。医家临证准此化裁。失之者鲜。（上参喻嘉言张石顽叶天士沉尧封诸家。)

　　附神犀丹

　　犀角尖（磨汁) 石菖蒲 黄芩（各六两) 直生地（冷水洗净，浸透，捣绞汁) 银花（各一斤，如有鲜者，捣汁用尤良) 金汁 连翘（各十两) 板蓝根（九两，无则以飞净青黛代之)香豉（八两) 元参（七两) 花粉 紫草（各四两) 各药生晒（切忌火炒。)研细。以犀角地黄汁金汁（即数十年陈粪清。)和捣为丸。（切勿加蜜。如难丸，可将香豉，煮烂。)每重三钱。凉开水化服。小儿用半丸。如无金汁。可加人中黄四两研入。孟英自注云：温热暑疫诸病。邪不即解。耗液伤营。逆传内陷。痉厥昏狂。谵语发斑等证。但看病患舌色干光。或紫绛。或圆硬。或苔黑。皆以此丹救之。若初病即觉神情昏躁而舌赤口干者。是温暑径入营分。

　　酷热之时。阴虚之体。及新产妇人患此最多。急须用此。多可挽回。切勿拘泥日数。误投别药以偾事也。兼治痘 毒重。夹带紫斑危证。暨痘 后余毒内炽。口糜咽腐。目赤神烦诸证。（上本叶氏参治验。)姚禄皆遇水复受酷热患感。顾某诊为湿邪。予桂枝葛根药三帖。病乃剧。赵某知其误治。连用清解。因见蓝斑。不肯接诊。孟英视之。脉细数而体瘦。平昔阴亏。热邪借风药而披猖。

　　营液得温燥而干涸。斑色渐退。而昏狂遗溺。大渴不已。仍予前方。调紫雪数剂。热退神清而言出无伦。犹如梦呓。或虑共成癫。孟英曰：痰留包络也。予犀角菖蒲元参鳖甲花粉竹茹黄连生地木通甘草为方。调以真珠牛黄。始得渐安。改授存阴调理而愈。（姚禄皆前方。生石膏先煎一两二钱。鲜芦根二两。整荸荠二两。淡海 先煎二两。石斛先煎一两。酒炒知母三钱。酒炒川连一钱。石菖蒲次入二钱。痰留包络方。镑犀角先煎四钱。石菖蒲次入二钱。元参片泡冲去渣一两。血鳖甲杵先煨六钟二两。南花粉四钱。姜竹茹三钱。

　　酒炒川连一钱。大生地泡冲去渣八钱。细木通一钱。生粉草三钱。元参鳖甲生地甘草。针治温散误药。)陈蕴泉陡患昏谵。乞诊孟英。脉甚滑数。苔色腻黄。乃平素多痰。兼吸暑热。予清解药一剂。化而为疟。脉亦较平。或谓体弱不宜凉药。须用人参。孟英坚持不可。盖暑脉颇类乎虚。

　　而痰阻于肺。呼吸不调。又与气虚短促者相似。平昔虽虚。有病必先去病。况热能伤气。清暑热即所以顾元虚也。遂连投白虎加减而愈。（白虎加减方。生石膏先煎八钱。姜炒知母三钱。南花粉四钱。姜竹茹三钱。姜牛子研丝瓜络各三钱。炒枳实一钱半。石菖蒲次入二钱。西滑石包先四钱。)高若舟庶母患脱肛。孟英脉之。弦而滑。溲涩苔黄。虽属高年。非虚证也。清其湿热而痊。

　　（酒炒西茵陈一钱半。酒炒枯芩一钱半。酒炒川连八分。石菖蒲次入二钱。冬瓜皮四钱。晚蚕砂五钱。生冬瓜子四钱。西滑石先五钱。细木通一钱。川贝杵五钱。)孟英治乍浦人滞下证。昼夜百余行。不饥不渴。而欲呕腹痛。上及于心胸。脉颇平和。是寒湿也。与时行暑湿痢大相径庭。投姜桂萸朴之剂。数服霍然。（炒干姜四钱。肉桂心二钱。

　　生吴萸次入一钱半。制浓朴三钱。制半夏四钱。炒陈皮一钱半。省头草三钱。煨姜三钱。鲜薤白打三钱。鲜葱白三钱。陈木瓜三钱。)赵子善患疟。畏冷不饥。孟英诊之。脉滑数。苔黄溲赤。脘闷善呕。投竹叶石膏汤加减。以清伏暑而痊。（鲜竹叶二钱。生石膏先煎一两二钱。姜炒知母四钱。石菖蒲次入二钱。制半夏二钱。西滑石五钱。细木通一钱。陈胆星炖和服八分。枯荷梗三钱。姜枇叶刷包三钱。石斛先煎一两。)王一峰子患疟。多服姜枣温散之药。因致壮热耳聋。谵语遗屎。不寐昏狂。见人欲咬。顾某从伏暑治亦不效。延至初冬。求诊孟英。按脉皆滑。即以顾疏犀角等药内加菖蒲胆星竹沥珍珠牛黄为剂。吞白金丸。一服即减。旬日霍然。继其母发热善呕。频吐粘沫。头痛如劈。口苦耳聋。神识昏瞀。脉弦而数。乃伏暑挟内风鸱张。予犀角元参竹茹花粉知翘苓斛栀菊雪羹等药。七日而瘳。（王子方。镑犀角先煎四钱。姜竹茹三钱。姜竹沥两大酒杯冲。生冬瓜子四钱。川贝杵八钱。南花粉五钱。天竹黄三钱。石菖蒲次入二钱。陈胆星炖和服一钱。舌药送珠粉一分。牛黄三厘。王一峰母方。镑犀角先煎四钱。元参片泡冲去渣一两。姜竹茹三钱。南花粉四钱。酒炒知母四钱。连翘壳三钱。云苓三钱。石斛先煎一两。荸荠一两。淡海先煎二两。)王子能妻久患吐血。医不能愈。孟英视之。脉弦滑而搏指。右手较甚。渴喜冷冻饮料。米谷碍于下咽。小溲如沸。夜不成眠。久服滋阴。毫无寸效。孟英以苇茎汤合雪羹加石膏知母花粉枇杷叶竹茹旋复滑石梨汁大剂投三十剂而痊。（脉弦滑而搏指六句。全系痰热窒肺。久服滋阴。是肺病治肾。宜乎不效。鲜芦根二两。生冬瓜子八钱。整荸荠二两。淡海 先煎一两。生石膏先煎一两六钱。浓酒炒知母四钱。姜花粉五钱。姜枇叶三钱。姜竹茹三钱。旋复包先三钱。西滑石包先四钱。生梨一两绞汁冲。)余朗斋母秋间患伏暑。孟英已为治愈。失于调理。复患气冲自汗。肢冷少餐。攻补不投。仍邀孟英治之。予填补冲任。清涤伏痰法。合甘麦大枣以补血而愈。（此病系余暑乘肝虚痰实。煽动肝阳。羚次尖先煎八钟四钱。石菖蒲研制半夏同次入各一钱。大生地泡煎去渣八钱。

　　济银花一两五钱。石斛一两先煎。楝核杵先三钱。酒炒知母三钱。川贝杵一两。梨汁磨枳实六分和服。俟痰浊全蠲。去羚菖枳实加生粉草三钱。北小麦四钱。箱归身二钱。孟英用方义不泥方药。大枣温腻非宜。)高瑞生弟疟久不痊。形消不食。医谓虚也。投补药而更增自汗。孟英诊之。脉弦滑。脘下聚气。投小陷胸加竹茹旋枳以开痰结。渐能纳谷。继以清养。病去肌充。（姜川连二钱。姜蒌仁三钱。制半夏研次入二钱。姜竹茹三钱。旋复包先一钱半。炒枳实一钱半。清养方。川贝杵四钱。旋复包先一钱半。南花粉三钱。生粉草一钱。北沙参四钱。苦杏仁二钱。石斛先煎五钱。炒枳实一钱。)李贵患感数日。忽然昏厥。孟英见其面色灰黯。戴眼口开。按其脉尚不绝。予菖蒲胆星竹茹旋复等为剂。和入童溺。调以牛黄至宝丹灌之。覆杯而起。（石菖蒲次入二钱。陈胆星炖和一钱。姜竹茹三钱。旋复包先三钱。天竹黄三钱。姜炒川连一钱。净橘络五分。冲入煎去头尾童便一酒杯。研调西牛黄二厘。至宝丹五分。此病系痰中。先用苦辛香以开其痰。)吴酝香自仲春感冒而起。迨夏徂秋。痰多气逆。肌肉消瘦。延至初冬。诸证蜂起。耳鸣腰痛。卧即火升。梦必干戈。凛寒善怒。多医咸主补虚。迄无小效。孟英诊脉弦细。而左寸与右尺甚数。右寸关急搏不调。且病者颈垂不仰。气促难言。舌黯无苔。面黧不渴。孟英曰：病虽起于劳伤挟感。而延已经年。然溯其所自。平昔善饮。三十年来期在必醉。非仅外来之客邪失于清解。殆由内伏之积热久锢深沉。温补杂投。互相煽动。营津受烁。肉削痰多。升降愆常。火浮足冷。病机错杂。求愈殊难。姑且按经设法。以石膏知母花粉黄芩等清肺涤痰。

　　青蒿鳖甲栀子金铃等柔肝泄热。元参女贞天冬黄柏等壮水制火。竹茹旋复杷叶橘红等宣中降气。出入为方。间佐龙荟丸直泻胆经之酒毒。紫雪丹搜逐隧络之留邪。服三剂而舌布黄苔。蕴热渐泄。服六剂而嗽病减知饥。渴喜热饮。伏痰渐化。十剂后凛寒始罢。足亦渐温。肺气已得下降。继而梦清夜寐。方中参以西洋参生地麦冬充其液。银花绿豆雪羹化其积。肌肉渐丰。面黑亦退。（左寸与右尺甚数。为心肾阴亏火炽。右寸关急搏不调。为肺胃热炽煽痰逆升。颈垂不仰四句。皆温补煽助痰热。窒遏气机之象。治法必须先清肺胃。生石膏先煎八钱。

　　酒炒知母四钱。姜花粉四钱。姜栀皮三钱。姜竹茹三钱。旋复包先三钱。姜枇叶刷包三钱。

　　赖氏橘红次入一钱。药送紫雪丹一分。三帖后去知母。加酒炒枯芩一钱半。酒炒楝核杵先三钱。鲜青蒿次入一钱半。药并送当归龙荟丸二钱。又三帖后去紫雪石膏茹枇花粉栀皮黄芩及龙荟丸。加酒炒黄柏一钱半。整荸荠二两。淡海 先煎一两。血鳖甲杵先煎八钟一两。女贞杵五钱。元参片八钱。明天冬切六钱。二味泡煎去渣。六帖后去荸荠海 。加西洋参三钱。大生地八钱。花麦冬四钱二味同泡煎。绿豆一两。济银花八钱。)杨素园精医。妻多病自治不痊。孟英据信述病状拟方立案云。细阅病原。证延二十余年。始因啖杏。生冷伤乎胃阳。肝木乘虚。遂患胁痛挛掣。身躯素浓。湿盛为痰。温药相投。与湿似合。与痰大悖。驯致积温成热。反助风阳。消烁胃津。渐形瘦削。而痰饮者本水谷之悍气。肝升太过。胃降无权。另辟窠囊。据为山险。初则气滞以停饮。继则饮蟠而气阻。气既阻痹。血亦愆其行度。积以为瘀。前此神术丸控涎丹之涤饮。丹参饮桃核承气之逐血。治皆近似。迨延久元虚。即其气滞而实者。亦将转为散漫而无把握矣。是以气升火浮。颧红面肿。

　　气降火息。黄瘦日增。苟情志不怡。病必陡发。以肝为刚脏。在志为怒。血不濡养。性愈张。胃土属阳。宜通宜降。通则不痛。六腑以通为用。更衣得畅。体觉宽舒。是其征也。体虽虚。病则实。虚则虚于胃之液。实则实于肝之阳。中虚原欲纳食。而肝逆蛔扰欲呕。吐出之水。已见黑色。胃底浊阴。风鼓波澜。翻空向上。势难再攻。脉至两关。中取似形鼓指。重按杳然。讵为细故。际此春令。正鸢飞鱼跃之时。仰屋图维。参彻土绸缪之议。立方如下。

</div>
    <div class="pagination">
<a href="王氏医案绎注_page9.html">上一页</a><span>...</span><a href="王氏医案绎注_page5.html">5</a><a href="王氏医案绎注_page6.html">6</a><a href="王氏医案绎注_page7.html">7</a><a href="王氏医案绎注_page8.html">8</a><a href="王氏医案绎注_page9.html">9</a><span class="current-page">10</span><a href="王氏医案绎注_page11.html">11</a><a href="王氏医案绎注_page12.html">12</a><a href="王氏医案绎注_page13.html">13</a><a href="王氏医案绎注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
