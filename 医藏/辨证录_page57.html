<!DOCTYPE html>
<html>
<head>
    <meta charset="UTF-8">
    <title>辨证录 - 第 57 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 57 页/共 92 页</h1>
    <div class="content">　　水煎服。

　　人有大便之时，一时昏晕而脱者，两目上视，手足冰冷，牙关不收，不能语言，人以为中风不语也，谁知是阴脱之症乎。夫大便之能开阖者，肾主之也。肾水足，大便无燥结之虞，肾水衰，大便有滑利之患。是大便之燥润，全责之肾也。然大肠之病何能遽绝。不知大肠过燥，则火烁其水而阴绝，过滑则水制其火而阴亦绝也。且大肠阴绝，仍绝于肾耳，故肾脱而大肠亦脱，惟救其肾绝而已。

　　方用六味地黄汤：熟地（二两） 山茱萸（一两） 茯苓（八钱） 丹皮（六钱） 山药（一两） 泽泻（六钱）

　　水煎服。一剂昏晕苏，再剂言语出，连服一月全愈。

　　此方非救脱之药也。然肾水枯而肾始绝，大滋其肾水，枯槁之时得滂沱之泽，则沟洫之间，无非生意，是补水正所以救肾之绝，岂大肠得水而反不能救其脱乎。

　　此症用两援汤亦可治。

　　熟地（二两） 当归 人参 白术（各一两） 肉桂（二钱）

　　水煎服。

　　人有并不与妇人交感，一闻妇女之声音，而淫精流出，虽非阴阳脱症之重，然亦脱症之渐也。夫阴阳不相离者也，久战不泄者，肾火与肾水俱旺也，惟肾水衰，而火易动，肾火衰而水难固。久战不泄者，非为肾中水火之旺，亦心中水火之旺也。心火旺，肾火不敢夺其权，心水旺，肾水不敢移其柄。惟心中水少，而肾中之水始有下竭之忧。心中火少，而肾中之火始有下移之患。闻妇女之声淫精即出，此心中水火虚极而动也，而肾中水火随心君之动而外泄矣。若流而不止，此阴阳将脱之候，尤为危症。苟不急治，亦与鬼为邻。治法宜大补其心肾。

　　方用交济汤：人参（五钱） 熟地（一两） 山茱萸（五钱） 麦冬（一两） 柏子仁（三钱） 龙骨（醋 ，二钱） 黄连（五分） 肉桂（五分） 当归（五钱） 黄 （五钱）

　　水煎服。十剂虽闻妇女之声亦止而不流矣，更服二十剂全愈。

　　此方心肾两补，少加涩精之味，使玉门自闭，不至经络之大开也。盖心肾不交，而玉门之关既易开，心肾易交，而玉门之关反难闭。闻声流精声，其精原先离于肾宫，故随闻随出，亦其中之关门大开故耳，所以宜用涩于补之中也。

　　此症用葆精丸亦佳。

　　人参（五两） 白术 黄 （各一斤） 山药 熟地 芡实（各一斤） 北五味（三两） 远志（四两） 炒枣仁 山萸肉 巴戟天 菟丝子 麦冬（各八两） 龙骨（三两，醋 ） 金樱子（四两）

　　蜜为丸，每日早晚白滚水吞服，各六钱，一料全愈。

　　卷之八

　　淋证门（七则）

　　人有小便流白浊者，如米泔之汁，如屋漏之水，或痛如刀割，或涩似针刺，溺溲短少，大便后急，此膀胱之火壅塞也。此症大约得之入房不使畅泄而忍精者居多。夫人精泄之时必由腰肾而上趋夹脊，透泥丸而下喉咙，百节骨髓，无不同趋下走于阴器而出。倘少遏抑之，则精即止遏于中途而不得散，欲反原旧之百骸而不可得，于是不得已而走膀胱之路，欲随溺而泄也。夫膀胱化水而不化精，且与肾为表里，尤不肯将肾中之精外泄，故闭塞其口而精不得出。膀胱因精在门外，不敢化水而水不行，水不行而火乃炽，于是熬干水液，精色变而为浊。遂得下润于膀胱，而膀胱仍不受也，乃自流于阴器而出矣。治法泻膀胱之火，佐之以利水之味，则火随水流，精亦随火而散矣。

　　方用散精汤：刘寄奴（一两） 车前子（五钱） 黄柏（五分） 白术（一两）

　　水煎服。一剂即愈。

　　此方用白术以利腰脐之气，用车前以利水，用黄柏以泄膀胱之火，用寄奴以厘清浊，而此味性速，无留滞之虞，取其迅逐行水止血，不至少停片刻也。

　　此症用桂车汤亦效。

　　车前子（一两） 肉桂（三分） 知母（一钱） 王不留行（二钱）

　　水煎服。一剂即通。

　　人有小便流赤浊者，似血非血，似溺非溺，溺管疼痛，人以为血淋也，谁知是气虚血壅乎。夫气旺则血行，气衰则血闭。然气虚之人，多不能忍精而战，不能忍而必欲忍，则精塞水窍，气衰不能推送以出，由是积而内败，化为脓血矣。精化为血，而血无所归，仍流于膀胱，膀胱不能化血，随其自流。精化之血，相火犹存，火性作祟，所以疼痛也。虽然精即化血，精何能多，血亦宜少，何终日流而不能止。不知精与血同类也。精既化血，则血以引精，何有底止乎。治法急宜止血为主，然不可徒止血也。止血必须补气，盖气能化血也。

　　方用断血汤：黄 （一两） 当归（五钱） 三七根末（三钱） 茯苓（三钱） 丹皮（三钱）

　　水煎服。一剂血淋止，二剂全愈。

　　此方用黄 以补气，用当归以补血。气既旺，无难推送夫败浊矣。况所化精血，久已外出，所流者乃旧血，而非败血也。今用补气、补血之药，以生新血，新血一生，旧血自止，况有三七根之善于止血乎。方中用丹皮以清血中之火，茯苓以分其水中之血，自然清浊不至混杂，壅阻得以疏通也。世人不知治血淋之法，以湿热治之，往往至于困顿耳。

　　此症用玄车丹亦甚效。

　　玄参 车前子（各一两）

　　水煎服。二剂即愈。

　　人有小便之中溺沙石者，其色不同，而坚实如石投之热汤之中，顷刻不能即化，其欲溺之时，必疼痛欲死，用尽气力始得溺出而后快，其症大约得之入房，而又行路涉水，或加沐浴而成之者，人以为砂石淋也，谁知是肾火煎熬之故哉。夫肾火之盛，由于肾水之衰也。入房泄精，水亏之后，其火未能遽息，复加行役以劳其筋骨，则火且大动而不可止。沐浴涉水，似乎外水可以制火，讵识肾火乃虚火也，外水乘肾气之虚直入以遏其火，火乃不敢外散，反闭守于肾宫。肾水乃至阴之水，犹天地之海水也。海水得火而成盐之块，肾水得火而成石之淋，又何足怪乎。惟是外水淡水也，肾水咸水也，肾火喜咸而畏淡，一遇淡水之侵，肾火闭结而不得伸，乃行其气于膀胱，煎干咸水而成石也。治法通其肾中之气，利其膀胱，则肾火解而砂石自化矣。

　　方用化石汤：熟地（二两） 茯苓（一两） 薏仁（五钱） 山茱萸（一两） 泽泻（五钱） 麦冬（五钱） 玄参（一两）

　　水煎服。一剂、二剂轻，十剂全愈。

　　此方不去治淋，反去补肾，以茯苓、薏仁淡渗之药解其咸味，以麦冬、玄参微寒之品散其火气；以地黄、山萸甘酸之珍滋其阴水，又取其甘能化石，而酸能消石也。又虑其性滞而不行，留而不走，益之泽泻之咸，咸以入咸，且善走攻坚，领群药趋于肾中，又能出于肾外，迅逐于膀胱之里，而破其块也。倘不补肾而惟治膀胱，且气不能出，乌能化水哉。

　　此症用化沙汤亦效。

　　熟地（二两） 山茱萸（一两） 甘草（二钱） 泽泻 车前子（各三钱）

　　水煎服。

　　人有感湿气而成淋者，其症下体重，溺管不痛，所流者清水而非白浊，人以为气虚成淋，谁知是湿重成淋乎。五淋之中，惟此淋最轻，然而最难愈，以湿不止在膀胱之经也。夫湿从下受宜感于足。今足不肿而变为淋，是湿不入于皮肤，而入于经络，且由经络而入于脏腑矣。然治脏腑之湿，而经络之湿宜乎尽散，何淋症最难愈耶。盖湿之能入于脏腑者，乘虚而入也。泻湿必损脏腑之气，气损则不能行水，湿何能泻耶。湿既难泻，淋何能即愈哉。故治湿必须利气，而利气始能去淋也。

　　方用禹治汤：白术（一两） 茯苓（一两） 薏仁（一两） 车前子（三钱）

　　水煎服。

　　此方利水而不耗气，分水而不生火，胜于五苓散实多。盖五苓散有猪苓、泽泻，未免过于疏决，肉桂大热，未免过于熏蒸，不若此方不热不寒、能补能利之为妙也。大约服此汤至十剂，凡有湿症无不尽消，不止淋病之速愈也。

　　此症亦可用气化汤治之。

　　白术（一两） 茯苓 猪苓 车前子（各三钱） 黄 （一两） 升麻（五分）

　　水煎服。

　　人有春夏之间，或遭风雨之侵肤，或遇暑气之逼体，上热下湿，交蒸郁闷，遂至成淋，绝无惊惧，忍精之过，人以为湿热之故也，谁知是肾虚而感湿热乎。夫肾虚者，肾中之火虚也。肾寒则火不足以卫身，外邪得以直入于肾。幸肾中之水，足以外护，不至于深入，乃客于肾之外廓。肾与膀胱为表里，肾之外即膀胱也。湿热外邪，遂入于膀胱之中，代肾火之气，以行其气化之令。然膀胱得肾气而能化，得邪气何能化哉，故热不化水湿，且助火不为溺而为淋矣。治法急宜逐膀胱之湿热，以清其化源。然而膀胱之湿热去，而肾气仍弱，何能通其气于膀胱。淋症即愈，吾恐有变病之生矣，故于利湿、利热之中，更须益肾中之气也。

　　方用通肾祛邪散：白术（一两） 茯苓（五钱） 瞿麦（一钱） 薏仁（五钱） 蓄（一钱） 肉桂（三分） 车前子（三钱）

　　水煎服。

　　此方分解湿热，又不损肾中之气，故肾气反通转，能分解夫湿热也。淋症去而肾受益，何至变生不测哉。

　　此症用散淋汤亦效。

</div>
    <div class="pagination">
<a href="辨证录_page56.html">上一页</a><span>...</span><a href="辨证录_page52.html">52</a><a href="辨证录_page53.html">53</a><a href="辨证录_page54.html">54</a><a href="辨证录_page55.html">55</a><a href="辨证录_page56.html">56</a><span class="current-page">57</span><a href="辨证录_page58.html">58</a><a href="辨证录_page59.html">59</a><a href="辨证录_page60.html">60</a><a href="辨证录_page61.html">61</a><a href="辨证录_page62.html">62</a><span>...</span><a href="辨证录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
