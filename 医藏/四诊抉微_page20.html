<!DOCTYPE html>
<html>
<head>
    <meta charset="UTF-8">
    <title>四诊抉微 - 第 20 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四诊抉微 - 第 20 页/共 41 页</h1>
    <div class="content">　　下指法

　　卢子由曰：诊法多端，全凭指法捷取。盖人之中指，上两节长；无名食指，上两节短，参差不齐。若按尺，排指疏，则逾越一寸九分之定位；排指密，又不及寸关尺之界分。齐截三指，斯中指翘出，而节节相对，节无不转，转无不活，此别左右，分表里，推内外，悉五层，候浮中沉，此三指法也。以中指并齐食指，去无名指；以中指并齐无名指，去食指，亦节无不转，此衡寸口，权尺中，齐上下，推下上，推上下，均前后，两指法也。至若左人迎，右气口，候十二脏腑定位，如以右食指，切左寸脏心，腑小肠；右中指，切左关脏肝，腑胆；右无名指，切左尺脏肾，腑膀胱；如以左食指，切右寸脏肺，腑大肠；左中指，切右关脏脾，腑胃；左无名指，切右尺脏命门，腑三焦，（此遵古诊，惟此右尺不可依此，当遵前条经文。）咸用指端举按，别脏别腑，此单指法也。虽可三指并齐，及其定位，专指举按，固得其真，不若独指之无牵带，别有低昂也。第惟食指肉薄而灵，中指则浓，无名指更浓且木，是必指端棱起如线者，名曰指目，以按脉中之脊，无论洪大弦革，即小细丝微，咸有脊焉，真如目之视物，妍丑毕具，故古人称诊脉，曰看脉，可想见其取用矣。每见惜指甲之修长，用指浓肉分，或指节之下，以凭诊视者，真不啻目生颈腋胸胁间矣。 

　　下指有轻重

　　《五难》曰：脉有轻重何谓也？然初持脉，如三菽（豆也）之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。故曰轻重也。

　　滑伯仁曰：取脉之要有三：曰举、曰按、曰寻。轻手循之曰举，重手取之曰按，不轻不重，委曲求之曰寻。初持脉，轻手按之，脉见皮肤之间者，阳也，腑也，亦心肺之应也。重手按之，附于肉下，近于筋骨间，阴也，脏也，亦肾肝之应也。不轻不重，中而候之，其脉得于肌肉间者，阴阳相通，中和之象，脾胃之应也。若浮中沉之不见，则委曲而求之，所谓寻也。若隐若见，则阴阳伏匿之脉也，三部皆然。（一云：举必先按之，按则必先举之，

　　诊视大法

　　《脉要精微论》云：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。（脉不得中，而有过失也。）

　　凡诊先以三指齐按，所以察其大纲，如阴阳表里（统体而言），上下来去，长短溢脉覆脉之类是也。后以逐指单按，所以察其部分。每部下指，先定经脉频率，以审胃气，分表里寒热虚实，辨气分血分，阴阳盛衰，脏腑所属。浮候中候沉候，以消息之断病，何部异于众脉，便属此部有病；候其盛衰之极者，以决之，在上上病，在下下病，左曰左病，右曰右病。

　　《平人气象论》云：持脉有道，虚静为保。以脉之理微，非静心神，忘外虑，均呼吸，不能得也。故人之息未定，不可以诊；己之息未定，亦不可以诊。夫意逐物移，念随事乱，谓能察认隐微，有是理乎？故必虚其心，静其志，纤微无间，而诊道斯为全矣，保不失也。

　　七诊

　　《三部九候论》云：察九候，独小者病，独大者病，独疾者病，独迟者病，独热者病，独寒者病（张注云：谓其或在上，或在下，或在表，或在里之不同也），独陷下者病。（沉伏不起也。）

　　《举要》云：脉有七诊，曰浮中沉，上下左右，消息求寻。（浮以候表，沉以候里，中以候胃气。上下，即寸与尺，此概两手六部而言也；左右，左手右手也，一说上下左右，即

　　《脉要精微论》所云，左外以候心，右外以候肺。上竟上者，胸喉中事也；下竟下者，少腹腰股膝胫足中事也。此节与前诊视大法参看。）

　　脉审上下来去

　　《脉要精微论》云：上盛（寸部）则气高（邪壅于上为厥巅疾（厥阳巅顶之疾）；来徐去疾，上虚下实，为恶（去声）风也。故中恶风者，阳气受也。（上下皆指寸尺而言，恶字入声。）

　　张仲景曰：初持法，来疾去迟，此由疾入迟，名曰内虚外实也。初持脉，来迟去疾，此出迟入疾，名曰内实外虚也。滑伯仁曰：脉有上下来去至止，不明此六字，则阴阳虚实不别也。

　　上者为阳，来者为阳，至者为阳；下者为阴，去者为阴，止者为阴。上者，自尺部上于寸口，阳生于阴也；下者，自寸口下于尺部，阴生于阳也。来者，自骨肉之分，而出于皮肤之际，气之升也；去者，自皮肤之际，而还于骨肉之分，气之降也。应曰至，息曰止也。

　　吴鹤皋曰：脉有上下，是阴阳相生，病虽重不死；脉有来去，是表里交泰，病虽重必起；脉无上下来去，死无日矣。汪子良曰：来以候外，去以候内。来实去虚，主病在外；来小去大，主病在内。

　　推求上下内外察病法

　　《脉要精微论》云：推而外之，内而不外，有心腹积也。

　　张注云：推音吹，诸释作推展之推者，非也。此言察病之法，当推求于脉，以决其疑似也。

　　凡病若在表，而欲求之于外矣，然脉则沉迟不浮，是在内而非外，故知其心腹之有积也。

　　推而内之，外而不内，身有热也。

　　张云：凡病若在里，而欲推求于内矣。然脉则浮数不沉，是在外而非内矣，故知其身之有热也。

　　推而上之，上而不下，腰足清也。

　　张云：凡推求于上部，然脉止见于上，而下部则弱，此以有升无降，上实下虚，故腰足为之清冷也。

　　推而下之，下而不上，头项痛也。

　　张云：凡推求于下部，然脉止见于下，而上部则亏，此以有降无升，清扬不能上达，故为头项痛也。或以阳虚而阴凑之，亦为头项痛。

　　按之至骨，脉气少者，腰脊痛而身有痹也。

　　张云：按之至骨，沉，阴胜也。脉气少者，气血衰也。阳气衰而阴气盛，故为是病。

　　因形气以定诊

　　《汇辨》云：人之形体，各有不同，则脉之来去，因之亦异，不可执一说，以概病情也。何则？肥盛之人，气居于表，六脉常带浮洪；瘦小之人，气敛于中，六脉常带沉数；性急之人，五至方为平脉；性缓之人，四至便作热医。（此句未妥，亦须合症而诊。）

　　身长之人，下指宜疏；身短之人，下指宜密。北方之人，每见实强；南方之人，恒多软弱。

　　少壮之人，脉多大；老年之人，脉多虚。醉后之脉常数，饮后之脉常洪。室女尼姑多濡滞，婴儿之脉常七至。故《经》曰：形气相得者生，三五不调者死。更有说焉，肥盛人虽曰浮洪是其常，使肌肉过于坚浓，则其脉来，势不能直达于皮肤，反欲重按乃见，徒守浮洪之说，以轻手取之，则模糊细小，竟不能测；瘦小之人，虽曰沉数是其常，使肌肉过于浅薄，则其脉来，即呈于皮肤，反可浮取而知。性急之人，脉数是其常，当从容无事，亦近舒徐；性缓之人，脉迟是其常，值倥偬多冗，亦随急数。北人脉强是其常，或累世膏粱，或母系南产，亦未必无软弱之形；南人脉弱是其常，或先天禀足，或习耐劳苦，亦间有实强之状，少壮脉大是其常，夭促者多见虚细；老年脉虚是其常，期颐者更为沉实。室女尼姑，濡弱者是其常，或境遇优游，襟怀恬淡，脉来亦定冲和。婴儿气禀纯阳，急数者是其常；或质弱带寒，脉来亦多迟慢。以此类推，则人固有一定之形气，形气之中，又必随地转移，方能尽言外之妙也。

　　脉审阴阳顺逆

　　《平人气象论》有云：脉从阴阳，病易已；脉逆阴阳，病难已。

　　约注云：春夏洪大为顺，沉细为逆；秋冬沉细为顺，洪大为逆。男子左大为顺，女子右大为顺。凡外感症，阳病见阳脉为顺，阳病见阴脉为逆，阴病见阳脉亦为顺。内伤症，阳病见阳脉为顺，阳病见阴脉为逆，阴病见阴脉为顺，阴病见阳脉为逆也。

　　《灵枢?动输篇》云：阳病而阳脉，小者为逆；阴病而阴脉，大者为逆。

　　约注云：阳症脉宜浮大，小为阳症见阴脉；阴症脉宜沉细，大为阴症见阳脉。

　　张路玉曰：阴阳，死生之大端，不出浮大数动滑为阳，沉涩弱弦微为阴之总纲。仲景言伤寒阴病见阳脉者生，阳病见阴脉者死，可以推卒病之逆顺，亦可广诸病之死生。

　　孙对薇曰：阴根于阳，阳根于阴。表属阳，以活动为性体，而有静顺之阴在内；里属阴，以静顺为性体，而有活动之阳在中，乃相依倚也。若表脉惟散尖洪大，里脉惟蹇迟细小，乃阴阳不相和。各盛于本位，当收敛表阳，使根于内；温和里阴，使根于外。有表涩下，而里冲上者，在外为阳气不升，在内为阴火冲发；有表蹇涩，而里洪数者，此阴乘阳，阳乘阴也。又云：尖数在下，而不见平阔之体，此阳极也，当下之；平阔在上，而不见尖数之体，此阴胜也，当升之。

　　脉有五逆

　　《灵枢?玉版篇》云：诸病皆有逆顺。腹胀身热脉大，是一逆也。腹鸣而满，四肢清冷泄，其脉大，是二逆也。衄而不止脉大，是三逆也（皆为阴症见阳脉）。咳且溲（小便）血，脱形，其脉小劲（小不宜劲），是四逆也。咳脱形，身热，脉小以疾（小不宜疾），是谓五逆也。如是者，不过十五日而死矣。其腹大胀，四末清，脱形泄甚，是一逆也。腹胀便血，其脉大时绝，是二逆也。咳上溲血（下），形肉脱（外），脉抟（内），是三逆也。呕血，胸满引背，脉小而疾（虚而火盛），是四逆也。咳呕，上腹胀（中），且餐泄（下），其脉绝，

　　《灵枢?五禁篇》曰：何谓五逆？热病脉静（阳症见阴脉），汗已出，脉盛躁（病不为汗衰），是一逆也。病泄，脉洪大，是二逆也。着痹不移（凝血），血

　　四塞脉

　　《至真要大论》曰：春不沉，夏不弦，冬不涩，秋不数，是谓四塞。

　　吴注云：言脉虽待时而至，若春至而全无冬脉，夏至而全无春脉，己虽专王，而早绝其母气，是五脏不相贯通也。

　　又曰：参见曰病，复见曰病，未去而去曰病，去而不去曰病。

　　吴注云：一部而参见诸部，此乘侮交至也。既见于本部，复见于他部，此淫气太过也。未去而去，为本气不足，来气有余；去而不去，为本气有余，来气不足。王注：复见，谓再见已衰、已死之气也。

　　脉贵有神

</div>
    <div class="pagination">
<a href="四诊抉微_page19.html">上一页</a><span>...</span><a href="四诊抉微_page15.html">15</a><a href="四诊抉微_page16.html">16</a><a href="四诊抉微_page17.html">17</a><a href="四诊抉微_page18.html">18</a><a href="四诊抉微_page19.html">19</a><span class="current-page">20</span><a href="四诊抉微_page21.html">21</a><a href="四诊抉微_page22.html">22</a><a href="四诊抉微_page23.html">23</a><a href="四诊抉微_page24.html">24</a><a href="四诊抉微_page25.html">25</a><span>...</span><a href="四诊抉微_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
