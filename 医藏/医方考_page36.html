<!DOCTYPE html>
<html>
<head>
    <meta charset="UTF-8">
    <title>医方考 - 第 36 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医方考 - 第 36 页/共 81 页</h1>
    <div class="content">　　褚澄，齐之圣医也。其《遗书》曰：咳血不易医，喉不容物，毫发必咳，血渗入喉，愈渗愈咳，愈咳愈渗，饮溲溺则百不一死，服寒凉则百不一生。吾于是乎师其言矣。

　　卷三　血证门第二十一

　　圣饼子

　　青黛（一钱） 杏仁（四十枚，去皮尖）

　　以黄 煎汤炒黄色，二味研作饼子，入柿饼内，湿纸包煨，连柿饼研细，米饮调服。

　　咯血者，此方主之。

　　咯血者，咯而出血，责之脾胃也。青黛去土中之火，杏仁利中宫之气。气利火去则不咯，不咯则不血矣。

　　卷三　血证门第二十一

　　荷叶散

　　荷叶（不拘多少，焙干为末）

　　咯血，此方亦良。

　　气分有火，则令人咯，久久咯之，则动其血。褚氏曰：血虽阴类，运之者其和阳乎！荷叶有仰盂之形，得震卦之象，有轻香之气，得清和之体，故能和阳定咯而运血。

　　卷三　血证门第二十一

　　大补丸

　　黄柏（一物，炒褐色作丸）

　　呕血者，此方主之。

　　呕与咯不同，声出于上焦为咯，重而短也。声出于下焦为呕，浊而长也。黄柏苦而润，苦故能泻火，润故能就下也。

　　卷三　血证门第二十一

　　侧柏散

　　侧柏叶一味，为末。

　　米饮调下三钱。

　　此亦治呕血之方也。

　　侧，阴象也。柏，遇寒而不凋，得阴气之最浓也，故能入阴而泻呕逆之火。然其性微香，则其妙又能和阳，而不偏于阴矣。此其所以为良也。

　　卷三　血证门第二十一

　　晚漱治牙宣

　　牙宣者，齿根出血也，此以肥甘之热致病。每于晚膳后，以茶漱而洁之，则病愈矣。

　　卷三　血证门第二十一

　　小蓟饮子

　　小蓟 生地黄 滑石 通草 蒲黄（炒） 藕节 淡竹叶 当归 栀子（炒） 甘草（各半两）

　　下焦结热血淋者，此方主之。

　　下焦之病，责于湿热。法曰：病在下者，引而竭之。故用生地、栀子凉而导之，以竭其热。用滑石、通草、竹叶淡而渗之，以竭其湿。用小蓟、藕节、蒲黄消而逐之，以去其瘀血。

　　当归养血于阴，甘草调气于阳。古人治下焦瘀热之病，必用渗药开其溺窍者，围师必缺之义也。

　　卷三　血证门第二十一

　　小蓟琥珀散

　　小蓟 琥珀（等分，为末）

　　此亦治血淋之方也。

　　蓟根能治下焦瘀血，琥珀能治膀胱结热。

　　卷三　血证门第二十一

　　牛膝膏

　　牛膝（三斤，煎膏一斤，空心盐水化下四钱）

　　此亦血淋之方也。

　　牛膝质润而苦咸，形实而修长。质润故能活血，苦咸故能胜热，形实故能就下，修长，故能导小肠而利膀胱。

　　卷三　血证门第二十一

　　玄胡索散

　　玄胡索（一两） 朴硝（三分）

　　分二次服。

　　此治阳邪陷入下焦，令人尿血之方也。

　　阳邪者，热病伤寒之毒也。下焦者，阴血所居，阳邪入之，故令尿血。玄胡索味苦而辛，苦故能胜热，辛故能理血。佐以朴硝，取其咸寒，利于就下而已。

　　卷三　血证门第二十一

　　胃风汤

</div>
    <div class="pagination">
<a href="医方考_page35.html">上一页</a><span>...</span><a href="医方考_page31.html">31</a><a href="医方考_page32.html">32</a><a href="医方考_page33.html">33</a><a href="医方考_page34.html">34</a><a href="医方考_page35.html">35</a><span class="current-page">36</span><a href="医方考_page37.html">37</a><a href="医方考_page38.html">38</a><a href="医方考_page39.html">39</a><a href="医方考_page40.html">40</a><a href="医方考_page41.html">41</a><span>...</span><a href="医方考_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
