<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 92 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 92 页/共 133 页</h1>
    <div class="content">　　浓朴散 治妊娠下痢，黄水不绝。

　　浓朴（姜炙，三两） 黄连（三两） 肉豆蔻（一枚，连皮用）

　　上为粗末，水煮顿服。

　　草果饮 治妊娠脏气本虚，脾胃少弱，脏腑虚滑，腹脐疼痛，日夜无度。

　　浓朴（姜制，二两） 肉豆蔻（一个，面裹煨）

　　上 咀，每服三钱，姜三片，水同煎。

　　卷之四　胎前门

　　大小便不通

　　〔大〕夫妊娠大小便不通，由脏腑之热所致。若大肠热则大便不通，小肠热则小便不利，大小肠俱热，则大小便俱不通，更推其因而药之。

　　〔薛〕前证若大肠血燥，用四物汤加条芩、桃仁。大肠气滞，用紫苏饮加杏仁、条芩。肠胃气虚，用六君子加紫苏、杏仁。肝脾蕴热，用龙胆泻肝汤。心肝虚热，用加味逍遥散加车前子。亚卿李蒲汀侧室，妊娠大小便不利，或用降火理气之剂，元气反虚，肝脉弦急，脾脉迟滞，视其面色，青黄不泽。余曰：此郁怒所致也，用加味归脾汤为主，佐以加味逍遥散而安。主政王天成之内，妊娠痢疾，愈后二便不通，其家世医，自用清热之剂未效。余诊其脉浮大而涩，此气血虚也。朝用八珍汤加桃仁、杏仁，夕用加味逍遥散加车前子而瘥。

　　《短剧》疗妊娠子淋，大小便并不利，气急，已服猪苓散不瘥，宜服甘遂散下之。

　　甘遂散方用泰山赤皮甘遂（二两）

　　上一味为末，以白蜜二合和服如豆大一粒，觉心下烦，得微下者，日一服。下之后，还服猪苓散。不得下，日两服，渐加至半钱，以微利为度。（《经心录》同。此药太峻，不可轻用。）

　　猪苓散 疗妊娠小便涩痛，兼治胎水。

　　猪苓（五两，去皮） 为末，白汤调方寸匕加至二匕，日三夜二。不瘥，宜转下之，服前药。

　　葵子汤 （《古今录验》二方。）治妊娠得病六七日以上，身热入脏，大小便不利，安胎除热。

　　葵子（二升） 滑石（四两，碎）

　　上以水五升，煮取一升，去滓尽服，须臾当下，便愈。

　　又方 葵子（一合） 川朴硝（二两） 每服三钱，水煎温服。

　　治妊娠大小便不通，心腹胀满妨闷，不欲饮食，手足烦热。

　　槟榔 赤茯苓 大腹皮 木通 郁李仁（去皮尖） 北五味（各一两） 桑寄生甘草 苦梗（各半两）

　　上为粗末，每服三钱，水一盏，煎至六分，温服。

　　治妊娠大小便不通，热闭心膈，腹胁胀闷，妨害饮食。

　　大黄 木通 槟榔（各一两） 枳壳（七钱半） 大腹子（三枚） 诃子（四个，去核，半生半煨）

　　上为末，以童便一盏，葱白二寸，同煎至六分，调下二钱。

　　当归散 治胎前诸疾，或因怒中气冲子脏或冲脬脉，腹急肚胀，腰腹时疼，不思饮食，四肢浮肿，气急时喘，大便忽难，小便忽涩，产门忽肿。

　　当归（一两） 赤茯苓 枳壳 白芍药 川芎（各二两） 川白姜（炮） 木香（煨） 粉草（各半两）

　　上 咀，每服三大钱，水一盏半，生姜三片，煎至八分，去滓无时温服。如禀受气弱及南人，枳壳减半。如气实及北人，于内加分两服之。或连日大便秘涩，加蜜同煎。

　　初虞世治妊娠大便秘涩方。

　　枳壳（三两） 防风（二两） 炙草（一两）

　　上为细末，沸汤点服一二钱，空心日三。

　　又治虚羸大便秘方。

　　枳壳（制） 阿胶（炒，各等分）

　　上为细末，炼蜜和剂，杵二三千下，丸如梧子大，别研滑石末为衣。温汤下二十丸，半日来未通，再服三十丸，止于五十丸。

　　又方车前子（一两） 大黄（炒，半两）

　　上为细末，每服三钱，空心蜜汤调下。

　　大腹皮汤 治妊妇大小便不通。

　　枳壳 大腹皮 赤茯苓（各一两） 甘草（二钱）

　　上为末，葱白汤调下二钱。

　　《补遗》局方八正散 治妊妇心经蕴热，脏腑秘结，大肠不通，小便赤涩癃闭。（见杂病淋。）上陈良甫氏所录诸方，今并存之。纳甘遂、朴硝，非至实至危，不得已而为之，不可轻用，其它亦宜审订而用之。仍味薛氏之说，而参之以杂病诸方法，庶无误也。

　　卷之四　胎前门

　　小便不通

　　〔大〕妊娠小便不通，为小肠有热，传于胞而不通耳。若兼心肺气滞，则致喘急。陈无择云：妊娠胎满逼胞，多致小便不利。若心肾气虚，清浊相干，则为诸淋。若胞系了泪，小便不通，名曰转胞。若胎满尿出，名曰遗尿。

　　〔丹〕转胞病胎妇禀受弱者，忧闷多者，性躁急者，食味浓者，大率有之。古方皆用滑利疏导药，鲜有应效。因思胞为胎所压，展在一边，胞系了戾不通耳。胎若举起，悬在中央，胞系得疏，水道自行。然胎之坠下，必有其由。一日吴宅宠人患此，脉之两手似涩，重取则弦，左手稍和。予曰：此得之忧患，涩为血少气多，弦为有饮，血少则胞弱而不能自举，气多有饮，中焦不清而隘，则胞知所避而就下，故喜坠。遂以四物汤加参、术、半夏、陈皮、生甘草、生姜空心饮，随以指探喉中，吐出药汁，候少顷气定，又与一帖，次日亦然，如是八帖而安。此法果为的确，恐偶中耳。后有数人历历有效，未知果何如耶？仲景云：妇人本肌盛头举身满，今反羸瘦举中空减，胞系了戾，亦致胞转。其义未详，必有能知之者。一妇人四十一岁，妊孕九个月，转胞小便不出，三日矣。下急脚肿，不堪存活，来告急。予往视之，见其形瘁，脉之右涩而左稍和，此饱食而气伤，胎系弱，不能自举而下坠，压着膀胱，偏在一边，气急为其所闭，所以水窍不能出也。转胞之病，大率如此。予遂制一方补血养气，血气既正，胎系自举，则不下坠，方有安之理。遂作人参、当归身尾、白芍药、白术、带白陈皮、炙甘草、半夏、生姜，煎浓汤与四帖，任其叫啖。

　　至次早，又与四帖，药渣作一帖，煎令顿饮之，探喉令吐出此药汤，小便立通，皆黑水。

　　后就此方加大腹皮、枳壳、青葱叶、缩砂仁二十帖与之，以防产前后之虚，果得就蓐平安，产后亦健。一妇人妊娠七八个月，患小便不通，百医不能利，转加急胀，诊其脉细弱。予意其血气虚弱，不然水载其胎，故胎重坠，下压住膀胱下口，因此溺不得出。若服补药升扶胎起，则自下。药力未至，愈加急满。遂令一老妇用香油涂手，自产门入托起其胎，溺出如注，胀急顿解。一面却以人参、黄 、升麻、大剂煮服，或少有急满，仍用手托放取溺，如此三日后，胎渐起，小便如故。

　　〔薛〕前证亦有脾肺气虚，不能下输膀胱者；亦有气热郁结膀胱，津液不利者；亦有金为火烁，脾土湿热，甚而不利者；更当详审施治。司徒李杏冈仲子室，孕五月，小便不利，诸药不应。余曰：非八味丸不能救。不信，别用分利之药，肚腹肿胀，以致不起。

　　儒者王文远室，患此小腹肿胀几至于殆，用八味丸一服，小便滴沥，再以前丸之料，加车前子一剂即利，肚腹顿宛而安。

　　〔仲〕问曰：妇人病饮食如故，烦热不得卧而反倚息者，何也？师曰：此名转胞，不得溺也。以胞系了戾，故致此病。但利小便则愈，宜肾气丸主之。（即八味丸。方见杂病虚劳。

　　每以酒下十五丸至二十丸，日再服。）

</div>
    <div class="pagination">
<a href="证治准绳女科_page91.html">上一页</a><span>...</span><a href="证治准绳女科_page87.html">87</a><a href="证治准绳女科_page88.html">88</a><a href="证治准绳女科_page89.html">89</a><a href="证治准绳女科_page90.html">90</a><a href="证治准绳女科_page91.html">91</a><span class="current-page">92</span><a href="证治准绳女科_page93.html">93</a><a href="证治准绳女科_page94.html">94</a><a href="证治准绳女科_page95.html">95</a><a href="证治准绳女科_page96.html">96</a><a href="证治准绳女科_page97.html">97</a><span>...</span><a href="证治准绳女科_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
