<!DOCTYPE html>
<html>
<head>
    <meta charset="UTF-8">
    <title>校注医醇剩义 - 第 6 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>校注医醇剩义 - 第 6 页/共 50 页</h1>
    <div class="content">　　 治热风心烦，及脾胃热壅，食不下。

　　生地汁（五升） 枸杞子汁（五升） 真酥（一升） 荆沥（五升） 竹沥（五升）

　　人参（八两） 茯苓（六两） 天冬（八两） 大黄（四两） 栀子（四两）

　　后五味，为细末，纳前汁内调匀，服一方寸匕，日渐加，以利为度。

　　凉膈散

　　 治心火上盛，膈热有余，目赤头眩，口疮唇裂，吐衄，涎嗽稠粘，二便淋闭，胃热发斑，诸风螈 ，手足搐逆。

　　连翘 栀子 薄荷 大黄 芒硝 甘草 黄芩 枣（一枚） 葱（一根）

　　地黄饮子

　　 治舌喑不能言，足废不能用，肾虚弱，其气厥不至舌下。

　　熟地 巴戟 山茱萸 肉苁蓉 石斛 附子 五味 茯苓 菖蒲 远志（甘草水炒）

　　官桂 麦冬（各等分） 姜（三片） 枣（一枚） 薄荷叶（六张）

　　黑锡丹

　　 治真元虚惫，阳气不固，阴气逆冲，三焦不和，冷气刺痛，饮食无味，腰背沉重，膀胱久冷，及阴症阴毒，四肢厥冷，不省人事。急用枣汤吞一百粒，即便回阳。

　　沉香（一两） 葫芦巴（一两酒炒） 阳起石（一两研末水飞） 肉桂（五分） 破故纸（一两）

　　白茴香（一两） 肉豆蔻（一两面煨） 木香（一两） 金铃子（一两蒸去皮核） 硫黄（二两）

　　黑锡（二两去滓） 用铁锅先炒硫黄、黑锡，结成砂子，于地上出火毒，研令极细，余药并细末，和匀，自朝至暮，以研至黑光色为度，酒糊丸如梧子大，阴干，入布袋内，擦令光莹，每用四十丸，盐姜汤下。

　　急症，多者用至百丸。

　　古今录验续命汤

　　 治中风身体不能自收，口不能言，冒昧不知痛处，或拘急不得转侧。

　　麻黄（三两） 桂枝（三两） 当归（三两） 人参（三两） 石膏（三两）

　　干姜（三两） 甘草（三两） 川芎（三两） 杏仁（四十枚） 上九味，以水一斗，煮取四升，温服一升，汗出则愈。

　　千金三黄汤

　　 治中风手足拘急，百节疼痛，烦热，心乱，恶寒，经日不欲饮食。

　　麻黄（四分） 独活（四分） 细辛（二分） 黄 （二分） 黄芩（三分）

　　上五味，以水六升，煮取三升，分三次服。一服小汗，二服大汗。心热加大黄二分，腹满加枳实一枚，气逆加人参三分，悸加牡蛎三分，渴加栝蒌根三分，先有寒加附子一枚。

　　近效白术附子汤

　　 治风虚，头重眩苦，食不知味，暖肌，补中益精气。

　　白术（二两） 附子（一枚） 甘草（一两炙） 上三味，锉为末，每用五钱，姜五片，枣一枚，煎七分，去渣服。

　　卷一

　　中寒

　　一阴一阳之谓道，天地万物，莫之能外。阳主发舒，阴主收敛；阳主生长，阴主肃杀。人受二气之中以生，阴阳调和，康强寿考。次则阳气胜者，虽不无少偏，犹足自立。至阴气一盛，则阳气渐消，疾病夭折，不可究诘矣。寒者阴气也，即肃杀之气也。寒气中人，为祸最烈。仲景欲利济万世，着伤寒、中寒为二论。《伤寒论》十卷，炳如日星，后世奉为科律。《卒病论》六卷，自晋以来，久已散失，无可稽考。然其分为二门之意，则可揣而知也。伤寒者，传变之症，多由发热而起，经所谓凡热病者皆伤寒之类也。人之阳气，未至大衰，虽感冒风寒，一时阳为阴掩，究竟真阳尚在，则阳回气复，而病变亦旋瘳。自有《伤寒论》以来，后之注释者，若程氏、柯氏、吴氏，代有发明。至喻氏《尚论篇》，更畅其说。学人融会贯通，可以泛应各当，故此编于伤寒门中，概不置喙，非阙也，实亦无庸更赞一词也。今于中寒门，分列数条，盖恐人不知传经直中之分，仍以治伤寒之法治中寒，则大不可耳。伤寒者，寒从外来；中寒者，寒从内发。伤寒多发热之候，中寒则但有厥冷，而无发热之候，此必其人之真阳先亏，坎中之火渐为水淹；又必有澄寒痼冷，伏于脏腑，一遇寒气，积病猝发，极为危险。故非气雄力浓之温剂，不能斩关夺门，以回真阳于俄顷，非如伤寒传经之症，可以按部就班也。其见症列后。

　　卷一　中寒

　　真心痛

　　真心痛者，水来克火，寒邪直犯君主，脘痛呕吐，身冷，手足青至节，甚则旦发夕死，茯神四逆汤主之。

　　茯神四逆汤

　　（自制）

　　茯神（二钱） 附子（三钱） 干姜（一钱） 人参（二钱） 甘草（五分）

　　木香（六分） 砂仁（一钱） 水三钟，煎至一钟，微温服。

　　此方以四逆为主方，加茯神入心，以人参佐之。先生云，人参大补心脾。证见脘痛呕吐，用香、砂以调之，则寒邪去而心痛止矣。祖怡注。

　　朱祖怡姻世丈，字漪垒，为外曾祖母朱太君外家之侄孙。常州同乡，前清孝廉。年长于我，与我先后同时受医学于绳甫先生。晋卿公善于阐发长沙，漪垒颇喜精思，会心不远，又从而阐发费氏学。今已作古，不忍没其苦心，爰随原文附注于下，加祖怡注三字以别之。徐相任识。

　　卷一　中寒

　　厥心痛

　　厥心痛者，中寒发厥而心痛也。虽在包络，然已是心之外腑，故手足厥逆，身冷汗出，便溺清利，甚亦朝发夕死，白术四逆汤主之。

　　白术四逆汤

　　（自制）

　　白术（三钱） 附子（三钱） 干姜（一钱） 人参（二钱） 茯苓（二钱）

　　甘草（五分） 大枣（三枚） 水三钟，煎一钟，微温服。

　　此方亦以四逆为主，而加白术命名者，其补土之意，已了然矣。其实理中加附子法，亦即四逆加四君法，火土相生，虚寒兼顾，乃温补法也。祖怡注。

　　卷一　中寒

　　直中少阴

</div>
    <div class="pagination">
<a href="校注医醇剩义_page5.html">上一页</a><a href="校注医醇剩义.html">1</a><a href="校注医醇剩义_page2.html">2</a><a href="校注医醇剩义_page3.html">3</a><a href="校注医醇剩义_page4.html">4</a><a href="校注医醇剩义_page5.html">5</a><span class="current-page">6</span><a href="校注医醇剩义_page7.html">7</a><a href="校注医醇剩义_page8.html">8</a><a href="校注医醇剩义_page9.html">9</a><a href="校注医醇剩义_page10.html">10</a><a href="校注医醇剩义_page11.html">11</a><span>...</span><a href="校注医醇剩义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
