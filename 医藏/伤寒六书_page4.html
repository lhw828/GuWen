<!DOCTYPE html>
<html>
<head>
    <meta charset="UTF-8">
    <title>伤寒六书 - 第 4 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒六书 - 第 4 页/共 31 页</h1>
    <div class="content">　　六神通解散麻黄（二两） 甘草（一两五钱） 黄芩（二两） 石膏（二两） 滑石（二两） 苍术（四两）

　　治时行，三日前，加葱白、香豉，煎服而汗之，立效。中病即止，不可尽剂。

　　小柴胡汤 治太阳病，十日已去，脉细而嗜卧，外虽已解，设胸满痛，与服之；若脉浮者，麻黄汤。伤寒五六日，中风，来往寒热，胸胁苦痛，默默不欲食，心烦喜呕，或烦而不呕，或渴，或腹中痛，或胁下痞硬，或心下悸，小便不利，或不渴，身有微热者，此汤主之。血气弱，腠理开，邪气因入，与正气相搏，结于胸下，邪正分争，往来寒热，休作有时，默默不欲食，脏腑相连，其痛必下，邪高痛下，致使呕也，此汤主之。服柴胡汤已，渴者，属阳明，以法治之。伤寒五六日，身热恶风，头项强，胁下满，手足温而渴者，此汤主之。伤寒，阳脉涩，阴脉弦，腹中急痛，先与小建中汤不瘥者，此汤主之。太阳病，过经十余日，发汗、吐、下后四五日，阳证仍在者，先与小柴胡汤；呕不止，心下郁，微烦者，为未解也，与大柴胡汤下之则愈。妇人中风七八日，续得寒热，发作有时，经水适断者，此为热入血室，其血必结，致使如疟状，此汤主之。伤寒五六日，头汗出，微恶寒，手足冷，心下满，不欲食，大便硬，脉细者，为阳微结，必有表，复有里；脉沉，亦里也。汗出为阳微，假令仍纯阴结，不得复有外证，悉入在里。此为半在表，半在里也。脉虽沉紧，不得为少阴病。所以然者，阴不得有汗也，今头汗出，故知非少阴也，可与服此汤。设不了，得尿而解。伤寒五六日，呕而发热者，柴胡汤证具而以他药下之，柴胡证在者，复与小柴胡汤。虽下之，不为逆，必蒸蒸而振却发热，汗出而解，若心下满而腹痛者，此为结胸也，大陷胸汤主之。但满而不痛者，此为痞气，柴胡不中与之，宜半夏泻心汤。（以上属太阳经。）阳明病，发潮热，大便溏，小便自可，胸胁不利者，与此汤服之。阳明病，胁下硬满，不大便而呕，舌上白苔者，可与服之，上焦得通，津液得下，胃气因和， 然汗出而解。阳明中风，脉弦浮大而短气，腹部满，胁下及心痛，久按之，气不通，鼻干不得卧，一身及目悉黄，小便难，有潮热，时时哕，身前后肿，刺之少瘥，外不解，病过十日，脉续浮者，此汤主之。（以上属阳明经。）太阳病不解，转入少阳，胁下满，干呕不能食，往来寒热，尚未吐下，脉沉紧者，此汤主之。若已吐下后，发汗温针，谵语，小柴胡汤证罢，此为坏证，知犯何逆，以法治之。（以上属少阳经。）呕而发热，宜服此汤。伤寒已后更发热，此汤主之。若脉浮者，以汗解之。（属阳易瘥后劳复脉证。）

　　黄芩（一两半。若腹中痛，去芩，加芍药一两半；若心下悸，小便不利，去芩，加茯苓一两）

　　人参（一两半。若不渴，外有微热者，去参，加桂枝一两半，温覆得微汗，愈；若咳嗽者，去参，加五味子一两五分） 大枣（六枚，若胁下痞硬，去枣，加牡蛎二两或一两） 半夏（一两，汤泡。

　　若胸烦不呕者，去半夏、人参，加栝蒌实一枚，用四分之一） 柴胡（四两，去芦） 甘草（一两半）

　　上每服七八钱，生姜四片，枣三枚，水一钟，煎服。

　　升麻汤 治伤寒中风，头痛，憎寒壮热，肢体疼痛，发热恶寒，鼻中干不得卧。兼治寒暄不时，人多疾疫，乍寒脱着，及暴热之顷，忽然变寒，身体疼痛，头重如石。

　　升麻 甘草 芍药 葛根（各等分）

　　上每服七八钱，煎如常法。若老人，去芍药，加柴胡、茯苓、人参各一钱。

　　五积散 治阴经伤冷，脾胃不和，感冒寒邪。

　　茯苓（四两） 肉桂 人参 川芎（各二两） 浓朴 半夏 芍药 当归 麻黄 干姜（各三两）

　　甘草（二两） 枳壳（五两，炒） 桔梗（十二两） 陈皮（八两） 苍术（二十四两） 白芷（四两）

　　上十六味，除枳壳、肉桂、陈皮外，其余并一处，生捣为粗末，用酒拌匀，晒干，分作六分，大锅属性武火炒，令黄色，不得焦，摊冷，入枳壳、肉桂、陈皮一处和匀，每服五钱，水二钟，姜三片，煎一钟服。

　　三黄石膏汤 有伤寒发热，脉大，如滑数，表里皆实，阳盛怫郁。医者不达，已发其汗，病势不退，又复下之，大便遂频，小便不利，五心烦热，两目如火，鼻干面赤，舌燥齿黄，大渴，过经已成坏证。亦有错治诸温而成此证者。又八九日，已经汗下，脉洪数，身体壮热，拘急沉重，欲治其内，由表未解；欲发其表，则里证又急，趑趄不能措手，待毙而已。殊不知热在三焦，闭涩经络，津液枯涸，荣卫不通，遂成此证耳。

　　石膏（两半） 黄芩 黄连 黄柏（各七钱） 豉（二合） 麻黄（五分） 栀子（三十个）

　　上每服一两，水二钟，煎服。未中病再服，其效如神。伤寒已经汗、吐、下误治后三焦生热，脉复洪数，谵语不休，昼夜喘息，鼻加衄血，病势不解，身目俱黄，狂叫欲走，三黄石膏汤主之。

　　阳毒伤寒，皮肤斑烂，身如凝血，两目如火，十指皮俱脱，烦渴，躁急不宁，庸医不识，莫能措手，命在须臾，三黄石膏汤主之。

　　妇人血风证，因崩漏大脱血，或前后去血，因而涸燥，其热未除，循衣摸床，撮空闭目，不省人事，扬手掷足，摇动不宁，错语失神，脉弦浮而虚，内有燥热之极，气粗鼻干而不润，上下运燥，此为难治。宜服：生地黄黄连汤 治男子去血多者有此证，其妙不可胜言也。

　　川芎 生地黄 川归（各七钱） 赤芍药 栀子 黄芩 黄连（各三钱） 防风（一两）

　　上每服五钱，水煎，清饮，徐徐呷之。脉实，可再加大黄下之。大承气汤，气药也，自外而之内者用之。生地黄黄连汤，血药也，自内而之外者用之。气血合病，循衣摸空，治同。自气而之血，血而复之气者，大承气汤下之。自血而之气，气而复之血者，生地黄黄连汤主之。二者俱不大便。

　　此是承气汤对子，又与三黄石膏汤相表里，是皆三焦胞络虚火之用也。病既危急，只得以此汤降血中之火耳。不但妇人用之，男子去血过多而有此证者，皆宜服之，无不效。予故表而出之。

　　伤寒脉浮，当汗，麻黄汤。若脉在筋骨之间，半表半里，当和解，小柴胡汤；在筋骨之间，当下，承气汤。若又在筋骨之下，谓之阴证矣，其法理中，当用附子之类。

　　伤寒头略痛，发热，耳聋胁痛，或往来寒热如疟，此方治之，名：和解散柴胡（二钱） 黄芩（一钱） 人参（一钱） 半夏（一钱） 甘草（一钱）

　　上水二钟，生姜三片，枣子二枚，煎八分，不拘时服。如呕逆，加姜九片，陈皮一钱。如头痛恶寒，加羌活、防风各一钱。寒热间作，加桂枝等药各一钱。夏月中暑，发热头痛，加黄连一钱。春天温病时行，加生地黄、川升麻一钱。疟疾，或先寒后热，先热后寒，加川常山、尖槟榔半钱，各要未发时煎服。伤寒，恶寒，头项强，发热，前方冲和汤内去细辛、苍术，加白术二钱。

　　伤寒家秘的本卷之二

　　伤寒总论

　　治伤寒业擅专门，诚为重寄。论死生易如反掌，利莫苟图。杂证缓可取方，伤寒专在活法。原伤寒有《活人书》、《明理论》、《指掌图》、《伤寒论》。其中有论缺方者，有方失论者，有脉无证者，有证无法者，非仲景之全书。缘其历年已久，遗失颇多。王叔和以断简残篇而补方造论，成无己顺文注释而集成全书，所以遗祸至今而未已也。较今庸俗治伤寒一二日，不问属虚属实，而便用麻黄、桂枝之类汗之；三四日，不问在经在腑，而便用柴胡之类和之；五六日，不问在表在里，而便用承气之类下之，以致内外俱虚，变证蜂起。大抵病患表里虚实不同，邪之传变有异，岂可以日数为准。盖风寒国中人无常，或入于阴，或入于阳，事无定体，非但始太阳终厥阴论也。或有自太阳始，日传一经，六日传至厥阴，邪气衰不传而愈者，或有不罢再传者，或有即传者，或有间经而传者，或有传至二三经而止者，或有始终只在一经者，或有越经而传者，或有初入太阳不作郁热，便入少阴而成真阴证者，或有直中阴经而成寒证者，或有证变者，或有脉变者，或有取证不取脉者，或有取脉不取证者，缘经无明文，后人有妄治之失。况前人立法之差，使后人蒙害者多矣。夫麻黄、桂枝二汤，仲景立治冬时正伤寒之方，今人通治非时暴寒温暑之误。

　　又将传经阴证与直中阴经之阴证混同立论，岂为善乎。暴寒温暑必有别方，直中传阴必有活法，今皆忘失而无征也。古人之书，引领后进，书不尽意，意不尽言，说其大概，虽博古而通今，皆在得其传受，须活泼泼地。且活法者，如珠走盘，但见太阳证者，宜直攻太阳，但见少阴，直攻少阴，此活法也。仲景又云：日数虽多，但有表证而脉浮者，尤宜汗之。日数虽少，但有里证而脉沉者，尤宜下之。此先贤之确论也。切不可执定一二日发表，三四日和解，五六日方下。此庸医执死法也。

　　务俾审脉验证，辩名定经，一一亲切无疑，方可下手。真知其为表邪而汗之，真知其为里邪而下之，真知其为直中而温之。如此而汗，如彼而下，又如彼而温，桂枝、承气授之不差，姜附、理中发而必当。投剂少差，死证立见，可不深思而熟虑哉！仲景取方立论甚严，曰可温，曰可汗，曰少与，曰急下。与夫先温其里，乃攻其表；先解其表，乃攻其里。得其纲领者，不难也。如附应声，如影随形，见病者则目识心通，见医人则接谈无虑。不得其传者，实难也。见病者举手无措，见医人则汗颜缄默。此犹绣麒麟耳，正谓名节虚隆而实德则病矣。嗟夫，常病用常法，谁人不知。设有感冒非时暴寒而误认作正伤寒者，有劳力感寒而误认作真伤寒者，有杂证类伤风而误认作伤寒治者，有直中阴经真寒证而误认作传经之热证者，有温热病而误认作正伤寒治者，有暑证而误认作伤寒治者，有如狂而认作发狂者，有血证发黄而误认湿热发黄者，有蚊迹而认作发斑者，有动阴血而认作鼻衄者，有谵语而认作狂言者，有独语而认作郑声者，有女劳复而认作阴阳易者，有短气而认作发喘者，有痞满而认作结胸者，有心下硬痛，下利纯清水而俗呼为漏底者，有哕而误认干呕者，有并病而认作合病者，有正阳明腑病而认作阳明经病者，有太阳证无脉而便认死证者，有里恶寒而认作表恶寒者，有表热而误作里热者，有阴发躁而认作阳证者，有少阴病发热而认作太阳证者，有标本全不晓者，此几件终世不相认者，比比然乎。胸中若不证脉讲明，论方得法，但同庸俗，一概妄治，此杀人不用刃耳。非惟救人功大，亦且阴骘匪轻。吾老矣，伤寒专科，实得仲景先师厥旨，虽无万全之功，十中可生八九。曾着有书，不能尽心刻骨，因今老迈，后恐继业者不得其传，有玷名行，遂将一生所蓄肺腑语句，并家秘不传之妙，及一提金、杀车槌法，逐一语录于后。论注证而证注脉，脉注法而法注方。再三叮咛吾后子孙，不必集闲方而睹别论，别繁乱而莫知其源。必须熟记，久则自然精贯。不与庸医伍，不使时医笑可也。尔宜珍藏受授，谨之慎之，毋怠毋忽，故戒。

　　伤寒家秘的本卷之二

　　伤寒秘要脉证指法（与琐言大略同）

　　伤寒治法，得其纲领者，如拾芥。若求之多岐，则支离破碎，如涉海问津矣。

　　盖脉证与理而已。伤寒之脉，以浮、大、动、数、滑为阳，沉、涩、弱、弦、微为阴。然脉理精深，今人何能到此田地耶。夫脉者，非血非气，乃营行之道路，实先天后天之大造，无所穷尽。叔和脉云指下难明者，真言也。今人夸诞通晓者，但能言而不能行也。吾老专以浮、中、沉三脉候而治之，察其阴阳表里，虚实寒热，如见其肺肝然，无所逃其情矣。既云伤寒，则寒邪自外入内而伤之，其入则有浅深次第，自表达里，先入皮肤肌肉，次入筋骨肠胃，以此推之而不难也。原风寒初入，或先太阳寒水之经，此经本寒标热，便有恶风恶寒，头疼发热。盖寒郁皮毛，是为表证。若在他经，则无此证矣。脉若浮紧，无汗，为伤寒，用麻黄汤发之，得汗为解。脉若浮缓，有汗，为伤风，用桂枝汤以散邪，汗止为解。若无头疼恶寒，脉又不浮，此为表证罢而在中。中者，即半表半里之间也，乃阳明少阳之分，脉又不浮不沉，在乎肌骨之间，谓皮肤之下。然则有二焉：若微洪而长，阳明脉也，外证则目痛鼻干，不眠，用葛根以解肌；脉弦而数，少阳脉也，其证胸胁痛而耳聋，寒热，呕而口苦，如见此证此脉，便以小柴胡和之。盖阳明少阳二经，不从标本从乎中也。

　　过此邪入里为热实，脉不浮而沉，沉则按之筋骨之间方是。若是脉来沉实有力，外证则不恶风寒而反恶热，谵语大渴，或潮热自汗，或扬手掷足，揭去衣被，五六日不大便，明其热入里而肠胃燥实也，轻则大柴胡汤，重则三承气汤选用，大便通而热愈矣。若脉来沉迟无力，此为直中阴经真寒证之阴脉，其证无头痛，无身热，初起怕寒，手足厥冷，或战栗蜷卧，不渴，兼之腹痛，呕吐泄泻，或口出涎沫，面如刀刮者，乃阴经自中之寒，不从阳经传入，故不在传经热证治例，更当看外证如何，轻则理中汤，重则姜附四逆以温之。其中紧要关节，吾再表而出之。太阳者，阳证之表。阳明者，阳证之里。少阳者，二阳三阴之间。太阴、少阴、厥阴又居于里，总而谓之阴证。然三阴俱是沉脉，妙在指下有力无力中分。有力者，为阳，为实，为热；无力者，为阴，为虚，为寒，最为切当。其三阳经证，前论已云，不再多录。夫三阴传经热证，脉虽开明，论尤未详，重加订证。如腹满咽干，属太阴；舌干口燥，属少阴；烦满囊缩，属厥阴。此三者，俱是阳经传入阴经之热证。脉见沉实有力，急当攻里，下之。如其下后利不止，身疼痛，脉反沉细无力，又当救里，温之。此权变之法也。

　　三阴传经热证，与其三阴直中寒证，脉虽沉，而有力无力所别，证有异而治各不同，是其大法也欤。前云正阳明病，本经风盛气实，脉亦沉实有力者，因邪热传入胃腑而有燥屎。此一节，指腑病属里而言也，实证治之奇功，指法之玄妙。秘之，不与俗人言之耳。

　　今将浮、中、沉三脉列为三图，图下就注证治之法，使因脉以知证，缘证以明治，以此达彼，犹粗入精，亦可以为后人之宗也。

　　伤寒家秘的本卷之二

　　论浮脉形法主病

　　浮，初排指于皮肤之上，轻手按之便得，曰浮。此为寒邪初入太阳阳经，病在表之标，可发而去之。虽然，治之则有二焉：寒伤荣则无汗恶寒，用麻黄汤；风伤卫则自汗恶风，用桂枝汤。一通一塞，不可同也。

　　浮紧有力，无汗恶寒，头项痛，腰脊强，发热，此为伤寒在表，宜发散，冬时麻黄汤，春、夏、秋皆用羌活冲和汤。

　　浮缓，有汗恶风，头项痛，腰脊强，发热，此为伤风在表，冬时用桂枝汤，余三时用加减冲和汤。腹痛，小建中汤；痛甚者，桂枝大黄汤。

　　伤寒家秘的本卷之二

　　论中脉形状指法主病

　　中，按至皮肤之下，肌骨之间，略重按之乃得，谓之半表半里证也。然亦有二焉，盖阳明少阳二经不从标本从乎中也。

　　长而有力，即微洪脉也，此为阳明在经，其证微有头疼眼眶痛，鼻干不得眠，发热无汗，用葛根解肌汤。若渴而有汗不解，或经汗过渴不解者，用白虎汤加人参。无渴，不可服此药，为大忌。

　　弦而数，此为少阳经脉，其证胸胁痛而耳聋，寒热，呕而口苦，俱用小柴胡汤。（本方自有加减法。）或两经合病，则脉弦而长，此汤加葛根、芍药。缘胆无出入，有三禁，只宜和解表里。

　　伤寒家秘的本卷之二

　　论沉脉形状指法主病

　　沉，重手按至肌肉之下，筋骨之间，此为沉脉。亦有二焉，阴阳寒热在沉脉中分，无人知此，实秘诀耶。

</div>
    <div class="pagination">
<a href="伤寒六书_page3.html">上一页</a><a href="伤寒六书.html">1</a><a href="伤寒六书_page2.html">2</a><a href="伤寒六书_page3.html">3</a><span class="current-page">4</span><a href="伤寒六书_page5.html">5</a><a href="伤寒六书_page6.html">6</a><a href="伤寒六书_page7.html">7</a><a href="伤寒六书_page8.html">8</a><a href="伤寒六书_page9.html">9</a><span>...</span><a href="伤寒六书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
