<!DOCTYPE html>
<html>
<head>
    <meta charset="UTF-8">
    <title>本草崇原 - 第 13 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草崇原 - 第 13 页/共 26 页</h1>
    <div class="content">　　（防己《本经》名解离，以生汉中者为佳，故名汉防己。江南诸处皆有，总属一种，因地土同，致形有大小，而内之花纹皆如车辐。所谓木防己者，谓其茎梗如木，无论汉中他处皆名木防己，即通草，名木通之义非。出汉中者，名汉防己，他处者，名木防己也。上古诸方，皆云木防己汤，是木防己，乃其本名，生汉中佳，故后人又有汉防己之称，其茎蔓延如葛，折其茎一头吹之，气从中贯，俨如木通，其根外白内黄，破之黑纹四布，故名解离。）防己气味辛平，色白纹黑，禀金水相生之气化。其茎如木，木能防土，己者土也，故有防己之名。主治风寒温疟热气者，风寒之邪，藏于肾脏，发为先热后寒之温疟。温疟者，热气有余之疟也。《经》云：温疟者，先热后寒，得之冬中于风寒，此病藏于肾。防己启在下之水精而输转于外，故治风寒温疟热气也。诸痫除邪者，心包受邪，发为牛马猪羊鸡诸痫之证。

　　防己中空藤蔓，能通在内之经脉，而外达于络脉，故治诸痫除邪也。利大小便者，土得木而达，木防其土，土气疏通，则二便自利矣。

　　愚按：防己气味辛平，茎空藤蔓，根纹如车辐，能启在下之水精而上升，通在内之经脉而外达，故《金匮要略》云：膈间支饮，其人喘满，心下痞坚，面色黧黑者，其脉沉紧，得之数十日，医吐下之，不愈，木防己汤主之。又云：风水脉浮身重，汗出恶风者，防己黄 汤主之。皮水为病，四肢肿，水气在皮肤中，四肢聂聂动者，防己茯苓汤主之。《千金方》治遗尿小便涩，三物木防己汤主之。而李东垣有云：防己乃下焦血分之药，病在上焦气分者，禁用。试观《金匮》诸方所治之证，果在气分乎？血分乎？抑在上焦乎？下焦乎？盖防己乃行气通上之药，其性功与乌药、木通相类，而后人乃以防己为下部药，不知何据。东垣又云：防己大苦寒，能泻血中湿热，比之于人，则险而健者也，幸灾乐祸，能为乱阶，然善用之，亦可敌凶突险，此瞑眩之药也。故圣人存而不废噫。神农以中品之药为臣，主通调血气，祛邪治病，无毒有毒，斟酌其宜，随病而用。如防己既列中品，且属无毒，以之治病，有行气清热之功。险健为乱之说，竟不知从何处得来，使后人遵之如格言，畏之若毒药，非先圣之罪人乎。东垣立言，多属臆说，盖其人富而贪名，又无格物实学。李时珍乃谓千古而下，唯东垣一人，误矣。嗟嗟，安得伊芳耆再治世，更将经旨复重宣。

　　卷中本经中品

　　木通

　　气味辛平，无毒。主除脾胃寒热，通利九窍血脉关节，令人不忘，去恶虫。

　　（木通《本经》名通草，茎中有细孔，吹之两头皆通，故名通草。除士良撰《食性本草》改为木通，今药中复有所谓通草，乃是古之通脱木也，与此不同。始出石城山谷及山阳，今泽潞、汉中、江淮、湖南州郡皆有，绕树藤生，伤之有白汁出，一枝五叶，茎色黄白，干有小大，伤水则黑，黑者勿用。）木通藤蔓空通，其色黄白，气味辛平，禀土金相生之气化，而通关利窍之药也。禀土气，故除脾胃之寒热。藤蔓空通，故通利九窍、血脉、关节。血脉通而关窍利，则令人不忘。禀金气，故去恶虫。

　　防己、木通皆属空通蔓草。防己取用在下之根，则其性自下而上，从内而外。木通取用在上之茎，则其性自上而下，自外而内，此根升梢降，一定不易之理。后人用之，主利小便，须知小便不利，亦必上而后下，外而后内也。

　　卷中本经中品

　　葛根

　　气味甘辛平，无毒。主治消渴，身大热，呕吐，诸痹，起阴气，解诸毒。

　　（葛处处有之，江浙尤多，春生苗，延引藤蔓，其根大如手臂，外色紫黑，内色洁白，可作粉食，其花红紫，结实如黄豆荚，其仁如梅核，生嚼腥气。《本经》所谓葛谷者是也。）葛根延引藤蔓，则主经脉，甘辛粉白，则入阳明，皮黑花红，则合太阳，故葛根为宣达阳明中土之气，而外合于太阳经脉之药也。主治消渴身大热者，从胃府而宣达水谷之津，则消渴自止，从经脉而调和肌表之气，则大热自除。治呕吐者，和阳明之胃气也，治诸痹者，和太阳之经脉也。起阴气者，藤引蔓延，从下而上也，解诸毒者，气味甘辛，和于中而散于外也。

　　元人张元素曰：葛根为阳明仙药，若太阳初病，未入阳明，而头痛者，不可便用升麻、葛根，用之反引邪入阳明，为引贼破家也。愚按：仲祖《伤寒论》方有葛根汤，治太阳病，项背强几几，无汗，恶风。又治太阳与阳明合病。若阳明本病，只有白虎、承气诸汤，并无葛根汤证，况葛根主宣通经脉之正气以散邪，岂反引邪内入耶。前人学不明经，屡为异说。李时珍一概收录，不加辩证，学人看本草发明，当合经论参究，庶不为前人所误。

　　（卢子由曰：《本经》痹字与风寒湿相合之痹不同，如消渴、身热、呕吐及阴气不起，与诸毒皆痹也，故云诸痹。）

　　卷中本经中品

　　葛谷

　　气味甘平，无毒。主治下痢，十岁以上。

　　卷中本经中品

　　葛花（附）

　　气味甘平，无毒。主消酒，（《别录》）治肠风下血，（《本草纲目》附。）

　　卷中本经中品

　　葛叶（附）

　　主治金疮，止血， 傅之。（《别录》附。）

　　卷中本经中品

　　葛蔓（附）

　　主治卒喉痹，烧研，水服方寸匕。（《唐本草》附。）

　　卷中本经中品

　　麻黄

　　气味苦温，无毒。主治中风伤寒头痛，温疟，发表出汗，去邪热气，止咳逆上气，除寒热，破症坚积聚。

　　（麻黄始出晋地，今荥阳、中牟、汴州、彭城诸处皆有之。春生苗，纤细劲直，外黄内赤，中空有节，如竹形，宛似毛孔。）植麻黄之地，冬不积雪，能从至阴而达阳气于上。至阴者，盛水也，阳气者，太阳也。

　　太阳之气，本膀胱寒水，而气行于头，周遍于通体之毛窍。主治中风伤寒头痛者，谓风寒之邪，病太阳高表之气，而麻黄能治之也。温疟发表出汗，去邪热气者，谓温疟病藏于肾，麻黄能起水气而周遍于皮毛，故主发表出汗，而去温疟邪热之气也。治咳逆上气者，谓风寒之邪，闭塞毛窍，则里气不疏而咳逆上气。麻黄空细如毛，开发毛窍，散其风寒，则里气外出于皮毛，而不咳逆上气矣。除寒热，破症坚积聚者，谓在外之寒热不除，致中土之气不能外达，而为症坚积聚。麻黄除身外之寒热，则太阳之气出入于中土，而症坚积聚自破矣。

　　卷中本经中品

　　白芷

　　气味辛温，无毒。主治女人漏下赤白，血闭，阴肿，寒热头风侵目泪出，长肌肤，润泽颜色，可作面脂。

　　（白芷处处有之，吴地尤多，根长尺余，粗细不等，色白气香。）白芷臭香色白，气味辛温，禀阳明金土之气化。主治妇人漏下赤白，血闭阴肿者，《经》云：阳明胃脉，其气下行而主阖。白芷辛温，禀阳明燥金之气下行，则漏下赤白，血闭阴肿可治也。治寒热头风侵目泪出者，白芷芳香，气胜于味，不但禀阳明燥金之气下行，且禀阳明中土之气上达，故寒热头风侵目泪出可治也。土主肌肉，金主皮肤，白芷得阳明金土之气，故长肌肤，面乃阳明之分部，阳气长，则其颜光，其色鲜，故润泽颜色。白芷色白，作粉如脂，故可作面脂。

　　卷中本经中品

　　荆芥

　　气味辛温，无毒。主治寒热鼠 ，瘰 生疮，破结聚气，下瘀血，除湿疸。

　　（荆芥《本经》名假苏，以其辛香如苏也，处处有之，本系野生，今多栽种，二月布子生苗，辛香可茹，方茎细叶，淡黄绿色，八月开小花，作穗成房，如紫苏。房内有细子黄赤色，今采者，凡茎叶穗子一概收用。）荆芥味辛，性温臭香，禀阳明金土之气，而整肃经脉之药也。寒热鼠 ，乃水脏之毒，上出于脉，为寒为热也。本于水脏，故曰鼠，经脉空虚，故曰 ，此内因之 也。瘰 生疮，乃寒邪客于脉中，血气留滞，结核生疮，无有寒热，此外因之 也。荆芥味辛性温，整肃经脉，故内因之寒热鼠 ，外因之瘰 生疮，皆可治也。其臭芳香，故破结聚之气。破结聚，则瘀血自下矣。阳明之上，燥气主之，故除湿。

　　卷中本经中品

　　贝母

　　气味辛平，无毒。主治伤寒烦热，淋沥邪气，疝瘕，喉痹，乳难，金疮风痉。

　　（贝母《尔雅》名 ，《国风》名虻。河中、荆襄、江南皆有，唯川蜀出者为佳，其子在根下，内心外瓣，其色黄白，如聚贝子，故名贝母。）贝母川产者味甘淡，土产者味苦辛。《本经》气味辛平，合根苗而言也。根形象肺，色白味辛，生于西川，清补肺金之药也。主治伤寒烦热者，寒邪在胸，则为烦为热。贝母清肺，故胸中之烦热可治也。淋沥邪气者，邪入膀胱，不能随太阳而出于肤表。则小便淋沥。贝母通肺气于皮毛，故淋沥邪气可治也。疝瘕乃肝木受病。治疝瘕，金能平木也。喉痹乃肺窍内闭，治喉痹，通肺气也。乳难乃阳明津汁不通。金疮风 ，乃阳明经脉受伤，贝母色白味辛，禀阳明秋金之气，内开郁结，外达皮肤故皆治之。

　　卷中本经中品

　　苍耳子

　　气味甘温，有小毒。主治风头寒痛，风湿周痹，四肢拘挛痛，恶肉死肌，膝痛。久服益气。

　　（《诗》名卷耳。《本经》名 耳。处处有之，七八月开细白花，结实如妇女珥 ，外壳坚韧，刺毛密布，生青熟黄，中列两仁，其色黄白，嫩苗熟食可以救饥，其仁炒，去皮研为面，可作烧饼食。）苍耳《本经》名 耳，该茎叶而言也。今时用实，名苍耳子，子内仁肉，气味甘温，外多毛刺，故有小毒，花白实黄，禀阳明燥金之气。金能制风，故主治风头寒痛，谓头受风邪，为寒为痛也。燥能胜湿，故主治风湿周痹，四肢拘挛痛，谓风湿之邪，伤周身血脉而为痹，淫于四肢而为拘挛疼痛也。夫周痹，则周身血脉不和，周痹可治，则恶肉死肌，亦可治也。四肢拘挛痛可治，则膝痛亦可治也。久服则风湿外散，经脉流通，故益气。

　　卷中本经中品

　　款冬花

　　气味辛温，无毒。主治咳逆上气，善喘喉痹，诸惊痫，寒热邪气。

</div>
    <div class="pagination">
<a href="本草崇原_page12.html">上一页</a><span>...</span><a href="本草崇原_page8.html">8</a><a href="本草崇原_page9.html">9</a><a href="本草崇原_page10.html">10</a><a href="本草崇原_page11.html">11</a><a href="本草崇原_page12.html">12</a><span class="current-page">13</span><a href="本草崇原_page14.html">14</a><a href="本草崇原_page15.html">15</a><a href="本草崇原_page16.html">16</a><a href="本草崇原_page17.html">17</a><a href="本草崇原_page18.html">18</a><span>...</span><a href="本草崇原_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
