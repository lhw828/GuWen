<!DOCTYPE html>
<html>
<head>
    <meta charset="UTF-8">
    <title>本草纲目 - 第 224 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 224 页/共 603 页</h1>
    <div class="content">　　弘景曰：蔓延石上，生叶如皮，故名石韦。

　　时珍曰：柔皮曰韦， 亦皮也。

　　【集解】《别录》曰：石韦生华阴山谷石上，不闻水声及人声者良。二月采叶，阴干弘景曰：处处有之。出建平者，叶长大而浓。

　　恭曰：此物丛生石旁阴处，亦不作蔓。其生古瓦屋上者名瓦韦，疗淋亦好。

　　颂曰：今晋、绛、滁、海、福州，江宁皆有之。丛生石上，叶如柳，背有毛，而斑点如皮。福州别有一种石皮，三月有花，采叶作浴汤，治风。

　　时珍曰：多生阴崖险罅处。其叶长者近尺，阔寸余，柔韧如皮，背有黄毛。亦有金星者，名金星草。叶凌冬不凋。又一种如杏叶者，亦生石上，其性相同。

　　【修治】《别录》曰：凡用去黄毛。毛射人肺，令人咳，不可疗。

　　大明曰：入药去梗，须微炙用。一法：以羊脂炒干用。

　　【气味】苦，平，无毒。《别录》曰：甘。权曰：微寒。

　　之才曰：滑石、杏仁、射干为之使，得菖蒲良。制丹砂、矾石。

　　【主治】劳热邪气，五癃闭不通，利小便水道（《本经》）。止烦下气，通膀胱满，补五劳，安五脏，去恶风，益精气（《别录》）。治淋沥遗溺（《日华》）。炒末，冷酒调服，治发背（颂）。主崩漏金疮，清肺气（时珍）。

　　【附方】新五。

　　小便淋痛：石韦、滑石等分，为末。每饮服刀圭，最快。（《圣惠》）。

　　小便转脬：石韦（去毛）、车前子各二钱半，水二盏，煎一盏，食前服。（《指迷方》）。

　　崩中漏下：石韦为末。每服三钱，温酒服，甚效。

　　便前有血：石皮为末。茄子枝煎汤下二钱。（《普济方》）。

　　气热咳嗽：石韦、槟榔等分，为末。姜汤服二钱。（《圣济录》）。

　　草部第二十卷　草之九

　　金星草

　　（宋《嘉 》）【释名】金钏草（《图经》）、凤尾草（《纲目》）、七星草。

　　时珍曰：即石韦之有金星者。《图经》重出七星草，并入。

　　【集解】禹锡曰：金星草，西南州郡多有之，以戎州者为上。喜生背阴石上净处，及竹箐中少日色处，或生大木下，及背阴古瓦屋上。初出深绿色，叶长一、二尺，至深冬背生黄星点子，两两相对，色如金，因得金星之名。无花实，凌冬不凋。其根盘屈如竹根而细，折之有筋，如猪马鬃。五月和根采之，风干用。

　　颂曰：七星草生江州山谷石上。叶如柳而长，作蔓延，长二、三尺。其叶坚硬，背上有黄点如七星。采无时。

　　【气味】苦，寒，无毒。颂曰：微酸。

　　崔 曰：制三黄、砂、汞、矾石。

　　【主治】发背痈疮结核，解硫黄丹石毒，连根半斤，酒五升，银器煎服，先服石药悉下。

　　亦可作末，冷水服方寸匕。涂疮肿，殊效。根浸油涂头，大生毛发（《嘉 》）。乌髭发（颂）。

　　解热，通五淋，凉血（时珍）。

　　【发明】颂曰：但是疮毒，皆可服之。然性至冷，服后下利，须补治乃平复。老年不可辄服。

　　宗 曰：丹石毒发于背，及一切痈肿。以其根叶二钱半，酒一大盏，煎服，取下黑汁。

　　不惟下所服石药，兼毒去疮愈也。如不饮酒，则为末，以新汲水服，以知为度。

　　时珍曰：此药大抵治金石发毒者。若忧郁气血凝滞而发毒者，非所宜也。

　　【附方】旧一，新二。

　　五毒发背：金星草和根净洗，慢火焙干。每四两入生甘草一钱，捣末，分作四服。每服用酒一升，煎二、三沸，更以温酒三、二升相和，入瓶器内封固，时时饮之。忌生冷油肥毒物。（《经验方》）。

　　热毒下血：金星草、陈干姜各三两，为末。每服一钱，新汲水下。（《本事方》）。

　　脚膝烂疮：金星草背上星，刮下敷之，即干。（《集简方》）。

　　草部第二十卷　草之九

　　石长生

　　（《本经》下品）【释名】丹草（《本经》）、丹沙草。

　　时珍曰：四时不凋，故曰长生。

　　【集解】《别录》曰：石长生，生咸阳山谷。

　　弘景曰：俗中时有采者，方药不复用。近道亦有，是细细草叶，花紫色。南中多生石岩下，叶似蕨，而细如龙须，黑如光漆，高尺余，不与余草杂也。

　　恭曰：苗高尺许，五、六月采茎叶用。今市人用KT 筋草为之，叶似青葙，茎细劲紫色，今太常用者是也。

　　时珍曰：宋祁《益部方物记》：长生草生山阴蕨地，修茎茸叶，色似桧而泽，经冬不凋【气味】咸，微寒，有毒。普曰：神农：苦。雷公：辛。桐君：甘。权曰：酸，有小毒【主治】寒热恶疮大热，辟鬼气不祥（《本经》）。下三虫（《别录》）。治疥癣，逐诸风，治百邪魅（权）。

　　【附录】红茂草（《图经》）颂曰：味苦，大凉，无毒。主痈疽疮肿。焙研为末，冷水调贴。一名地没药，一名长生草。生施州，四季枝叶繁，故有长生之名。春采根叶。

　　时珍曰：案《庚辛玉册》云：通泉草一名长生草，多生古道丘垄荒芜之地。叶似地丁，中心抽一茎，开黄白花如雪，又似麦饭，摘下经年不槁。根入地至泉，故名通泉。俗呼秃疮花。此草有长生之名，不知与石长生及红茂草亦一类否？故并附之。

　　草部第二十卷　草之九

　　石苋

　　（宋《图经》）【集解】颂曰：生筠州，多附河岸沙石上。春生苗，茎青，高一尺以来，叶如水柳而短。

　　八、九月土人采之。

</div>
    <div class="pagination">
<a href="本草纲目_page223.html">上一页</a><span>...</span><a href="本草纲目_page219.html">219</a><a href="本草纲目_page220.html">220</a><a href="本草纲目_page221.html">221</a><a href="本草纲目_page222.html">222</a><a href="本草纲目_page223.html">223</a><span class="current-page">224</span><a href="本草纲目_page225.html">225</a><a href="本草纲目_page226.html">226</a><a href="本草纲目_page227.html">227</a><a href="本草纲目_page228.html">228</a><a href="本草纲目_page229.html">229</a><span>...</span><a href="本草纲目_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
