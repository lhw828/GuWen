<!DOCTYPE html>
<html>
<head>
    <meta charset="UTF-8">
    <title>医学纲目 - 第 335 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 335 页/共 379 页</h1>
    <div class="content">　　上二方，礞石、胆星泻湿痰之剂为君，痰多者宜之。

　　〔钱〕

　　凉惊丸

　　草龙胆防风青黛（研。各三两）龙脑（研一钱）黄连末（五分）牛黄麝香（各一字）上为细末，面糊为丸如粟米大。每服一二十丸，金银煎汤下之。

　　〔无〕治阳痫，即急惊风。

　　朱砂（研，一分）腻粉麝香（各五分）芦荟白附子甘草（各二钱）胡黄连（一钱）蝎梢（七个）僵蚕（蜜炙，十条）金箔（七片）赤脚蜈蚣（炙，一条）上为末，二岁以上服半钱匕，金钱薄荷汤调下。三岁一钱匕，如口不开，灌入鼻中。

　　〔钱〕

　　利惊丸

　　轻粉天竺黄青黛（各一钱）黑牵牛（头末，半两）上同研，蜜丸豌豆大。一岁一丸，温薄荷汤下，食后服。海藏云：凉惊、温惊、利惊，自有分别，南星、胭脂、轻粉、青黛，色味各有轻重。

　　〔罗〕

　　镇肝丸

　　治小儿急惊风，目直上视，抽搐昏乱，不省人事，是肝经风热也。

　　天竺黄（研）生地当归竹叶草龙胆川芎大黄（煨）羌活防风（以上各二钱半）上为细末，炼蜜丸如鸡头大。每服二丸，砂糖水化下，先服此，后服天麻散。

　　上五方，泻肝木之剂为君。前二方轻剂通用，后三方峻剂，必脉有力，血气实者宜之。又，阎氏所谓候搐势定，下其痰热之类是已。

　　〔海〕

　　五福丸

　　治急惊风。

　　生蚯蚓一条，研烂，入五福化毒丹一丸，再研如泥，煎薄荷汤少许，调化，旋灌，量儿大小加减服之，无不效者。

　　〔钱〕

　　五福化毒丹

　　治惊热，凉心膈。

　　生地熟地（焙。各五两）天门冬麦门冬（去心，焙。各三两）甜硝玄参甘草（各二两。炙）青黛（一两半）上上六味为细末，后研入硝、黛，炼蜜丸如鸡头大，每服半丸或一丸，食后熟水化下。

　　安神丸（方见治法。）镇心丸（方见前表里条。）上三方，甘寒泻火之剂为君，小儿血气虚而急惊者宜之。又，洁古、阎氏所谓候搐止势减，宜安神镇心之类是已。

　　〔钱〕慢惊，因大病后，或吐泻，或只吐不泻，变成脾胃虚损，遍身冷，口鼻气出亦冷，手足时螈，昏睡露睛，此无阳也，栝蒌汤主之。

　　〔洁〕慢惊者，阴证，俱脏受病。盖小儿吐泻病久，脾胃虚损，若不早治，则成慢惊，名曰螈，似搐而不甚搐也。因脾胃虚损，故大便不聚，当去脾间风。先用宣风散导之，后用益黄散、使君子丸平之，则其利自止。既已失治，则脾胃俱虚，致被肝木所乘，是为慢惊。当用温补羌活膏主之。

　　〔钱〕东都王氏子吐泻，诸医用药下之，至虚变慢惊，其候昏睡露睛，手足螈而身冷。钱曰：此慢惊也。

　　与栝蒌汤，其子胃气实即开目而身温。王疑其子不大小便，令诸医以药利之，医留八正散等，数服不利，而身复冷。令钱氏利小便。钱曰：不当利小便，利之必身冷，一二日果身冷矣。因抱出。钱曰：不能食而胃中虚，若利大小便，则脾胃俱虚，当身冷而闭目即死。今幸胎气实而难衰也。钱氏用益黄散、使君子丸四服，令微能饮食。至日午，果能饮食。所以然者，谓利大小便，脾胃虚寒，当补脾不可别攻也。后又不语，诸医作失音治之。钱曰：既失音，何开目而能饮食？又牙不紧而口不噤也？诸医不能晓。以地黄补肾，钱曰：此因用凉药利小便，至脾肾俱虚，今脾已实，肾尚虚，故补肾必安。治之半月而能言，一月而痊。

　　栝蒌汤

　　栝蒌（二钱）白甘遂末（一钱）上同于慢火上炒焦黄，研匀，每服一字，麝香薄荷汤调服。

　　上栝蒌汤，钱氏治慢惊法脉有力者宜用。盖湿痰积于膈中，使风火不得开发而身冷，故用栝蒌汤劫去湿痰，使风火得伸而身温搐止。若脉无力者，不宜用之，盒饭补脾，及温白丸、羌活膏之类。

　　〔阎〕

　　青州白丸子

　　治小儿惊风，大人诸风。

　　半夏（生，七两）南星（生，三两）白附子（生，二两）川乌（生，半两，去皮脐）上为末，以生绢袋盛井花水摆出。如未出者，更以手揉出。如有滓，更研，再入绢袋摆尽为度。于瓷盆中日晒夜露，至晓撇去旧水，别用井花水搅，又晒至来日早，再换新水，搅如此法，春五日，夏三日，秋七日，冬十日，去水晒干，后如玉片研细，以糯米粉煎粥清丸绿豆大，每服三五丸，薄荷汤下。瘫风，酒下，并无时。

　　钱氏异功散温中和气，治吐泻不思食。（方见吐泻门。）〔海〕惊啼，手足螈，睡卧不稳。四君子加全蝎去尾尖毒炒、钩藤、白附子炒，等分同煎。（方见治虚实法）脾胃虚弱，生风多困，四君子加炒半夏曲、没石子，等分为细末，入冬瓜子少许，同煎服。

　　〔钱〕

　　温白丸

　　治小儿脾气虚困，泄泻瘦弱，冷疳洞利，及因吐泻或久病成慢惊螈。

　　天麻（生，半两）白僵蚕（炒）白附子（生）天南星（锉，汤洗焙干。各一两）干蝎（去毒，一钱）上为末，汤浸，寒食面为丸如绿豆大，仍于寒食面中养七日取出用，每服五、七丸至二三十丸，空心，生姜米饮下。量病势，渐加丸数服之。（寒食面，谓寒食日煮吃面，取之以焙干贮用也。）

　　钩藤饮子

　　治吐利，脾胃气弱，虚风慢惊。

　　钩藤（三分）蝉壳防风（去芦）人参（去芦）麻黄（去节）白僵蚕（炒黄）天麻蝎尾（炒，去毒。各半两）甘草（炙）川芎（各一分）麝香（一钱，另研）一方有蜣螂三个，去头足炙黄。

　　上为末，每服二钱，水一盏，姜三片，煎六分，温服。量多少与之。寒多者加附子半钱。服无时。

　　羌活膏

　　治脾胃虚，或吐泻后为慢惊者，亦治伤寒，无不效。

　　防风（去芦）川芎人参（去芦）白附子（炮）赤茯苓（去皮。各半两）天麻（一两）白僵蚕（汤浸，炒黄）干蝎（炒，去毒）白花蛇（酒浸，焙。各一分）川附（炮，去皮脐）麻黄（去节。各三钱）肉豆蔻沉香母丁香藿香叶木香（各二钱）轻粉真珠末牛黄（各一钱半）龙脑（半字）麝香辰砂雄黄（各一钱，以上七味、各另研入）羌活（半两）上为细末，炼蜜作剂，旋丸如豆大。每服一二丸，食前服，或薄荷汤或麦门冬汤化下。实热急惊勿服，性温故也。

　　〔海〕

　　返魂丹

　　治小儿诸癫痫，潮发螈，口眼相引，项背强直，牙关紧急，目直上视，及诸病久虚，变生虚风多睡者，因荏苒不解，速宜服之。（荏苒，柔弱也）乌犀（锉屑，二两）水银（半两）天麻（酒洗，焙干）槟榔（各半两）僵蚕（去丝嘴，微炒）硫黄（半两，研末，入水银置磁石盏内，慢炒成沙，火要看紧慢）白附子（炮）川乌（炒，通赤，留烟少许，入碗内，以一盏子盖上，新土围之，待冷取出）独活（去芦）干蝎（炙）萆（炒。各一两）肉桂（去粗皮）当归（酒浸，焙干，炒）细辛（根）防风（去芦）天南星（姜汁煮软，炒黄）阿胶（杵，碎，炒）藿香（洗去土）乌蛇（酒浸一宿，炙熟，去皮骨）沉香槐胶羌活白花蛇（酒浸一宿，炙熟，去皮骨）麻黄（去根节）半夏（姜汁浸三宿，炒）羚羊角（镑）陈皮（去白，炒。以上各一两）天竺黄（研）木香人参（去芦）干姜（炮）茯苓（去皮）蔓荆子（去白皮）晚蚕砂（微炒）败龟板（醋酒炙黄）本（去土）桑螵蛸（炒）白芷何首乌（米泔浸一宿，煮，焙）虎骨（酒醋涂，炙黄）砂仁白术（泔浸一宿，切，焙）枳壳（炒，去白）丁香浓朴（去皮，姜汁涂，炙，以上各三分）蝉壳（炒）川芎附子（水浸泡，去皮尖）石斛（去根）肉豆蔻（去壳，微炒）龙脑（另研）雄黄（研，水飞）朱砂（研，水飞。以上各一两）腻粉（另研）麝香（另研。各一钱）乌鸡（一只，去嘴翅足）狐肝（三具，以上二味腊月内入瓦瓶固济，火赤，候冷，取出研用）金箔（三十片，为衣）上药五十八味，炮制如法，炼蜜合和捣三五千下，丸如桐子大，金箔为衣。每一岁儿，温薄荷自然汁化下无时。

　　上阎氏宗钱氏治慢惊法，脉无力者宜之。其法以青州白丸子，兼异功散、羌活膏、温白丸、钩藤饮子之类，服之至有往往死中得生者。今如其法，又增入海藏四君子法，次于异功散之后、返魂丹，次于羌活丸膏之后，相参用之也。

</div>
    <div class="pagination">
<a href="医学纲目_page334.html">上一页</a><span>...</span><a href="医学纲目_page330.html">330</a><a href="医学纲目_page331.html">331</a><a href="医学纲目_page332.html">332</a><a href="医学纲目_page333.html">333</a><a href="医学纲目_page334.html">334</a><span class="current-page">335</span><a href="医学纲目_page336.html">336</a><a href="医学纲目_page337.html">337</a><a href="医学纲目_page338.html">338</a><a href="医学纲目_page339.html">339</a><a href="医学纲目_page340.html">340</a><span>...</span><a href="医学纲目_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
