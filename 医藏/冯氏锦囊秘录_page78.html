<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 78 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 78 页/共 253 页</h1>
    <div class="content">　　外感头痛，常常而痛，痛犹外束也。内伤头痛，时作时止，痛犹内胀也。此由血虚，而虚火冲入泥丸宫也。内伤手心热，手背不热，外感手背热，手心不热。

　　治阴症以救阳为主，治伤寒以救阴为主。然伤寒纵有阳虚当治，必看其人血肉充盈，而阴分可受阳药者，方可回阳。若面黧舌黑，身如枯柴，一团邪火内燔者，则阴已先尽焉。敢回阳益劫其阴耶！《伤寒论》曰：阴症得阳脉者，生；阳症得阴脉者，死。人皆奉其言，未知绎其义，夫正虚邪旺，久而不痊，但与补正，则邪自除，此必见虚衰之阴脉也。正气实者，多见阳脉，正气虚者，多见阴脉。症之阳者，假实也。脉之阴者，真虚也。陈氏曰：凡察阴症，不论热与不热，惟凭脉用药，百无一失。不论脉之浮沉大小，但重按无力便是伏阴，忌用凉剂，犯之必死。然则沉小者，人果知为阴脉，不知浮大者，亦有阴脉也。凡内伤心气者，脉皆无力，不可不辨。是知诸病，千变万化，只虚实二字尽之，不独伤寒一症也。盖一实一虚，邪正相为胜负，正胜则愈，邪胜则死。正气实者，即感大邪，其病亦轻。正气虚者，即感微邪，其病亦甚。故凡气实而病者，但去其邪。攻之无难；挟虚而病者，不补其虚，邪何能退？奈有伤寒无补法之语，以致虚症伤寒，固执束手待毙，良可叹也！独不观仲景为伤寒之祖，立三百九十六法，脉症之虚寒者，一百有余，定一百十三方，用参者三十，用桂附者五十余，即东垣、丹溪、节庵，亦有补中益气，回阳返本，温经益元等汤，未尝不补也，孰谓伤寒无补法耶？况今人挟虚患伤寒者，十尝六七，虚症类伤寒者，十尝八九，每出此语为误，虚而不补，且复攻之，危亡立待，殊不知发散而汗不出者，津液枯槁，阴气不能外达也。人知汗属于阳，升阳可以解表，不知汗生于阴，滋水即所以发汗也。清解而热不退者，阳无阴敛，阴不足也。人但知寒凉可以去热，不知养阴即所以退阳也。元阳中虚以致阴寒内袭者，壮元阳即所以散外寒也。脾胃正虚，而元阳不能藏纳，以致余热潮热不已者，补脾胃即所以敛浮阳也，要知正气不足，则邪气有余，正不胜邪，邪必不解，正气一壮，邪无容地，不散表而表自解，不攻邪而邪自退，今人不论虚实，一见发热等症，便以攻邪为主，邪气未去而正气受伤，此皆一言之祸也。自仲景以来，名贤代起，立言不患不详，患其多而惑也。陶节庵曰：得其要领，易于拾芥，脉证与理而已。求之多歧，则支离繁碎，如涉海问津矣。脉证者，表里阴阳虚实寒热也。理者，知其常通其变也。多歧者，蔓衍之方书也。

　　夫秋冬伤寒，真伤寒也。春夏伤寒，寒疫也。与受久而后发之温病、热病，自是两途，岂可同治？且人惟知有外伤寒，而不知有内伤寒，即讹作房劳阴症，非也。凡冷物伤中而得，便是内伤阴症，不独房劳然也。房劳未常不病，阳症头痛发热者，但不可轻用凉药耳。若以曾犯房劳，便为阴症，必用温药。若以并无房事，便为阳症，必用凉药，不据脉而惟问候，则杀人多矣。故曰阳症多得之于风寒暑湿，邪生于太阳，外入者也。阴症多得之于饮食起居七情，邪生于少阴内起者也。伤寒内伤者，十居八九，救里解表，霄壤不同，桂枝下咽，阳盛则毙，承气入胃，阴盛则亡，可不辨乎？合而言之，真知其为阳虚也，则用补中益气汤；真知其为阳虚直中也，则用附子理中汤；真知其为阴虚也，则用六味肾气汤；真知其为阴虚无火也，则用八味肾气汤。其间有似阴似阳之假症也，则用寒因热用之法从之，不可少误，惟以补正为主，不必攻邪，正气得力，自然推出寒邪，汗出而愈。攻之一字，仁人之所恶也，百战百胜战之善者也。不战而屈人之兵，善之善者也，故曰善战者，服上刑。

　　有元气素弱，色欲过度，腠理疏豁，寒邪乘虚而直入于三阴之经，故曰：阴症初起，乃不见热症之暴病也。若不即治，反逼虚阳上攻，而见面赤烦躁等热症，名阴盛格阳，一名阴极似阳，其躁时欲坐卧于泥水井中，口虽烦渴，不欲饮水，如脉洪数无力者，是阴虚而假阳上乘也，八味地黄汤加牛膝、五味子主之。六脉沉微无力者，阳虚之真象也，参、术、附、桂之类主之。有病本属阳，未传入里，误服凉药，过饮冷水变为阴症，或过食冷物，或食物后复饮冷水，变为食阴之病者，皆当从阴治，但重在温中，故止用炙草、术、附、姜、桂，而不用地、茱、桂、附也。若脉虽无力，外症身热，自汗体倦，手足心热，忽时作寒，口不知味，出言懒怯者，此属内伤元气，自当补中，如人参养荣汤，或补中益气汤，不必用峻补及桂、附大热之药也。然人之有生者，惟赖一阳气也。凡亡阳六脉沉微者，则元阳欲脱，命悬如缕，即峻加补益，无如草木之性，亦必假人正气以发生。若人本气不固，药力从何鼓舞，势如脱空填补，故少旺复虚，虚复峻补，药力一过，势复虚嬴，惟宜细心详察，阴长救阳，阳长救阴，接续勿间，不可少偏，不可少缓，务使阳先生而阴后长，勿使阴气胜而阳乃亡，七日五脏传遍，半月节令一交，则真气借此发生，根固方无暴脱。然脱症惟以救阳为重者，盖人阳气一分不尽，则不死，故阳为生长之机。若以补阴，阴道难长，徒使亡阳也，况命火安于位者，百病不生。凡诸疾之作者，皆由真火离于位也。是以治者，百病虽殊，可不保重此火，以为去病之基耶！（张）陈管见，明者达之。

　　凡七分外感，三分内伤，则治外感药中，宜用缓剂小剂，及姜枣和中为引，则无大动正气之患。若六分内伤，三分外感，则用药全以内伤为主，略加表药一味，或热服以助药势，则邪自散，盖中虚之人，稍有外感，即能致病。非若壮者之人，必邪气重盛，方能发病也。况外感微邪，止犯气厘清道，并不传经，犯内故无重汗重下之法。惟调和荣卫，则邪自解于表，调和谷气，则元自复于中。若妄攻绝食，益虚其虚，愈增其困矣。

　　杂症大小合参卷十

　　温病郁病论

　　《医贯》曰：冬时严寒，杀厉之气，触冒之而实时病者，乃名伤寒。不即发者，寒毒藏于肌肤，至春变为温，至夏变为暑病，暑病者，热极重于温也。既变为温，则不得复言其为寒，不恶寒而渴者是也。其麻黄、桂枝为即病之伤寒而设，与温热何与？受病之原虽同，所发之时则异，仲景治之，当别有方，缘皆遗失而无征，是以各家议论纷纷，至今未明也。然则欲治温病者，当如何？予有一法，请申而明之。《经》曰：不恶寒而渴者是也。不恶寒则知其表无寒邪矣，曰渴，则知肾水干枯矣。盖缘其人素有火者，冬时触冒寒气，虽伤而亦不甚，惟其有火在内，寒亦不能深入，所以下即发。而寒气伏藏于肌肤，自冬至三四月，历时既久，火为寒郁于中亦久，将肾水熬煎枯竭，盖甲木，阳木也。藉癸水而生，肾水既枯，至此时强木旺，无以为发生滋润之本，故发热而渴，非有所感冒也。海藏谓：新邪唤出旧邪，亦非也。若复有所感冒，又当恶寒矣，予以六味地黄滋其水，以柴胡辛凉之药舒其木郁，随手而应，此方活人者多矣，又因此而推展之。凡冬时伤寒者，亦是郁火症，其人无火，则为直中矣。惟其有火，故由皮毛而肌肉，肌肉而脏腑，今人皆日乃寒邪传热，寒变为热，既曰寒邪，何故入内而反为热？又何为而能变热耶？不知即是本身中之火，为寒所郁而不得泄，一步反归一步，日久则纯热而无寒矣。所以用三黄解毒，解其火也。升麻、葛根，即火郁发之也。三承气，即土郁则夺之，小柴胡汤，木郁达之也。此理甚简而易，只多了传经六经诸语，支离多歧。谓凡症有发热者，旨有头疼项强，目痛鼻干，胁痛口苦等症，何必拘为伤寒局？伤寒方以治之也。予于冬月正伤寒，独麻黄、桂枝二方，作寒郁治，其余俱不恶寒者，作郁火治，此赵氏之创论也。闻之者，孰不骇然。及阅虞天民《至人传》曰：传经伤寒是郁病，及考之《内经》，帝曰：人伤于寒，而传为热，何也？歧伯曰：寒气外凝，内郁之理，腠理坚致，玄府闭密，则气不宣通，湿气内结，中外相薄，寒盛热生，故人伤于寒，转而为热，汗之则愈，则外凝内郁之理可知矣。观此则伤寒为郁火也。明矣。

　　《经》曰：木郁则达之，火郁则发之，士郁则夺之，金郁则泄之，水郁则折之。然调其气，过者折之，以其畏也。所谓泻之，注《内经》者，谓达之、吐之也，令其条达也。发之、汗之也，令其疏散也。夺之、下之也，令其无壅碍也。泄之，谓渗泄解表，利小便也。折之，谓制其冲逆也。谓凡病之起，多由于郁，郁者，抑而不通之义，《内经》五法，为因五运之气所乘而致郁也。丹溪云：气血冲和，百病不生，一有怫郁，诸病生焉。又制为六郁之论，立越鞠丸以治郁，曰气、曰湿、曰热、曰痰、曰血、曰食，而以香附、抚芎，苍术，开郁利气为主，谓气郁而湿滞，湿滞而成热，热郁而成痰，痰滞而血不行、血滞而食不消化，此六者，柏因为病者也。此说出而《内经》之旨始晦，《内经》之旨又因释注之误而复晦，此郁病之不明于世久矣。苟能神而明之，扩而充之，其于天下之病，思过半矣。且以注《内经》之误言之，其曰达之，谓吐之，吐中有发散之义，盖凡木郁，乃少阳胆经半表半里之病，多呕酸吞酸症，虽吐亦有发散之益，但谓无害耳。焉可便以吐字该达字耶？达者，畅茂调达之义，王安道曰：肝性急，怒气逆， 胁或胀，火时上炎，治以苦寒辛散而不愈者，则用升发之药，加以厥阴报使而从治之。又如久风入中为飨泄者，及不因外风之入而清气在下为飧泄者，则以轻扬之剂，举而散之。凡此之类。皆达之之法也火郁则发之，发之，汗之也。东垣升阳散火汤是也。使势穷则止，其实发与达不相远，盖火在木中，木郁则火郁，相因之理。达之，即所以发之，即以达之之药发之，无有不应者，但非汗之谓也。汗固能愈。然火郁于中，未有不蒸蒸汗出，须发之得其术耳。土郁夺之，谓下夺之，如中满腹胀，势甚而不能顿除者，非方轻之剂可愈，则用咸寒峻下之剂，以劫夺其势，而使之平，此下夺之义也。愚意谓夺不止下，如胃亦土也，食塞胃中，下部有脉，上部无脉，法当吐不吐则死。《内经》所谓：高者因而越之，以吐为上夺，而衰其胃土之郁，亦无不可。金郁泄之，如肺气 满，胸凭仰息，非解利肺气之剂，不足以疏通之，只解表二字，足以尽泄金郁之义，不必更渗泄利小便，而渗利自在其中。况利小便，是涉水郁之治法矣。独水郁折之难解，愚意然调其气四句，非总结上文也。乃为折之二字，恐人不明，特反复说此四句，以申明之耳。意谓水之郁而不通者，可调其气而愈。如《经》曰：膀胱者，州都之官，津液藏焉，气化则能出矣。肺为肾水上源。凡水道不通者，升举肺气，使上窍通则下窍通，其过者，淫溢于四肢浮肿，如水之泛滥，须折之以其畏，水之所畏者，土也。土衰不能制之，而寡于畏，故妄行。兹惟补其脾土，俾能制水，则水道自通，不利之利，即所谓泻之也。如此说则折字与泻字于上文接续，而折之之义益明矣。然东方先生木，木者，生生之气，即火气空中之火，附于木中，木郁则火亦郁于木中矣。不特此也，火郁则土自郁，土郁则金亦郁，金郁则水亦郁，五行相因，自然之理，朱子所谓节节推去，可知可尽，惟其相因也。予以一方治其木郁，而诸郁皆因而愈。一方者何？逍遥散是也。方中惟柴胡、薄荷二味最妙，盖人身之胆木，乃甲木少阳之气，气尚柔嫩，象草穿地，始出而未伸，此时如被寒风一郁，即萎软抑遏，而不能上伸，不上伸则下克脾土，而金水并病矣。惟得温风一吹，郁气即畅达，盖木喜风，风摇则舒畅，若寒风则畏矣。温风者，所谓吹面不寒杨柳风也，木之所喜也。柴胡、薄荷，辛而温者，惟辛也，故能发散。温也，故入少阳。

　　古人立方之妙如此，其甚者，方中加左金丸，左金丸止黄连、吴茱萸二味，黄连但治心火，而吴茱萸则气燥，肝气亦燥，同气相求，故入肝以平木，木平不生火，火平不刑金，金平能制木，不直伐木而佐金以制木，此左金之所以得名也。犹未也，继用六味，加柴芍以滋肾水，俾水能生木。逍遥散者，风以散之，地黄饮者，雨以润之，木有不得其天者乎？此法一立，木火之郁既舒，自不下克，土亦滋润无燥 之病，金水自得相生，予谓一法可通五法者，如此岂惟是哉！推之大之，其益无穷。凡寒热往来，似疟非疟，恶寒恶热，呕吐吞酸嘈杂，胸痛胁痛，小腹胀闷，头晕盗汗，黄胆温疫，疝气飨泄等症，皆对症之方，推而伤风、伤寒、伤湿，除直中外，凡外感者，俱作郁看，以逍遥散加减出入，无不获效。如小柴胡汤、四逆散、羌活汤，大同小异，然不若此方之响应也。神而明之，变通之妙存乎人耳。倘一服即愈，少顷复发，或频发而愈甚，此必属上寒下热之假症也，则此方不可复投，当改用温补之剂，如阳虚以四君子汤加温热药；阴虚者则以六味汤中加温热药；其甚者，必须用热药冷冻饮料之法，使不拒格而不入也。是《经》所谓：病有微甚，治有逆从，先医殚心竭虑，阐明至理，以创于前，但相传既久，气化转薄，后学可不细心揣摩，更神化之以继其后。

　　杂症大小合参卷十

　　两感症

　　夫两感于寒而病者，必死之候也。如一日太阳与少阴俱病，则发热恶寒，头痛口干，烦躁而渴；二日阳明与太阴俱病，则腹满身热，谵语不食，睡卧不宁；三日少阳与厥阴俱病，则胁痛耳聋，囊缩而厥，水浆不入，不省人事，总阴阳俱病，表里俱伤，腑脏之气不得通于上下，荣卫之精，不得行于内外，病至六日，六经俱绝，不可救治。然何为而两感也。如一日太阳与少阴俱病，则太阳者，腑也。邪自背俞而入，人之所共知也。少阴者，脏也。邪自鼻息而入，人所不知也。鼻气通于天，故寒邪无形之气从鼻而入，肾为水脏，物以类聚，故肾受之。《经》曰：天之邪气，感则害人五脏。内外两感，脏腑俱病，欲表之则有里，欲下之则有表，表里既不能一治，故云两感者不治。然所禀有虚实，所感有浅深，虚而感之深者，必死。实而感之浅者，犹有可治。表症多者，先解其表；里症多者，先攻其里，所谓治有先后，要在临时变通，治得其宜，恒多无害。

　　杂症大小合参卷十

　　论伤寒受邪不独太阳经

　　夫人之平时，荣卫周流，无少间断，一旦邪气入内，阻碍正气，不得流行，郁而为热。仲景曰，在表发汗，在中和解，在里攻下，随其所而驱散之，不过使邪热退而正气复行，此先贤立法之准绳也。然前人壮实，尚堪任此攻下，今人虚弱，何能当此推敲？使元气既受伤于病，复受伤于药，惟图不治之治可也。况人之经络，三阳三阴，分布一身，邪之所凑，岂有定所？黄仲理云：风寒六气之邪伤人，或入于阳经，或中于阴络，孰为之先？孰为之后？乌可专以太阳为受邪之始？故各经皆能受邪，但太阳经受邪居多，为差等尔，故取仲景六经见证七方，发散以先之。若夫阴经受邪，则不复传变，惟用前方温经散寒而已，惟阳经受邪，初用麻黄、桂枝以表散之。传入半表半里，又取小柴胡汤和解以继之。邪传于里，理宜攻下，又取大柴胡汤、调胃承气等汤下之，此治真伤寒表中里三症之大略也。至于冬温为病，非其时而有其气也。冬时严寒，当君子闭藏，而反发泄于外，专用补药而带表药，如补中益气之类。

　　杂症大小合参卷十

　　论伤寒受病不独足六经

　　一阳子曰：伤寒传足不传手，非穷理之言也。草窗刘子，指足经所属水土木，以水遇寒而涸冰，土遇寒而坼裂，木遇寒而调枯，故寒喜伤之。手经所属金与火，金遇寒而愈坚，大体极热，寒不能袭，故寒不能伤。昧者奇之，竟将人身荣卫经络上下截断，不相联系矣。夫寒邪袭人，必先皮毛灼热，鼻塞气粗，肺主皮毛，是手太阴肺辛金先受病矣。故先贤有桂黄等汤。然汗法舍皮毛何自而解？迨至热邪入里，大便闭结，手阳明大肠庚金病矣。故先贤有硝黄朴实之用。然下法舍大肠何自而通？刘子谓金遇寒而愈坚之言可信乎？阳气怫郁，舌苔言妄，手少阴心下火病矣。先贤所以有泻心数法，亢极动血，上下烦蒸，手厥阴心胞火，手少阳三焦火病矣。治有三黄柴芩数条，小便癃秘，手太阳小肠内火病矣，治有五苓导赤之例，刘子谓大热寒不能伤之一言信乎？《经》云：伤寒则为病热。既云病热，则无水冰土裂木枯之象，而有金烁火亢之征矣。刘子之言，不亦谬甚。

　　杂症大小合参卷十

　　论结胸

　　伤寒下早，邪流注而为结胸。若心下胀满，按之如石硬而痛，手不可近，燥渴谵语，大便实秘，脉来沉实有力者，名曰大结胸。然滞在胸膈，未可即下，尚宜消导俟。

　　邪热壅盛于里，糟粕结实于下，乃攻而去之，邪热得解，元气无伤，所谓下药宜迟者此也。如按之而心胸不痛，惟胸高气粗者，名曰小结胸，是邪气填于胸中，未尽入腑，但宜小柴胡汤加入枳、桔，未可下也。若头有微汗，身不甚热，时时噫气，胸亦微滞，名曰水结胸，由水饮过多，停聚心下也，治宜利之。如利而小水不通，头汗出者，乃阳脱也，不治。若时时懊 ，躁闷舌干，手足大热，酷喜饮冷，此为热实结胸。如无狂躁，手足微冷，胸痞噫气者，此名寒实结胸。更有脏结与结胸不异，但结胸在阳分而不欲食，脏结在阴分而饮食如故，兼必时时下利也。凡病在二三日间，卧则心下烦满，起则微觉稍爽者，须知心下必有结矣。盖卧则气壅上逆而为烦，起则气降散而觉爽，但此尚未结实。若一下之，则邪因虚而更结，或为旁流下痢矣。复有阳明病，时谵语潮热，然果内有实热而当消谷引食矣。若反不欲食，而小腹绕脐硬痛，小水短赤而渴者，是胃有燥屎也，可即下之。若频频欲食，食而不多者，是胃有虚热，虽硬亦非燥屎，不可下也。若小腹痛而大便黑，小水自利，身黄谵语，燥渴脉沉实者为蓄血，宜桃仁顺气汤，下尽黑物则愈。若按之而小腹胀满不硬痛，小水不利者，乃溺涩也。宜利之，但勿过利，以耗竭津液耳。大凡下后神清气爽，身凉思食者，邪气退而正气复也。如反身热烦躁者，是正气散乱于内。邪气纵横于中也。并发紫黑斑点者，并为死候。其脉动而中止，少能自还，更来小数者，名曰结阴。结阴者，主内邪气恣，结也。如动而不还，即来而微动者，名曰代阴。代阴者，主内正气衰极欲绝也。故曰结脉可生，代脉必死也。

　　杂症大小合参卷十

　　论伤寒痞症

　　凡发热恶寒其脉浮者，伤于阳也。若下太早，则邪尽入于里，而为结胸。如不发热而恶寒，其脉沉紧者，伤于阴也。若早下之，则邪聚结于心下而为痞。《经》曰：浊气在上，则生 胀。又曰：病发于阴，而反下之，因作痞是也。然必结心下者，以阴受气之处也，结胸则满而痛为实，痞则满而不痛为虚，痞满下利者为虚，便闭者为实。

　　若小便不利，其状如痞，攻而不散者，是水饮内蓄，以致津液不行，治宜散水则愈。若心下痞而恶寒者，是表里症俱未解，当先解表，后与攻痞可也。大抵诸痞皆热，故攻之多寒剂，所以诸泻心汤，皆治伤寒痞满，盖满在心胸，不在胃也。或杂病痞满，有寒热虚实之不同，《保命集》云：脾不能行气于四脏，结而不散，则为痞。凡伤寒之痞，从外之内，故宜苦泻。杂病之痞，从内之外，故宜辛散。更有素因有积，又遇伤寒，寒气入里，与积相合而为痞，乃使脏气结而不通，此亦为脏结，必痛引少腹，入阴筋而死。

　　杂症大小合参卷十

　　辨温热

　　温热之病，因外感内伤，触动郁火自内而发之于外，初则表里俱热，宜用辛凉之剂，两除表里之热。久则表热微而里热甚，又宜如承气汤。苦寒之剂以泻之，则热退身凉，而病自己也。倘不谙伏气温热之症，表里俱热者，而认作即病伤寒之症，用麻黄汤辛温之剂以发表，则内热愈甚，而斑黄狂乱之症起矣。或未用辛凉之剂以解表，便用承气汤苦寒之剂以攻里，则表热未去，而结胸虚痞之症见矣。

　　杂症大小合参卷十

　　伤寒夹惊变惊

　　（伤寒门中杂症惟此小儿多犯而与大人异治）

　　夹惊者，因邪热乘心，热极生风，是以手足为之动摇，精神为之恍惚，咬乳面红，痰壅气喘，喉有锯声，口噤目窜而变惊候也。如痰热皆在上焦横扰者，可即吐之。若三焦俱客者，可即下之，热中病即止，不可尽剂，盖吐则伤气，气虚者悸，下则亡血。

　　血虚者惊，故有过剂之后，而变慢惊者多矣。

　　杂症大小合参卷十

　　伤寒夹食

　　夹食者，有病先病时病后而得，如食后外感停滞，胸次既病，而为胀满，大便酸臭，腹痛气急者，此即病先所得是也。如胃气衰微，邪热入伏，以致消谷引食。若胃气未虚，必与邪气相争而吐者，易治。如胃弱而既不能化，又不能争，以致热结胸膈者，此脾胃虚弱，即病时所得是也。如病少痊，志食无度，以致停滞发热者，此为食复，即病后所得是也。宜随症虚实施治，实者，消导为先，虚者，佐以养胃。

　　杂症大小合参卷十

　　伤寒发斑

　　斑有温毒，有热毒，有胃烂。温毒者，即冬受寒，至春阳与阴气相搏而发是也。热毒者，是暑气伏胃，因遇寒而发是也。胃烂者，或误下而热乘虚入胃，或失下而热不得外泄，毒瓦斯入胃深极也。故斑者，毒也。毒者，乖戾失常，偏阴偏阳之至也。外因六气相感，胃有热毒熏蒸，胃主肌肉，热甚伤血，里实表虚，故令周匝遍体，状如咬啮，红赤者，生，紫黑者，死。以热极而胃烂也。舌苔唇裂者，不治。治宜解毒清凉，不可表药取汗，盖表虚里实，发汗则益令开泄，更增斑烂矣。其阴症发斑者，或因汗吐下后，中气虚乏，或因欲事耗损真阳，或因过服凉药，遂成阴症，寒伏于下，逼其无根失守之火，上熏肺胃，而发斑点，其色淡红，隐隐见于肌表，与阳症发斑，色紫赤者不同。此胃气极虚，若服寒药立见危殆，吴鹤皋曰：以参 桂附，而治斑法之变也。医不达权，安足语此？若因风热挟痰，而作搔痒成块者，此轻症也。当与解毒辛散则愈。

　　内伤斑者，乃内伤元气不足之病，因气血两虚，亦身痛心烦作热，但脉虚大，懒于言动，倦怠自汗为异耳。若妄作外感有余治，立见倾危，速进补中益气汤，熟眠热止而愈。丹溪曰：内伤发斑者，胃气极虚，一身之火游行于外，宜补以降之，大健中汤最佳，内用参、 、归、芍、炙草、半夏、桂、附，以姜枣水煎服。若内有伏阴，误服凉药，逼其虚阳，浮散于外，而为阴斑，脉虽洪大，按之无力，或手足逆冷过肘膝者，先用炮姜理中汤，以复其阳，次随症治，不应加附子。

　　杂症大小合参卷十

　　伤寒发疹

　　疹与斑实无大别，惟斑隐隐于皮肤之间，视之则得，疹则累累于肌肉之上，手摹亦知。斑则六淫相感而发，疹则毒瓦斯久蓄而成。斑以清凉化毒为主，疹以透肌托里为先。然疹属阳，头面宜先发至为止，且疹属心火，斑属三焦无根之火，其上侵于肺则一也。虽皆蕴热日久，阳乘于阴，而致斑点外作，大抵斑有虚阳，疹多实热，故内伤发斑，虚火游行于外者，宜补中益气汤，加葛根、芍药，或调中汤补而降之。疹则始宜透托，次宜清解而已。然疹之虚者，可以治斑之法治疹，斑之实者，可以治疹之法治斑，故不必以斑疹分，但当以虚实判可也。

　　杂症大小合参卷十

　　伤寒发狂

　　狂者，阳毒也。是因伤寒失下，阳毒热壅于上，以致狂走妄言，面赤咽痛，潮热独语，如见鬼，惟噎气躁逆，五心烦热，唇肿口哕，或遍体发黄，其脉则实，此阳症之顺者也，只须下之乃安。如发狂难制，以酷炭气入鼻即定，方可察其阴阳也。至若小便自遗，瞳人不转，直视妄言者，此是肾绝，盖肾藏精志，因下利过多，致亡津液精夺志失，变为如狂，乃坏症也。又若四五日间，表邪尽入于里，少腹硬满，皮见青紫筋，大便黑，小便利而狂者，是下焦有蓄血不行也，治须为之下血，其大便黑者血瘀也。小便利者，血病而气不病也。盖此因太阳热入膀胱，与血相搏，则蓄结于少腹而狂。《经》曰：热结膀胱，其人如狂。又曰：血并于下，乱而喜忘。如血不胜热，被热迫下行，则热亦随血散而愈矣。然狂为阳实，躁为阴虚，候虽相近，而虚实迥有不同，治者不可不辨。

　　杂症大小合参卷十

　　伤寒辨阳狂阴躁

</div>
    <div class="pagination">
<a href="冯氏锦囊秘录_page77.html">上一页</a><span>...</span><a href="冯氏锦囊秘录_page73.html">73</a><a href="冯氏锦囊秘录_page74.html">74</a><a href="冯氏锦囊秘录_page75.html">75</a><a href="冯氏锦囊秘录_page76.html">76</a><a href="冯氏锦囊秘录_page77.html">77</a><span class="current-page">78</span><a href="冯氏锦囊秘录_page79.html">79</a><a href="冯氏锦囊秘录_page80.html">80</a><a href="冯氏锦囊秘录_page81.html">81</a><a href="冯氏锦囊秘录_page82.html">82</a><a href="冯氏锦囊秘录_page83.html">83</a><span>...</span><a href="冯氏锦囊秘录_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
