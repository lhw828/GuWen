<!DOCTYPE html>
<html>
<head>
    <meta charset="UTF-8">
    <title>外科十法 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科十法 - 第 4 页/共 10 页</h1>
    <div class="content">　　外科症治方药　发背

　　香砂六君子汤

　　理脾化痰，温胃进食。

　　人参 白术 茯苓 炙甘草 陈皮 半夏（各一钱） 砂仁 藿香（各八分） 姜（二片）

　　枣（三枚）

　　水煎服。

　　外科症治方药　发背

　　桂附八味汤

　　益火之原以消阴翳。凡肾精真阳不足，火衰不能生土，脉虚大无力者宜此。

　　大熟地（八两） 山萸肉 山药（各四两） 丹皮 茯苓 泽泻（各三两） 附子 肉桂（各一两）

　　用炼蜜丸，每服四钱，淡盐水下。

　　外科症治方药

　　脑疽

　　（对口 偏对口）

　　生于脑，名曰脑疽。生于颈后，名曰对口。生于颈旁，名曰偏对口。正对口易治，偏对口难治。因其软肉与喉相近也。多因膏粱醇酒，风寒壅遏所致。宜用神火照法，次用乌金膏搽之。外贴万全膏，取其易溃。腐后则用防风汤洗之，掺以海浮散，仍贴万全膏，频换数次。即愈矣。

　　外科症治方药

　　鬓疽

　　（发颐 时毒 大头天行）

　　生于耳前后，名曰鬓疽。生于两颐，名曰发颐。初起宜用银花甘草汤加柴胡、荆芥、薄荷、蒡子以清散之。若肿势甚极，须用砭法。若已成脓而未溃者，以乌金膏涂疮头，贴以万全膏，自然腐溃。溃后则用海浮散，并贴万全膏，自应寻愈。颜下漫肿无头，名曰时毒，俗名蛤蟆瘟是也。头面尽肿，名曰大头天行，俗名大头瘟是也。此皆风火郁热所致。初起宜用加味甘桔汤以消散之。散而不去，则用普济消毒饮以清之。若肿势极盛，兼用砭法。

　　外科症治方药　鬓疽

　　加味甘桔汤

　　甘草 桔梗（各三钱） 蒡子（炒二钱） 荆芥（三钱） 薄荷（五分） 贝母（一钱五分）

　　水煎服。若两颐肿盛者，加柴胡一钱五分，丹皮三钱。

　　外科症治方药　鬓疽

　　普济消毒散

　　甘草 桔梗 黄芩（酒炒） 黄连（酒炒各一钱） 玄参 橘红 柴胡（各五分） 薄荷（六分） 升麻（二分） 连翘 牛蒡子（炒各一钱五分）

　　水煎服，便闭甚者加大黄酒炒一钱，体虚加人参五分。

　　外科症治方药

　　井口疽

　　（胁痈 肚痈 鱼口 臀痈）

　　生于心，名曰井口疽。生于胁，名曰胁痈。生于腹，名曰肚痈。生于手足腕，名曰穿骨疽。生于腿岔，名曰鱼口。生于臀，名曰臀痈。施治并如前法。

　　外科症治方药　井口疽

　　护心散

　　患井口疽者，宜多用。它症亦宜用此。

　　远志肉（一两五钱去心，甘草水泡炒） 绿豆粉（二两） 甘草（五钱炒） 明乳香（二两土炒） 辰砂（二钱，研细水飞）

　　共为细末，每服三钱，开水下。

　　外科症治方药　井口疽

　　九龙丹

　　治鱼口便毒、骑马痈、横 ，初起未成脓者宜此。

　　儿茶 血竭 乳香 没药 青木香 穿山甲（炒，各一钱）

　　上各等分为末，归尾三两，红花二两。酒煎膏，丸如桐子大，每服二钱。空心热酒送下，敷服自消。

　　外科症治方药　井口疽

　　胡桃散

　　以大胡桃剖开口，将全蝎二枚纳入，烧灰存性，研末，热酒冲服。

　　外科症治方药

　　疔疮

　　疔疮初起如芥，形如粉刺，或小泡坚硬如疔，故名曰疔。大抵肉色红肿，根脚不散者吉。若平塌浸肿，四围灰白者凶。其状不一，其色不同。有红紫黄白黑之五种，以应五脏。若生两足，多有红丝至脐。生两手，多有红丝至心。生面唇，多有红丝入喉。俱难治。速宜针红丝出血，多有生者。若患于肢末之处，毒愈凝滞，药难到达。艾灸之功为大。内服菊花甘草汤至效。如妄用疏利之剂，损耗真气，不惟无以去毒，而害反随之矣。其治法。即见前十法中。

　　外科症治方药

　　喉痹

　　喉间肿痛，名曰喉痹。古人通用甘桔汤主之。然有虚火实火之分，紧喉慢喉之别，不可不审。虚火者，色淡微肿，溺清便利，脉虚细，饮食减少。此因神思过度，脾气不能中护，虚火易至上炎，乃内伤之火，名曰慢喉风，虚证也。午前痛甚者，属阳虚。四君子汤加桔梗、麦冬、五味、当归。午后痛甚者，属阴虚。四物汤加桔梗、元参。如不效，必加桂、附以为引导之用。加减八味汤加牛膝主之。若脉数有热，六味汤主之。更有中寒咽痛，治用半夏桂甘汤，不可误投凉药。实火者，醇酒膏粱，风火积热，火动生痰，肿痛暴发。甚则风痰壅塞，汤水不入，声音不出，此外至之火，名曰紧喉风，实证也。宜用灯窝油和浆水灌之，导去痰涎。或用土牛膝捣烂和醋酸灌之。或针刺红肿之处，发泄毒血。或用金锁匙吹之，俾喉渐松开，饮食可入，声音得出，乃止。宜用加味甘桔汤。热甚者，兼用三黄解毒汤。谚云，走马看喉痹是也。凡喉肿不刺血，喉风不吐痰，喉痈不放脓，乳蛾不针破，此皆非法。又有劳嗽日久，咽伤声损者，无法可疗。

</div>
    <div class="pagination">
<a href="外科十法_page3.html">上一页</a><a href="外科十法.html">1</a><a href="外科十法_page2.html">2</a><a href="外科十法_page3.html">3</a><span class="current-page">4</span><a href="外科十法_page5.html">5</a><a href="外科十法_page6.html">6</a><a href="外科十法_page7.html">7</a><a href="外科十法_page8.html">8</a><a href="外科十法_page9.html">9</a><a href="外科十法_page10.html">10</a><a href="外科十法_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
