<!DOCTYPE html>
<html>
<head>
    <meta charset="UTF-8">
    <title>程杏轩医案 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>程杏轩医案 - 第 11 页/共 16 页</h1>
    <div class="content">　　安波按：此内风症也，名以风寒袭络，似属不切，不然前医驱风已效灵矣。

　　续录

　　予久患腹痛忽下瘀血而痊

　　予患腹痛多年，由午餐饭冷强食而起，痛处在脐之上，痛时腹冷，掌按热熨稍瘥。虽盛暑亦必以帛护其腹，饮食渐减，喜暖畏凉，他物食尚相安，惟饭蒸煮未透，或稍冷食则必痛，素嗜瓜果，得疾后不敢尝。向患痔红，食姜蒜烧酒即发，故忌之。此疾作时，食入阻滞，饮烧酒一二杯，反觉通畅，不但姜蒜不忌，即食椒末辣酱，均与痔红无碍。经云：痛者寒气多也。证属寒凝气滞无疑。予素畏药，痛发无何，香砂姜萸陈半谷芽神曲之类，服一两剂即罢去，往岁发疏尚轻，惟餐饭不能如常，年来发频且重，不拘何物，餐后必痛。须食下行，其痛方止。于是餐后不敢坐卧，乃学古人养生，食后行百步，常宜手摩腹之法，并遵释教过午戒食，然亦无益于病，遂视食为畏途，无如疾经重载，消恐耗元，补防助壅，踌躇无策。友人谓予年近古稀，命阳衰弱，寒从内生，是以喜暖畏凉。釜底无火，物终不熟，是以谷食难化，须用八味丸补火生土。所论固是，予意终未坦然。思痛若在鬲，虑其妨食成噎，今幸在腹，当不害命。药饵乱投，恐反有伤，恪守不药得中医之诫。己丑季夏，旌邑孙村汪宅延诊，下塌塾中，时二鼓既寝，急欲大便。灯灭暗中摸索，跌仆莫能挣扎，大孔 遗出如泻水状，呼仆持火至，扶起视地皆污，色如漆，汗淋气坠，即忙就枕。汪宅献楠志仁二公闻之驰至，殊为着惊，予曰无妨，此因久痛蓄瘀，刻瘀下脱，未免伤气耳。饮党参、桂圆汤，少顷气稍续，汗亦敛，次早登厕，犹有余瘀。予恐其瘀复脱，遄归到家更衣，瘀已无矣。自此腹不再痛，餐饭如常。细求其故，究由瘀凝肠胃，阻其传导之机，以故食入则痛。夫血犹水也，血之结而为瘀，亦如水之结而为冰。所以痛处常冷，按熨饮醇热气至，故觉稍快。至于瘀蓄年久，胶固已深，一旦倾囊自出，理殊不解，得无长夏炎蒸，奔驰烦劳，动则阳化，如雪消而春水来耶。从斯悟入，书称久痛在络，络主血，不独肢体之痛为在络，即胸腹之痛，痞积之痛，皆为在络，皆宜治血，无徒从事于气。又如噎隔一证，方书虽有胃脘枯槁，及阳气结于上，阴液衰于下等语，然由瘀血阻塞胃口者恒多。进而思之，予疾将十年，固未能自知瘀蓄于先，然不药稳持，尚不失为中驷。不然补泻杂投，不殒于病，而殒于药矣。予见败坏之证自萎者十之二三，药伤者十之七八。药本生人，而反杀人，可不惧哉。自今以往，伏愿医家证未审明，勿轻用药，病家疾如可待，勿急求医，如此或亦可为卫生之一助耳。

　　安波曰：初痛在经，久痛入络二语，叶氏实发前人数千年之未发，启后学于意万载之无窍。然不独胃病噎膈之症，浑融使然也，凡病久根深蒂固，综须治血为主，此即古人窍必及肾之意也夫。

　　序

　　嘉庆九年，岁在阏逢困敦，先生既成《医案初集》一编，寿诸世矣。原版不戒于火，其《续录》尚藏巾笥中。今年春，又成《医述》十六卷，集诸家之大成，垂不刊之定论，诚医宗之成轨也。既乃合医案前后集付剞劂氏，而先生行方所至，与凡所施治，随笔扎记，及榜等录存者，历时既久，积而盈帙。先生以出于一时论列，详略或殊，始末未备，不欲付梓，榜等窃以近世叶氏一家，亦临证笔记，然惜其辞多简括，而义少发明，若先生斯编，证必求其本，治必折其衷，发聋觉 ，引示迷津，实有前贤屐齿所未及者。昔史迁传太仓公，论证论治，辞繁不杀，几及三十条，岂不以活人指南，端在是乎。乃敦请于先生，排次而梓行之。因并附记数语于其后云。

　　时道光九年岁在屠维赤夺若阳月上瀚门人儿榜许朴小门人许后洪鼎彝汪有容叶光煦郑立传等

　　辑录

　　庆敬斋方伯耳鸣

　　经言肾气通于耳，故人至中年以后，肾气渐衰，每多耳鸣之患。喻氏论之甚晰。然不独肝肾之阴气上逆，必兼挟有内风乘虚上升。夫风善入孔窍，试观帘栊稍疏，风即透入。人之清窍，本属空虚，是以外感风邪，其息即鸣。韩昌黎云：草木之无声，风挠之鸣。水之无声，风荡之鸣。凡物之鸣，由于不得其平。人身之阴失其平，阳失其秘，化风盘旋，上乾清窍，之声，昼夜不息，其义亦然。议与潜阳熄风，静以制动之治。

　　安波按：耳为肾之主窍，心胆寄附，是以体虚失聪，心肾同责。案内帘栊稍疏，风即透入之句，真是精议卓识。

　　辑录

　　又公子痘证

　　见点九朝成浆之期，孩提先天禀薄，痘形陷伏，根脚不齐，浆清色白，便溏食少，嗜卧无神，一派气血虚寒之象。亟亟温补内托，尚有生机，医犹以为肌热未退，火毒未消，药仍清解，误之甚矣。夫痘证发热，此其正候，盖不热则表不能透，标不能长，浆不能蒸，靥不能结，故痘证始终无不赖此热力为之主持。若欲尽攻其热，罔顾戕损其元，元气受伤，安能送毒归窠，苗而不秀，能成实者鲜矣。外科论痈疽，谓有脓则生，无脓则死，痘证亦然。又伤寒有养汗之法，痘证有养浆之法，伤寒须七朝以前，邪气未传，尚可养得汗来，痘证须七朝以前，逆证未见，尚可养得浆来。倘至七朝以外，生气已离，再思养浆，亦犹伤寒邪气已传，再思养汗，其可得乎?无脓痒塌，势所必至，十二险关，虑有风波。勉议保元汤合参归鹿茸一法，冀其堆沙发臭，或可侥幸图成。

　　安波按：近时痘医，辄以辛凉解毒，苦寒退热，往往致成败证，束手无策。良可叹也。

　　辑录

　　齐方伯胁痛

　　肝者，将军之官，谋虑出焉。情志不舒，木郁为病。据谕恙起数年，左季胁下不时作痛，饮食入胃，其气常注于左，不行于右。经言左右者，阴阳之道路也。肝位居左，其气常行于右，脾位居右，其气常行于左。左升右降，如环无端。今气偏注一隅，岂非升降失司，肝脾不和之所使然。目前虽无大患，窃恐肝病日久，土困木横，冲胃为呕，攻脾为胀，可不早为曲突徙薪之计乎?

　　辑录

　　福方伯哮嗽

　　哮嗽多年，原属锢疾，往岁举发尚轻，此番发剧，胸满喘促，呼吸欠利，夜卧不堪着枕。药投温通苦降，闭开喘定，吐出稠痰而后即安。思病之频发膈间，必有窠囊，痰饮日聚其中，盈科后进，肺为华盖，位处上焦。司清肃之职。痰气上逆，阻肺之降，是以喘闭不通。务将所聚之痰，倾囊叶出。膈间空旷，始得安堵。无如窠囊之痰，如蜂子之穴于房中，莲子之嵌于蓬内，生长则易，剥落则难，不刈其根，患何由杜?考《金匮》分外饮治脾，内饮治肾，且曰：饮邪当以温药和之，议以早服肾气丸，温通肾阳，使饮邪不致上泛。晚用六君，变汤为散，默健坤元，冀其土能生金，兼可制水。夫痰即津液所化，使脾肾得强，则日入之饮食，但生津液而不生痰。痰既不生，疾自不作，上工治病，须求其本。平常守服丸散，疾发间用煎剂搜逐。譬诸宵小潜伏里 ，乘其行动犯窃，易于拘执，剿抚并行，渐可杜患。

　　辑录

　　台静亭州尊阴阳两亏伤及奇经

　　复诊寒热依然，神采更倦，前方初服，微见痰红，疑系附子温燥所致。续服五剂，红不再吐，口并不渴。仲圣云：身大热而反近衣者，热在皮肤，寒在骨髓也。且越人明以阳维为病，苦寒热为训，岂寒栗如此，经年累月，憔悴不堪，不从温补，尚有何策可施耶?王太仆云：热之不热，是无火也。益火之源，以消阴翳。旨可悟矣。虽内经有诸禁鼓栗，如丧神守，皆属于火之言，丹溪有治用清凉之案，然与此似乎不合。无如补虚门中，归脾、十全、补元煎、养营汤之属，均已服过，即治奇经之鹿茸河车，亦无应验。殊为棘手。但细详脉证，总不外乎阴阳精气两亏，张介宾所谓以精气分阴阳，则阴阳不可离，以寒热分阴阳，则阴阳不可混。古人复起，不易斯言。

　　辑录

　　长中堂病机治法

　　经云：阴阳者，万物之能始也。水为阴，火为阳。是病机虽繁，可一言以蔽之曰阴阳而已。

　　试观天有四时，以生寒暑燥湿风。人有五脏，以生喜怒悲忧恐。五脏所患不同，要不外乎心肾。此阴阳窟宅，水火根基。恙缘夙夜烦劳，心肾不交，水火失济。夫营卫二气，行阳则寤，行阴则寐。若卫气不得入阴，则但寤而无寐矣。医用补心丹、养心汤，安神定志，未为不善，要知心为虚灵之脏，草木无情，非假物类之灵以引之，焉能望效?拟以纯甘加入龟板虎睛龙齿琥珀珍珠，谅当有应。

　　安波按：此议诚言人所未言，拟再参入磁石，取其黑色通肾，上交于心，灵情活泼，上应虚灵之脏，未识与先生合拍否。

　　辑录

　　马朗山制军公子中寒阳脱急救不及

　　诊脉沉伏模糊，证见肢厥声鼾，口鼻气冷，人事迷惑。处由真元内戕，阴寒直中，阳气外脱，势属危殆。内经以阳气者，若天与日。今则冱寒凝泣，阳霾用事，使非重阳见 ，何以复其散失之元乎?夫人身之真阳，譬之鳌山走马灯，拜舞飞走，无一不具，其间惟是一点火耳。火旺则动速，火微则动缓，火熄则寂然不动，而拜舞飞走之躯壳，未尝不存也。方用参附二味，重加分两，昼夜频进。本草言人参能回元气于无何有之乡，附子为斩关夺门之将。潭底日红阴怪灭，分阳未尽则不死。但脉证败坏如斯，欲图断鳌立极之功，亦难之难矣。

　　安波按：此症亡阳也，急用附片垫气海，关元炙数百壮，或可挽。

　　辑录

　　温景侨制军饮伤脾胃商善后之策

　　脉沉细缓，外腴内虚，饮多谷少。恙经三载。发时脘痞嗳噫，小便欠利，年来戒饮，其疾虽平，然精神起居，未能如昔。饮食稍有失调，脘中犹觉不快，虑其病根复萌，商图善后之策，此不治已病而治未病也。夫脾胃清和，始能生化气血。酒者熟谷之液，其气 悍，入于胃中则胃胀气上逆，满于胸中，故致患若此。今病虽愈，而仓廪之官，未得骤反清和之旧。计惟调养脾胃，以资运化。考古治病，有煎膏丸散之别，心肺病在上焦，宜用煎膏。肝肾病在下焦，宜用丸。脾胃病在中焦，宜用散，审其致疾之因，投药自中肯矣。

　　辑录

　　周都宪咳久医误治用温肺涤邪

　　岐伯虽言五脏六腑，皆令人咳，然其所重，全在于肺。盖皮毛者。肺之合也。皮毛先受邪气，邪气以从，其合其寒，饮食入胃，从胃脉上至于肺则肺寒。肺寒则内外合，邪因而客之，则为肺咳。是咳之不离乎肺，犹疟之不离乎少阳。据谕病缘夏热，晓起感冒凉风，更兼饮冷，始而微咳，渐至咳甚，服药月余，咳仍不已。经云：形寒饮冷则伤肺。此致病之大端。医者只知天时之气热，不察人身之脏寒，频投滋润，希冀清火止咳，适燕指南，无怪药愈服而咳愈频也。盖肺为娇脏，性虽畏热，然尤畏寒，金被火刑固为咳，金寒水冷亦为咳。五行之理，生中有克，克中有生，金固生水者也。然金寒则水冷，使非火克金，则金不能生水矣。

　　譬诸水冰地坼，犹以霜雪压之，其能堪乎?诊脉沉细，口不干渴，时当盛暑，背犹怯风，使非温中涤邪，何以春回 谷。倘再因循贻误，寒邪不解，久咳肺伤，更难为计，拟温肺汤一法。

　　安波按：咳嗽一症，治之最难。昔徐灵胎医究三十年，始能治嗽，难怪庸流一见咳症，就以沙参麦冬从事，贻害良深，可欢可恨。

　　辑录

　　方耒青制军便泻溲数

　　经云：中气不足，溲便为变。人之二便，全藉中气为之转输，故不失其常度。肾气虚则关门不固，脾气虚则仓廪失藏，便泻溲数之病生焉。方定补中益气汤，升举脾元，四神丸固摄肾气。二药合投，并行不悖。加枸兔佐蔻萸之功，增莲芡辅参术之力，方则脾肾分施，病则溲便并治矣。

　　安波按：肾开窍于二阴，肾气虚则失其司，脾气弱则运失其旋，故以脾肾双补治。然此公大约多年，或久泻溲数。如新泻溺短，则大相径庭矣。

　　辑录

　　曾宾谷中丞痢疾

　　痢疾古名滞下，然此滞字，非单指饮食停滞之谓，言其暑湿内侵，腑气阻遏而为滞耳。

　　长夏感受暑邪，伏于肠胃，新秋患痢，腹痛后重，赤白稠粘，日夜频次。考古贤治痢，不外通涩两法。大都初痢宜通，久痢宜涩。夫暑湿邪热，客于营卫则生疮疖，入于肠胃则为泻痢。痢之红白，如疖之脓血，脓血不净疖不收，红白不净痢不止。证在初起，治贵乎通。经曰：通因通用。然此通字，亦非专指攻下之谓，言其气机流行而无壅滞，乃为通耳。丹溪以河间发明滞下证治，和血则便脓自愈，调气则后重自除二语，实盲者之日月，聋者之雷霆。特其方法，每用芩连槟枳，苦寒攻伐，藜藿洵属合宜，膏粱恐难胜任。敝郡汪氏蕴谷书称，痢疾即时疫，浊邪中下，名曰滞。亦杂气之所乘，故多传染于人。其自定黄金汤一方，药虽平淡无奇，然于逐邪解毒之义，颇为切当。谷食不减，胃气尚强，约期二候，可以奏功。

</div>
    <div class="pagination">
<a href="程杏轩医案_page10.html">上一页</a><span>...</span><a href="程杏轩医案_page6.html">6</a><a href="程杏轩医案_page7.html">7</a><a href="程杏轩医案_page8.html">8</a><a href="程杏轩医案_page9.html">9</a><a href="程杏轩医案_page10.html">10</a><span class="current-page">11</span><a href="程杏轩医案_page12.html">12</a><a href="程杏轩医案_page13.html">13</a><a href="程杏轩医案_page14.html">14</a><a href="程杏轩医案_page15.html">15</a><a href="程杏轩医案_page16.html">16</a><a href="程杏轩医案_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
