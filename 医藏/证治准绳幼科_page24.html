<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 24 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 24 页/共 215 页</h1>
    <div class="content">　　卷之二·肝脏部　惊

　　泄泻

　　〔薛〕小儿惊泻者，肝主惊，肝木也，盛则必传克于脾，脾土既衰，则乳食不化，水道不调，故泄泻色青或兼发搐者，盖青乃肝之色，搐乃肝之证也。亦有因乳母脾虚受惊，及怒动肝火而致者，经曰：怒则气逆，甚则呕血及飧泄，法当平肝补肺，慎勿用峻攻之药，脾气益虚，肝邪弥甚，甚至抽搐反张者，亦肝火炽盛，中州亏损之变证也。凡见惊证，即宜用四君、六君、异功散、等方加白附子定风，柴胡平肝引经以杜渐，则必不至泻搐而自安矣，今已见泻吐惊搐，尚不知补脾平肝，以保命、抱龙、镇惊等药治之，其亦去生远矣。

　　卷之二·肝脏部　惊

　　腹痛

　　蝉蜕钓藤饮 治肚疼惊啼。

　　钓藤钩 天麻 茯苓 川芎 白芍药（各三钱） 甘草 蝉蜕（各一两）

　　上，入灯心，水煎服。

　　卷之二·肝脏部　惊

　　烦渴

　　阎氏云：惊风或泄泻等证烦渴者，皆津液内耗也，不问阴阳，宜煎钱氏白术散，使满意取足饮之，弥多弥好。

　　清心丸 治惊热烦躁。

　　人参 茯神 防风 朱砂 柴胡（各三钱） 金箔（三十片）

　　上为末，炼蜜丸，如桐子大。每服一二丸，竹沥调下。

　　神芎丸 治风热壅滞，头目昏眩，口舌生疮，牙齿疳蚀，或遍身疮疥，切牙惊惕怔忡，烦躁作渴，或大便涩滞，或积热腹满，惊风潮搐等证。

　　大黄（生） 黄芩（各二两） 生牵牛末（一两） 滑石（四两） 黄连 薄荷叶 川芎（各半两）

　　上为末，水糊丸桐子大。每服三四丸，温热水下。

　　卷之二·肝脏部　惊

　　潮热似疟

　　〔曾〕又有急惊天钓之后，变作潮热，手足逆冷有似疟疾，盖因病愈之时，不善将护，外感风邪，乘虚而入于经络，再未解散，以致如此。经曰：重阳必阴。又曰：亢则害，承乃制。此其义也。宜服柴胡加桂汤及当归散，气实者则以乌犀丸、水晶丹略与通利，匀气散止补，后以参苓白术散调理，自然平愈。此证所用药品，间使苦寒之味，务在消阳盛之火，肺金得胜，肝木自平，而风邪亦散，斯为良法。

　　柴胡加桂汤（见伤寒） 当归散（见痢） 乌犀丸 水晶丹（并见癖积） 匀气散（见腹痛）

　　参苓白术散（见泄泻）

　　卷之二·肝脏部　惊

　　杂证类惊

　　海藏云：心神不安，四君子加辰砂半分，枣汤调下。又有一证，欲发疮疹，先身热惊跳，或发搐搦，此非惊风，当用发散药。〔曾〕暑风一证，因夏月感冒风热太甚，致面垢唇红，脉沉细数，忽发惊搐，不省人事，治用消暑清心饮、辰砂五苓散及琥珀抱龙丸自安，切勿以温剂调补。

　　消暑清心饮 解伏热中暑，烦躁作渴，神气不清，及有惊搐，名暑风证，投之即效。

　　香薷（去老梗） 泽泻（去粗皮。各一两） 扁豆（炒熟，去壳，研） 净黄连 羌活猪苓（去皮） 浓朴（去粗皮，姜汁浸透，炒） 白术 干葛 赤茯苓（去皮） 升麻 川芎（各半两） 甘草（三钱）

　　上锉。每服二钱，水一盏，煎七分，无时，带凉服。治暑风证先投此剂得效，次服却暑丹，其搐不发矣。

　　薛氏于急慢惊痫之外，又出惊风一证，其候虚惕怔忡，气怯神散，痰涎来去，泄泻色青，盖惊之轻而虚者也。若惊入心，则面赤夜啼，用栀子清肝散加黄连。入肝则面青眼窜，用柴胡清肝散。入脾则面黄呕吐，虚汗嗜卧，用六君加柴胡、山栀。

　　入肺则面白喘急，用异功散加柴胡、桔梗。入肾则面黑，啮奶切牙，用六味地黄丸。

　　若因乳母恚怒肝火，或膏粱积热，遗儿为患，或儿吐泻伤脾，清气不升，风木陷入太阴传变等因，皆能致此，当随主治，否则必成慢脾也，须预慎防为善。

　　卷之二·肝脏部　惊

　　针灸

　　小儿急惊，灸前顶一穴，三壮，取法，在百会前一寸，若不愈，灸两眉心，及鼻下人中一穴，炷如小麦大。小儿慢惊，灸尺泽穴，各三壮，在肘中横纹约上动脉中，炷如小麦大。若睡中惊掣，灸足大趾次趾之端去爪甲如韭叶许，各一壮。若角弓反张身强，灸鼻上入发际三分，三壮，次灸大椎下节间，三壮。若睡中惊，不合眼目，灸屈肘后横纹中三分，各一壮。

　　卷之二·肝脏部　惊

　　诊

　　〔钱〕切牙甚者，发惊。目直面青，身反折者，生惊。呵欠面青者，惊风。

　　呵欠面黄者，脾虚惊。目赤兼青者，发搐。

　　惊痫发搐，男发搐，目左视无声，右视有声。女发搐，目右视无声，左视有声。

　　相胜故也，更有发时证。（洁古先生云：男为木，故左视木位无声，右视金位，相击则有声。

　　女为金，故右视金位无声，左视木位亦相击有声。）李寺丞子三岁，发搐自卯至巳，目右视，大叫哭。钱见曰此逆也，男为阳，本发左视无声则顺，右视有声则逆，所以然者，左肝木也，右肺金也，逆则二脏相战，金木相击，而有声也，治宜泻强补弱。假令女发搐，目左视，是肺来乘肝，肝不能任，故叫哭也，当泻其肺，后治其心，续治其肝，若病在秋（日西时同，）肺兼旺位，当大泻其肺，若病在春（早晨时同，）此肝旺之时尚不能胜肺，是肺强而肝火弱也，当补其肝肾，大泻其肺。若男发搐，目右视，是肝来胜肺而叫哭，当泻其肝心若病在春夏（早晨日中时同），肝心旺时，当大泻其肝，若病在秋冬（日晡时同，）此肺旺之时尚不能胜肝，是肝强而肺极虚也，当补其肺，大泻其肝。所以言目反视者，乃肝主目也，凡搐则是风热相搏于内，风属肝，故外见于目也。今此病男反女证，故稍易治于女也，先泻其肺，以泻肺汤主之，二日不闷乱，知病退也，后用地黄丸补肾，三服后，用泻青丸各二服，以泻心肝，五日而愈。又，肺虚不泻者何也？曰假令男目右视，木克金，肝旺胜肺，而但泻肝，若更病在春夏，金气极虚，故当补其肺，慎勿泻也。〔汤〕凡搐，男左女右为顺，易治，男右女左为逆，难治。《脉诀启蒙》曰：小儿脉促急，为虚惊。《直指》云：浮数洪紧，为急惊。沉迟散缓，为慢惊。虎口脉纹青紫，为惊风。红者风热轻。赤者风热盛。紫者惊热。青者惊积。

　　青紫相半，惊积风热俱有，主急惊风。青而淡紫，伸缩来去，主慢惊风。紫丝青丝或黑丝隐隐相杂，似出而不出，主慢脾风。情势湾入里者顺。出外者逆。

　　卷之二·肝脏部　惊

　　不治证

　　搐而不休，休而再搐。惊叫发搐。汗出足冷。痰满胸喉。口开目直。

　　急惊眼睛翻转，口中出血，两足摆跳，肚腹搐动，或神缓而摸体寻衣，或证笃而神昏气促，喷药不下，通关不嚏，心中热痛，忽大叫者不治。慢惊四肢厥冷，吐泻咳嗽，面黯神惨，鸦声胃痛，两胁动气，口生白疮，发直摇头，眼青不转，涎鸣喘嗌，头软，大小二便不禁，手足一边牵引者，皆为不治。慢脾身冷粘汗，直卧如尸喘嗽，头软背直，口噤摇头，痰如牵锯之声，面无润泽之色，缩唇气粗者，不治。

　　卷之二·肝脏部　惊

　　禁忌

　　治小儿急惊方搐，不用惊扰，此不足畏，慢惊虽静，乃危病也。急惊方搐时但扶持之，不可擒捉，盖风气方盛，恐流入筋脉，或至手足成拘挛也。

　　卷之二·肝脏部

</div>
    <div class="pagination">
<a href="证治准绳幼科_page23.html">上一页</a><span>...</span><a href="证治准绳幼科_page19.html">19</a><a href="证治准绳幼科_page20.html">20</a><a href="证治准绳幼科_page21.html">21</a><a href="证治准绳幼科_page22.html">22</a><a href="证治准绳幼科_page23.html">23</a><span class="current-page">24</span><a href="证治准绳幼科_page25.html">25</a><a href="证治准绳幼科_page26.html">26</a><a href="证治准绳幼科_page27.html">27</a><a href="证治准绳幼科_page28.html">28</a><a href="证治准绳幼科_page29.html">29</a><span>...</span><a href="证治准绳幼科_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
