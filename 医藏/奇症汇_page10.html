<!DOCTYPE html>
<html>
<head>
    <meta charset="UTF-8">
    <title>奇症汇 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇症汇 - 第 10 页/共 17 页</h1>
    <div class="content">　　程文彬治一孕妇，怀七月，胸膈饱闷气喘，忽吐一物。如小肠寸许，举家惊疑其胎烂。程至诊得寸口脉洪滑，知其气血少，胎气逆上，中焦素有湿热，湿生痰，知所吐之物乃痰结聚，病名子悬。以紫苏饮，加芩连贝母十剂获愈。

　　永徽中有僧惟则，病噎不能食，嘱诸弟子曰∶吾死后，便可开吾胸喉，视有何物。自经而卒，弟子侬言开之，中得一物，形似鱼有两头，遍体皆肉鳞。乃置碗中，跳跃不止，戏投诸味，皆随化尽。时适有一僧，以靛置碗中，此虫随绕碗而去，须臾化水。此乃虫瘕非噎比，因此后人多以靛治噎，误矣。

　　昔有人患 瘕死，遗言令开腹视之，得块干硬如石，有五色纹理。人谓异物，窃去削刀柄，后因以刀刈三棱，柄化为水，乃知此药可疗 瘕也。

　　时康祖大夫，患心漏十余年，当胸数窍，血液长流，医莫能治。或云窍多则愈损，闭则虑穴他岐，当存其一二，犹为上策，坐此形神困悴。又苦腰痛，行则伛偻，不饮酒；虽鸡鱼蟹蛤之属，皆不入口。温州郡守韩子温，见而怜之，为检《圣惠方》载腰痛一门，冷热二症示之，使自择。康祖曰∶某年老久羸，安敢以为热，始作寒症治疗。取一方用鹿茸者，服之逾旬痛减，更觉气宇和畅，月余腰屈复伸，无复叫痛，心漏亦愈。以告医者，皆莫能测其所以。后九年，康祖自镇江通判满秩造朝访子温，则精力倍昔，饮啖无忌，漏愈之后，日胜一日。子温书吏吴弼，亦若是疾照方服之，浃旬而愈。其方∶鹿茸去毛酥炙微黄，附子炮去皮脐，皆二两，盐花三分为末，枣肉丸三十丸，每日一丸，空心酒下。

　　天圣中，工部尚书忠肃公家有媪，病漏十余年。一日有医过，视之曰∶此可治也。即取活鳝鱼一条，削竹钉五七枚，乃掷鳝于地，屈曲围盘以竹钉贯之，覆疮良久取视，有白虫数十如针，将鳝即置杯中，蠕动如线，后覆之又得十余枚，如是五六次。医者曰虫尚未尽，然皆小虫，请以常用药敷之。时用槟榔、黄连二味，即为散敷之。明日乃以干艾作汤，投白矾二三钱，先洗疮口，然后敷药。盖人血气冷必假艾力以佐阳，而艾亦能杀虫也。如是者再，即生肌，不逾月愈。医曰∶疮一月不消，则有虫，虫能蠕动，气血亦随之，故疮不可遽合，合则结毒，实虫所为。

　　一人别处无汗，独心孔一片有汗，思虑多则汗亦多，病在用心，名曰心汗。宜养心血，以艾煎汤调茯神末治之。

　　化圣通治汤银花 蒲公英（各一两） 花粉 白芥子（各五钱） 附子 木通（各一钱） 柴胡（二钱） 白芍 栀子 茯苓（各三钱）

　　水煎。

　　百合丹大黄（煨） 天冬 杏仁 百合 桑皮 甜葶苈 软石膏上为末，炼蜜为丸，梧子大。每服五丸白汤下，临睡服。

　　枳壳防风丸枳壳 防风 独活 前胡 麻黄 当归 大黄（煨，各一钱）

　　面糊丸黍米大，米饮下。

　　东垣痞气丸黄连（八钱） 浓朴（五钱） 吴茱萸（三钱） 白术（土炒） 黄芩（二钱） 茵陈（酒炒） 干姜（炮） 砂仁人参 茯苓 泽泻（各一钱） 川乌（炮） 川椒（各五钱） 肉桂 巴豆霜（各四钱）

　　蜜丸灯草汤下。

　　三圣散甜瓜蒂 防风 藜芦为末，熟水调下。

　　白术调中汤白术 橘皮 茯苓 泽泻（各一钱） 砂仁 官桂 藿香 炮姜（各五分） 甘草（一两）

　　白汤入蜜少许，调服二钱。

　　五苓散猪苓 茯苓 桂 泽泻 白术为末，每服三钱。

　　紫苏散苏叶（一钱） 当归（七分） 川芎 芍药 人参 陈皮 大腹皮（各五分） 甘草（二分）

　　姜枣煎。

　　补中益气汤（见项门）

　　二陈汤（见目门）

　　四物汤（见头门）

　　卷之五

　　腹

　　夏子益《奇疾方》云∶有人患腹中如铁石，脐中水出，渐变作虫行之状，绕身咂啄，痒痛难忍，扒扫不尽。用苍术浓煎汤浴之，仍以苍术末入麝香少许，水调服痊。

　　〔源按〕经云∶寒以坚之。又云∶水湿生虫，此症脐中水出，渐变作虫行之状，绕身咂啄，此即水湿生虫也。盖水湿而腹如铁石，即所谓寒以坚之，因内兼寒也。故虫不从内生，反生于外耳。盖虫生水湿，必得阳气吹之方生，此水在腹，本已得生生之气，而有生虫之象，因客寒内入，气不复化，故但流水于外，复得皮肤之血气吹感而生故也。苍术燥湿散寒，乃煎汤外洗，以除已出之水，更为末加麝，内治以绝其根。麝香通诸窍，暖水脏，而更能杀虫，故用之宜耳。

　　又云∶有人尸厥，奄然死去，腹中气走如雷。用硫黄一两，焰硝五钱，细研分三服，好酒煎觉烟起则止，候温灌之，片时再服而安。

　　〔源按〕《灵枢经》云∶邪客于手足太阴、少阴，足阳明之络，皆会于耳中，上络左角。若脏气相形，或外邪相杵，则气遏不行，五络俱绝，诸脉伏匿，令人身脉皆动，而形无所知，其状若尸，故名尸厥。此感冒不正之气，忽然手足逆冷，肌肤粟起，头面青黑，精神不守，牙紧口噤，昏不知人，头旋晕倒者是也。凡吊死问丧，入庙登 ，飞尸鬼击，多有此病，急用苏合香丸灌之。一法急用姜汁半盏，酒半盏，煎沸灌之。灸百会四十九壮，气海、丹田二三百壮，觉体暖即止，后以阴毒法治之。此脏气虚寒之症也，世俗不识，多作中风而治，鲜不毙矣。又有七情内伤，卒然气逆，身冷僵扑，牙关紧急，痰涎潮壅，昏不知人者，此气厥也。

　　凡忿怒太甚，多有此病，勿误作中风而用疏风之药，急以苏合香丸灌之，候省以八味顺气散，或木香调气散，调降其气，自然平复。有痰者以四七汤，加南星、木香治之。然暴厥不省人事，有不治自愈者，昔宋仁宗贵妃一日食次，忽扑倒，遍身卒冷，急召孙尚杜任至。奏曰∶不妨，此气厥耳，少顷吐即复苏。坐良久而果苏。上问∶因何故而苏，又因何而得？奏曰∶贵妃方食，因忧怒气上，与食相并，故如此，吐即气通，故复苏也。《素问》云∶厥或令人腹满，或暴不知人，或至半日，远至一日，乃知人者，阴气盛于上则下虚，下虚则腹胀满，阳气盛于上则下气重上，而邪气逆，逆则阳气乱，阳气乱则不知人也。又云∶血之与气，并走于上，则为大厥，厥则暴死，气复反则生，不反则死是也。又有醉饱之后，或感风寒，或着气恼，忽然厥逆昏迷，口不能言，肢不能举者，此食厥也。盖食滞胸中，阴阳痞隔，升降不通，故生此症。若误作中风，而用祛风散气之剂，则胃气重伤，死可立待，宜煎姜盐汤探吐其食，后以平胃散加茯苓、白术、麦芽、半夏之类调理。若有风寒尚在者，以藿香正气散解之，气滞不行者，以八味顺气散调之。

　　《奇病方》云∶有人觉肠胃中痒，而无处扒搔者，只觉置身无地，此乃火郁结而不散之故。法当用表散之药，服化痒汤数剂自愈。

　　又云∶有人脐中不痛不痒，忽出血不止，此亦奇疾也。方用六味汤加骨碎补一钱，饮之即愈。盖脐是肾经之位，而出血即是肾火之外越也。六味汤滋其水则火自息焰矣，骨碎补专能止窍，故加入相宜耳。

　　又云∶有人脐口中忽长二寸，似蛇尾状，不痛不痒。此因任带之脉，痰气壅滞，结成此症。法当以硼砂一分，白芷、雄黄各一钱，冰片一分，儿茶二钱，各为细末，将其刺尾出血，心昏晕欲死，急以药点之，立化为黑水。用白芷三钱，煎汤服之自愈。倘不愈不必再治，此乃孽病，非药所能疗也。

　　又云∶有人患蛇生腹中，即以身上辨之，身必干涸如柴，似有鳞甲者，蛇毒也，最易辨之。方用白芷一味为末，每日米饮汤送下即愈。

　　昔又有患者，饮食如故，发则如癫，面色青黄，小腹胀满，状如妊孕，医诊其脉，与症皆异，而难明主疗。忽有一山叟曰∶闻开皇六年，灞桥有患此病，盖因三月八日水边食芹菜得之。有识者曰∶此蛟龙病也。为龙游芹菜之上，因食之为病。遂以寒食糖，每剂五合，服之数剂，吐一物，形虽小而状似蛟龙，遂愈。

　　〔源按〕仲景云∶春秋二时，龙带精入芹菜中，人误食之，为病面青色，腹满如妊，痛不可忍，此内生蛟龙也，但服硬糖二三升，日三度，吐出蜥蜴便瘥。

　　华佗云∶有人患胃脘不时作痛，遇饥更甚，尤畏大寒，日日作楚。余以大蒜三两，捣汁灌之。忽吐蛇一条，长三尺而愈，盖蛇最畏蒜气，此余亲手治人者也。

　　又云∶余治一人，腹中攻痛十余日，鬓发堕落。余曰∶是脾半腐，可刳腹治之也。使饮药令卧，破腹就视，脾果半腐坏，以刀断之，割去其恶肉，以膏敷之即瘥。

　　〔源按〕此症除此公之外，无人能治，予所录者，恐后人有腹痛发落，不知脾腐故耳。

　　陈正敏《遁斋闲览》云∶杨 中年得异病，每腹中有小声应之，久渐声大。有道士见之曰∶此应声虫也。但读本草，有不应者治之，读至雷丸不应，遂顿服数粒而愈。

　　《泊宅编》云∶永州通判厅军员毛景得疾，每语喉中必有物作声相应。有道人教令学诵本草药名，至蓝而默然。遂取蓝汁饮之，少顷吐出肉块长二寸，人形悉具，遂愈。

　　《熊氏补遗》云∶有人腹中有声似鬼哭，急用黄连煎浓汁，每常呷之，自愈。

　　〔源按〕凡病患奇声者，总属虫类。此症有声似鬼哭，亦虫也。虫乃温热所生，故用黄连寒清其热，苦燥其湿。且苦寒沉阴肃杀，伐伤生和之气，犹冬令严寒，则诸虫尽灭耳。

　　《良方》云∶有孕妇腹内钟鸣，用鼢鼠窟土为末二钱，入麝香少许，温水调服立愈。或黄连煎浓汁，令妇时时呷之。

　　或问∶所言病患奇声者，皆属虫类。此症孕妇腹内钟鸣，可亦是虫乎？予曰∶非也，凡声不出宫商角征羽五音者，悉属脏病，非虫也。盖脾属土，其音宫，宫音重而大，孕妇腹鸣如钟，即土之宫音也。然此音非郁不发，郁非热亦不发。症由脾土素有郁热，因胎日长，而其气更郁，更郁则胎气不顺，不顺则逆，逆则所郁之气因逆而发是音也。（犹雷因元阳之气闭郁，郁而发之则雷声内作）。土能清热下气，而鼠窟土乃至阴之土，可护麝直达脾阴之所，而共散其气，兼清其热，更纳其香（土能纳香），使胎亦无损而愈。或用黄连专清脾阴之火，使火灭气散，而病亦可愈也。

　　主簿陈子直妻有异疾，每腹胀则腹中有声如击鼓，远达于外，闻者疑似作乐，腹胀消则鼓声亦止，一月一作。经数十医皆莫能明其疾。

　　又问∶是案腹鸣如鼓，乃一月一作，此何故乎？予曰∶经云诸病有声皆属于热，此症腹胀有声如鼓，亦宫音也。因脾土虚而有热，热而兼郁所作。然作必一月者，盖必由经而病。医案中虽知其病之奇，而不明其病之源也。夫月事以时而下，而血必根乎气，气凝则凝，气滞则滞。然气滞亦有虚实之辨，气实则痛，气虚则胀。如应期之日，若遇太过，则必将行而痛，痛可立运而下。不及，则经虽应期而动，而无如气不能营运，则气满郁于中，故即腹胀，胀则脾土所郁之气，从血中外泄，故有是音也。所泄之际，血亦渐动，动则渐行而下，故腹胀消而鼓声亦止，所以作必一月。若非因经而病，何得有是症乎？治若清补脾胃和血调经，其症亦当自愈。

　　又问∶钟鼓二声之音，其音俱宫，故病皆属土，乃同匙土病，而何故有钟鼓二声之患乎？予曰∶此气分顺逆耳。钟声，虽脾土所发之音，乃因气逆于肺，肺纳其气，则气不散漫，所以其鸣如钟。若肺不居上，则气散漫不收，必当声发如雷也。盖肺属金，其音商，当肺纳气之时，而肺之商音亦作，故声发如是耳。鼓声，其音走下，故下复覆皮，以应其下，症由土音下泄，故作声如鼓也。

　　《肘后方》云∶有人忽腹痛胀急，不得气息，上冲心胸，旁攻两胁，或块垒涌起，或牵引腰脊，此乃身中尸鬼，接引为害。取屋上四角茅入铜器中，以赤帛覆腹，将铜器烧茅令热，随痛追遂， 下痒即瘥也。

　　又云∶有人与女子交接，忽腹痛欲死，此阴毒也。用 猪血乘热和酒饮之。

　　《寇氏衍义》云∶有小儿脐中血出多啼，或出水汁，用白石脂末温扑之，日三度，勿揭动自愈。

</div>
    <div class="pagination">
<a href="奇症汇_page9.html">上一页</a><span>...</span><a href="奇症汇_page5.html">5</a><a href="奇症汇_page6.html">6</a><a href="奇症汇_page7.html">7</a><a href="奇症汇_page8.html">8</a><a href="奇症汇_page9.html">9</a><span class="current-page">10</span><a href="奇症汇_page11.html">11</a><a href="奇症汇_page12.html">12</a><a href="奇症汇_page13.html">13</a><a href="奇症汇_page14.html">14</a><a href="奇症汇_page15.html">15</a><span>...</span><a href="奇症汇_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
