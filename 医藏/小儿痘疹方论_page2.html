<!DOCTYPE html>
<html>
<head>
    <meta charset="UTF-8">
    <title>小儿痘疹方论 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿痘疹方论 - 第 2 页/共 5 页</h1>
    <div class="content">　　凡痘疮欲靥已靥之间。忽头面温。足指冷。或腹胀泻渴气促者。急服十二味异功散。若十一二日。
　　当靥不靥。身不壮热。闷乱不宁。卧则哽气烦渴啮牙者。急用十二味异功散加归术。以救阴阳表里。
　　凡痘疮已靥。烦渴不止。或头温足冷。或腹胀。或泻。或切牙。多致难愈。急用十一味木香散以救之。已上之症。若误用蜜水生冷之物。则转加热渴而死。
　　愚按前症。属脾胃亏损。内真寒而外假热耳。非温补不救。如前药未应。用十全大补汤。加附子以纯补之。
　　一小儿头生一疖。出脓将愈。忽疖间肿胀。发痘二十余颗。遍身赤点。用快 汤而渐出。
　　用紫草散倍加参、 而出完。用托里消毒散而脓贯。用托里散而疮靥。
　　一小儿痘已靥。其痕色赤而错纵。日食粥七八碗。作渴面赤。先用白术散二剂。渴减五六。粥减太半。又用四君加芜荑、黄连二剂。痕平色退。乃用八珍汤。加芜荑、山栀而痊。
　　一小儿痘疮愈后泄泻。饮食不化。此脾肾气虚。
　　用六君加补骨脂、肉豆蔻治之而愈。
　　一小儿痘疮将愈。患泄泻。侵晨为甚。饮食不化。属脾肾虚也。
　　朝用补中益气汤。夕用二神丸而愈。
　　凡身壮热。经日不除。如无他症。用六味柴胡麦门冬散治之。热退即止。如不愈。服七味人参白术散。
　　愚按前症。若肝胆热毒。用柴胡麦门冬散。若肝经血虚。用四物汤。加黄 、柴胡。若中气虚热。
　　用人参白术散。
　　一男子患痘疮。作痛。发热不止。其势可畏。皆以为不起。施银台用消毒救苦汤治之。诸症顿退。
　　予先用仙方活命饮。痛全止。又用八珍汤。加紫草三钱。四剂贯脓而靥。
　　一小儿患痘。稠密大痛。
　　发热。势甚危急。先君用消毒救苦汤一剂。安卧良久。遍身出小痘。顿消。再剂贯脓而靥。
　　凡身壮热。大便坚实。或口舌生疮。咽喉肿痛。皆疮毒未尽。用四味射干鼠粘子汤。如不应。用七味人参白术散。
　　愚按前症。若壮热饮冷。属热毒在表。宜用前汤。若兼大便不通。属热毒在内。少用四顺清凉饮。
　　若热毒既去。胃气虚而发热。用七味人参白术散。若因阴血亏损而发热。用四物汤。
　　一小儿六岁患痘。第七日根颗赤痛。大便秘结。小便赤涩。烦躁饮冷。或用清凉解毒之剂。未应。钱密庵以为热毒内蕴。用四顺清凉饮一剂。并猪胆汁导下结粪而安。又用犀角地黄汤。其痘自靥。
　　一小儿痘疮。发热作渴。 赤胀痛。大便秘结。先用四顺清凉饮一剂。诸症顿退。又用四味鼠粘子汤一剂。诸症全退。
　　再用紫草汤而贯脓。用消毒饮而痘靥。
　　一小儿痘愈而声喑。面赤。足心发热。小便赤少。先君以为肾经虚热。用六味地黄丸、补中益气汤而愈。其时患是症。用清热解毒者俱不起。
　　一小儿十一岁患痘。第四日根盘红活起发。因痛甚不止。至七日。形气甚倦。痘色淡而欲陷。此因痛盛而伤元气也。先用仙方活命饮一剂而痛止。再用八珍汤而贯靥。
　　凡风热咳嗽。咽膈不利。用三味桔梗甘草防风汤治之。如不应。用七味人参白术散主之。
　　愚按前症。如痘热内作。宜用桔梗甘草防风汤。如兼痰热咳嗽。佐以抱龙丸。若气虚痰涎壅上。
　　宜用人参白术散。以补脾肺。
　　一小儿痘疮十二日。患咳嗽十余日不愈。所服皆发表化痰。余曰。此脾肺气虚。复伤真气而变肺痈也。不信。仍服前药。果吐脓血。用桔梗汤而愈。
　　一小儿痘将愈。咳嗽。面色黄白。嗽甚则赤。用五味异功散调补而愈。
　　凡涕唾稠粘。身热鼻干。大便如常。小便黄赤。用十六味人参清膈散。如不应。用七味人参白术散。
　　愚按前症。属脾肺蕴热。痘邪为患。用清膈散解散邪气。若脾肺虚热。不能司摄。用人参白术散调补中气。
　　一小儿痘赤壮热。咳嗽痰甚。烦热作渴。用人参清膈散一剂。诸症顿退。日用芹菜汁。
　　旬余而靥。
　　一小儿痘疮。狂喘躁热。作渴饮冷。痰涎不利。先君用十六味清膈散、犀角地黄汤各一剂顿愈。又用当归补血汤而愈。
　　一小儿痘赤狂喘。大便不利。先君以犀角地黄汤、芹菜汁而痊。
　　一小儿痘愈后。涕唾口干。饮汤鼻塞。或腹作胀。先用白术散二剂。后用六君子汤而愈。
　　凡痰实壮热。胸中烦闷。大便坚实。卧则喘急。速用五味前胡枳壳汤治之。
　　愚按前症。若因肠胃蕴热。宜急用前汤。缓则热毒延内。多致有误。
　　一小儿患痘赤痛。痰喘作渴。大便不利。钱密庵用前胡枳壳散一剂。诸症顿退。又用济生犀角地黄汤二剂。月余而愈。
　　一小儿第八日。根颗赤肿。胀痛作渴。大便下黑血。烦渴。痰喘。饮冷。呻吟求治。施银台以为血热。毒蓄于内。用圣济犀角地黄汤一剂。诸症悉退。又用消毒丸。及化班汤而愈。
　　一小儿痘根色赤。作痛发热。口渴喜冷。大便坚实。用清凉饮一剂。痛热少减。再剂便利渴止。却用圣济犀角地黄汤而安。
　　用芹菜汁而靥。
　　一小儿痘根色赤。作痛。热渴喜饮冷水。大便不利。先用五味前胡枳壳散。大便利而热渴减。又用圣济犀角地黄汤而安。用芹菜汁而靥。
　　一小儿大便不利。小便赤涩。作渴饮冷。先君用凉膈散一剂渐愈。又用济生犀角地黄汤。及芹菜汁而痊。若乳母有肝火。儿患此症。必用加味逍遥。加黄芩、犀角。兼治其母。
　　一小儿痘已愈而痕赤作痛。内热作渴。二便不利。先君用济生犀角地黄汤。及芹菜汁而痊。后用四物黄 而安。
　　一小儿痘痕白。或时痒。作渴饮汤。大便稀溏。先君用五味异功散。加当归、黄 而瘥。
　　一小儿豆痕白。时或痒。先君以为气血俱虚。用八珍汤补之。
　　不信。自用解毒之剂后。卒变慢脾风而殁。惜哉。
　　凡饮冰雪不知寒者。阳盛阴虚也。饮沸得不知热者。阴盛阳虚也。阳盛则补阴。木香散加丁香、官桂。阴盛则补阳。异功散加木香、当归每一两药。共加一钱。
　　愚按阳盛者。当用清凉饮以补阴。阴盛者当用异功散以补阳。须审的实而用。若或少差。死在反掌。前云乃传写之误。
　　凡痘疮首尾。若误饮冷水。疮靥之后。其痂迟落。或生痈肿。或成疳蚀。盖脾胃属土而主肌肉。
　　水湿所伤。则津液衰少。荣卫涩滞。不能周流。故疮痂迟落而生痈肿。
　　愚按痘痈之类。属血热未解而内作。外邪搏于肌肤之间。或余毒蕴结。经络轻则肌表津淫瘙痒。
　　重则肢节壅肿作痛。若余毒炽盛。先用仙方活命饮以解其毒。却用托里消毒散。毒瓦斯将尽。用四君、归、 、以补托元气。大凡痘疮始末。皆系脾胃之气所主。若饮食药饵失宜。多致变症。故凡饮食少思。内热晡热者。属脾胃气虚血弱。佐以四君、芎、归、黄 、升麻。若饮食如常。发热作痛者。属气血亏弱。余毒为患。佐以射干鼠粘子汤。若饮食如常。发热作痛。大便秘结者。属热毒内蕴。用大连翘饮。如不应。仙方活命饮。若根赤而作痒。血虚也。四物加牡丹皮。色白而作痒。血虚也。四君加当归、芍药。色赤而作痛。血热也。四物加连翘、金银花。肿而不溃。血气虚也。用托里消毒散。
　　溃而不愈。脾气虚也。用六君子汤。
　　一小儿痘毒蚀陷。敷以雄黄散。及服加味解毒散而愈。
　　一小儿痘毒。遍身腐溃。脓水淋漓。以经霜茅草研末。铺于寝席。更服九味解毒散顿愈。用神效当归膏敷之而痊。
　　一小儿痘毒后。腿膝肿痛。此脾肾虚而毒流注。先用活命饮四剂。肿痛顿减。再用补中益气汤。及六味地黄丸而痊。
　　一小儿腿膝肿溃而脓水不止。内热晡热。体倦肌瘦。先君以为元气复伤。用补阴八珍汤、六味丸。三月余而愈。
　　一小儿痘已愈。两目昏闭。先君用鼠粘子汤。加山栀、龙胆草、犀角、目开而有赤白翳。佐以蛇蜕散。外用二粉散寻愈。
　　凡疮疹已靥未愈之间。五脏未实。肌肉尚虚。血气未复。被风邪相搏。则津液涩滞。遂成疳蚀。
　　宜用雄黄散、绵茧散等药治之。久而不愈则溃。多治不起。
　　愚按前症。属足阳明胃经。其方解毒杀虫之剂。若毒发于外。元气未伤者。用之多效。若胃气伤损。邪火上炎者。用芜荑汤、六味丸。若赤痛者。用小柴胡汤。加生地黄。肝脾疳症。必用四味肥儿丸。及人参白术散。更佐以九味芦荟丸。
　　一女子痘痂将脱。因其秽气。以汤浴已。而身热如炙。四肢强直如发痉然。此腠理开泄。热毒乘虚而入。用十全大补汤一剂顿安。
　　一小儿痘出甚密。先四肢患毒脓溃而愈。后口患疳。涎蚀牙龈。先用大芜荑汤、活命饮各一剂。又用清胃散加犀角。及蝉蜍丸而愈。后发热作渴。口中作痛。服蝉蜍丸。搽人中黄而安。
　　
　　类集痘疹已效名方
　　葛根麦门冬散 治小儿热毒斑疹。头痛壮热。心神烦闷。
　　葛根（三钱） 麦门冬（去心四钱） 人参（二钱） 石膏（半两） 川升麻 甘草 茯苓（各二钱） 赤芍药（一钱）上为粗散。每服三钱。水一大盏。煎至六分。去滓。徐徐温服。不拘时。量大小增减。
　　愚按前方。足阳明胃经之药也。外除表邪。内清胃火。兼补元气。若非发热作渴。表里有热者。
　　不可用。若表里俱虚。而发热作渴者。宜用人参麦门冬散。
　　生地黄散 治小儿 疹身热。口干咳嗽心烦者。
　　生地黄（半两） 麦门冬（去心三钱） 杏仁 款冬花 陈皮（各二钱） 甘草（二钱半炙）上为粗散。每服三钱。水一大盏。煎至六分。去滓。徐徐温服。不拘时。量大小加减。
　　愚按前方。若肺经有热者。宜用此方。若痰气上壅。佐以抱龙丸。
　　惺惺散（七味） 治小儿风热疮疹。时气。头痛壮热。目涩多睡。咳嗽喘促。
　　桔梗（炒） 真细辛 人参 甘草 白茯苓 真川芎 白术（各一两）上为粗散。每服三钱。水一大盏。薄荷五叶。生姜三片。同煎至六分。去滓。徐徐温服。不拘时候。量大小加减。
　　愚按前症方。若表虚风热所乘而致诸症者。宜用此药。若表实内热相搏而致诸症者。宜用升麻葛根汤。若兼作渴饮冷者。须用葛根麦门冬散。大凡疮疹未出已出之间。多增寒壮热。身体疼痛。大便黄稠。此正病也。若无他疾。不必服药。
　　四味升麻葛根汤 治初发热。痘疹未明。宜用此汤以散之。
　　白芍药（炒） 川升麻（一两） 甘草 葛根（一两半）上为粗散。每服三钱。水一大盏。煎至六分。去滓。不拘时。徐徐温服。
　　愚按前方。胃经发表之剂。表实而热毒壅滞于肌肉者。须用此药以疏泄之。恐虚其表而痘毒不能托出也。
　　十一味异功散木香 大腹皮 人参 桂心 赤茯苓 青皮 前胡 诃梨勒（姜制） 半夏（姜制） 丁香 甘草（炙各三钱）上为粗散。每服三钱。水一大盏。生姜三片同煎至六分。去滓。空心温服。量大小以意加减。
　　愚按前方。治痘疮已出未愈之间。其疮不光泽。不起发。不红活。或已出一日至五七日间。或泄泻作渴。或肚腹作胀。气促作喘。或身虽热而腹胀。足指冷。或身热作渴。或身热而惊悸腹胀。或身热汗出不止。或气急寒战。切牙。或渴而饮水愈渴。或疮欲靥而不靥。或疮痂欲落不落。而反腹胀渴泻。足指寒冷。或惊悸寒战切牙。此脾胃终变虚寒。津液衰少。此发内经微止。阴阳蕴奥。非神于术者。岂能言哉。前症乃阳气内虚寒而外假热。如痈疽脾胃亏损。诸脏虚寒之败症。急用前散以救胃气。
　　亦有可生者。
　　十二味异功散木香（三钱半） 官桂（二钱去粗皮） 当归（三钱半） 人参（二钱半） 茯苓（一钱）陈皮 浓朴（二钱半姜制） 白术（二钱） 半夏（姜制一钱） 丁香 肉豆蔻（二钱半） 附子（泡去皮一钱半）上为粗散。每服三钱。水一大盏半。生姜五片。肥枣三枚。煎至六分。去滓。空心温服。三岁儿作三服。五岁儿作两服。一周两岁儿作三五服。病有大小。以意加减。此药家传五世。累经效验。
　　愚按前方。治痘疮已出未出。不起发。不光泽。不红活。谓之表虚。宜用此药治之。若已出未愈。
　　疮不光泽。或不起发。不红活。或腹胀作渴。泄泻气促。谓之表里虚寒。急用此药送豆蔻丸。或十一日间不靥。壮热。闷乱不宁。卧则烦渴。切牙。手足指冷。数饮沸汤而不热。围火重衾而仍寒。悉属表里虚寒也。王太仆云。大寒而盛。热之不热。是无火也。当益其心火。急用前药。以回其阳。亦有生者。
　　肉豆蔻丸（七味） 治泻水谷。或白或淡黄。不能止者。
　　木香 缩砂仁（二钱） 白龙骨（半两） 诃子肉（半两） 赤石脂（七钱半） 枯白矾（七钱半） 肉豆蔻（半两）上为细末。稠面糊为丸。如黍米大。一周岁儿。每服三五十丸。三岁儿服百丸。温米饮下。泻甚者。煎木香散。或异功散送下。泻止住服。不止多服。
　　愚按前方。治阳气虚寒。肠滑泄泻之涩剂。盖肾主大便。若因肾气不固而致前症者。宜用木香散送四神丸。如不应。急煎六君子汤送四神丸补之。盖豆蔻丸涩滞之功多。补益之功少也。
　　人参麦门冬散 治痘疮微渴（一名麦门冬散）麦门冬（一两） 人参 甘草（炙） 陈皮 白术（半两） 浓朴（姜制各半两）上为粗散。每服三钱。水一大盏。煎至六分。去滓。徐徐温服。不拘时。量大小加减。
　　愚按前方。若痘疮热毒。气虚作渴。宜用之。若因气虚弱作渴。用人参白术散。
　　消毒散 治痘疮六七日间。身壮热。不大便。其脉紧盛者。用此药以微利之。（一名消毒饮）牛蒡子（四两炒杵） 荆芥穗 甘草（炙各一两）上为粗散。每服三钱。水一大盏。煎至八分。去滓。不拘时。徐徐温服。
　　愚按前方。若毒在肌肉。尚未能尽发而致斯症。脉浮而紧者。最宜此药。疏解其毒。若痘顿轻。
　　脉沉而紧者。毒在脏腑。宜用前胡、枳壳疏通。以绝其源。其痘尤轻。
　　柴胡麦门冬散 治痘疮壮热。经日不止。更无他症。此药治之。（即六味柴胡麦门冬散）柴胡（二钱半） 龙胆草（炒一钱） 麦门冬（三钱） 甘草（炙） 人参 黑参（各一钱半）上为粗散。每服三钱。水一大盏。煎至六分。去滓。不拘时。徐徐服。量大小加减。
　　愚按前方。若痘疮表热。根盘色赤。 痛。作渴饮冷。或两目作痛。或素有肝火而患痘疮者。尤宜用之。
　　射干鼠粘子汤 治痘疮壮热。大便坚实。或口舌生疮。咽喉肿痛。皆余毒所致。
　　鼠粘子（四两炒杵） 甘草（炙） 升麻 射干（各一两）上为粗散。每服三钱。水一大盏。煎至六分。去滓。徐徐温服。
</div>
    <div class="pagination">
<a href="小儿痘疹方论.html">上一页</a><a href="小儿痘疹方论.html">1</a><span class="current-page">2</span><a href="小儿痘疹方论_page3.html">3</a><a href="小儿痘疹方论_page4.html">4</a><a href="小儿痘疹方论_page5.html">5</a><a href="小儿痘疹方论_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
