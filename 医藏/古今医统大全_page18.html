<!DOCTYPE html>
<html>
<head>
    <meta charset="UTF-8">
    <title>古今医统大全 - 第 18 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 18 页/共 402 页</h1>
    <div class="content">　　
　　《食治通说》
　　
　　《月令通纂》
　　
　　《虞氏医镜》
　　
　　《咽喉风科》
　　
　　《石山医案》《痘治理辨》《外科理例》《针灸问答》
　　（俱新安汪机集。）
　　《松崖医径》
　　（四卷，松崖程介着，新安槐塘人，中成化中进士，精医学，述《内经》五脏六腑部证，以虚实为治，卒未梓行，今《折肱录》即其本书也。）
　　《产宝百问》
　　
　　《胎产须知》
　　（二卷，江阴高宾着。）
　　《广嗣要语》
　　（明嘉靖初无名氏着。）
　　《三炼歌》
　　（明西蜀邓士鲁着。）
　　《发明证治》
　　（何太英集。）
　　《活人心统》《诸证辨疑》
　　（俱浙人吴球集。《辨疑》中谓六月伤寒，冬月伤暑，尤为妄谬以欺人也。此其失云。）
　　《医经大旨》
　　（四卷，浙人贺岳集。）
　　《明医指掌》
　　（十卷，杭州仁和皇甫中集。）
　　《保婴直指》
　　 （四卷），
　　《痘疹玄机》
　　（四卷，太仓支秉中着。）
　　卷之二　内经要旨（上）
　　唐太仆令启玄子王冰序
　　夫释缚脱艰，全真导气，拯黎元于仁寿，济羸劣以获安者，非三圣道，则不能致之矣。孔安国序《尚书》曰：伏羲、神农、黄帝之书，谓之三坟，言大道也。班固《汉书　艺文志》曰：《黄帝内经》十八卷。《素问》即其经之九卷也，兼《灵枢》九卷，乃其数焉。虽复年移代革，而授学犹存；惧非其人，而时有所隐。故第七一卷，师氏藏之；今之奉行，惟八卷耳。然而其文简，其意博，其理奥，其趣深。天地之象分，阴阳之候列，变化之由表，死生之兆彰。不谋而遐迩自同，勿约而幽明斯契。稽其言有征，验之事不忒，诚可谓至道之宗，养生之始矣。
　　假若天机迅发，妙识玄通，藏谋虽属乎生知，标格亦资于古训，未尝有行不由径，出不由户者也。
　　然刻意研精，探微索隐，或识契真要，则目牛无全。故动则有成，犹鬼神幽赞，而命世奇杰，时时间出焉。则周有秦公，汉有淳于公，魏有张公、华公，皆得斯道之妙者也。咸日新其用，大济蒸人，华叶递荣，声实相副，盖教之着矣，亦天之假也。
　　冰弱年慕道，夙好养生，幸遇真经，式为龟镜。而世本纰缪，篇目重叠，前后不伦，文义悬隔，施行不易，披会亦难。岁月既淹，袭以成弊。或一篇重出，而别立二名；或两论并合，而都为一目，或问答未已，别树篇题；或脱简不书，而云世阙。重合经而冠针服，并方宜而为咳篇；隔虚实而为逆从，合经络而为论要；节皮部为经络，退至道以先针。诸如此流，不可胜数。且将升岱岳，非径奚为？欲诣扶桑，无舟莫适。乃精勤博访，而并有其人。历十二年，方臻理要，询谋得失，深遂夙心。时于先生郭子斋堂，受得先师张公秘本，文本昭晰，义理环周，一以参详，群疑冰释。恐散于末学，绝彼师资，因而撰注，用传不朽。兼旧藏之卷，合八十一篇二十四卷，勒成一部。冀乎究尾明首，寻注会经，开发童蒙，宣扬至理而已。
　　其中简脱文断，义不相接者，搜求经论所有，迁移以补其处；篇目坠缺，指事不明者，量其意趣，加字以昭其义。篇论吞并，义不相涉，阙漏名目者，区分事类，别目以冠篇首；君臣请问，礼仪乖失者，考校尊卑，增益以光其意；错简碎文，前后重叠者，详其旨趣，削去繁杂，以存其要；辞理秘密，难粗论述者，别撰《玄珠》，以陈其道。凡所加字，皆朱书其文，使古今必分，字不杂揉。庶厥昭彰圣旨，敷畅玄言，有如列宿高悬，奎张不乱，深泉净滢，鳞介咸分。君臣无夭枉之期，夷夏有延龄之望。俾工徒勿误，学者惟明，至道流行，徽音累属。千截之后，方知大圣之慈惠无穷。时大唐宝应元年岁次壬寅序。
　　
　　卷之二　内经要旨（上）
　　校上内经素问表
　　臣闻安不忘危，存不忘亡者，往圣之光务；求民之瘼，恤民之隐者，上主之深仁。在昔黄帝之御极也，以理身绪余治天卜，坐于明堂之上，临观八极，考建五常。以谓人之生也，负阴而抱阳，食味而被色，外有寒暑之相荡，内有喜怒之交侵，天昏札瘥，国家代有。将欲敛时五福，以敷锡厥庶民，以与岐伯上穷天纪，下极地理，远取诸物，近取诸身，更相问难，垂法以福后世。
　　于是雷公之伦，受业传之，而《内经》作矣。历代宝之，未有失坠。苍周之兴，秦和述六气之论，且明于左史。厥后越人得其一二，演而述《难经》。西汉仓公传其旧学，东汉仲景撰其遗论，晋皇甫谧次而为《甲乙》，及隋杨上善纂而为《太素》。时则有全元起者，始为之训解，阙第七一通。
　　迄唐宝应中，太仆王冰笃好之，得先师所藏之卷，大为次注，由是三皇遗文，烂然可观。惜乎唐令列之医学，付之艺技之流，而荐绅先生罕言之。去圣已远，其述 昧，是以文注纷错，义理混淆。殊不知三坟之余，帝王之高致，圣贤之能事；唐尧之授四时，虞舜之齐七政；神禹修六腑以兴帝功，文王推六子以叙卦气；伊芳尹调五味以致君，箕子陈五行以佐世，其致一也。奈何以至精至微之道，传之以至下至贱之人，其不废绝，为已幸矣。
　　顷在嘉 中，仁宗念圣祖之遗事，将坠于地，乃诏通知其学人，俾之是正。臣等承乏典校，伏念旬岁。遂乃搜访中外，裒集众本，浸寻其义，正其讹舛，十得其三四，余不能具。窃谓未足以称明诏，副圣意，而又采汉唐书录古医经之存于世者，得数十家，叙而考正焉。贯穿错综，磅因礴会通；或端本以寻支，或溯流而讨源；定其可知，次以旧目。正谬误者六千余字，增注义者二千余条。一言去取，必有稽考；舛文疑义，于是详明。以之治身，可以消患于未兆；施于有政，可以广生于无穷。恭惟皇帝抚大同之运，拥无疆之休；述先志以奉成，兴微学而永正。则和气可召，灾害不生，陶一世之民，同跻于寿域矣。
　　
　　卷之二　内经要旨（上）
　　阴阳篇第一
　　
　　阴阳应象大论篇
　　 帝曰：阴阳者，天地之道也，万物之纪纲，变化之父母，生杀之本始，神明之府也。治病必求其本。（指阴阳言。）故积阳为天，积阴为地。阴静阳躁，阳生阴长，阳杀阴藏。阳化气，阴成形。故曰：天地者，万物之上下也；阴阳者，血气之男女也；左右者，阴阳之道路也；水火者，阴阳之征兆也；阴阳者，万物之能始也。故曰：阴在内，阳之守也，阳在外，阴之使也。
　　（此言阴阳为天地万物生杀之本，而人物之生，莫不具此天地阴阳。）清阳为天，浊阴为地。地气上为云，天气下为雨。雨出地气，云出天气。故清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。水为阴，火为阳。阳为气，阴为味。味归形，形归气，气归精，精归化；精食气，形食味，化生精，气生形。味伤形，气伤精。
　　（气耗则伤精也。）精化为气，气伤于味。阴味出下窍，阳气出上窍。味浓者为阴，薄为阴之阳；气浓者为阳，薄为阳之阴。味浓则泻，薄则通；气薄则发泄，浓则发热。壮火之气衰，少火之气壮；壮火食气，气食少火；壮火散气，少火生气。气味辛甘发散为阳，酸苦涌泄为阴。
　　（气得少火则生，故曰少火生气。气得壮火则耗，故曰壮火食气。）天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气。以天地为之阴阳，阳之汗，以天地之雨名之。阳之气，以天地之疾风名之。暴风象雷，逆气象阳。
　　天不足西北，故西北方阴也。而人右耳目不如左明也。地不满东南，故东南方阳也，而人左手足不如右强也。曰：何以然？曰：东方阳也，阳者其精并于上，并于上，则上明而下虚，故使耳目聪明，而手足不便也。西方阴也，阴者其精并于下，并于下，则下盛而上虚，故其耳目不聪明，而手足便也。故俱感于邪，其在上则右甚，在下则左甚，此天地阴阳所不能全也，故邪居之。
　　（夫阴阳之应天地，犹水之在器也，器圆则水圆，器曲则水曲。人之气血亦如是，故随不足则邪气留居之，阴阳应象也。）寒极生热，热极生寒。寒气生浊，热气生清。清阳在下，则生飧泄，浊气在上，则生 胀。
　　此阴阳反作，病之逆从也。
　　
　　生气通天论
　　曰：阳气者，则天与日，失其所，则折寿而不彰。故天运当以日光明。是故阳因而上，卫外者也。故阳气者，一日而主外，平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露，犯此三时，形乃困薄。
　　（皆所以顺阳气也，阳出则出，阳藏则藏。暮阳气衰，内行阴分，故宜收敛，以拒虚邪。顺此三时，天真久远。）阴者藏精而起亟也，阳者卫外而为固也。阴不胜其阳，则脉流薄疾，并乃狂。阳不胜其阴，则五脏气争，九窍不通。凡阴阳之要，阳密乃固。两者不和，若春无秋，若冬无夏，因而和之，是谓圣度。故阳强不能密，阴气乃绝。阴平阳闭，精神乃治；阴阳离决，精气乃绝。
　　（阴应于内，阳卫于外。起者，起而应也。亟者，数也。外有所召，则内数起以应之。如外以顺召，则心以喜起而应；外以逆召，则肝以怒起而应，故曰起亟。阴阳之要在于阳密，阳密则固而中和且平。若阴阳不和，则是偏阴偏阳，而绝阴阳之道。圣人惟贵密守，因而和之，有以节度，则自然阴平阳闭，精神治。否则阳离阴厥，精神绝矣。）
　　金匮真言论
　　曰：阴中有阴，阳中有阳。平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也。故人亦应之。夫言人之阴阳，则外为阳，内为阴；言人身之阴阳，则背为阳，腹为阴；言人身脏腑中之阴阳，则脏者为阴，腑者为阳，肝心脾肺肾五脏皆为阴，胆胃大肠小肠膀胱三焦六腑皆为阳。所以欲知阴中之阴，阳中之阳者何也？为冬病在阴，夏病在阳，春病在阴，秋病在阳，皆视其所在，为施针石也。故背为阳，阳中之阳心也；背为阳，阳中之阴肺也；腹为阴，阴中之阴肾也；腹为阴，阴中之阳肝也；腹为阴，阴中之至阴脾也。此皆阴阳表里内外雌雄相输应也，故以应天之阴阳也。
　　（此言阴阳之中，而又有阴阳者焉，可见天人一理相为应孚，昼夜脏腑则同矣。）
　　卷之二　内经要旨（上）
　　摄生篇第二
　　
　　上古天真论篇
　　 黄帝问于天师曰：余闻上古之人，春秋皆度百岁，而动作不衰。今时之人，年半百而动作皆衰者，时势异耶？人将失之耶？岐伯对曰：上古之人，其知道者，法于阴阳，和于术数，饮食有节，起居有常，不妄作劳，故能形与神俱，而尽终其天年，度百岁乃去。
　　今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。夫上古圣人之教下也，皆谓之虚邪贼风，避之有时，恬 虚无，真气从之，精神内守，病安从来。
　　（此言法道清净，精神内守而不妄耗，故虚邪不能以为害。）帝曰：余闻上古有真人者，提挈天地，把握阴阳，呼吸精气，独立守神，肌肉若一，故能寿敝天地，无有终时，此其道生。中古之时，有至人者，淳德全道，和于阴阳，调于四时，去世离俗，积精全神，游行天地之间，视听八远之外。此盖益其寿命而强者也，亦归于真人。其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被服章，（三字疑衍。）举不欲观于俗，外不劳形于事，内无思想之患，以恬愉为务，以自得为功，形体不敝，精神不散，亦可以百数。其次有贤人者，法则天地，象似日月，辩列星辰，逆从阴阳，分别四时，将从上古，协议于道，亦可使益寿而有极时。
　　（此言摄养有真人、圣人、贤人之不同，故寿考则因之而有上、次、中等之异矣。）帝曰：人年老而无子者，材力尽耶？将天数然耶？岐伯曰：女子七岁，肾气盛，齿更发长；二七而天癸至，任脉通，太冲脉盛，月事以时下，故有子；三七，肾气平均，故真牙生而长极；四七，筋骨坚，发长极，身体盛壮；五七，阳明脉衰，面始焦，发始堕；六七，三阳脉衰于上，面皆焦，发始白；七七，任脉虚，太冲脉衰少，天癸竭，地道不通，故形坏而无子也。丈夫八岁，肾气实，发长齿更；二八，肾气盛，天癸至，精气溢泻，阴阳和，故能有子；三八，肾气平均，筋骨劲强，故真牙生而长极；四八，筋骨隆盛，肌肉满壮；五八，肾气衰，发堕齿槁；六八，阳气衰于上，面焦发鬓颁白，七八，肝气衰，筋不能动，天癸竭，精少，肾脏衰，形体皆极；八八，则齿发去。肾者主水，受五脏六腑之精而藏之，故五脏盛，乃能泻。今五脏皆衰，筋骨解堕，天癸尽矣。故发鬓白，身体重，行步不正，而无子尔。曰：其有年已老而有子者何也？曰：此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。（凡老而生子，子寿不能过天癸之数。）（此言人禀阴阳之气，盛衰故有常数，然而因时保守，无妄作劳，庶几可久。）帝曰：夫道者年皆百岁，能有子乎？岐伯曰：夫道者能却老而全角，身年虽寿，能生子也。
　　
　　四气调神大论篇
　　曰：春三月，此谓发陈，天地俱生，万物以荣，夜卧早起，广步于庭，被发缓形，以使志生，生而勿杀，与而勿夺，赏而勿罚，此春气之应，养生之道也。逆之则伤肝，夏为寒变，奉长者少。夏三月，此谓蕃秀，天地气交，万物华实，夜卧早起，无厌于日，使志无怒，使华英成秀，使气得泄，若所爱在外。（时惟阳气宣通，发阳在外，故所爱亦顺之也。）此夏气之应，养长之道也。逆之则伤心，秋为 疟，奉收者少，冬至重病。秋三月，此谓容平，天气以急，地气以明。（急，风急也。明，气清也。）早卧早起，与鸡俱兴，使志安宁，以缓秋刑，收敛神气，使秋气平，无外其志，使肺气清，此秋气之应，养收之道也。逆之则伤肺，冬为飧泄，奉藏者少。冬三月，此为闭藏，水冰地坼，无扰乎阳，早卧晚起，必待日光，使志苦伏若匿，若有私意，若已有得。（若有私意，言慎密不出，如有私也。若已有得，虽未得，若已得，不欲扰冒，而紊犯气志也。）去寒就温，无泄皮肤，使气亟夺。此冬气之应，养藏之道也。逆之则伤肾，春为痿厥，奉生者少。
　　夫四时阴阳者，万物之根本也，所以圣人春夏养阳，秋冬养阴，以从其根，故与万物沉浮于长生之门。逆其根，则伐其本，坏其真矣。故阴阳四时者，万物之始终也，死生之本也。逆之则灾害生，从之则苛疾不起，是谓得道。道者圣人行之，愚者佩之。（当作悖。）从阴阳则生，逆之则死；从之则治，逆之则乱。反顺为逆，是谓内格。（身内阴阳扦格不和。）是故圣人不治已病治未病，不治已乱治未乱，此之谓也。夫病已成而后药之，乱已成而后治之，譬犹渴而穿井，斗而铸兵，不亦晚乎？（此言当顺四时而摄养，惟圣人善顺之，则苛疾不起；愚者逆之，所以灾害生焉，可不慎哉？）
　　生气通天论
　　曰：阴之所生，本在五味，阴之五宫，伤在五味。（生在五味，节也，本也。宫伤，五味失节，嗜欲太过之害也。下文可见。）故味过于酸，肝气以津，脾气乃绝。味过于咸，大骨气劳，短肌，心气抑。味过于甘，心气喘满，色黑，肾气不衡。（衡，平也。）味过于苦，脾气不濡，胃气乃浓。味过于辛，筋脉沮弛，精神乃央。是故谨和五味，骨正筋柔，血气以流，腠理以密。如是则气骨以精，谨道如法，长有天命。
　　（此言节五味，以调五脏。谨如法则，亦可以长年。）
　　阴阳应象论
　　 帝曰：法阴阳奈何？岐伯曰：阳胜则身热，腠理闭，喘粗，为之俯仰，汗不出而热，齿干以烦冤，腹满死，能冬不能夏。阴胜则身寒，汗出，身常清，数栗而寒，寒则厥，厥则腹满死，能夏不能冬。此阴阳更胜之变，病之形能也。曰：调此二者奈何？曰：能知七损八益，则二者可调，不知用此，则早衰之节也。
　　（七损八益之道，谓女子二七而天癸至，七七而绝；男子二八而天精通，八八而尽。女子以时下月，故曰损；男子以节而泻，故曰益，不知此而早衰也。）年四十而阴气自半也，起居衰矣。年五十，体重，耳目不聪明矣。年六十，阴痿，气大衰，九窍不利，下虚上实，涕泣俱出矣。故曰：知之则强，（则知七损八益是也。）不知则老，故同出而名异耳。智者察同，愚者察异，愚者不足，智者有余。（愚不足，知有余。）有余则耳目聪明，身体轻强，老者复壮，壮者益治。是以圣人为无为之事，乐恬 之能，从欲快志于虚无之守，故寿命无穷，与天地终，此圣人之治身也。
　　（此言人同此生，自幼至壮，壮而老，皆由乎阴阳。天癸之始终，自然消长之道也。知之者谨以节养，以顺受其正。不知者循欲以戕伐其真，是以有名之异同也，故曰同异。）
　　卷之二　内经要旨（上）
　　病能篇第三
　　
　　至真要大论篇
　　 帝曰：夫百病之生也，皆生于风寒暑湿燥火，以之化之变也。经言盛者泻之，虚者补之。工巧神圣，可得闻乎？岐伯曰：审察病机，无失气宜，此之谓也。曰：愿闻病机。曰：诸风掉眩，皆属于肝。
　　诸寒收引，皆属于肾。诸气 郁，皆属于肺。诸湿肿满，皆属于脾。诸热瞀 ，皆属于火。诸痛疮痒，皆属于心。诸厥固泄，皆属于下。诸痿喘呕，皆属于上。诸禁鼓栗，如丧神守，皆属于火。
　　诸痉项强，皆属于湿。诸逆冲上，皆属于火。诸腹胀大，皆属于热。诸躁狂越，皆属于火。诸暴强直，皆属于风。诸病有声，鼓之如鼓，皆属于热。诸病 肿，疼酸惊骇，皆属于火。诸转反戾，水液混浊，皆属于热。诸病水液，澄澈清冷，皆属于寒。诸呕吐酸，暴注下迫，皆属于热。
　　（此言百病皆生于五脏，五脏之病又不外乎风寒暑湿燥火之六淫，而诸病莫不兼之，病机大要实病于此矣。）故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其条达，而致和平，此之谓也。
　　（此总结上文之意，有无求之，求其五脏六淫之有无也；盛虚责之，责其五脏六淫之虚实也，如虚则补之，实则泻之。五胜，五运之胜也。）
　　风论篇
　　 帝曰：风之伤人也，或为寒热，或为热中，或为寒中，或为厉风，或为偏枯，或为风也，（或，当作均。）其病各异，其名不同，或内至五脏六腑，不知其解，愿闻其说。岐伯对曰：风气藏于皮肤之间，内不得通，外不得泄；风者善行而数变，腠理开则洒然寒，闭则热而闷，其寒也则衰饮食，其热也则消肌肉，故使人 栗而不能食，名曰寒热。风气与阳明入胃，循脉而上至目内 ，其人肥则风气不得外泄，则为热中而目黄；人瘦则外泄而寒，则为寒中而泣出。
　　风气与太阳俱入，行诸脉俞，散于分肉之间，与卫气相干，其道（气道也）不利，故使肌肉愤而有疡，卫气有所凝而不行，故其肉有不仁也。
　　厉者，有荣卫热 ，其气不清，故使鼻柱坏而色败，皮肤疡溃，风寒客于脉而不去，名曰厉风。
　　（此风气入于经脉之中也，荣行脉中，故风入脉中与荣气合，则热而血腐坏也。其气不清，言溃乱也。然而血脉溃乱，荣复挟风，阳脉上头，鼻为呼吸之所，故鼻柱坏而色为恶，皮肤破而溃烂。经曰：脉风盛为疠溃是也。）以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。风中五脏六腑之俞，亦为脏腑之风，各入其门户，所中则为偏风。风气循风府而上，则为脑风。风入系头，则为目风，眼寒。饮酒中风，则为漏风。
</div>
    <div class="pagination">
<a href="古今医统大全_page17.html">上一页</a><span>...</span><a href="古今医统大全_page13.html">13</a><a href="古今医统大全_page14.html">14</a><a href="古今医统大全_page15.html">15</a><a href="古今医统大全_page16.html">16</a><a href="古今医统大全_page17.html">17</a><span class="current-page">18</span><a href="古今医统大全_page19.html">19</a><a href="古今医统大全_page20.html">20</a><a href="古今医统大全_page21.html">21</a><a href="古今医统大全_page22.html">22</a><a href="古今医统大全_page23.html">23</a><span>...</span><a href="古今医统大全_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
