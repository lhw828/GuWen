<!DOCTYPE html>
<html>
<head>
    <meta charset="UTF-8">
    <title>黄帝素问宣明论方 - 第 14 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问宣明论方 - 第 14 页/共 34 页</h1>
    <div class="content">　　上为末，炼蜜和丸，又一方，用蜡丸如皂子大，用药时，急要动一丸，分作二丸，扎作眼子，冷水浸，煎大黄汤下，然后服热茶一碗，便行也。

　　《局方》内无KT 砂，加金薄。

　　妙功藏用丸（新补。亦名显仁丸，又名神芎丸。） 治呕哕不食，痿弱难运，血溢血泄，淋 不通，或泄利，三焦壅滞，传化失常，并宜服之，功不可述。

　　大黄 黄芩 黄连（各半两） 黑牵牛（一两） 滑石（二分） 荆芥穗（二两） 防风（一分）

　　川芎（一两） 木香（二分） 官桂（三分，去皮）

　　上为末，滴水为丸，如小豆大，每服二十丸、三十丸，生姜汤下，日三服，温水亦得。

　　卷五　伤寒门

　　主疗说

　　伤寒表证当汗而不可下，里证当下而不可汗，半在表半在里则当和解，不可发汗吐下，在上则通之，在下则泄之。伤寒无汗，表病里和，则麻黄汤汗之，或天水散之类亦佳。表不解，半入于里，半尚在表者，小柴胡汤和解之，或天水、凉膈散甚良。表里热势俱甚者，大柴胡汤微下之。更甚者，大承气汤下之。表热多，里热少者，天水一、凉膈半和解之。里热多，表热少，未可下之者，凉膈一、天水半调之。热更甚者，小承气汤下之。表证解，但有里证者，大承气汤下之。凡此诸可下者，通宜三一承气汤下之。发汗不解，下后，前后无异证者，通宜凉膈散调之，以退其热。两感仿此而已。伤风自汗，表病里和者，桂枝汤解肌。半在表半在里，白虎汤和解之。病在里者，大承气汤下之。

　　一法，无问风寒暑湿，有汗无汗，内外诸邪所伤，但有可下诸证，或表里两证俱不见而日深，但目睛不了了，睛不和者，或腹满实痛者，或烦渴，或谵妄，或狂躁喘满者，或蓄热极而将死者，通宜大承气汤下之，或三一承气汤尤良。伤寒，大发汗，汗出不解，反无汗，脉虚浮者，苍术白虎汤再解之。或中暑，自汗大出，脉虚弱，头痛口干，倦怠烦躁，或时恶寒，或畏日气，无问表里，通宜白虎。或里热势甚，腹满而脉沉，可下者，宜大承气汤，或三一承气汤。伤寒，表热极甚，身疼头痛不可忍者，或眩或呕，里有微热，不可发汗吐下，拟以小柴胡、天水、凉膈之类和解。恐不能退其热势之甚。或大下后，再三下后，热势尚甚不能退，本气损虚而脉不能实，拟更下之，恐下脱而立死，不下亦热极而死，寒凉之药，不能退热势之甚者。

　　或热湿内余，下利不止，热不退者，或因大下后，热退利不止，热不退，脉弱气虚，不可更下者，或诸湿热内余，小便赤涩，大便溏泄，频并少而急痛者，必欲作利也，须宜黄连解毒汤。或里热极甚，而恐阴气不能退者，或已下后，热不退者，或蓄热内甚，阳厥极深，以至阳气沉伏，而不能营运于身，阴欲绝而以致遍身青冷，痛甚不堪，项背拘急，目赤睛疼，昏眩恍惚，咽干或痛，燥渴虚汗，呕吐下利，腹满实痛，烦痞闷乱，喘息急声，脉虽疾数，以其蓄热极探，而脉道不利，以致脉沉细而欲绝，俗未明其造化之理，而反伤热，寒极阴毒者，或始得之，阳热暴甚，而便有此证者，或两感势甚者，通宜解毒汤加大承气汤下之。

　　热不退者，再下之。然虽古人皆云三下热不退即死矣，亦有按法以下四五次，利一二十行，热方退而救活者，免致不下退其热而必死也。下后热稍退而未愈者，黄连解毒汤调之。或微热未除者，凉膈散调之。或失下热极，以至身冷脉微，而昏冒将死者，若急下之，则残阴暴绝，阳气后竭而立死，不下亦死，当以凉膈散或者黄连解毒汤养阴退阳。蓄热渐以消散，则心胸腹暖，脉渐以生。至阳脉复有力者，方可以三一承气汤微下之，或解毒汤加大承气汤尤良。或下后微热不解者，凉膈散调之。愈后但宜退热之药，忌发热诸物，阳热易为再作也。

　　卷五　伤寒门

　　论风热湿燥寒

　　诸风：风本生热，以热为本，风为标，言风者，即风热病也。

　　诸热：热甚而生风，或热微风甚，即兼治风热，或风微热甚，但治其热，即风自消也。

　　诸湿：湿本土气，火热能生土湿，故夏热则万物湿润，秋凉则湿复燥干也。湿病本不自生，因于火热怫郁，水液不能宣行，即停滞而生水湿也。凡病湿者，多自热生，而热气尚多，以为兼证，当云湿热。亦犹风热，义同。虽病水寒，不得宣行，亦能为湿。虽有此异，亦以鲜矣。或跗肿体寒，而有水者，以为蓄热入里极深，本非病寒也。及夫寒热吐泻，因得湿而成也。

　　诸燥：燥干者，金肺之本。肺藏气，以血液内损，气虚成风，则皴揭。风能胜湿，热能耗液，皆能成燥。故经云：风热火兼为阳，寒湿燥同为阴。又燥湿亦异也，然燥虽属秋阴，而其性异于寒湿。燥阴盛于风热也，故风热甚而寒湿同于燥也。然中寒吐泻，亡液而成燥者，亦以此矣。故经云：诸涩枯涸，干劲皴揭，皆属于燥也。

　　诸寒：寒者，上下所生水液，澄澈清冷，谷不化，小便清白不涩，身凉不渴，本末不经有见阳热证，其脉迟者是也。此因饮食冷物过多，阴胜阳衰，而为中寒也。或冷热相并，而反阳气怫郁，不能宣散，怫热内作，以成热证者，不可亦言为冷，当以热证辨之。夫湿热吐泻，当见阳脉，若亡液气虚，亦能反见诸阴脉也，当以标本明之，不可妄治。或热证误服白术调中汤，温药亦能开发，阳气宣通而愈，别无加害也。

　　卷五　伤寒门

　　伤寒表证

　　夫伤寒之候，头项痛，腰脊强，身体拘急，表热恶寒，不烦躁，无自汗，或头而痛，肌热鼻干，或胸满而喘，手足指末微厥，脉浮数而紧者，邪热在表，皆麻黄汤发汗之证也，或天水散之类，甚佳。

　　卷五　伤寒门

　　伤寒表里证

　　伤寒身热，为热在表，引饮或小便黄赤，为热在里，身热，渴，或小便黄赤，为表里俱有热，身凉不渴，小便清白，为表里俱无热。身疼拘急，表热恶寒，而脉浮者，皆为热在表也。引饮谵妄，腹满实痛，发热，而脉沉者，皆为热在里也。胸胁痞痛，或呕而寒热往来，脉在肌肉者，邪半在表半在里也。

　　卷五　伤寒门

　　内外伤

　　始得病，脉便沉，而里病表和者，内伤也。脉浮而表病，里和者，外伤也。病在身体头面四肢，为表病，在胸腹之内，为里病也。

　　卷五　伤寒门

　　伤寒论

　　夫风寒者，百病之始也，是四时八节不正、疫疠之气。故云春气温和，夏气暑热，秋气清凉，冬气冰冷，乃四时之正气。冬时严寒，万类深藏，君子固密，则不伤于寒，触冒之者，乃伤耳。

　　春应暖而反寒，夏应热而反冷，秋应凉而反热，冬应寒而反温，非时而邪气，是以辛苦之人，一岁之中，病无少长。始自一日巨阳，膀胱受之。巨阳者，三阳之首，故先受之。

　　二日阳明，胃受之。三日少阳，胆受之。未入其脏，可汗之。四日太阴，脾受之。五日少阴，肾受之。六日厥阴，肝受之。其入藏，可泄之。经云：其未满三日，汗之而已，其满三日，泄之而已。故圣人论汗下，大概言之。以脉分别，三四日脉沉伏，亦当下，六七日脉浮滑，亦可汗。

　　故伤寒传足经不传手经，未详耳。且自人身十二经络，分布上下手足，各有三阴三阳，禀天地之气。天枢之上，同天之阳，天枢之下，同地之阴。至真要大论云：身半以上，其气三矣，天之分也，天气主之，身半以下，其气三矣，地之分也，地气主之。注云：当阴之分，冷病归之，当阳之分，热病归之。有八节邪气，所中于人，阳邪为病传手经，阴邪为病传足经。其邪自何入？自风池而入，为脊骨两傍一寸五分，足膀胱经之俞穴。

　　春夏应阳，秋冬应阴。至真要大论云：寒暑温凉，盛衰之用。其在四维，故阳之动，始于温，盛于暑，阴之动，始于凉，盛于寒。春夏秋冬，各差其分。《易》云：水流湿，火就燥。热论云：热病者，皆伤寒之类也。人之伤于寒，则为病热，热虽盛不死。太阴阳明论云：阳受风气，阴受湿气。注云：同气相求耳。又曰：伤于风者，上先受之，伤于湿者，下先受之。注云：阳气炎上，故受风，阴气润下，故受湿，盖同气相合耳。故风热火为阳，寒湿燥为阴。刺热论云：五脏俱有热病，肝热病，左颊先赤，心热病，颜先赤，脾热病，鼻先赤，肺热病，右颊先赤，肾热病，颐先赤。《甲乙经·热论》云：有手足太阴热病，有手足少阴热病，有手足厥阴热病。热论：其三阴三阳、五脏六腑皆受病，营卫不行，五脏不通，则死矣。未尝则传足经，不传手经。

　　麻黄汤 治伤寒，头痛发热，体痛恶风，无汗而喘。又治太阳病，脉浮紧，无汗发热身疼，八九日不解，表证，仍当发其汗。其人发烦目瞑，必衄，衄者，阳气重也。

　　麻黄（一两半，去节） 桂枝（一两，去皮） 甘草（半两，炙，锉） 杏仁（二十枚，浸，去皮尖）

　　上为末，每服三钱，水一盏半，煎至八分，去滓，温服，不计时候，衣覆以取汗。

　　或湿病，身烦痛，小便自利者，加白术四分，微汗之。

　　桂枝汤 治伤寒，发热恶寒，干呕头痛。太阳中风，阳浮阴弱，解肌。脉浮紧，鼻鸣者。

　　桂枝（三分，去皮） 芍药（三分） 甘草（三分）

　　上锉如麻豆大，每服五钱，水一盏半，生姜三片、枣三个，煎至七分，不计时候。

　　小青龙汤 治伤寒表未罢，心下有水气，干呕，发热而咳，或渴利，或小便不利，小腹满，喘。

　　麻黄（去节，汤泡去黄汁，焙干，三钱） 半夏（汤洗） 芍药 细辛 干姜 甘草（炙）

　　桂枝（去皮，各三分） 五味子（二钱）

　　上锉如麻豆大，每服五钱，水一大盏，煎至半盏，生姜、枣同煎，不计时候，温服。

　　渴者，去半夏，加栝蒌根三钱。微利者，去麻黄，加芫花弹子大。噫者，去麻黄，加附子三钱（炮），以开怫热结滞。小便不利，小腹满者，去麻黄，加茯苓四钱。喘者，去麻黄，加杏仁。

　　大柴胡汤小柴胡汤瓜蒂散 治伤寒，表证罢，邪热入里，结于胸中，项不强，腹满而不能食，四肢微厥，而脉乍紧者，宜以吐之。经云在上者吐之，在下者泄之。

　　瓜蒂 赤小豆（各等分）

　　上为末，香豉半合，（豆豉是也。）水一盏半，煮取汁半盏，调下钱匕。不吐，加服。

</div>
    <div class="pagination">
<a href="黄帝素问宣明论方_page13.html">上一页</a><span>...</span><a href="黄帝素问宣明论方_page9.html">9</a><a href="黄帝素问宣明论方_page10.html">10</a><a href="黄帝素问宣明论方_page11.html">11</a><a href="黄帝素问宣明论方_page12.html">12</a><a href="黄帝素问宣明论方_page13.html">13</a><span class="current-page">14</span><a href="黄帝素问宣明论方_page15.html">15</a><a href="黄帝素问宣明论方_page16.html">16</a><a href="黄帝素问宣明论方_page17.html">17</a><a href="黄帝素问宣明论方_page18.html">18</a><a href="黄帝素问宣明论方_page19.html">19</a><span>...</span><a href="黄帝素问宣明论方_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
