<!DOCTYPE html>
<html>
<head>
    <meta charset="UTF-8">
    <title>本草求真 - 第 14 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草求真 - 第 14 页/共 60 页</h1>
    <div class="content">　　诸经头痛。二也。助清阳之气。三也。去湿气在头。四也。）下行血海。其辛最能散邪。血因风郁。得芎入而血自活。血活而风自灭。又何有毒有痹有痛有郁。而致病变多端哉？是以四物用之以散肝经之风。头痛必用以除其郁。（杲曰。头痛必用川芎。如不愈。加各引经药。

　　太阳羌活。阳明白芷。少阳柴胡。太阴苍术。厥阴吴茱萸。少阴细辛是也。）然气味辛窜。

　　能泄真气。单服久服。令人暴亡。（时珍曰。芎 肝经药也。若单服既久。则辛喜归肺。肺气偏胜。金来贼木。肝必受邪。久则偏绝。岂不夭亡。验胎法云。妇人过经三月。用芎数钱为末。空心热汤调一匙服。腹中微动者是胎。不动者是经闭。）蜀产大块。里白不油。辛甘者良。江南产者为抚芎。秦产为西芎。白芷为使。畏黄连硝石滑石。恶黄 山茱萸。

　　上编\卷三散剂

　　驱风

　　（芳草）散足阳明胃经风湿白芷（专入胃。兼入肺大肠）。色白味辛。气温力浓。通窍行表。为足阳明（胃）经祛风散湿主药。故能治阳明一切头面诸疾。（阳明之脉起于鼻。络于目。故病多属头面。）如头目昏痛。

　　（王百一选方云。王定国病风头痛。至都梁求明医杨介治之。连进三丸。即时病失。恳求其方。则用香白芷一味。洗晒为末。炼蜜丸弹子大。每嚼一丸。以茶清或荆芥汤化下。遂命名都梁丸。）眉棱骨痛。（丹溪纂要属治风热与痰。白芷片芩酒炒。等分为末。每服二钱。茶清下。）暨牙龈骨痛。（用香白芷一钱。朱砂五分。为末蜜丸。频用擦牙。或以白芷吴茱萸等分。浸水漱涎。）面黑瘢疵者是也。且其风热乘肺。上烁于脑。渗为渊涕。移于大肠。变为血崩血闭肠风痔 痈疽。风与湿热发于皮肤。变为疮疡燥痒。皆能温散解托。而使腠理之风悉去。留结之痈肿潜消。诚祛风上达散湿之要剂也。（好古曰。同辛夷细辛。用治鼻病。

　　入内托散。用长肌肉。宗 曰。药性论言白芷能蚀脓。今人用治带下。肠有败脓。淋露不已。腥秽殊甚。遂致脐腹冷痛。皆由败脓所致。须此排脓。白芷一两。单叶红蜀葵二两。白芍药白枯矾各半两。为末。以蜡化丸梧子大。每空心米饮下。俟脓尽。以他药补之。又解蛇毒。昔临川有人被蝮伤。即昏死。一臂如股。少顷遍身皮胀黄黑色。一道人以新汲水调香白芷末一斤灌之。觉脐中 然。黄水自口出。腥秽逆人。良久消缩如故云。以麦冬汤调尤妙。

　　仍以末搽之。）然其性升散。血热有虚火者禁用。色白气香者佳。或微炒用。当归为使。恶旋复花。

　　上编\卷三散剂

　　驱风

　　（芳草）疏肝气风及热内淫薄荷（专入肝。兼入肺）。气味辛凉。功专入肝与肺。故书皆载辛能发散。而于头痛头风发热恶寒则宜。辛能通气。而于心腹恶气痰结则治。凉能清热。而于咽喉口齿眼耳瘾疹疮疥惊热骨蒸衄血则妙。是以古方逍遥。用此以为开郁散气之具。小儿惊痫。用此以为宣风向导之能。肠风血痢。用此以为疏气清利之法。（辛能散。凉能清。）然亦不敢多用。所用不过二三分而止。恐其有泄真元耳。（气虚食之。令人虚汗不止。阴虚火甚食之。令人动消渴病。）苏产气芳者良。猫伤用汁涂之。最妙。（陆农师曰。薄荷。猫之酒也。犬。虎之酒也。桑椹。鸠之酒也。茵草。鱼之酒也。）

　　上编\卷三散剂

　　驱风

　　（芳草）治风犯太阳巅顶头痛本（专入膀胱。兼入奇督）。据书载属辛温气雄。能治太阳（膀胱）风犯巅顶。脑后俱痛。号为是经要药。（凡治巅顶头痛。必兼防风酒炒。升柴同入。）且复言治脊强而厥。（督与太阳之脉。并行于背。）并妇人疝瘕急迫肿痛。此虽病属下见。及系太阳（膀胱）本经寒湿所致。

　　然非风邪内犯。则病曷形。 本气味辛温。性虽上行。而亦下达。非谓用此以治太阳巅顶头齿颊痛。功止上建。而于脊强而厥。竟不循经下行也。且据书言能治胃风泄泻。（霍翁曰。

　　风客于胃。饮以蒿本汤而止。盖 本能治风湿耳。）又治粉刺酒渣。（同白芷。作面脂。）亦是风干太阳连累而及。治则与之俱治。岂但治风头痛而已哉？或谓其性颇有类于芎 。皆能以治头痛。然一主于肝胆。虽行头目而不及于巅顶。一主太阳及督。虽其上下皆通。而不兼及肝胆之为异耳。但春夏温热头痛。及血虚火炎头痛者切忌。根紫色似芎 而轻虚。气香味麻。恶 茹。畏青葙子。

　　上编\卷三散剂

　　驱风

　　（毒草）散足阳明胃经冷风白附子（专入胃。时珍曰。因与附子相似。故得此名。实非附子类也）。辛甘有毒。性燥而升。为风药中之阳草。东垣谓其纯阳。能引药势上行于面。为阳明经要药。又按诸书皆载能治头面游风斑疵。（阳明之脉行于头面。故用此作脂消斑。）及中风不语。诸风冷气。血痹冷疼。阴下虚痒。皆当用此调治。玩此药非性燥。何以可治冷气虚痒？设非冷气冷痒。又曷可用燥烈之药以治乎？是以阴虚类中。并小儿脾虚慢惊。皆不宜用。以其气味辛烈者故耳。（辛能散气。燥能劫阴。）此与白芷同为一类。但白芷则兼肌湿同理。而不专及阳明风邪。此则专散阳明风冷。而于湿邪则未及耳。此药久无真者。今惟凉州生。形如草乌头之小者。长寸许。干者皱纹有节。入药妙用。

　　上编\卷三散剂

　　驱风

　　（山草）宣散肝经气郁虚风天麻（专入肝）。辛平微温无毒。性升属阳。为肝家气分定风药。盖诸风眩掉。皆属肝木。肝郁不能荣筋。故见头旋眼黑。语言不遂等症。天麻乃辛平之味。能于肝经通脉强筋。疏痰利气。辛而不燥。得气之平。则肝虚风作。自尔克治。故又名为定风草。若久服则遍身发出红斑。是驱风之验也。是以小儿惊痫。亦用此味以治。若使肝虚在血。症见口干便闭及犯类中等症者。切不宜服。以其辛能燥血者故耳。（血燥须用养血之剂。则风不除而自去矣。古云。治风先治血。血行风自灭。）根类黄瓜。茎名赤箭。有风不动。无风反摇。明亮结实者佳。湿纸包裹。熟切片。酒浸一宿焙用。

　　上编\卷三散剂

　　驱风

　　（毒草）主散经络风痰天南星（专入肝脾肺）。味辛而麻。气温而燥。性紧而毒。惟其味辛。则凡中风不语。（岐伯云。中风大法有四。一偏枯。半身不遂也。二风痱。四肢不收也。三风 。奄忽不知人也。

　　四风痹。诸风类痹状也。）及或破伤风瘀。（玉真散治破伤风。刀伤扑伤如神。用南星防风。

　　等分为末。如破伤风。用药敷疮口。温酒调下。打伤至死。童便调灌二钱。连进三服必活。

　　）故书载能克治。以其辛能散风故也。惟其性燥。则凡稠痰固结。筋脉拘挛。得以能通。以其燥能除湿而痰自去也。惟其性紧。则凡疝瘕结核。胎产难下。水肿不消。得以攻逐。以其性紧急迫而坚自去也。性虽有类半夏。然半夏专走肠胃。故呕逆泄泻。得之以为向导。南星专走经络。故中风麻痹。亦得以之为向导。半夏辛而能散。仍有内守之意。南星辛而能散。

　　决无有守之性。其性烈于半夏也。南星专主经络风痰。半夏专主肠胃湿痰。功虽同而用有别也。但阴虚燥疾。服之为切忌耳。（血虚风中。急宜养血滋阴固本。若徒用南星等药驱风逐痰。误矣。）根似半夏。看如虎掌者良。以矾汤或皂角汁浸三昼夜。暴用。或酒浸一宿蒸。

　　竹刀切开。至不麻乃止。或姜渣黄泥和包。煨熟用。造曲法以姜汁矾汤和南星末作小饼子。

　　安篮内。楮叶包盖。待上黄衣。乃晒收之。（火炮则毒性缓。）胆制味苦性凉。（得牛胆则不燥。其法腊月取黄牛胆汁和南星末。纳入胆中。风干。年久者弥佳。）能解小儿风痰热滞。

　　故治小儿急惊最宜。畏附子干姜防风。（得防风则不麻。）

　　上编\卷三散剂

　　驱风

　　（蔓草）治十二经风湿冷气威灵仙（专入膀胱。兼入肠胃诸经）。辛咸气温。其性善走。能宣疏五脏十二经络。凡一切风寒湿热。而见头风顽痹。症瘕积聚。黄胆浮肿。大小肠秘。风湿痰气。腰膝腿脚冷痛等症。

　　（麻属气虚。木属湿痰死血。肿属湿。痛属热。痛风新病属寒。久病属热。此死法耳。未可以尽病情也。仍须分其脏气偏纯以定。脏寒则痛。多根寒致。其痛必喜手按。纵脉坚实有力。止是寒气奔迫。未可为痛为实为热。脏热则麻与木。与痛与肿。皆属热候。且有实脉实症可证。其痛手不可按。不得谓麻必属气虚也。脏寒初病固寒。久病亦寒。故有屡用附桂方愈。不得谓久必属热也。脏热初病固见热蒸。久病亦见热成。如温热等症。初终皆用清凉。不得谓初必属寒候。总在识病根源。相症明确。方无有误。此绣之管见有如此也。）得此辛能散邪。温能泄水。苦能破坚。服此性极快利。通经达络。无处不到。诚风药中之善走者也。（先时商州有人手足久废。得遇新罗僧而愈。索药乃知是威灵仙也。）是以威喻其性。灵喻其效。仙喻其神耳。气壮者服之神效。若气弱服此。则能泄真气矣。（凡辛皆散气劫阴。不独威灵仙是也！）和砂仁沙糖煎。治诸骨哽。根丛须数百条。长者二尺余。色深黑。为铁脚威灵仙良。忌茗面汤。

　　上编\卷三散剂

　　驱风

　　（隰草）白蒺藜滋补肝肾兼散风邪逐瘀 沙苑蒺藜益精强肾白蒺藜（专入肝肾。兼入肺）。质轻色白。辛苦微温。按据诸书。虽载温能补肾。可治精遗溺失。暨腰疼劳伤等症。然总宣散肝经风邪。凡因风盛而见目赤肿翳。并遍身白癜瘙痒难当者。服此治无不效。且此味辛（入肺）兼苦。（入肾）则凡症瘕结聚。喉痹乳痈。暨胎产不下。

　　服此力能破郁宣结。盖肝虽藏血之经。而血非可留之物。若竟认此作补。而不审兼苦泄辛散以明其治。其失靡轻。缘此可升。（质轻）可降。（味苦）可散。（味辛）可补。（微温）故服凉剂。

　　则宜连刺。

　　（有刺）生捣用补剂则宜去刺。酒拌蒸。若沙苑蒺藜质细色绿似肾。功专入肾。故书载能益精强肾。（风家用三角蒺藜。补肾用沙苑蒺藜。）亦须炒用。但不辛香宣散耳。（蒺藜根烧灰。

　　能治齿动。）

　　上编\卷三散剂

　　驱风

　　（隰草）入肝驱风散热明目决明子（专入肝）。气禀清阳。味咸苦甘。微寒无毒。能入肝经除风散热。凡人目泪不收。眼痛不止。多属风热内淫。以致血不上行。治当即为驱逐。按此苦能泄热。咸能软坚。甘能补血。力薄气浮。又能升散风邪。故为治目收泪止痛要药。并可作枕以治头风。但此服之太过。搜风至甚。反招风害。故必合以蒺藜甘菊枸杞生地女贞实槐实谷精草。相为补助。则功更胜。谓之决明。即是此意。状如马蹄。俗呼马蹄决明。捣碎用。恶大麻仁。

　　上编\卷三散剂

　　驱风

　　（毒草）祛恶风顽痰顽毒草乌头（专入肝。兼入脾）。辛苦大热。按书论此。惟长洲张璐辨之明晰。言此与射罔。

</div>
    <div class="pagination">
<a href="本草求真_page13.html">上一页</a><span>...</span><a href="本草求真_page9.html">9</a><a href="本草求真_page10.html">10</a><a href="本草求真_page11.html">11</a><a href="本草求真_page12.html">12</a><a href="本草求真_page13.html">13</a><span class="current-page">14</span><a href="本草求真_page15.html">15</a><a href="本草求真_page16.html">16</a><a href="本草求真_page17.html">17</a><a href="本草求真_page18.html">18</a><a href="本草求真_page19.html">19</a><span>...</span><a href="本草求真_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
