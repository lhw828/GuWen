<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 203 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 203 页/共 215 页</h1>
    <div class="content">　　上三味，末之，以乳和敷囟上。十日知，二十日愈，日一。

　　《庄氏家传方》治脑缝不合。

　　山茵陈（一两） 车前子 百合（各半两）

　　上为末，用乌牛乳汁调涂脚及脑缝上，用帛子裹头。三日一换，五上必效。

　　〔王氏〕封囟散 治囟开不合，头缝开张，囟开崎陷，咳嗽鼻塞。

　　柏子仁 防风 天南星（各四两）

　　上为细末，每用一钱，以猪胆汁调匀，稀稠得所，摊在绯绢帛上，看囟子大小剪贴。一日一换，不得令干，时时以汤润动。

　　三辛散（三因） 治小儿骨应合而不合，头骨开也，名曰解颅。

　　细辛 桂心（各半两） 干姜（七钱半）

　　上为末，以姜汁和敷颅上贴之。儿面赤，即愈。

　　又方用蛇蜕炒焦为末，用猪颊车中髓调敷顶上，日三四度。曾有人作头巾裹遮护之，久而自合，亦良法也。

　　灸法 脐上脐下各五分，各灸三壮，灸疮未发，先合。

　　卷之九·肺脏部·肾脏部　解颅囟陷囟填总论

　　囟陷

　　巢氏云：小儿脏腑有热，渴引水浆，致成泄利，久则血气虚弱，不能上充脑髓，故囟陷如坑，不能平满也。《圣济》用当归散（方见腹痛）地黄丸。（见前）

　　〔曾〕囟陷者，虚之极也，胃气虚寒则囟陷，慢惊中有之。胃寒脾困吐泻者为虚极，急以金液丹、固真汤（俱慢惊）及诸救元等药治之，外则贴以乌附膏。有后枕陷者，其证尤重，治法以囟陷药同，不效，亦为难疗，此大虚极，百无一活耳。

　　乌附膏 理囟门陷。

　　绵川乌（生用） 绵附子（生用。各五钱） 雄黄（二钱）

　　上件为末，用生葱和根叶细切，烂杵，入前药末同煎，空心作成膏，贴陷处。

　　《圣惠》生干地黄散 治小儿脏腑壅热，气血不荣，致囟陷不平者。

　　生干地黄（二两） 乌鸡骨（一两，酥涂，炙令黄）

　　上捣，细罗为末，不计时候，以粥饮调下半钱。

　　又治小儿囟陷方上，取猪牙车骨髓，煎如膏。涂囟上良。

　　又方以狗头骨炙令黄，捣罗为末。以鸡子清调涂。

　　又方以天灵盖炙令黄，捣罗为末，以生油调涂。

　　《千金》小儿囟陷，灸脐上下各半寸，及鸠尾骨端，又足太阴、各一壮。

　　卷之九·肺脏部·肾脏部　解颅囟陷囟填总论

　　囟填

　　囟填者，囟门肿起也，脾主肌肉，乳哺不常，饥饱无度，或寒或热，乘于脾家，致使脏腑不调，其气上冲，为之填胀，囟突而高，如物堆起，自汗出，毛发黄而短是也。若寒气上冲则牢HT （音昂，履头也，肿，硬如履头突起。）热气上冲即柔软。又，小儿胁下有积者，咳且啼而气上逆者，啼甚久其气未定，因而乳之者，肝气盛风热上冲者，皆能令囟填，当一一审其因而治之，寒者温之，热者凉之，气上逆者和而降之，肝气盛者泻青为主，热证里多，大连翘汤，表多柴胡散，虚者以补中益气汤送下地黄丸，神而明之，存乎其人，言不尽意。〔曾〕世言囟肿皆以为热，殊不知有阴阳二证，切宜详辨，坚硬为阴，红软为阳，故《婴孩宝书》云：寒气上冲则牢HT ，热气上冲则柔软，正比之谓。若阴证，以匀气散、理中汤主之。阳证用玉露饮、当归散、防风汤为治。《玉环集》歌曰：囟门肿起定为风，此候应须也不中，或若加坑如盏足，七日之间命必终。《石壁经》歌曰：积聚脾中热不通，致令面赤口唇红，胸高夜嗽多 胀，休使流传肺有风，喉里作声涎上壅，囟门肿起热来冲，但教凉膈安灵腑，能使三朝速有功。积有冷热，皆能作肿，冷则粪白，或酸臭气冲人，亦有虫出，其食物皆不能化，腹胀满而多困，喉中亦鸣也。热则使多渴，其粪赤，面色亦黄赤，口内臭气，亦虫出。各看其证候调治，且须分水谷去积并调气，冷则温脾胃，热则去其热，化涎止渴。囟隐则冷也，肿则热也。积热囟虚肿，宜将时气门中三十六种除湿散、浓煎桑白皮汤下。《形证论》云：肺热生风，涎鸣囟肿，将白丁香膏一二服，或南星丸一二服，便退。《秘要指迷论方》凡小儿生下一月日内，或囟门肿，此乃受胎热气，即用黄柏膏涂于足心涌泉穴。如陷，即用半夏膏涂手心，此乃婴儿肾流受冷气，邪干心，致令病生。（黄柏半夏皆为末皆冷水调贴。）

　　卷之九·肺脏部·肾脏部　解颅囟陷囟填总论

　　行迟

　　〔巢〕儿自变蒸至能言，随日数、血脉骨节备，髌骨成，即能行，骨是髓养，禀生气血不足者，髓不充强，故骨不成，数岁不能行。〔张〕凡儿生至周岁三百六十日，膝骨成，乃能行。近世小儿多因父母气血虚弱，故令胎气不强，骨气软弱，筋脉无力，不能行步，麝茸丹主之，曾经大效。

　　〔汤〕小儿禀受血气不足者，则髓不满，骨故软弱而不能行。肾主髓，治法当用钱氏补肾地黄丸加鹿茸、五加皮、麝香，则髓生而骨强，自然行矣。外甥黄知录之子，三岁不能行，遂合此方服之，有验。

　　〔张〕麝茸丹 治数岁不能行。

　　麝香（别研） 茄茸（酥炙黄） 生干地黄 虎胫骨（酥涂，炙黄） 当归（洗，焙干） 黄 （锉）

　　上件各一两，为细末，用羊髓四两煮烂和成膏，如黍米大。每服十粒，摩沉香汤下，乳食前，日三服。

　　〔钱〕羚羊角丸 治小儿肾虚，或病后筋骨弱，五六岁不能行，宜补益肝肾。

　　羚羊角（尖细而节密者，错取末） 虎胫骨（敲破，涂酥炙黄） 生干地黄（焙） 酸枣仁（去皮秆，炒） 白茯苓（各半两） 桂（去皮，取有味处，不见火） 防风（去芦头，切，焙） 当归（同上） 黄 （切、焙。各二钱半）

　　上，同为细末，炼蜜和成剂。每服一皂子大，儿大者加之，食前，温水化下，日三四服，久服取效。

　　《圣惠》生干地黄丸 治儿十岁不行。

　　生地黄 当归（焙） 防风 酸枣仁（微炒） 赤茯苓 黄 芎 羚羊角 羌活 甘草（炙微赤） 桂心（各等分）

　　上捣罗，蜜丸如绿豆大。食前温酒下十丸，量儿加减。

　　虎骨散虎胫骨（酒炙） 生干地黄 酸枣仁（酒浸，去皮，炒香） 辣桂（去皮） 白茯苓（去皮） 防风（去芦叉）

　　当归（去芦） 川芎 牛膝（酒浸，去芦。各等分）

　　上，为极细末。每服一钱半，以粥饮调，次入好酒二滴，再调，食前服，日二。

　　一方用炼蜜丸，如黍米大。木瓜汤下。

　　《三因》五加皮散 治小儿三岁不能行者，由受气不足，体力虚怯，腰脊脚膝筋骨软，足故不能行。用真五加皮为末，粥饮调，次入好酒少许，每服一栗壳许，日三服，效。一方，五加皮二钱半，木瓜一钱二分半，为极细末。用粥饮入酒二滴，调服。

　　《宝鉴》儿骨热，肺脉寒，长不能行。《颅囟》儿自小伤抱，脚纤细无力，行立不得，或骨热疳劳，肌肉消瘦。宜服柴胡饮柴胡 鳖甲（米醋涂，炙黄） 知母 桔梗 枳壳（去穣，麸炒） 玄参 升麻上件，各等分，细锉。三岁以下药半两，水五合，煎二合，分二服，空心食前。

　　后忌毒物。服后澡浴。

　　澡浴方苦参 茯苓皮 苍术 桑白皮 白矾（各半两） 葱白（少许）

</div>
    <div class="pagination">
<a href="证治准绳幼科_page202.html">上一页</a><span>...</span><a href="证治准绳幼科_page198.html">198</a><a href="证治准绳幼科_page199.html">199</a><a href="证治准绳幼科_page200.html">200</a><a href="证治准绳幼科_page201.html">201</a><a href="证治准绳幼科_page202.html">202</a><span class="current-page">203</span><a href="证治准绳幼科_page204.html">204</a><a href="证治准绳幼科_page205.html">205</a><a href="证治准绳幼科_page206.html">206</a><a href="证治准绳幼科_page207.html">207</a><a href="证治准绳幼科_page208.html">208</a><span>...</span><a href="证治准绳幼科_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
