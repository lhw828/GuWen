<!DOCTYPE html>
<html>
<head>
    <meta charset="UTF-8">
    <title>伤寒论纲目 - 第 98 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论纲目 - 第 98 页/共 98 页</h1>
    <div class="content">　　此段承上强脉。并前段言阴实。专就脾胃表里。以明脉见强为平脉。亦有时为病脉也。脉贵和平。胃实脾强。皆为病脉。如持阳实以击阴强。则水火相搏。不相逮者。真相搏矣。然非外敌。乃自相残伤。如以手把刃。坐而自戕其躯体。以成疮疡也。但言持实击强。不言持强击实。可推其义。

　　寸口脉浮而大。浮为虚。大为实。在尺为关。在寸为格。关则不得小便。格则吐逆。趺阳脉伏而涩。伏则吐逆。水谷不化。涩则食不得入。名曰关格。

　　此段就脉辨出关格之病。却有两种。然皆由阴阳为病。无错杂之邪阻碍。故尚轻于无尿但头汗出之关格。

　　脉浮而大。浮为风虚。大为气强。风气相搏。必成瘾疹。身体为痒。痒者名泄风。久久为痂癞。

　　此段又就浮大脉。辨瘾疹痂癞之症。亦于寸口候表也。

　　寸口脉弱而迟。弱者。卫气微。迟者。荣气寒。荣为血。血寒则发热。卫为气。气微则心内饥。

　　饥而虚满。不能食也。

　　此段亦辨脉论症。总不外阳虚阴实之义。

　　趺阳脉大而紧者。当即下利。为难治。寸口脉缓而弱。弱者。阳气不足。缓者。胃气有余。噫而吞酸。食卒不下。气填于胸上也。

　　此段亦辨脉论症。专以胃之虚实。验病之轻重。而实为阳虚阴实之见端也。

　　趺阳脉紧而浮。浮为气。紧为寒。浮为腹满。紧为绞痛。浮紧相搏。肠鸣而转。转即气动。膈气乃下。少阴脉不出。其阴肿大而虚也。

　　此段就趺阳脉。辨少阴之症。而胃脉亦兼统焉。以趺阳主胃肾二经之脉也。程氏谓肾肿兼有水蓄。亦是肾阳已衰。无湿不作虚肿也。然此水蓄。必在膀胱。气盛阳足。则自宣泄。不可作湿热治也。

　　寸口脉微而涩。微者。卫气不行。涩者。荣气不足。荣卫不能相将。三焦无所仰。身体痹不仁。

　　荣气不足。则烦疼口难言。卫气虚。则恶寒数欠。三焦不归其部。上焦不归者。噫而吞酢。中焦不归者。不能消谷引食。下焦不归者。则遗溲。沉而数。沉为实。数消谷。紧者病难治。

　　此段辨脉。乃就表之荣卫。里之三焦。而得阴阳两亏之脉。虽言寸口。实兼关尺二部。轻重取之而得也。紧者病难治。以中气空虚之极所致。较浮而涩者更加等也。然皆不为预图之故。不重可悔恨哉。

　　寸口脉微而涩。微者。卫气衰。涩者。荣气不足。卫气衰。面色黄。荣气不足。面色青。荣为根。卫为叶。荣卫俱微。则根叶枯槁。而寒栗。咳逆。唾腥。吐涎沫也。

　　此段又就寸口脉分辨病情面色。而知阳虚阴实。更兼痰之候。

　　趺阳脉浮而芤。浮者。卫气衰。芤者。荣气伤。其身体瘦。肌肉甲错。浮芤相搏。宗气衰微。

　　四属断绝。

　　此段又就辨脉明荣卫之表气。而趺阳为胃脉。中焦之气出于胃。因可识宗气也。四属。四肢也。

　　断绝则荣卫不行。不止不足。将为半身不遂等症矣。

　　寸口脉微而缓。微者。卫气疏。疏则其肤空。缓者。胃气实。实则谷消而水化也。谷入于胃。

　　脉道乃行。水入于经。其血乃成。荣盛则其肤必疏。三焦绝经。名曰血崩。

　　此段因前二段寸口趺阳。候得荣卫俱微。遂专论卫微荣盛之症。亦于脉辨之也。里荣无所统摄。

　　多入于经者。亦易乱出于经。何也。气有行于荣中者。荣气也。气有护于荣外者。卫气也。卫气既疏。则里血无力。血易泛滥。不由经道而下崩。此乃三焦经绝也。

　　趺阳脉微而紧。紧则为寒。微则为虚。微紧相搏。则为短气。少阴脉弱而涩。弱者。微烦。涩者。厥逆。趺阳脉不出。脾不上下。

　　身冷肤硬。

　　此段又就脉辨得阳虚阴实之一症。余可类推。

　　少阴脉不至。肾气微。少精血。奔气促迫。上入胸膈。宗气反聚。血结心下。阳气退下。热归阴股。与阴相动。令身不仁。此为尸厥。当刺期门巨阙。

　　此段就上趺阳脉不出。推出少阴脉。以趺阳主肾。故可明肾虚主症也。

　　寸口脉微迟。尺脉紧。其人虚损多汗。知阴常在。绝不见阳也。寸口诸微亡阳。诸濡亡血。诸弱发热。诸紧为寒。诸乘寒者则为厥。郁冒不仁。以胃无谷气。脾涩不通。口紧不能言。战而栗也。

　　此段又就脉申言阳虚阴实之病。更推类以结之也。

　　问曰。濡弱何以反适十一头。师曰。五脏六腑相乘。故十一。问曰。何以知乘腑。何以知乘脏。

　　师曰。诸阳浮数为乘腑。诸阴迟涩为乘脏也。

　　此段言脉之通于脏腑。凡邪之乘。因乎脉之虚。所以通结辨脉平脉二篇之义也。

　　濡弱。言气血。气无形。血如水。皆软细之物。非指病脉为濡弱。凡人脉皆如此也。适。往也。

　　反。来也。反适。即往来义。头。即处字之意。十一头。原文自明之。言相乘表里之谓也。五脏六腑。皆阴阳相配为表里。而以三焦统之。成十二经。又分上中下为三。上焦心肺二脏。配以心包络一腑。即身里上段之大膜。而就其包裹心者主之。包心络者。不止包心。通于全里。遂更通于表矣。中焦肝脾二脏。配以胃胆二腑。两胁之间。胃肠之际。又有脂膜以连之。胃之下口。通于中焦之小肠大肠。下焦膀胱二腑。独肾一脏。此十一头之部位也。上焦肺稍后。心稍前。而肺下心上。

　　是为胸膈。其中为膻中。宗气居焉。中焦肝胆在左。脾在右。胃居中胃之下。小肠之后。大肠之上。

　　是为人之中。脐上三寸三分。是其处。居于身左右前后之中。乃受天地父母之元气而生身者。故与脐对。有窍而不开。虽其气无不通。而无可通之窍。所以深藏永固之也。

　　下焦则肾居后。膀胱居前。肾脏两丸。附于脊骨。而中虚者为命门。膀胱之上。脐之下。亦有空处。

　　是为关元。命门水中存火。以温三焦。三焦无形。以躯壳为形。以脂膜为界。其实一物。故亦附名为腑经。为手少阳。正配肾足少阴。以命门之火。同为相火。共奉心之君火也。关元之中。有气专司厘清浊二路。故曰关。而名其气为胞中。此十一头相乘。而得十二经之义也。其中为膻中。为胃中。为身中之中。为胞中之中。为命门之中。皆形虚而有气以实之。惟虚故能实。万化起于中。静者。动之本也。至鼻下口上。亦名人中。则以人之开窍上下者分中。人中之上。耳目鼻皆两窍。阴耦数。三耦合乎坤也。人中以下。口与前后阴皆一窍。阳奇数。三奇合乎干也。坤上干下。乃成泰象。故阴阳上下左右。皆以交而生。以不交而死也。此十一头三焦五中。皆气之充塞。则皆脉之流通。故脉之濡弱。而实气之所藉流行也。（此段系魏氏全文）按平脉篇。起手曰脉之头。结处曰十一头。两头字首尾照应成篇法。

　　按魏氏释辨脉平脉之义。以为辨者。分别之。平者。较量之。平如平章之平。非平人之脉。然则辨者。始条理也。分为二。推至于无穷也。平者终条理也。衡如一。究归于不二也。夫气有阴阳。

　　邪亦有阴阳。病必分阴阳。脉必辨阴阳。必分为二以辨之。气之阴阳。有有余不足。邪之阴阳。

　　亦有盛衰。病因而有轻重。脉必平阴阳。故权衡如一以平之。如此释辨平二字之义。致有精凿。

　　
</div>
    <div class="pagination">
<a href="伤寒论纲目_page97.html">上一页</a><span>...</span><a href="伤寒论纲目_page93.html">93</a><a href="伤寒论纲目_page94.html">94</a><a href="伤寒论纲目_page95.html">95</a><a href="伤寒论纲目_page96.html">96</a><a href="伤寒论纲目_page97.html">97</a><span class="current-page">98</span>
    </div>
    <div class="pagination"><a href="index.html">返回目录</a></div>
</body>
</html>
