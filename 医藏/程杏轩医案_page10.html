<!DOCTYPE html>
<html>
<head>
    <meta charset="UTF-8">
    <title>程杏轩医案 - 第 10 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>程杏轩医案 - 第 10 页/共 16 页</h1>
    <div class="content">　　安波按：臌隔等症，较瘫痨尤险，大约仓扁复生，亦无如之何矣。

　　续录

　　黄就唐表兄脘痛呕吐危证治验

　　就兄体素虚寒，向患腹痛，服温药相安，年来痛移上脘，气逆呕吐，饮食渐减，丁亥之秋，病发益剧，食全不纳，自服理中六君之属，温理脾阳未应，形羸气怯，卧床不起，遣价逆予。诊脉胃少弦多，望色青白不泽，自以为殆，予曰无妨，治未中肯耳。尊体平素虚寒，原宜温理，据兹脉证，由于心境欠舒，木郁不达，厥阴干犯阳明，肝气逆横，胃降失职。仲圣云：厥阴为病，气上冲心，心中热疼，饥不欲食。夫肝为将军之官，脏刚性急，脾胃虽俱属土，然须分别治之，不容笼统而论。叶香岩谓胃司受纳，脾主运化，脾宜升则健，胃宜降则和，太阴湿土，得阳始运，阳明燥土，得阴自安数语，实发前人之所未发。观其食入即呕，足见其病在胃而不在脾。理中六君，皆是脾药，不能治胃，今胃空若谷，必须参力扶持，始克有济，寒士购参不易，姑思其次，以高丽参代之，乃于六君子汤中，除术甘之守，加入川椒、乌梅、干姜、木瓜、白芍，另用陈仓米水煎服。药则辛酸并投，法合制肝安胃。予辞归。

　　越日就兄专札来云：妙方连服两剂，痛缓呕止，稍能安谷，颇见效灵，深为感佩。尚祈加减，照原法略为出入，守服而痊。次春相唔郡城饶君扬翁宅中，丰采倍胜于前。

　　安波按：此亦病久胃虚，故丽参能受。然必须参入梅椒瓜等，仿安胃腕，以辛散、酸收、甘缓三法并济也。

　　续录

　　燕云亭司马伏暑感证

　　戊子夏，征郡蛟水暴涨，横流泛滥，田庐人畜，到处被湮，歙休尤甚。公奉委往勘，暑湿烦蒸，感伏膜原，交秋疾作，始而寒热似疟，继则单热不寒。吾宗思敏翁为治两旬，大热已退，日晡微潮，拟属邪去正亏，转为养阴和胃。越日寒热又作，以为感复，辅正驱邪，病状如故，神形益疲。度其恙久，阴阳两虚，连投补剂，寒热总不能止，嘱邀予商。予进署时，公寒热正发，卧榻呻吟，诊毕思翁适至，谓予曰：燕公祖之恙，吾看多次，愈而反复，烦子酌之。予曰：顷诊脉象数犹带弦，热时口犹作渴，是属秋时晚发，感证似疟之候。大局无妨，但恙久正气固虚，余波似仍未净。过补恐其腻邪，过清虑其伤正，酌以辅正剂中，微寓和解之意，邪退而正不伤，斯为美也。思翁称善，遂令疏方。药用首乌、人参、当归、茯苓、甘草、料豆衣、扁豆壳、陈皮、半夏、糯稻根须，引加鲜姜红枣，另以井河水各半煎。露一宿，明早温服。后旦再议，届期复召，询其家人云：昨服药后，寒热未来，夜眠安稳。入室公起坐就诊。笑曰：疟魔已被君驱去矣。复与思翁斟酌加减，不旬日而痊。公善画山水，有倪迂风，惜墨如金，求之不得，病痊后，亲绘一HT 赠予，并序其事。

　　续录

　　饶君扬翁公郎风温证治原委

　　道光戊子冬，郡城饶君扬翁公郎浓卿兄病，初起寒热头痛咳嗽，服辛散药一剂，次日单热不寒，口渴烦躁，嗽痰带血，下午突作昏晕。当晚折简逆予，黎明至郡，见其面目俱赤，舌黄耳聋，呛咳胁痛，汗出而热不衰，诊脉洪大数疾。谓君翁曰：公郎之恙，乃风温犯肺，邪在上焦，速为清解，免致蔓延中下。辛散之品，不宜用也。方用料豆、甘草、桑叶、蒌皮、杏仁、桔梗、牛蒡子、贝母、梨皮之属。诘朝复召，问知夜来热甚烦谵，咳血甚多，望其面目仍赤，诊毕昏晕又作，额汗淋漓。翁甚彷徨，适黄就唐表兄至，予告之曰：此证确属风温为病，但质亏病重，虑难支撑。昨方力薄，故不应效。就兄曰：鄙见亦然，不识当如何用药。

　　予曰：噫，难言。考风温名载仲景《伤寒论》中，但只言脉证及误治之变，并未出方。叔和以下，亦皆无治法，惟朱奉议创立六方，可谓登坛树帜。然既言不可发汗，何葳蕤汤中又用麻黄、羌活等药耶?宋元迄今，名贤代出，所论风温证治，未有一言折衷，可为法守者。惟近时休邑汪广朝先生，所立风温汤一方，只葳蕤、料豆、甘草三味，药简功专，颇有深意。

　　予治此证，每宗此方范围而扩充之，往往获验。就兄以为然，于是照方加入沙参、生地、丹皮、地骨皮、知母、贝母、黄芩，引用芦根梨汁白蜜，服之大效。诊视数次，热势渐退，苦寒渐减，转手养阴润肺，调理两月，幸得保全。是役也，使非君翁信而不疑，就兄推诚赞助，未见其有成功也。予常语人曰：凡起一大证，务须病家能笃信，医者有主持，旁人不妄议，三者失一，不可为矣。

　　续录

　　饶浓卿兄幼女因热生风之证治愈并明其理

　　浓兄病愈，其女三岁，发热目赤，医谓证属因风生热，投以羌活荆防，目肿如李，眵流如脓，热甚搐搦。尊公君扬翁，嘱予治之。予曰：此因热生风证也，非清不可。方用生地、丹皮、山栀、生甘草、菊花、桑叶、石决明、羚羊角，服之热退搐定，目肿亦消。君翁疑而问曰：小孙女之病，医云因风生热，子云因热生风，同一风耳。风则当散，何服散剂而病反增，服清剂而病旋愈?此曷故也?予曰：风热二字，不可概言，须知内外标本之别。因风生热者，乃外入之风，风胜则热遏，散其风，而热自解，所谓火郁发之。此风为本，热为标也。因热生风者，乃内出之风，热胜则风，旋清其热，而风自熄，所谓热者寒之，此热为本，风为标也。医家因风热二字，义未解明，模棱施治，是以多误。翁喟然曰：医患不明理，理明则治病视诸掌矣。

　　安波按：卓论也。

　　续录

　　又仆人肝风用药大意

　　君翁盛纪，年将二旬。暮春之初，始觉头筋抽痛，旋见口眼歪斜，肢凉脉细。以为风寒外感，药投温散，其病益剧，肢掣头昏，心悸汗浆，君翁令舁至舍，嘱为延医，按诸风眩掉，皆属于肝。春深时强木长，水不涵木，阳化内风，乘虚绕络。凡治风须分内外，外入之风则可散，内出之风，散之益助其升腾鼓动之势。现下左肢螈 ，防变痉厥神迷。议以滋水涵木，和阳熄风。方用炙甘草、黑参、熟地、麦冬、阿胶、芝麻、茯神、枣仁、五味子、牡蛎、小麦、南枣，初服四剂，势已减轻，更加白芍、当归、葳蕤服至廿剂，病瘥。虚犹未复，令制丸药，数阅月，始得元复如初。

　　续录

　　许兑岩兄尊堂久痢治验

　　兑兄尊堂，年将及耋，本质阴虚，时常头昏，口干耳鸣，心悸，药服滋补相安。秋初患痢，后成休息，延至次春，昼夜或十余行，七八行之不等，每便腹痛后重，粪带鲜红，间见白垢，形疲食少。医治无效，召诊脉如平时，予曰：体素阴亏，原宜滋养，但痢久脾虚肠滑，滋药又非所宜。方仿异功散，加首乌、白芍、山药、扁豆、莲肉、老米，剂内俱用人参，数服痢仍不止。复诊告兑兄曰：令堂证属休息痢疾，病根在大肠曲折之处，诸药力不能到，即复人参，亦皆无益。兑兄云：然则奈何?予曰：非鸦胆子莫能奏效。特此物本草未收，他书亦鲜论及，惟幼幼集成载其功能，名为至圣丹。予用治此证，颇多获验。检书与阅，兑兄云：据书所言，并先生经验，自必不谬，第恐此药性猛，家慈年迈难胜耳。予曰：所虑固是。但每用只三十粒，去壳取仁，不过二三分，且有桂圆肉包裹，兼服补剂，扶持正气，断乎无伤。盖非此莫达病所，病不能除，正反伤矣。如法制服，三日全瘳。是秋其疾复作，家菡洲兄为治，多日未瘥，复邀同议。予曰：上春曾投鸦胆子见功，何不再用?兑兄仍以高年质虚为忧，予曰：有病当之不害，亦三服而愈。兑兄虑疾复萌，商用此味，研入调养丸药内，冀刈病根。予曰：善后之图固妙，然研末入丸，似不合法，更与菡兄斟酌，仍照原制，每以五粒与丸药和吞，服之两月，至今三年，其病不发，可见此药之功效如神。

　　安波按：久年肠红亦效，可见医贵圆通也。

　　续录

　　许月邻翁令爱齿衄

　　月翁令爱患齿衄，药服生地、丹皮、赤芍、连翘、石膏、升麻之属，衄反甚。予于方内除升麻加犀角，一服即止。翁问曰：古人治血证，用犀角、地黄汤云，无犀角代以升麻。盖升麻能引诸药入阳明也，今服之不效，岂古方不足信与。予曰：朱二允有言：升麻性升，犀角性降，用犀角止血，乃借其下降之气，清心肝之火，使血下行归经耳。倘误用升麻，血随气升，不愈涌出不止乎。古方未可尽泥也。翁又问入阳明清胃热，药品尚多，惟犀角与齿衄相宜者，得无齿属上部，角长于头，本乎天者亲上之义耶?予曰：不宁惟是，人之上齿属足阳明，《礼》云戴角者，无上齿。阳明之血脉，上贯于角，齿衄用之辄应者，职是故也。

　　安波按：医工古方而不知更变，犹一匠人拆旧料起翻房地基，虽合而关笋钩角，总须刀锯也。

　　续录

　　族弟羲采血涌欲脱

　　予侨居岩镇，距祖居之东溪几五十里，丁亥春，族弟羲采证患吐血，近延予弟春圃门生咏堂酌治，血涌不止，势欲晕脱。专价星夜逆予。至见病者仰靠于床，气息奄奄，自云脐下热气上冲，血即涌出。切脉虚大不敛，顾谓弟与生曰：此水火失济之候也。经云水为阴，火为阳，夫人身之阴阳相抱而不脱，是以百年有常，故阳欲上脱，阴下吸之，不能脱也。今阳但上越，阴不下吸，恐蹈危机，所服皆滋纳之品，药病相当，其所以不验者，病重药轻故耳。方定大剂两仪煎，合生脉散，更加龟板、怀牛膝、白芍、茯苓、山药、童便、阿胶之属，服后血虽不涌，脉犹未敛。予曰：慎之，防复吐，上午因亲属问病，应答烦劳，血又上涌，神思飘荡，几欲脱去，忙照原方熟地由一两增至二两，再加磁石，吸引肾气归原。另煮团鱼汤煎药。盖治真阳之飞越，不以鼋鳖之类引之，下伏不能也。如言饮药，血旋止。日晡又因家人嘈杂，血复溢出，虽不若前之甚，亦觉难支。思血属阴喜静，动则阳化，故越出上窍，令其闭户屏烦。如此两昼夜，始得脉敛神安，血止不吐。仍守前法调治，月余而瘳。

　　安波按：方论并妙。

　　续录

　　何少君令政传尸虫异附载历见诸证并详治法

　　何别驾少君六吉兄，召视令政病。诊之曰：此瘵证也。危期甚速，可勿药。忆别驾公如君，前亦患此疾而殁。因谓六兄曰：令政病状，显属传尸。此证五内有虫，人将殁，虫先出，迭相传染，为害最烈，慎防之。六兄曰：吾亦疑及此。据内子云：家庶母病笃时，伊芳坐榻旁，见帐中一物飞出，攒入伊芳鼻，自此得病。予曰是矣。六兄求杜患之策，令研獭肝末，每人日服钱许，思虫由鼻入，当以法御之。嘱捻纸球外裹雄黄，入病患房，以此塞鼻，倘见虫出，即钳置火中炼之，一夕六兄入房，突有物飞集于头，似觉蜿蜒多足，惊拨堕地而没。秉烛四照，瞥见其物潜伏几下，蠢蠢然。急呼家人持钳夹住，视形如蝶，翅翼生毛，毛色杂花，投诸火唧唧如鼠声。六兄有妹，时又病剧，越日令政逝。有邻媪来慰，顺至伊芳妹房中问疾，归家脱衣，陡见一虫缀其裙，媪亦如法炼毙。伊芳妹殂后，患遂绝。

　　曩见方理丰翁宅中，始而妻死于是，继而媳死于是，后弟媳又死于是。一岁之中，同病而死者三人。次春皆续弦，未几长子死焉。翁娶继室，质伟体坚，自以为无患，不数月而病矣。

　　其前妻之女，年已及笄，侍继母汤药，忽见病患鼻内有物，蠕蠕而出，心异之。其物飞扑女面，倏不见，继室殂。女疾作，未百日亦殒。一岁之中，又同病而死者三人。传尸之祸，可胜言哉!又许玉生翁，有女四人，先是二三两女，俱患此证，相继而夭。居无何，四女又病。予谓之曰：此证有虫传染，三传乃灵，符药莫制，宜设法以杜后患。翁因将长女远送戚家，病女移于后院，家人日服獭肝，女殁患幸泯。但三病临危，俱未睹有虫出，或能变化，而人莫之见欤。

　　愚按：传尸乃虚劳中另自一种，虚劳无虫，传尸有虫，虚劳不传染，传尸传染。但此病与虚劳形状仿佛，卒难认识，而治之之法，诸说不同，务将证治辨明，则临病庶有主持，亦医家之不可不讲也。请先以证言之。稽求古训，如苏游之说，道藏之言，不为不详。然后人谓其类于不经，流于妄诞，似难取信。夫传尸之异在于虫，但其虫须俟人之疾笃而后见，不比别病之虫，可先从吐从便而见也。紫庭方用乳香熏病患手背，有毛出者，为传尸，法虽未试，然恐不验。又烧安息香烟，令病患吸之，嗽不止者为传尸，不嗽者非也。此说亦不足凭。

　　凡虚劳多嗽，嗽最畏烟，断无吸之不嗽之理。惟喻氏谓狐惑声哑嗄。劳瘵亦声哑嗄，是则声哑者，气管为虫所蚀明矣。斯言可为此证之一验。愚于此更有一得焉，如一家之中，先有患虚劳而殁，未几又一人所患证同，不问前病之见虫有无，后病之声哑与否，即可断为传尸。

　　盖寻常虚劳不传染也。至于治法，《肘后》有獭肝散，治冷劳鬼疰，一门相染，《青囊》有取虫用啄木鸟法，喻氏又谓虚劳热久，蒸其所瘀之血，化而为虫，遂成传尸。瘵证獭肝散，非不可以杀虫，而未可以行血去瘀。仲景所制大黄 虫丸，及授陈大夫之百劳丸，驱旧生新，诚有一无二之圣法。愚考二方，《金匮》原文，只言治五劳七伤，内有干血，并未云治传尸。喻氏从《金匮》叙虚劳于血痹之下悟入，以为血痹则瘀，瘀则生虫，非具过人之识，不能若是。然则 虫丸百劳丸可涤虫之原，獭肝散青囊药可除虫之害。证有辨之之法，虫有治之之方。传尸之候，或有可生，然须及早图之。若待其势已成，噬脐何及。

　　安波按：喻氏瘀化为虫，实阐前人之秘。

　　续录

　　汪绍由翁尊堂脱证救苏

　　戊子之春，予由旌邑至孙村汪生德辉家，伊芳族绍由翁尊堂病剧延诊，比至，已治木矣。

　　入见病者色白如盐，切脉弦劲少胃。予曰：此脱证也，何以至此?翁述病原云：家慈年近古稀，体虚多忧，向患气痛，服辛香之品稍快。旧夏病目，眼科疗治，其目已盲。今春又因痰嗽，药如二陈、枳、桔、杏仁、苏子，服经多日，前夕忽心慌晕汗，至今不止。畏食懒言。出所服诸方，予阅之曰：病伤犹可治，药伤最难医。今离线甚速，驷马追之，尚恐不及，奈何?翁恳举方，商以两仪煎合生脉散，每剂拟用人参三钱，熟地八钱。翁云：家慈因患气痛，补剂向不取尝，分两过重，虑其不受，请小试之如何。予曰：亦可。但大厦摇摇，一木恐难支耳。

　　姑用人参一钱，熟地三钱，麦冬一钱五分，五味子五分。予下榻汪生宅中。次早翁郎岷山兄来云：家祖母昨夕服妙药后，安睡片时，汗敛晕定，略啜稀粥，稍能言语，幸已获效，乞求复诊。予曰：子归先煎人参二钱，熟地五钱备用。往察脉证颇有起色，仍守原方，续仿《千金》复脉汤以救阴液，再加茯神、归、芍、牡蛎、女贞、石斛，柔肝养胃，渐次而瘥。

　　续录

　　汪商彝翁夫人风寒袭络之证

　　商翁夫人，本质虚寒，常多疾病。旧春曾为延医，药投温补有效。今春因乃郎心疾，昼夜看守辛劳，风寒之邪，乘虚袭络，比时不觉，渐致颈脊酸痛，喜暖畏寒，欲人揉打，纠缠两月。医用羌独防风以驱风，香砂陈皮以理气，屡服不应。季夏，予至孙村，延诊。谓曰：此风寒袭络之证也。夫初痛在经，久痛在络。经主气，络主血。考督脉并于脊里，至风府入属于脑。素问云：痛者，寒气多也。寒则泣而不流，温则消而去之。大法治风先治血，血行风自灭。理当养血为君，佐以温通脉络，非驱风理气所能治也。方定当归、枸杞、杜仲、巴戟天、附子、鹿角胶霜、狗脊、五加皮、秦艽、桑枝，四剂全愈。

</div>
    <div class="pagination">
<a href="程杏轩医案_page9.html">上一页</a><span>...</span><a href="程杏轩医案_page5.html">5</a><a href="程杏轩医案_page6.html">6</a><a href="程杏轩医案_page7.html">7</a><a href="程杏轩医案_page8.html">8</a><a href="程杏轩医案_page9.html">9</a><span class="current-page">10</span><a href="程杏轩医案_page11.html">11</a><a href="程杏轩医案_page12.html">12</a><a href="程杏轩医案_page13.html">13</a><a href="程杏轩医案_page14.html">14</a><a href="程杏轩医案_page15.html">15</a><span>...</span><a href="程杏轩医案_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
