<!DOCTYPE html>
<html>
<head>
    <meta charset="UTF-8">
    <title>删补名医方论 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>删补名医方论 - 第 11 页/共 17 页</h1>
    <div class="content">　　石斛（七钱） 杏仁（七钱） 蒺藜（五钱） 川芎（五钱）

　　甘草（炙，五钱） 黄连（五钱） 防风（五钱） 枳壳（五钱）

　　乌犀（镑，五钱） 牛膝（七钱五分）

　　上为细末，炼蜜丸，桐子大，每服三五十丸，温酒盐汤下。

　　【集注】罗谦甫曰：此方为阳衰阴弱，不能升精于目而设，故目科与《千金》磁朱丸并重，治证亦同。然磁朱为镇坠药，此为羡补药。《针经》曰：五脏六腑精气，皆上于目而为之精。故夫目之精明者，阴阳合传而为精明者也。若肾肝虚，则阴弱不能敛精以升养神水于内。脾肺虚，则阳衰不能摄阴而浮散神光于外。以致神水宽大，睹物成二。此其治法，其营在肝，其主在肾，其合在脾，能合肾脾之阴而使肝达之，则必能归精于两眸，而继明如昼夜矣。是方先补肾肝，以二冬、二地、菟丝、枸杞、五味、牛膝、苁蓉群队滋阴之品，以之强阴填精，敛气安神养血，此壮水之主，亦所以生水也。复以人参、炙草、茯苓、山药培补中宫，使调合阴阳也。佐之以蒺藜、甘菊、川芎、枳壳、防风行肝达气，青葙、决明子解结散滞，黄连、乌犀、羚角清火泻热。然必取石斛之妙合脾肾者清而行之，要使升精归明之用，脏腑合德专精致一耳。其以为丸者，补上治下，利以缓，利以久，不利以速也。

　　洗刀散 治风热上攻，火眼赤痛，骤生云翳，外障遮睛。

　　防风（一钱） 石膏（一钱） 滑石（一钱） 归尾（一钱） 赤芍（八分）

　　羌活（八分） 荆芥（五分） 黄芩（五分） 连翘（五分） 川芎（五分） 桔梗（五分） 麻黄（五分）

　　白术（五分） 大黄（五分） 芒硝（五分） 独活（五分）

　　元参（五分） 木贼（五分） 菊花（五分） 白蒺藜（五分）

　　蝉蜕（五分） 草决明（五分） 薄荷（四分） 栀子（四分） 蔓荆子（四分） 细辛（三分） 甘草（三分）

　　加清茶叶五分，水煎服。

　　【注】目之病内障者，昏暗不明而不肿痛，得之于内，七情动中，劳伤心肾也。外障者，赤肿而痛，睛不昏暗，得之于六淫所袭，热蕴经络也。故内障多虚，外障多实。子和曰：眼无火不病，非止内障，正指外障而立言也。外障赤肿而痛者，或散外邪，或泻内热，或并解之，可立愈也。其有风火上攻，留而不散，凝结云翳，掩其光明者，又非或散、或下所能即愈也。洗刀散方既可以攻风热，又可以去云翳，是一方而兼擅其长也。方中用防风通圣散全剂，是主以去风热也。倍归尾、赤芍，是治风先治血，血行风自灭也。加羌、独活，蔓荆子，倍防风，是祛风而专在太阳表也。太阳之里少阴也，故又加细辛直走少阴，加元参下安肾火，是治表而顾及其里也。其加木贼、蝉蜕、草决明、白蒺藜、菊花者，是佐诸祛风清热之群药，以消风热骤壅之云翳也。

　　失笑散 治产后心腹绞痛欲死，或血迷心窍，不省人事。

　　五灵脂 蒲黄（等分）

　　每服三钱，酒煎服。

　　独圣散南山楂肉（炒，一两）

　　水煎，用童便沙糖和服。

　　【集注】吴于宣曰：经云：心主血，脾统血，肝藏血。故产后瘀血停滞，三经皆受其病，以致心腹瘀痛，恶寒发热，神迷眩运，胞膈满闷。凡兹者，由寒凝不消散，气滞不流行，恶露停留，小腹结痛，迷闷欲绝，非纯用甘温破血行血之剂，不能攻逐荡平也。是方用灵脂之甘温走肝，生用则行血；蒲黄辛平入肝，生用则破血。佐酒煎以行其力，庶可直抉厥阴之滞，而有推陈致新之功。甘不伤脾，辛能散瘀，不觉诸证悉除，直可以一笑而置之矣。至独圣散用山楂一味浓煎，与沙糖童便同服者何也？山楂不惟消食健脾，功能破瘀止儿枕痛；更益以沙糖之甘，逐恶而不伤脾，童便之咸，人胞而不凉下。相得相须，功力甚伟，名之曰独圣，诚不虚也。

　　大黄 虫丸 治五劳七伤，内有干血，肌肤甲错，两目黯黑。

　　大黄（酒蒸，十两） 桃仁（去皮尖，炒，四两） 杏仁（去皮尖，炒，四两） 黄芩（炒，二两）

　　甘草（三两） 芍药（炒，四两） 地黄（十两） 干漆（炒，一两） 虻虫（去翅足，炒，一两五钱）

　　水蛭（炙黄，百枚） 蛴螬（炒，一两五钱） 虫（去头足，炒，一两）

　　上十二味为末，蜜丸如小豆大。酒服五丸，日三服。

　　【集注】李中梓曰：劳伤之证，肌肤甲错，两目黯黑，此内有瘀血者也。瘀之日久，则必发热，热涸其液，则血干于经隧之间，愈干愈热，愈热愈干，而新血皆损。人之充养百骸，光华润泽者，止藉此血，血伤则无以沃其肤，故甲错也。目得血而能视，血枯则无以荣，其目故黯黑也。仲景洞见此证，补之不可，凉之无益，而立此方。经曰：血主濡之，故以地黄为君。坚者削之，故以大黄为臣。统血者脾也，脾欲缓急，食甘以缓之。

　　又酸苦涌泄为阴，故以甘、芍、桃仁为佐。咸走血，苦胜血，故以干漆之苦，四虫之咸为使。夫浊阴不降，则清阳不升，瘀血不去，则新血不生。今人遇一劳证，便用滋阴之药，服而不效，坐以待毙，术岂止此耶！仙方活命饮（附：薛己治疡通方） 治一切疮疡，未成脓者内消，已成脓者即溃，又止痛、消毒之圣药也。

　　穿山甲 白芷 防风 皂角制 乳香 没药 当归尾 赤芍 花粉 贝母 陈皮金银花 甘草上十三味。用酒一碗。煎数沸服。

　　【集注】罗谦甫曰：此疡门开手攻毒之第一方也。经云：营气不从，逆于肉理。故痈疽之发，未有不从营气之郁滞，因而血结痰滞蕴崇热毒为患。治之之法，妙在通经之结，行血之滞，佐之以豁痰理气解毒。是方穿山甲以攻坚，皂刺以达毒所，白芷、防风、陈皮通经理气而疏其滞，乳香定痛和血，没药破血散结，赤芍、归尾以驱血热而行之，以破其结。佐以贝母、金银花、甘草，一以豁痰解郁，一以散毒和血，其为溃坚止痛宜矣。

　　然是方为营卫尚强，中气不亏者设。若脾胃素弱，营卫不调，则有托里消毒散之法，必须斟酌而用。此薛己所论千古不易之治也。因附治疡用方之法于后，使学人服膺云。

　　薛己曰：治疡之法，若肿高 痛者，先用仙方活命饮解之，后用托里败毒散。漫肿微痛者，用托里散，如不应，加姜、桂。若脓出而反痛，气血虚也，八珍散。不作脓不腐溃，阳气虚也，四君加归、 、肉桂。不生肌、不收敛，脾气虚也，四君加芍药、木香。恶寒僧寒，阳气虚也，十全大补加姜、桂。晡热内热，阴血虚也，四物加参、 。欲呕作呕，胃气虚也，六君加炮姜。自汗、盗汗，五脏虚也，六味九料加五味子。食少体倦，脾气虚也，补中益气加茯苓、半夏。喘促咳嗽，脾肺虚也，前汤加麦冬、五味。欲呕少食，脾胃虚也，人参理中汤。腹痛泄泻，脾胃虚寒也，附子理中汤，热渴淋秘，肾虚阴火也，加减八味丸。大凡怯弱之人，不必分其肿溃，惟当先补胃气。盖疮疡之作，缘阴阳亏损，其脓既泄，气血愈虚，岂有不宜补者哉！或疑参、 满中，间有用者，又加发散败毒，所补不偿所损。又或以有疾不服补剂，因而致误者多矣。可胜惜哉！托里消毒散人参 黄 白术 茯苓 当归 川芎 白芍 金银花 白芷 甘草 连翘水煎服。

　　【注】参、 、术、苓、草以益气分，归、芎、芍以滋血分，银花、白芷、连翘以解毒。

　　卷六

　　删补名医方论（六）

　　桂枝汤 治风寒在表，脉浮弱，自汗出，头痛发热，恶风恶寒，鼻鸣干呕等证，及杂证自汗、盗汗、虚损、虚疟亦可用。若脉浮紧，汗不出者，酒客病风寒而汗出者，禁用。

　　桂枝（三两） 芍药（三两） 生姜（三两） 甘草（炙，二两） 大枣（十二枚）

　　上五味，以水七升，煮取三升，服一升，覆令微汗，不可令如水流漓，病必不除。若服一升，汗出病痊，不必尽剂。服已，更啜稀粥一盏，以助药力。

　　【注】凡风寒在表，脉浮弱自汗出者，皆属表虚，宜桂枝汤主之。名曰桂枝汤者，君以桂枝也。桂枝辛温，辛能散邪，温从阳而扶卫。芍药酸寒，酸能敛汗，寒走阴而益营。

　　桂枝君芍药，是于发散中寓敛汗之意；芍药臣桂枝，是于固表中有微汗之道焉。生姜之辛，佐桂枝以解肌表；大枣之甘，佐芍药以和营里。甘草甘平，有安内攘外之能，用以调和中气，即以调和表里，且以调和诸药矣。以桂、芍之相须，姜、枣之相得，借甘草之调和阳表阴里，气卫血营，并行而不悖，是刚柔相济以为和也，而精义在服后须臾啜热稀粥以助药力，盖谷气内充，不但易为酿汗，更使已人之邪不能少留，将来之邪不得复入也。又妙在温服令一时许， 微似有汗，是授人以微汗之法。不可令如水流漓，病必不除，禁人以不可过汗之意也。此方为仲景群方之冠，乃解肌、发汗、调和营卫之第一方也。凡中风、伤寒，脉浮弱汗自出而表不解者，皆得而主之。其他但见一、二证即是，不必悉具。故麻、葛、青龙发汗诸剂，咸用之也。若汗不出麻黄证也，脉浮紧者麻黄脉也，固不可与桂枝汤，然初起无汗，当用麻黄发汗，如汗解后复烦，脉浮数者，与下后脉仍浮、气上冲者，及下后下利止而身痛不休者，皆用此以解外。何也？盖此时表虽不解，腠理已疏，邪不在皮毛而在肌肉，且经汗下，津液已伤，故脉证虽同麻黄，而主治当属桂枝矣。粗工妄谓桂枝汤专治中风，不治伤寒，使人疑而不用；又谓专发肌表不治他病。不知此汤倍芍药、生姜加人参，名桂枝新加汤，用以治营表虚寒，肢体疼痛；倍芍药加饴糖，名小建中汤，用以治里虚心悸，腹中急痛；再加黄 ，名黄 建中汤，用以治虚损虚热，自汗盗汗。因知仲景之方，可通治百病也。

　　麻黄汤 治太阳风寒在表，头项强痛发热，身疼，腰痛，骨节痛，恶风寒无汗，胸满面喘，其脉浮紧或浮数者，用此发汗，虽有是证，若脉浮而弱，汗自出，或尺中脉微与迟者，俱不可用。风、寒、湿成痹，肺经壅塞，昏乱不语，冷风哮吼最宜。

　　麻黄（去节，三两） 桂枝（二两） 甘草（炙，一两） 杏仁（去皮尖，六十枚）

　　上四味，以水九升，先煮麻黄，减二升，去上沫，内诸药，煮取二升半，去滓，温服八合。温覆取微汗，不须啜粥。一服汗出，停后服。汗出多者，温粉扑之。

　　【注】凡风寒在表，脉浮紧数无汗者，皆表实也，宜麻黄汤主之。名曰麻黄汤者，君以麻黄也。麻黄性温，味辛而苦，其用在迅升，桂枝性温，味辛而甘，其能在固表。证属有余，故主以麻黄必胜之算也。监以桂枝制节之妙也。杏仁之苦温佐麻黄逐邪而降逆；甘草之甘平，佐桂枝和内而拒外。饮入于胃，行气于元府，输精于皮毛，斯毛脉合精，溱溱汗出，在表之邪必尽去而不留，痛止喘平，寒热顿解。不须啜粥而藉汗于谷也。其不用姜、枣者，以生姜之性横散于肌，碍麻黄之迅升，大枣之性泥滞于膈，碍杏仁之速降，此欲急于直达，稍缓则不迅，横散则不升矣。然则为纯阳之剂，过于发散，如单刀直入之将，用之若当，一战成功，不当则不戢而召祸。故可一而不可再，如汗后不解，盒饭以桂枝代之。此方为仲景开表逐邪发汗第一峻药也。庸工不知其制在温覆取汗，若不温覆取汗，则不峻也。世谓麻黄专能发表，不治他病。不知此汤合桂枝汤，名麻桂各半汤，用以和太阳留连未尽之寒热。去杏仁加石膏合桂枝汤，名桂枝二越婢一汤，用以解太阳热多寒少之寒热。若阳盛于内而无汗者，又有麻黄杏仁甘草石膏汤，以散太阴肺之邪。若阴盛于内而无汗者，又有麻黄附子细辛甘草汤，以温散少阴肾家之寒。《金匮要略》以此方去桂枝，《千金方》以此方桂枝易桂，皆名还魂汤，用以治邪在太阴，卒中暴厥，口噤气绝，下咽奏效，而皆不温覆取汗。是知麻黄汤之峻与不峻，而温覆与不温覆。此仲景用方之心法，岂常人所能得而窥耶！大青龙汤 治太阳风寒两伤，营卫同病。伤寒之脉而见中风之证，中风之脉而见伤寒之证，二证俱不出汗而烦躁者，用此两解发汗。虽有是证，若脉微弱，自汗出者，不可服之，服必亡阳。

　　麻黄（去节，六两） 桂枝（二两） 杏仁（去皮尖，四十个） 甘草（炙，二两） 生姜（切，三两） 大枣（擘，十二枚） 石膏（碎，绵囊，如鸡子大）

　　上七味，以水九升，先煮麻黄，减二升，去上沫，内诸药，煮取三升，去滓，温服一升，取微汗。汗出多者，温粉扑之。一服汗者，停后服。汗多亡阳，遂虚，恶风烦躁不得眠也。

　　【注】何以知风寒两伤、营卫同病、以伤寒之脉而见中风之证，中风之脉而见伤寒之证也。名大青龙汤者，取龙兴云雨之义也。治风不外乎桂枝，治寒不外乎麻黄，合桂枝麻黄二汤以成剂，故为兼风寒中伤者主之也。二证俱无汗，故减芍药、不欲其收也。二证俱烦躁，故加石膏以解其热也。设无烦躁，则又当从事于麻黄桂枝各半汤也。仲景于表剂中加大寒辛甘之品，则知麻黄证之发热，热全在表；大青龙证之烦躁，兼肌里矣。初病太阳即用石膏者，以其辛能解肌热，寒能清胃火，甘能生津液，是预保阳存津液之先着也。粗工疑而畏之，当用不用，必致热结阳明，斑黄狂冒，纷然变出矣。观此则可知石膏乃中风伤寒之要药，得麻、桂而有青龙之名，得知草而有白虎之号也。服后取微汗，汗出多者，温粉扑之。一服得汗，停其后服，盖戒人即当汗之证，亦不可过汗也。所以仲景桂枝汤中不用麻黄者，是欲其不大发汗也；麻黄汤中用桂枝者，恐其过汗无制也。若不慎守其法，汗多亡阳，变生诸逆，表遂空虚而不任风，阴盛格阳而更烦躁不得眠也。

　　小青龙汤 治伤寒表不解，心下有水气，干呕发热而咳。或渴、或利、或噎，或小便不利，少腹满，或喘者。及杂病肤胀、水肿证，用此发汗而利水。

　　麻黄（去节，三两） 芍药（三两） 五味子（半升） 甘草（炙，三两） 干姜（二两） 半夏（洗，半升） 桂枝（三两） 细辛（三两）

　　上八味，以水一斗，先煮麻黄，减二升，去上沫，内诸药，煮取三升，去滓，温服一升。

　　若渴者，去半夏加括姜根三两，若噎者，去麻黄加附子（炮）一枚。若小便不利少腹满者，去麻黄加茯苓四两。若喘者，去麻黄加杏仁（去皮尖）半升。若微利者，去麻黄加荛花如鸡子（熬令赤色）。

　　【按】“加荛花如鸡子，熬令赤色”，此必传写之讹。盖《本草》芜花即芫花类也，用之攻水，其力甚峻，五分可令人卞行数十次，岂有治停饮之微利，而用鸡子大之荛花者乎？当改加茯苓四两。

</div>
    <div class="pagination">
<a href="删补名医方论_page10.html">上一页</a><span>...</span><a href="删补名医方论_page6.html">6</a><a href="删补名医方论_page7.html">7</a><a href="删补名医方论_page8.html">8</a><a href="删补名医方论_page9.html">9</a><a href="删补名医方论_page10.html">10</a><span class="current-page">11</span><a href="删补名医方论_page12.html">12</a><a href="删补名医方论_page13.html">13</a><a href="删补名医方论_page14.html">14</a><a href="删补名医方论_page15.html">15</a><a href="删补名医方论_page16.html">16</a><span>...</span><a href="删补名医方论_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
