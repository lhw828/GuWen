<!DOCTYPE html>
<html>
<head>
    <meta charset="UTF-8">
    <title>圣济总录 - 第 397 页/共 447 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录 - 第 397 页/共 447 页</h1>
    <div class="content">　　又方凡发背，多于背两胛间，起如粟米，或痛或痒，不过数日，遂至于死，临困之时，已阔三寸，高一寸。疮有数十孔，以手按之，诸孔皆脓出，初有此候，宜急取净土。水和为泥，捏作饼，浓二分，阔一寸半大，作艾炷，灸泥上百壮，干即易饼。仍服五香连翘汤，及铁浆攻之，又发背未作大脓，可水箭射之，浸石令冷熨之，瘥。

　　卷第一百八十三　乳石发动门

　　乳石发身体生疮

　　论曰服石之法，觉饥则食，坐卧衣服如之，则将适有度，而石势不作，倘将适失度。则其热壅滞，血气涩结，此身体所以生疮，且屦袜至微，一过乎温，则足指生疮，况身体履幂周密之至，鲜有不为患者。

　　治乳石发热，体生细疮，并热不已。黄连汤方黄连（去须） 芒硝（各三两）上二味，以水七盏，先煎黄连至四盏，去滓纳芒硝末搅匀，停温以手巾蘸药，拓疮上。

　　治乳石发热，遍体生疮，兼气力弱。大黄汤方大黄（锉炒三两） 栀子仁（二七粒） 黄芩（去黑心） 麦门冬（去心焙） 甘草（炙锉各一两）上五味，粗捣筛，每服五钱匕，水二盏，煎至一盏。去滓纳芒硝末一钱匕，更煎三两沸，分温二服，早晨夜卧各一服。

　　治乳石发热，身体微肿生疮。升麻汤方升麻 葳蕤（各一两半） 黄芩（去黑心二两） 犀角（镑） 甘草（炙锉各一两） 栀子仁（一十枚）上六味，粗捣筛，每服五钱匕，水三盏，煎至一盏半。去滓下紫雪一钱匕，分温二服，以利下三两行为度，仍用前黄连汤，涂疮肿上。

　　治乳石发体热生疮。麦门冬汤方麦门冬（去心焙三两） 甘草（炙锉） 桂（去粗皮各一两半） 人参（一两）上四味，粗捣筛，每五钱匕，水三盏，入葱白二茎，煎至一盏半，去滓纳豉二合。更煎三两沸，去滓分温二服，早晨午时至晚各一。

　　治乳石发动，表里俱热，身体生疮，或发痈疖，大小便不利。知母芒硝汤方知母（焙） 甘草（炙锉各一两） 栀子仁（二七枚） 大黄（锉炒四两） 黄芩（去黑心二两）上五味，粗捣筛，每服五钱匕，水三盏，煎至一盏半，去滓入芒硝末一钱匕，更煎三两沸，分温二服。

　　治乳石发，两股生疮热痒，兼头痛。麦门冬汤方麦门冬（去心焙） 知母（焙） 泽泻 甘草（炙锉各一两） 粳米（五合）上五味，粗捣筛，每服五钱匕，先以水五盏。煎小麦二合，竹叶二十片，至三盏。去滓下药末，重煎至一盏半，去滓分温二服，空心日晚各一。

　　治乳石发动，体上生疮，结气肿痛。香豉饮方豉（半分） 葱白（一握切）上二味，以水二盏半，煎至一盏，去滓温服，至三四剂。

　　治乳石发动，烦热胀满，身体生疮。甘草汤方甘草（炙锉） 麻黄（去根节各一两）上二味，以水二盏，酒半盏，煎取一盏半，先以火遍炙背令热，欲汗出，即热服之。以衣覆卧，须臾大汗出，即瘥。

　　治乳石发动生疮，热气冲胸。葱白汤方葱白（三茎切） 栀子仁（十四枚擘碎） 豉（二合）上三味，以水三盏，煎至二盏，去滓分作三服，早晨午时至晚服之。

　　治服乳石患疮肿。方上无问大小，或如粟米，则加意疗之。或井水淋，或盐汤洗，或以指 破，即以指甲细掐旁边，又以唾数涂之。或以苍耳汤浸洗之，或以冷石恣意熨之，以瘥为度。

　　治乳石发动，脚指生疮者，为履袜太温。方上当以脚践冷地，以冷水洗之，即瘥。

　　卷第一百八十三　乳石发动门

　　乳石发口舌疮烂

　　论曰乳石发口舌疮烂者，以食饮不时。谷气不足，石性暴烈，其热乘于心脾也，脾主口，心主舌，热积而疮，疮甚而烂。复不得食，则热极可知，解之之剂，不可缓也。

　　治乳石发体热烦闷，口中疮烂，表里如烧痛，不能食。栀子仁汤方栀子仁（十枚） 黄芩（去黑心） 大黄（锉炒各三两） 豉（二合）上四味，粗捣筛，每服五钱匕，水一盏半，入香豉一合，煎至八分，去滓食前温服。

　　治乳石发动，口中伤烂，舌强而燥，不得食味者为食少谷气不足，药气积在胃脘故也，宜。香豉汤方豉（半升） 葳蕤 甘草（炙锉各半两） 黄柏（去粗皮蜜炙锉） 麦门冬（去心焙各一两）上五味，粗捣筛，每服五钱匕，水一盏半，煎至八分，去滓温服，日再。

　　治乳石发，头项烦痛，胸胁胀满，寒热，手足逆冷，或口生疮烂，或干呕恶闻食气，上气欲绝。前胡汤方前胡（去芦头） 芍药 大黄（锉炒） 甘草（炙锉） 黄芩（去黑心各二两）上五味，粗捣筛，每服五钱匕，水一盏半，枣五枚擘破，煎至八分，去滓温服，日再。

　　若气实者，加茯苓去黑皮二两，胸满塞者，加枳壳去瓤麸炒一两，吐逆胸中冷者，加干姜炮二两，口燥者，加麦门冬去心焙二两，增减以意量之。

　　治乳石发，食饮失度，口中发疮，漱。黄芩汤方黄芩（去黑心三两） 石膏（碎五两） 甘草（炙锉） 升麻（各二两）上四味，粗捣筛，每服五钱匕，水一盏半，煎至八分，去滓放冷，用漱口，一日十遍，喉咽有疮，稍稍咽之。

　　治乳石发动，口舌生疮。铅霜散方铅霜（研） 白矾（烧灰） 黄柏（去粗皮蜜炙各一两） 麝香（研一钱）上四味，捣研为散，每用半钱匕，掺疮上，有涎即吐之。

　　治乳石发口疮。黄柏汤方黄柏（去粗皮蜜炙二两） 龙胆（一两半） 黄连（去须） 升麻（各一两）上四味，粗捣筛，每服五钱匕，水一盏半，煎至八分，去滓时时含咽。

　　治乳石发动，口舌生疮。龙脑散方龙脑（半钱） 铅霜 滑石（各一分）上三味，各研为细末和匀，每用一字，掺疮上，吐涎，瘥。

　　治乳石发，腹内胸中悉有疮。升麻汤方升麻（一两半） 乌梅（十枚去核炒） 黄芩（去黑心） 黄连（去须） 栝蒌根 甘草（炙各一两）上六味，粗捣筛，每服五钱匕，水一盏半，煎至一盏，去滓细细含咽，日三四服。

　　治乳石发动，口舌生疮，连颊肿痛。升麻散方升麻 防风（去叉） 甘草（炙各半两） 鸡肠草（三分） 芎 大青（各一分）上六味，捣罗为散，每先于疮肿处，针出恶血，盐汤漱后，用药半钱匕，贴疮上，日三。

　　治乳石发动，口舌生疮。浮萍丸方干浮萍草 升麻 黄药 铅丹（炒研各半两）上四味，捣研为末，炼蜜丸如鸡头实大，每服一丸，含化咽津。

　　卷第一百八十四

　　乳石发身体肿

　　论曰石发而身体肿者，以食饮过温，不能劳动，致热气蓄壅于肌肉，不得宣散故也。亦有外感风湿，内有停水，与石势相搏，其气滞塞致浮肿者，然食饮过温，不自劳动，其为肿也。但体热虚肿而已，若风湿停水而发肿，则必心中烦满，小便涩，不可不辨也。

　　治乳石发热肿，初觉壅宜服。升麻汤方升麻 大黄（锉碎微炒） 黄芩（去黑心） 枳实（去瓤麸炒） 芍药（各二两） 甘草（炙）当归（切焙各一两）上七味，粗捣筛，每服三钱匕，以水一盏，煎至七分，去滓温服。

　　治乳石热肿。茯苓汤方赤茯苓（去黑皮） 淡竹叶（一握切碎） 白术 甘草（炙） 枳实（去瓤麸炒） 人参栀子仁（各一两） 大黄（锉炒二两） 黄芩（去黑心三两）上九味，粗捣筛，每服三钱匕，水一盏，煎至七分，去滓温服。

　　治钟乳，发寒热，胸中壅塞，面肿，手足烦疼。生麦门冬汤方生麦门冬（去心焙一两） 豉（微炒一合）上二味，粗捣筛，每服三钱匕，水一盏。葱白三茎拍碎，同煎至六分，去滓，空心温服。

　　治乳石发热坚肿。芍药汤方芍药 枳实（去瓤麸炒） 大黄（锉炒） 升麻（各二两） 当归（切焙一两）上五味，粗捣筛，每服三钱匕，水一大盏，煎至七分，去滓温服，空心食前日午各一服。

　　治服石人水气内积，面目 膝肿硬，小便涩。木通汤方木通（锉） 桑根白皮（炙锉各半两） 桔梗（锉炒） 赤芍药（各三分） 葶苈子（隔纸炒）白茅根（微炒各一两）上六味，粗捣筛，每服五钱匕，水一盏半，煎至七分，去滓，空腹温服，日再。

　　治服石人风湿外搏，水饮内停，身面微肿，小便涩。紫苏子丸方紫苏子（微炒一合半） 陈橘皮（去白焙） 杏仁（去皮尖双仁炒） 赤茯苓（去黑皮）防己（各一两） 葶苈（隔纸炒三分）上六味，捣罗为末，炼蜜丸如小豆大，每服十五丸，加至三十丸，空心用桑根白皮赤小豆煎汤下，日再。

　　治服石人水气内积，面肿。赤茯苓散方赤茯苓（去黑皮） 牵牛子（炒各一两半） 枳壳（去瓤麸炒） 陈橘皮（去白炒） 甘草（炙各三分）上五味，捣罗为散，每服二钱匕，如茶点服，不拘时。

　　治乳石发动上攻，头面浮肿。硝石汤方硝石 萆 防风（去叉） 黄连（去须炒） 大黄（锉炒） 甘草（炙锉） 枳壳（去瓤麸炒各一两） 地榆（锉）羌活（去芦头） 龙骨 代赭（ ） 桑根白皮（锉焙各一两半）桂（去粗皮） 黄芩（去黑心各半两） 石苇（去毛二两）上一十五味，粗捣筛，每服五钱匕，水一盏半，入生姜三片，同煎至八分，去滓温服。

　　治乳石发热，初欲作肿。石燕子淋洗方石燕子（七枚）上一味，粗捣筛，以水三升，煮取二升，频淋洗痈肿处，以瘥为度治乳石发动，周体患肿，不能回转者，为久坐不行。又饮酒，药气滞在皮肤之内，血脉不通也。方上宜饮酒，冷水洗，自劳即瘥。若不能行者，遣人扶持强行，使肢节调畅乃止，亦不得过度，使反发热，倘反热者，还当洗之。

　　治乳石发动，四肢面目浮肿者，为饮食温，久不自劳力，药与正气相隔也。方上但饮热酒，冷食自劳，及洗浴即瘥。

　　治乳石发动，腹背热，如手如杯如盘许大者。方上但以冷石，随热处熨之。

　　卷第一百八十四

　　乳石发上气喘嗽

　　论曰乳石之发，如火炎上，热气腾涌，熏蒸胸膈。入于肺中，气壅不散，使人胸满短气，上喘咳嗽，不得安卧。

　　治乳石发，肺胀气急，呀嗽喘粗，不得安卧。紫菀汤方紫菀（去苗土一两半） 甘草（炙半两） 赤茯苓（去黑皮一两半） 槟榔（锉五枚） 葶苈子（纸上炒一两）上五味，粗捣筛，每服三钱匕，水一盏，煎至七分，去滓空心温服。

　　治乳石发，热冲头面，口干喘嗽。麦门冬汤方生麦门冬（去心焙） 葳蕤（去根） 石膏（碎各二两） 葛根（锉三两）上四味，粗捣筛，每服五钱匕，水一盏半，入葱白三茎切，同煎至一盏去滓。入生地黄汁二合，更煎三两沸，食后分温二服，日再。

　　治乳石发，上气肺热，呀嗽多涕唾。贝母汤方贝母（去心一两） 麦门冬（去心焙三两） 杏仁（汤浸去皮心双仁炒二十枚） 生姜（切焙） 石膏（碎各一两） 黄芩（去黑心半两） 甘草（炙锉一两） 五味子 白术（锉各半两） 淡竹叶（一握切）上一十味，粗捣筛，每服五钱匕，水一盏半，煎至一盏去滓，下蜜二钱搅匀，空心温服。

　　若取利，入芒硝一字，汤成下。

</div>
    <div class="pagination">
<a href="圣济总录_page396.html">上一页</a><span>...</span><a href="圣济总录_page392.html">392</a><a href="圣济总录_page393.html">393</a><a href="圣济总录_page394.html">394</a><a href="圣济总录_page395.html">395</a><a href="圣济总录_page396.html">396</a><span class="current-page">397</span><a href="圣济总录_page398.html">398</a><a href="圣济总录_page399.html">399</a><a href="圣济总录_page400.html">400</a><a href="圣济总录_page401.html">401</a><a href="圣济总录_page402.html">402</a><span>...</span><a href="圣济总录_page398.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
