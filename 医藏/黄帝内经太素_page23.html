<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 23 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 23 页/共 37 页
  </h1>
  <div class="content">
   （营卫不和，百病还生血气之中，故守经隧以调血气者也。平按：《素问》、《甲乙》化变作变化，而生下无于血气三字。）

　　黄帝曰：神有余不足何如？岐伯对曰：神有余则笑不休，神不足则忧。（神有余不足忧笑者，神病候也。平按：忧《素问》作悲，王注云：“一为忧，误也。”《甲乙》注云：“《素问》作悲，王冰曰：作忧者误。”《素问》新校正云：“按《甲乙》及《太素》并全元起注本并作忧。

　　皇甫士安云：心虚则悲，悲则忧。杨上善云：脾之忧在心变动也，肺之忧在肺之志，是则肺主秋，忧为正也，心主于忧，变而生忧也。”）血气未并，五脏安定，神不定则邪客于形，洫 起于豪毛，未入于经络也，故命曰神之微。（以下言神病微也。夫神者，身之主也，故神顺理而动，则其神必安，神安则百体和适，和则腠理周密，周密则风寒暑湿无如之何，故终天年而无不道者也。

　　若忘神任情，则哀乐妄作，作则喜怒动形，动则腠理开发，腠理开则邪气竞入，竞入为灾，遂成百病，夭丧天年也。既不能善摄而病生者，可除于晚微。故邪之初客，外则始在皮毛，未入经络，内则血气未得相并，五脏安定，洫 之于豪毛，名曰神之微病也。洫谓毛孔也，水逆流曰 ，谓邪气也，邪气入于腠理时，如水逆流于洫也。平按：《素问》、《甲乙》无神不定则四字。洫《素问》作洒淅，《甲乙》作 厥，详见《素问》新校正。又注百体，袁刻脱百字；下竞入，竞字亦脱；曰 ，曰字误作四。）黄帝问曰：补泻奈何？岐伯对曰：神有余，则泻其小络之血，出血勿之深斥，毋中其大经，神气乃平。（斥，齿亦反，推也。勿深推也。神之有余气浅，故刺小络出血也。斥者深，则触其大经者也。）神不足，视其虚络，切而致之，刺而利之，毋出其血，毋泄其气，以通其经，神气乃平。（神之不足则虚，故刺而不泄也。平按：《素问》切作按《甲乙》利作和。）黄帝问曰：刺微奈何？岐伯对曰：按摩勿释，着针勿斥，（微，即未病之病也。

　　夫和气之要，莫先按摩之，以手按摩之，邪气得泄，神气得通，微邪得泄，何得须以针斥之。）

　　移气足，神气乃得复。黄帝曰：善。（按摩使神气至踵，则邪气复遁去之也。平按：移气足《素问》作移气于不足，《甲乙》作移气于足，《素问》新校正云：“《甲乙》、《太素》作移气于足，无不字，杨注云：按摩使气至于踵。”据此则本书移气下脱一于字，想系传写脱漏。）

　　黄帝曰：气有余不足奈何？岐伯对曰：气有余则喘咳上气，不足则息利少气。（息利少气，以肺气不足，则出入易，故呼吸气少而利也。）血气未并，五脏安定，（以下言其气微也。）皮肤微病，命曰白气微泄。（肺脏外主皮肤，内主于气。今外言其皮肤病，其内言于气之微病。五色气中，肺为白气。泄者，肺气泄也。）黄帝曰：补泻奈何？岐伯对曰：气有余，则泻其经隧，（经隧者，手太阴之别，从手太阴走手阳明，乃是手太阴向手阳明之道，故曰经隧。隧，道也。

　　欲通脏腑阴阳，故补泻之，皆取其正经别走之络也。平按：经隧《甲乙》作经渠。《素问》新校正引此处杨注无“故曰经隧。隧，道也”七字。欲通作欲道，故补泻之皆取其正经作故补泻皆从正经。）毋伤其经，（泻其阴经别走之络，不得伤正经也。平按：《素问》新校正引此注络作路。）

　　毋出其血，毋泄其气。（泻太阴别走经隧者，不得出血出气也，所谓泻阴实者也。）不足者，则补其经隧，毋出其气。（刺太阴经之别走之络，以补太阴，不令气泄于外，所谓补阴虚也。补泻阳经，亦如阴经法也。）黄帝曰：刺微奈何？岐伯对曰：按摩勿释，出针视之，曰我将深之，适人必革，精自伏，（释，停发也。革，改也。夫人闻乐至，身心欣悦，闻痛及体，情必改异，欣悦则百体俱纵，改革精志必拒，拒则邪精消伏也。平按：我将《甲乙》作故将，适人作适入。精下《素问》、《甲乙》有气字。注异字原缺，袁刻作人，恐误，《素问》新校正引此注作异，据此补入。又注邪精消伏，新校正引作邪气消伏。）邪气散乱，毋所伏息，（邪气伏已，邪精散于腠理，无由更聚也。平按：散乱《甲乙》作乱散。伏息《素问》、《甲乙》作休息。）气泄腠理，真气乃相得。

　　黄帝曰：善。（邪气散泄，故真气无乱，所以相得也。）

　　黄帝曰：血有余不足奈何？岐伯对曰：血有余则怒，不足则悲。（肝血有余于肝，所以 怒；肝血不足于目，所以多悲也。平按：悲《素问》作恐，新校正云：“全元起本恐作悲，《甲乙》及《太素》并同。”）血气未并，五脏安定，孙络外溢，则经有留血。（言血微邪也。平按：《素问》外溢作水溢。《甲乙经》经有作络有。）黄帝曰：补泻奈何？岐伯对曰：血有余，则泻其盛经，出其血。不足，则补其虚经，（泻其盛经出血，所以不怒。正补其虚，今不泄血，所以不悲。

　　有本视其虚经也。平按：补其虚经《素问》作视其虚经，《甲乙》作视其虚。）内针其脉中，久留血至脉大，疾出其针，毋令血泄。（内针足厥阴脉中，血至针下，聚而脉大，疾出其针，无令血泄，所以称疾也。平按：久留血至《素问》作久留而视，新校正云：“《甲乙经》云：久留之血至。《太素》同。”本书无之字。）黄帝曰：刺留血奈何？岐伯对曰：视其血络，刺出其血，无令恶血得入于经，以成其病。黄帝曰：善。（刺去血脉，遂无令恶血入经中，故无血邪微病也。平按：《甲乙》刺留下无血字。其病《素问》作其疾。）

　　黄帝曰：形有余不足奈何？岐伯对曰：形有余则腹胀溲不利，不足则四肢不用。（形者，非唯身之外状名形，举体皆名。溲四肢不随也。有本经溲者，经即妇人月经也。平按：溲上《素问》、《甲乙》有泾字，《素问》新校正云：“杨注泾作经，妇人月经也。”又按本注四肢不随上，恐有脱误，因原抄如此，故仍之。）血气未并，五脏安定，肌肉濡动，命曰微风。（濡动者，以体虚受风，腠理内动，命曰微风也。平按：濡动《素问》、《甲乙》作蠕动，《甲乙》注云：一作溢。《素问》新校正云：“全元起本及《甲乙》蠕作溢，《太素》作濡。”）黄帝曰：补泻奈何？岐伯对曰：形有余则泻其阳经，不足则补其阳络。（阳经络，足阳明经及络也。或为阳营，非也。）

　　黄帝曰：刺微奈何？岐伯对曰：取分肉间，无中经，毋伤其络，（可中分肉之间卫气，不可伤足阳明经络之脉也。平按：经上《素问》、《甲乙》有其字。）卫气得复，邪气乃索。黄帝曰：善。

　　（分肉之间，卫气行处，邪气已散，卫气复得也。索，散也。）

　　黄帝曰：志有余不足奈何？岐伯对曰：志有余则腹胀 泄，（志，肾神气也。有余即少腹胀满，饮食不消，为 泄也。平按： 《素问》、《甲乙》作飧。注 袁刻误作食。）不足则厥，（足逆冷也。）血气未并，五脏安定，骨节有动。（骨节动者，肾志病微也。平按：《甲乙》动作伤。）黄帝曰：补泻奈何？岐伯对曰：志有余则泻然筋血者出其血，不足则补其复留。（然筋，足少阴营，在足内踝之下，名曰然谷。足少阴经无然筋，当是然谷下筋也。复留，足少阴经，在足内踝上三寸，此二皆是志之脉穴，故泻然筋之血，补复留之气。平按：《素问》无出其血三字，新校正云：“按《甲乙经》及《太素》云：泻然筋血者，出其血。杨注云：然筋当是然谷下筋。再详诸处引然谷者，多云然骨之前血者，疑少骨之二字，前字误作筋字。”复留《素问》、《甲乙》作复溜。）黄帝曰：刺未并奈何？岐伯对曰：即取之，毋中其经，以邪乃能立虚。黄帝曰：善。（未并者，志微病。以病是微，未中于经，但刺经气所发之穴，邪气立虚者也。平按：以邪《素问》作邪所，《甲乙》作以去其邪。）

　　卷第二十四·补泻

　　虚实所生

　　平按：此篇自篇首至末，见《素问》卷十七第六十二《调经论》篇，与上编相接，又见《甲乙经》卷六第三，亦接上编。

　　黄帝曰：余以闻虚实之形，不知其何以生？（形，状也。虚实之状，已闻于上，虚实所生，犹未知之，故复请也。平按：《素问》以闻作已闻。《甲乙》无余以闻三字。）岐伯对曰：气血以并，阴阳相倾，气乱于卫，血留于经，（十二经气乱卫气也。十二经血留于营经也。或曰血流也。平按：《素问》、《甲乙》血留作血逆。）血气离居，一实一虚。（血气相并，离于本居处，故各有虚实也。夫血气者，异名同类，相得成和。今既相并，一实一虚，虚实所生，是所由者也。）血并于阴，（血并足太阴脉及足少阴脉也。）气并于阳，乃为惊狂。（气并足阳明脉及足太阳脉也。血气皆盛，故发惊狂也。）血并于阳，气并于阴，乃为炅中。（血并足阳明，气并足太阴，为热中病也。炅，热也。）血并于上，气并于下，心烦 喜怒。（血盛上冲心，故心烦闷而喜怒。 则闷同也。平按：《素问》作惋，《甲乙》作闷。喜《素问》、《甲乙》作善。）血并于下，气并于上，气乱心善忘。（气盛乱心，故善忘也。平按：气乱心善忘《甲乙》作乱而喜忘，注云：“《素问》作善忘。”今本《素问》仍作乱而喜忘。）黄帝曰：血并于阴，气并于阳，于是血气离居，何者为实？何者为虚？（血气离居相并，未知二经虚实何定也。平按：于是《素问》、《甲乙》作如是。）

　　岐伯对曰：血气者喜温而恶寒，寒则泣不能流，温则消而去之，是故气之所并为血虚，血之所并为气虚也。（血之与气，皆恶于寒，故脉有寒则泣而不流者，温则消释而去。是以气寒则血来并之，以为血虚，则气为实也；若血寒则气来并之，以为气虚，则血为实也。平按：是故，故字袁刻作知。）黄帝曰：人之所有者，血与气耳。今夫子乃言血并为虚，气并为虚，是毋实乎？（人之所生，唯血与气。今夫子但言血气有虚，不言其实，是为人之血气不足，请申其意也。）岐伯对曰：有者为实，毋者为虚，故气并则毋血，血并则毋气，今血与气相失，故为虚焉。（血并则血有气毋，气并则气有血毋，是以言虚不无其实，论实不废其虚，故在身未曾无血气也。所言虚者，血气相并相失为虚，相得为实耳。）络之与孙脉俱输于经，（大络孙络，俱输血气入于大经，则大经血气俱实者也。平按：输《甲乙》作注 注云：一作输。）血与气并，则为实焉。血与气并走于上，则为大厥，厥则暴死，复反则生，不反则死。（大经血气皆实，走膈以上，以下无气，故手足逆冷卒暴死也。手足还暖复生，不还则死也。平按：复反上《素问》、《甲乙》皆有气字。）黄帝曰：实者何道从来？虚者何道从去？虚实之要，愿闻其故。（血气何道来入此经为实，何道而去此经为虚也。）岐伯对曰：夫阴与阳，皆有输会，阳注于阴，阴满之外，（脏腑阴阳之脉，皆有别走输会相通。如足阳明从丰隆之穴，别走足太阴，太阴从公孙之穴，别走足阳明，故曰外也。）阴阳旬平，以充其形，（甲子一日一迎为旬。旬，迎也。阴阳之脉五十迎无多少者，名曰旬平。旬平和气，以充其身形也。平按：旬平《素问》作匀平，《甲乙》作 平。）九候如一，命曰平人。

　　（九候之动不先后，又不相反，故曰若一。和气若一，故人得和平。平按：注九候袁刻作九脉。）

　　夫邪之至生也，（平按：《素问》无至字，《甲乙》作所。）或生于阴，或生于阳。其生于阳者，得之风雨寒暑；其生于阴者，得之饮食起居，阴阳喜怒。（阴，五脏也。阳，六腑也。风雨寒暑外邪，从外先至六腑，故曰生于阳也。饮食起居，男女喜怒，内邪生于五脏，故曰生于阴也。）

　　黄帝曰：风雨寒暑之伤人奈何？（平按：《素问》、《甲乙》无寒暑二字。）岐伯对曰：风雨之伤人也，先客于皮肤，传入于孙脉，孙脉满则传入于络脉，络脉满乃输于大经脉，血气与邪并客于分腠之间，其脉坚大，故曰实。（此先言风雨二邪也。人因饥虚汗出，腠理开发，风雨之气，因客腠理，次入孙络，次入大络，次入大经。客腠理时，所客之脉坚而且大，故得称实也。平按：乃输《素问》作则输，《甲乙》作乃注。）实者，外坚充满，不可按，按之则痛。（所客之处外坚，按之则痛，以其气实故也。平按：不可按《素问》作不可按之。）黄帝曰：寒湿之气伤人奈何？（平按：《素问》、《甲乙》无气字。）岐伯对曰：寒湿之中人也，皮肤收，肌肉坚，营血泣，卫气去，故曰虚也。（次论寒湿之气也。雨气上侵，湿气下入，有斯异也，略不言暑耳。寒湿中人，致虚有四：皮肤收者，言皮肤急而聚也；肌肉坚者，肌肉坚而不迎也；营血泣者，邪气至于脉中，故营血泣也；卫气去者，邪气至于脉外，卫气不行，故曰去也。卫去之处，即为虚也。平按：皮肤收《素问》作皮肤不收，新校正云：“全元起云：不收，不仁也。《甲乙》及《太素》作皮肤收，无不字。”坚下《素问》、《甲乙》有紧字。注故曰去也，袁刻去误作涩。）虚者，慑辟气不足，血泣。（慑，纸辄反。分肉间无卫气，谓气不足也。平按：慑《素问》作聂，新校正云：“《甲乙》作摄，《太素》作慑。”《素问》无血泣二字，《甲乙》作血涩。）按之则气足以温之，故快然而不痛，黄帝曰：善。（分肉之间既无卫气故寒，按之益损，所以气足又温，故快然也。）

　　黄帝曰：阴之生实奈何？岐伯对曰：喜怒不节，则阴气上逆，上逆则下虚，下虚则阳气走之，故曰实。（人有喜怒不能自节，故怒则阴气上，阴气上则上逆，或呕血，或不能食。阴气既上则是下虚，下虚则阳气乘之，故名曰阴实也。平按：《素问》新校正云：“经文喜怒不节则阴气上逆，疑剩喜字。”玩下文喜则气下自知。）黄帝曰：阴之生虚奈何？岐伯对曰：喜则气下，（天寒则气聚，温则气散，怒则气上，喜则气下，此物理之常也。喜则气和志达，营卫之行通利，故缓而下也。）悲则气消，消则脉虚，因寒饮食，寒气熏脏，则血泣气去，故曰虚。（夫人悲者，则心系急，肺布叶举，两焦不通，营卫不行，热气在中，故正气消散，经络空虚也。又因寒饮寒食，寒气熏脏，脏之血泣，其气移去，故为虚也。平按：脉虚《素问》、《甲乙》作脉空虚。熏脏《素问》作熏满，《甲乙》作动脏。注两焦，两字袁刻误作雨。）黄帝曰：经言阳虚则外寒，阴虚则内热，（经言，八十一篇经也。腑脉虚者，阴气乘之，故外寒也。脏脉虚，阳气乘之，故内热也。）阳盛则外热，阴盛则内寒，余以闻之矣，不知其所由然。（六腑主外为阳，故阳盛外热也。五脏主内为阴，故阴盛为寒。余已前闻，然未知所由然也。）岐伯对曰：阳受气于上焦，以温皮肤分肉之间，今寒气在外，则上焦不通，不通则寒独留于外，故寒 。（阳，卫气也。卫出上焦，尽行阳二十五周，以温皮肤分肉之间。今阳虚阴乘留于外，故外寒也。平按：注尽行二十五周，考前经《卫五十周》云：卫气之行，一日一夜五十周于身，昼日行于阳二十五周。据此，则尽字疑是昼字传写之误。）黄帝曰：阴虚生内热奈何？岐伯对曰：有所劳倦，形气衰少，谷气不盛，上焦不行，下脘不通，胃热熏中，故内热。（内热之病，所由有五：一则有所劳倦致虚，二则形体及气不足，三则胃中无食，四则上焦卫气不行，五则肠胃不得相通。脘，古缓反，胃腑也。下脘，胃下口也。由此五种，卫热熏中，故内热也。平按：下脘《甲乙》作下焦。胃热熏中《素问》作胃气热热气熏胸中，《甲乙》作胃气热熏胸中。

　　注由此袁刻作有此。）黄帝曰：阳盛而外热奈何？岐伯对曰：上焦不通利，皮肤致密，腠理闭塞不通，卫气不得泄越，故外热。（外热之所由有三：上焦出气之处不通利，一也；皮肤致而腠闭，二也；卫气不得泄于腠理，三也。有此所由，故外热也。平按：闭塞下《素问》有玄府二字，新校正云：“《甲乙》、《太素》无玄府二字。”）黄帝曰：阴盛而生内寒奈何？岐伯对曰：厥气上逆，寒气积留于胸中而不泻，不泻则温气去，寒独留，则血 泣，血 泣则脉不通，其脉盛大以涩，故中寒。（寒中有四：一则寒厥积胸，二则温去寒留，三则血凝脉壅，四则脉大汗涩。有此所由，故寒中也。平按：积下《素问》、《甲乙》无留字。 泣《素问》、《甲乙》作凝泣。脉不通《甲乙》作腠理不通。）黄帝曰：阴之与阳，血气以并，病形以成，刺之奈何？（问疗已成之病。平按：阴之与阳《素问》作阴与阳并。）岐伯对曰：刺此者，取之经隧，取血于营，取气于卫，用形哉，因四时多少高下。

　　（刺已成病法有三别：一则刺于大经别走之道，隧，道也，别走之道通阴阳道也；二则刺于脉中营血；三则刺于脉外卫气。用针之状，须因四时之气，观病轻重，发针多少；又须量病高下所在，取之令中，不同刺微之易也。平按：经隧《甲乙》作经渠。）黄帝曰：血气以并，病形以成，阴阳相倾，补泻奈何？岐伯对曰：泻实者，气盛乃内针，（夫泻者，以其邪气实盛，故须泻也。仍以掐之令下，然后刺之。不盛何泻，故譬无击逄逄之阵者也。平按：以并、以成，《甲乙》以作已。）针与气俱内，以开其门如利其户，针与气俱出，精气不伤，邪气乃下，外门不闭，以出其病，摇大其道如利其路，是谓大泻，必切而出，大气乃屈。（人之吸气，身上有孔闭处，皆入聚于肾肝；呼气之时，有孔开处，气皆从心肺而出，比囊之呼吸也。针开孔时，病患吸气，故针与气俱入内也。针得入已，摇大其穴，因呼出针，故针与邪气俱出，勿伤正气也。平按：以出其病《素问》、《甲乙》病作疾。）黄帝曰：补虚奈何？岐伯对曰：持针勿置，以定其意，（持针勿置于肉中，先须安神定意，然后下针。若医者志意散乱，针下气之虚实有无皆不得知，故须定意也。平按：注安神定意，袁刻意作志。）候呼内针，（人之呼气，身上有孔，其气皆出，故所针孔气出之时内针，欲令有气从针而入，不使气泄，所以候呼内针者也。）气出针入，针空四塞，精无从去，（呼气出时针入穴者，欲使针空四塞，不泄正气也。平按：注入穴，袁刻穴作空。）方实而疾出针，气入针出，（方，正也。候气正实疾出针。）热不得环，（夫虚者多寒，得热为补。环，转也。疾出针，使针下热气不得转也。平按：《素问》、《甲乙》环作还。）闭塞其门，邪气布散，精气乃得存，动无后时，（出针已去，纵邪不出尽，自然布散消亡，精气独在，无病动于后时也。平按：动无后时《素问》作动气候时。）近气不入，远气乃来，是谓追之。（行补之时，非其补处近气不失，远气亦来至此集也。已虚之气引令实，故曰追也。）黄帝曰：夫子言虚实有十，生于五脏，五脏，五脉耳，夫十二经脉皆生百病，今夫子独言五脏。夫十二经脉者，皆络三百六十五节，节有病必被经脉，经脉之病皆有虚实，何以合之？（节，即气穴也。但十二经脉被三百六十五穴，则三百六十五穴所生之病甚多，非唯五脏五脉独生十种虚实者。平按：皆生百病《素问》作皆生其病，新校正云：《甲乙》云：皆生百病。《太素》同。）岐伯对曰：五脏者，故得六腑与为表里，经络支节，各生虚实，（内有五脏，外有六腑，腑脏经络表里诸支节，是生虚实，其亦甚多，不相违也。）视其病所居，随而调之。病在血，调之脉；病在气，调之卫；病在肉，调之分肉；病在筋，调之筋，燔针劫刺其下及与急者；（视三百六十五节所生病处，量其虚实，随而调之。调者，调于五脏所主脉、卫、分肉、筋、骨也。平按：《素问》其病上无视字，病在血调之脉作病在脉调之血，新校正云：“全元起及《甲乙》作病在血调之脉。”检今本《甲乙》仍作病在脉调之血。又《素问》、《甲乙》病在气上有“病在血调之络”六字，调之筋下有“病在骨调之骨”六字。）病在骨，卒针药熨；（卒，穷也。痛痹在骨，穷针深之至骨，出针以药熨之，以骨病痛深故也。熨法，上经已说也。平按：卒《素问》、《甲乙》作 。）病不知其所痛，两跷为上。（诸骨病不定知于病之所在者，可取足少阴两阴跷。

　　两阴跷是足少阴别，足少阴脉主骨者也。上者，胜也。平按：《素问》、《甲乙》无其字。注诸骨，诸字袁刻作痛。）身形有痛者，九候莫病，则缪刺之。（审三部九候竟无病状，然身形有痛者，此络左右有病，可缪刺也。平按：《素问》、《甲乙》无者字。）病在于左而右脉病者，则巨刺之。（病在左经，是右经病也，故刺右经为巨刺也。平按：病在于左《素问》作痛在于左。）必谨察其九候，针道备矣。（为刺之道，以察九候为先者，针道毕矣。）

　　卷第二十五·伤寒

　　热病决

　　平按：此篇自篇首至末，见《素问》卷九第三十一《热论》篇，又见《甲乙经》卷七第一。

　　黄帝问于岐伯曰：今夫热病者，皆伤寒之类也，（夫伤寒者，人于冬时，温室温衣，热饮热食，腠理开发，快意受寒，腠理因闭，寒居其□□□寒极为热，三阴三阳之脉、五脏六腑受热为病，名曰热病。斯之热病，本因受寒伤多，亦为寒气所伤，得此热病，以本为名，故称此热病，伤寒类也。故曰冬伤于寒，春为温病也。其病夏至前发者名为病温，夏至后发者名为病暑也。平按：注腠理开发，袁刻脱开字。）或愈或死，皆以病六七日间，（阴阳二经同感，三日而遍脏腑，营卫不通，复得三日，故极后三日，所以六七日间死也。平按：《素问》皆以上有其死二字，下无病字。）其愈皆以十日以上何也？不知其解，愿闻其故。（其不至脏腑两感于寒者，至第七日即太阳病衰，至九日三阳病衰，至十日太阴病衰，至十二日三阴三阳等病皆衰，故曰其愈皆十日以上，其理未通，故请闻之也。）岐伯曰：巨阳者，诸阳之属也，（巨，大也。一阳为纪，少阳也；二阳为卫，阳明也；三阳为父，太阳也。故足太阳者，三阳属之，故曰诸阳之属也。平按：《甲乙》巨作太，下同。）其脉连于风府，故为诸阳主气。人之伤于寒也，则为病热，热虽甚不死；其两感于寒而病者，必不免于死。（足太阳脉直者，从巅入络脑，还出别下项，其风府在项入发际一寸，则太阳之气连风府也。诸阳者，督脉、阳维脉也。督脉，阳脉之海。阳维，维诸阳脉，总会风府，属于太阳。故足太阳脉，为诸阳主气。所以人之此脉伤于寒者，极为热病者也。先发于阳，后发于阴，虽热甚不死；阴阳两气时感者，不免死也。）黄帝曰：愿闻其状。岐伯曰：伤寒一日，巨阳受之，故头项腰脊皆痛。（寒之伤多极为热者，初病发日，必是太阳受热之为病，故曰一日太阳受之。所以一日阳明少阳不受热者，以其太阳主热，又伤寒热加，故太阳先病也。头项腰脊，并是足太阳脉所行之处，故皆痛也。平按：《素问》作头项痛腰脊强，新校正云：“《甲乙》及《太素》作头项腰脊皆痛。”今本《甲乙》作头项腰脊背强，注云：“《素问》无背字。”注腰脊袁刻脱脊字。）二日阳明受之，阳明主肉，其脉挟鼻络于目，故身热而鼻干，不得卧。（阳明二阳，故次受病。脾之太阴主肌，胃之阳明主肉。其脉从鼻络目内，下行入腹至足；手阳明下属大肠，上挟鼻孔，故病身热鼻干不得卧也。平按：《素问》、《甲乙》身热下有目疼二字。注至足，足字或疑衍，袁刻脱，按胃为足阳明，从头至腹走足，此足字当属上句，与至字连读，恐非衍文。）三日少阳受之，少阳主骨，其脉循胁络于耳，故胸胁痛，耳聋。（肝足厥阴主筋，三焦手少阳与膀胱合，膀胱肾腑，表里皆主骨；足少阳起目锐 ，入络耳中，下循胸胁下至于足；手少阳偏属三焦，从耳后入耳中，故病耳聋胸胁痛也。平按：主骨《素问》作主胆，新校正云：全元起本胆作骨，元起注云：少阳者肝之表，肝候筋，筋会于骨，是少阳之气所荣，故言主于骨。《甲乙》及《太素》并作骨。）三经皆受病而未入通于腑也，故可汗而已。（三经，三阳经也。热在三阳经中，未满三日，未至于腑，当以针药发汗而已。三经之病，三日外至腑，可以汤药泄而去。平按：《素问》三阳下有经络二字，而未入通于腑作而未入于脏。新校正云：“全元起本脏作腑，元起注云：伤寒之病，始入于皮肤之腠理，渐胜于诸阳而未入腑，故须汗发其寒热而散之。《太素》亦作腑。”《甲乙》亦作腑，注云：《素问》作脏。）四日太阴受之，太阴脉布胃中，络于嗌，故腹满而嗌干。（一阴为独决，厥阴也。二阴为雌，少阴也。三阴为母，太阴也。太阴为大，故先受热。太阴脉从足入腹，属脾络胃，膈挟咽，连舌本；手太阴起于中焦，下络大肠，故腹满嗌干也。）五日少阴受之，少阴脉贯肾络肺系舌本，故口热舌干而渴。（足少阴直者，从肾上贯肝膈入肺中，循喉咙挟舌本，故口热舌干而渴也。平按：《素问》、《甲乙》口热作口燥。）六日厥阴受病，厥阴脉循阴器而络于肝，故烦满而囊缩。（足厥阴脉环阴器抵于少腹，挟胃属肝络胆，故烦满囊缩也。平按：受病《素问》、《甲乙》作受之。）三阴三阳五脏六腑皆病，营卫不行，腑脏不通，则死矣。（平按：《素问》、《甲乙》皆病作皆受病，腑脏作五脏。）其不两感于寒者，七日巨阳病衰，头痛少愈；八日阳明病衰，身热少愈；九日少阳病衰，耳聋微闻；（如此两感，三阴三阳脏腑皆病，营卫闭塞，故至后三日则死；不两病者，至第七日太阳病衰，至第九日少阳病衰也。）十日太阴病衰，腹如故，则思食饮，欲食；（太阴脾主谷气，故病愈腹减思饮食也。平按：《素问》、《甲乙》腹下有减字，食饮作饮食，无欲食二字。）十一日少阴病衰，渴止不满，舌干已而咳；（足少阴脉入肺挟舌本，故病愈渴止舌干已也。咳者，肺气通也。平按：《甲乙》无不满二字，已而咳作乃已二字。《素问》咳作嚏。）十二日厥阴病愈，囊从少腹微下，（厥阴之脉病愈，大气已去，故囊渐下也。平按：《素问》、《甲乙》愈作衰，从作纵。）大气皆去，病日已矣。（至十二日大热之气皆去，故所苦日瘳矣。）黄帝曰：治之奈何？岐伯曰：治之各通其脏脉，病日衰已。（量其热病在何脏之脉，知其所在，即于脉以行补泻之法，病衰矣。）

　　其未满三日者，可汗而已；其满三日者，可泻而已。（未满三日，热在三阳之脉，皮肉之间，故可汗而已也。三日以外，热入脏腑之中，可服汤药泄而去也。）黄帝曰：热病已愈，时有所遗者，何也？岐伯曰：诸遗者，热甚而强食之，故有所遗。若此者，皆病已衰而热有所藏，因其谷气相薄而热相合，故有所遗。（强，多也。遗，余也。大气虽去，犹有残热在脏腑之内外，因多食，以谷气热与故热相薄，重发热病，名曰余热病也。平按：《素问》、《甲乙》而热相合，而作两。）

　　黄帝曰：善。治遗奈何？岐伯曰：视其虚实，调其逆顺，可使必已。（逆者难已，顺者易已，阴虚补之，阳实泻之，必使其愈，以为工也。平按：顺《素问》作从。）黄帝曰；病热当何禁？岐伯曰：病热少愈，食肉则复，多食则遗，此其禁也。（肉热过谷，故少食则复；谷热少肉，故多食为遗也。）黄帝曰：其两感于寒者，其脉应与其病形如何？（足太阳、足少阴，表里共伤于寒，故曰两感。冬日两感于寒以为病者，脉之应手及病成形，其事何如也。平按：两感上《素问》有病字。）岐伯曰：两伤于寒者，病一日则巨阳与少阴俱病，则头痛口干烦满；（冬感寒时，阴阳共感，至其发时，还同时发也。故至春发，一日则太阳少阴俱病也。足太阳上头，故头痛也。手少阴上挟咽，足少阴挟舌本，手太阳络心循咽，故令口干。手少阴起于心中，足少阴络心，手太阳络心，故令烦满。平按：《素问》新校正云：《伤寒论》作烦满而渴四字。）

　　病二日则阳明与太阴俱病，则肠满身热，不食谵言。（谵，诸阎反，多言也。手阳明属大肠，足阳明属胃，足太阴属脾络胃，手太阴络大肠循胃，故令肠满身热，不食多言也。平按：《素问》、《甲乙》作不欲食谵言，《素问》王注：“谓妄谬而不次。”新校正云：“杨上善云：多言也。”与此正合。）病三日则少阳与厥阴俱病，则耳聋囊缩厥，水浆不入，则不知人。（手足少阳皆入耳中，故令耳聋。足厥阴环阴器，足少阳绕毛际，手少阳历三焦，故令囊缩厥也。手少阳布膻中，足少阳下胸中，足厥阴循喉咙后，手厥阴起胸中属心包，故令浆水不下，不知人也。平按：《素问》、《甲乙》厥上有而字。）六日而死。（三阴三阳俱病，气分更经三日皆极，故六日死也。）

　　黄帝曰：五脏已伤，六腑不通，营卫不行，如是之后，三日乃死何也？（气分极者，脏伤腑塞，营卫停壅，后三日死，其故何也？）岐伯曰：阳明者，十二经之长也，其气血盛，故不知人，三日其气乃尽，故死。（胃脉足阳明主谷，血气强盛，十二经脉之主，余经虽极，此气未穷，虽不知人，其气未尽，故更得三日方死也。平按：《素问》、《甲乙》经下有脉字。）

　　卷第二十五·伤寒

　　热病说

　　平按：此篇自篇首至伤肺则死，见《素问》卷九第三十三《评热病论》篇。自篇首至饮之汤，见《甲乙》卷七第一中篇，唯编次前后小异。自黄帝问曰劳风为病至伤肺则死，见《甲乙》卷十一第七。自偏枯身偏不用至末，见《灵枢》卷五第二十三《热病》篇。自偏枯身偏不用至浮而取之，见《甲乙》卷十第二下编。自热病热三日而气口静至末，见《甲乙》卷七第一中篇。

　　黄帝问于岐伯曰：有病温者，汗出辄复热而脉躁疾，不为汗衰，狂言不能食，病名为何？岐伯曰：病名阴阳交，交者死。（汗者，阴液也。热者，阳盛气也。阳盛则无汗，汗出则热衰。今出而热不衰者，是阳邪盛而复阴起，两者相交，故名阴阳交也。）黄帝曰：愿闻其说。（请说阴阳交争，死之所由。）岐伯曰：人所以汗出者，皆生于谷，谷生于精。今邪气交争于骨肉而得汗者，是邪却而精胜也，精胜则当食而不复热。热者，邪气也。汗者，精气也。今汗出而辄复热者，是邪胜也。（精者，谷之精液，谓之汗也。

　　伤寒邪气，谓之热也。今邪气与精气交争于骨肉之间，精胜则邪却，邪胜则精消。今虽汗出而复热者，是邪战胜精，故致死也。平按：热者邪气也《素问》、《甲乙》作复热者邪气也。）不能食者精毋，精毋，瘅也，而留者，其尽可立而伤也。（热邪既胜则精液无，精液无者唯有热也。瘅，热也。其热留而不去者，五脏六腑尽可伤之，能食也。

　　平按：精毋精毋瘅也《素问》、《甲乙》作精无裨也。而留者《素问》作病而留者，《甲乙》作热而留者。新校正云：“《甲乙》作而热留者。”其尽可立而伤《素问》、《甲乙》作其寿可立而倾。注尽可伤之能食也句，费解，疑“能食也”上脱“故不”二字。）是夫《热论》曰：汗出而脉尚躁盛者死。今脉不与汗相应，此不胜其病也，其死明矣。（夫汗出则可脉静，今汗出脉犹躁盛，是为邪胜明矣，知定死也。平按：是夫《素问》作且夫。《甲乙》无热论曰三字，脉下无尚字。注“知定死也”，袁刻脱此四字。）狂言者，是失志，失志者死。（志者，记也，肾之神也。肾间动气，人之生命，动气衰矣，则神志去之，故死也。）今见三死，不见一生，虽愈必死。（汗出而热不衰，死有三候：一不能食，二犹脉躁，三者失志。汗出而热，有此三死之候，未见一生之状，虽瘥必死。

　　又有三分之死，未见一分之生也。平按：《甲乙》作此有三死。）黄帝问于岐伯曰：有病身热汗出烦满，烦满不为汗解，此为何病？（身热烦满，当为汗解。今不解，故问。

　　平按：《甲乙》作病身热汗出而烦满不解者何也。）岐伯曰：汗出而身热者风也，汗出而烦满不解者厥也，病名曰风厥。（风热开于腠理为汗，非精气为汗，故身热不解名为风也。烦心满闷不解，名厥病也。有风有厥，名曰风厥也。）问曰：愿闻之。答曰：巨阳主气，故先受邪，少阴与其为表里也，得热则上从之，从之则厥。（肾间动气，足太阳所王，足太阳与足少阴表里，故太阳先受邪气，循脉而上于头，得热则足太阳上者从之受热，即为上热下寒，以为厥逆汗出不解烦满之病也。）问曰：治之奈何？答曰：表里刺之，饮之汤。（可刺阴阳表里之脉，以攻其外，饮之汤液，以疗其内，此为疗风厥之法也。平按：《素问》、《甲乙》汤上有胀字。）黄帝曰：劳风为病何如？岐伯曰：劳风法在肺下，其为病也，使人强上冥视晚，唾出若涕，恶风即振寒，此为劳中之病也。（劳中得风为病，名曰劳中，亦曰劳风。肺下，病居处也。强上，好仰也。冥视晚，晚，迟也，谓合眼迟视不见也。唾若涕者，唾如脓也。不用见风，见风即便振寒，此为劳中之病状也。平按：《素问》、《甲乙》视下无晚字，即振寒作而振寒，劳中作劳风。《素问》新校正云：“杨上善云：冥视，谓合眼视不明也。”与此小异。《千金》冥视作目眩。）问曰：治之奈何？答曰：以救俯仰，（此病多为俯仰，故救之。）

　　巨阳引精者三日，中者五日，不精者七日，微出青黄涕，其状如稠脓，大如弹丸，从口中若鼻孔中出，不出则伤肺，伤肺则死。（以针引巨阳精者三日，俯仰即愈，引阳明精者五日，少阳不精引之七日，方有青黄浊涕，从口鼻中出，其病得愈。若不出者，上伤于肺，不免死也。

　　平按：《素问》、《甲乙》中者作中年者。《素问》新校正云：“《甲乙》作中若五日。”今本《甲乙》仍作中年者五日。《千金》作“候之三日及五日中不精明者，是其症也。”与此不同。又微出《素问》、《甲乙》作咳出，如下无稠字。《素问》鼻下无孔字。

　　《甲乙》孔作空。）

　　偏枯，身偏不用而痛，言不变，知不乱，病在分腠之间，巨针取之，益其不足，损其有余，乃可复也。（偏枯病有五别：有偏一箱不收，一也；有偏不痛，此不用并痛，二也；其言不异于常，三也；神智不乱，四也；病在分肉间，五也。具此五者，名曰偏枯病也。平按：《灵枢》知不乱作志不乱，《甲乙》作智不乱。）痱为病也，身无痛者，四肢不收，知乱不甚，其言微知，可治，甚则不能言，不可治也。（痱，扶非反，风病也。痱风之状，凡有四别：身无痛处，一也；四肢不收，二也；神智错乱，三也；不能言，四也。具此四者，病甚不可疗也。身虽无痛，四肢不收，然神不乱，又少能言，此可疗也。俗称此病种种名字，皆是近代医人相承立名，非古典也。平按：注此病，袁刻病误作痛。）病先起于阳，后入于阴者，先取其阳，后取其阴，浮而取之。（疗法先取其本，后取其标，不可深取也。平按：病下袁刻脱先字。浮而取之《甲乙》作必审其气之浮沉而取之。）热病三日，而气口静、人迎躁者，取之诸阳，五十九刺，以泻其热而出其汗，实其阴以补其不足者。（三阳受病未入于阴至三日也。未入于阴，故气口静也。三阳已病，故人迎躁也。人迎，谓是足阳明脉结喉左右人迎脉者也。以诸阳受病，故取诸阳五十九刺泻其热气。以阳并阴虚，故补阴也。平按：实其阴，实字原抄缺下半，袁刻作泻，恐误，《灵枢》、《甲乙》作实，本注云故补阴也，亦宜作实。）身热甚，阴阳皆静者，勿刺也；其可刺者急取之，不汗则泄。所谓勿刺者，有死征也。（阴阳之脉皆静，谓为阴阳交争，是其死征，故不可刺也。非阴阳争，宜急取之，若不泄汗，即泄利也。平按：汗下《灵枢》有出字。）热病七八日，脉口动喘而眩者，急刺之，汗且自出，浅刺手指间。（七日太阳病衰，八日阳明病衰，二阳病衰，气口之脉则可渐和，而脉喘动头眩者，热犹未去。汗若出急，刺手小指外侧前谷之穴，浅而取之；汗不出，可深刺之。平按：《灵枢》、《甲乙》作手大指间，与杨注异。）热病七八日，脉微小，病者溲血，口中干，一日半而死，（热病至七八日，二阳病衰，其脉则可渐和，而微小者，即热甚，所以溲血口干一日半死。脉小者，内热消瘅之候也。平按：注而微小者，袁刻而作脉。）脉代者，一日死。（热病七八日脉代者，内气绝候，故一日死。）热病已得汗，而脉尚躁喘，且复热，勿庸刺，喘甚者死。

　　（热病已得汗，其脉当调，犹尚躁喘，且复身热，此阴阳交，不可刺也，刺之者危。喘甚热盛者死，不须刺也。平按：《灵枢》汗下有出字，勿庸刺作勿刺肤。）热病七八日，脉不躁，躁不数，数后三日中有汗，三日不汗，四日死，未曾刺者，勿庸刺之。（热病七八日，二阳病衰，故脉不躁，虽躁不数者，至后三日，合十二日，三阴三阳热衰，故汗出愈也。若从九日至十二日汗不出者，十三日死，计后三日者三日后也。又曰：十二日厥阴衰日，即便汗出。如其不出，至十三日为后三日，从九日后以为四日也。虽未刺之，不须刺也。庸有本为肤。平按：《甲乙》躁字不重。《灵枢》、《甲乙》上数字作散。未曾刺者，《灵枢》刺作汗，《甲乙》作未汗二字。庸《灵枢》作腠。）热病，先身涩，倚烦 ，干唇嗌，取之以第一针，五十九刺，肤胀口干寒汗。（身热甚，皮肤粗涩也。倾倚不安烦闷，唇咽干内热，肺热病状也。

　　第一针， 针也，应肺，针头大末锐，令无得深入，以泻阳气，故用之五十九刺，以泻诸阳之气，及皮肤胀口干，令汗出也。平按：倚烦 干唇嗌《灵枢》作欹而热烦干唇口嗌，《甲乙》作烦而热烦闷唇嗌干。《灵枢》、《甲乙》取之下有皮字，九下无刺字。肤胀上《甲乙》有热病二字。汗下《灵枢》、《甲乙》有“出，索脉于心，不得索之水，水者肾也”十四字。注锐字袁刻作细。）热病，嗌干多饮，善惊，卧不能定，取之肤肉，以第六针，五十九，索肉于脾，不得索之木，木，肝也。（热病，嗌干多饮，喜惊，卧不得安，肉病者，可以第六员利针。员利针应脾，故用取之肤肉五十有九，于脾输穴以求其肉，不得求于肝输穴也。以肝为木，克土故名也。平按：《灵枢》作卧不能起，《甲乙》作卧不能安。九下《灵枢》有目 青三字，《甲乙》有刺目赤四字。）热病而胸胁痛，手足躁，取之筋间，以第四针，于四逆筋辟目浸，索筋于肝，不得索之金，金，肺也。（热病胸胁痛，手足动，筋之病，可以第四针。应肝，故于筋间针于四逆筋辟目浸。求肝输穴，不得于肺输穴以求筋也，以其肺金克木肝也。索，求也。辟，筋挛也。目浸，目 泪出也。平按：而胸胁痛《灵枢》作面青胸痛。四针下《甲乙》重针字，筋辟作筋 。）热病先肤痛窒鼻充面，取之皮，以第一针，五十九，（窒鼻，鼻塞也。充面，面皮起也。肤痛鼻塞面皮起，皆是肺合皮毛热病者也。第一 针，大其头，锐其末，令无得深入，但去皮中之病，故五十九取之皮也。平按：先肤痛，先字袁刻误作充。）苛轸鼻，索皮于肺，不得索之火，火者，心也。（苛，贺多反，鼻病，有本作苟。热病殃苛轸在于鼻，鼻主于肺，故此皮毛病求于肺输，不得求之心输，以其心火克肺金也。平按：轸鼻《甲乙》作鼻干。自上文热病先肤痛至此段心也，《灵枢》、《甲乙》在热病先身涩之上。）热病数惊，螈 而狂，取之脉，以第四针，急泻有余者，癫疾毛髦去，（惊螈 狂，此为血病，故取之脉。第四针者，锋针也，刃参隅，应心，可以泻热出血，痼癫疾及毛髦落，皆得愈也。平按：螈《甲乙》作 。髦《灵枢》、《甲乙》作发。）索血于心，不得索之水，水，肾也。（血脉索于心输，不得索之肾输者，水克火也。）热病身重骨痛，耳聋而好瞑，取之骨，以第四针，五十九，骨病食啮齿耳青，索骨于肾，不得索之土，土，脾也。一云脊强。（身重骨痛，耳聋好瞑，皆肾之合骨热病，故取骨第四针，锋针也，长一寸六分，锋其末，主泻热出血，故用五十九刺，并疗食啮齿耳青等骨痛。求之肾输穴，不得求脾之输穴，以土克水也。平按：《灵枢》、《甲乙》九下有刺字，食上有不字。青下《甲乙》有赤字。一云脊强四字《灵枢》、《甲乙》无。）热病不知所痛，不能自收，口干，阳热甚，阴颇有寒者，热在髓，死不治。（阳热病者，其阳脉热甚，阴脉颇寒也。此人热在髓中，必死不疗。
  </div>
  <div class="pagination">
   <a href="黄帝内经太素_page22.html">
    上一页
   </a>
   <span>
    ...
   </span>
   <a href="黄帝内经太素_page18.html">
    18
   </a>
   <a href="黄帝内经太素_page19.html">
    19
   </a>
   <a href="黄帝内经太素_page20.html">
    20
   </a>
   <a href="黄帝内经太素_page21.html">
    21
   </a>
   <a href="黄帝内经太素_page22.html">
    22
   </a>
   <span class="current-page">
    23
   </span>
   <a href="黄帝内经太素_page24.html">
    24
   </a>
   <a href="黄帝内经太素_page25.html">
    25
   </a>
   <a href="黄帝内经太素_page26.html">
    26
   </a>
   <a href="黄帝内经太素_page27.html">
    27
   </a>
   <a href="黄帝内经太素_page28.html">
    28
   </a>
   <span>
    ...
   </span>
   <a href="黄帝内经太素_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
