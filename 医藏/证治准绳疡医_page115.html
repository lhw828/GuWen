<!DOCTYPE html>
<html>
<head>
    <meta charset="UTF-8">
    <title>证治准绳疡医 - 第 115 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳疡医 - 第 115 页/共 122 页</h1>
    <div class="content">　　上为细末。用黄蜡二两，熔开，入药末不住手搅匀，丸如弹子大。每一丸，用好酒一盅化开，煎至五分，乘热服之。随痛处卧，连服二三丸立效。

　　卷之六　薛氏分证主治大法

　　湿痰作痛

　　大宗伯沈立斋，孟冬闪腰作痛，胸间痰气不利，以枳壳、青皮、柴胡、升麻、木香、茴香、当归、川芎、赤芍、神曲、红花，四剂而瘥。但饮食不甘，微有潮热，以参、 、白术、陈皮、白芍各一钱，归身二钱，川芎八分，软柴胡、地骨、炙草各五分，十余剂而康。 刘尚宝，体肥臂闪作痛，服透骨丹，反致肢节俱痛，下体益甚，以二陈、南星、羌活、防风、牛膝、木瓜、苍术、黄芩、黄柏治之，身痛遂安，以前药再加归尾、赤芍、桔梗，治之而痊。 郑吏部，素有湿痰，孟冬坠马，服辛热破血之药，遍身作痛。发热口干，脉大而滑，此热剂激动痰火为患耳，治以清燥汤去人参、当归、黄 、加黄芩、山栀、半夏、黄柏，热痛顿去，患处少愈，更用二陈、羌活、桔梗、苍术、黄柏、姜制生地、当归遂痊。

　　卷之六　薛氏分证主治大法

　　肝火作痛

　　杨司天，骨已入臼，患处仍痛，服药不应，肝脉洪大而急。薛曰：此肝火盛而作痛也，用小柴胡汤加山栀、黄连，二剂痛止，用四物，山栀、黄柏、知母调理而康。 有一患者，瘀血内胀， 痛发热，口干作渴，饮食不甘，四肢倦怠。薛曰：此肝火炽盛，脾土受制，故患前证，喜其禀实年壮，第用降火、清肝、活血之剂而愈。

　　卷之六　薛氏分证主治大法

　　青肿不消

　　青肿不消，用补中益气汤以补气。肿黯不消，用加味消遥散以散血。若 肿胀痛，瘀血作脓也，以八珍汤加白芷托之。若脓溃而反痛，气血虚也，以十全大补汤补之。若骨HT接而复脱，肝肾虚也，用地黄丸。肿不消，青不退，气血虚也，内用八珍汤，外用葱熨法，则瘀血自散，肿痛自消。若行血破血，则脾胃愈虚，运气愈滞。若敷贴凉药，则瘀血益凝，内腐益深，致难收拾。 一妇人，闪臂腕肿大，已三月。手臂日细，肌瘦恶寒，食少短气，脉息微细，属形病俱虚也，遂投补中益气加肉桂，引诸药以行至臂，再加贝母、香附以解久病之郁，间服和血定痛丸，以葱熨之，肿消二三。因怒患处仍胀，胸膈两胁微痛，以前汤更加木香、山栀、半夏、桔梗服之，少可。复因惊不寐，少食、盗汗，以归脾汤加五味、麦门二十余剂而安，肿消三四，手臂渐肥。但经水过期而少。此心脾之血，尚未充足而然也，乃用八珍加五味、麦门、丹皮、远志、香附、贝母、桔梗，四十余剂诸症悉愈。后因怒发热谵语，经水如涌，此怒动肝火，以小柴胡汤加生地黄二钱，一剂遂止；以四物加柴胡调理而康。 州守陈克明子，闪右臂腕肿痛，肉色不变，久服流气等药，加寒热少食，舌干作渴。薛曰：伤损等症，肿不消色不变，此运气虚而不能愈，当助脾胃，壮气血为主，遂从薛法治之。不二月形气渐充，肿热渐消，半载诸症悉退，体臂如常。 一小儿，闪腿腕壅肿，形气怯弱。薛欲治以补气血为主，佐以行散之剂，不信。

　　乃内服流气饮，外敷寒凉药，加寒热体倦。薛曰：恶寒发热，脉息洪大，气血虚极也，治之无功，后内溃，沥尽气血而亡。 李考功子，十四岁，脚腕闪伤，肿而色夭，日出清脓少许，肝脉微涩，此肝经受伤，气血虚而不能溃，难治之证也，急止克伐之剂，不信。

　　乃杂用流气等药，后果出烂筋而死。

　　卷之六　薛氏分证主治大法

　　腐肉不溃

　　或恶寒而不溃，用补中益气汤。发热而不溃，用八珍汤。若因克伐而不溃者，用六君子汤加当归。其外皮黑，坚硬不溃者，内火蒸炙也，内服八珍汤，外涂当归膏。其死肉不能溃，或新肉不能生而致死者，皆失于不预补脾胃也。 有一患者，瘀血已去，饮食少思，死肉不溃，又用托里之药，脓稍溃而清，此血气虚也，非大补不可。彼不从，薛强用大补之剂，饮食进而死肉溃，但少寐，以归脾汤加山栀二剂而寐，因劳心，烦躁作渴，脉浮洪大，以当归补血汤二剂而安。 有一患者，受刑太重，外皮伤破，瘀血如注，内肉縻烂黯肿，上胤胸背，下至足指，昏愦不食，随以黑羊皮热贴患处，灌以童便酒、薄粥，更以清肝、活血、调气、健脾之剂，神思稍苏，始言遍身强痛。又用大剂养血补气之药，肿消食进。时仲冬，瘀血凝结，不能溃脓，又用大补之剂，壮其阳气，其脓方熟，遂砭去，洞见其骨，涂以当归膏，及服前药百余剂，肌肉渐生。 少宗伯刘五清， 伤一块，微痛少食，用六君子汤倍加当归、黄，其痛渐止，月余，瘀血内涸而不溃，公以为痊。予曰：此阳气虚极，须用调补。不从，至来春，头晕痰涎壅塞，服清气化痰，病势愈盛，脉洪大而微细，欲以参、 、归、术、附子之类补之。不信，至秋初，因怒昏愦而厥。

　　卷之六　薛氏分证主治大法

　　新肉不生

　　若患处夭白，脾气虚也，用六君、芎、归。患处绯赤，阴血虚也，用四物、参、术。若恶寒发热，气血虚也，用十全大补汤。脓稀白而不生者，脾肺气虚也，用补中益气汤。脓稀赤而不生者，心脾血虚也，用东垣圣愈汤。寒热而不生，肝火动也，用加味逍遥散。晡热而不生，肝血虚也，用八珍牡丹皮。食少体倦而不生，脾胃气虚也，用六君子汤。脓秽而不生者，阴虚邪火也，用六味地黄丸。四肢困倦，精神短少而不生者，元气内伤也，用补中益气汤。如夏月用调中益气汤，作泻用清暑益气汤，秋令作泻用清燥汤。 有一患者，溃而不敛，以内有热毒，欲用寒凉之药。薛曰：此血气俱虚而不能敛耳，非归、术、参、之类，培养脾土，则肌肉何由而生，岂可复用寒凉克伐之药，重损气血耶！遂用前药，治之而愈。

　　卷之六　薛氏分证主治大法

　　出血

　　若患处或诸窍出者，肝火炽盛，血热错经而妄行也，用加味逍遥散清热养血。若中气虚弱，血无所附而妄行，用加味四君子汤、补益中气。或元气内脱，不能摄血，用独参汤加炮姜以回阳。如不应，急加附子。或血蕴于内而呕血，用四物加柴胡、黄芩。凡伤损劳碌怒气，肚腹胀闷，误服大黄等药，伤阳络则为吐血、衄血、便血、尿血；伤阴络则为血积、血块，肌肉青黯。此脏腑亏损，经隧失职，急补脾肺亦有生者。但患者不悟此理，不用此法，惜哉！ 张地官，坠马伤腿，服草乌等药，致衄血咳嗽，臂痛目黄，口渴齿痛，小便短少，此因燥剂伤肺与大肠而致。薛用生地、芩、连、黄柏、知母、山栀、山药、甘草，以润肺之燥而生肾水，小便顿长，诸症并止，以山药、五味、麦门、参、 、芎、归、黄柏、黄芩、知母、炙草，以滋阴血，养元气而疮敛。 俞进士，折腿骨已接三月，尚发热，出血不止，正体医治不应，左关脉洪数，此肝火炽甚，血得热而妄行也，遂投小柴胡汤加山栀、芍药、生地、防风，血止热退，又用八珍，五味、麦门治之，疮口即愈。

　　田宗伯侄，仲秋因怒跌仆，遍身作痛，发热衄血，肝脉弦洪。薛曰：久衄脉弦洪。乃肝火盛而制金也，至春则肝木茂盛而自焚，或戕贼脾土，非易治之证，当滋肾水以生肝木，益脾土以生肺金。乃杂用泻肝火等药，殁于仲春之月。 大尹刘国信，金疮出血，发热烦躁，属阴虚为患，用圣愈汤治之，虚火息而血归经矣。 梁阁老侄，金疮肿痛，出血不止，寒热口干，此气虚血无所附而血不归经也，用补中益气，五味、麦门主之，阳气复而愈。

　　卷之六　薛氏分证主治大法

　　瘀血泛注

　　有一患者，瘀血流注，腰膂、两足俱黑，随饮童便酒，砭出瘀血糜肉，投以小柴胡汤，去半夏，加山栀、芩、连、骨碎补，以清肝火，用八珍茯苓，以壮脾胃，死肉溃而新肉生，后疮复溃得静，调治年余而痊。 有一患者，瘀血攻注，阴囊溃而成漏，脓水清稀，所服皆寒凉之剂，诊其肝脉短涩，余脉浮而无力，此肝木受肺金克制，又元气虚不能收敛，遂用壮脾胃，生气血之方，元气少复。后终殁于金旺之日。

　　卷之六　薛氏分证主治大法

　　昏愦

　　伤重昏愦者，急灌以独参汤，虽内瘀血，切不可下，急用花蕊石散内化之，恐因泻而亡阴也。若元气虚者，尤不可下，亦用以前散化之。凡瘀血在内，大小便不通，用大黄、朴硝，血凝而不下者，急用木香、肉桂末三二钱，以热酒调灌服，血下乃生。如怯弱之人，用硝黄须加肉桂、木香同煎，假其热以行其寒也。 一妇人，孟冬伤足，亡血头汗，内热作渴，短气烦躁，不时昏愦，其脉洪大，按之微弱，此阴血虚于下，孤阳炎于上，故发厥而头出汗也，以四物合小柴胡汤一剂，汗即止，以四物，去川芎，加参、 、麦门、五味、炙草，少用肉桂，四剂诸症悉去，又三十余剂，血气复而愈。 一男子，孟夏折腿，出血过多，其初眩晕眼花，后则昏愦，此阴血伤损，阳火炽甚，制金不能平木，木旺生风所致，急灌童便，更用人参、当归（各五钱），荆芥、川芎、柴胡、芍药、白术（各二钱），山栀、黄柏、黄芩、桔梗（各一钱），甘草（五分），服之随爽，又用四物，参 （各三钱），生地、柴胡各一钱，四剂烦躁悉去。

　　卷之六　薛氏分证主治大法

　　眩晕

　　有一患者，腹胀呕吐眩晕，用柴胡、黄芩、山栀、紫苏、杏仁、枳壳、桔梗、川芎、当归、赤芍、红花、桃仁四剂而定，后又出血过多，昏愦目黑，用十全大补等药而苏。时肌肉溃烂，脓水淋漓，筋挛骨痛。薛切其脉浮而涩，沉而弱，此因气血耗损，不能养筋，筋虚不能束骨，遂用养气血之药，治之而愈。

　　有一患者，杖疮愈后失于调理，头目不清，服祛风化痰等药反眩晕，服牛黄清心丸又肚腹疼痛，杖痛肿痒，发热作渴，饮食不思，痰气上升，以为杖疮余毒复作，诊左尺脉洪大，按之如无。薛曰：此肾经不足，不能摄气归源，遂用人参、黄 、茯苓、陈皮、当归、川芎、熟地、山药、山茱萸、五味、麦门、炙草服之而寻愈。后因劳热渴头痛，倦怠少食，用补中益气汤加麦门、五味而痊。

　　卷之六　薛氏分证主治大法

　　烦躁

　　有一患者，两胁胀闷，欲咳不咳，口觉血腥，遍身臀腿胀痛，倦怠不食，烦渴脉大，此血脱烦躁也，与童便酒，及砭患处，出死血糜肉甚多，忽发热烦躁汗出，投以独参汤三剂少止；又用补气血，清肝火之药数剂，饮食稍进，后用独参汤间服，诸症悉退，饮食顿加。但不能多寐，以归脾汤加山栀、竹茹四剂而熟睡。因劳心，遂烦渴自汗，脉大无力，以当归补血汤二剂而安，又以十全大补，去川芎加麦门、五味、牡丹、地骨、麻黄根、炒浮麦数剂而汗止，死肉且溃，又二十余剂而新肉生。 有一患者，烦躁面赤，口干作渴，脉洪大按之如无。薛曰：此血虚发躁也，遂以当归补血汤二剂即止。后日晡发热，更以四物加柴胡、牡丹、地骨、黄柏、知母治之，热退而疮敛。东垣云：发热恶寒，大渴不止，其脉大而无力者，非白虎汤证，此血虚发躁也，宜用当归补血汤治之。裴先生云：肌热躁热，目赤面红，其脉洪大而虚，此血虚也，若误服白虎汤，轻则危重则毙。 有一患者，头额出汗，热渴气短，烦躁骨痛，瘀肉不溃，遂割去之出鲜血，服芩连之药益甚，其脉洪大而微，此气血俱虚，邪火炽盛所致，以四物加参、 、术、炙草，少用柴胡、炒芩，二剂头汗顿止，又加麦门、五味、肉桂二剂，诸症悉退，后用参、 、归、术，炒芍、熟地、麦门、五味十余剂，瘀血溃而脓水稠矣。但新肉不生，以前药倍用白术而敛。吴给事，坠马伤首，出血过多，发热烦躁，肉润筋惕，或欲投破伤风药。予曰：此血虚火动所致，当峻补其血为善，遂用圣愈汤二剂即安，又养气血而疮瘥。 张进士，季秋坠马，亡血过多，出汗烦躁，翌日其汗自止，热躁益甚，口噤手颤，此阴血虚阳火乘之而汗出，为寒气收敛腠理，故汗不得出，火不得泄，怫郁内甚而益增他证也。予用四物加柴胡、黄芩、山栀四剂少止，又用四物，参、、软柴胡、五味、麦门治之而痊。

　　卷之六　薛氏分证主治大法

　　发热

　　若出血过多，或溃脓之后，脉洪大而虚，重按全无，此阴虚发热也，用当归补血汤。脉沉微，按之软弱，此阴盛发躁也，用四君姜附。若发热烦躁，肉润筋惕，亡血也，用圣愈汤。如汗不止，血脱也，用独参汤。其血脱脉实，汗后脉躁者，难治；细小者，易治。

　　《外台秘要》云：阴盛发躁，欲坐井中，用附子四逆汤加葱白。王太仆先生云：凡热来复去，昼见夜伏，夜见昼伏，不时而动者，名曰无火，此无根之虚火也。 杨进士，伤手指， 痛发热，服寒凉之药，致饮食顿减，患处不溃。薛用托里养血之药，食进疮溃。后因劳，每日晡发热，此阴虚而内热也，以四物，软柴胡、地骨皮乃退，更用养血气之药而疮敛。 一男子坠马，腹有瘀血，服药下之，致发热盗汗自汗，脉浮涩。薛以为重剂，过伤气血所致，投以十全大补汤益甚，时或谵语，此药力未及而然也。以前药加炮附子五分，服之即睡，觉来顿安，再剂而痊。举人余时正，金疮 痛，出血不止，恶寒发热，用败毒等药愈甚，此亡血过多，气无所附而然耳。遂以四物、黄柏、知母、软柴胡、玄参、五味、麦门，治之即愈。 一女子年十七，闪右臂微肿作痛，寅申时发热。薛决其胆经血虚火盛，经水果先期而至。先以四物合小柴胡汤，四剂热退；更以加味四物汤加香附、地骨皮。山栀（各五分），芩、连、炙草（各三分），二十余剂，其肿亦消，乃去黄连、山栀又五十余剂，经水调而元气充矣。

　　卷之六　薛氏分证主治大法

　　阳气脱陷

　　梁阁老侄，跌伤腿，外敷大黄等药，内服破血之剂，遂致内溃。薛针出秽脓三碗许，虚证悉具，用大补之剂两月余，少能步履，因劳心，手撒、眼闭、汗出如水，或欲用祛风之剂。薛曰：此气血尚未充足而然也。急以艾炒热，频熨肚脐、并气海穴处，以人参四两，炮附子（五钱），煎灌，良久臂少动。又灌一剂，眼开能言，但气不能接续，乃以参、 、归、术四味，（共一斤），附子（五钱），水煎徐徐服之，元气渐复，饮食已进，乃去附子服之而疮愈。

　　卷之六　薛氏分证主治大法

　　胸腹痛闷

　　跳跃捶胸，闪挫举重，劳役恚怒而胸腹痛闷，喜手摸者，肝火伤脾也，用四君、柴胡、山栀。畏手摸者，肝经血滞也，用四物、柴胡、山栀、桃仁、红花。若胸胁作痛，发热晡热，肝经血伤也，用加味逍遥散。若胸胁作痛，饮食少思，肝脾气伤也，用四君、芎、归、柴栀、丹皮。若胸腹胀满，饮食少思，肝脾气滞也，用六君加柴胡、芎、归。若胸腹不利，食少无寐，脾气郁结也，用加味归脾汤。若痰气不利，脾肺气滞也，用二陈、白术、芎、归、栀子、青皮。若切牙发搐，肝旺脾虚也，用小柴胡汤，川芎、山栀、天麻、钓藤钩。或用风药，则肝血益伤，肝火益甚。或饮糖洒，则肾水溢虚，肝火愈炽。若用大黄等药，内伤阴络，反致下血，少壮者必为痼疾，老弱者多致不起。

　　卷之六　薛氏分证主治大法

　　作呕

　　若因痛甚，或因克伐而伤胃者，用四君、当归、半夏、生姜。或因忿怒而肝伤者，用小柴胡汤加山栀、茯苓。若因痰火盛，用二陈、姜炒黄连、山栀。若因胃气虚，用补中益气汤生姜、半夏。若出血过多，或因溃后，用六君子汤加当归。有一患者，痛甚发热，呕吐少食，胸膈痞满，用行气破血之剂益甚，口干作渴，大便不调，患处色黯。薛曰：此痛伤胃气所致，遂以四君、当归、炒芩、软柴、藿香，二剂诸症渐愈；又用大补之剂，溃之而瘳。 有一患者，发热 痛，服寒凉药，更加口干作渴，肚腹亦痛，自以为瘀血，欲下之。薛按其肚腹不痛，脉微细而迟，饮食恶寒，此凉药伤胃而然也，急用六君加芍药、当归、炮附子各一钱，服之前症益甚，反加谵语，面赤。薛意其药力未至耳！前药再加附子五分，服之即睡，觉来诸病顿退而安。一膏粱之人，跌腿青肿作痛，服辛热之药，反发热作喘，患处益痛，口干唇揭。薛曰：膏粱之人，内多积热，更服辛热之剂，益其胃火而使然也，频饮童便，以清胃散加山栀、黄芩、甘草，治之顿止，患处以葱熨之，肿即消散。 一妇人伤指，手背俱肿，微呕少食，彼以为毒瓦斯内攻，诊其脉沉细，此痛伤胃气所致也。遂刺出脓碗许，先以六君、藿香，当归而食进。继以八珍、黄 、白芷、桔梗，月余而疮愈。

　　卷之六　薛氏分证主治大法

　　呕吐黑血

</div>
    <div class="pagination">
<a href="证治准绳疡医_page114.html">上一页</a><span>...</span><a href="证治准绳疡医_page110.html">110</a><a href="证治准绳疡医_page111.html">111</a><a href="证治准绳疡医_page112.html">112</a><a href="证治准绳疡医_page113.html">113</a><a href="证治准绳疡医_page114.html">114</a><span class="current-page">115</span><a href="证治准绳疡医_page116.html">116</a><a href="证治准绳疡医_page117.html">117</a><a href="证治准绳疡医_page118.html">118</a><a href="证治准绳疡医_page119.html">119</a><a href="证治准绳疡医_page120.html">120</a><span>...</span><a href="证治准绳疡医_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
