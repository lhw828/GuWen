<!DOCTYPE html>
<html>
<head>
    <meta charset="UTF-8">
    <title>医学正传 - 第 135 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学正传 - 第 135 页/共 145 页</h1>
    <div class="content">　　太阳病，恶寒身热，小便赤涩，出不快，宜荆芥甘草防风汤。少阳病，乍寒乍热，出不快，宜连翘防风汤。阳明病，身热目赤，大便闭实，疮遍肌肉，出不快，宜升麻葛根汤加紫草。太阴病，自利，四肢逆冷，宜附子理中汤、木香散。

　　少阴病，疮黑陷，口舌燥，宜四物汤加紫草、红花。厥阴病，舌卷卵缩，时发厥逆，宜异功散。

　　三阴病法当救里，故宜以温剂助之。

　　荆芥甘草防风汤

　　荆芥 薄荷 牛蒡子 防风 甘草（炙，各六分）

　　上细切，作一服，水一盏，煎六分，食前稍温服。

　　连翘防风汤

　　连翘 防风 瞿麦 荆芥穗 木通 车前子 当归 柴胡 赤芍药 白滑石 蝉蜕 黄芩 紫草茸（各三分） 甘草（炙，一分）

　　上细切，作一服，水一盏，煎七分，随儿大小，量数轻重与之。大小便自利者，不宜用。

　　升麻葛根汤

　　（方见前辨内外因条）。每服加粳米五十粒，紫草半钱煎。

　　又一方

　　升麻汤

　　 治斑在面。

　　升麻（一钱） 犀角 射干 黄芩（酒浸焙干） 人参 甘草（各五分）

　　上细切，作一服，水一盏，煎六分，食前温服。

　　理中汤

　　人参 甘草（炙） 干姜（炮，各八分） 白术（八分）

　　上细切，作一服，加炮附子三分，甚者五分，量儿大小加减，水煎，食前稍热服。

　　木香散

　　木香 大腹皮（酒洗净） 人参 桂心 青皮 赤茯苓 前胡 诃子（煨去核） 半夏（姜制） 丁香 甘草（各三分）

　　上细切，作一服，加生姜三片，枣一枚，水煎，量儿大小，加减分数与之。

　　异功散

　　木香 当归（酒洗去芦） 桂心 白术（麸炒） 茯苓 陈皮 浓朴（姜制） 人参 肉果（面裹煨） 丁香 半夏（汤炮七次） 附子（泡，各三分）

　　上细切，作一服，加生姜三片，大枣一枚，水煎温服。

　　辨三阳证治（七）

　　（凡痘疹春夏为顺，当纯阳之时也，古人治法与伤寒同）

　　足胫热，两腮红，大便秘，小便涩，渴不止，上气急，脉洪数。

　　以上七证，不宜服热药。

　　若痘疹一发，有密如蚕种布，或如糠秕者，合清表，宜连翘升麻汤。或未出而先发搐，是兼外感风寒之邪，宜茶汤下解毒丸及犀角地黄汤。疮出不快，清便自调，知其在表，当微发散，升麻葛根汤。若疮青干黑陷，身不大热，大小便涩滞，是热蓄于内，宜煎大黄汤下宣风散。若表大热者，不可下。黑陷甚者，百祥丸。

　　若疮已发稠密，微喘，渴欲饮水，宜微下之，当归丸及庞氏地黄膏，外以黄柏膏涂面，佳。

　　值盛夏暑热正炽，适疮大发，烦渴大便实者，宜玉露散及甘露饮子。或昏冒不知人，时作搐搦，疮倒靥黑陷者，宜猪心龙脑膏。

　　连翘升麻汤

　　（即升麻葛根汤加连翘一分是也。）

　　犀角地黄汤

　　犀角（镑） 生地黄 牡丹皮 赤芍药（各等分）

　　上细切，水煎服。

　　解毒丸

　　寒水石（研） 石膏（研，各一两） 青黛（五钱）

　　上以二石细研如粉，入青黛和匀，汤浸蒸饼为丸，如芡实大，每服一丸，食后新汲水化下，或细嚼姜水下亦可，三岁儿服半丸，量岁数加减服之。

　　宣风散

　　槟榔（二枚） 陈皮 甘草（各五钱） 黑丑（四两，取头末一两）

　　上为末，量儿大小，以蜜汤调服。

　　百祥丸

　　红牙大戟（不拘多少，阴干，浆水煮极软，去骨，日中曝干，复纳汁中，煮汁尽，焙干为末）

　　上一味，以汤浸蒸饼为丸，如粟米大，每服三十丸研碎，升麻汤下，量儿大小加减丸数与之。

　　地黄膏

　　（庞氏）

　　生地黄（四两） 豆豉（半升） 雄黄（一钱） 麝香（五分）

　　上以猪膏一斤和匀，露一宿，煎五六沸，令三分去一，绞去渣，下雄黄、麝香搅匀，稍稍饮之，毒从皮肤中出，即愈。

</div>
    <div class="pagination">
<a href="医学正传_page134.html">上一页</a><span>...</span><a href="医学正传_page130.html">130</a><a href="医学正传_page131.html">131</a><a href="医学正传_page132.html">132</a><a href="医学正传_page133.html">133</a><a href="医学正传_page134.html">134</a><span class="current-page">135</span><a href="医学正传_page136.html">136</a><a href="医学正传_page137.html">137</a><a href="医学正传_page138.html">138</a><a href="医学正传_page139.html">139</a><a href="医学正传_page140.html">140</a><span>...</span><a href="医学正传_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
