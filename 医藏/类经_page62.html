<!DOCTYPE html>
<html>
<head>
    <meta charset="UTF-8">
    <title>类经 - 第 62 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 62 页/共 96 页</h1>
    <div class="content">　　二十五卷　运气类

　　十五、岁有胎孕不育根有神机气立

　　（《素问·五常政大论》）

　　帝曰：岁有胎孕不育，治之不全，何气使然？（治，谓治岁之气。）岐伯曰：六气五类，有相胜制也，同者盛之，异者衰之，此天地之道，生化之常也。（五类者，五行所化，各有其类。如毛虫三百六十，麟为之长；羽虫三百六十，凤为之长； 虫三百六十，人为之长；介虫三百六十。龟为之长；鳞虫三百六十，龙为之长。凡诸有形动物，其大小高下五色之异，各有其类，通谓之虫也。然毛虫属木，羽虫属火， 虫属土，介虫属金，鳞虫属水，六气五类，各有相生相制，同者同其气故盛，异者异其气故衰。）故厥阴司天，毛虫静，羽虫育，介虫不成；（巳亥年也，厥阴风水司天，则少阳相火在泉。毛虫同天之气，故安静无损。羽虫同地之气，故多育。火制金之化，故介虫不成。）在泉，毛虫育， 虫耗，羽虫不育。（寅申岁也，厥阴风木在泉。毛虫同其气，故育。木克土，故 虫耗。木郁于下，火失其生，故羽虫虽生而不育。

　　按：此六气五类，胜制不育，岁有司天在泉之分，故其气应各有时，而五类之生育亦各有时，以生育之期，而合气应之候，再以五色五性参其盛衰，无不应者。观《六元正纪大论》曰：岁半之前，天气主之；岁半之后，地气主之；上下交互，气交主之。则司天之气，当自大寒节为始，以主上半年。在泉之气，当自大暑节为始，以主下半年。上下交互之气，则间于二者之间，而主乎中也。义详本类前九。）少阴司天，羽虫静，介虫育，毛虫不成；（子午岁也，少阴君火司天。

　　羽虫同天之气，故安静。介虫同地之气，故育。金气在地则木衰，故毛虫胎孕不成。）在泉，羽虫育，介虫耗，不育。（少阴在泉，卯酉岁也。羽虫同其气，故育。介虫受其制，故耗而不育。）太阴司天， 虫静，鳞虫育，羽虫不成；（太阴湿土司天，丑未岁也。 虫同天之气，故安静无损。鳞虫同地之气，故育。在泉水盛则火衰，故羽虫胎孕不成。）在泉，虫育，鳞虫不成。（太阴在泉，辰戌岁也。 虫同其气，故育。鳞虫受其制，故不成。详此少一耗虫。）少阳司天，羽虫静，毛虫育， 虫不成；（少阳相火司天，寅申岁也。羽虫同天之气，故静。毛虫同地之气，故育。在泉木盛则土衰，故虫不成。）在泉，羽虫育，介虫耗，毛虫不育。（少阳在泉，巳亥岁也。羽虫同其气，故育。介虫受其制，故耗。火在泉，则木为退气，故毛虫亦不育。）阳明司天，介虫静，羽虫育，介虫不成；（阳明燥金司天，卯酉岁也。介虫同天之气，故静。羽虫同地之气，故育。复言介虫不成者，虽同乎天气，而实制乎地气也。）在泉，介虫育，毛虫耗，羽虫不成。（阳明在泉，子午岁也。介虫同其气，故育。毛虫受其制，故耗。金火之气不相和，故羽虫不成。）太阳司天，鳞虫静， 虫育；（太阳寒水司天，辰戌岁也。鳞虫同天之化，故静。 虫同地之化，故育。）在泉，鳞虫耗， 虫不育。（太阳在泉，丑未岁也。鳞虫同其气，故育。羽虫受其制，故耗。水土之气不相和，故 虫不育。按：此当云鳞虫育、羽虫耗，今于鳞虫下缺育羽虫三字，必脱简也。）诸乘所不成之运，则甚也。（上文言六气，此兼五运也。以气乘运 ，其不成尤甚。故木乘木运，则 虫不成；火乘火运，则介虫不成；土乘土运，则鳞虫不成；金乘金运，则毛虫不成；水乘水运，则羽虫不成。故上文言不成不育者，谓其衰少耳，非全无也。此言甚者，则十全其二三耳，）故气主有所制，岁立有所生，（气主者，六气主乎天地也。岁立者，子甲相合，岁气立乎中运也。制者，盛衰相制也。生者，化生所由也。《六微旨大论》曰：天枢之上，天气主之；天枢之下，地气主之；气交之分，人气从之；万物由之。即气主所制，岁立所生之义。）地气制己胜，天气制胜己，（地气制己胜，谓以己之胜，制彼之不胜，如以我之木，制彼之土也。天气制胜己，谓司天之气，能制夫胜己者也。如丁丑、丁未，木运不及，而上见太阴，则土齐木化，故上宫与正宫同。癸卯、癸酉，火运不及，而上见阳明，则金齐火化，故上商与正商同。乙巳、乙亥，金运不及，而上见厥阴，则木齐金化，故上角与正角同者是也。

　　盖以司天在上，理无可胜，故反能制胜己者。胜己者犹可制，则己胜者不言可知矣。）天制色，地制形，（色化于气，其象虚，虚本乎天也。形成为质，其体实，实出乎地也。故司天之气制五色，在泉之气制五形。）五类衰盛，各随其气之所宜也。故有胎孕不育，治之不全，此气之常也。（气之所宜，谓色青形毛者宜于木之类也。有所宜则有所不宜，故胎孕有不育，治化有不全，皆岁气之常也。）所谓中根也，（凡动物之有血气心知者，其生气之本，皆藏于五内，以神气为主，故曰中根。）根于外者亦五，（凡植物之无知者，其生成之本，悉由外气所化，以皮谷为命，故根于外。）故生化之别，有五气、五味、五色、五类互宜也。（无论动植之物，凡在生化中者，皆有五行之别。如臊焦香腥腐，五气也。酸苦甘辛咸，五味也。青赤黄白黑，五色也。物各有类，不能外乎五者。物之类殊，故各有互宜之用。）帝曰：何谓也？岐伯曰：根于中者，命曰神机，神去则机息；根于外者，命曰气立，气止则化绝。（物之根于中者，以神为之主，而其知觉运动，即神机之所发也，故神去则机亦随而息矣。物之根于外者，必假外气以成立，而其生长收藏，即气化之所立也，故气止则化亦随而绝矣。所以动物之神去即死，植物之皮剥即死，此其生化之根，动植之有异也。《六微旨大论》曰：出入废则神机化灭，升降息则气立孤危。故非出入，则无以生长壮老已；非升降，则无以生长化收藏。即根于中外之谓。）故各有制，各有胜，各有生，各有成。（根中根外，皆如是也。）故曰不知年之所加，气之同异，不足以言生化，此之谓也。（《六节藏象论》曰：不知年之所加，气之盛衰，虚实之所起，不可以为工矣。与此大同，详前第一。）

　　二十五卷　运气类

　　十六、天不足西北地不满东南阴阳高下寿夭治法

　　（《素问·五常政大论》）

　　帝曰：天不足西北，左寒而右凉，地不满东南，右热而左温，其故何也？（天不足西北，故西北为天门。地不满东南，故东南为地户。《五常政大论》曰：所谓戊己分者，奎壁角轸，则天地之门户也。义与此通。此节以背干面巽而言，干居西北，则左为北，右为西，故左寒右凉；巽居东南，则右为南，左为东，故右热左温，而四季之气应之也。）岐伯曰：阴阳之气，高下之理，大小之异也。（此下皆言地理之异也。高下，谓中原地形，西北方高，东南方下也。大小，谓山河疆域，各有大小也。故阴阳之气有不齐，而寒热温凉，亦各随其地而异矣。）东南方阳也，阳者其精降于下，故右热而左温；西北方阴也，阴者其精奉于上，故左寒而右凉。（阳气自上而降下，东南方下，故东方温而南方热，阳始于东而盛于南也。阴气自下而奉上，西北方高，故西方凉而北方寒，阴始于西而盛于北也。）是以地有高下，气有温凉，高者气寒，下者气热。（《六元正纪大论》曰：至高之地，冬气常在，至下之地，春气常在。正此谓也。）故适寒凉者胀，之温热者疮，下之则胀已，汗之则疮已，此腠理开闭之常，大小之异耳。（之，亦适也。适寒凉之地，则腠理闭密，气多不达，故作内胀。之温热之地，则腠理多开，阳邪易入，故为疮疡。胀在里，故下之则已。疮在表，故汗之则已。此其为胀为疮，虽为腠理开闭之常，然寒热甚者病则甚，微者病则微，乃有大小之异耳。王氏曰：西北、东南，言其大也。夫以气候验之，中原地形，所居者悉以居高则寒，处下则热。尝试观之，高山多雪，平川多雨，高山多寒，平川多热，则高下寒热可征见矣。中华之地，凡有高下之大者，东西、南北各三分也。其一者，自汉蜀江，南至海也；二者，自汉江，北至平遥县也；三者，自平遥北山，北至蕃界北海也。故南分大热，中分寒热兼半，北分大寒。南北分外，寒热尤极。大热之分其寒微，大寒之分其热微。然而登陟极高山顶，则南面北面；寒热悬殊，荣枯倍异也。又东西高下之别亦三矣，其一者，自KT 源县，西至沙洲；二者，自开封县，西至KT 源县；三者，自开封县，东至沧海也。故东分大温，中分温凉兼半，西分大凉。大温之分，其寒五分之二；大凉之分，其热五分之二。温凉分外，温凉尤极，变为大暄大寒也。约其大凡如此。然九分之地，寒极于西北，热极于东南。九分之地，其中有高下不同，地高处则燥，下处则湿，此一方之中小异也。若大而言之，是则高下之有二也。何者？中原地形，西高北高，东下南下。今百川满凑，东之沧海，则东南西北，高下可知。一为地形高下，故寒热不同；二则阴阳之气有少有多，故表温凉之异尔。今以气候验之，乃春气西行，秋气东行，冬气南行，夏气北行。以中分校之，自开封至KT 源，气候正与历候同。以东行校之，自开封至沧海，每一百里，秋气至晚一日，春气发早一日。西行校之，自KT 源县西至蕃界碛石，其以南向及西北、东南者，每四十里，春气发晚一日，秋气至早一日；北向及东北、西南者，每一十五里，春气发晚一日，秋气至早一日。南行校之，川形有北向及东北西南者，每一十五里，阳气行晚一日，阴气行早一日；南向及东南西北川，每一十五里，热气至早一日，寒气至晚一日；广平之地，则每五十里，阳气发早一日，寒气至晚一日。北行校之，川形有南向及东南、西北者，每二十五里，阳气行晚一日，阴气行早一日；北向及东北、西南川，每一十五里，寒气至早一日，热气至晚一日；广平之地，则每二十里，热气行晚一日，寒气至早一日。大率如此。然高处峻处，冬气常在，平处下处，夏气常在，观其雪零草茂，则可知矣。然地土固有弓形川、蛇形川、月形川，地势不同，生杀荣枯，地同而天异。凡此之类，有离向、丙向、巽向、乙向、震向处，则春气早至，秋气晚至，早晚校十五日；有丁向、坤向、庚向、兑向、辛向、干向、坎向、艮向处，则秋气早至，春气晚至，早晚亦校二十日。是所谓带山之地也，审观向背，气候可知。寒凉之地，腠理开少而闭多，闭多则阳气不散，故适寒凉腹必胀也。湿热之地，腠理开多而闭少，开多则阳气发散，故往温热皮必疮也。下文则中气不余，故胀已。汗之则阳气外泄，故疮已。按：王氏此论，以中国之地分为九宫，而九宫之中复分其东西南北之向，则阴阳寒热各有其辨，不可不察也。详汉蜀江，即长江也。自江至南海，离宫也。自江至平遥县，中宫也。今属山西汾州界。自平遥北至蕃界北海，坎宫也。此以南北三分为言也。KT 源县，即KT 阳县，今属陕西凤翔府。自KT 源西至沙洲，兑宫也。自开封西至KT 源，中宫也。自开封东至沧海，震宫也。此以东西三分为言也。五正之宫得其详，则四隅之气可察矣。）帝曰：其于寿夭何如？（土地之气既不同，则人之寿夭亦有异也。）岐伯曰：阴精所奉其人寿，阳精所降其人夭。（阴精所奉之地，阳气坚固，故人多寿。谓崇高之处也。阳精所降之地，阳气易泄，故人多夭，谓污下之处也。）帝曰：善。

　　其病者，治之奈何？岐伯曰：西北之气，散而寒之，东南之气，收而温之，所谓同病异治也。（西北气寒，气固于外，则热郁于内，故宜散其外寒，清其内热。东南气热，气泄于外，则寒生于中，故宜收其外泄，温其中寒。此其为病则同，而治则有异也。）故曰：气寒气凉，治以寒凉，行水渍之。气温气热，治以温热，强其内守。必同其气，可使平也，假者反之。（西北气寒气凉，人多食热而内火盛，故宜治以寒凉，及行水渍之法，谓用汤液浸渍以散其外寒也。东南气温气热，人多食凉而内寒生，故宜治以温热，又必强其内守，欲令阳气不泄，而固其中也。天气地气有阴阳升降，病治亦有阴阳升降，用合气宜，是同其气而病可平矣。然西北未必无假热，东南未必无假寒，假者当反治，则西北有当热，东南有当寒者矣。然余备历南北，还是热方多热病，寒方多寒病，又不可不知也。真假详义，有按在论治类四。）帝曰：善。一州之气，生化寿夭不同，其故何也？岐伯曰：高下之理，地势使然也。崇高则阴气治之，污下则阳气治之，阳盛者先天，阴胜者后天，此地理之常，生化之道也。（一州之地，非若天下之广，其中亦有生化寿夭之不同者，以地势有高下耳。高者阴气升而治之，阴性迟，故物之荣枯皆后天而至。后天者，其荣迟，其枯亦迟，故多寿也。下者阳气降而治之，阳性速，故物之成败皆先天而至。先天者，其成速，其败亦速，故多夭也。观孙真人曰：婴儿三岁以上，十岁以下，观其性气高下，即可知其寿夭。大略儿小时敏悟过人者多夭，则项橐、颜回之流是也。小儿骨法成就，威仪回转迟舒，稍费人精神雕琢者寿。其预知人意，回旋敏速者亦夭，则杨修、孔融之流是也。由此言之，寿夭大略可知也。亦由梅花早发，不睹岁寒，甘菊晚荣，终于年事，是知晚成者，寿之征也。此即先天后天之义。）帝曰：其有寿夭乎？岐伯曰：高者其气寿，下者其气夭，地之小大异也，小者小异，大者大异。（地有高下，则气有阴阳，寿夭之所由也。然大而天下，则千万里之遥，有所异也；小而一州，则数十里之近，亦有所异也。故小有小之异，大有大之异。）故治病者，必明天道地理，阴阳更胜，气之先后，人之寿夭，生化之期，乃可以知人之形气矣。（不明天道，则不知运气之变。不明地理，则不知方土之宜。不明阴阳更胜，则本末俱失。不明气之先后，则缓急倒施。不明寿夭生化之期，则中无确见而轻率招尤。凡此数者，缺一不可，斯足因形以察人之外，因气以知人之内，而治病之道，庶保万全矣。

　　二十六卷　运气类

　　十七、六十年运气病治之纪

　　（《素问·六元正纪大论》）

　　黄帝问曰：六化六变，胜复淫治，甘苦辛咸酸淡先后，余知之矣。夫五运之化，或从五气，（五气，当作天气。）或逆天气，或从天气而逆地气，或从地气而逆天气，或相得，或不相得，余未能明其事。欲通天之纪，从地之理，和其运，调其化，使上下合德，无相夺伦，天地升降，不失其宜，五运宣行，勿乖其政，调之正味从逆奈何？（五运之化，与司天在泉之气有所异同，同则为从，异则为逆，从则相得，逆则不相得也。自通天之纪至勿乖其政，谓必察上中下三气之化，而调和于逆从之间，即下文折其郁气、资其化源、抑其运气、扶其不胜、无使过暴而生其疾等义也。调之正味从逆，即下文食岁谷以全其真、及用寒远寒、用热远热等义也。）岐伯稽首再拜对曰：昭乎哉问也！此天地之纲纪，变化之渊源，非圣帝孰能穷其至理欤？！臣虽不敏，请陈其道，令终不灭，久而不易。（天地万物，皆不能外乎六元之化，是六元者，即天地之纲纪，变化之渊源也。）帝曰：愿夫子推而次之，从其类序，分其部主，别其宗司，昭其气数，明其正化，可得闻乎？（类序者，类分六元，序其先后，如太阳之类皆属辰戌者是也。部主者，凡天地左右，主气静，客气动，各有分部以主岁时，如六气五音次有不同者是也。宗司者，统者为宗，分者为司也。气数者，五行之化，各有其气，亦各有其数也。正化者，当其位者为正，非其位者为邪也。诸义即如下文。）岐伯曰：先立其年以明其气，金木水火土营运之数，寒暑燥湿风火临御之化，则天道可见，民气可调，阴阳卷舒，近而无惑，数之可数者，请遂言之。（先立其年。如甲子、乙丑之类是也，年辰立则岁气可明矣。卷上声，末一数字上声。）帝曰：五运气行主岁之纪，其有常数乎？岐伯曰：臣请次之。（此一节二十二字，及下文五运气行主岁之纪，原本分列两篇，且多重复，殊不易观，今并类为一，以便详阅。）

　　帝曰：太阳之政奈何？岐伯曰：辰戌之纪也。

　　壬辰 壬戌岁上太阳水，（辰戌年，太阳寒水司天。司之为言主也，主行天令，其位在上。后仿此，）中太角木运，（壬年岁运也。

　　壬为阳木，故属太角。运之为言动也，主气交之化，其位在中。后仿此。）下太阴土。（本年湿土在泉也。在泉者主地之化，气行地中，其位在下。后仿此。）其运风，其化鸣紊启拆，（风为木化。鸣，风木声也。紊，繁盛也。启拆，萌芽发而地脉开也。此单言壬年风运之正化。后仿此。《五常政大论》曰：其德鸣靡启拆。紊音文。）其变振拉摧拔，（振，撼动也。拉，支离也。摧，败折也。拔，发根也。壬为阳木，风运太过，则金令承之，故有此变。拉音腊。）其病眩掉目瞑。

　　（目运曰眩，头摇曰掉，目不开曰瞑。木运太过，故有此风木之病。掉，提料切。）寒化六，（六者水之成数，太过者其数成，此言太阳司天也。后仿此。详义见图翼一卷五行生成数图解中。按：《新校正》云：壬辰寒化六，壬戌寒化一，盖言对化从标成数，正化从本生数也。义似未然，有愚按在后厥阴之政。）风化八，（八者木之成数，此言中运也，壬木太过，故其数八。义详五行生成数图解中。后仿此。）雨化五，（五者土之生数，此言在泉也，土常以生，故其数五。后仿此。）正化度也。（此结上文三句，言本年上中下三气正化之度。正化，正气所化也。度即日也，日即度也，指气令用事之时候也。后仿此。）其化上苦温，中酸和，下甘温，药食宜也。（其化，言气化病治之宜也。本年寒水在上，故宜苦温。

　　太角在中，故宜酸和。湿土在下，故宜甘温。此所谓药食之宜也。后仿此。《玄珠》云：上甘温，下酸平。）

　　太角（初正）少征 太宫 少商 太羽 （终 此本年主客五运之序，皆以次相生者也。每年四季主运，在春属木，必始于角而终于羽，故于角下注初字，羽下注终字，此所以纪主运也。客运则随年干之化，如壬年阳木起太角，丁年阴木起少角，戊年阳火起太征，癸年阴火起少征，各年不同，循序主令，所以纪客运也。然惟丁壬木运之年，主客皆起于角，故于角音之下，复注正字，谓气得四时之正也。详具《图翼》二卷主客运图及五音建运图解中。后仿此。）

　　戊辰 戊戌岁上太阳水，（同前。）中太征火运，（戊为阳火，故曰太征。）下太阴土。（同前。）同正征。（本年火运太过，得司天寒水制之，则火得其平，故云同正征，所谓赫曦之纪、上羽与正征同者此也。后仿此。）其运热，其化暄暑郁燠，（此戊年火运之正化也。《五常政大论》燠作热。）其变炎烈沸腾，（沸腾者，水气之熏蒸也。戊为火运太过，则寒水承之，故有此变。）其病热郁。（火运太过，故有是病。）寒化六，（言司天也。义同前。）热化七，（七者火之成数，戊火太过，故其数成也。后仿此。）湿化五，（义同前。）所谓正化日也。（日即度也。此结上文三句，义与前同。后仿此。）其化上苦温，中甘和，下甘温，所谓药食宜也。（本年上下之治俱同前，惟中运太征与前不同，故宜治以甘和也。后仿此。《玄珠》云：上甘温，下酸平。）

　　太征 少宫 太商 少羽 （终） 少角 （初 初终者，纪主运也。戊为阳火，故起于太征，纪客运也。详义见《图翼》二卷五音太少相生及主运客运图说中。后仿此。）

　　甲辰 甲戌岁（俱岁会，又同天符。）

　　上太阳水，中太宫土运，（甲为阳土，故属太宫。）下太阴土。其运阴埃，其化柔润重泽，（埃，尘也。柔润重泽，皆中运湿土之正化。《五常政大论》泽作淖。）其变震惊飘骤，（土运太过则风木承之，故有是变。）其病湿、下重。（土湿之病也。）寒化六，（司天。）湿化五，（中运与在泉同气，故只言湿化五而止。）所谓正化日也。其化上苦热，中苦温，下苦温，药食宜也。（中苦温，治湿土也。《玄珠》云：上甘温，下酸平。）

　　太宫 少商 太羽（终） 太角（初） 少征 （本年土运太过，故起于太宫。然生太宫者少征，生少征者太角，故土运以太角为初。后仿此。）

　　庚辰 庚戌岁上太阳水，中太商金运，（庚为阳金，故属太商。）下太阴土。其运凉，其化雾露萧 ，（此庚年金运之正化也。）其变肃杀凋零，（金运肃杀，万物凋零，火气承金，即阳杀之象。）其病燥、背瞀胸满，（金气太过，故病燥。肺金受病，故背闷瞀而胸胀满。瞀音务。）寒化一，（言司天也。一者水之生数。然本篇曰太过者其数成，似亦当云六也。）清化九，（中运。）雨化五，（在泉。）正化度也。其化上苦热，中辛温，下甘热，药食宜也。（中辛温，辛从金化，太商宜温也。《玄珠》云：上甘温，下酸平。）

　　太商 少羽 （终） 少角 （初） 太征 少宫丙辰 丙戌岁（俱天符。）

　　上太阳水，中太羽水运，（丙为阳水，故属太羽。）下太阴土。其运寒，其化凝惨栗冽，（此丙年水运之正化也。《五常政大论》作其德凝惨寒氛。）其变冰雪霜雹，（水太过者，土气承之，故有此变。冰雹者，土之象也。）其病大寒留于溪谷。（溪谷者，筋骨肢节之会。水运太过，寒甚气凝，故为是病。）寒化六，（司天、中运同。）雨化五，在泉。）正化度也。

　　其化上苦热，中咸温，下甘热，药食宜也。（中咸温，咸从水化，太羽宜温也。《玄珠》云：上甘温，下酸平。）

　　太羽（终） 太角（初） 少征 太宫 少商凡此太阳司天之政，气化营运先天。（此下总结辰戌年太阳司天六气之化也。凡子寅辰、午申戌，六阳年皆为太过；丑亥酉、未巳卯，六阴年皆为不及。太过之气，常先天时而至，故其生长化收藏，气化营运皆早；不及之气，常后天时而至，故其气化营运皆迟。如《气交变大论》曰：太过者先天，不及者后天。本篇后文曰：运太过则其至先，运不及则其至后。皆此义也。后仿此。）天气肃，地气静，寒临太虚，阳气不令，水土合德，上应辰星、镇星。（太阳寒水司天，则太阴湿土在泉，故天气肃，地气静，水土合德，而二星当先后明也。）其谷玄 。（玄应司天， 应在泉，本年正气所化。）其政肃，其令徐，寒政大举，泽无阳焰，则火发待时。（政肃者寒之气，令徐者阴之性也。寒盛则火郁，郁极必发，待王时而至也。）少阳中治，时雨乃涯。（少阳中治，三之主气也。以相火王时，而寒水之客胜其主，故时雨乃涯。涯，水际也，雨至之谓。）止极雨散，还于太阴，云朝北极，湿化乃布，（岁半之后，地气主之。自三气止极，雨散之后，交于四气，则在泉用事，而太阴居之，故又云朝北极，湿化布焉。）泽流万物，寒敷于上，雷动于下，（泽流万物，土之德也。雷动于下，火郁发也。）寒湿之气，持于气交。（上寒下湿，相持于气交之中也。气交详义，见前第九。）民病寒湿发，肌肉萎，足萎不收，濡泻血溢。（血溢者，火郁之病。他皆寒湿使然。）

　　初之气，地气迁，气乃大温，草乃早荣；（本年初之气，少阳用事。上年在泉之气，至此迁易，故曰地气迁。后仿此。

　　然上年终气，君火也。今之初气，相火也。二火之交，故气乃大温，草乃早荣。）民乃厉，温病乃作，身热头痛呕吐，肌腠疮疡。（客气相火，主气风木，风火相搏，故为此诸病。肌腠疮疡，斑疹之属也。）

　　二之气，大凉反至，民乃惨，草乃遇寒，火气遂抑；（燥金用事，故大凉至而火气抑。）民病气郁中满，寒乃始。（清寒滞于中，阳气不行也。）

　　三之气，天政布，寒气行，雨乃降；（三之气，即司天也。太阳寒水用事，故寒气行，雨乃降。）民病寒，反热中，痈疽注下，心热瞀闷，不治者死。（民病寒，反为热中等证，即人伤于寒而为病热之理，亦《五常政大论》所谓太阳司天、寒气下临、心气上从之义。盖寒水侮阳，则火无不应，若不治之，则阳绝而死矣。按：六气司天，皆无不治者死之说，而惟此太阳寒水言之，可见人以阳气为生之本，有不可罔顾也。）

　　四之气，风湿交争，风化为雨，乃长乃化乃成；（厥阴客气用事，而加于太阴主气，故风湿交争而风化为雨。木得土化，故乃长乃化乃成也。）民病大热少气，肌肉萎足萎，注下赤白。（厥阴木气，值大暑之时，木能生火，故民病大热。

　　以客胜主，脾土受伤，故为少气肉萎等证。萎，痿同。）

　　五之气，阳复化，草乃长乃化乃成，民乃舒。（五之气，少阴君火用事，岁半之后，地气主之，以太阴在泉而得君火之化，故万物能长能成，民亦舒而无病。）

　　终之气，地气正，湿令行，阴凝太虚，埃昏郊野，民乃惨凄；寒风以至，反者孕乃死。（太阴湿土在泉，地气正也，故湿令行，阴凝太虚，埃昏郊野。民情喜阳恶阴，故惨凄。以湿令而寒风至，风能胜湿，故曰反。反者，孕乃死。所以然者，人为 虫，从土化也。风木非时相加，故土化者当不育也。）

　　故岁宜苦以燥之温之，（以上十年，皆寒水司天，湿土在泉，湿宜燥之，寒宜温之。味必苦者，苦从火化，治寒以热也。）必折其郁气，先资其化源，（折其郁气，泻有余也。资其化源，补不足也。如上文寒水司天则火气郁，湿土在泉则水气郁，故必折去其致郁之气，则郁者舒矣。又如《补遗本病篇》曰：辰戌之岁，木气升之，主逢天柱，胜而不前，少阳降地，主窒地玄，胜之不入。故刺法论云木欲升而天柱窒抑之，当刺足厥阴之井；火欲降而地玄窒抑之，当刺足少阴之所出，足太阳之所入等义，皆所以折其郁气也。化源者，化生之源。如本年火失其养则当资木，金失其养则当资土，皆自其母气资养之，则被制者可以无伤，亦化源之谓。按《新校正》云：详水将胜也，先于九月迎取其化源，先泻肾之源也。盖以水王十月，故先于九月迎而取之，泻水所以补火也。此亦一义，但资取之辨，似于太过之气当曰取，不及之气当曰资。然本篇六气司天，如太阳、阳明、厥阴，俱言资其化源，少阳、太阴、少阴，俱言先取化源，其或言资或言取者，盖资中非不言取，取中非不言资，皆互文耳，但总不外乎化源者即必求其本之义。本病刺法二论六气升降等义，见后三十七、八等章。）抑其运气，扶其不胜，无使暴过而生其疾。（运言五运，气言六气。如太角岁脾不胜，太征岁肺不胜，太宫岁肾不胜，太商岁肝不胜，太羽岁心不胜，此五运也。六气者，如上文十年，寒水司天则心火不胜，太阴在泉则肾水不胜。诸太过者抑之，不胜者扶之，则气无暴过而疾不生矣。后仿此。）食岁谷以全其真，避虚邪以安其正。（岁谷，即上文玄 谷也。其得岁气最浓，故能全真。虚邪者，从其冲后来为虚风，伤人者也。义详后三十五。）适气同异，多少制之，同寒湿者燥热化，异寒湿者燥湿化，（适，酌所宜也。气，司天在泉之气也。同异，运与气会有异同也。多少制之，因其同异之多少而为制以治之也。如太宫太商太羽，岁运同寒湿者，则当用燥热所化之物，盖燥以治湿，热以治寒也。若太征太角，岁运异寒湿者，则或从气之寒湿而用燥热之化，或从运之风热而用寒湿之化 ，当各因其同异多少以制之也。）故同者多之，异者少之。（气运同者其气甚，非多不足以制之；异者其气微，当少用以调之也。）用寒远寒，用凉远凉，用温远温，用热远热，食宜同法。（远，避也，言用寒药者，当远岁气之寒，用凉药者，当远岁气之凉，温热者亦然。凡饮食居处之宜，皆所同法而岁气当察也。）有假者反常，反是者病，所谓时也。（假者反常，谓气有假借而反乎常也。如夏当热而反寒，冬当寒而反热，春秋亦然，反者病，以其违于时也。按后文曰：假者何如？所谓主气不足，客气胜也。即此之谓。详见后二十三。）

　　帝曰：善。阳明之政奈何？岐伯曰：卯酉之纪也。

　　丁卯（岁会。）丁酉岁上阳明金，（司天。）中少角木运，（岁运丁为阴木，故属少角。）下少阴火。（在泉。）同正商。（丁年岁木不及，而司天燥金胜之，则金兼木化，反得其政，所谓委和之纪，上商与正商同也。）其运风清热。（风为中运少角之气，清为胜风之气，热为复清之气。余少运胜复皆同。后仿此。）清化热化胜复同，所谓邪气化日也。（丁年少角，木运不及，故有燥金来胜之清化，有清化，则有火子来复之热化。然皆非本年正化，故曰邪化日也。同者，谓二年相同也。凡阴年不及，故有胜复邪化，而阳年则不言胜气。后仿此。）灾三宫。（灾，伤也。三宫，东方震宫，木正之方也，木运不及，故本方受灾。阳年太过，则不言灾宫也。五方宫次，详《图翼》二卷九宫星野图说。凡言灾宫，皆以五正宫生数为例，故言三不言八。后仿此。）燥化九，（司天也。）风化三，（中运不及，其数生也。）热化七，（在泉也。）所谓正化日也。（结上文三句，乃本年上中下正气之所化也。）其化上苦小温，中辛和，下咸寒，所谓药食宜也。（上苦小温，苦属火，以治金也。

　　中辛和，辛属金，以和少角也。下咸寒，以水治火也。《玄珠》云：上苦热。）

　　少角（初正）太征 少宫 太商 少羽（终）

　　癸卯 癸酉岁（俱同岁会。）

　　上阳明金，中少征火运，（癸为阴火，故属少征。）下少阴火。同正商。（癸年火运不及，上见燥金，则金得其政，所谓伏明之纪，上商与正商同也。）其运热寒雨。（热，少征运也。寒，胜气也。雨，复气也。）寒化雨化胜复同，所谓邪气化日也。（义同上文。）灾九宫。（九，南方离宫也。火运不及而胜复所由，故灾及之。）燥化九，（司天。）热化二，（运与在泉同。）所谓正化日也。其化上苦小温，中咸温，下咸寒，所谓药食宜也。（中少征火，故治虽用针而必温也。上下同前。《玄珠》云：上苦热。）

　　少征 太宫 少商 太羽（终 ）太角（初）

　　己卯 己酉岁（详二年，金与土运虽相得，然子临父位为逆。）

　　上阳明金，中少宫土运，（己为阴土，故属少宫。）下少阴火，其运雨风凉。（雨，少宫之气。风，胜气也。凉，复气也。）风化清化胜复同，邪气化度也。（义同前。凡上下文曰凉、曰清、曰燥，皆金气之化也。后仿此。）灾五宫。（五，中宫也。土运不及，故灾及之。）清化九，（司天。）雨化五，（中运。）热化七，（在泉。）正化度也。其化上苦小温，中甘和，下咸寒，药食宜也。（中甘和， 治土运不足也。上下同前。）

</div>
    <div class="pagination">
<a href="类经_page61.html">上一页</a><span>...</span><a href="类经_page57.html">57</a><a href="类经_page58.html">58</a><a href="类经_page59.html">59</a><a href="类经_page60.html">60</a><a href="类经_page61.html">61</a><span class="current-page">62</span><a href="类经_page63.html">63</a><a href="类经_page64.html">64</a><a href="类经_page65.html">65</a><a href="类经_page66.html">66</a><a href="类经_page67.html">67</a><span>...</span><a href="类经_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
