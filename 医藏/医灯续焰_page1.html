<!DOCTYPE html>
<html>
<head>
    <meta charset="UTF-8">
    <title>医灯续焰 - 第 1 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 1 页/共 76 页</h1>
    <div class="content">

　　医灯续焰 清 潘楫

　　陈序

　　武林城之东偏，曩有贤者出于其间，曰绍隆王先生。其为人也。朴 迟重，人莫知之。敝冠穿履，参绍觉师。师心知其贤。已而得道，遂发灵兰金匮之藏，尽其术，皆解验之。其治病也，划然无疑难矣。先生没而道大行。潘翁邓林，乃其大弟子也，以故城东有潘氏之学。数年以来，翁道日隆，望日重，而翁必 然曰：嘻！此吾王先生之教也。着脉及证数万言，啜叶者众，而翁必退然曰：嘻！此吾王先生之教也。人以此贤潘氏，求为弟子者惟恐后。仆观自古师弟之间，盖难言之。自马融大儒，不能不疑其弟子康成；而吕步舒，或不知其师书。况夫士无贤不肖，入朝见嫉；女无美恶，入宫见妒。美好者，不祥之器。秦太医李醯之事，岂必不见于门下哉？而翁终身不忘其师，诸弟子事翁益谨。取黄帝、扁鹊脉书，及近世来诸名家，条分缕析，讲习不倦。翁之所以教弟子，如王先生之于翁；而弟子之事翁，一如翁之所以事王先生，可不谓难耶？夫翁生平诚长者，其神术若长桑阳庆，固不待言；乃诸子以魁杰之才，丘园之秀，厌弃章句，敝屣功名，而心切向往，如七十子之事孔子。此非翁之道德殊妙，能致是哉？仆于是尤有感焉。士处斯世而全性命，亦极难耳。以谯玄之术数而难免，以李业之志节而难免，以左慈之幻术而难免，以霍原之教授而难免。翁与弟子，治其方书，与物无害，与人无争，亦可谓高蹈君子，质有其文矣。此尤仆所慨叹以为不可及者。岁在执徐，翁春秋六十，适医灯一书告竣。仆乐得而读之。其网罗群有，剖析毫芒，至矣；而犹不敢自名一家，比于诠注。

　　翁学之富，技之精，志之谦，此岂末学浅术所能测其堂奥哉。间者蒋子介眉属予言，因遂述其师弟源流之义，以为翁寿，即以为此书之序。然则翁之所以寿世者，其又在是也夫。

　　四明陈朝辅燮五氏谨序于西泠之不系舟。

　　序

　　予素不谙医，尝从二三知己后，讲论切磋，粗闻大义，乃知其道与易通，最精微，亦最易简也。近世业医家，源流弗彻，好为奇诡之说以欺人，而其惝恍支离，误人滋甚。宗人邓林子，沉心此道，博综深思。寂寂东城水竹间者数十年，不藉人知而知藉甚。申酉后，文人墨士，疏笔砚，弃制举，皆负笈邓林之门。邓林初与抉素问阴阳生化之奥，晰灵枢经脉俞节之微；次辩越人之难经，探仓公之断案，阐仲景，论叔和，以及河间、洁古、东垣、丹溪等诸家异同之说，皆有以究其本而折其衷。座下数十辈，率一时名流，虑无不洞开心胸者。最后，乃取紫虚真人所纂四言举要而节解焉。因脉及证，因证及方。举从前所阐灵素诸家之要，尽融会于平实切近之中，使读者见如指掌，此所谓最精微、最易简也。以为菽粟即菽粟，以为珍奇即珍奇。彼偏僻诡诞，欺人误人者，视之竟何如耶？书成，更名医灯续焰。藉此一续，而后得以普照十方。其功德于后世者，又何可纪极。邓林意萧淡，不屑屑逐声利。视诊之余，即闭户垂帘，觞咏以自乐。其高致如此。吾友张卿子，玄湛渊微，覃精易理，与邓林隔水而居。两家门人，无少别异，问难和衷，相长相益。一时相传为艺林盛事，而予亦得数过从聆闳论焉。呜呼！若邓林者，进于道矣，技云乎哉。

　　壬辰初夏宗末之淇谨序。

　　叙原

　　绍龙王先生者，楫之受业师也。楫童年即知之。万历壬子夏，有同盟朱仲修相引，乃负笈先生之门。先生与楫同里，相去仅百武。以故朝暮随从，风雨无阻。先生盖未尝暇豫倦教也。先生初命楫读灵素，次本经，次难经，次伤寒论，次金匮，次脉经。随读随讲。不升座，不据席，不作学究态。及其兴到理融，口言心应。开阖也，升降也，方圆也，动静也，上下之感应也，左右之往来也，拆之则千，熔之则一。卷舒六合，搏弄五行，真令花落空中，风生座上。愚如楫者，亦隐隐跃跃，有瞻前忽后景象。先生岂常人也哉。先生少孤，早弃学。于经书义理，漠不相入。

　　传家医业，坐此而废。虽常以此为邑邑，然亦相安于无可奈何。已弱冠，听讲于土桥绍觉师。师悯其钝朴，命令求慧。先生乃发愿拜清净，三年如一日。忽心中若初燃之灯，乍明乍暗。久之，觉灯光渐大，灯焰渐高。试一开卷，便能解，非复畴昔之茫然矣。自此日明一日，即大乘中秘、义理幽玄之书，皆若焚山照渚，水陆现形，一无逃遁者。先生道业因之尊崇，家声借以振起，益信先生之非常人也。先生西归，仅五十有九。时为天启甲子之二月，迄今三十年。所及门者，亦复凋谢殆尽。楫老矣，欲述其指授，愧非游夏之才；不述，又无以毕先生之志。会庚寅夏日，偶及门有以崔氏脉诀索讲者。读之良备，因用为张本，下以先生平日所教者注解之，而后附以方。命曰医灯续焰，意谓挑灯而续其焰耳。若曰即此是灯，则吾岂敢？先生于楫，名则师生，情同父子。受恩罔极，图报无从。尝欲作一传，以表先生之才异，每苦无因。今本编注成，先后翻阅，皆本先生胸臆，故不敢僭为己有。

　　叙表于首，以充作传之意。

　　不肖潘楫叙

　　潘隐君邓林先生传

　　隐君姓潘氏，名楫字硕甫，一号邓林。先世三川人。自中允公某，扈建炎皇帝跸，因家武林。十六世传至君。虽不仕，少以孝弟闻闾里。及壮，博学有经世才，负大略。遭时丧乱，遁迹城隅，德益高。东南人士，师尊之，至不敢名且字，皆曰邓林先生。先生父云乔公，丈夫子四举，先生最后。三兄走通邑大都贾。云乔公经营先生就外传，不令知生产业。先生移瞬辄诵如宿习。发甫燥，一日忽请云乔公曰：兄也牵车，有弟不能代。兄奉甘旨硕劳，大人为儿藿肉浆酒谋。卜商氏何人哉？事父母能竭其力，未学谓学。儿质下中，颇及效仲由负米故事，即百里犹膝下耳。会延教授余杭溪南者，束修之肉不缺供。与三兄洗腆，分庆伏腊，雍雍如也。云乔公绝怜爱之。念佳儿须卜佳妇，议先生婚。定情已协，告。先生长跪阿母前，作婴儿啼，不欲遽受室，割养妻子。迨迟久婚成，先生孝道愈不衰。云乔公素倜傥多奇，鄙小儒章句学。顾盼诸子，惟先生神似。先生配徐孺人卒。继配杨孺人，尤健持门户。与先生执子妇礼，足娱两老人堂上。云乔公遂决策命先生游，观先生胆智。先生亦内顾少慰，从张将军建阃粤东焉。当是时桢朝乱起，所在群盗蚁屯蜂合，不可爬梳。粤峒獠窥伺蠢动。先生角巾乌衣，以如意指麾方略，出奇捣渠。渠一鼓夺隘，余莫敢仰视，争牛酒下先生。先生功还阃帅。归省亲，柔声怡容，仍一孝子，无赫赫功见颜面也。云乔公侦知大喜，语杨孺人曰：若真吾儿。我家安仁。三十年一进阶，郁郁着闲居赋，何如此儿差快人意。复命先生往。先生窃见父母饮啖减畴昔，心忧之。诡言候张将军骑吏来同发。已而云乔公夫妇同夕逝。先生号血数斗，伟躯者骨立矣。丧毕复游粤。张将军执先生手，如两臂复完。流氛獗甚，张迁转去粤，深入败没。先生病不与俱，且见事势多不可为，还里门。自拟清凉居士，卖药都市中。厥后天下大定，交游多至大官，欲举先生于朝。先生掉头不悦，坐医隐，人以伯休目之。自壮及髦，凡受业先生者，数百辈。观其器宇，即识为潘门弟子。有以医从先生游，饮上池照，不失尺寸。知先生者曰：先生寄志于医。盖以兄西怀君善病，先生体阿母志，往师王绍隆。不但烧须灼艾，终日夕视脉和药必精，故通于神明如此。三兄先先生死。未亡暨藐遗孤，悉就先生。生分哺，死归葬。又其常行无足异者，所着书多可传。诗文落落有高致。年七十四，寿终于家。往岁予疾濒殆，先生方寸匕起之。日一笋舆过余，只鸡尊酒，谈宴欢甚。观先生饮户第一，酡颜俨红玉，与人坐春风中，知其有隐德者。其子杓灿、苍与，皆邑知名士。苍与早夭。

　　杓灿敦伦尚节，概有父风，而才尤隽爽，光大先生门户未艾。先生没后三年，与余游交最善。

　　蒋芑曰：先生非隐者也，而德以成其隐，时会然也。身不及显，其子欲无显得乎？惟孝友于兄弟，效奇幕府，晚晦迹于方书，是亦为政焉。乃或父子相戾，亲兄弟争钱财，亦独何哉。

　　卷一

　　血脉隧道第一

　　脉乃血 ，气血之先，血之隧道，气息应焉。

　　水自源而分流曰 。合分起伏，道各井然。人身之血，犹夫水也。血中之脉，犹夫 也。 通则水源活，脉通则气血行。气也，血也，其在于人身，浑沦条析，非一非二。设经脉不先为流转，则潜行默运之机碍矣。 濡守使，又安望其各尽乃职耶。（《难经》二十二难曰：气主 之，血主濡之。《素问》阴阳应象论曰：阴在内，阳之守；阳在外，阴之使。）隧道，即经脉也。言其在血中，精密隐隧，自成一道。《灵枢》营气篇云：营气之道，内谷为宝。谷入于胃，乃传之肺。流溢于中，布散于外。精专者，行于经隧。（营出中焦之义了然。）《灵枢》决气篇云：中焦取汁，变化而赤，是谓血。壅遏营气，令无所避，是谓脉。（壅遏犹言拥迫，使入隧道，而无别道可避也。）《灵枢》卫气篇云：其精气之行于经者为营气。

　　《灵枢》营卫生会篇云：中焦亦并胃中，出上焦之后。此所受气者，泌糟粕，蒸津液，化其精微，上注于肺脉，乃化而为血。以奉生身，莫贵于此，故独得行于经隧。合诸篇论观之，乃知血为总名，而脉则指营气流行不息之道耳。若与血二，实无有二。

　　然非呼吸，不能流行，故曰气息应焉。（仲景平脉篇云：呼吸者，脉之头也。又《灵枢·动输篇》云：其行也，以息往来。）

　　卷一

　　法地合心第二

　　其象法地，血之府也，心之合也，皮之部也。

　　天阳地阴，气阳血阴。人之脉，以血为体，固当配地。然观其上下周匝，出入脏腑，联系贯通，起伏交会，一如大气之行于地中。故地有脉而山川秀丽，人有脉而形体安全。象之吻合，莫有肖于此者。故曰其象法地，能再因其象而取法焉。则吾医之识脉，与堪舆之寻龙，无二义也。府者，藏也，聚也。隧道乃精专所注，故为血之府。充遍人身，应夏火之气。中焦变赤，得正南之色，故为心之合。肺主皮毛而朝百脉，如部落然，故为皮之部。（《素问》五脏生成篇云：心之合脉也，其荣色也。又六节脏象篇云：心者生之本，其充在血。肺者气之本，其充在皮。又五脏生成篇云：诸血者皆属于心，诸气者皆属于肺：又平人气象论云：藏真高于肺，以行营卫阴阳。又经脉别论云：脉气流经，经气归于肺。肺朝百脉，输精于皮毛。毛脉合精，行气于府。）

　　卷一

　　始生营卫第三

　　资始于肾，资生于胃。阳中之阴，本乎营卫。

　　营者阴血，卫者阳气。营行脉中，卫行脉外。

　　肾为十二经脉之根，故曰资始。胃乃生化之源，故曰资生。肾之与胃，盖有先后天之分焉。《灵枢》经脉篇云：人始生，先成精，精成而脑髓生。骨为干，脉为营，筋为刚，肉为强，皮肤坚而毛发长。谷入于胃，脉道以通，血气乃行。此即资始资生之注脚也。所谓阳中之阴者，盖本乎营卫耳。营者营运于中，卫者护卫于外。营为阴血，行脉之中，入隧道也。卫为阳气，行脉之外，不入隧道也。

　　卷一

　　气动脉应第四

　　脉不自行，随气而至。气动脉应，阴阳之谊。

　　气如橐 ，血如波澜。血脉气息，上下循环。

　　气，阳也。血，阴也。阳主动，阴主静。脉之行也，必气为之先。气行则血行，气动则脉动。阴阳相应而不相失，如交谊然。橐，圈橐也，无底之器。 ，管 也，有孔之物。夫阳气之自顶至踵也，虽固护于外，无间隔于中。其游行出入，溪谷募腠，又各有窍穴，故如橐如 。波，微浪也，涌叠而前。澜，回澜也，旋涡而返。

　　血之在气中也，陇涌流行，亦复回环灌溉，故如波如澜，若合若分，互为体用。周流上下，无始无终，此则循环之义矣。

　　卷一

　　寸口大会男女定位第五

　　十二经中，皆有动脉。惟手太阴，寸口取决。

　　此经属肺，上系吭嗌。脉之大会，息之出入。

　　一呼一吸，四至为息。日夜一万，三千五百。

　　一呼一吸，脉行六寸。日夜八百，十丈为准。

　　初持脉时，令仰其掌。掌后高骨，是谓关上。

　　关前为阳，关后为阴。阳寸阴尺，先后推寻。

　　心肝居左，肺脾居右。肾与命门，居两尺部。

　　魂魄谷神，皆见寸口。左主司官，右主司府。

　　左大顺男，右大顺女。本命扶命，男左女右。

</div>
    <div class="pagination">
<span class="current-page">1</span><a href="医灯续焰_page2.html">2</a><a href="医灯续焰_page3.html">3</a><a href="医灯续焰_page4.html">4</a><a href="医灯续焰_page5.html">5</a><a href="医灯续焰_page6.html">6</a><span>...</span><a href="医灯续焰_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
