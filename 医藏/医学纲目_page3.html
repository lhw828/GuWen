<!DOCTYPE html>
<html>
<head>
    <meta charset="UTF-8">
    <title>医学纲目 - 第 3 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 3 页/共 379 页</h1>
    <div class="content">　　诸湿肿满，皆属于脾。诸热瞀，皆属于火。诸痛痒疮，皆属于心。诸厥固泄，皆属于下。

　　诸痿喘呕，皆属于上。诸禁鼓栗，如丧神守，皆属于火。诸痉项强，皆属于湿。诸逆冲上，皆属于火。诸胀腹大，皆属于热。诸躁狂越，皆属于火。诸暴强直，皆属于风。诸病有声，鼓之如鼓，皆属于热。诸病肿，疼酸惊骇，皆属于火。诸转反戾，水液混浊，皆属于热。诸病水液，澄彻清冷，皆属于寒。诸呕吐酸，暴注下迫，皆属于热。故《大要》曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平，此之谓也。（《至真要大论》）上病机一十九条，实察病之要旨。而“有者求之，无者求之，盛者责之，虚者责之”一十六字，乃答篇首盛者泻之，虚者补之之旨，而总结病机一十九条之义，又其要旨中之要旨也。河间《原病式》但用病机一十九条立言，而遗此一十六字，犹有舟，无操舟之工；有兵，无将兵之帅，不免临病之际，汤剂误投，致人夭折。今负逾，引经传之旨，证其得失，其补大矣。夫诸风病，皆属于肝也。风木盛，则肝太过，而病化风，如木太过，发生之纪，病掉眩之类，俗谓之阳、急惊等病，治以凉剂是也。燥金胜，则肝为邪攻而病亦化风，如阳明司天，燥气下临，病掉振之类，俗谓之阴、慢惊等病，治以温剂是也。诸火热病，皆属于心也，热甚，则心太过，而病化火热，如岁火太过，病谵妄狂越之类，俗谓之阳躁谵语等病，治以攻剂是也。寒水胜，则心为邪攻，而病亦化火热，如岁水太过，病躁悸烦心谵妄之类，俗谓之阴躁郑声等病，治以补剂是也。诸湿病皆属于脾也，湿土甚，则脾太过，而病化湿，如湿胜则濡泄之类，仲景用五苓等剂去湿是也。风木胜，则脾为邪攻，而病亦化湿，如岁木太过，病飧泄之类，钱氏用宣风等剂去风是也。诸气郁，皆属于肺也，燥金甚，则肺太过，而病化郁，如岁金太过，甚则喘咳之类，东垣谓之寒喘，治以热剂是也。火热胜，则肺为邪攻，而病亦化郁，如岁火太过，病咳喘之类，东垣谓之热喘，治以寒剂是也。诸寒病皆属于肾也，寒水甚，则肾太过，而病化寒，如太阳所至为屈伸不利之类，仲景用乌头汤等剂是也。湿土气胜，肾为邪攻，而病亦化寒，如湿气变物，病筋脉不利之类，东垣用复煎散、健步丸等剂是也。其在太过而化之病为盛，盛者真气也，其在受攻而化之病为虚，虚者假气也。故有其病化者，恐其气之假，故有者亦必求之无，其病化者恐其邪隐于中，如寒胜化火之类，故无者亦必求之。其病之化似盛者，恐其盛之未的，故盛者亦必责之，其病之化似虚者，恐其虚之未真，故虚者亦必责之。凡一十九条病机，皆用此一十六字为法求之，庶几补泻不瘥也。今河间损此一十六字，但以病化有者为盛，无者为虚，而不复究其假者虚者为未备，此实智者之一失也。

　　〔《素》〕五气所病，心为噫，肺为咳，肝为语，脾为吞，肾为欠为嚏，胃为气逆为哕为恐，大肠小肠为泄，下焦溢为水，膀胱不利为癃，不约为遗溺，胆为怒，是为五病。（《宣明五气论》）色味当五脏，白当肺辛，赤当心苦，青当肝酸，黄当脾甘，黑当肾咸。故白当皮，赤当脉，青当筋，黄当肉，黑当骨。（《五脏生成篇》）〔《灵》〕目赤色者病在心，白在肺，青在肝，黄在脾，黑在肾，黄色不可名者，病在胸中。（《论疾诊尺篇》）〔《素》〕五脉应象，肝为弦，心脉钩（《难经》改钩作大），脾脉代（《难经》改代作缓），肺脉毛（《难经》改毛作涩），肾脉石（《难经》改石作沉）。

　　〔《灵》〕色青者，其脉弦也。赤者，其脉钩也。黄者，其脉代也。白者，其脉毛。黑者，其脉石。见其色而不得其脉，反得相胜之脉，则死矣。得其相生之脉，则病已矣。（《邪气脏腑病形篇》）〔《难》〕经言见其色而不得其脉，反得相胜之脉者，即死，得相生之脉者，病即自已，色之与脉，当参相应，为之奈何？然，五脏有五色，皆见于面，亦当于寸口尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑，此所谓五色之与脉当参相应也。脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。五脏各有声色臭味，当于寸口尺内相应，其不相应者病也。假令色青其脉浮涩而短，若大而缓为相胜；浮大而散，若小而滑为相生也（《十三难》）。假令得肝脉，其外证善洁，面青善怒，其内证脐左有动气，按之牢若痛，其病四肢满闭，淋溲便难转筋，有是者，肝也，无是者，非也。假令得心脉，其外证面赤，口干，善笑，其内证脐上有动气，按之牢若痛，其病烦心心痛，掌中热而，有是者心也，无是者，非也（，之曰切）。假令得脾脉，其外证面黄善噫善思善味，其内证当脐上有动气，按之牢若痛，其病腹胀满，食不消，体重节痛，怠堕嗜卧，四肢不收，有是者，脾也，无是者，非也。假令得肺脉，其外证面白善嚏，悲愁不乐欲哭，其内证脐右有动气，按之牢若痛，其病喘咳，洒淅寒热，有是者，肺也，无是者，非也。假令得肾脉，其外证面黑，善恐数欠，其内证脐下有动气，按之牢若痛，其病逆气，小腹急痛，泄如下重，足胫寒而逆，有是者，肾也，无是者，非也。（《十六难》）海藏四正脉伤之图（有正经自病，有五邪相干，以上经文，皆诊正经自病，其五邪相干诊法，附在治法门。

　　〔海藏〕：相合脉变（脉之相合，各有虚实，不可作一体观之）。假令洪、弦相合，洪客弦主也。子能令母实也。弦、洪相合，弦客洪主也，母能令子虚也（洪、弦相合见于春，为子能令母实也，弦、洪相合见于夏，为母能令子虚也。又如沉、涩相合见于秋，亦子能令母实也，涩、沉相合见于冬，亦母能令子虚也，余皆仿此）。至于手足之经亦相合。假令伤寒膀胱脉浮坚而洪者，即手足经合也（余仿此）。

　　〔海〕脉不胜者，挟其子之势也。脉弦而入金之分，非火之势则不敢侵金之分。弦而带数，甲经于申也。紧而带洪，壬经于丙也。

　　〔《素》〕五病所发，阴病发于骨，阳病发于血，阴病发于肉，阳病发于冬，阴病发于夏，是五发也。五邪所乱，凡邪入于阳则狂，邪入于阴则痹，搏阳则为癫疾，搏阴则为喑，阳入之阴则静，阴出之阳则怒，是为五乱。（《宣明五气篇》）〔《难》〕脉有阴阳之法，何谓也？然，呼出心与肺，吸入肾与肝，呼吸之间，脾受谷味也，其脉在中。浮者，阳也，沉者，阴也，故曰阴阳也。心肺俱浮，何以别之？然，浮而大散者，心也。浮而短涩者，肺也。肾肝俱沉，何以别之？然，牢而长者，肝也。按之濡，举指来实者，肾也。脾者中州，故其脉在中，是阴阳之法也（《四难》）。脉有轻重，何谓也？然，初持脉，如三菽之重，与皮毛相得者，肺部也。如六菽之重，与血脉相得者，心部也。

　　如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。故曰轻重也。（《五难》）上以脉之轻重候五脏。

　　〔《素》〕尺内两傍，则季胁也。尺外以候肾，尺里以候腹（两尺脉也。《脉经》左尺脉以候肾膀胱，右尺脉以候命门三焦。凡言外者皆指臂之外侧，凡言内者皆指近臂筋也）。中附上，左外以候肝，内以候膈（左关脉也。《脉经》左关脉以候肝胆）。右外以候胃，内以候脾（右关脉也。《脉经》右关脉候脾胃，与经文同）。上附上，右外以候肺，内以候胸中（右寸脉也。《脉经》右寸脉以候肺大肠）。左外以候心，内以候膻中（左寸脉也。《脉经》左寸脉以候心小肠）。前以候前，后以候后。上竟上者，胸喉中事也。下竟下者，少腹腰股膝胫足中事也。（《脉要精微论》）《内经》以寸关尺脉候脏腑者，止于如此，至《难经》始定寸、关、尺为三部，浮、中、沉为九候，至后世但诊寸、关、尺之三部，湮晦其足手面之三部，为大失也。

　　无择：心部在左手寸口，属手少阴经，与小肠手太阳经合。肝部在左手关上，属足厥阴经，与胆足少阳经合。肾部在左手关后尺中，属足少阴经，与膀胱足太阳经合。肺部在右手关前寸口，属手太阴经，与大肠手阳明经合。脾部在右手关上，属足太阴经，与胃足阳明经合。右肾部在右手尺中，属手厥阴心包络，与三焦手少阳经合。

　　〔《难》〕脉有三部，部有四经，手有太阴、阳明，足有太阳、少阴，为上下部，何谓也？然，手太阴、阳明金也，足太阳、少阴水也，金生水，水流下行而不能上，故在下部也。

　　足厥阴、少阳木也，生手太阳少阴火，火炎上行而不能下，故为上部。手心主少阳火，生足太阴、阳明土，土主中宫，故在中部也。此皆五行子母更相生养者也。（《十八难》）〔东垣〕两手搀抄于前，俱仰其手掌，左手居外，右手居里，则木、火、土、金、水五行相序，而经纶四时之令无差忒矣。《六微旨大论》曰：显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之，是次列五行相生之理也。

　　〔《素》〕帝曰：何谓三部？岐伯曰：有下部，有中部，有上部，部各有三候。三候者，有天，有地，有人也。必指而导之，乃以为真。上部天，两额之动脉（王注云：在额两傍动脉应手是也）。上部地，两颊之动脉（王注云：在鼻孔下两傍近于巨之分动脉应手）。

　　上部人，耳前之动脉（王注云：在耳前陷者中动应于手是也）。中部天，手太阴也（王注云：在掌后寸口中，是谓经渠动脉应手）。中部地，手阳明也（王注云：在手大指次指岐骨间，合谷之分动应于手）。中部人，手少阴也（谓掌后锐骨之端，神门之分）。下部天，足厥阴也（王注云：在足大指本节后二寸陷中，太冲之分）。下部地，足少阴也（王注云：在足内踝后跟骨上陷中，太溪之分，动应于手）。下部人，足太阴也（王注云：在鱼腹上越筋间直五里下，箕门之分，沉取动应于手。候胃气者当取足跗之上，冲阳之分，动应于手是也）。故下部之天以候肝，地以候肾，人以候脾胃之气。中部天以候肺，地以候胸中之气，人以候心。上部天以候头角之气，地以候口齿之气，人以候耳目之气。九候之相应也，上下若一，不得相失，一候后则病，二候后则病甚，三候后则病危，所谓后者，应不俱也（王注曰：“俱”犹“同”也）。

　　搀抄两手六脉五行相生之图手心主少阳火，生足太阴阳明土。足太阴阳明土，生手太阴阳明金。手太阴阳明金，生足太阳少阴水。足太阳少阴水，水流下而不能上，生足厥阴少阳木。足厥阴少阳木，生手太阳少阴火。手太阳少阴火，炎上行而不能下，生手心主少阳火。

　　三部九候皆相失者，死，上下左右之脉相应如参舂者，病甚，上下左右相失不可数者，死。中部之候虽独调，与众脏相失者，死。察九候独小者，病；独大者，病；独疾者，病；独迟者，病；独热者，病；独寒者，病；独陷下者，病。（以上并《三部九候论》）上以三部九候候五脏。

　　〔《灵》〕庭者，首面也。关上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱子处也。颧者，肩也。颧后者，臂也。

　　臂下者，手也。目内上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑肢节之部也（庭者，额中也。关中者，两眉之间也。下极者，两目之间也。直下者，两鼻而下也。方者，鼻隧也。面王者，鼻柱之端也。盖自额而下阙上属首咽喉之部分也，自阙中循鼻而下鼻端属肺、心、肝、脾、肾五脏之部分也，自目内挟鼻而下至承浆属胆、胃、大肠、小肠、膀胱六腑之部分也，自颧而下颊则属肩臂手之部分也，自牙车而斜下颐属股膝胫足之部分也。经云：五脏次于中央，六腑挟其两侧，首面上于阳庭，王宫在于下极者，正谓此也）。各有部分。有部分，用阴和阳，用阳和阴，当明部分，万举万当，能别左右，是谓大道，男女异位，故曰阴阳。审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，赤甚者为血，痛甚为挛，寒甚为皮不仁，五色各见其部，察其浮沉以知浅深，察其泽夭以观成败，察其散搏以知远近，视色上下以知病处，积神于心以知往今。故相气不微，不知是非，属意勿去，乃知新故，色明不粗，沉夭为甚，不明不泽，其病不甚。其色散，驹驹然未有聚，其病散而气痛，聚未成也。肾乘心，心先病，肾为应，色皆如是。男子色在于面王，为小腹痛，下为卵痛，其圜直为茎痛，高为本，下为首，狐疝阴之属也。女子在于面王。为膀胱子处之病，散为痛，搏为聚，方圆左右，各如其色形。其随而下至胝为淫，有润如膏状，为暴食不洁。左为左，右为右，其色有邪，聚散而不端，面色所指者也。色者青、黑、赤、白、黄，皆端满有别乡。别乡赤者，其色亦大如榆荚，在面王为不日。其色上锐，首空上向，下锐下向，在左右如法。以五色命藏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。（《五色篇》）鼻者，肺之官也。目者，肝之官也。口唇者，脾之官也。舌者，心之官也。耳者，肾之官也。故肺病者喘息鼻张；肝病者，青；脾病者，唇黄；心病者，舌卷短颧赤；肾病者，颧与颜黑（《五阅五使篇》）。色起两眉薄泽者，病在皮。唇青黄赤白黑者，病在肌肉。荣卫濡然者，病在血气。目色青黄赤白黑者，病在筋。耳焦枯受尘垢，病在骨。（《卫气失常篇》）图图黄帝曰：五脏之气，阅于面者，余已知之矣。以肢节知而阅之，奈何？岐伯曰：五脏六腑者，肺为之盖，巨肩陷，咽喉见其外。五脏六腑者，心为之主，缺盆为之道，骨有余，以候KT。肝者，主为将，使之候外，欲知坚固，视目大小。脾者，主为卫，使之迎粮，视唇舌好恶，以知吉凶。肾者，主为外，使之远听，视耳好恶，以知其性。黄帝曰：善。愿闻六腑之候。岐伯曰：六腑胃为之海，广骸大颈张胸，五谷乃容，鼻隧以长，以候大肠。唇浓人中长，以候小肠。目下裹大，其胆乃横。鼻孔在外，膀胱漏泄。鼻柱中央起，三焦乃约。此所以候六腑者也。（《师传论》）赤色小理者，心小，粗理者，心大，无KT者，心高，KT小短举者，心下，KT长者，心下坚，KT弱小以薄者，心脆，KT直下不举者，心端正，KT倚一方者，心偏倾也。心小则安，邪弗能伤，易伤以忧。心大则忧不能伤，易伤于邪。心高则满于肺中，而善忘，难开以言。心下则藏外，易伤于寒，易恐以言。心坚则藏安守固，心脆则善病消瘅热中，心端正则和利难伤，心偏倾则操持不一，无守司也。

　　白色小理者，肺小，粗理者，肺大，巨肩反膺陷喉者，肺高，合腋张胁者，肺下，好肩背浓者，肺坚，肩背薄者，肺脆，背膺浓者，肺端正，胁偏疏者，肺偏倾也。肺小则少饮，不病喘喝。肺大则多饮，善病胸痹喉痹逆气。肺高则上气肩息咳。肺下则居贲迫肺，善胁下痛。肺坚则不病咳上气，肺脆则苦病消瘅易伤，肺端正则和利难伤，肺偏倾则胸偏痛也。

　　青色小理者，肝小，粗理者，肝大，广胸反者，肝高，合胁兔者，肝下，胸胁好者，肝坚，胁骨弱者，肝脆，膺腹好相得者，肝端正，胁骨偏举者，肝偏倾也。肝小则脏安，无胁下之病。肝大则逼胃迫咽，迫咽则苦膈中，且胁下痛。肝高则上支贲切，胁为息贲。肝下则逼胃胁下空，胁下空则易受邪。肝坚则藏安难伤，肝脆则善病消瘅易伤，肝端正则和利难伤，肝偏倾则胁下痛也。

　　黄色小理者，脾小，粗理者，脾大，揭唇者，脾高，唇下纵者，脾下，唇坚者，脾坚，唇大而不坚者，脾脆，唇上下好者，脾端正，唇偏举者，脾偏倾也。脾小则脏安，难伤于邪也。脾大则苦凑而痛，不能疾行。脾高则引季胁而痛。脾下则下加于大肠，下加于大肠则脏苦受邪。脾坚则脏安难伤，脾脆则善病消瘅易伤，脾端正则和利难伤，脾偏倾则善满善胀也。

　　黑色小理者，肾小，粗理者，肾大，高耳者，肾高，耳后陷者，肾下，耳坚者，肾坚，耳薄不坚者，肾脆，耳好前居牙车者，肾端正，耳偏高者，肾偏倾也。肾小则脏安难伤。肾大则善病腰痛，不可以俯仰，易伤以邪。肾高则苦背膂痛，不可以俯仰。肾下则腰尻痛，不可以俯仰，为狐疝。肾坚则不病腰背痛，肾脆则善病消瘅易伤，肾端正则和利难伤，肾偏倾则苦腰尻痛也。

　　五脏皆小者，少病，苦焦心，大愁忧。五脏皆大者，缓于事，难使以忧。五脏皆高者，好高举措。五脏皆下者，好出人下。五脏皆坚者，无病。五脏皆脆者，不离于病。五脏皆端正者，和利得人心。五脏皆偏倾者，邪心而善盗，不可以为人平，反复言语也。

　　肺应皮，皮浓者大肠浓，皮薄者大肠薄，皮缓腹里大者大肠大而长，皮急者大肠急而短，皮滑者大肠直，皮肉不相离者大肠结。心应脉，皮浓者脉浓，脉浓者小肠浓，皮薄者脉薄，脉薄者小肠薄，皮缓者脉缓，脉缓者小肠大而长，皮薄而脉波小者小肠小而短，诸阳经脉皆多纡屈者小肠结。脾应肉，肉坚大者胃浓，肉么者胃薄，肉小而么者胃不坚，肉不称身者胃下，胃下者管约不利，肉不坚者胃缓，肉无小里累者胃急，肉多少里累者胃结，胃结者上管约不利也。肝应爪，爪浓色黄者胆浓，爪薄色红者胆薄，爪坚色青者胆急，爪濡色赤者胆缓，爪直色白无约者胆直，爪恶色黑多纹者胆结也。肾应骨，密理浓皮者三焦膀胱浓，粗理薄皮者三焦膀胱薄，疏腠理者三焦膀胱缓，皮急而无毫毛者三焦膀胱急，毫毛美而粗者三焦膀胱直，稀毫毛者三焦膀胱结也。（出《本藏篇》）黄帝问：余欲无视色持脉，独调其尺，以言其病，从外知内，为之奈何？岐伯曰：审其尺之缓急小大滑涩，肉之坚脆，而病形定矣。视人之目窠上微痈如新卧起状，其颈脉动，时咳，按其手足上而不起者，风水肤胀也。尺肤滑其淖泽者，风也。尺肉弱者，解安卧。脱肉者，寒热不治，尺肤滑而泽脂者，风也。尺肤涩者，风痹也。尺肤粗如枯鱼之鳞者，水饮也。尺肤热甚脉盛躁者，病温也。其脉盛而滑者，病且出也。尺肤寒其脉小者，泄少气。尺肤炬然先热后寒者，寒热也。尺肤先寒久大之而热者，亦寒热也。肘所独热者，腰以上热。手所独热者，腰以下热。肘前独热者，膺前热。肘后独热者，肩背热。臂中独热者，腰腹热。肘后粗以下三四寸热者，肠中有虫。掌中热者，腹中热。掌中寒者，腹中寒。鱼上白肉有青血脉者，胃中有寒。尺炬然热，人迎大者，当夺血。尺坚大脉小甚，少气，有加，立死。（《论疾诊尺篇》）〔仲〕鼻头色青，腹中痛，舌冷者，死。鼻头色微黑者，有水气。色黄者，胸上有寒。色白者，亡血也。设微赤非时者，死。其目正圆者，，不治。又色青为痛，色黑为劳，色赤为风，色黄者便难也，鲜明者有留饮。言迟者，风也；摇头言者，其里痛也；行迟者，其表也；坐而伏者，短气也；坐而下一膝者，必腰痛也；里实护腹而怀卵者，必心痛也。师持脉，病患欠者，无病也。脉之因伸者，无病也。假令向壁卧，闻师到不惊，起而目盼视，若三言三止，脉之咽唾，此为诈病。假令脉自和，更言此病大重，当须服吐下药，针灸数十百处乃愈。病者素不应食，而反暴思之，必发热也。师曰：息摇肩者，心中坚。息引胸中上气者，咳。息张口短气者，肺痿吐沫。师曰：病患语声寂然，善惊呼者，骨节间病。

　　语声喑喑然不彻者，心膈间病。语声啾啾细而长者，头中病。

　　〔《脉经》〕脉一来而久住者，病在心主中治。脉二来而久住者，病在肝支中治。脉三来而久住者，病在脾下中治。脉四来而久住者，病在肾间中治。脉五来而久住者，病在肺支中治。五脉病，虚羸人得此者，死。所以然者，药不得而治，针不得而及。盛人可治，气全故也。

　　卷之二阴阳脏腑部

　　诊虚实法、诊寒热法

　　（俱入治法）

　　卷之二阴阳脏腑部

　　诊病传变（诊病将死期入诊生死条）

　　〔《素》〕帝曰：病成而变，何谓？岐伯曰：风成为寒热，瘅成为消中，厥成为癫疾，久风为飧泄，脉风成为疠。病之变化，不可胜数（《脉要精微论》）。曰：二阳之病发心脾，有不得隐曲，女子不月。其传为风消，其传为息贲者，死不治。曰：三阳为病发寒热，下为痈肿，及为痿厥，其传为索泽，其传为颓疝。曰：一阳发病少气，善咳善泄，其传为心掣，其传为膈。二阳一阴发病，主惊骇背痛，善噫善欠，名曰风厥。二阴一阳发病，善胀，心满善气。三阳三阴发病，为偏枯痿易，四肢不举。（《阴阳别论》）黄帝问曰：五脏六腑寒热相移者何？岐伯曰：肾移寒于肝，痈肿少气。脾移寒于肝，痈肿筋挛。肝移寒于心，狂膈中。心移寒于肺，肺消。肺消者饮一溲二，死不治。肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆，水之病也。脾移热于肝，则为惊衄。肝移热于心，则死。心移热于肺，传为膈消。肺移热于肾，传之柔。肾移热于脾，传为虚，肠，死不可治。胞移热于膀胱，则癃溺血。膀胱移热于小肠，膈肠不便，上为口糜。小肠移热于大肠，为虑瘕，为沉。大肠移热于胃，善食而瘦，又谓之食。胃移热于胆，亦曰食。胆移热于脑，则辛鼻渊。鼻渊者，浊涕下不止也，传为衄瞑目，故得之气厥也。（《气厥论》）

　　卷之二阴阳脏腑部

　　诊病愈剧

　　〔《灵》〕黄帝曰：夫百病者，多以旦慧、昼安、夕加、夜甚，何也？岐伯曰：朝则人气始生，病气衰，故旦慧。日中人气长，长则胜邪，故安。夕则人气始衰，邪气始生，故加。

　　夜半人气入脏，邪独居于身，故甚也。黄帝曰：其时有反者，何也？岐伯曰：是不应四时之气，脏独主其病者，是必以脏气之所不胜时者，甚；以其所胜时者，起也。（《一日分为四时篇》）〔《素》〕肝主春，足厥阴少阳主治，其日甲乙。病在肝，愈于夏。夏不愈，甚于秋。秋不死，持于冬。起于春，禁当风。肝病者，愈在丙丁。丙丁不愈，加于庚辛。庚辛不死，持于壬癸，起于甲乙。肝病者，平旦慧，下晡甚，夜半静。心主夏，手少阴太阳主治，其日丙丁。病在心，愈在长夏。长夏不愈，甚于冬。冬不死，持于春。起于夏，禁温食热衣。心病者，愈在戊己。戊己不愈，加于壬癸。壬癸不死，持于甲乙，起于丙丁。心病者，日中慧，夜半甚，平旦静。脾主长夏，足太阴、阳明主治，其日戊己。病在脾，愈在秋。秋不愈，甚于春。春不死，持于夏。起于长夏，禁温食、饱食、湿地、濡衣。脾病者，愈在庚辛。庚辛不愈，加于甲乙。甲乙不死，持于丙丁，起于戊己。脾病者，日慧，日出甚，下晡静。肺主秋，手太阴、阳明主治，其日庚辛。病在肺，愈在冬。冬不愈，甚于夏。夏不死，持于长夏，起于秋，禁寒饮食寒衣。肺病者，愈在壬癸。壬癸不愈，加于丙丁。丙丁不死，持于戊己，起于庚辛。肺病者，下晡慧，日中甚，夜半静。肾主冬，足少阴、太阳主治，其日壬癸。病在肾，愈在春。春不愈，甚于长夏。长夏不死，持于秋。起于冬，禁犯HT热食，温炙衣。肾病者，愈在甲乙。甲乙不愈，甚于戊己。戊己不死，持于庚辛，起于壬癸。肾病者，夜半慧，四季甚，不晡静。夫邪气之客于身也，以胜相加，至其所生而愈，至其所不胜而甚，至其所生而持，自得其位而起，必先定五脏之脉，乃可言间甚之时，死生之期也。（《脏气法时论》）上以五脏时日占病愈甚极准，钱仲阳深得此理，学人究心而又扩充之。

　　〔《灵》〕病在脏，沉而大者，其病易已，小为逆。病在腑，浮而大者，其病易已。脉口滑小紧以沉者，病益甚，在中。人迎气大紧以浮者，其病益甚，在外。脉口滑以沉者，病日进，在内。人迎脉滑盛以浮者，病日进，在外。脉口浮滑者，病日进。人迎沉而滑者，病日损。（《五色篇》）

　　卷之二阴阳脏腑部

　　诊生死

　　〔《素》〕凡治病，察其形气色泽，脉之盛衰，病之新故，乃治之，无后其时。形气相得，谓之可治。色泽以浮，谓之易已。脉从四时，谓之可治。脉弱以滑，是有胃气，命曰易治，取之以时。形气相失，谓之难治。色夭不泽，谓之难已。脉实以坚，谓之益甚。脉逆四时，为不可治，必察四难而明告之。所谓逆四时者，春得肺脉，夏得肾脉，秋得心脉，冬得脾脉。其至皆悬绝沉涩者，命曰逆四时（《玉机真脏论》）。气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病（《刺志论》）。气虚身热，此谓反也。谷入多而气少，此谓反也。谷不入而气多，此谓反也。脉盛血少，此谓反也。脉少血多，此谓反也。气盛身寒，得之伤寒。气虚身热，得之伤暑。谷入多而气少者，得之有所脱血，湿居下也。谷入少而气多者，邪在胃及与肺也。脉少血多者，饮中热也。脉大血少者，脉有风气，水浆不入，此之谓也（同上）。形盛脉细，少气不足以息者，危。形疲脉大，胸中多气者，死。形气相得者，生；参互不调者，病；三部九候皆相失者，死。上下左右之脉相应如参舂者，病甚；上下左右相失不可数者，死。

　　中部之候虽独调，与众脏相失者，死。中部之候相减者，死。目内陷者，死（全文见前上下条，下同）。形肉已脱，九候虽调，犹死。

　　〔《灵》〕热病脉静，汗已出，脉盛躁，是一逆也。病泄，脉洪大，是二逆也。着痹不移，肉破，身热，脉偏绝，是三逆也。淫而夺形，身热，色夭然白，及后下血，血笃重，是谓四逆也。寒热夺形，脉坚搏，是谓五逆也。（《五禁篇》。，渠损切。肘膝后肉如块者）腹胀身热脉大，是一逆也。腹鸣而满，四肢清泄，其脉大，是二逆也。衄而不止，脉大，是三逆也。咳且溲血脱形，其脉小劲，是四逆也。咳脱形，身热，脉小以疾，是谓五逆也。如是者不过十五日而死矣。其腹大胀，四末清，脱形，泄甚，是一逆也。腹胀便血，其脉大，时绝，是二逆也。咳溲血，形肉脱，脉搏，是三逆也。呕血胸满引背，脉小而疾，是四逆也。咳呕，腹胀且飧泄，其脉绝，是五逆也。如是者，不及一时而死矣。工不察此者而刺之，是谓逆治。（《玉版篇》。搏，蒲谷切）〔《素》〕热而脉静，泄而脱血，脉实，病在中；脉虚，病在外；脉坚涩者，皆难治。（《平人气象论》）〔仲〕脉曰：脉病患不病，名曰行尸，以无旺气。卒眩仆不识人者，短命则死。人病脉不病，名曰内虚，以有正气，虽困无苦。左有病而右痛，右有病而左痛，下有病而上痛，上有病而下痛，此为逆，逆者，死，不可治。肥人脉细小如丝，欲绝者，死。羸人脉躁者，死。人身涩而脉往来滑者，死。人身小而脉往来大者，死。人身大而脉往来小者，死。人身短而脉往来长者，死。人身长而脉往来短者，死。人身滑而脉往来涩者，死。

　　〔《素》〕五脏者，中之守也。中盛脏满，气胜伤恐者，声如从室中言，是中气之湿也。

　　言而微，终日乃复言者，此夺气也。衣被不，言语善恶不避亲疏者，此神明之乱也。

　　仓廪不藏者，是门户不要也。水泉不止者，是膀胱不藏也。得守者，生；失守者，死（《脉要精微论》）。五脏者，身之强也。头者精神之府，头倾视深，精神将夺矣。背者，胸中之府，背曲肩垂，府将坏矣。腰者，肾之府，转摇不能，肾将惫矣。膝者，筋之府，屈伸不能，行则偻俯，筋将惫矣。骨者，髓之府，不能久立，行则振掉，骨将惫矣。得强者，生；失强者，死（同上）。五脏之气，故色见青如草兹者，死；黄如枳实者，死；黑如者，死；赤如血者，死；白如枯骨者，死，此五色之见死也（《五脏生成篇》。，芳杯切，凝血也）。青如翠羽者，生；赤如鸡冠者，生；黄如蟹腹者，生；白如豕膏者，生；黑如乌羽者，生；此五色之见生也（同上）。生于心如以缟裹朱，生于肺如以缟裹红，生于肝如以缟裹绀，生于脾如以缟裹栝蒌实，生于肾如以缟裹紫，此五脏所生之外荣也（同上）。夫精明五色者，气之华也。赤欲如白裹朱，不欲如赭。白欲如鹅羽，不欲如盐。青欲如苍璧之泽，不欲如蓝。黄欲如罗裹雄黄，不欲如黄土。黑欲如重漆色，不欲如地苍。（《脉要精微论》华佗：病患面目俱等者，不死。

　　〔《素》〕面黄目青，面黄目赤，面黄目白，面黄目黑者，皆不死也。面青目赤，面赤目白，面青目黑，面黑目白，面赤目青，皆死也。（王注云：凡色见黄者，为有胃气，故不死。五脏以胃为本，故无黄色皆自死焉。《五脏生成篇》）华佗：病患面青目白者，死。病患面青目黄者，五日死。病患着床，心痛短气，脾竭内伤，百日后愈。能起徨，因坐于地，其立倚床，能治此者，可谓神良。病患面赤目白者，十日死，忧恚思虑，心气内索，面色反好，急求棺椁。病患面赤目青者，六日死。

　　病患面黑目白者，八日死，肾气内伤，病因留积。病患面黑，目直视，恶风者死。病患面白目黑者，死，此谓荣华已去，血脉空虚。赤色出两颧，大如母指者，病虽小愈，必卒死。（全文见暴死。颧，额骨也。东垣曰：《脉诀》言面赤如妆不久居。面显赤色于两颊。

　　若涂胭脂之状，而又且圆也。病至于此，不可久居于世。譬犹根本已竭，枝叶未即衰落，赤如红霞满天者是也）〔扁鹊、华佗〕病患耳目及颧颊赤者，死在五日中。黑色出于庭，大如母指，必不病而卒死（全文见暴死。额中也）。病患黑出于额上发际，下直鼻脊两颧上者，亦死在五日中。病患黑气出天中，下至年上颧上者，死。病患及健人，或黑色及白色起入目及鼻口者，死在三日中。病患耳目鼻口有黑色起入于口者，必死。病患面黑，两胁下满，不能自转反者，死。病人面黑唇青者，死。病患面青唇黑者，死。病患及健人面忽如马肝色，望之如青，近之如焦黑者，死。病患面无精光若土色，不受饮食者，四日死。病患目无精光，及牙齿黑色者，不治。

　　〔《素》〕五邪所见，春得秋脉，夏得冬脉，长夏得春脉，秋得夏脉，冬得长夏脉，是谓五邪，皆同命，死不治（《宣明五气篇》。仲景云：二月得毛脉，何以言至秋当死？答曰：二月之时脉当濡弱，反得毛浮者，故知至秋死。二月肝用事，肝脉属木，应濡弱反得毛脉者，是肺脉也。肺属金，金来克木，故知死是也）。春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病，藏真散于肝，肝藏筋脉之气也。平肝脉来，弱招招，如揭长竿末梢，曰肝平，春以胃气为本。病肝脉来，盈实而滑，如循长竿，曰肝病，死。

　　肝脉来，急益劲，如新张弓弦，曰肝死。

</div>
    <div class="pagination">
<a href="医学纲目_page2.html">上一页</a><a href="医学纲目.html">1</a><a href="医学纲目_page2.html">2</a><span class="current-page">3</span><a href="医学纲目_page4.html">4</a><a href="医学纲目_page5.html">5</a><a href="医学纲目_page6.html">6</a><a href="医学纲目_page7.html">7</a><a href="医学纲目_page8.html">8</a><span>...</span><a href="医学纲目_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
