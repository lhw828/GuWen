<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 3 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 3 页/共 37 页
  </h1>
  <div class="content">
   调阴阳

　　平按：此篇见《素问》卷一第三《生气通天论》。

　　黄帝问于岐伯曰：夫自古通天者，生之本也，（古，谓上古、中古者也。调阴阳而摄其生，则通天之义。上古中古人君摄生，莫不法于天地，故生同天地，长生久视。通天地者，生之本也。不言通地者，天为尊也。）本于阴阳。（本于天地阴阳之气。）天地之间，六合之内，其气九州九窍五脏十二节，皆通于天气。（在于天地四方上下之间，所生之物，即九州等也。九州，即是身外物也。九窍等物，身内物也。十二节者，谓人四肢各有三大节也。谓九州等内外物，皆通天气也。平按：《素问》于作乎。）其生在其气三，（谓天地间九州等物，其生皆在阴阳及和三气。平按：《素问》在作五，别本亦作五。）谓数犯此者，则邪气伤人，此寿之本。（阴阳分为四时和气，人之纵志不顺四时和气摄生，为风寒雨湿邪气伤也。此顺三气养生，寿之本也。平按：《素问》数上无谓字，寿下有命字，本下有也字。）苍天之气清静，则志意治，（苍，天色也。气，谓四时和气者也。天地之和气，清而不浊，静而不乱，能令人志意皆清静也。平按：《素问》静作净。）夫顺之则阳气固，虽有贼邪，弗能害也，此因时之序也。

　　（人能顺清静和气，则脏气守其内，腑气固其外，则虽有八正虚风贼邪，不能伤也，斯因四序之和自调摄也。平按：《素问》顺上无夫字，序下无也字。）故圣人搏精神，或服天气，通神明。（搏，附也，或有也。圣人令精神相附不失，有服清静之气，通神令清，通性令明，故得寿弊天地而不道夭。

　　平按：《素问》搏作传，服天上无或字，通上有而字。）气失之，则内闭九窍，外壅肌肉，卫气散解，此谓自伤，气之削也。（阴气失和，则内闭九窍，令便不通，外壅肌肉，使腠理壅塞也。阳气失和，则腠理开解，卫气发泄也。此之失者，皆是自失将摄，故令和气销削也。平按：《素问》失上无气字。

　　卫原抄作冲，据本注应作卫，《素问》亦作卫。）阳气者，若天与日，失其行，独寿不章，故天运当以日光明，是故阳因上而卫外者也。（人之阳气，若天与日，不得相无也。如天不得无日，日失其行，则天不明也。故天之运动，要藉日行，天得光明也。

　　人与阳气不得相无，若无三阳行于头上，则人身不得章延寿命也。故身之生运，必待阳脉行身以上，故寿命章也。是以阳上于头，卫于外也。平按：《素问》行独二字作所则折三字，上而二字作而上二字。）因于寒，志欲如连枢，起居如惊，神气乃浮。（连，数也。枢，动也。和气行身，因伤寒气，则志欲不定，数动不住，故起居如惊，神魂飞扬也。平按：《素问》寒下无志字，连枢作运枢，新校正云：全元起本作连枢。）因于暑，汗烦则喘喝，静则多言，体若燔炭，汗出如散。（喝，汉曷反，呵也，谓喘呵出气声也。汗者，阴气也，故汗出即热去。今热，汗出而烦扰也。若静而不扰，则内热狂言。如此者，虽汗犹热。汗如沐浴，汗不作珠，故曰如散也。平按：《素问》如散作而散。）因于湿首如裹攘，大筋濡短，小筋施长，施长者为痿。（如，而也。攘，除也。人有病热，用水湿头而以物裹人，望除其热，是则大筋得寒湿缩，小筋得热缓长。施，缓也，绝尔反。筋之缓 ，四肢不收，故为痿也。平按：《素问》裹下有湿热不三字，濡作 ，施作弛，小筋施长下有 短为拘四字，为痿上无者字。）因阳气为肿，四维相代，阳气而竭。（因邪气客于分肉之间，卫气壅遏不行，遂聚为肿。四时之气，各自维守，今四气相代，则卫之阳气竭壅不行，故为肿也。平按：因阳气为肿《素问》作因于气为肿，而竭作乃竭。）阳气者，烦劳则张，精绝辟积，于夏使人前厥，（辟，稗尺反。夏日阳气盛时，入房过多，则阳虚起，精绝辟积，生前厥之病也。辟积，辟叠停废之谓也。

　　前厥，即前仆也。平按：前厥《素问》作煎厥。）目盲不可以视，耳闭不可以听，（精绝则肾腑足太阳脉衰，足太阳脉起目内 ，故太阳衰者即目盲也。精绝肾虚，则肾官不能听也。）溃溃乎若坏都，滑滑不止。（溃，胡对反。溃溃、滑滑，皆乱也。阳气烦劳，则精神血气乱，若国都亡坏，不可止也。

　　一曰滑不正则。都，大也。言非直精神血气溃乱，四肢十二大骨痿 不正也。平按：滑滑不止《素问》作 乎不可止。注滑不正则应作都骨不正，按原抄滑滑不止右偏，有滑滑不止都骨不正八小字。）

　　阳气大怒，则形气而绝，血宛于上，使前厥，有伤于筋纵，（阴并于阳，盛怒则卫气壅绝，血之宛陈，上并于头，使人有仆，故曰前厥，并伤于筋，故痿 也。平按：阳气下《素问》有者字，而绝作绝而，宛作菀，使前厥作使人薄厥。）其若不容，而出汗偏阻，使人偏枯。（阻，坏也，慈吕反。容，缓也。

　　阳气盛者必伤筋痿缓，其若不缓，则冷汗偏出坏身。偏枯，不随之病也，或偏枯疼者也。平按：而出汗偏阻《素问》作汗出偏沮。）汗出见湿，乃生痤疽。（若汗遍身，见湿于风，即邪风客于肌肉，壅遏营卫，伤肉以生痤疽也。痤，痈之类，然小也，俗谓之疖子。久壅陷骨者，为痤疽也。平按：《素问》疽作 。）膏粱之变，足生大钉，受如持虚。（膏粱血食之人，汗出见风，其变为病，与布衣不同，多足生大钉肿。膏粱身虚，见湿受病，如持虚器受物，言易得也。平按：《素问》膏作高，钉作丁。新校正云：按丁生之处，不常于足，盖谓膏粱之变，饶生大丁，非偏着足也。又《素问》持虚下有劳汗当风寒薄为 郁乃痤十一字。）阳气者，精则养神，柔则养筋，（卫之精气，昼行六腑，夜行五脏，令五神清明，行四肢及身，令筋柔弱也。）开阖不得，寒气从之，乃生大偻。（腠理有邪，开令邪出，则开为得也。腠理无邪，闭令不开，即阖为得也。今腠理开邪入，即便闭之，故不得也。寒邪入已，客于腰脊，以尻代踵，故曰大偻。偻，曲也，力矩反。）陷脉为 ，流连肉腠。（寒邪久客不散，寒热陷脉以为脓血，流连在肉腠之间，故为 。平按：流《素问》作留。）输气化薄，传为善畏，乃为惊骇。（输者各系于脏气化薄则精虚不守，故善畏而好惊也。平按：《素问》输作俞，乃作及。）营气不顺，逆于肉理，乃生 痈肿。（脉肉营气，为邪气伤，不得循脉阴阳相注，故逆于肉理，败肉即生痈也。平按：《素问》顺作从， 作痈。注脉肉，肉字别本作内。）魄汗不尽，形弱而气烁，穴输已闭，发为风疟，故风者，百病之始也。（魄，肺之神也，肺主皮毛腠理，人之汗者，皆是肺之魄神所营，因名魄汗。夏伤于暑，汗出不止，形之虚弱，气之衰损，淫邪藏于腠理，腠理已闭，至秋得寒，内外相感，遂成风疟而气烁，故邪风者百病始。烁，式药反。淫邪气。平按：《素问》不尽作未尽。）清静则肉腠闭距，虽有大风苛毒，弗之能客，此因时之序也。（不为躁动，毛腠闭距，八风不能伤者，顺四时之序调养，故无病也。苛，害也，音柯。平按：《素问》距作拒，客作害。）故人病久则传化，上下不并，良医弗为。（人病虽久，得有传变，上下阴阳不并，至其所王，必当自愈，故良医不为也。

　　平按：《素问》病上无人字。）故阳蓄积病死，而阳气当隔，隔者当泻，不亟正治，旦乃败亡。（故阳病者，蓄积不得传化，有其死期者，阳脉当隔，脉有隔之时，当即泻之，不急疗者，必当死也。隔，格也。亟，急也。平按：旦乃败亡《素问》作粗乃败之，别本旦作且。注疗者别本作疗之。）故阳气者，一日而主外，平旦人气生，日中而阳气隆，日西阳气已虚，气门乃开，是故暮而收距，毋扰筋骨，毋见雾露。（夫阳者，生气也。阴者，死气也。故阳气一日而主外，阴气一夜而主内。一日外者分为三时：平旦人气始生，为少阳也；日中人气隆盛，为太阳也；日西人气始衰，为虚阳也。阳气虚者，阴气即开也。阴气开者，即申酉戌，少阴生也，故暮须收距，无令外邪入皮毛也；亥子丑时，即至阴也，故至阴时无扰骨也；寅卯辰，即厥阴也，故厥阴时无扰于筋，见雾露也，阴衰见湿，因招寒湿病。平按：《素问》开作闭。）反此三时，形乃困薄。

　　（不顺昼夜各三时气以养生者，必为病困迫于身。薄，迫也。）

　　岐伯曰：阴者，藏精而极起者也；阳者，卫外而为固者也。（五脏藏精，阴极而阳起也；六腑卫外，阳极而阴固也。故阴阳相得，不可偏胜也。平按：《素问》极起作起亟。）阴不胜其阳，则其脉流薄，疾并乃狂。（阳胜，即人迎脉动，或停或速，是则阴并阳盛，发为狂病。平按：《素问》脉上无其字。）阳不胜其阴，五脏气争，九窍不通。（阴胜，则脏气无卫，故外九窍闭而不通也。平按：五脏上《素问》有则字。）是以圣人陈阴阳，筋脉和同，骨髓坚固，气血皆顺，如是则外内调和，邪不能客，耳目聪明，气立如故。（故圣人陈阴阳，使人调内外之气，和而不争也。平按：《素问》顺作从，外内作内外，客作害。）风客淫气，精乃亡，邪伤肝。（风客淫情之气，遂令阴盛，施精不已，故精亡也。肝脉循阴入肝，故精亡伤肝也。平按：注淫情，情字别本作精。）因而饱食，筋脉横解，肠为痔。（ ，音僻，泄脓血也。肝主于筋，亦生于血，肝既伤已，又因饱食，谷气盛迫，筋脉解裂，广肠漏泄脓血，名之为痔也。平按：肠 袁刻误作伤 。）因而一饮，则逆气。（一者，大也。

　　既已亡筋伤肝，又因大饮，则为逆气之病也。平按：一《素问》作大。）因而强力，肾气乃伤，高骨乃坏。（亡精伤肝，复因力已入房，故伤肾也。肾以藏精主骨，肾伤则大骨坏也。高，大也。）

　　凡阴阳之要，阴密阳固，而两者不和，若春无秋，若冬无夏，因而和之，是谓圣度。（腠理密不泄者，乃内阴之力也。五脏藏神固者，外阳之力也。故比四时和气，不得相无也。因四时和气和于身者，乃是先圣法度也。平按：阴密阳固《素问》作阳密乃固。）故强不能，阴气乃绝，（阴气衰者，可以补阴，更强入房泻其阴，故阴气绝也。平按：故强不能《素问》作故阳强不能密，袁刻于能下加一密字，与原抄不合。）因于露风，乃生寒热。（精亡肝伤，更得寒湿风邪，邪风成者为寒热病也。平按：《素问》此段上有“阴平阳秘，精神乃治，阴阳离决，精气乃绝”四句。后二句，本书见下文。）是以春伤于风，邪气流连，乃为洞泄；夏伤于暑，秋为 疟；秋伤于湿，气上逆而咳，发为痿厥，阴阳离决，精气乃绝；冬伤于寒，春乃病热。（洞，大贡反，疾流也。肺恶寒湿之气，故上逆咳也。至冬寒湿变热，四肢不用，名曰痿厥。二气离分不和，故精气绝也。平按：《素问》流连作留连，春乃病热作春必温病。）四时之气争，伤五脏也。（风寒暑湿，四时邪气争而不和，即伤五脏也。）阴之生，本在五味。（身内五脏之阴，因五味而生也。平按：《素问》生上有所字。）阴之五官，阳在五味。（五脏，阴之官也。谓眼耳鼻口舌等五官之阳，本于五味者也。故五味内滋五脏，五官于是用强也。平按：《素问》官作宫，阳作伤。）是故味过酸，肝气以津，肺气乃绝；（夫五味者，各走其脏，得中则益，伤多则损。故伤酸者，能令肝气下流，膀胱胞薄，遂成于癃漏泄病也。肺气克肝，今肝气津泄，则肺无所克，故肺气无用也。平按：肺《素问》作脾。）味过于咸，则大骨气劳，短肌气抑；（咸以资骨，今咸过伤骨，则脾无所克，故肌肉短小，脾气壅抑也。）

　　（平按：《素问》肌下有心字。）味过苦，心气喘满，色黑肾不卫；（苦以资心，今苦过伤心，喘满呕吐，则肾气无力，故色黑而不能卫也。平按：《素问》苦作甘，肾不卫作肾气不衡。）味过于甘，脾气濡，胃气乃浓；（甘以资脾气，今甘过伤脾气濡，令心闷胃气浓盛也。平按：《素问》甘作苦，濡上有不字。）味过于辛，筋脉沮弛，精神乃英。（辛以资肺，今辛多伤肺，肺以主气，筋之气坏，泄于皮毛也。心神克肺气沮泄，神气英盛，浮散无用也。平按：英《素问》作央，王注作久字解。

　　新校正谓此论味过所伤，不宜作精神长久解，央乃殃也，此古文简略，字多假借用也。其说为长。）

　　是故谨和五味，则骨正筋柔，气血以流，腠理以密。（谓五味各得其所者，则咸能资骨，故骨正也；酸能资筋，故筋柔也；辛能资气，故气流也；苦能资血，故血流也；甘能资肉，故腠理密也。）如是则气骨以精，谨道如法，长有天命。（谨，顺也。如是调养身者，则气骨常得精胜，上顺天道，如先圣法，则寿弊天地，故长有天命也。平按：顾本《素问》气骨作骨气，赵府本仍作气骨。）

　　卷第三（卷首缺）·阴阳

　　阴阳杂说

　　平按：此篇，自篇首至是谓得道，见《素问》卷一第四《金匮真言论》。自黄帝问于岐伯曰人有四经至阴阳相过曰弹，见《素问》卷二第七《阴阳别论》。自凡痹至痹聚在脾，见《素问》卷十二第四十三《痹论》。自阴争于内至末，见《素问·阴阳别论》。

　　黄帝问于岐伯曰：天有八风，经有五风，八风发邪气，经风触五脏。（八风，八正邪风也，正月朔日有此八风，发为邪气伤人者也。经风，八虚风也，谓五时八风，从虚乡来，触于五脏，舍之为病也。平按：《素问》问下无于岐伯三字，五风下有何谓岐伯对曰六字，发邪下无气字，有以为二字。

　　注八正袁刻作八方，按前《调阴阳篇》虽有邪贼句，杨注云：虽有八正虚风，不能伤也。根据原抄作八正为是。）邪气发病，所谓得四时之脉者，（谓得四时相胜之脉以为候。平按：《素问》脉作胜，别本亦作胜。）春胜长夏，长夏胜冬，冬胜夏，夏胜秋，秋胜春，所谓得四时之胜也。（谓天风经风在身，邪气行于寸口，有相胜之候。平按：《素问》无得字。）东风生于春，病在肝，输在颈项；（东风从春生已与肝为病者，肝之病气，运致于颈项，颈项为春也。平按：注运致别本作逆致。）南方风生于夏，病在心，输在胸胁；（胸胁当心，故为夏也。）西方风生于秋，病在肺，输在肩背；（肩背当肺，故为秋也。）北方风生于冬，病在肾，输在腰股；（腰股近肾，故为冬也。）中央为土，病在脾，输在脊，故精者身之本也。（脊膂当脾，故为仲夏也。土为五谷之精，以长四脏，故为身之本也。平按：《素问》输作俞，下同，南西北下均无方字，故精者身之本也句在后。）故春气者病在头，（在头颈项。）夏气者病在脏，（脏谓心腹。）秋气者病在肩背，（肩背为秋气也。）冬气者病在四肢。（冬为痹厥，多在四肢。）故春喜病鼽衄，（伤寒，春病在头，故喜鼽衄也。）夏喜病洞泄寒，（伤风，夏病在脏，故喜病洞泄寒中也。平按：《素问》寒作寒中，夏作长夏，在仲夏之后。）仲夏喜病胸胁，（伤温，夏病在胸胁，故喜病胸胁。）秋喜病风疟，（仲夏伤暑者，秋喜病风疟也。）冬喜病痹厥。

　　（伤湿，冬病故为痹厥。）故冬不按跷，春不病鼽衄，春不病颈项，（夫冬伤寒气在于腠理者，以冬强勇按跷，多劳困，腠理开，寒气入客。今冬不作按跷，则无伤寒，至春不患热病鼽衄，故春不病颈项者也。跷，几小反，强勇儿也。平按：《素问》鼽上无病字。）夏不病洞泄寒中，仲夏不病胸胁，（春伤风时，多循于头，入于腑脏，故至夏日作飧泄寒中病也。所以春无伤风，即无夏飧泄之病，故至仲夏不病胸胁。平按：《素问》夏不病洞泄作长夏，在仲夏不病胸胁下。）秋不病风疟，秋不病肩背胸胁，（仲夏不伤暑于胸胁，至秋无疟及肩背胸胁病也。平按：《素问》无秋不病肩背胸胁句。）冬不病痹厥飧泄，而汗出藏于 者，至春不病温，（冬病痹厥飧泄内虚，又因汗出，寒入藏于内，故至春病温，是为冬伤于寒、春为温病所由者也。平按： 《素问》作精。藏于 上《素问》有夫精者身之本也故八字。）夏暑汗不出者，秋成风疟，（小寒入腠理，不得汗泄，至秋寒气感而成疟也。）此平人脉法地也。（平人脉法，要须知风寒暑湿四气为本，然后候知弦钩毛沉四时脉也。地即本也。平按：《素问》无地字。）岐伯曰：阴中有阴，阳中有阳。平旦至日中，天之阳，阳中之阳也；日中至昏，天之阳，阳中之阴也；（子午巳东，昼为阳也；卯酉巳北，夜为阴。故平旦至日中，阳中之阳也；日中至昏，阳中之阴也。平按：岐伯曰《素问》作故曰，昏上有黄字。）合夜至鸡鸣，天之阴，阴中之阴也；鸡鸣至平旦，天之阴，阴中之阳也。（子午巳西，夜为阴；卯酉巳南，昼为阳。故合夜至鸡鸣，阴中之阴也；鸡鸣至平旦，阴中之阳也。）故人亦应之。（人同阴阳，故人亦有阳中之阳，阳中之阴，阴中之阴，阴中之阳也。）夫言人之阴阳，则外为阳，内为阴。（皮毛肤肉，在外为阳；筋骨脏腑，在内为阴。）言人身之阴阳，则背为阳，腹为阴。（背在胸上近头，故为阳也；腹在胸下近腰，故为阴也。）言人之身，五脏中之阴阳，则藏者为阴，腑者为阳；肺肝心脾肾五脏皆为阴，胆胃大肠小肠三焦膀胱六腑皆为阳。（就身之中，五脏藏于精神为阴，六腑贮于水谷为阳也。平按：《素问》言人之身五脏中之阴阳作言人身之脏腑中之阴阳，肺肝心脾肾作肝心脾肺肾，三焦二字在膀胱下。）所以欲知阴中之阴而阳中之阳何也？为冬病在阴，夏病在阳，春病在阴，秋病在阳，（所以须知阴阳相在者，以其四时风寒暑湿在阴阳也。何者？冬之所患咳嗽痹厥，得之秋日伤湿，阴也；夏之所患飧泄病者，得之春日伤风，阳也；春之所患温病者，得之冬日伤寒，阴也；秋之所患咳疟病者，得之夏日伤暑，阳也。平按：注咳疟恐系 疟之误，以上编夏伤于暑秋为 疟也。）皆视其所在，为施针石。（视，瞻候也。

　　宜以三部九候瞻知所在，然后命于针灸砭石汤药导引，五立疗方，施之不误，使十全者也。）故背为阳，阳中之阳，心也；背为阳，阳中之阴，肺也；（心肺在膈以上，又近背上，所以为阳也。心以属火，火为太阳，故为阳中之阳也。肺以属金，金为少阴，故为阳中之阴也。）腹为阴，阴中之阴，肾也；腹为阴，阴中之阳，肝也；（肾肝居膈以下，又近下极，所以为阴也。肾以属水，水为太阴，故为阴中之阴也。肝以属木，木为少阳，故为阴中之阳也。）腹为阴，阴中之至阴，脾也。（脾居腹中至阴之位，以资四脏，故为阴中之阴。）此皆阴阳表里、外内左右、雌雄上下相输应也，故以应天之阴阳也。（五脏六腑，即表里阴阳也。皮肤筋骨，即内外阴阳也。肝肺所主，即左右阴阳也。牝脏牡藏，即雌雄阴阳也。腰上腰下，即上下阴阳也。此五阴阳，气相输会，故曰合于天也。平按：《素问》外内作内外，无左右上下四字。）问曰：五脏应四时有放乎？答曰：有。东方青色，入通于肝，开窍于目，藏精于肝，（精，谓木精也，汁也，三合，藏之肝腑胆中也。平按：《素问》问曰作帝曰，有放乎作各有收受乎。）其病发惊骇，（起怒亡魂，故惊骇也。）其味辛，（肝味正酸而言辛者，于义不通。有云：金克木为妻，故肝有辛气。平按：《素问》辛作酸。注而言辛袁刻作有本言辛。）其类草木，（五行各别多类，故五行中各称类也。草木类同别也。）其畜鸡，其谷麦，其应四时，上为岁星，（春当岁星。）是以春气在头也，其音角，（头为身之初首，故春气在也。）其数八，（成数八。）是以知病在筋也，其臭臊。（是知筋位居春，故以病在筋也。）赤色入通于心，（火生于木，心又属火，火色赤，故通心。平按：赤色上《素问》有南方二字。）开窍于耳，（《九卷》云：心气通舌。舌既非窍，通于耳。）藏精于心，（心有七孔三毛，盛精汁三合。）

　　故病在五脏，（心为五脏主，不得受于外邪，受外邪则五脏皆病也。）其味苦酸，（酸为苦母，并母言之，故有苦酸。平按：《素问》无酸字。）其类火，其畜羊，其谷黍，（《九卷》云：黄黍味辛。

　　苦味克辛，仍金火相济，故并言之。）其应四时，其星上为荧惑，（夏时上为荧惑。）以知病在脉也，（脉位居夏，故病在脉。）其音征，其数七，（成数七也。）其臭焦。黄色入通于脾胃，（五色皆自通脏，不言其腑，此言腑者，以胃为四脏资粮，故兼言也。平按：《素问》黄色上有中央二字，脾下无胃字。）开窍于口，藏精于脾，（精，脾中散膏半斤，主裹血温五脏也。）故病在于舌本，（脾脉足太阳连舌本，故夏病在舌本也。）其味甘，其类土，其畜牛，其谷稷，其应四时，上为镇星，（其脾王四季，故季夏上为镇星也。）故知病在肉也，其音宫，其数五，（脾肉在夏，故有病在肉。其数五，谓生数。）其臭香。白色入通于肺，开窍于鼻，藏精于肺，（精，肺液也。平按：白色上《素问》有西方二字。）故病在于背，（肺为阳中之阴，在背，故病在背。）其味辛，其类金，其畜马，其谷稻，（《九卷》云：粳米味甘，黍味辛。此中稻辛。）其应四时，上为太白星，（秋时上为太白星。）故知病在皮毛，（皮毛在秋，故病在皮毛也。）其音商，其数九，其臭腥。（九为成数。）黑色入通于肾，开窍于二阴，（二阴，谓前后阴也。平按：黑色上《素问》有北方二字。）藏精于肾，（精，谓肾液。）病在于溪谷，其味咸，其类水，其畜豕，其谷豆，（肉之大会为谷，小会为溪。肉分之间，溪骨之会，肾间动气为原气，在溪谷间，故冬病在也。平按：《素问》溪下无谷字，豕作彘。）其应四时，上为辰星，（冬时上为辰星。）以知病在骨，（骨气在冬，故病在骨。）

　　其音羽，其数六，其臭腐。（六为成数。）岐伯曰：善为脉者，谨察五脏六腑逆顺，阴阳表里雌雄之纪，脏之心意，合之于精，非其人勿教，非其人勿授，是谓得道。（善候脉者，须察脏腑之气，有逆有顺，阴阳表里雌雄纲纪，得之于心，合于至妙，然后教于人。教于人之道，观人所能，妙知声色之情，可使瞻声察色，诸如是等，谓其人也。教，谓教童蒙也。授，谓授久学也。如是行者，可谓上合先圣人道也。平按：《素问》善上有故字，无岐伯曰三字，逆顺二字作一逆一从四字，合之于精作合心于精。）

　　黄帝问于岐伯曰：人有四经十二顺，（四经，谓四时经脉也。十二顺，谓六阴爻、六阳爻，相顺者也。平按：《素问》黄帝问下无于岐伯三字，顺作从，下同，下有何谓岐伯对曰六字。）四经应四时，十二顺应十二月，（肝心肺肾四脉应四时之气，十二爻应十二月。）十二月应十二脉。（十二经脉也。）脉有阴阳，（十二经脉，六阴六阳。）知阳者知阴，知阴者知阳。（妙知人迎之变，即悬识气口；于气口之动，亦达人迎。）凡阳有五，五五二十五阳。（五脏之脉于五时见，随一时中即有五脉，五脉见时皆有胃气，即阳有五也。五时脉见，即有二十五阳数者也。）所谓阴者真脏，其见则为败，败必死。（于五时中，五脏脉见各无胃气，唯有真脏独见，此为阴也。平按：其《素问》作也。又《素问》死下有也字。注为阴，为字袁刻作所谓二字。）所谓阳者，胃胞之阴阳。（胃胞之中，苞裹五谷，具五脏为粮，此则真脏阴为阳，故曰胃胞阴阳者也。平按：《素问》胞作脘，阳上无阴字，下有也字。）别于阳者，知病之处；（阳，胃气也。足阳明脉通于胃，是以妙别阳明胃气，则诸脉受病所在并知之。）别于阴者，知死生之期。

　　（妙别五脏之脉，即知死生有期。）三阳在头，三阴在手，（三阳行胃人迎之脉，在头；三阴行太阴寸口之脉，在手也。）所谓一也。（阴阳上下动如引绳，故曰一也。）别于阳者，知病忌时；（善别胃脉，即和胃气有无禁忌在于四时。平按：注和别本作知。）别于阴者，知死生之期。（善别手太阴脉，即知真脏脉之有无，死生之期。）谨熟阴阳，无与众谋。（谨能纯熟阴阳脉气之道，决于心者，不复有疑，故不与众人谋议也。）所谓阴阳者，去者为阴，至者为阳；动者为阳，静为阴；数者为阳，迟者为阴。（凡阴阳者，去静与迟皆为阴，至动与数皆为阳。平按：《素问》静下有者字，静者句在动者句上，迟者句在数者句上。）凡持真脏之脉者，肝至悬绝九日死，（有本为十八日。平按：《素问》“藏之”二字作“脉之藏”三字，“九”作“急十八”三字。）心至悬绝九日死，肺至悬绝十日死，肾至悬绝五日死，脾至悬绝四日死。（得真脏脉者死，然死之期，得五脏悬绝已去，各以其脏之气分昼日为数。脉至即绝，久而不来，故曰悬绝。平按：《素问》十日作十二日，五日作七日。）问曰：二阳之病发心痹，有不得隐曲，女子不月，其传为息贲，三日者死不治。（二阳者，阳明也。阳明，谓手阳明大肠脉也，足阳明胃脉也。阳明所发，心痹等病也。

　　隐曲，大小便。风消，谓风热病消骨肉也。息贲，贲，隔也，为隔息也。平按：《素问》曰上无问字，痹作脾，息贲下无三日二字。）曰：三阳为病，发寒热，下为痈肿，及为痿厥喘 ，其传为索泽，其传为颓疝。（三阳，太阳也，谓手太阳小肠脉也，足太阳膀胱脉也。太阳所发，寒热等病。 ，季绵反，忧患也。索，夺也。忧恚不已，传为夺人色润泽也。平按：《素问》喘 作喘 。）曰：一阳发病，少气喜咳喜泄，传为心螈，其传为隔。（一阳，少阳也，手少阳三焦脉也，足少阳胆脉也。

　　少阳发少气等病。隔，塞也。平按：《素问》喜作善，螈作掣。少气原抄作小气，玩注宜作少，《素问》亦作少。又注少阳少字原抄亦作小，恐系抄写之误，谨更正。）二阳一阴发病，生惊骇背痛，喜噫喜欠，名曰风厥。（二阳，阳明也。一阴，厥阴也，手厥阴心包脉也，足厥阴肝脉也。此二脉发惊骇等病，风厥也。平按：《素问》生作主。）二阴一阳发病，喜胀心满喜气（二阴，少阴也，手少阴心脉也，足少阴肾脉。少阴少阳发喜胀等病。平按：注肾脉下袁刻有一阳少阳也五字。）三阳三阴发病，为偏枯痿易，四肢不举。（三阳，太阳也。三阴，太阴也，手太阴肺脉也，足太阴脾脉也。

　　太阴发偏枯等病也。）鼓一阳曰钩曰鼓，（一阳，少阳也。少阳脉至手太阴寸口，其脉鼓也。鼓，脉鼓动也。一阳之鼓曰钩也。平按：《素问》钩下无曰字。）一阴曰毛，（一阴，厥阴也。厥阴脉至之寸口曰毛，此阴脉不称鼓也。有本：一曰阴曰毛也。）鼓阳胜隐曰弦，（脉鼓阳胜于隐曰弦。平按：《素问》隐作急。别本隐上有阴字。）鼓阳至而绝曰石，（至者为阳也，鼓阳至绝曰石也。）

　　阴阳相过曰弹。（阴阳之脉至寸口相击曰弹也。平按：弹《素问》作溜。）

　　凡痹之客五脏者，肺痹者，烦则满喘而欧。（邪气客肺及手太阴，故烦满喘欧也。平按：《素问》烦下无则字，欧作呕。）心痹者不通，烦则下鼓，暴上气而喘，嗌干喜噫，厥气上则恐。（邪气客心及手太阳，故上下不通，烦则少腹故胀等病也。平按；《素问》不通上有脉字，则上有心字，喜作善。注少腹故胀，故恐系鼓字之误。）肝痹者，夜卧则惊，多饮数小便，上为演坏。（邪气客肝及足厥阴脉，厥阴脉系目及阴，故卧惊数小便。演当涎，谓涎流坏中心也。平按：演坏《素问》作引如怀三字。）肾痹者善胀，尻以伐踵，脊以伐项。（邪客肾及少阴之脉，故喜胀脊曲也。平按：《素问》善作喜，两伐字均作代，项作头。胀下袁刻有足挛二字，原抄无。）脾痹者，四肢懈惰，发咳欧汁，上为大寒。（邪客脾及足太阴脉，不得营于四肢，故令懈惰，又发脾咳，胃寒欧冷水也。

　　平按：《素问》懈惰作解堕，欧作呕，寒作塞。）大肠痹者，数饮出而不得，中气喘争，时发飧泄。

　　（邪客大肠及手阳明脉，大肠中热，大便难，肺气喘争，时有飧泄也。平按：《素问》肠上无大字，出而作而出。注争字原抄作年，谨根据经文作争。）胞痹者，少腹膀胱按之两髀若沃以汤，涩于小便，上为清涕。（膀胱盛尿，故谓之胞，即尿脬。脬，匹苞反。邪客膀胱及足太阳，膀胱中热，故按之髀热，下则小便有涩，上则鼻清涕出也。平按：少腹原抄作少肠，《素问》作少腹，袁刻作小肠，与原抄、《素问》均异，谨根据《素问》作少腹。两髀《素问》作内痛，新校正云：全元起本作两髀。

　　据此，则全元起本与此相合。若沃以汤，汤字原抄作阳，恐传写之误，谨根据《素问》作汤，别本亦作汤。）阴气者，静则神藏，躁则消亡。（五脏之气，为阴气也，六腑之气，为阳气也。人能不劳五脏之气，则五神各守其脏，故曰神藏也。贼郎反。若怵惕思虑，悲哀动中，喜乐无极，愁忧不解，盛怒不止，恐惧不息，躁动不已，则五神消灭，伤脏者也。）饮食自倍，肠胃乃伤。（凡人饮食，胃实则肠虚，肠实则胃虚，肠胃更实更虚，故得气通，长生久视。若饮食自倍，则气不通，夭人寿命也，此则伤腑也。）淫气喘息，痹聚在肺；（淫，过也。喘息，肺所为也。喘息过者，则肺虚邪客，故痹聚也。）淫气忧思，痹聚在心；（忧思，心所为。忧思过者，则心伤邪客，故痹聚也。）淫气欧唾，痹聚在肾；（欧唾，肾所为也。欧唾过者，则肾虚邪客，故痹聚也。平按：欧唾《素问》作遗溺。）

　　淫气渴乏，痹聚在肝；（肝以主血，今有渴乏，多伤血肝虚，故痹聚也。平按：渴乏《素问》作乏竭。）

　　淫气饥绝，痹聚在胃；（饥者，胃少谷也。饥过绝食则胃虚，故痹聚。）淫气雍塞，痹聚在脾。（谷气过塞，则实而痹聚于脾也。平按：饥绝《素问》作肌绝，下无痹聚在胃、淫气雍塞二句。新校正云：详从上凡痹客五脏者至此，全元起本在《阴阳别论》中，此王氏所移。据此，则全元起本与《太素》同也。）

　　阴争于内，阳扰于外，魄汗未藏，四逆而起，起则动肺，使人喘喝。（五脏为阴，内邪阴气，以伤五脏，故曰争内；六腑为阳，外邪阳气，以侵六腑，故曰扰外。皮毛腠理也，肺魄所主，故汗出腠理，名魄汗也。藏，犹闭也。阴阳争扰，汗出腠理未闭，寒气因入，四肢逆冷，内伤于肺，故使喘喝。喝，喘声，呼割反。平按：《素问》动作熏，喝作鸣。）阴之所生，和本曰味。（五脏所生和气之本，曰五味也。平按：《素问》味作和。）是故刚与刚，阳气破散，阴气乃消亡，（刚与刚，阳盛也。阳盛必衰，故破散也。无阳之阴，必消亡也。）淖则刚柔不和，经气乃绝。（淖，乱也，音浊。言阳散阴消，故刚柔不和，则十二经气绝也。平按：《素问》此段下有“死阴之属，不过三日而死，生阳之属，不过四日而死”数句，本书在后。）岐伯曰：所谓生阳死阴者，肝之心谓之生阳，（木生火也。）心之肺谓之死阴，（火克金也。）肺之肾谓之重阴，（少阴重至阴也。）肾之脾谓之辟阴，死不治。（辟，重叠。至阴太阴重也。）结阳者，肿四肢。（结，聚。）结阴者，便血一升，再结二升，三结三升。（血聚多至三升也。）阴阳结者针，多阴少阳曰石水，少腹肿。（少阴为水，故多字误也。平按：《素问》结下无者字，针作斜。石原抄作右，恐误，《素问》作石。腹肿二字，原抄缺左方，只余右方复重二字，谨根据《素问》作腹肿。）三阳结谓之消，（消渴消中也。

　　三阳，太阳。平按：《素问》三阳作二阳。注消渴，渴字袁刻误作浊。）二阳结谓之隔，（便溲不通也。二阳，阳明也。平按：《素问》二作三。）三阴结谓之水，（三阴，太阴。）一阴一阳结谓之喉痹，（厥阴、少阳也。）阴搏阳别谓之有子，（阴脉聚，阳脉不聚也。）阴阳虚肠辟。（阴阳腑脏脉皆虚者，肠辟叠死。平按：《素问》辟下有死字。）死阴之属，不过三日而死；生阳之属，不过四日而已。（阴阳死生期也。平按：《素问》此数语在经气乃绝之下。四日而已《素问》作四日而死，新校正云：按别本作四日而生，全元起注本作四日而已，俱通。详上下文义，作死者非。据此，则全元起注本与此正合，袁刻误作四日而死。）阳加于阴谓之汗，（加，胜之也。）阴虚阳搏谓之崩。

　　（崩，下血也。）三阴俱搏，三十日夜半死。（太阴总得三阴之气。平按：《素问》三十作二十。）

　　二阴俱搏，十五日夕死。（少阴总得二阴之气。平按：《素问》十五作十三，夕下有时字，别本亦有时字。）一阴俱搏，十日平旦死。（厥阴气皆来聚，故曰俱也。平按：顾本《素问》无平旦二字，赵府本有。）三阳俱搏且鼓，三日死。（三阳之脉，聚而且鼓。）三阳三阴俱搏，心腹满，发尽不得隐曲，五日死。二阳俱搏，募病温，死不治，不过十日死。（阳明之气皆聚，则阳明募病。有本为幕也。平按：《素问》募作其。）

　　卷第五（卷首缺）·人合

　　平按：此篇自注文“不足二节，故得怀子也”以上，残脱不完，篇目亦不可考，故自黄帝问于伯高曰至以抱人形，谨从《灵枢》卷十第七十一《邪客》篇补入。自天有阴阳以下至天地相应者，见《灵枢·邪客》篇黄帝问于伯高曰：愿闻人之肢节，以应天地奈何？伯高答曰：天圆地方，人头圆足方以应之。

　　天有日月，人有两目。地有九州，人有九窍。天有风雨，人有喜怒。天有雷电，人有音声。天有四时，人有四肢。天有五音，人有五脏。天有六律，人有六腑。天有冬夏，人有寒热。天有十日，人有手十指。辰有十二，人有足十指茎垂以应之，女子不足二节以抱人形。（以上从《灵枢·邪客》篇补入。不足二节，故得怀子也。）天有阴阳，人有夫妻。岁有三百六十五日，人三百六十五节。

　　（平按：《灵枢》人下有“有”字。）地有高山，人有肩膝。地有深谷，人有腋 。（戈麦反，曲脚也。）地有十二经水，人有十二经脉。地有云气，人有卫气。地有草 ，（千古反，草名也，又死草也。平按：云气原抄云字下半不全，只余上半雨字。按《素问·阴阳应象大论》云：地气上为云。此云地有云气正合。袁刻因《灵枢》作泉脉，遂作泉气，恐误。 《灵枢》作 。）人有豪毛。

　　天有昼晦，人有卧起。天有列星，人有齿牙。地有小山，人有小节。地有山石，人有高骨。地有林木，人有幕筋。地有聚邑，人有 肉。岁有十二月，人有十二节。地有时不生草，人有母子。此人所以与天地相应者。（幕当为膜，亦幕覆也。膜筋，十二经筋及十二筋之外裹膜分肉者，名膜筋也。
  </div>
  <div class="pagination">
   <a href="黄帝内经太素_page2.html">
    上一页
   </a>
   <a href="黄帝内经太素.html">
    1
   </a>
   <a href="黄帝内经太素_page2.html">
    2
   </a>
   <span class="current-page">
    3
   </span>
   <a href="黄帝内经太素_page4.html">
    4
   </a>
   <a href="黄帝内经太素_page5.html">
    5
   </a>
   <a href="黄帝内经太素_page6.html">
    6
   </a>
   <a href="黄帝内经太素_page7.html">
    7
   </a>
   <a href="黄帝内经太素_page8.html">
    8
   </a>
   <span>
    ...
   </span>
   <a href="黄帝内经太素_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
