<!DOCTYPE html>
<html>
<head>
    <meta charset="UTF-8">
    <title>幼科发挥 - 第 15 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科发挥 - 第 15 页/共 26 页</h1>
    <div class="content">　　理中汤治呕吐。或有不止者。呕家不喜甘故也。必去甘草加藿香之辛。木瓜之酸。用之伤冷乳者。所出清冷。面 白者是也。宜益黄散。煨生姜煎汤调服。

　　伤热乳者。物出热。面赤唇燥者是也。宜六一散。煨生姜煎汤调服。

　　伤乳食。物出作馊酸气者是也。宜胃苓丸。煨生姜煎汤研碎调服。

　　本县儒学教官陶。有一子生八月病吐。诸医治之不止。汤丸入口即吐。诸医云。食入即是有火也。欲作火治。用泻火药又不效。众医不能治。其吐益剧。即请予至议治。予曰。理中汤。师曰。服此方不得入也。予曰。用法不同。时有生员蔡一山。素与吾不睦。在傍笑云。不必多言。且看汝法何如也。予曰。汝亦不必多言。明早来问。始见吾之能也。此非试宏词博学科。何相忌耶。作理中汤剂。用 猪胆汁童便各半。拌之炒焦。以水煎服。药入立止。次早蔡生来问。师曰。果效。问是何方。曰理中汤。蔡子又问何法。予曰。此在伤寒论中猪胆人溺白通汤方下。兄归读之。自理会出来。师又问予曰。吾闻蔡子常妒汝。今信之。请言其法。予曰。吐本寒邪。当用理中汤热药以止之。内寒已甚。格拒其阳。故热药入喉。被寒所拒。不得入也。今胆汁之苦寒。童便之咸寒。下喉之后。两寒相得。故不复出。须臾之间。阴气渐消。阳气乃发。此热药须冷服。以主治格拒之寒。以止呕哕者是也。宋理宗呕吐不止。召医杨吉老治之。问用何方。曰辛热药也。帝曰。服之不效。吉老奏曰。热药冷服。药成放井中良久。澄冷进服。一啜而吐止。即此法也。师闻而喜之。后以六君子汤作丸调之王少峰次子。三个月病吐。请医治之。药乳不纳。予见其儿在乳母怀中。以身伸弩。上窜。呃呃作声。有发惊之意。乃取理中汤丸末子一分。用猪胆汁童便各半匙。调分三服。初一次少停。略以乳喂一二口即止。又进一次。又乳之。其儿睡一觉。醒则呕止。不伸弩。不呃呃作声矣。予以是法教诸子止吐。活人甚多。乃良法也。

　　英山郑孔韶一女。辛丑三月患呕吐。请予往。视其证。乃伤食吐乳也。家人云无。乃用汤。去甘草加丁香藿香不效。又作胆汁童便法。亦不效。四日后吐出饭半碗。予谓家人曰。

　　此女数日不食。何以有此完饭也。吾言伤食。汝固曰无。劳吾心力。不得见效。遂取脾积丸投之。取下恶粪如靛。询之。果五日前外翁王宅归。所吐出之饭。即所食之饭也。壅塞肠胃。格拒饮食。所以作吐。下之即愈。

　　予思小儿呕哕不止。多是肝胆二经之病。故仲景猪胆人溺白通。方在厥阴病中。新制一方。治呕吐不止之病。

　　吴茱萸 黄连（各等分锉） 上用向东壁土一块。杵碎。用药放在铫中炒焦。入水煎一二沸。澄清服之。

　　凡治小儿呕吐。止后不可便与乳。其吐复作。非医之咎也。吐后多渴。禁与汤水。须使忍一时。渴自止也。若与汤水。转渴转吐不可止也。大人同。

　　有吐蛔者。胃寒甚也。宜理中丸。用乌梅与椒煎汤。调服神效。

　　寒水石（ 飞二两） 半夏（泡七次七钱五分） 白枯矾（五钱） 上为末。水糊为丸。麻子大。姜汤下。此家传十三方也。

　　因于寒者。食久则吐。其乳不化。宜理中汤加藿香砂仁主之。

　　因于热者。食入则吐。其乳成片。宜理中汤加黄连竹茹主之。

　　因于食积者。吐出馊酸气味。恶食。宜养脾消积丸。甚者丁香脾积丸主之。吐止后。胃苓丸主之。

　　因于虫者。吐多清水。腹痛多啼。宜理中汤加木香槟榔丸主之。

　　呕吐药食不得入者。此胃中有寒。阴盛格阳也。宜理中汤入童便猪胆汁主之。

　　一儿初生即吐。医欲用钱氏木瓜丸。予阻之曰。不可。小儿初生。胃气甚微。初饮乳或多过饱而吐者。当令乳母缓缓与之。或因浴时客寒犯胃而吐者。当取其乳汁一杯。用姜葱同煎。少与服之。或因恶露涉水。停在腹中而吐者。宜以炙甘草煎汤而吐去之。如何敢用木瓜丸。以铁粉槟榔之剂。重犯其胃中初生中和之气耶。故常语人曰。钱氏小儿方。非先生亲笔。乃门人附会说也。

　　一儿自盈月后常吐乳。父母忧之。诸医不能止。一日问予。予曰。呕吐者。非常有之病今常吐乳。非病也。然孩儿赖乳以生。频吐乳者。非所宜也。恐伤气。不可不求其故。有母气壮乳多者。唯恐儿饥。纵儿饱足。饱则伤胃。所食之乳涌而出。此名呕乳。如瓶之注水。满而溢也。宜损节之。更服肥儿丸。儿之初生。筋骨软弱。为乳母者。常怀抱护持可也。不然则左右倾侧。其乳流出。此名溢乳。如瓶之侧。其水流出也。能紧护持。则不吐也。有胃弱者。不能受乳而变化之。无时吐出。所吐不多。此名哺露。如瓶之漏。不能容受也。当补其脾胃。助其变化可也。亦以肥儿丸主治。

　　卷之三：脾所生病

　　泄泻

　　泄泻有三。寒热积也。

　　寒泻者不渴。宜理中丸主之。

　　热泻者有渴。宜五苓散合六一散主之。

　　积泻者面黄。所下酸臭食也。宜丁香脾积丸下之。积不去。泻不止也。

　　三棱（煨） 莪术（煨） 良姜（醋煮） 青皮（去白醋煮各五分） 丁香（去蒂三钱五分） 木香

　　胡三溪子病泻不止。三溪自与甘大用同医。皆吾所传也。不效。其兄元溪云。今有璞玉于此结拜我。吾闻之即归。问其所用之方。皆不对证。观其外候。面色黄。所下酸臭。此积泻。宜下之。积去泻斯止矣。乃取丁香脾积丸。一服而安。其父问云。吾闻湿多成五泻。未闻所谓积泻也。予曰。难经有所谓大瘕泻者是也。湿成五泻者。有内因者。有外因者。有不内外因者。如因于风者。水谷不分。谓之飧泄。因于热者。水谷暴泄。谓之洞泄。因于寒者。水谷不化。谓之溏泻。因于湿者。水谷稠粘。谓之濡泻。此四泻者。外因之病。湿自外生者也。因于积者。脓血交杂。肠鸣腹痛。所下腥臭。谓之瘕泻。瘕者。宿食积滞之名。乃食症也。此内因之病。湿自内生者也。有不内外因者。乃误下之病。有挟热挟寒之分。所谓肠垢溏者是也。又问。脾积丸乃取下之剂。何以能止泻也。曰。胃者。水谷之海。肠者。水谷流行之道路也。泄泻者。肠胃之病也。肠胃无邪。则水谷变化。便溺流行。是为无病儿矣。今有宿食不化。陈腐之物。菀积于肠胃之中。变为泄痢。如源泉之水。停积于中。流出于外。苟不溯其源而出之。则泄痢终不止也。故以脾积丸去其陈腐。此拔本塞源之法。按本草云。巴豆未泄能令人泄。已泄能令人止。脾积丸之治积泄。祖训当遵守也。余教诸子治泄泻。始终三法。

　　初用理中丸一服。不止。次用五苓散。一二服分利。不止。三用白术散服之良。又不止。用参苓白术散调理。未有不效。再不止。用参苓白术散二分。豆蔻一分。

　　发挥云。难经五泻之论甚详。予论大肠泻。小肠泻。大瘕泻。则易明。予论脾泻肾泻。则难藏之舍。无有所受。岂有所出哉。其脾泻者。即胃泻也。谓脾不能约束其胃。胃不能藏而泻也。故泻有属脾者。有属肾者。但自胃来者。水谷注下而多。自脾来者。则成黄糜。泻无度而少也。观仲景伤寒论中。大便不通者。用脾约丸。其意明矣。肾亦脏也。谓之肾泻者。肾开窍于二阴。为闭藏之主。肾虚则不能主闭藏。而水谷自下。且下焦如渎。有所受则有所出也。但泻不同。难经云。其泻下重者。即肾泻也。观东垣先生脾胃论。补中益气汤方。凡大便弩责者。加当归身红花。弩责者即下重。当归红花以润血。盖肾恶燥。故用二物以润之。

　　肾泻亦与大瘕泻同。泻者痢也。乃积滞之物。故痢曰滞下。况痢则腹痛。有肠鸣。有里急。

　　有赤白。若肾泻。则便时略难。却无里急后重之证。故云。痢则下重也。古人立方治肾泻。

　　有用破故纸者。补其肾也。有用吴茱萸者。补其肝也。皆苦以坚之辛以润之之法。今吾立方治脾泻者。只用参苓白术丸。治肾泻者。只用六味地黄丸加破故纸。甚效。

　　胃泻。大肠泄。小肠泄。三者不同。盖自胃来者。水谷注下而不分。所下者皆完谷也。

　　此寒。治宜理中丸主之。自小肠来者。亦水谷注下而不分。则成糟粕而非完谷。且小肠为受气之府。水谷到此。已变化而未尽变化也。治宜分别水谷。以五苓散主之。使水谷分利。则泻止矣。自大肠来者。则变化尽而成屎。但不结聚。而所下皆酸臭也。宜用伤寒论中禹余粮汤。

　　陈文中痘疹方中肉豆蔻丸主之。此涩可以去滑之法也。

　　叔和云。湿多五泻。此本内经湿胜则濡泻之论。所谓五泻。则与难经之论不同。素问以脏腑分五泻。叔和以风寒湿热食分五泻。

　　如泄时有发热恶寒。水谷不分者。此风湿证也。谓飧泄。经云。春伤于风。夏生飧泄者是也。宜小建中汤加防风主之。若兼脓血者。胃风汤主之。

　　如泻时有腹痛。或吐或不吐。所泻者多完谷未化。此寒湿证也。宜理中汤主之。

　　如泻时有腹痛。或痛或不痛。所下亦有完谷而未尽化者。此邪热不杀谷也。有成糟粕者。皆属热湿。以伤寒论中猪苓汤主之。寒湿热湿宜详辨之。属寒者不渴。属热者渴也。

　　如泻时水谷混下。小便少而大便多者。此湿泻也。有溏泻无度者。此久湿也。并宜五苓散主之。

　　如泻时有腹痛腹鸣之证。恶食。所下酸臭之物。此因宿食停滞于中而成湿。此食化为湿也。宜下之。积去泄自止也。丁香脾积丸主之。

　　泄泻二字。亦当辨之。泄者。谓水谷之物泄出也。泻者。谓肠胃之气下陷也。

　　猪苓汤

　　猪苓 泽泻 阿胶 滑石 茯苓（各一钱） 水煎。

　　春月得之名伤风。其证发热而渴。小便短少。宜先清热后补脾。清热薷苓汤。补脾白术

　　夏至后得之泻者。有寒有热。渴欲饮水者。热泻也。先服玉露散以清暑止渴。后服白术散以补脾。

　　如不渴者。寒泻也。先服理中丸以温中补脾。后服五苓散。以清暑。此祖传之妙也。

　　夏月水泻。其详在因五邪之气所生病条内有案。

　　秋月得之。伤湿泻也。其证体重。所下溏粪。谓之濡泻。宜渗湿补脾利小便。胃苓汤主之。或升麻除湿汤。

　　冬月得之。伤寒泻也。其证腹痛。所下清水。宜温。理中丸或理中汤加熟附子少许主之。不止宜豆蔻丸。

　　四时之中。有积泻者。面黄善肿。腹中时痛。所下酸臭者是也。宜先去积。后调脾胃。

</div>
    <div class="pagination">
<a href="幼科发挥_page14.html">上一页</a><span>...</span><a href="幼科发挥_page10.html">10</a><a href="幼科发挥_page11.html">11</a><a href="幼科发挥_page12.html">12</a><a href="幼科发挥_page13.html">13</a><a href="幼科发挥_page14.html">14</a><span class="current-page">15</span><a href="幼科发挥_page16.html">16</a><a href="幼科发挥_page17.html">17</a><a href="幼科发挥_page18.html">18</a><a href="幼科发挥_page19.html">19</a><a href="幼科发挥_page20.html">20</a><span>...</span><a href="幼科发挥_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
