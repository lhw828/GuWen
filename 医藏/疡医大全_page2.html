<!DOCTYPE html>
<html>
<head>
    <meta charset="UTF-8">
    <title>疡医大全 - 第 2 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 2 页/共 163 页</h1>
    <div class="content">　　
　　卷一　《内经》纂要汤液醪醴论篇
　　《汤液醪醴论》曰：精神不进，志意不治，故病不可愈。（动离于道，耗散天真故耳。）精坏神去，荣卫不可复收，何者？嗜欲无穷，而忧患不止，精神弛坏，荣泣卫除，故神去之而病不愈也。（精神者，生之源；荣卫者，气之主。气主不辅，生源复消，神不内居，病何能愈！）其有不从毫毛生，而五脏阳以竭也。津液充郭，其魄独居，孤精于内，气耗于外，形不可与衣相保，此四极急而动中，是气拒于内，而形施于外，治之奈何？（不从毫毛，言生于内也。阴气内盛，阳气竭绝，不得入于腹中，故言五脏阳以竭也。津液者，水也。充，满也。郭，皮也。
　　阴于中，水气胀满，上攻于肺，肺气孤危，鼻者，肺神，肾为水害，子不救母，故云其魄独居也。夫阴精损削于内，阳气耗减于外，则三焦闭溢，水道不通，水满皮肤，身体痞肿，故云形不可与衣相保也。凡此之类，皆四肢脉数急而内鼓动于脉中也。肺动者，谓气急而咳也。言如是者，皆水气格拒于腹膜之内，而浮肿施张于身形之外，欲穷标本，其可得乎？四极言四末，则四肢也。）平治于权衡，去宛陈 ，是以微动四极，温衣缪刺其处，以复其形。开鬼门，洁净腑，精以时服，五阳已布，疏涤五脏，故精自生，形自盛，骨肉相保，巨气乃平。（平治权衡，察脉之轻重浮沉，宛积也。陈 ，陈草也。邪气之在人身，犹草 之陈积，五阳五脏，皆有阳气。巨气，大气也，正气也。脉浮在表宜汗，沉在里宜泄，如去宛积之陈草，又微动四肢以导引入，温暖其衣以流通之，缪刺其处以复其形体，盖经脉满则络脉溢，缪刺之以调其经脉，开鬼门以发其汗，洁净腑以利其水，使五脏之精，渐以时复，五脏之阳，渐以宣布，疏涤五脏，邪气去而精自生，形自盛，骨肉相保，巨气乃平。）
　　
　　卷一　《内经》纂要诊要经终论篇
　　《诊要经终论》曰：正月、二月，天气始方，地气始发，人气在肝。三月、四月，天气正方，地气正发，人气在脾。五月、六月，天气盛，地气高，人气在头。七月、八月，阴气始杀，人气在肺。九月、十月，阴气始水，地气始闭，人气在心。十一月、十二月，水复，地气合，人气在肾。（此举天气、地气、人气而言之，见人气所在，乃诊家之至要也。诊，视验也。诊之为义，所赅者广，有自诊脉言者，有自诊病言者。善诊者，察色按脉，不止于脉而已。方，正也。杀，肃也。正、二月者，寅卯月也，月建属木，木治东方，天气始正，地气始发，人气在肝，以肝属东方木也。三、四月者，辰巳月也，月建属土与火，治东南方，天气正方，地气之发者已定，人气在脾，以脾属土，而土又生火也。五、六月者，午未月也，月建属火，火治南方，天气已盛，地气已高，人气在头，头属南方火也。七、八月者，申酉月也，月建属金，金治西方，天地之阳气已下，阴气已上，始皆肃杀，人气在肺，以肺属西方金也。九月、十月者，戌亥月也，月建属水，阴气始冰，地气闭，人气在心，阳气入藏也。十一、十二月者，子丑月也，月建属水，水治北方，水已复凝，地气已合，人气在肾，以肾属北方水也。善诊者，常以是为法矣。）十二经脉之终奈何？（终，谓尽也。）太阳之脉，其终也戴眼反折螈 ，其色白，绝汗乃出，出则死矣。（此先以太阳之终者言之也。足太阳之脉，起于目内 ，上额交巅，入络脑，还出别下项，循肩膊内侠脊抵腰中；其支别者，下循足至小指外侧。手太阳之脉，起于手小指之端，循臂上肩入缺盆；其支别者，从缺盆循颈上颊，至目外 ，故太阳之终也。戴眼，谓睛不转而仰视也。反折螈 ，谓手足身体反张，而或急为螈，或缓为 。其色则白，足太阳之水主黑，手太阳之火主赤，其二色不见，而色止白也。绝汗乃出，谓汗暴出如珠，而不复渗入者也。盖至于绝汗一出而死矣。）少阳终者，耳聋，百节皆纵，目环绝系，绝系一日半死，其死也色先青白，乃死矣。（此举少阳之终者言之也。足少阳之脉，起于目锐 ，上抵头角，下耳后；其支别者，从耳后入耳中，出走耳前，手少阳之脉，其支别者，从耳后入耳中，出走耳前。故终则耳聋。少阳主筋，故终则百节皆纵，其目环之系则绝，盖至于系绝，而一日半则死，且其死也，色必青白，以金木相薄也。）阳明终者，口目动作，善惊妄言，色黄，其上下经盛，不仁则终矣。（此举阳明之终者言之也。足阳明之脉，起于鼻，交额中，下循鼻外上入齿中，侠口环唇，循颊车上耳前，循发际至额颅；其支者，从人迎前下人迎，循喉咙入缺盆下膈。手阳明之脉，起于手次指之端，循臂至肩，出于柱骨之会，下循缺盆络肺；其去别者，从缺盆上颈贯颊，下入齿中，还挟口交人中，上侠鼻孔，故终则口目动作，胃病则恶人与火，闻木音则惕然而惊，詈骂不避亲疏，故善惊妄言也。黄者，土色也。上，谓手脉，下，言足脉。经盛，谓面、目、颈、颔、足、跗、腕、胫皆躁盛而动也。不仁，谓不知痛痒也。此皆气极之征，故终也。）少阴终者，面黑齿长而垢，腹胀闭，上下不通而终矣。（此举少阴之终者言之也。手少阴气绝则血不流，血不流则皮毛死，故面色如漆而不赤，足少阴气绝则骨不软，骨不软则龈上宣，故齿长而积垢。手少阴之脉，起于心中，出属心系，下鬲络小肠也，足少阴之脉，从肾上贯肝鬲入肺中，故其终则腹胀闭，而上下不通也。）太阴终者，腹胀闭不得息，善噫善呕，呕则逆，逆则面赤，不逆则上下不通，不通则面黑皮毛焦而终矣。（此举太阴之终者言之也，足太阴之脉，从股内前廉入腹，属脾络胃上鬲。手太阴之脉，起于中焦，下络大肠，还循胃口，上鬲属肺，唯其从脾络胃，故腹胀闭不得息，为噫为呕，且呕则气逆而上行，故面色赤，不呕则不逆，不逆则上下通，下又复闭，则上下不通，心气外燔，故皮毛焦而终矣。何者？足太阴脉支别者，从胃别上鬲注心中也。）厥阴终者，中热嗌干，善溺心烦，甚则舌卷卵上缩而终矣。此十二经之所败也。（此举厥阴之终者言之也。足厥阴之脉，循胫上睾结于茎，其正经入毛中，过阴器上抵少腹，侠胃循喉咙之后，上入项颡。手厥阴之脉，起于胸中，出属心包，故终则中热嗌干，善溺心烦也。《灵枢》云：肝者，筋之合。筋者聚于阴器而脉络于舌本，甚则舌卷卵上缩而终也。若此者十二经皆至于败，其死也宜矣。）
　　
　　卷一　《内经》纂要脉要精微论篇
　　《脉要精微论》曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，乃可诊有过之脉。（荣卫之气，昼则行阳，夜则行阴，至平旦皆会于寸口，故诊脉以平旦为常。阴气正平而未动，阳气将盛而未散，饮食未进，虚实易明，经脉未盛，络脉调匀。气血未因动作而扰乱，乃可诊有过之脉。过者，病也。）夫脉者，血之府也。（府，聚也。言血之多少皆聚见于经脉之中，故曰：脉实血实，脉虚血虚。）长则气治，短则气病；数则烦心，大则病进；（夫脉长为气和故治，短为不足故病，数急为热故烦心，大为邪盛故病进。长脉者往来长，短脉者往来短，数脉者往来急速，大脉者往来满大。）上盛则气高，下盛则气胀；代则气衰，细则气少；涩则心痛。（上谓寸口，下谓尺中，盛谓盛满。代脉者，动而中止，不能自还。细脉者，动如莠蓬。涩脉者，往来时不利而蹇涩也。）浑浑革至如涌泉，病进而色弊，绵绵其去如弦绝死。（浑浑言脉气浊乱也。革至者，谓脉来弦而大，实而长也。如涌泉者，言脉汨汨，但出而不返也。绵绵，言微微似有，而不甚应手也。如弦绝者，言脉卒断，如弦之绝去也。如此之脉，皆必死也。）夫五脏者，身之强也。（脏安则神守，神守则身强，故曰身之强也。）头者，精明之府，头倾视深，精神将夺矣。背者，胸中之府，背曲肩随，府将坏矣。腰者，肾之府，转摇不能，肾将惫矣。膝者筋之府，屈伸不能，行则偻俯，筋将惫矣。骨者，髓之府，不能久立，行则振掉，骨将惫矣。（皆以所居所由而为之府也。）得强则生，失强则死。（强谓中气强，固以镇守也。此言五脏为身之强，而失强则死也。）是知阴盛则梦涉大水恐惧，（阴为水，故梦涉水而恐惧。）阳盛则梦大火燔灼，（阳为火，故梦大火而燔灼。）阴阳俱盛则梦相杀毁伤，（亦类交争之象。）上盛则梦飞，下盛则梦堕，（气上则梦上故飞，气下则梦下故坠。）甚饱则梦予，（内有余故。）甚饥则梦取，（内不足故。）肝气盛则梦怒，（肝在志为怒。）肺气盛则梦哭，（肺声哀故梦哭。）短虫多则梦聚众，（内多短虫，神梦应象。）长虫多则梦相击毁伤。（长虫多则内不安，神躁扰，故梦是矣。）
　　
　　卷一　《内经》纂要平人气象论篇
　　《平人气象论》曰：人一呼脉再动，一吸脉亦再动，呼吸定息脉五动，闰以太息，命曰平人。平人者，不病也。（经脉一周于身，凡长十六丈二尺。呼吸脉各再动，定息脉又一动，则五动也，计二百七十定息，气行环周。然尽五十营，以一万三千五百定息，则气都行八百一十丈。如是则应天常数，脉气无不及太过，气象平调，故曰平人。）常以不病调病患，医不病，故为病患平息以调之为法。
　　（此言一息五至之脉为无病也。鼻中出气曰呼，入气曰吸，呼吸定息，总为一息，言医人一呼而彼脉遂再动，一吸而彼脉遂再动，呼吸定吸脉遂五动，犹岁之有闰，是闰以太息之脉，乃所谓一息五至也。如此者，名曰平人。平人者，不病也。盖医人一息，则无病之人亦一息，所以知其脉之五动，为不病也。常以不病之人，调彼有病之人，缘医者自己不病，故因彼病患乃平自己之息以调候之耳，所以此为诊法也。人身之脉，总计一十六丈二尺，一呼脉行三寸，一吸脉行三寸，一百三十五息，脉行八丈一尺，二百七十息，行十六丈二尺为一周，一昼一夜，总计一万三千五百息，脉行八百一十丈为五十周，即一十六丈二尺之脉积之如是也。）人一呼脉一动，一吸脉一动，曰少气。（呼吸脉各一动，候减平人之半，计二百七十定息，气行八丈一尺，以一万三千五百定息，都行四百五丈，少气之理，从此可知。此言一息二至之脉为少气，自平脉之不及者言之。）人一呼脉三动，一吸脉三动而躁，尺热曰病温，尺不热脉滑曰病风，脉涩曰痹。（呼吸脉各三动，准过平人之半，计二百七十息，气行凡三十四丈三尺，病生之兆，由斯着矣。夫尺者，阴分位也。寸者，阳分位也。然阴阳俱热是则为阴阳独躁盛，则风中阳也。《脉要精微论》曰：中恶风者，阳气受也。滑为阳盛，故病为风。涩为无血，故为病痹也。此言一息六至之脉为诸病，平脉太过者言之也。）平人之常气禀于胃，胃者，平人之常气也。（常平之气，胃海致之，故曰：谷入于胃，脉道乃行。）人无胃气曰逆，逆者死。（脉以胃气为本，无胃气曰逆，逆者死。）春胃微弦曰平，（言微似弦，不谓微而弦也，钩及软弱、毛、石义并同。）夏胃微钩曰平，长夏胃微软弱曰平，秋胃微毛曰平，冬胃微石曰平。（此承上文而言，五脏皆以胃气为本。）脉从阴阳，病易已，脉逆阴阳，病难已。（脉病相应谓之从，脉病相反谓之逆，此言脉当与病相应而相顺也。）脉得四时之顺，曰病无他，脉反四时及不间脏，曰难已。（春行秋脉，夏得冬脉，秋得夏脉，冬得四季脉，皆谓反四时，气不相应。间脏者，如肝病乘土，当传之于脾，乃不传之于脾，而传之于心，则间其所胜之脏，而传之于所生之脏矣。《难经》所谓间脏者生是也。及无间脏之脉，皆谓之难已耳。
　　此言脉当与时相应而相顺也。）人以水谷为本，故人绝水谷则死，脉无胃气亦死，所谓无胃气者，但得真脏脉，不得胃气也。所谓脉不得胃气者，肝不弦，肾不石也。（不弦不石，皆谓不微似也。）妇人手少阴脉动甚者，任子也。（手少阴脉，谓掌后陷者中，当小指动而应手者也。岐伯曰：其外经病而脏不病，故独取其经于掌后锐骨之端谓之此也。动，谓动脉也。动脉者，大如豆，厥厥动摇也。
　　《正理论》曰：脉阴阳相薄，名曰动也。）
　　
　　卷一　《内经》纂要玉机真脏论篇
　　《玉机真脏论》曰：见真脏曰死，何也？岐伯曰：五脏者皆禀气于胃，胃者五脏之本也。（胃为水谷之海，故五脏禀焉。）脏气者，不能自致于手太阴，必因于胃气，乃至于手太阴也。（人禀气于胃，脏气者平人之常气，故脏气因胃乃能致于手太阴也。）故五脏各以其时，自为而至于手太阴也。（自为其状，至于手太阴也。）故邪气胜者，精气衰也，故病甚者，胃气不能与之俱至于手太阴，故真脏之气独见。独见者，病胜脏也，故曰死。（是所谓脉无胃气也。）形气相得，谓之可治，（气盛形盛，气虚形虚，是相得也。）色泽以浮，谓相易已，（气色浮润，血气相营，故易已。）脉从四时，谓之可治，（脉春弦夏钩秋浮冬营，谓顺四时。从，顺也。）脉弱以滑，是有胃气，命曰易治，取之以时。（候可取之时而取之，则万举万全，当以四时血气所在而为疗耳。）形气相失，谓之难已；（形盛气虚，气盛形虚，皆相失也。）色夭不泽，谓之难已；（夭，谓不明而晦。不泽，谓枯燥也。）脉实以坚，谓之益胜；（脉实以坚，是邪气盛，故益甚也。）脉逆四时，谓不可治。（以气逆故不治。）五实死，五虚死，（五实，谓五脏实。五虚，谓五脏虚。）脉盛，皮热，腹胀，前后不通，闷瞀，此谓五实。（实，谓邪气盛实。脉盛，心也。皮热，肺也。腹胀，脾也。前后不通，肾也。闷瞀，肝也。）脉细，皮寒，气少，泄利前后，饮食不入，此谓五虚。（虚，谓真气不足也。脉细，心也。皮寒，肺也。气少，肝也。泄利前后，肾也。饮食不入，脾也。）其时有生者何也？浆粥入胃，泄注止，则虚者活；身汗得后利，则实者活，此其候也。（饮粥得入于胃，胃气和调，其利渐止，胃气得实，虚者得活。言实者得汗外通，后得便利，自然调平。）
　　
　　卷一　《内经》纂要三部九候论篇
　　《三部九候论》曰：有下部，有中部，有上部，部各有三候，三候者，有天、有地、有人也。上部天，两额之动脉；（在额两旁，动应于手，足少阳脉气之所行也。）上部地，两颊之动脉；（在鼻孔下两旁，近于至 之分，动应于手，足阳明脉气之所行。）上部人，耳前之动脉。（在耳前陷者中，动应于手，手少阳脉气之所行也。）中部天，手太阴也；（谓肺脉也。在掌后寸口中，是谓经渠，动应于手。）中部地；手阳明也；（大肠脉也。在手大指次指岐骨间，合谷之分，动应于手也。）中部人，手少阴也。（谓心脉也。在掌后锐骨之端，神门之分，动应于手。）下部天，足厥阴也；（谓肝脉也。在毛际外，羊矢下一寸半陷中，五里之分，卧而取之，动应于手也。女子取太冲，在足大指本节后二寸陷中是也。）下部地，足少阴也；（谓肾脉也。在足内踝后跟骨上陷中，太溪之分，动应于手也。）下部人，足太阴也。
　　（谓脾脉也。在鱼腹上越筋间，直五里下，箕门之分，宽巩足单衣，沉取乃得之，而动应于手也。候胃气者，当取足跗之上，冲阳之分穴中。）故下部之天以候肝，（足厥阴之脉行其中。）地以候肾，（足少阴脉行其中也。）人以候脾胃之气。（足太阴脉行其中也。）中部之候奈何？亦有天，亦有地，亦有人。天以候肺，（手太阴脉当其处也。）地以候胸中之气，（手阳明脉当其处也。经云：肠胃同候，故以候胸中也。）人以候心。（手少阴脉当其处也。）上部以何候之？亦有天，亦有地，亦有人。天以候头角之气，（位在头角之分，故以候头角之气也。）地以候口齿之气，（位近口齿，故以候之。）人以候耳目之气。（以位当耳前，脉抵于目外 ，故以候之。）三部者，各有天，各有地，各有人。三而成天，（详三而成天至合为九脏。）三而成地，三而成人。三而三分，合则为九，九分为九野，九野为九脏。（以是故应天地之至数。）故神脏五，形脏四，合为九脏。（神脏者，肝藏魂，心藏神，脾藏意，肺藏魄，肾藏志也。以其皆神气居之，故云神脏五也。形脏者，如器外张，虚而不屈，合藏于物，故云形脏也。一头角，二耳目，三口齿，四胸中也。）五脏已败，其色必夭，夭必死矣。（夭，谓死色，异常之候也。色者神之旗，脏者神之舍，故神去则脏败矣。脏败则见异常之色者，死候也。）形盛脉细，少气不足以息者危。（形气相得，谓之可治。今脉气不足，形盛有余，证不相扶，故危者也。）形瘦脉大，胸中多气者死。
　　（是则形气不足，脉气有余，形瘦脉大，胸中气多，形脏已伤，故死也。凡如是类，皆形气不相得也。）形气相得者生，参伍不调者病。（参，谓参校。伍，谓类伍。参校类伍，而有不调，谓不率其常，则病也。）三部九候皆相失者死。（失，谓气候不相类也。相失之候，诊凡有七，七诊之状，如下文云。）上、下、左、右之脉相应如参舂者病甚。上、下、左、右相失不可数者死。（三部九候，上下左右，凡十八诊也。参春者，谓大数而鼓，如参舂杵之上、下也。大则病进。故病甚也。不可数也，谓一息十至已上了。死。）中部之候虽独调，与众脏相失者死。中部之候相减者死。（中部左、右，凡六诊也。上部下部已不相应，中部独调，故非其久，减于上下，是亦气衰，皆死者也。减，谓偏少也。）目内陷者死。（太阳之脉，起于目内 。目内陷者，太阳绝也，故死。所以言太阳者，太阳主诸阳之气，故独言之。）形肉已脱，九候虽调，犹死。（亦谓形气不相得也。经云：脉气有余，形气不足生。盖不足，未至脱也，脱则大肉去尽，脾主肌肉，肉脱者脾绝矣。九候虽平调，犹必死也。）察九候独小者病，独大者病，独疾者病，独迟者病，独热者病，独寒者病，独陷下者病。（相失之候，诊凡有七者，此也。然脉见七诊，谓参伍不调，随其独异，以言其病耳。此言九候之中，有七诊之法也。）脱肉身不去者死。（谷气外衰，则肉脱尽，天真内竭，故身不能行，真谷并衰，死之至矣。去，犹行去也。）九候之脉，皆沉细悬绝者为阴，主冬，故以夜半死。盛躁喘数者为阳，主夏，故以日中死。（位无常居，物极则反也。乾坤之义，阴极则龙战于野，阳极则亢龙有悔，是以阴阳极脉，死于夜半日中也。）寒热病者，以平旦死。（亦物极则变也，平晓木王，木气为风，故木王之时，寒热病死。）热中及热病者，以日中死。（阳之极也。）病风者，以日夕死。（卯酉冲也。）病水者，以夜半死。（水王故也。其脉乍疏、乍数、乍迟、乍疾者，日乘四季死。（辰戌丑未，土寄王之，脾气内绝，故脉无定，则日乘四季而死也。
　　此详言诸病死期也矣。）
　　
　　卷一　《内经》纂要经脉别论篇
　　《经脉别论》曰：人之居处动静勇怯，脉亦为之变乎？凡人之惊、恐、恚、劳、动、静，皆为变也。
　　（变，谓变易常候。）是以夜行则喘出于肾，（肾主于交，气合幽冥，故夜行则喘息内从肾出也。）淫气病肺。（夜行肾劳，因而喘息，气淫不次，则病肺也。）有所堕恐，喘出于肝，（恐生于肝，堕损筋血，因而奔喘，故出于肝也。）淫气害脾。（肝木妄淫，害脾土也。）有所惊恐，喘出于肺，（惊则心无所根据，神无所归，气乱胸中，故喘出于肺也。）淫气伤心。（惊则神越，故气淫反伤心也。）度水跌仆，喘出于肾与骨，（湿气通肾，骨，肾主之，故度水跌仆，喘出肾骨矣。跌，谓足跌。仆，谓身倒也。）当是之时，勇者气行则已，怯者则着而为病。（气有强弱，神有壮懦，故殊状也。）故曰：诊病之道，观人勇怯骨肉皮肤，能知其情，以为诊法也。（通达性怀，得其情状，乃为深识，诊契物宜也。）饮食饱甚，汗出于胃。（饱甚胃满，故汗出于胃。）惊而夺精，汗出于心。（惊夺心精，神气浮越，阳内薄之，故其汗出于心也。）持重远行，汗出于肾。（骨劳气越，肾复过疲，故持重远行，汗出于肾。）疾走恐惧，汗出于肝。（暴役于筋，肝气罢极，故疾走恐惧，汗出于肝。）摇体劳苦，汗出于脾。（摇体劳苦，谓动作施力，非疾走远行也。动作用力，则谷精四布，脾化水谷，故汗出于脾。）食气入胃，散精于肝，淫气于筋。（肝养筋，故胃散谷精之气入于肝，则浸淫滋养于筋络矣。）食气入胃，浊气归心，淫精于脉。（浊气，谷气也。心居胃上，故谷气归心，淫溢精微入于脉也。何者？心主脉故。）脉气流经，经气归于肺，肺朝百脉，输精于皮毛。（脉气流运，乃为大经，经气归宗，上朝于肺，肺为华盖，位复居高，治节由之，故受百脉朝会。乃布化精气，输于皮毛也。）毛脉合精，行气于腑。（腑，谓气之所聚处也。是调气海，在两乳间，名曰膻中也。）腑精神明，留于四脏，气归于权衡。
　　（膻中之布气者分为三隧：其下者走于气街，上者走于息道，宗气留于海，积于胸中，命曰气海也。如是分化，乃四脏安定，三焦平均，中外上下各得其所。）权衡以平，气口成寸，以决死生。（三世脉法，皆以三寸为关尺之分，故中外高下，气绪均平，则气口之脉而成寸也。气口者，脉之大要会也，百脉尽朝，故以其分决死生也。）饮入于胃，游溢精气，上输于脾。（水饮流下，至于中焦，水化精微，上为云雾，云雾散变，乃注于脾也。上焦如雾，中焦如沤是也。）脾气散精，上归于肺，通调水道，下输膀胱。（水土合化，上滋肺金，金气通肾，故调水道，转注下焦，膀胱禀化，乃为溲矣。下焦如渎，此之谓也。）水精四布，五经并行，合于四时五脏阴阳，揆度以为常也。（水精布，经气行，筋骨成，血气顺，配合四时寒暑，证符五脏阴阳，揆度盈虚，用为常道。）
　　
　　卷一　《内经》纂要脏气法时论篇
　　《脏气法时论》曰：夫邪气之客于身也，以胜相加，（邪者，不正之目，风寒暑湿饥饱劳逸是也。）至其所生而愈，（谓至己所生也。）至其所不胜而甚，（谓至克己之气也。）至于所生而持，（谓至生己之气也。）自得其位而起。（居所主处，谓自得其位也。）肝病者，两胁下痛引少腹，令人善怒，（肝厥阴脉，自足而上，环阴器，抵少腹，又上贯肝鬲，布于胁肋，故两胁下痛引少腹，其气实则善怒。）虚则目KTKT无所见，耳无所闻，善恐如人将捕之。（肝厥阴脉，自胁肋循喉咙入颃颡连目系。胆少阳脉，其支者，从耳后耳中出走耳前至目锐 后。故病如是也。恐，谓恐惧，魂不安也。）心病者，胸中痛，胁支满，胁下痛，膺背肩甲间痛，两臂内痛，（心少阴脉，支别者，循胸出胁。又手心主厥阴之脉，起于胸中；其支别者，亦循胸出胁，下腋三寸，上抵腋下，下循 内，行太阴少阴之间，入肘中，下循臂行两筋之间。又心少阴之脉，直行者，复从心系却上肺，上出腋下，下循 内后廉，行太阴心主之后，下肘内，循臂后内廉抵掌后锐骨之端。又小肠太阳之脉，自臂 上绕肩甲，交肩上。故病如是。）虚则胸腹大，胁下与腰相引而痛。（手心主厥阴之脉，从胸中出属心包，下鬲历络三焦；其支别者，循胸出胁。心少阴之脉，自心系下鬲络小肠。故病如是。）脾病者，身重善肌肉痿，足不收行，善 脚下痛，（ ，小儿病。脾象土而主肉，故身重肉痿也。脾太阴之脉，起于足大指之端，循指内侧上内踝前廉，上 内。肾少阴之脉，起于足小指之下，斜趋足心，上 内，出 内廉。故病如是，则足不收行，善 ，脚下痛也。）虚则腹满肠鸣，飧泄食不化。（脾太阴脉，从股内前廉入腹属脾络胃，故病如是。《灵枢经》曰：中气不足，则腹为之善满，肠为之善鸣。）肺病者，喘咳逆气，肩背痛，汗出尻阴股膝髀 足皆痛，（肺藏气而主喘息，在变动为咳，故病则喘咳逆气也。背为胸中之府，肩接近之，故肩背痛也。肺养皮毛，邪盛则心液外泄，故汗出也。肾少阴之脉，从足下上循 内出 内廉，上股内后廉，贯脊属肾络膀胱。今肺病则肾脉受邪，故尻阴股膝髀足皆痛。）虚则少气不能报息，耳聋嗌干。（气虚少，故不足以报息也。肺太阴之络会于耳中，故聋也。肾少阴之脉，从肾上贯肝鬲入肺中，循喉咙侠舌本。今肺虚则肾气不足，不能上润于咽，故以嗌干也。）肾病者，腹大胫肿，喘咳身重，寝汗出憎风，（肾少阴脉，起于足面上循 ，复从横骨中侠脐循腹里上行而入肺，故腹大胫肿而喘咳也。肾病则骨不能用，故身重也。
　　肾邪攻肺，心气内微，心液为汗，故寝汗出也。胫既肿矣，汗复津泄，阴凝玄府，阳灼上焦，内热外寒，故汗出憎风也。）虚则胸中痛，大腹小腹痛，清厥意不乐。（肾少阴脉，从肺出络心，注胸中。肾气既虚，心无所制，心气灼肺，故痛聚胸中也。足太阳脉，从项下行而至足，肾虚则太阳之气不能盛行于足，故足冷而气逆也。清，谓气冷。厥，谓气逆也。以清冷气逆，故大腹小腹痛。志不足则神躁扰，故不乐也。）
　　
　　卷一　《内经》纂要宣明五气论篇
　　《宣明五气论》曰：五气所病：心为噫，（象火炎上，烟随焰出，心不受秽，故噫出之。）肺为咳，（象金坚劲，扣之有声，邪击于肺，故为咳也。）肝为语，（象木枝条，而形支别，语宣委曲，故出于肝。）脾为吞，（象土包容，物归于内，翕如皆受，故为吞也。）肾为欠为嚏，（象水下流，上生云雾，气郁于胃，故欠生焉。太阳之气和利而满于心，出于鼻则生嚏。）胃为气逆为哕为恐，（胃为水谷之海，肾与为关，关门不利，则气逆而上行也。以包容水谷，性喜受寒，寒谷相薄，故为哕也。寒盛则哕起，热盛则恐生。何者？胃热则肾气微弱，故为恐也。）大肠小肠为泄，下焦溢为水，（大肠为传导之腑，小肠为受盛之腑，受盛之气既虚，传道之司不禁，故为泄利也。下焦为分注之所，气窒而不泻，则溢而为水矣。）膀胱不利为癃，不约为遗溺，（膀胱为津液之府，水注由之。然足三焦脉实，约下焦而不通，则不得小便；足三焦脉虚，不约下焦，则遗溺也。）胆为怒，（中正决断，无私无偏，其性刚决，故为怒也。）是为五病。五精所并：精气并于心则喜，（精气，谓火之精气也。肺虚而心精并之，则为喜。《灵枢经》曰：喜乐无极则伤魄，魄为肺神，明心火并于肺金也。）并于肺则悲，（肝虚而肺气并之，则为悲。《灵枢》曰：悲哀动中则伤魂。魂为肝神，明肺金并于肝木也。）并于肝则忧，（脾虚而肝气并之，则为忧。《灵枢》曰：愁忧不解则伤意。意为脾神，明肝木并于脾土也。）并于脾则畏，（肾虚而脾气并之，则为畏。《灵枢》曰：恐惧不解则伤精，精为肾之神，明脾土并于肾水也。）并于肾则恐。（心虚而肾气并之，则为恐。《灵枢》曰：怵惕思虑则伤神。神为心主，明肾水并于心火也。怵惕惊惧也，此皆由于正气不足而胜气并之也。）是为五并，虚而相并者也。五脏所恶：心恶热，（热则脉溃浊。）肺恶寒，（寒则气留滞。）肝恶风，（风则筋燥急。）脾恶湿，（湿则肉痿肿。）肾恶燥。（燥则精竭涸。）是谓五恶。五味所禁：辛走气，气病无多食辛；咸走血，血病无多食咸；（咸先入肾，此云走血者，肾合三焦，血脉虽属肝心，实为中焦之道，故咸入而走血也。）苦走骨，骨病无多食苦；（苦走心，此云走骨者，水火相济，骨气通于心也。）甘走肉，肉病无多食甘；酸走筋，筋病无多食酸。是谓五禁。
　　五病所发：阴病发于骨；阳病发于血；阴病发于肉；（骨肉阴静，故阳气从之。血脉阳动，故阴气乘之。）阳病发于冬；阴病发于夏。（夏阳气盛，故阴病发于夏，冬阴气盛，故阳病发于冬，各随其少也。）是谓五发。五邪所乱：邪入于阳则狂；邪入于阴则痹；（邪居于阳脉之中，则四支热盛，故为狂。邪入于阴脉之内，则六经凝涩不通，故为痹。）搏阳则为颠疾；（邪内搏于阳，则脉流薄疾，故为上颠之疾。）搏阴则为喑；（邪内搏于阴，则脉不流，故令喑不能言。）阳入之阴则静；阴出之阳则怒。（随所之而为疾也。之，往也。）是谓五乱。五劳所伤：久视伤血，（劳于心也。）久卧伤气，（劳于肺也。）久坐伤肉，（劳于脾也。）久立伤骨，（劳于肾也。）久行伤筋，（劳于肝也。）是谓五劳所伤。
　　
　　
　　卷一　《内经》纂要宝命全角论篇
　　《宝命全角论》曰：夫盐之味咸者，其气令器津泄；（夫咸为苦，而生咸从水而有，水也润下而苦泄，故能令器中生津液润渗泄焉。）弦绝者，其音嘶败；（弦绝者，其音嘶嗄，败易旧声音。）木敷者，其叶发；（木陈者，叶必脱。）病深者，其声哕。（哕，谓声浊恶也。）人有此三者，是谓坏腑，（三者，谓弦绝、叶发、声哕也。）毒药无治，短针无取，此皆绝皮伤肉，血气争黑。（病遗于内，故毒药无治，短针无取，皮肉血气交争伤绝，故当血见色黑也。言欲知病征者，须知其候。盐之在于器中，津液泄于外，见津液而知盐之有咸也。声嘶，知琴瑟之弦将绝。叶落者，知陈木之已尽。举此三物衰坏之征，以比声嘶识病深之候。故针药不能取，以其皮肉血气各不相得故也。）
　　
　　卷一　《内经》纂要八正神明论篇
　　《八正神明论》曰：是故天温日明，则人血淖液而卫气浮，故血易泻，气易行；天寒日阴，则人血凝泣而卫气沉。（泣，谓如水中居雪也。）月始生，则血气始精，卫气始行；月郭满，则血气实，肌肉坚；月郭空，则肌肉减，经络虚，卫气去，形独居。是以因天时而调血气也。是以天寒无刺，（血凝泣而卫气沉也。）天温无凝，月生无泻，月满无补，月郭空无治。（言刺法必法天时也。）八正者，所以候八风之虚邪以时至者也。（八正，谓八节之正气也。八风者，东方婴儿风，南方大弱风，西方刚风，北方大刚风，东北方凶风，东南方弱风，西南方谋风，西北方折风也。虚邪，谓乘之虚而为病者也。以时至者，谓之天应太一移居，以八节之前后，风朝中宫而至焉者也。）四时者，所以分春秋冬夏之气所在，以时调之也；八正之虚邪，而避之勿犯也。（四时之气所在者，谓春气在经脉，夏气在孙络，秋气在皮肤，冬气在骨髓也。感冒虚邪，动伤真气，避而勿犯，乃不病焉。圣人避邪，如避矢石。以其能伤真气也。）以身之虚，而逢天之虚，两虚相感，其气至骨，入则伤五脏，（以虚感虚，同气而相应也。）工候救之，弗能伤也。（候知而止，故弗能伤之。）故曰：天忌不可不知也。（人忌于天，故云天忌，犯之则病，故不可不知也。）虚邪者，八正之虚邪气也。（八正之虚邪，谓八节之虚邪也。以从虚之乡来，袭虚而入为病，故谓之八正虚邪。）正邪者，身形若用力汗出，腠理开，逢虚风，其中人也微，故莫知其情，莫见其形。（正邪者，不从虚之乡来。以人中微，故莫知其情意，莫见其形状。）上工救其萌芽，必先三部九候之气，尽调不败而救之，故曰上工。下工救其已成，救其已败。救其已成者，言不知三部九候之相失，因病而败之也。
　　故养神者，必知形之肥瘦，荣卫血气之盛衰。血气者，人之神，不可不谨养。（神安则寿延，神去则形弊，故不可不谨养也。此俱解《针经》之义也。）
　　
　　卷一　《内经》纂要离合真邪论篇
　　《离合真邪论》曰：天地温和，则经水安静；天寒地冻，则经水凝泣；天暑地热，则经水沸溢；卒风暴起，则经水波涌而陇起。夫邪之入于脉也，寒则血凝泣，暑则气淖泽，虚邪因而入客，亦如经水之得风也。
　　诛罚无过，命曰大惑，反乱大经，真不可复，用实为虚，以邪为真，用针无义，反为气贼，夺人正气。以从为逆，荣卫散乱，真气已失，邪独内着，绝人长命，予人夭殁。不知三部九候，故不能久长。（识非精辨，学未该明，且乱大经，又为气贼，动为残害，安可久乎！）因不知合之四时五行，因加相胜，释邪攻正，绝人长命。（非惟昧三部九候之为弊，若不知四时五行之气序，亦足殒绝其生灵也。）邪之新客来也，未有定处，推之则前，引之则止，逢而泻之，其病立已。（此亦解《针经》补泻法也。）
　　
　　卷一　《内经》纂要通评虚实论篇
　　《通评虚实论》曰：何谓虚实？邪气盛则实，精气夺则虚。（夺，谓精气减少，如夺去也。）乳子而病，热脉悬小者何如？（悬，谓如悬物之动也。）手足温则生，寒则死。乳子中风热，喘鸣肩息者，脉何如？喘鸣肩息者，脉实大也，缓则生，急则死。（此言乳子脉与病反者，复有他证可验。病证俱甚者，复有脉体可据。而决其死生也。乳子而热病，阳证也。脉则悬小，是阳证见阴脉也。然手足温和，正气犹存，脉虽悬小，特未大耳。故可以得生。否则手足寒而死矣。又乳子中风发热，喘鸣肩息者，阳证也。脉当实大，唯实大中而缓，则邪气渐退，可以得生。若实大中而急，则邪气愈增，其病当死矣。）肠 便血何如？身热则死，寒则生。（热为血败，故死。寒为荣气在，故生。）肠 下白沫何如？脉沉则生，脉浮则死。（阴病而见阳脉，与证相反，故死。）肠 下脓血何如？脉悬绝则死，滑大则生。肠 之属，身不热，脉不悬绝何如？滑大者曰生，悬涩者曰死。以脏期之。（肝见庚辛死，心见壬癸死，肺见丙丁死，肾见戊己死，脾见甲乙死，是谓以脏期之。此言肠 之属；有便血者，有下白沫者，有下脓血者，随证随脉而可以决其死生者。）癫疾何如？脉搏大滑，久自已；脉小坚急，死不治。（脉小坚急为阴，阳病而阴脉，故死不治。）癫疾之脉，虚实何如？虚则可治，实则死。（言癫疾之脉，得阳脉虚脉而生也。癫疾者，阳证也。故搏大滑，则阳证得阳脉，所以病久自已。若脉小坚急，则得阴脉，故死不治。然癫疾之脉，当有取于虚也，必搏大滑中带虚可治，若带实则邪气有余，乃死候也。）消疸虚实何如？脉实大，病久可治；脉悬小坚，病久不可治。（久病血气衰，脉不宜实大，故不可治。）黄胆暴痛，癫疾厥狂，久逆之所生也。五脏不平，六腑闭塞之所生也。头痛耳鸣，九窍不利，肠胃之所生也。（此言病有所由生者，皆从内起也。）
　　
　　卷一　《内经》纂要太阴阳明论篇
　　《太阴阳明论》曰：太阴阳明为表里，脾胃脉也。生病而异者何也？岐伯对曰：阴阳异位，更虚更实，更逆更从，或从内，或从外，所从不同故病异名也。（脾脏为阴，胃腑为阳，阳脉下行，阴脉上行，阳脉从外，阴脉从内，故言所以不同，病异名也。春夏阳明为实，太阴为虚，秋冬太阴为实，阳明为虚，即更实更虚也。春夏太阴为逆，阳明为从，秋冬阳明为逆，太阴为从，即更逆更从也。）阳者，天气也，主外；阴者，地气也，主内。（是所谓阴阳异位也。）故阳道实，阴道虚。（是所谓更实更虚也。）犯贼风虚邪者，阳受之；食饮不节起居不时者，阴受之。（是所谓或从内，或从外也。）阳受之则入六腑，阴受之则入五脏。入六腑则身热不时卧，上为喘呼；入五脏则满闭塞，下为飧泄，久为肠 。（是所谓所从不同，病异名也。）故喉主天气，咽生地气。故阳受风气，阴受湿气。（同气相求耳。）故阴气从足上行至头，而下行循臂至指端；阳气从手上行至头，而下行至足。（是所谓更逆更从也。《灵枢》曰：手之三阴，从脏走手；手之三阳，从手走头。
　　足之三阳，从头走足；足之三阴，从足走腹。所行而异，故更逆更从也。）故曰阳病者上行极而下，阴病者下行极而上。故伤于风者，上先受之；伤于湿者，下先受之。
　　脾不主时何也？（肝主春，心主夏，肺主秋，肾主冬，四脏皆有正应，而脾无正主也。）脾者土也，治中央，常以四时长四脏，各十八日寄治，不得独主于时也。脾脏者常着胃土之精也，土者生万物而法天地，故上下至头足。足太阴者三阴也，故太阴为之行气于三阴。阳明者表也，五脏六腑之海也，亦为之行气于三阳。脏腑各因其经而受气于阳明。
　　
　　
　　卷一　《内经》纂要阳明脉解篇
　　《阳明脉解篇》曰：足阳明之脉病，恶人与火，闻木音则惕然而惊，（胃热内郁，故恶人、恶火。胃属土，故闻木音而惊。）病甚则弃衣而走，登高而歌，或至不食数日，逾垣上屋，所上之处，皆非其素所能也。病反能者何也？四支者，诸阳之本也。阳盛则四支实，实则能登高也。（阳受气于四支，故四支为诸阳之本。）热盛于身，故弃衣欲走也。阳盛则使人妄言骂詈，不避亲疏，而不欲食，故妄走也。（言胃病所以能登高而歌，弃衣而走，妄言而骂者，皆以其邪气之盛也。邪盛故热盛，热盛故阳盛，阳盛则三者之证由于此矣。）
　　
　　卷一　《内经》纂要评热病论篇
　　《评热病论》曰：有病温者，汗出辄复热，而脉躁疾不为汗衰，狂言不能食，病名为何？岐伯曰：病名阴阳交，交者死也。（交，谓交合，阴阳之气不分别也。）人所以汗出者，皆生于谷，谷生于精，（言谷气化为精，精气胜乃为汗。）今邪气交争于骨肉而得汗者，是邪却而精胜也，（言初汗也。）精胜则当能食而不复热。复热者邪气也，汗者精气也，今汗出而辄复热者，是邪胜也，不能食者，精无俾也，（无俾，言无可使为汗也。谷不化则精不生，精不化流，故无可使。）病而留者，其寿可立而倾也。（如是者，其人寿命立致倾危也。）汗出而脉尚躁盛者死。（汗后脉当迟静，而反躁急以盛满者，是真气竭而邪盛，故知必死也。）今脉不与汗相应，此不胜其病也，其死明矣。（脉不静而躁盛，是不相应。）狂言者是失志，失志者死。（志舍于精，今精无可使，是志无所居，志不留居则失志也。）今见三死，不见一生，虽愈必死也。（汗出脉躁盛，一死；不胜其病，二死；狂言失志者，三死也。）
　　
　　卷一　《内经》纂要逆调论篇
　　《逆调论》曰：阴气少而阳气胜，故热而烦满也。（言病有热而烦满者，阴气少而阳气多也。）阳气少，阴气多，故身寒如从水中出。（言病有寒从中生者，阳气少而阴气多也。）不得卧而息有音者，是阳明之逆也，足三阳者下行，今逆而上行，故息有音也。阳明者胃脉也，六腑之海，（即水谷之海。）其气亦下行，阳明逆不得从其道，故不得卧也。胃不和则卧不安，此之谓也。夫起居如故而息有音者，此肺之络脉逆也，络脉不得随经上下，故留经而不行，络脉之病患也微，故起居如故而息有音也。夫不得卧，卧则喘者，是水气之客也，夫水者循津液而流也，肾者水脏，主津液，主卧与喘也。
　　
　　
　　卷一　《内经》纂要举痛论篇
　　《举痛论》曰：百病生于气也。（气之为用，虚实逆顺缓急皆能为病，故发此问。）怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？怒则气逆，甚则呕血及飧泄，故气上矣。（怒则阳气逆上肝气乘脾，故甚则呕血及飧泄也。）喜则气和志达，荣卫通利，故气缓矣。（气脉和调故志达畅。荣卫通利，故气徐缓。）悲则心系急，肺布叶举，而上焦不通，荣卫不散，热气在中，故气消矣。（悲则损于心，心系急则动于肺，肺气系诸经，逆则肺布而叶举。）恐则精却，却则上焦闭，闭则气还，还则下焦胀，故气不行矣。（恐则阳精却上而不下流，故却则上焦闭也。上焦既闭，气不行流，下焦阴气，亦还回不散，而聚为胀。然上焦固禁，下焦气还，各守一处，故气不行也。）寒则腠理闭，气不行，故气收矣。（身寒则卫气沉，故皮肤文理及渗泄之处，皆闭密而气不流行，卫气收敛于中而不发散也。）炅则腠理开，荣卫通，汗大泄，故气泄矣。（热则肤腠开发，荣卫大通，津液外渗而汗大泄。）惊则心无所倚，神无所归，虑无所定，故气乱矣。（气奔越故不词理。）劳则喘且汗出，外内皆越，故气耗矣。
　　（疲力役则气奔速，故喘息。气奔速则阳外发，故汗出。喘且汗出，内外皆逾越于常纪，故气耗损也。）思则心有所存，神有所归，正气留而不行，故气结矣。（系心不散，故气亦停留。以九气为问而言之也。）
　　
　　卷一　《内经》纂要腹中论篇
　　《腹中论》曰：何以知怀子之且生也？岐伯曰：身有病而无邪脉也。（言怀子之将生者，身虽经闭而脉则无病也。身有病者，经闭也。无邪脉者，尺中之脉和匀也。凡妇人怀妊三月，则阴阳之精尚未变化，三月则精气正变，其气熏蒸冲胃而为恶阻，三、四月则恶阻少止，脉甚滑疾，盖男女正成形质，其气未定也。五、六月以后则形质已定，男女已分，及八、九、十月其脉平和如无娠然，非医工深明脉理，病家肯明言者，难以诊而知也。《脉诀》云：滑疾不散，胎三月。但疾而散，五月至六月，已后则疾速亦无矣。然亦有始终洪数不变者，其气甚盛，不可以一例拘也。）
　　
　　卷一　《内经》纂要痹论篇
　　《痹论篇》曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。（入脏者死，以神去也。筋骨疼久，以其定也。皮肤易已，以浮浅也。由斯深浅，故有不同。）荣者，水谷之精气也，和调于五脏，洒陈于六腑，乃能入于脉也。（《正理论》曰：谷入于胃，脉道乃行，水入于经，其血乃成。）故循脉上下，贯五脏，络六腑也。（荣行脉内，故无所不至。）卫者，水谷之悍气也，其气 疾滑利，不能入于脉也，（悍气，谓浮盛之气也。以其浮盛之气，故 疾滑利，不能入于脉中也。）故循皮肤之中，分肉之间，熏于肓膜，散于胸腹，（皮肤之中分肉之间，谓脉外也。肓膜，谓五脏之间鬲中膜也。以其浮盛，故能布散于胸腹之中，空虚之处，熏其肓膜，令气宣通也。）逆其气则病，从其气则愈，不与风寒湿气合，故不为痹。（夫荣卫之所行者如此，必逆荣卫之气则病，而顺荣卫之气则愈。则此荣卫者，乃气也，非筋骨肌皮脉与五脏六腑之有形者也。不与风寒湿三气相合者也。故荣卫在人不为痹也。）痹或痛，或不痛，或不仁，或寒，或热，或燥，或湿，其故何也？痛者，寒气多也，有寒故痛也。其不痛不仁者，病久入深，荣卫之行涩，经络时疏，故不通，皮肤不营，故为不仁。（不仁者，皮顽不知有无也。）其寒者，阳气少，阴气多，与病相益，故寒也。（病本生于风寒湿气，故阴气益之也。）其热者，阳气多，阴气少，病气胜阳遭阴，故为痹热。（阴气不胜故为热。）其多汗而濡者，此其逢湿甚也，阳气少，阴气盛，两气相感，故汗出而濡也。（言痹之所以痛者，以其寒气多也，有寒故痛也。故曰：其寒气胜者，为痛痹也。痹之所以不痛者，以病久则邪气日深，荣卫之行涩，经络之脉有时而疏，故亦不为痛也。痹之所以不仁者，以其皮肤之中，少气血以为之营运，故皮顽不动，而为不仁也。痹之所以体寒者，以卫气少，营气多，惟营气多则与病相益，故寒冷也。痹之所以体热者，以卫气多，营气少，故邪气胜，则风气为阳，阳与营气相遭，而阴气不能胜之，故为痹热也。痹之所以湿者，以其遇湿甚也，卫气少，营气多，两阴相感，故汗出而湿也。痹之所以燥者，虽未之言而即湿者，以反观之，则卫气多，营气少，遇热太甚两阳相感，则可以知其为燥矣。）夫痹之为病，不痛何也？痹在于骨则重，在于脉则血凝而不流，在于筋则屈不伸，在于肉则不仁，在皮则寒，故具此五者，则不痛也。凡痹之类，逢寒则虫，逢热则纵。（虫，谓皮中如虫行。纵，谓纵缓不相就。）
　　
　　卷一　《内经》纂要痿论篇
　　《痿论》曰：五脏使人痿何也？（痿，谓痿弱无力以运动。）肺主身之皮毛，心主身之血脉，肝主身之筋膜，（膜者，皮下肉上筋膜也。）脾主身之肌肉，肾主身之骨髓，（所主不同，痿生亦各归其主。）故肺热叶焦，则皮毛虚弱急薄着，则生痿 也。（ ，谓挛 ，足不得伸以行也。肺热则肾受热气故耳。）心气热，则下脉厥而上，上则下脉虚，虚则生脉痿，枢折挈，胫纵而不任地也。（心热盛则火独光炎上，肾之脉常下行，令火盛上炎用事，故肾脉亦随火炎灼而逆上行也。阴气厥逆，火复内燔，阴上隔阳，下不守位，心气通脉，故生脉痿。肾气主足，故膝枢纽如折。胫筋纵缓而行不能任地也。）肝气热，则胆泄口苦筋膜干，筋膜干则筋急而挛，发为筋痿。（胆约肝叶而汁味至苦，肝热则胆液渗泄，故口苦也。肝主筋膜，热则筋膜干而挛急，发为筋痿。）脾气热，则胃干而渴，肌肉不仁，发为肉痿。（脾与胃以膜相连，脾气热则胃液渗泄，故干而渴。脾主肌肉，热搏于内，故肌肉不仁，发为肉痿。）肾气热，则腰脊不举，骨枯而髓减，发为骨痿。（腰为肾府，又肾脉上股内贯脊属肾，故肾气热则腰脊不举。肾主骨髓，热则骨枯而髓减，故发为骨痿。）治痿者独取阳明何也？阳明者，五脏六腑之海，（阳明，胃脉也，为水谷之海。）主润宗筋，宗筋主束骨而利机关也。（宗筋，谓阴毛中横骨上下之坚筋也。上络胸腹下贯髋尻，又经于背腹上头顶，故云宗筋主束骨而利机关。然腰者，身之大关节，所以司屈伸，故曰机关。）冲脉者，经脉之海也，（《灵枢》曰：冲脉者，十二经之海。）主渗灌溪谷，与阳明合于宗筋，（寻此则横骨上下脐两旁坚筋，正宗筋也。冲脉循腹侠脐旁各同身寸之五分而上，阳明脉亦侠脐旁各同身寸之一寸五分而上，宗筋脉于中，故曰与阳明合于宗筋也。以为十二经海，故主渗灌溪谷也。肉之大会为谷，小会为溪。）阴阳总宗筋之会，会于气街，而阳明为之长，皆属于带脉，而络于督脉。（宗筋聚会，会于横骨之中，从上而下，故云阴阳总宗筋之会也。宗筋侠脐下合于横骨，阳明辅其外，冲脉居其中，故云会于气街而阳明为之长。气街，阴毛两旁脉动处也。带脉者，起于季胁，回身一周，而络于督脉也。督脉者，起于关元，上下循腹。故云皆属于带脉而络于督脉也。督脉任脉波脉三者，同起而异行，故经文或参差引之。）故阳明虚则宗筋纵，带脉不引，故足痿不用也。（阳明之脉，从缺盆下乳内廉，下侠脐至气街中；其支别者，起胃下口，循腹里下至气街中而合，以下髀，抵伏兔，下入膝膑中，下循 外廉，下足跗，入中指内间；其支别者，下膝三寸而别，以下入中指外间。故阳明虚则宗筋纵，带脉不引，而足痿不用也。）
　　
　　卷一　《内经》纂要厥论篇
　　《厥论篇》曰：厥之寒热者何也？阳气衰于下，则为寒厥；阴气衰于下，则为热厥。（阳，谓足之三阳脉。阴，谓足之三阴脉，下，谓足也。此言厥病之分寒热者，以足之阴阳六经其气有偏胜也。）热厥之为热也，必起于足下者何也？（阳主外而厥在内，故问之。）阳气起于足五指之表，阴脉者集于足下而聚于足心，故阳气胜则足下热也。（足太阳脉出于足小指之端外侧，足少阳脉出于足小指次指之端，足阳明脉出于足中指及大指之端，并循足阳而上，肝脾肾脉集于足下，聚于足心，阴弱所以足下热也。此言热厥之热在于阴分者，以其阳胜阴也。）寒厥之为寒也，必从五指而上于膝者何也？（阴主内而厥在外，故问之。）阴气起于五指之里，集于膝下而聚于膝上，故阴气胜则从五指至膝上寒，其寒也，不从外，皆从内也。（足太阴脉起于足大指之端内侧，足厥阴脉起于足大指之端三毛中，足少阴脉起于足小指之下斜趣足心，并循足阴而上循股阴入腹，故云集于膝下而聚于膝之上也。此言寒厥之厥上于膝，以其阴胜阳也。）厥或令人腹满，或令人暴不知人，或至半日远至一日乃知人者何也？阴气盛于上则下虚，下虚则腹胀满，阳气盛于上则下气重上而邪气逆，逆则阳气乱，阳气乱则不知人也。（阴气盛于上，则腹胀满者，乃寒厥。阳气盛于上，则不知人者，乃热厥耳。）
　　
　　卷一　《内经》纂要病能论篇
　　《病能论》曰：人有卧而有所不安者何也？岐伯曰：脏有所伤及，精有所之寄则安，故人不能悬其病也。（言有卧而不安者，以脏气伤而精气耗也。盖五脏为阴，各藏其精，脏有所伤而精耗也，卧不安也。必精有所寄，各在本脏而无失，则卧斯安矣。寄者，藏也。如肝藏魂，肺藏魄之类。凡卧有不安者，血不归肝，卫气不能入于阴，此人之所以不能悬其病者也。悬者，绝也。）人之不得偃卧者何也？（谓不得仰卧也。）肺者脏之盖也，居高布叶，四脏下之，故言肺者，脏之盖也。）肺气盛则脉大，脉大则不得偃卧，（肺之邪气盛满，则气促喘奔，故不得偃卧。）有病怒狂者，此病安生？生于阳也。（怒不虑祸，故谓之狂。）阳气者，因暴折而难决，故善怒也，病名曰阳厥。（言阳气被折郁不散，或曾因暴折而心不舒畅者，皆阳逆躁极所生，病名阳厥。）治之奈何？夺其食即已。夫食入于阴，长气于阳，故夺其食即已。（食少则气衰，故节去其食，即病自已。）使之服以生铁落为饮。夫生铁落者，下气疾也。（取金平肝也。）
　　
　　卷一　《内经》纂要奇病论篇
　　《奇病论》曰：人有重身，九月而喑，此为何也？（重身，谓身中有身，则怀妊者也。喑，谓不言语也。妊娠九月，足少阴脉养胎。）胞之络脉绝也。（绝，谓脉断绝不流通，而不能言，非天真之气断绝也。）胞络者系于肾，少阴之脉，贯肾系舌本，故不能言。（少阴，肾脉也。气不营养，故舌不能言。）无治也，当十月复。（十月胎去，胞络复通，肾脉上营，故复旧而言也。）无损不足，益有余，以成其疹。（疹，谓久病，反法而治，则胎死不去，遂成久固之疹病。）人有病头痛以数岁不已，此安得之，名为何病？（头痛之病，不当逾月，数年不愈，故怪而问之。）当有所犯大寒，内至骨髓，髓者以脑为主，脑逆故令头痛，齿亦痛，（脑为髓主，齿是骨余，脑逆犯寒，骨亦寒，故令头痛齿亦痛。）病名曰厥逆。（人先生脑，有脑则有骨髓。齿者，骨之本也。）有病口甘者，病名为何？何以得之？此五气之溢也，名曰脾瘅。（瘅，热也。脾热则四脏同禀，故五脏上溢也。甘因脾热，故曰脾瘅。）夫五味入口，藏于胃，脾为之行其精气，津液在脾，故令人口甘也。（脾热内渗，津液在脾，胃谷化余，精气随溢，口通脾气，故口甘。津液在脾，是脾之湿。）此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。（食肥则腠理密，阳气不得外泄，故肥令人内热。甘者性气和缓而发散逆，故令人中满。然内热则阳气炎上，炎上则欲饮而嗌干，中满则陈气有余，有余则脾气上溢，故曰其气上溢则转为消渴也。）治之以兰，除陈气也。（兰，兰草也。言兰除陈久甘肥不化之气者，以辛能发散也。）有病口苦，取阳陵泉，口苦者病名为何？何以得之？病名曰胆瘅。（亦谓热也。胆汁味苦，故口苦。）夫肝者，中之将也，取决于胆，咽为之使。（肝者，将军之官，谋虑出焉。胆者，中正之官，决断出焉。肝与胆合，气性相通，故诸谋虑取决于胆。咽胆相应，故咽为使焉。）此人者，数谋虑不决，故胆虚气上溢而口为之苦，治之以胆募俞。（胸腹曰募，背脊曰俞，胆募在乳下二肋外，期门下同身寸之五分。俞在脊第十椎下两旁，相去各同身寸之一寸半。）有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。（是阳气太盛于外，阴气不足，故有余也。）太阴脉细微如发者，此不足也。
　　其病安在？名为何病？（癃，小便不得也。溲，小便也。颈膺如格，言颈与胸膺，如相格拒，不顺应也。人迎躁盛，谓结喉两旁脉动，盛满急数，非常躁速也，胃脉也。太阴脉细缕如发者，谓手大指后同身寸之一寸骨高脉动处脉，则肺脉也。此正手太阴脉气之所流，可以候于五脏也。）病在太阴，其盛在胃，颇在肺，病名曰厥，死不治，（病癃数溲，身热如炭，颈膺如格，息气逆者，皆手太阴脉当洪大而数，今太阴脉反微细如发者，是病与脉相反也。何以致之？肺气逆陵于胃，上使人迎躁盛，故曰病在太阴，其盛在胃也。以喘息气逆，故云颇亦在肺也。病因气逆，证不相应，故病名曰厥，死不治也。）此所谓得五有余二不足也。所谓五有余者，五病之气有余也。二不足者，亦病气之不足也。今外得五有余，内得二不足，此其身不表不里，亦正死明矣。（外有五余者，一身热如炭，二颈膺如格，三人迎躁盛，四喘息，五气逆也。内二不足者，一病癃日数十溲，二太阴脉微细如发。在表则内有二不足，在里则外得五有余，表里既不足凭，补泻固难为法，故曰此其身不表不里，亦正死明矣。）人生而有病颠疾者，病名曰何？安所得之？（百病皆生于风雨寒暑，阴阳喜怒，然始生未犯邪气，已有颠疾，岂邪气素伤。巅，谓上巅，则头首也。）病名为胎病，此得之在母腹中时，其母有所大惊，气上而不下，精气并居，故令子发为巅疾也。（精气，谓阳之精气也。言人初生有顶巅之疾者，胎中之病也。在腹之时，母有大惊，气上而不下，精气并居于上，令子发为巅疾。）
　　
　　卷一　《内经》纂要刺禁论篇
　　《刺禁论》曰：脏有要害，不可不察，肝生于左，（肝象木王于春，春阳发生，故生于左。）肺藏于右，（肺象金，王于秋，秋阴收杀，故藏于右。肝为少阳，阳长之始，故曰生。肺为少阴，阴藏之初，故曰脏。）心部于表，（阳气主外，心象火也。）肾治于里，（阴气主内，肾象水也。心为五脏部主，故称部。肾间动气，内治五脏，故曰治。）脾为之使，（营动不已。糟粕水谷，故使者也。）胃为之市。（水谷所归，五味皆入如市，故为市也。）鬲肓之上，中有父母，（鬲肓之上，气海居中，气者生之原，生者命之主，故气海为人之父母也。又云，心下鬲上为肓，心为阳，父也，肺为阴，母也，肺主于气，心主于血，其荣卫于身，故为父母。）七节之旁，中有小心，（小心、谓真心神灵之宫室。脊有三七二十一节，肾在下七节之旁，肾神曰志，五脏之灵皆名为神，神之所以得名为志者，为心之神也。）从之有福，逆之有咎。（八者人之所以生，形之所以成，顺之则福延，逆之则咎至。此陈禁刺脏腑之有定次也。）无刺大醉，令人气乱。无刺大怒，令人气逆。无刺大劳人，（经气越也。）无刺新饱人，（气盛满也。）无刺大饥人，（气不足也。）无刺大渴人，（血脉干也。）无刺大惊人。（神荡越也。此举不可轻刺之人，刺禁之大义也。）
　　
　　卷一　《内经》纂要刺志论篇
　　《刺志论》曰：气实形实，气虚形虚，此其常也，反此者病。（形归气，故虚实同焉。形气相反，故病生。气，脉气。形，身形。）谷盛气盛，谷虚气虚，此其常也，反此者病。（营气之道，内谷为实，谷入于胃，气传于肺，精者上行经隧。故谷气虚实，占必同焉。候不相应，则为病也。）脉实血实，脉虚血虚，此其常也，反此者病。（脉者血之府，故虚实同焉。反不相应，则为病也。）如何而反？气虚身热，此谓反也。（气虚为阳气不足，阳气不足当身寒，反身热者，脉气当盛，脉不盛而身热，证不相符，故谓反也。《甲乙经》云：气盛身寒，气虚身热，此谓反也。）谷入多而气少，此谓反也。（谷入于胃，脉道乃行，今谷入多而气少者，是胃气不散，故反也。）谷不入而气多，此谓反也。（胃气外散，肺并之也。）脉盛血少，此谓反也。脉少血多，此谓反也。（经脉行气，络脉受血，经气入络，络受经气，候不相合，故皆反常。）气盛身寒，得之伤寒。气虚身热，得之伤暑。（伤，谓感冒也。寒伤形，故气盛身寒。热伤气，故气虚身热。）
　　
　　卷一　《内经》纂要皮部论篇
</div>
    <div class="pagination">
<a href="疡医大全.html">上一页</a><a href="疡医大全.html">1</a><span class="current-page">2</span><a href="疡医大全_page3.html">3</a><a href="疡医大全_page4.html">4</a><a href="疡医大全_page5.html">5</a><a href="疡医大全_page6.html">6</a><a href="疡医大全_page7.html">7</a><span>...</span><a href="疡医大全_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
