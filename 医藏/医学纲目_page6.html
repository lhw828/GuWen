<!DOCTYPE html>
<html>
<head>
    <meta charset="UTF-8">
    <title>医学纲目 - 第 6 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 6 页/共 379 页</h1>
    <div class="content">　　病之始起也，可刺而已。其盛，可待衰而已。故因其轻而扬之，因其重而减之，因其衰而彰之。形不足者，温之以气；精不足者，补之以味；其高者，因而越之；其下者，引而竭之；中满者，泻之于内；其有邪者，渍形以为汗；其在皮者，汗而发之；其悍者，按而收之；其实者，散而泻之。审其阴阳，以别柔刚，阳病治阴，阴病治阳。定其血气，各守其乡。血实宜决之，气虚宜掣引之。（并见《阴阳应象论》）〔仲〕大法春宜吐，夏宜汗，秋宜下，冬宜温及灸。

　　〔海〕病在天之无形，当汗；病在天之有形，当吐；病在地之无形，当利小便；病在地之有形，当利大便。

　　〔《脉》〕夫欲治病，当先知其证何起，乃可攻之耳。

　　〔垣〕假令治病，无问伤寒、蓄血、结胸、发黄等诸证，并一切杂证等，各当于六经中求责之。如发黄症，或头痛、腰脊强、恶寒，即有太阳证；或身热目痛、鼻干、不得卧，即有阳明证；余仿此。（不独六经中求责，五脏求责，尤急务也。假令面青、脉弦、善怒、淋溲、便难、转筋，即有肝证也；或面赤脉洪善笑，口干身热烦心，心痛，掌中热而，即有心证也；余仿此）〔丹〕治病必求其本病之有本，犹草木之有根也，去叶不去根，草犹在也。治病犹去草，病在脏而治腑，病在表而攻里，非惟戕贼胃气，抑且资助病邪，医云乎哉。

　　一法，治疟积下痢，吐痰而愈。一法治污血哽噎，用韭汁开污血而愈。一法，治下疳疮自痢，用龙荟丸、柴胡汤而愈。其详分见各门。

　　〔海〕治病必求其本假令腹痛，桂枝加芍药；大实痛，桂枝加大黄。何为不只用芍药大黄等，而于桂枝内加之？要从太阳中来，以太阳为本也。又如结胸证，自高而下，脉浮者，不可下，故先用麻黄汤解表。表已脉沉，后以陷胸汤下之，是亦求其本也。至于蓄血下焦，血结膀胱，是从太阳中来，侵尽无形之气，乃侵膀胱中有形血也。

　　〔《素》〕先病而后逆者，治其本。先逆而后病者，治其本。先寒而后生病者，治其本。

　　先病而后生寒者，治其本。先热而后生病者，治其本。先热而后生中满者，治其标。先病而后泄者，治其本。先泄而后生他病者，治其本，必且调之，乃治其他病。先病而后生中满者，治其标。先中满而后烦心者，治其本。人有客气，有同气。小大不利，治其标。小大利，治其本。病发而有余，本而标之，先治其本，后治其标。病发而不足，标而本之，先治其标，后治其本。谨察间甚，以意调之，间者并行，甚者独行。先小大不利而后生病者，治其本。（《标本病传论》）〔仲〕夫病痼疾，加以卒病，当先治其卒病，后乃治其痼疾也。

　　〔海〕初治之道，法当峻猛者，谓所用药势疾痢猛峻也。缘病得之新暴感，虽轻得之重，皆宜以疾痢之剂急去之。中治之道，法当宽猛相济，为病得之非新非久，宜以缓疾得中之药，养正去邪，相济而治之。假令如见邪气多，正气少，宜以去邪药多，养正药少。凡加减法如此之类，更宜临证消息增减用之。仍根据时令行之，无妄也。更加针灸，其病即愈。末治之道，法宜宽缓，宽者察药性平和，缓者广服无毒以养气血安中。盖为病证已久，邪气伏潜至深而正气微少，故以善药广服，养正气而邪气自去，更加针灸，其效必速。

　　治病之道有五法：和、取、从、折、属也。一治各有五，五五二十五，如火之属衰于戌，金之属衰于辰是也。一治曰和，假令小热之病，当以凉药和之，和之不已，次用取。二治曰取，为热势稍大，当以寒药取之，取之不已，又用从。三治曰从，为势已甚，当以温药从之，为药气温也，味随所用，或以寒因热用，或以热因寒用，或以汗发之，发之不已，又用折。四治曰折，为病势极甚，当以逆制之，制之不已，当以下夺之，下夺之不已，又用属。

　　五治曰属，为求其属以衰之，缘热深陷在骨髓间，无法可出，针药取之不能及，故求其属以衰之（求属之法，同声相应，同气相求）。经曰：陷下者衰之。夫衰热气之法，同前所云，火衰于戌，金衰于辰之类是也。如或又不已，当广其法而治之。譬孙子之用兵，若在山谷则塞渊泉，有水则把渡口，在平川广野当清野千里。塞渊泉者，刺穴。把渡口者，夺病发时前。清野千里者，如肌羸瘦弱，宜广服大药以养正气。夫病有中外，治有缓急。在内者，以内治法和之。在外者，以外治法和之。气微不和，以调气法调之。其次大者，以平气法平之。

　　盛甚不已，则夺其气，令其衰也。故经曰：调气之方，必别阴阳，定其中外，各守其乡。内者内治，外者外治，微者调治，其次平治，盛者夺之，汗之下之，寒热温凉，衰之以属，随其攸利。

　　〔《难》〕脏病难治，腑病易治，何谓也？然，脏病所以难治者，传其胜也。腑病易治者，传其子也。与七传间脏同法也。

　　〔海〕脉之不病，其神不言，当自有也。脉之即病，当求其中神之有与无焉。谓如六数七极，热也，脉中有力，即有神也。三迟二败，寒也，脉中有力，即有神也。热则有神也，当泄其热，则神在焉。寒则有神也，当去其寒，则神在焉。寒热之脉，无力无神，将何药以泄热去寒乎？苟不知此而遽泄去之，将何根据以生，所以十亡八九。

　　〔《素》〕形乐志苦，病生于脉，治之以灸刺。形乐志乐，病生于肉，治之以针石。形苦志乐，病生于筋，治之以熨引。形苦志苦，病生于咽嗌，治之以百药。形数惊恐，经络不通，病生于不仁，治之以按摩醪药，是谓五形志也。（《血气形志篇》）〔海〕缓急辨经云：治主以缓，治客以急，所当知也。诸有表证当汗。脉浮，急汗之；脉沉，缓汗之。诸有里证当下。脉浮，缓下之；脉沉，急下之。三阳汗当急，而下当缓。三阴汗当缓，而下当急。主为病，则缓去之；客为病，则急去之。胸中气病，自病也。为主，治当缓。胸中血病，他病也。为客，治当急。上无形，下入腹中，即为客也，治当急。下有形，上入胸中，即为主也，治当缓。岁之六气，主也。司天在泉间气，客也。补上治上制以缓，不犯血药，便谓之缓，非缓慢之缓也。补下治下制以急，不犯气药，便谓之急，非急速之急也。热在至高之分，故用轻剂从高而按治从缓也，若急服之，上热未退，而中寒复生矣；若入有形，当下之者从其急，从其急者从其权也。大肠滑泄，治以收之，服药当以一物压之，欲其及于下部也，故服在空心食前，若在食后，非徒无益，而又害之，此谓治之缓也。

　　近者奇之，先急而后缓。远者偶之，先急而后缓。下者奇之，先缓而后急。汗者偶之，先缓而后急。

　　〔灵枢〕奇偶汗从九地之下，下从九地之上。

　　东垣：诸病四时用药之法不问所病或温或凉，或热或寒，如春时有疾，于所用药内加清凉风药；夏月有疾，加大寒之药；秋月有疾，加温气药；冬月有疾，加大热药，是不绝生化之源也。钱仲阳医小儿，深得此理。《内经》曰：必先岁气，无伐天和，是为至治。又曰：无违时，无伐化。又曰：无伐生生之气，此皆常道也。用药之法，若反其常道，而变生异证，则当从权施治。假令病患饮酒，或过食寒，或过食热，皆可以增疾。如此，以权衡应变治之。权变之药，岂可常用乎？权变之药，于时禁药禁，有不暇顾者矣，故不可轻用。

　　〔丹〕愚阅张子和书，惟务攻击，其意以正气不能自病，因为邪所客，所以为病也，邪去正气自安。因病有在上、中、下、深、浅之不同，立为吐、汗、下三法以攻之。初看其书，将谓医之法尽于是矣。复因思《内经》有言：谓之虚者，精气虚也；谓之实者，邪气实也。

　　夫邪所客，必因正气之虚，然后邪得而客之。苟正气实，邪无自入之理。由是于子和之书，不得不致疑于其间。又思《内经》有言：阴平阳秘，精神乃治，阴阳离决，精气乃绝。又思仲景有言：病当汗解，诊其尺脉涩，当与黄建中汤补之，然后汗之。于是知张子和之书，非子和之笔也。子和驰名中土，其法必有过于同辈者，何其书之所言，与《内经》仲景之意，若是之不同也。于是决意于得明师以为之根据归，发其茅塞，遂游江湖，但闻某处有某医，便往而拜问之，连经数郡，无一人焉。后到真定，始得《原病式》东垣，乃大悟子和之孟浪，然终未得的然之议论，将谓江浙间无可为师者。泰定乙丑夏，始得闻罗太无于陈芝岩之言，遂往拜之，蒙叱骂者五七次，趄二阅月，始得降接。因观罗先生治一病僧，黄瘦倦怠，罗询其病因，乃蜀人出家时，其母在堂，又游浙右，经七年，忽一日念母之心不可遏，欲归，无腰缠，徒尔昕夕西望而泣，以是得病。时僧二十五岁，罗令隔壁宿泊，每日以牛肉猪肚甘肥等，煮糜烂与之，凡经半月余，且时以慰论之言劳之，又曰：我与银拾锭作路费，我不望报，但欲救汝之死命耳。察其形稍苏，脉稍充，与桃仁承气一日三帖，下之，皆是血块痰积，方止。次日乃与熟菜稀粥，将息又半月，其人遂如旧，又半月余，与银遂行。因大悟攻击之法，必其人充实，禀受素壮，乃可行也。否则邪去而正气伤，小病必重，重病必死。罗每日有求医者，必令某诊视其脉状，回禀罗。但卧听，口授用某药治某病，以某药监某药，以某药为引经，往来一年半，并无一定之方。至于一方之中，有攻补兼施者，亦有先攻后补者，有先补后攻者，又大悟用古方治今病，焉能吻合，随时取中，此之谓欤。其时罗又言，用古方治今病，正如拆旧屋，补凑新屋，其材木非一一再经匠氏之手，其可用乎？由是又思许学士《发微论》曰：予读仲景书，用仲景法，然未尝守仲景之方，乃为得仲景之心也。遂取东垣方稿，手自抄录，乃悟治病患当如汉高祖继暴秦，周武王继商之后，自非散财发粟，与三章之法，其受伤之气，倦惫之人，何由而平复也。于是知阴易乏，阳易亢，攻击宜审，正气须保护，以局方为惩戒哉。

　　〔海藏〕许先生论梁宽父症右胁肺部也，咳而吐血，举动喘逆者，肺诊也。发热脉数不能食者，火来刑金，肺与脾俱虚也。肺与脾俱虚而火乘之，其病为逆。如此者，例不可补泻。盖补金则虑金与火持，而喘咳益增。泻火则虑火不退位，而癖反盛，止宜补中益气汤，先扶元气，少以治病药和之。闻已用药而未获效，必病势苦逆，而药力未到也。当与宽父熟论，远期秋凉，庶可平复。盖肺病者恶春夏火气，至秋冬则退，正宜于益气汤中，随四时阴阳升降浮沉温凉寒热，及见有症增损服之。升降浮沉则顺之，温凉寒热则反之，顺其理，和其气，为治之大方也。或觉气壅，间与加减枳术丸。或有饮，间服局方枳术汤。数月后，庶逆气少回，逆气回则治法可施，但恐已至色青色赤，脉弦脉洪则无及矣。近世论医有主河间刘氏者，有主易州张氏者。张氏用药，根据准四时阴阳升降而增损之，正《内经》四气调神之义。医而不知此，是妄行也。刘氏用药，务在推陈致新，不使少有怫郁，正造化新新不停之意。医而不知此，是无术也。然主张氏者，或未尽张氏之妙，则瞑眩之剂，终莫敢投，至失几后时，而不救者多矣。主刘氏者，或未极刘氏之妙，则取效目前，阴损正气，遗害后日者多矣。能用二子之长，而无二子之弊，其庶几乎，史副使病，不见色脉，不能悬料，以既愈复发言之，则恐亦宜取张氏根据准四时阴阳升降用药以扶元气，庶他日既愈而不发也。宽父病后，初感必深，所伤物恐当时消导不尽，停滞淹延，变生他症，以至于今，恐亦宜效刘氏推陈致新之法，少加消导药于益气汤中，庶可以取效也。

　　卷之三阴阳脏腑部

　　倒仓法

　　〔丹溪〕倒仓论经曰：肠、胃为市。以其无物不有，而谷最为多，故谓之仓，若积谷之室也。倒者，倾去旧积而涤濯使之洁净也，胃居中属土，喜容受而不能自运者也。人之饮食，遇适口之物，宁无过量而伤积者乎？七情之偏，五味之浓，宁无伤于冲和之德乎？糟粕之余，停痰瘀血，互相纠缠，日积月深，郁结成聚，甚如桃核之穣，诸般奇形之虫，中宫不清矣，土德不和矣。诚于中，形于外，发为瘫痪，为痨瘵，为蛊胀，为癞疾，为无名奇病。先哲制为万病丸、温白丸等剂，攻补兼施，寒热并用，期中病情，非不功巧，然不若倒仓之为便捷者也。以黄牡牛择肥者买一二十斤，长流水煮烂，融入汤中为液，以绵滤出渣滓，取净汁，再入锅中，文武火熬至琥珀色则成矣。每饮一钟，少时又饮，如此者积数十钟，寒月则重汤温而饮之。病在上者欲其吐多，病在下者欲其利多，病在中者欲其吐下俱多，全在活法而为之缓急多寡也。须先置一室，明快而不通风者，以安病患。视所出之物，可尽病根则止。

　　吐利后或渴，不得饮汤。其小便必长，取以饮病者，名曰轮回酒，与一二碗，非惟可以止渴，抑且可以涤濯余垢。睡一二日，觉肌甚，乃与粥淡食之，待三日后，始与小菜羹。自养半月，觉精神涣发，形体轻健，沉悉安矣。其后须五年忌食牛肉。吾师许文懿公始病心痛，用热燥香辛，如丁附桂姜辈，治数年而足挛痛，甚且恶寒而多呕，甚而至于灵砂、墨锡、黄芽秽丹，继之艾火十余万，又杂治数年而痛益甚，自度为废人矣，众工亦技穷矣。如此者又数年，困甚，烦渴恶食者一月，已服通圣散半月余，而大腑逼迫后重，肛门热气如烧，始时下积滞如五色烂锦者，又如烛油腻者，近半月而病似退减，又半月而略思谷，唯两足难移，计无所出。至次年三月，遂作此法，节节如应，因得为全人。次年再得一男，又十四年而寿终。又一妇人，久年香港脚，吐利而安。又临海林兄患久嗽吐血，发热消瘦，众以瘵治之，百方不应。召予视之，脉两手弦数，日轻夜重。计无所出，亦因此而安。时冬十月也，第三年得一子。又镇守百户萧伯善公，以便浊而精不禁，亲与试之有效。夫牛坤土也，黄土之色也，以顺为德，而效法乎健以为功者，牡之用也。肉者胃之乐也，熟而为液，无形之物也，横散入肉，经由肠胃而渗透肤腠毛窍爪甲，无不入也。积聚久则形质成，根据附肠胃，回薄曲折处，以为栖泊之窠臼，阻碍津液，气血熏蒸，燔灼成病，自非倒肠刮骨之神妙，孰能去之。又岂以合勺铢两之丸散所能窥犯其藩墙户牖乎。切详肉液之散溢，肠胃受之，其浓皆倍于前，有似乎肿。其回薄曲折处，非复向日之旧肉液，充满流行，有如洪水泛涨，其浮陈朽，皆推逐荡漾，顺流而下，不可停留。表者因吐而汗，清道者自吐而涌，浊道者自泄而去，凡属滞碍，一洗而空。牛肉全重浓和顺之性，盎然涣然，润泽枯槁，补益虚损，宁无精神涣发之乐乎。正似武王克商之后，散财发粟，以赈殷民之望也。其方出于西域之至人，于中年后可行一二次，亦却疾养寿之一助也。《与戴肃斋书》倒仓法非敢吝也，志于学人不多也。然患者往往狃于苟安，而靠后功夫，全藉自饮轮回酒十余杯，以祛逐余垢，迎接调匀，新布荣卫，使脏腑肓膜，生意敷畅，有脱胎换骨之功者也。多嫌其秽而不肯吃，若非明物理通造化者，其肯视为美酝良药乎。前日相见时，失议此一节，盖有数人曾因此成中辍者，宁不功亏一篑，徒尔跋涉，且是暴殄天物。敢此详告。又，中间饮到七八钟后，药力经涉经络骨节中搜逐宿垢，正邪宁不牾，必有急闷，似痛非痛，有一段恶况，此皆好消息，邪不胜正，将就擒耳，尤须忍耐而受。又于欲吐未吐，欲泄未泄，或吐泻交作时，自有恼聒意思，皆须欢喜乐受，一听医者以静待之。况此等又有大半日景象，必先说知，使方寸了然，庶临时可以安守也。倒仓治痈劳蛊癞等症，推陈致新，扶虚补损，可吐可下，用黄色肥牯牛腿精肉二十斤，顺取急长流水于大锅内煮，候水耗少再添汤，不可添冷水，以肉烂成渣为度，滤去渣，用肉汤再熬，如琥珀色。隔宿不吃晚饭。如大便秘者隔宿服神功丸，不秘者不用。五更以密室不通风处温服一钟，候膈间药行又服，陆续至七八钟。如病患不欲服，强再与之。必身体皮肤间皆痛，方见吐下。如病在上欲吐多者，须紧服，又不可太紧，恐其不纳。病在下欲利多者，须疏服，又不可太疏，恐其下远。临时消息，大抵先见下方可使吐，须极吐下，使其上下积俱尽出大便中，须见核桃肉状无臭气则止。得睡觉气定，与吃还魂酒一二钟（即病患溲溺也），粥食将息，无有不愈。未行此法前一月，不可近妇人。已行此法后半年，不可近妇人。三年不吃牛肉。如性急好色，不守禁忌者，不可行此法也。倒仓全在初三钟慢饮，最紧要，能行经隧中去。

　　卷之三阴阳脏腑部

　　药性不同

　　图〔《素》〕浓味者为阴，薄为阴之阳；气浓者为阳，薄为阳之阴。味浓则泄，薄则通；气薄则发泄，浓则发热。（《阴阳应象论》）〔东垣〕：风升生，味之薄者，阴中之阳，味薄则通，防风升麻羌活柴胡葛根威灵仙细辛独活白芷桔梗黍粘子本川芎蔓荆子秦艽天麻麻黄荆芥薄荷前胡热浮长，气之浓者，阳中之阳，气浓则发热。

　　附子乌头干姜生姜良姜肉桂桂枝草豆蔻丁香浓朴木香益智白豆蔻川椒吴茱萸茴香玄胡索缩砂红花神曲湿化成，其兼气味（气温凉寒热，在人则以胃应之。味甘辛咸苦，在人则以脾应之）。

　　黄人参甘草当归熟地半夏苍术白术陈皮青皮藿香槟榔莪术三棱阿胶诃子杏仁麦芽桃仁紫草苏木燥降收，气之薄者，阳中之阴，气薄则发泄。

　　茯苓泽泻猪苓滑石瞿麦车前子木通灯草五味子桑白皮犀角白芍药天门冬乌梅牡丹皮地骨皮枳壳琥珀连翘枳实麦门冬寒沉藏，味之浓者，阴中之阴，味浓则泄。

　　大黄黄柏黄芩黄连石膏草龙胆生地黄知母防己茵陈牡蛎栝蒌根朴硝玄参山栀川楝子香豉地榆（脾不主时，于四季末各旺一十八日，乃坤土也，生化一十一藏，受胃之禀乃能生化。）天有阴阳，温、凉、寒、热四气是也。温热者，天之阳也；寒凉者，天之阴也。地有阴阳，辛、甘、淡、酸、苦咸六味是也。辛甘淡，地之阳也；酸苦咸，地之阴也。轻清成象，味薄，细茶之类，本乎天者亲上。重浊成形，味浓，大黄之类，本乎地者亲下，味之薄者，为阴中之阳。味薄则通，酸苦咸平是也。味之浓者，为阴中之阴。味浓则泄，酸苦咸寒是也。气之浓者，为阳中之阳。气浓则发热，辛甘温热是也。气之薄者，为阳中之阴。气薄则发泄，辛甘淡平凉寒是也。

　　清阳发腠理，清之清者也。清阳实四肢，清之浊者也。

　　浊阴归六腑，浊之浊者也。浊阴走五脏，浊之清者也。

　　粥，淡，阳中之阴，所以利小便。茶，苦，阴中之阳，所以清眼目。

　　苦药平升，微寒平亦升，甘辛药平降，甘寒泻火，苦寒泻湿热，苦甘寒泻血热。

　　〔《素》〕壮火之气衰，少火之气壮。壮火食气，气食少火。壮火散气，少火生气（《阴阳应象论》），壮火，姜、附之属，少火，升麻、葛根之属。

　　帝曰：五味阴阳之用如何？岐伯曰：辛甘发散为阳，酸苦涌泄为阴，咸味涌泄为阴，淡味渗泄为阳，六者或收或散，或缓或急，或燥或润，或软或坚，以所利而行之，调其气使其平也。（《至真要大论》）〔垣〕辛能散结润燥，苦能燥湿坚软，咸能软坚，酸能收缓收散，甘能缓急，淡能利窍。

　　五辣：蒜辣心，姜辣颊，葱辣鼻，芥辣眼，蓼辣舌。

　　〔《素》〕五味所入：酸入肝，辛入肺，苦入心，咸入肾，甘入脾，是谓五入。（《宣明五气篇》）东垣：引经药：太阳经手，羌活；足，黄柏。

　　阳明经手，白芷、升麻；足，石膏。

　　少阳经手，柴胡；足，青皮。

　　太阴经手，桔梗；足，白芍药。

　　少阴经手，独活；足，知母。

　　厥阴经手，柴胡；足，青皮。

　　手太阴肺南星款冬花升麻桔梗山药檀香粳米五味子白茯苓天门冬麦门冬阿胶桑白皮葱白杏仁麻黄益智丁香白豆蔻砂仁（檀香、豆蔻为使）知母栀子黄芩石膏足太阴脾草豆蔻茱萸砂仁（人参、益智为使）防风当归益智黄苍术白术胶饴代赭石茯苓麻子甘草半夏通入手足太阴肺脾升麻芍药木瓜藿香白芍药玄胡索砂仁手阳明大肠升麻白芷麻子秦艽薤白白石脂砂仁（白石脂为使）肉豆蔻石膏足阳明胃丁香草豆蔻砂仁防风石膏知母白术神曲葛根乌药半夏苍术升麻白芷葱白通入手足阳明麻黄（酒）大黄（酒）连翘升麻白术葛根石膏檀香（佐以他药）白芷手少阳三焦川芎大黄（酒）柴胡青皮白术熟地黄地骨皮石膏细辛附子。

　　足少阳胆半夏草龙胆柴胡通入手足少阳青皮川芎柴胡连翘手厥阴心包络沙参白术柴胡熟地牡丹皮败酱足厥阴肝草龙胆蔓荆子阿胶瞿麦桃仁山茱萸代赭石紫石英当归甘草青皮羌活吴茱萸白术通入手足厥阴青皮熟地柴胡川芎皂角苦茶桃仁手太阳小肠白术生地黄羌活赤茯苓赤石脂砂仁（赤石脂为使）足太阳膀胱蔓荆子滑石茵陈白茯苓猪苓泽泻桂枝黄柏羌活麻黄通入手足太阳防风羌活本蔓荆子茴香黄柏白术泽泻防己大黄（酒）手少阴心麻黄桂心当归生地黄连代赭石紫石英栀子独活赤茯苓足少阴肾知母黄柏地骨皮阿胶猪肤牡丹皮玄参败酱牡蛎乌药山茱萸天门冬猪苓泽泻白茯苓檀香甘草五味子吴茱萸益智丁香独活（或用梢）桔梗（或用梢）砂仁（黄柏、茯苓为使）通入手足少阴细辛熟地五味子泽泻地榆附子知母白术命门附子沉香益智黄

　　卷之三阴阳脏腑部

　　制方大法

　　〔垣〕药有寒、热、温、凉之性，酸、苦、辛、咸、甘、淡之味，各有所能，不可不通也。药之气味，不比同类之物，味皆咸，其气皆寒之类是也。凡同气之物，必有诸味；同味之物，必有诸气。互相为用，各有浓薄，性用不等。制其方者，必宜明其为用。经曰：味为阴，味浓为纯阴，味薄为阴中之阳；气为阳，气浓为纯阳，气薄为阳中之阴。味浓则泄，薄即通。气薄则发泄，浓则发热。又曰：辛甘发散为阳，酸苦涌泄为阴，咸味涌泄为阴，淡味渗泄为阳。凡此之味，各有所能，辛能散结润燥，苦能燥湿软坚，咸能软坚，酸能收缓收散，甘能缓急，淡能利窍。若用其味，必明其气之可否；若用其气，必明其味之所宜。识其病之标本，脏腑寒热虚实，微甚缓急，而用其药之气味，随其症而制其方可也。是故方有君臣佐使，轻重缓急，君臣大小，反正逆从之制也。主治病者为君，佐君者为臣，应臣者为使，用此随病之所宜，而又赞成方而用之。君一臣二，奇之制也。君二臣四，偶之制也。君二臣三，奇之制也。君二臣六，偶之制也。去咽嗌近者奇之，远者偶之。汗者不奇，下者不偶。补上治上，制之以缓；补下治下，制之以急。急者，气味浓也；缓者，气味薄也；薄者，少服而频食；浓者，多服而顿食。又当明五气之郁，木郁达之，谓吐令条达也；火郁发之，谓汗令疏散也；土郁夺之，谓下无壅滞也；金郁泄之，谓解表泄小便也；水郁折之，谓制其冲逆也。通此五法，乃治病之大要也。

</div>
    <div class="pagination">
<a href="医学纲目_page5.html">上一页</a><a href="医学纲目.html">1</a><a href="医学纲目_page2.html">2</a><a href="医学纲目_page3.html">3</a><a href="医学纲目_page4.html">4</a><a href="医学纲目_page5.html">5</a><span class="current-page">6</span><a href="医学纲目_page7.html">7</a><a href="医学纲目_page8.html">8</a><a href="医学纲目_page9.html">9</a><a href="医学纲目_page10.html">10</a><a href="医学纲目_page11.html">11</a><span>...</span><a href="医学纲目_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
