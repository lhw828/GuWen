<!DOCTYPE html>
<html>
<head>
    <meta charset="UTF-8">
    <title>小儿卫生总微论方 - 第 12 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿卫生总微论方 - 第 12 页/共 126 页</h1>
    <div class="content">　　上前二味为细末。下二味捣成膏。相和更杵二千下相得。若硬。入少蜜。同杵作剂。密器中收之。三十日儿。服麻子许分丸。乳汁送下。候食顷之后。方与少乳。勿得多与。至日中当小利。即热除。若未除。明旦更一服。百日儿。小豆许。以此准量加减。夏月多热。喜令发疹。每二三十日。辄一服甚佳。

　　黑散子

　　治婴小身热。变蒸不解。及挟时行温病。

　　麻黄（去根节，二分） 大黄（一分） 杏仁（一分去皮，二分和皮用）

　　上都烧存性。为细末。每服一字。或半钱。量大小加减。以水半银盏。煎少许。须抱儿于暖温避风处。连进二三服。取微汗。候身凉。以粉香散扑之。一方只炒黑用。

　　粉香散

　　蚌粉（不以多少研极细，水飞过） 麝香（少许，研）

　　上匀末。用绵裹扑粉儿身。如已凉。胃气未和。不快美乳。服观音散。方在后。

　　熨法

　　治小儿变蒸。内有寒加之。发寒热交争。脐腹夭矫而痛。啼不止。灶中灰食盐二味。量其相等和匀。炒令热。以重帛裹。适温热熨儿。仍不可太热。恐惊烙儿也。

　　以上凡儿于变蒸之内。若遇身热脉乱。汗不出。不欲乳食。乳食后辄吐者。必审其日数。度是变蒸之时者。

　　虽有是证。无所苦也。

　　陈知军云。小儿变蒸。但以四君子汤加茯神与服。其方白术人参茯苓茯神各半两。甘草炙三钱。同末。薄荷汤下。调一钱。慎不可余治。及服惊药。恐冷伤胃气也。

　　卷三

　　脉理论

　　凡儿禀受。脏腑气血。荣卫形体。虽有生皆全。然于未语之前。变蒸之际。则血气未充。肤革未固。筋骨未坚。脉状未成。若有病也。难为诊切。又难访问。以是贤圣言婴小之病难治者。以无承据也。故立其观视形色之法焉。儿自生。积五百七十六日。大小变蒸数毕。则气血荣。精神异。筋骨壮。脉理全。然后方可诊切。又能言问也。或以谓小儿之阴。与壮老不同者。是不达延医之大体也。凡脉之长短迟速。在因形以别之。不必拘于至数。经言小儿脉多雀斗。要以三部为主。其脉小数小细者平也。诸家所言甚众。今择其当者具之。孙真人云。小儿之脉。固难分表里。今撮其要者。不出数条。其总目歌曰。小儿有病须凭脉。一指三关定其息。（小儿臂短。难以布其三指以分三关也。以一指诊之）浮洪风热数为惊。虚冷沉迟实有积。

　　浮脉为风。秋得之曰平。余时得之。主伤风寒。头疼壮热。或夜热昼凉。咳嗽嚏喷。鼻塞清涕。呕逆不食。

　　〔歌曰〕浮为风兮秋日平。余中风寒头目疼。壮气夜极鼻清涕。嚏喷咳嗽吐食频。

　　洪脉为热。夏得之曰平。余时得之。主风热壅盛。身体温壮。疮疡血泄。

　　〔歌曰〕洪为应候夏时和。余须发热壮温多。风壅作惊或疮肿。有时泄下血滂沱。

　　数脉为惊。春得之曰平。余时得之。主惊风抽掣。脉数小者。多睡惕跳。直视怕怖。盗汗非时。切牙吐舌。微吐喘息。脉数大者。一两日间。必发搐搦也。

　　〔歌曰〕数为惊候春日长。余时小数睡惊扬。喘息直视舌频吐。大数潮搐发沉殃。

　　沉迟为虚冷。冬得之曰平。余时得之。主脾胃虚弱。泄泻滑肠脱肛。吐痢不止。日渐 羸。以成脾困。或作疳劳。

　　〔歌曰〕沉迟之脉冬日安。余时脾胃弱虚言。泄泻滑肠肛脱出。吐痢 羸瘦变疳。

　　实脉为积滞。四时得之。皆主食伤积聚。面黄腹胀。发焦烦渴。吐 腹痛。

　　〔歌曰〕实脉含伤积滞言。壮热腹胀发毛干。吐痢肚疼或为癖。四时无异一般看。

　　实鉴四时脉。谓者弦夏洪。秋浮冬沉。四季缓。各推其王相表里以察病。假令春得弦而浮者。病在表在府。

　　为阳为顺。病则易治。若得弦而沉者。病在里在藏。为阴为逆。病则难治。余时仿之。

　　王氏脉歌

　　 小儿乳后辄吐逆。更兼脉乱无忧虑。弦急之时被寒缠。脉缓即是不消乳。紧急细快亦少苦。虚濡邪气惊风助。痢下宣肠急痛时。浮大之脉归泉路。

　　脉经曰。小儿之脉快疾。一息七八至曰平。不及曰损。太过曰至。

　　通真子歌

　　 小儿三岁至五岁。呼吸须将八至看。九至不安十至困。短长大小有邪干。

　　又曰

　　 小儿脉紧是风痫。沉脉须知乳化难。腹痛紧弦牢实秘。沉数有热在骨间。

　　死证脉

　　 脉来三动而止不见者死。脉来速如弓弦硬直者死。脉来瞥然不见者死。

　　〔歌曰〕三动而止不来凶。速硬如弦劲在弓。瞥然至而反不见。皆为死脉定由宗。

　　诸般病脉

　　 脉弦者为风寒。弦数者为疟。脉急者为气不和。或为客忤。脉紧者为痛。紧数者惊痫。脉浮者为风。浮紧者惊风。浮大者伤寒。浮虚者盗汗。浮数者风热。脉伏者为气滞。脉缓脉细者皆为冷。为乳不化。脉虚脉濡者。为虚弱。为惊。虚濡者慢惊风。虚紧者伏热，脉沉重者为有积。沉数者骨间冷。（一云骨间热）沉迟者虚冷。沉缓者伤食。脉牢紧者癖聚。牢实者肠秘。

　　心脉满大。肝脉小急者惊痫。心脉数小者疳淋。数急者热。寸口脉直上直下者为惊。寸口脉大小脉不匀。乱者变蒸。左手寸口无脉。心痛中热。呕逆口疮。或咳嗽。喉中哽声。头汗出而热。此乳母食冷以乳儿所作也。又脉乱者吐逆。右手寸口无脉。胸满短气。吐逆噫哕。喉中响。此乳母抱儿冲冒风寒所作也。凡脉如雀啄而紧者风痫。

　　凡脉大小不根据部次者恶候。

　　凡小儿脉快。呼吸八至曰平。九至曰病。十至曰困。

　　凡小儿脉虚者病亦虚。轻手得也。脉实者病亦实。重手得也。故急惊脉促急。慢惊脉虚微。

　　卷三

　　诸身热论

　　凡小儿有病。皆须身热。其证不一。今条而具之。

　　小儿于某时间发热。过时即退。至来日根据时发热。（昼夜同）此为潮热。欲发惊也。

　　小儿身热。但一向壮热不已者。此为壮热。甚则发惊也。

　　小儿身热。但温而不甚壮热。此为温热。

</div>
    <div class="pagination">
<a href="小儿卫生总微论方_page11.html">上一页</a><span>...</span><a href="小儿卫生总微论方_page7.html">7</a><a href="小儿卫生总微论方_page8.html">8</a><a href="小儿卫生总微论方_page9.html">9</a><a href="小儿卫生总微论方_page10.html">10</a><a href="小儿卫生总微论方_page11.html">11</a><span class="current-page">12</span><a href="小儿卫生总微论方_page13.html">13</a><a href="小儿卫生总微论方_page14.html">14</a><a href="小儿卫生总微论方_page15.html">15</a><a href="小儿卫生总微论方_page16.html">16</a><a href="小儿卫生总微论方_page17.html">17</a><span>...</span><a href="小儿卫生总微论方_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
