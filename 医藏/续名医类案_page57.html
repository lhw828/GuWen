<!DOCTYPE html>
<html>
<head>
    <meta charset="UTF-8">
    <title>续名医类案 - 第 57 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 57 页/共 160 页</h1>
    <div class="content">　　缪仲淳治梁溪一女子，头痛作呕，米饮不能下。曰：因于血热血虚，火上炎也。麦冬五钱，橘红、木瓜、茯苓各二钱，白芍三钱，枇杷叶三大片，苏子钱半，甘菊钱半，乌梅二个，竹沥一杯，芦根汁半碗，二剂呕止。

　　头尚痛，加天麦冬二钱，头痛止。加土茯苓二两，小黑豆一撮，全愈。（《广笔记》。）

　　沈观颐中丞传自一道人头风神方，予仆妇患此，痛甚欲自缢，服二剂，数年不发。土茯苓四两，（忌铁。）金银花三钱，蔓荆子、防风、明天麻各一钱，元参八分，辛夷、川芎各五分，黑豆四十九粒，灯心二十茎，芽茶五钱，河水、井水各盅半，煎一盅服。（《广笔记》。）

　　《广笔记》治半边头风，属火症者，用之大黄末三分，黄芩末一钱，二味和生白酒一碗，顿热调匀服之即愈。

　　立斋治一妇人，脑左肿痛，左鼻出脓，年余不愈，时或掉眩，如坐舟车，正许叔微所谓肝虚风邪袭之而然也。以川芎一两，当归三钱，羌活、旋复花、细辛、蔓荆子、防风、石膏、 本、荆芥穗、半夏曲、干地黄、甘草各五钱，乃制一料，每服一两，姜水煎服而愈。

　　刘云密曰：一妇季冬受寒，至于中春，巅顶并左后脑痛。是原病手足太阳寒水，寒久郁化热上行，以病于手太阳，因风升之化不达，而病亦在左厥阴也。经谓过在巨阳、厥阴者诚然。诊者云：手太阳热甚于风，足厥阴热胜于湿，更谓脾肺亦有郁热。余止治手太阳而微兼肺，以手太阳之气化在肺，主气者也。心有微热，并治足厥阴，以风升之化达，而手太阳之气化乃畅，更微利小肠，以通血脉而和其气，并心经之热亦去，故不必多治他经也。按此亦治巅顶之一，因见寒者温治之未尽耳。酒片芩二分半，酒枯芩分半，蔓荆子二分半，防风分半，萸连二分半，柴胡三分， 本三分，升麻二分，川芎二分，酒黄柏三分，当归三分，木通四分，牛膝三分，水煎一剂立愈。

　　嘉 初仁宗寝疾，药未验。间召草泽医，始用针自脑后刺入，针方出，开眼曰：好惺惺，翼日圣体良已。

　　自尔以穴目为之惺惺穴，经初无此名，或曰即风府也。（《书谩炼》宋·张舜民。）

　　吴桥治方简妻病五年，食 不尽一器，至夜则头岑岑递绝递苏，达旦乃定。桥至曰：食少久卧肌宜 ，今且腴，而脉不数，奚病为？或妇当娠大损血于头，审是，治二年可受胎，复产男而起矣。盖妇尝妊哭姑，发根有疣如豆大，出血数升，匿勿令人知，寻免男，弗育也。治不补气，专补血，累二年而举子，命之曰去病，遂如常。（《太函集》。）

　　卷十六

　　眉发须

　　李林甫婿郑平为省郎，林甫见其 发斑白，因曰：上明日当赐甘露羹，郑郎食之能乌发。翼日食之，一夕两如 。（《 琊代醉编》。）

　　李卿换白发方云：刮生老姜皮一大升，于铛中以文武火煎之，不得令过沸。其铛惟得多油腻者尤佳，更不须洗刮，便以姜皮置铛中，密封固济，勿令过气。令一精细人守之，地色未分时，（黎明也。）便须煎之，缓缓不得火急，如其人稍疲即换人看火。一伏时即盛置于瓷钵中研极细。李方虽云一伏时，若火候勿至，日西即成药也。

　　使时以簪脚蘸取如麻子大，先于白发下点药讫，然后拔之，再点以手指热捻之，令入肉，第四日当有黑者生，神效。

　　梅师治年少白发，拔去白者，以白蜜涂毛孔中，即生黑发。不生，取桐子捣汁涂上，必生黑者。

　　《千金》疗发黄，熊脂涂发梳之，散头入床底，伏地一食顷，即出便尽黑，不一升脂验。

　　薛立斋治一男子，因大怒发热，眉发顿落。盖发属肾而眉属肝，此肝肾素虚，为怒所激，阴火愈盛，销铄精血而然也。用六味丸料加柴胡、山栀、黄柏，数剂渐生，又二十余剂而完。

　　一男子染时疮，服换肌散之类，眉毛顿落，遍身作痒，或时赤晕，乃燥药损其阴血，阳气偏旺而然。朝用四物汤，倍熟地，加茯苓、白术、丹皮、山栀、甘草，夕用六味丸料加当归、黄 治之，疮既愈，眉毛亦生。

　　一男子素不慎房劳，其发忽落，或发热恶寒，或吐痰头晕，或口干作渴，或小便如淋，两足发热，或冷至胫，属足三阴亏损而阴火内炽，朝用十全大补，夕用六味丸料，加炒黑黄柏、枸杞治之，诸症悉退，而发渐生。

　　一男子遍身瘙痒，服祛风辛燥之剂，眉发脱落，此前药复伤肝肾，精血虚而火内炽所致。朝用八珍汤加麦冬、五味，夕用六味丸 加当归、黄 治之，风热退而眉发生矣。

　　一儒者遍身作痒，破脓血淋漓，眉毛脱落，如疠风症。久服祛风等药，致元气亏损，用补中益气汤加茯苓而愈。后失调理，日晡热甚，用八珍汤加五味、麦冬，五十余剂而痊。

　　缪仲淳乌发明目丸：女贞子酒拌炒，九蒸九晒，净末一斤；甘菊花十二两；何首乌赤白各半，如法蒸晒，净末二斤；牛膝酒蒸一斤；桑叶一斤；生地酒洗净，二斤；甘枸杞一斤半；乳拌茯苓酥一斤；麦冬一斤半；槐角子十两；苍术蜜酒拌蒸晒，十二两；人参一斤，人乳拌烘干；山萸肉酒蒸十二两。乌饭子之黑者，取汁熬膏，每斤加炼蜜半斤，丸如梧子大。每服五钱，日三服，白汤送下。忌白莱菔、牛肉、牛乳、桃、李、蒜、雀、蛤。

　　缪仲淳定乌须方：何首乌勿去皮，黑豆同牛膝蒸制如常法，最后用人乳拌晒三四十次，赤、白各二斤；女贞实酒拌，九蒸九晒，二斤；旱莲草熬膏，十二两；乌饭子，即南竹子也，熬膏十二两；苍术米泔浸蒸晒三次，去皮切片，十二两；真川椒红去白膜，开口者，十二两；没石子十两。为细末，以旱莲草膏、乌饭子膏，同炼蜜为丸如梧子大。每五钱，空心饥时各一服，白汤下。

　　卷十六

　　面

　　孙兆治樊楼店家刘三，一日满面皆黑色，有相者断云：不过月余死，既逾月且安。适孙入店与客饮酒，遂拜孙述说其病状。孙诊之曰：非病也，乃为臭气所熏，秽气蓄于面部不散，故有此色。问刘：汝一月前，闻甚一阵非常臭气，不能避耶？刘曰：一日登溷，其厕臭气不可闻，隐忍良久下厕，明日遂有此疾。孙曰：去至臭无过香，我家有南人将至售香，可用沉、檀二香各一两，碎擘焚于炉中，安帐内以熏，绢被盖定，勿令香气散。

　　可端坐香边，瞑目静坐，候香气散方可出帐，明日引鉴照之。刘根据其言，面色渐变，旬日如故。

　　楼全善曰：肾臭腐属水，脾臭香属土，厕臭者腐臭也，故闻之则入肾而面黑。沉香者，香臭也，故熏之则脾土胜肾水，面色还也。

　　苏子由面有疮。高安丐者赵生，谓子由曰：君好道而不得要，阳不降阴不升，故肉多而浮，面赤而疮。吾将教君碗水，以灌溉子骸，经旬诸疾可去。子由用其说，信然。惟怠不能久，故不能极其妙。（《龙川志略》。）

　　治面部生疮，或鼻脸赤风粉刺，用尽药不效者，惟有此药可治，神妙不可言。每以小许，临卧时洗面令净，如面油用之，近眼处勿涂，数日间疮处自平，赤亦消。如风刺粉刺，一夕见效敏捷。点方用生硫黄五分，香白芷五分，芫青七个去翅足，全蝎一个洗炒，栝蒌五分，腻粉五分，蝉蜕五个，洗去泥。上为细末，麻油、黄蜡约度，如合面油，多少熬熔，取下离火，入诸药在内，每用少许涂面上。（《医说续编》。）

　　赵君猷抚干所传云：有二卿赵再可知湖州时，与一僧相浓，而僧患酒 ，鼻端生赤赘数枚，大者如橘，小者如梅李，下垂过口，言语饮食，皆所妨废，良自厌苦之。郡有一小兵事刀镊，人但闻其善取靥痣，不知其能治酒 也。一旦自言于僧，请医此疾，即以药敷之，凡半月余，每日取恶物如脓血，自皮肤出者甚多，其赘后悉成痂落去，皮面莹然。遂以十千为谢，且语二卿备直斋阁，而求得其方，以传秀邦，治人良验。用黄丹五文；饼药五十文，着大罐子盛； 砂三十文，研极细用；巴豆十个，去壳膜，纸裹压去其油。上件同入饼药罐子中，慢火熬三沸取下，续入研细生矿灰三钱。酒 鼻，用鹅毛扫在红处，一日一次，上药以追出毒物，病退即止。

　　雀子斑，用小竹捧儿挑药点患处，才觉微肿，即便洗去，恐力太猛。（并《集成》。同上。）

　　陈三农治邻妇，面上一热，即通身躁热，而汗随之，日夜六七次，百治不愈。细思之，经曰：面热者足阳明病。此脾阴不足，而胃火有余也。以山药为君，归、芍、地黄为臣，以补脾阴之不足，用石膏、生甘草以泻胃火，黄 、麦冬、五味以固腠理，加竹叶以去烦热，二剂愈。

　　朱丹溪治一妇人，面颊两腮热肿，此膈壅之病也。干葛、桔梗各钱半，升麻一钱，苏叶钱半，薄荷一钱，炙甘草七分，姜一片，水煎食后服。

　　王莽遗孔休玉，休不受。莽曰：君面有疵，美玉可以灭瘢。休由不受。莽曰：君嫌其价重乎？遂槌碎进休，休方受之。

　　薛立斋治吴黄门之腮赤肿痛，此胃经风热上攻所致，以犀角升麻汤二剂而平。又姜大理患此，处前方，为人所惑，谓汤内白附子性温而不服，另用荆防败毒散愈甚。后虽用此汤，尚去白附子亦不应。后用前方三剂而愈。本草云：白附子味甘辛，气温无毒，主面上百病，及一切风疮，及风热之主药。《内经》曰：有是病，有是药。苟不用主病之药，病焉得而愈哉？吴进士面患疮，已溃作渴，自服托里药及降火药不应。诊其脉浮而弱。丹溪云：溃疡作渴，属气血俱虚，况脉浮弱。投以参、 各三钱，归、术、熟地各二钱，数服渴止。又以八珍汤加黄 ，数剂脉敛而愈。

　　韩氏子年十四，早丧天真，面红肿如风状，不时举作，或误用疠风药，内虚发热，口燥烦渴，此内伤不足，阴火上炎之类，赤游风症也。药宜滋其阴则火自退，用地黄汤加参、 四十剂。又用此作丸，服斤许，不两月而痊。（《痴疡机要》。）

　　许学士治王检正，患鼻额间痛，或麻痹不仁，如是数年。忽一日连唇、口、颊车、发际皆痛，不开口，难言语，饮食亦妨，在额与颊上常如糊，手触之则痛作。足阳明经络受风毒传入，血凝滞而不行，故有此症。或者以排风、小续命、透髓丹之类与之，皆不效。乃制犀角升麻汤赠之，数日而愈。犀角、升麻、防风、羌活、川芎、白附、白芷、黄芩、甘草，上粗末，每服四钱水煎，日三四服。（阳明经络环唇挟舌，起于鼻合 中，循颊车上耳前，过客主人，循发际至额颅。今所患皆一经络也。）

　　王横老母，年七十余，累患颊车痛，每多言伤气，不寝伤神则大发，上连头下至喉内及牙龈，皆如针刺火灸，手不可犯，乃至口不得开，言语饮食并废。自觉火光如闪电，寻常涎唾稠粘，如丝不断，每劳与饥则甚，得卧与食则稍安。知其虚也，始以清胃散、犀角地黄汤、人参白虎汤、羌活胜湿汤加黄芩、甘、桔皆不效。后改用参、 、术、草、葛、归、升、柴、桔梗之类，稍佐黄芩、山栀、牛蒡、连翘，空腹进之。食远，远则服加减甘露饮，始渐安。然老人性多躁而不耐闲，劳与多言时有之，不能除去病根，然发亦稀少，即发亦不如往岁之剧矣。又从子语，因丧子郁结，复多饵鹿角胶诸种子药，或于食后临卧辄进之，以至成积于胃，遂患面痛如老母之症。服清胃散、甘露饮，重加石膏太过，而见虚症。又服参、 等补药而复见火症。门人施生，以越鞠丸加山栀、连翘、贝母、橘红之属，开其郁结，而始安然如旧日矣。

　　卷十七

　　目

　　孙兆治国婆婆患眼冷泪，眼科官治二三年不效。上召孙，孙至曰：臣非眼科，但有药耳，容进方。用石决明一两，赤小豆两半，半夏五钱，生斑蝥二十一粒，炒、去头足，木贼五钱，为末，姜汁丸如桐子大。每服二十丸，姜汤下。方进，圣旨下眼科详定。奏曰：此方与眼科甚不相涉，斑蝥有毒，恐伤脏腑，不敢用，令再取圣旨。国婆婆闻之曰：眼科医官不惟不能，亦不愿使我治也。但合此药，总伤无怨。上闻之，孙自进药，服经十余日愈八分，二十日全愈。时眼科并降两官，孙赏钱三十万。（雄按：眼科虽降官，其言未可为非。婆婆眼虽愈，其方未可为训，学人勿尽信书也。）

　　窦材治家中女婢，忽二目失明，视之又无晕翳。细思此女年少精气未衰，何缘得此症？良由性急多怒，有伤肝脏，故经脉不调所致。遂与密蒙花散一料，如旧光明矣。

　　张子和治女僮，目忽暴盲不见物，此相火也。太阳、阳明血气俱盛，乃刺其鼻中、攒竹穴，与顶前五穴，大出血，目立明。

　　李民范目常赤，至戊子年火运，君火司天，其年病目者，往往暴盲，火运灾烈故也。李是年目大发，张以瓜蒂散涌之，赤立消。不数日又大发，其病之来也，先以左目内 赤发牵睛，状如铺麻，左之右次锐 发赤，左之右赤贯瞳子，再涌之，又退。凡五次，亦五次皆涌之，又刺其手中出血，及头上鼻中皆出血，上下中外皆夺，方能战退，然不敢观书及见日。张云：当候秋凉再攻则愈，火方旺而在皮肤，虽攻其里无益也。秋凉则热渐入里，方可擒也。惟宜暗处闭目，以养其神水。暗与静属水，明与动属火，所以不宜见日也。盖李因初愈后，曾冒暑出门，故痛连发不愈如此。涌泄之后，不可常攻，使服鼠粘子以退翳。方在别集中。

　　赵君玉目暴赤肿，点洗不退。偶思张语曰：凡病在上者，皆宜吐。乃以茶调散涌之，一涌赤肿消散。君玉叹曰：法之妙，其迅如此，乃知法不远人，人自远法耳。

　　王之一子十余岁，目赤多泪，众工无效。张曰：此儿病目，还当得之母腹中被惊。其父曰：妊娠时在临清被围。乃令服瓜蒂散加郁金，上涌而下泄，各去涎沫数升。人皆笑之，其母亦曰：儿腹中无病，何吐泻如此？至明日其目耀然爽明。其日又与头上出血，及眉上鼻中皆出血。吐时次用通经散二钱，舟车丸七十粒，自吐却少半。又以通经散一钱投之，明日又以舟车丸三十粒投之，下十八行，病更不作。

　　士人赵仲温赴试，病两目赤肿睛翳，不能识路，大痛不任，欲自寻死。一日与同侪释闷，坐于茗肆中，忽钩窗脱钩而下，正中温额上，发际裂三四寸，紫血流数升，血止目快，能通路而归。来日能辨屋脊，次见瓦沟，不数日复故。此不药不针，误出血而愈。夫出血者，乃发汗之一端也，亦偶合出血法耳。

　　一小儿名德孙，眼发赤，其母买铜绿欲洗儿目，煎熟，家人误与儿饮之，须臾大吐，吐讫立开。

　　娄全善男，目珠至夜疼连眉棱骨及头半边肿痛，用黄连膏点之反甚，诸药不效。灸厥阴少阳，疼随止，半日又作。月余以夏枯草二两，香附二两，甘草四钱，为末，每服钱半，清茶调下，咽疼减半，四五服良愈。

</div>
    <div class="pagination">
<a href="续名医类案_page56.html">上一页</a><span>...</span><a href="续名医类案_page52.html">52</a><a href="续名医类案_page53.html">53</a><a href="续名医类案_page54.html">54</a><a href="续名医类案_page55.html">55</a><a href="续名医类案_page56.html">56</a><span class="current-page">57</span><a href="续名医类案_page58.html">58</a><a href="续名医类案_page59.html">59</a><a href="续名医类案_page60.html">60</a><a href="续名医类案_page61.html">61</a><a href="续名医类案_page62.html">62</a><span>...</span><a href="续名医类案_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
