<!DOCTYPE html>
<html>
<head>
    <meta charset="UTF-8">
    <title>仁斋直指方论 - 第 3 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仁斋直指方论 - 第 3 页/共 27 页</h1>
    <div class="content">　　乃用红丸子、小七香丸末之，而入朱砂膏为小丸，薄荷泡汤灌下，须臾即苏。有人暑月深藏不出，因客至于窗下，忽尔倦怠力疲，自作补汤，得之反剧。医问其由，连进两服香薷饮作效。举此为例，其他可推。古云：医者，意也。苟不究其得病之因，其何以为意会？

　　卷之二　证治提纲

　　治病当先救急

　　治病如弈棋，当先救急。急者何？救其重而略其轻也。假如病患发热经日，服通利之剂，泄泻不止，呕吐大作，粥药不入，而热犹未已。治法略去发热一节，且以定呕进食为先。惟人参、生姜，入些炙甘草，煎汤调苏合香丸，咽下养正丹，斟酌丸数与之。进剂以还，呕吐自定，饮食渐进，泄泻亦自不作。是元气既正，纵有微热，特假热耳。人参、川芎、柴胡、甘草调理之。

　　卷之二　证治提纲

　　治病如操舟

　　操舟在手，当风波震荡之中，一有转移，则舟覆矣。医权药衡，主持在我，不可偏徇病家所欲，尤不可张惶，使病患惊。间有病家，粗识皮肤，辨难反复，万勿惑焉。又有瘥后，触犯再复，隐讳不言，须诘问其由，庶得对病施药。

　　卷之二　证治提纲

　　用药中病不必尽剂

　　治寒以温，治热以凉，但中病即止，矫枉则过正也。盖凉药频施，必至于呕恶沉冷，温药频施，必至于烦躁烘热。所贵酌量权度，一毫无过用焉，是为活法。

　　卷之二　证治提纲

　　经常用药自有奇功

　　人有中年以上，素挟风痰，腹中时痛，忽尔感冒，虽已发散寒邪，无复发热头疼之苦，奈何风痰呕吐俱作，诸药罔功。但用茯苓二陈东加南木香、白豆蔻作剂，入生姜、乌梅同煎，调橘皮、白豆蔻、炙甘草调之。若通小便，则于内加麦门冬；若通大便，则于内加枳壳，以咽神保丸四五丸，大小腑一通，顿遂勿药之喜。

　　卷之二　证治提纲

　　论肝脾生病

　　经曰：人迎紧盛，伤于寒；气口紧盛，伤于食。盖肝脉可以知风寒之出入，脾脉可以验饮食之盈亏。肝亦主血，脾亦主痰，以其脉之虚实而益损之，以其病之关系而对治之。君请择斯二者。

　　卷之二　证治提纲

　　病人尺脉洪大

　　此病在下部也。当疏利而出之。脉洪大主热，多是大小便不通，或小腹结急，脐下蓄血；或肾气攻刺，发作奔豚；或下焦停水，外肾虚肿；或风邪攻肾，脚痹腰疼；或肾脏风毒，身下疮痒。当随证体认，以对病之剂主之，大概通利为第一义，临诊精思而熟审焉。

　　卷之二　证治提纲

　　水气、肾气、血气、风毒擒纵治法

　　此等证候，先以青皮、陈皮、枳壳、北梗、半夏、紫苏、生姜、甘草解其寒邪，调其卫气，然后斟酌，用十枣汤吞养正丹。轻者却只用神保丸夹青木香丸，以五灵脂入乌梅、浓蜜煎汤咽下钱氏宣风散，亦可以疏利风毒。俟大便通快流行，其病已减，继是二陈东加当归、川芎、木香、缩砂辈调理之。

　　卷之二　证治提纲

　　治痢要诀

　　痢出于积滞。积，物积也；滞，气滞也。物积欲出，气滞而不与之出，所以下坠里急，乍起乍止，日夜凡百余度。病家所请，莫不求其止，孰知物积气滞致有如是之证耶？继人但见有上项证候，不论色之赤白，脉之大小，一皆以通利。行之物积，用巴豆、大黄辈；气滞用枳壳、桔梗、青皮、莪术辈；二者兼济，必能收功，其间佐以黄连阿胶丸效验尤着。盖痢疾多因伤暑、伏热、酒面、炙爆酝酿而成，其阿胶尤大肠之要药，有热毒留滞则能疏导，无热毒留滞则能安平。市肆或无丸子，即以炒阿胶、当归、青皮、赤茯苓、黄连作剂，入乌梅、浓蜜同煎，最能荡涤恶秽，积滞既去，遍数自疏，嗣是却以木香、茯苓、缩砂、白豆蔻、陈皮、甘草调之，自然喜食，食则糟粕入于大肠，然后真人养脏汤、易简断下汤，可止则止矣。

　　卷之二　证治提纲

　　简径治痢

　　诸热痢、血痢，及痢后大肠里痛，用萝卜截碎研细，滤清汁一小盏，蜜水相半一盏，同煎。

　　又法 热痢，旧年白梅并好茶、蜜水各半煎服。冷痢，生姜汁、蜜水各半煎服。仍兼木香、生肉豆蔻为佐。蜜最治痢。

　　卷之二　证治提纲

　　姜茶治痢法

　　姜能助阳，茶能助阴，二者皆能消散，又且调平阴阳，况于暑毒、酒食毒皆能解之也。

　　不问赤白冷热通用之。老生姜切如豆许，与茶叶等分，用新水煎服。东坡医文潞公作效。

　　卷之二　证治提纲

　　噤口痢

　　下痢噤口不食，虽曰脾虚，盖亦热气闭隔心胸所致也。俗用木香则失之温，用山药则失之闭，惟真料参苓白术散加石菖蒲末，以道地粳米饮乘热调下，或用人参、茯苓、石莲子肉入

　　卷之二　证治提纲

　　疟痢用常山、罂粟壳

　　常山治疟，罂粟壳治痢，人皆薄之固也。然下痢日久，腹中无痛，当涩肠岂容不涩？疟以痰水作恙，法当吐痰逐水，又岂容不为之吐下？于斯时也，不有罂粟壳、常山之剂，其何以为对治乎？但中间有药辅之耳。

　　卷之二　证治提纲

　　治疟要诀

　　凡疟，皆因腹中停蓄黄水，惟水不行，所以寒热不歇，此疟家受病之处也。治法，暑疟纯热，以香薷散加青皮、北大黄、二个乌梅同煎，侵晨温服。寒疟多寒，以二陈东加青皮、良姜，多用姜同煎，侵晨吞神保丸五粒。并欲取下毒水，则去其病根，寒热自解。

　　卷之二　证治提纲

　　发疟呕吐勿用常山

　　有中年人，脏腑久虚，大便常滑，忽得疟疾，呕吐异常，惟专用人参为能止呕，其他疟剂并不可施，遂以茯苓二陈东加人参、缩砂，而倍用白豆蔻，进一二服，病患自觉气脉颇消，于是寒热不作。盖白豆蔻能消能磨，流行三焦，营卫一转，寒热自平。继今遇有呕吐发疟之证，或其人素呕而发疟，谨勿用常山，惟以生萝卜、生姜各研自然汁半盏，入蜜三四匙、乌梅两个同煎，吞局方雄黄丸三四粒，候其利下恶血、痰水，即以人参、川芎、茯苓、半夏、缩砂、甘草调之，万一呕不止而热不退，却用真料小柴胡汤多加生姜主治。其或呕吐大作而又发热，且先与治疟生熟饮，呕定以小柴胡汤继之。

　　卷之二　证治提纲

　　疟有水有血

　　水，即水饮也；血，即淤血也。惟水饮，所以作寒热；惟淤血，所以增寒热。常山逐水利饮固也，苟无行血药品佐助其间，何以收十全之郊耶？继自今疟家，或衄血，或唾血，或大便血丝，或月候适来适去，皆是血证，当以常山、草果、槟榔、青皮、乌梅、甘草作剂，于内加五灵脂、桃仁为佐，入生姜、浓蜜同煎，以主治之。

　　卷之二　证治提纲

　　疟证寒热有根

</div>
    <div class="pagination">
<a href="仁斋直指方论_page2.html">上一页</a><a href="仁斋直指方论.html">1</a><a href="仁斋直指方论_page2.html">2</a><span class="current-page">3</span><a href="仁斋直指方论_page4.html">4</a><a href="仁斋直指方论_page5.html">5</a><a href="仁斋直指方论_page6.html">6</a><a href="仁斋直指方论_page7.html">7</a><a href="仁斋直指方论_page8.html">8</a><span>...</span><a href="仁斋直指方论_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
