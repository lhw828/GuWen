<!DOCTYPE html>
<html>
<head>
    <meta charset="UTF-8">
    <title>本草求真 - 第 41 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草求真 - 第 41 页/共 60 页</h1>
    <div class="content">　　凉血

　　（鼠）入肝活血明目夜明沙（专入肝）。即名天鼠屎也。其屎因食蚊虫而化。蚊虫善食人血。是即蚊虫之眼。

　　故能入肝经血分活血。为治目盲障翳之圣药。（肝之窍在目。）凡人目生障翳。多缘肝有血积。以致上攻于目。其或见为惊疳疟 。血气腹痛。得此辛以散邪。寒以胜热。则血自活。而病无不可愈。（本草称下死胎。）以其蚊善食血。（吴鹤皋曰。古人每用虻虫水蛭治血积。以其善吃人血故耳。）故即可以食血者。治其血耳。（加石决明猪肝煎。名决明夜灵散。治鸡盲眼。

　　）并能烧烟辟蚊。（同鳖甲烧。）是即以蚊治蚊之意。淘净焙用。恶白薇白蔹。

　　上编\卷五血剂

　　凉血

　　（人）凉血逐瘀血余（专入肝心。兼入肾）。味苦微温。据书载能补肾壮气。然总不如地茱参耆为补精补气之最耳。（素问曰。肾之华在发。王冰注云。肾主髓。脑者髓之海。发者脑之华。脑减则发素。滑寿注云。水出高源。故肾华在发。发者血之余。血者水之类也。今方家叫发为血余。盖本此也。叶世杰草木子云。精之荣以须。气之荣以眉。血之荣以发。类苑云。发属心。禀火气而上生。须属肾。禀水气而下生。眉属肝。禀木气而侧生。故男子肾气外行而有须。女子宦人则无须。而眉发不异也。）又载功能疗惊痫。理咳嗽。固崩带。止血晕血痢血淋。舌血鼻血。暨转胞不通。及涂疮疥。入膏敷毒。治皆有效。（时珍曰。发者血之余。埋之土中。

　　千年不朽。煎之至枯。复有液出。误食入腹。变为瘕虫。 治服饵。令发不白。此正神化之应验也。）然总皆属通关开窍。凉血散瘀生新之品。（子母秘录治小儿斑疹。用发灰饮。服二钱。治小儿两角生疮。用发灰三钱。饮汁服。）若胃虚用之。多有吐泻之弊。皂荚洗。 用。

　　上编\卷五血剂

　　下血

　　血为人身之宝。安可言下。然有血瘀之极。积而为块。温之徒以增热。凉之或以增滞。

　　惟取疏动走泄。苦咸烈毒之品。以为驱逐。则血自尔不凝。按书所载破血下血。药类甚众。要在审症明确。则于治方不谬。如症兼寒兼热。内结不解。则宜用以莪术桃仁郁金母草以为之破。取其辛以散热。苦以降结之意也。瘀气结甚。则宜用以斑蝥干漆以为之降。取其气味猛烈。得以骤解之意也。寒气既除。内结滋甚。则宜用以丹参郁李没药姜黄三七紫菀柴参贯众以为之下。取其苦以善降。不令内滞之意也！寒气既除。瘀滞不化。则宜用以蒲黄苏木以为之疏。取其气味宣泄。不令郁滞之意也至有借食人血以治血。则有虻虫水蛭可用。借其咸味引血下走。则有茜草血竭瓦楞紫贝 虫鳖甲可取。借其质轻灵活不滞。则有莲藕花蕊石可投。

　　借其阴气偏布可解。则有螃蟹蚯蚓可啖。借其酸涩咸臭以解。则有皂矾五灵脂可入。惟有苦温而破。则又更有刘寄奴等味。但刘寄奴自然铜古文钱三七血竭没药 虫。则于跌仆损伤而用。

　　蚯蚓则于解毒而用。丹参则于血瘀神志不安而用。水蛭虻虫桃仁。则于蓄血而用。花蕊石则于金疮血出而用。五灵脂益母草蒲黄。则于妇人血滞而用。茜草则于妇人经闭不解而用。瓦楞子则为妇人块积而用。斑蝥则为恶疮恶毒而用。郁金则为血瘀胞络痰气积聚而用。莪术则为血瘀积痛不解而用。郁李仁则为下气行水破血而用。干漆则为铲除老血蛊积而用。紫贝则为血蛊水积而用。贯众则为时行不正而用。鳖甲则为劳热骨蒸而用。紫参则为血痢痈肿而用。

　　姜黄则为脾中血滞而用。苏木则为表里风起而用。皂矾则为收痰杀虫除湿而用。生藕则为通调津液而用也。至于斑蝥干漆三七水蛭虻虫 虫螃蟹瓦楞子花蕊石。尤为诸剂中下血败血之最。用之须当审顾。不可稍有忽略。以致损人元气于不测中也！

　　上编\卷五血剂

　　下血

　　（山草）入肠明厥阴血分化而为水三七（专入肝胃。兼入心大肠。又名山漆。时珍曰。或云能合金疮。如漆粘物也。）甘苦微寒而温。世人仅知功能止血住痛。殊不知痛因血瘀则痛作。血因敷散则血止。三七气味苦温。

　　能于血分化其血瘀。试以诸血之中入以三七。则血旋化为水矣。此非红花紫草类也。故凡金刃刀剪所作。及跌仆杖疮血出不止。嚼烂涂之。或为末渗其血。即止。（时珍曰。受杖时。

　　先服一二钱。则血不冲。杖后尤宜服之。）且以吐血衄血。下血血痢。崩漏经水不止。产后恶露不下。俱宜自嚼。或为末。米饮送下即愈。并虎咬蛇伤血出可治。（与血竭同。）此为阳明厥阴血分之药。故能治一切血病。一种庭砌栽植者。以苗捣敷。肿毒即消。亦取散血之意。（一种春生苗。夏高三四尺。叶似菊艾，而劲浓有岐尖。茎有赤棱。夏秋开黄花。蕊如金丝。盘纽可爱。而气不香。花干则吐絮如苦英絮。根叶味甘。治金疮跌伤出血。及上下血病甚效。云是三七。而根大如牛蒡根。与南中来者不类。恐是刘寄奴之属。甚易繁衍。）广产形如人参者是。（时珍曰。此药近时出自南人军中。用为金疮要药。云有奇功。）有节非。研用良。

　　上编\卷五血剂

　　下血

　　（蔓草）入心包肝行血 茜根可染茜草（专入心包肝）。味酸咸寒。色赤。功用略有似于紫草。但紫草则止入肝凉血。使血自为通活。此则能入肝与心包。使血必为走泄也。故凡经闭风痹黄胆。（疸有黄胆谷疸酒疸黄汗女劳疸。皆有寒湿热湿之别。此则专就蓄血以论。大抵寒湿宜用茵陈附子茵陈四逆。热湿宜用栀子大黄。血瘀宜用桃仁承气之类。）因于瘀血内阻者。服之固能使瘀下行。如值吐崩尿血。因于血滞而见艰涩不快者。服之更能逐瘀血止。总皆除瘀去血之品。与于紫草血热则凉之意。貌同实异。不可混也。但血虚发热者忌用。根可染绛。忌铁。

　　上编\卷五血剂

　　下血

　　（山草）泻肝血瘀紫参（专入肝。兼入胃膀胱。又名牡蒙）。味苦而辛。气寒无毒。功专入肝逐瘀破血。

　　兼入胃腑膀胱。使血自为通利。故凡寒热血痢。痈肿积块。心腹积聚。因于血瘀阻滞而成者。无不可以调治。以其味苦则泄。味辛入肝。寒则胜热。而使血从二便出矣！仲景治下痢腹痛。而用紫参汤以除。亦取散其积血之意。（圣惠方治吐血不止。用紫参人参阿胶炒。等分为末。乌梅汤服一钱。一方。去人参。加甘草。以糯米汤服。普济用五参丸。治面上酒刺。用紫参丹参人参苦参沙参各一两。为末。胡桃仁杵和为丸。茶下。）但市人罕识其真。用以紫菀为代。虽其寒热不同。而其疏利则一。反藜芦。（古方治妇人肠覃病乌啄丸。所用牡蒙。即此物也。）

　　上编\卷五血剂

　　下血

　　（芳草）入心散瘀通滞郁金（专入心）。辛苦而平。诸书论断不一。有言此属纯阴。其论所治。皆属破气下血之说。

　　有言性温不寒。其论所治。则有疗寒除冷之谓。究之体轻气窜。其气先上行而微下达。凡有宿血凝积。及有恶血不堪之物。先于上处而行其气。若使其邪其气其痰其血在于膈上而难消者。须审宜温宜凉。同于他味。兼为调治之。（震亨曰。郁金属火与土。其性轻扬上行。

　　治吐血衄血唾血血腥。及经脉逆行。并宜郁金末加韭汁姜汁童尿同服。其血自消。痰中带血者。加竹沥。又鼻血上行者。郁金韭汁加四物服之。）如败血冲心。加以姜汁童便。去心疯癫。明矾为丸。朱砂为衣。与受蛊毒。加以升麻之类。（经验方治失心癫狂。用真郁金七两。明矾三两。为末。薄糊丸。白汤下。又妇人癫狂十年。至人授此。初服心胸间有物脱去。

　　神气洒然。再服而苏。此惊忧。痰血络聚心窍所致。郁金入心去恶血。明矾化顽痰故也。又范石湖文集云。岭南有挑生之害。于饮食中行厌胜法。鱼肉能反生于人腹中。而人以死。则阴役其家。初得觉胸腹痛。次日刺人。十日则生在腹中也。凡胸膈痛。即用升麻或胆矾吐之。若膈下痛。即以米汤调郁金末二钱服。即泻出恶物。或合升麻郁金服之。不吐则下。）若使恶血恶痰恶瘀恶淋恶痔。在于下部而难消者。俟其辛气既散。苦气下行。即为疏泄。而无郁滞难留之弊矣！此药本属入心散瘀。（庞安常伤寒论方云。斑痘始有白泡。忽搐入腹。紫黑无脓。用郁金一两。甘草二钱半。水半杯。煮干。去甘草。切片。焙。研末。入冰片五分。每用一钱。以生猪血五七滴。新汲水下。）因瘀去而金得泄。故命其名曰郁金。书云此药纯阴而寒者。因性主下而言也。有云是药性温而言者。因气味辛香主上而言也。各有论说不同。

　　以致理难画一耳。因为辨论正之。出川广。圆如蝉肚。外黄内赤。色鲜微香带甘者真。市人多以姜黄伪充。

　　上编\卷五血剂

　　下血

　　（芳草）泻肝气分之血莪术（专入肝）。辛苦气温。大破肝经气分之血。盖人血气安和。则气与血通。血与气附。

　　一有所偏。非气盛而血碍。即血壅而气滞。三棱气味苦平。既于肝经血分逐气。莪术气味辛温。复于气分逐血。故凡气因血窒而见积痛不解。吐酸奔豚。痞癖症瘕等症者。须当用此调治。（按之应手为症。是因伤食所得。假物成形为瘕。是因伤血所得。见于肌肤。可见为痞。是因伤气所得。结于隐癖。不见为癖。是因积聚所得。五积。肝积曰肥气。在左胁下形如覆杯。有头有足。如龟鳖状。心积曰伏梁。起于脐上。大如手臂。上至心下。脾积曰痞气。

　　在胃脘。覆大如盘。肺积曰息奔。在右胁下。覆如大杯。肾积曰奔豚。发于少腹。上至心下。如豚奔走之象。或上或下。亦无定时。经曰。大积大聚。毒可犯也。衰其大半而止。过者死。故去积。须以甘温调养。又曰。壮者气行则已。怯者则着而成病。洁古云。壮人无积。

　　惟虚人则有之。故养正则邪自除。）俾气自血而顺。而不致闭结不解矣！但蓬术虽属磨积之味。（血积宜用桃仁山甲干漆大黄虻虫蓬术瓦楞子。痰积宜用半夏南星白术枳实礞石硝石风化硝白芥子海石蛤粉。水积宜用大戟甘遂荛花芫花。酒积宜用干葛神曲砂仁豆蔻黄连干姜甘遂牵牛。茶积宜用姜黄茱萸椒姜。癖积宜用三棱莪术巴霜大黄。肉积宜用山楂阿魏硝石。

　　蛊积宜用雄黄锡灰槟榔雷丸芜荑使君子鹤虱。疟积宜用桃仁鳖甲草果。）若虚人服之。最属可危。须得参术补助为妙。大者为广术。（颂曰。此物极坚硬难捣。）灰火煨透。乘热捣之。

　　或醋磨酒磨。或煮熟用。

　　上编\卷五血剂

　　下血

　　（芳草）破脾中气血下行姜黄（专入脾）。味辛而苦。气温色黄。功用颇类郁金（苦寒。色赤。）三棱（苦平。皮黑肉白。）蓬术（味苦。色黑。）延胡索。（辛苦。色黄。）但郁金入心。专泻心包之血。莪术入肝。

　　治气中之血。三棱入肝。治血中之气。延胡索则于心肝血分行气。气分行血。此则入脾。既治气中之血。复兼血中之气耳。陈藏器曰。此药辛少苦多。（藏器曰。性热不冷。）性气过于郁金。破血立通。下气最速。凡一切结气积气。症瘕瘀血。血闭痈疽。并皆有效。以其气血兼理耳！（时珍曰。古方五痹汤。用片子姜黄。治风寒湿气手臂痛。戴原礼要诀云。片子姜黄能入手臂治痛。其兼理血中之气可知。）若血虚腹痛臂痛。而非瘀血凝滞者。用之反剧。

　　蜀川产者。色黄质嫩。有须。折之中空有眼。切之分为两片者。为片子姜黄。（和剂方治胎寒腹痛。啼哭吐乳。大便色青。状若惊搐。出冷汗。姜黄一钱。没药二钱。乳香二钱。为末。蜜丸芡子大。每服一丸。钩藤汤下。经验方心痛难忍。用姜黄一两。桂三两。为末。醋汤服一钱。立效。）广生者。质粗形扁如干姜。仅可染色。不可入药。服之有损无益。

　　上编\卷五血剂

　　下血

　　（水草）生用宣瘀通滞炒用止血蒲黄（专入肝）。味甘气平。功用无他。但以生用熟用炒黑。分其治法耳。以生而论。

</div>
    <div class="pagination">
<a href="本草求真_page40.html">上一页</a><span>...</span><a href="本草求真_page36.html">36</a><a href="本草求真_page37.html">37</a><a href="本草求真_page38.html">38</a><a href="本草求真_page39.html">39</a><a href="本草求真_page40.html">40</a><span class="current-page">41</span><a href="本草求真_page42.html">42</a><a href="本草求真_page43.html">43</a><a href="本草求真_page44.html">44</a><a href="本草求真_page45.html">45</a><a href="本草求真_page46.html">46</a><span>...</span><a href="本草求真_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
