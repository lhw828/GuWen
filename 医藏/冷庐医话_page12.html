<!DOCTYPE html>
<html>
<head>
    <meta charset="UTF-8">
    <title>冷庐医话 - 第 12 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐医话 - 第 12 页/共 14 页</h1>
    <div class="content">　　《续名医类案》

　　钱塘魏玉璜之 ，《续名医类案》六十卷，世无刊本，余从文澜阁借四库本录一部，凡六十六万八千余言，采取繁富，间有辨论，亦皆精当。玉璜自述医案数十，其治病尤长于胁痛，（肝燥）、胃脘痛（肝木上乘）、疝瘕等证，谓医家治此，每用香燥药，耗竭肝阴，往往初服小效，久则致死，乃自创一方，名一贯煎，统治胁痛、吞酸吐酸、疝瘕，及一切肝病，惟因痰饮者不宜，方用沙参、麦冬、地黄、归身、枸杞子、川楝子，六味出入加减，投之应如桴鼓。口苦燥者，加酒连尤捷。余仿其法治此数证，获效甚神，特表其功用，以告世之误用香燥药者。

　　（炳章）按：凡痰瘀袭络胁痛，肝郁血瘀，痰凝疝瘕，宜用叶氏辛润通络法，合金铃子散，为最效，以通化为要，此方粘补，恐非所宜。

　　补编　选案

　　学医宜慎

　　《程杏轩医案》，历叙生平治验，颇有心得。惟治张汝功之女暑风，用葛根、防风等药，遂致邪陷心包，神昏肢厥，旋用清络热开里窍之剂，而势益剧，变成痉证而殁。因谓暑入心包，至危至急，不可救药，而不知暑风大忌辛温升散，其初方用葛根、防风，劫耗阴津，遂致热邪入里，观此可见学医之难。忆道光癸巳仲秋，三弟以灏，年十五，患伏暑症，初见发热恶寒头痛，延同里某医治之，某医宿负盛名，诊视匆遽，误为感寒，用桂枝、葛根、防风等药二剂，而神昏肢冷，余时方自郡城归，更延茅平斋治之，以为热邪入里，用生地、元参、银花、连翘、竹叶等味，竟不能痊，人皆归咎于茅，而不知实误于某也。并记于此，以明学医之宜慎焉。

　　（炳章）按：暑温暑风，伏热在内，皆忌辛温升散，劫耗阴津，苟误用之，邪必内陷入里，非寒在表内无热之伤寒可比。

　　补编　录方

　　干霍乱治法

　　干霍乱心腹绞痛，欲吐不吐，欲泻不泻，俗名绞肠痧，不急救即死，治法宜饮盐汤探吐，外治刺委中穴亦妙。此证王宇泰《证治准绳》谓由脾土郁极不得发，以致火热内扰，阴阳不交，而吴鞠通《温病条辨》谓由伏阴与湿相搏，证有阴而无阳，方用蜀椒、附子、干姜等药。

　　窃谓干霍乱，亦如湿霍乱，有寒有热，当审证施治，不得专主热剂，吴氏书阐发治温病之法，辨论详晰，卓然成一家言，惟此论尚局于偏，恐误来学，特正之。

　　（炳章）按：干霍乱每多挟食挟痰，兼中温秽，探吐以通其上膈，针刺以通其经络，宣达二便以通下焦之塞，上下内外皆通畅，则病自愈矣。凡阴寒多是绵绵腹痛，暴痛甚少，临证宜审

　　补编　录方

　　苦参子治休息痢

　　鸦胆子治休息痢，歙《程杏轩文囿医案》甚称其功效，用三十粒去壳取仁，外包龙眼肉捻丸，每晨米汤送下一二服，或三四服即愈。此药味大苦而寒，力能至大肠曲折之处，搜逐湿热，《本草》不载，见于《幼幼集成》，称为至圣丹，即苦参子也，药肆多有之。吾里名医张云寰先生李瀛，亦尝以此方传人，吾母周太孺人，喜施方药，以治休息痢，无不应验，兼治肠风便血，凡热痢色赤，久不愈者，亦可治，惟虚寒下痢忌之。

　　（炳章）按：苦参子仁治肠热便血，及热痢久不愈，余亦治验多人，惟余用每次十四粒，龙眼肉七枚，分包吞服，两服即愈。

　　补编　录方

　　蜈蚣入腹

　　明张冲虚，吴县人，善医，有道人以竹筒就灶吹火，误吸蜈蚣入腹，痛不可忍，张碎鸡子数枚，令啜其白，良久痛少定，索生油与咽，遂大吐，鸡子与蜈蚣缠束而下。盖二物气类相制，入腹则合为一也。事见《吴县志》。按：明汇氏 《名医类案》亦有一方，云取小猪儿一个，切断喉取血，令其人顿饮之，须臾灌以生油一口，其蜈蚣滚在血中吐出，继与雄黄细研，水调服愈。南方多蜈蚣，且家家用竹筒吹火，尝有是患，故录之。

　　（炳章）按：江 方取小猪儿切断喉取血，伤生物命，未免残忍，不如用张冲虚法，方理明切，效验必确，为便利也。

　　补编　录方

　　青腿牙疳方

　　咸丰乙卯年，吾邑皇甫湘山上舍（岷），患牙龈肿烂，两腿青胀，其势甚剧，诸医不效，乌程温醉白诊之，谓病名青腿牙疳，不必服药，惟食马乳可愈，如其言，一月全愈。又一戴姓妇人，病证相同，亦食马乳得痊。按：此证见于御纂《医宗金鉴》八十四卷外科门，长洲唐笠山大烈所着《医宜博览论》曾述及之，吾乡罕有此证，医家知此者亦鲜矣。

　　（炳章）按：青腿牙疳，清初关外发现此症，饮马乳得愈，故采入《医宗金鉴》，近年江浙间亦有之。

　　补编　录方

　　目疾秘方

　　患目赤者，小便时以指蘸入目中，闭目俟其自干，日三四次即愈，惟当净洗手面；以免不洁之咎，此方载《医学纲目》，他书不恒见，屡试屡验，秘方也。又《石室秘录》治目中初起星，用白蒺藜三钱，水煎洗之，日四五次，星即退，此方亦神效。

　　（炳章）按：目赤肿痛，用大青叶煎汤饮之，肿赤即退，或鲜野刺苋煎汁饮数次，红肿亦退，起星者，加木贼草同煎，起云翳者，加蝉衣同煎服，皆有良效。

　　补编　录方

　　治疮秘方

　　余姚吴蓉峰学博麟书，患脓窠疮，医久不痊，后有相识遗一方，云得自名医，为疗疮第一良药，如法治之果愈。余于庚戌年患此甚剧，亦以此方得痊。兹录于下：厨房倒挂灰尘（三钱， ，伏地气） 松香（一钱） 茴香（一钱） 花椒（一钱） 硫黄（，一钱） 癞蛤蟆（一钱） 枯矾（一钱） 苍术（一钱） 白芷（一钱） 朱砂（一钱）

　　上煎，共研细末，用鸡子一个，中挖一小孔，灌煎其中，纸封固口，置幽火中炖熟，轻去其壳，存衣，再用生猪油和煎捣烂，葛布包之，时擦痒处。

　　（炳章）按：脓窠疮，发则奇痒，则湿壅毒，生有微生虫而作痒，故用硫、矾、松香、花椒燥湿杀虫之味，而即收效果。

　　补编　录方

　　汤火伤方

　　《镜花缘·说部》征引浩博，所载单方，以之治病辄效。表弟周莲史太史士炳，为余言之，因录其方以备用。余母周太孺人，喜施方药，在台郡时，求者甚众。道光癸卯夏，有患汤火伤，遍身溃烂，医治不效，来乞方药，检阅是书中，方用秋葵花浸麻油同涂，时秋葵花方盛开，根据方治之立愈，乃采花贮油瓶中以施人，无不应手获效。

　　（炳章）按：汤火伤，用矿灰一两五钱，清水一小碗，将矿灰投入水中，搅匀澄清，用清灰水取一杯，入桐油一杯，拌打百余次，则成黄白色，如稠膏，搽于汤火泡处即干，屡经试效。

　　补编　录方

　　巴鲫膏

　　外伯祖周悠亭先生向潮，兄弟三人，次春波先生踊潜，余外祖也，三葵园先生以清，俱好善送，获效甚神，录之以广其传。

　　仙传巴鲫膏奇方 治发背痈疽疔毒，一切无名肿毒，未成即消，已成即溃，力能箍脓，巴豆（五钱，去壳） 鲫鱼（两个重十二两以上者） 商陆（十两，切片） 漏芦（二两） 闹羊花（二两） 白芨（五钱，切） 番木鳖（五钱，切） 蓖麻子（三两，去壳） 绵纹大黄（三两，切）

　　乌羊角（二只） 全当归（二两，切） 两头尖（三两，即雄鼠粪） 白蔹（三两，切） 穿山甲（二两，切） 黄牛脚爪（一两，敲研） 猪脚爪（一两，敲研） 蛤蟆皮干（二两） 川乌（五钱，切） 草乌（五钱，切） 苍耳子（四两） 元参（二两，切） （鼠粪雌多雄少，雌者两头圆而无毛，雄者两头尖而有毛，不可混用。蛤蟆干宜新取，其力猛也。

　　上药入大广锅内，用真麻油三斤半，浸三日，熬至各药焦黑，滤去渣，再熬沸，乃入后飞净血丹（二十四两）

　　用槐柳条不住手搅，熬至滴水成珠，熄火待稍冷，再入后药：上肉桂（五钱） 乳香（四钱，去油） 没药（四钱，去油） 上轻粉（四钱） 好芸香（四钱此五味，俱研极细，徐徐掺入，用铜箸搅匀，待凝冷，覆地上十余日，火毒退尽乃可用（炳章）按：此膏痈疽初起，未成即散，已成即溃，能提毒外出，如阴疽结核，能渐渐化散，善拔疔毒，兼消流注痰核，诚外科外提内消之要方也。

　　补编　录方

　　五圣丹

　　癫狗毒蛇咬人者多死，方书虽有治法，不甚着效，惟萧山韩氏所传五圣丹，获效如神，救人不可胜数，韩氏惟制药施送，秘不传人，鄞拙言司铎开化，从其同寅汪睦斋学博世钤处，得其方见示，汪喜录单方，制药施人，此方得之于其至戚，乃自韩氏窃得者，汪按方制药以拯人，无不应手取效，因录之以广其传。

　　上号当门子（一钱） 梅花冰片（一钱） 火硝（三分） 上号腰面雄黄（一钱） 九制炉甘石（一钱）

　　上药共研细末，男左女右，用竹挖耳点近鼻处大眼角七次，隔一日再点七次，再隔一日七次，虽重伤者自愈。若犬咬至二十日外者，亦不治。若用药后，误吃羊肉，用药再治，迟至二十日外者亦不治。宜忌羊肉发物四十九日。兼治痧症闷死，时疫伤寒， 发不出者。亦用此药点眼角，男左女右。

　　（炳章）按：类此之方，及用量多寡不同者甚多，余汇录《 狗伤补编》内，宜互相参考。杭胡庆余堂，前董雪岩先生，名此方曰龙虎化毒丹，有龙虎二字，化写符录，焚化入药，又一法也。

</div>
    <div class="pagination">
<a href="冷庐医话_page11.html">上一页</a><span>...</span><a href="冷庐医话_page7.html">7</a><a href="冷庐医话_page8.html">8</a><a href="冷庐医话_page9.html">9</a><a href="冷庐医话_page10.html">10</a><a href="冷庐医话_page11.html">11</a><span class="current-page">12</span><a href="冷庐医话_page13.html">13</a><a href="冷庐医话_page14.html">14</a><a href="冷庐医话_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
