<!DOCTYPE html>
<html>
<head>
    <meta charset="UTF-8">
    <title>先醒斋广笔记 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>先醒斋广笔记 - 第 3 页/共 16 页</h1>
    <div class="content">　　先醒斋广笔记卷一
<子部,医家类,先醒斋广笔记>
　　钦定四库全书
　　先醒斋广笔记卷二
　　明　缪希雍　撰
　　脾胃
　　黄病有积神方【一平头试之神验】
　　苍术【炒】厚朴【姜汁炒】橘红　甘草　山查肉　白茯苓麦芽【各二两】防榔【一两】緑矾【火煅研细一两五钱】为末枣肉丸如梧子大每服一钱白汤吞日三服凡服矾者忌食荞麦河豚犯之即死
　　治老人伤冷食及难化之物
　　生姜或紫苏煎汤置浴锅内令病者乘热浸汤内以热手揉心胃肚腹气通食化矣
　　又方
　　蕲艾灸胃脘并肚气从口鼻出立愈
　　治胃脘痛属火证者【一女婢患此数十年一剂良已】
　　橘红　淡豆豉　山栀仁【炒黒各三钱】生姜【五片】枳殻【一钱】水一钟半煎七分服
　　又治胃脘痛　仲淳疗瑀母方
　　橘红【二钱】白豆蔲仁【五分】香附【童便炒忌铁研细三钱】延胡索【醋煮切片粒粒金黄色者良二钱五分】白芍药【酒炒四钱】甘草【四分炙】白茯苓【三钱】白木香【五分磨汁入煎药肉】紫苏子【研二钱】紫苏梗【二钱】河水二钟煎一钟不拘时服【豆蔲仁口嚼之下药】
　　又方　口渴肩骨疼酸痛不能饮食者神效
　　真紫苏子【隔纸焙研细】橘红　白茯苓【各三钱】竹茹【二钱】白芍药【酒炒四钱】木【忌铁三钱】石斛【酒蒸三钱】酸枣仁【炒爆研四钱】麦门冬【五钱】甘草【五分】白豆蔲仁【四分先嚼下】饥时服
　　治胃中有痰欲吐　陈潜斋传
　　广橘红　蒌仁【各四两】姜汁竹沥和丸梧子大食后服治脾经痰饮五更咳喉中如有物咽之不下服之甚验　仲淳立
　　白茯苓【四两】苏子【另研如泥入药同捣三两】白荳蔲仁【七钱】贝母【去心三两】括娄根【三两】薄荷叶【一两五钱】连翘【三两】硼砂【另研如飞麫七钱】广橘红【四两】麦门冬【去心三两】猫儿残叶【六两】山查肉【三两】麦芽【炒取浄麫一两五钱】神麯【炒一两五钱出峡江县】霞天膏麯【四两】枇杷叶【四两】为极细末怀山药粉糊和丸如麻子大白汤吞三四钱
　　治痰嗽吐不已胷膈有冷物上塞饮热汤稍下
　　橘红　白茯苓　苏子【研细】蒌仁【蛤粉拌炒研细各三钱】半夏【姜汁炙一钱】逺志【去心甘草汁浸蒸一钱五分】白荳蔲仁【五分】吴茱萸【汤泡去梗一钱】河水二钟半煎八分饥时服加姜汁五匙竹沥一杯化痰生津噙化丸　治胶痰不治隂虚痰火
　　五倍子拣粗大者安大鉢头内用煮糯米粥汤浸盖好安静处七日后常看待发芽黄金色又出黒毛然后将箸试之若透内无硬即收入粗瓦鉢中擂如酱连鉢日中晒至上皮干了又擂匀又晒晒至可丸方丸弹子大晒干收用其味甘酸能生津化痰
　　治痰
　　用枢木叶捣煎汤不时呷渐渐痰少兼治膈气呕吐赵太学文度顽痰积血仲淳以霞天膏加化痰消瘀之剂治之而愈
　　痰厥
　　金坛庠友张逢甫内人方食时触暴怒忽仆地气遂絶延一医视之用皂角灰吹鼻中不啑用汤药灌之不受延至午夜谓必不治医告去逢甫急叩庄一生一生过视之六脉尚全而独气口沈伏细寻之滑甚曰此肝木之气逆冲入胃胃中素有痰致痰夹食闭胃口气不得行而暴絶也但歴时久汤药不入矣急宜吐之可活所谓木欝则达之也亟令覆其身垂首向床下以鹅翎蘸桐油啓齿探入喉中展捎引吐出痰与食才一口气便稍通再探吐至两三口便觉油臭以手推翎但不能言一生曰无妨矣知其体怯不宜多吐急煎枳橘推荡之药灌之尽剂而苏后以平肝和胃药调理数剂复故此因暴怒怒则气上逆痰因气壅故现斯证耳所谓痰厥也治厥往往有误予故表其证以示后来云
　　饮
　　饮与痰不同痰胶黏而饮惟水治法亦异饮虽有五总之或縁饮酒过多酒后发渴多饮茶汤或好饮冷酒或因天暑烦渴多饮凉水及氷因酒而得者则多湿热因饮冷而得者则多寒湿或因鬱而得者则属木气侵脾药亦小有不同要以降气燥湿散鬱健脾行水为宗乃治法之要领也
　　方
　　半夏【姜汁明矾浸透四两】广陈皮【去白四两】白茯苓【四两】猪苓【二两】泽泻【米泔浸炒二两】旋复花【蒸三两】厚朴【姜汁炒一两五钱】白术【土炒二两】枳实　【炒二两】人参【一两】　酒湿者加川黄连【一两】木香【五钱】　寒湿者加苍术【二两】木香【五钱】白豆蔲【五钱】　因郁者加紫苏【四两去苍术】右为细末稀米糊入姜汁和丸如菉豆大每五钱淡姜汤下连进三服空心饥时皆可服如卒急不及治丸取二十倍中一倍作汤入豆蔲仁末木香汁姜汁和饮亦立効
　　丹阳葛文学宇十内人因作家劳欝患饮证每发吐呕不已肠如欲出所吐俱清水动以盆桶计日夜不止不思饮食就医金坛诸医以健脾行气理欝清痰药投之愈剧困顿待毙宇十计无复之矣适予偶从苕上来庄敛之与宇十姻戚也向余语故余即与敛之偕往视脉审证知为饮无疑乃用前方加人参三钱一剂吐止再剂霍然随啖粥糜脾气渐复至今每病作检余方服之即平
　　云间康孟修患寒热不食久之势甚危以治寒热剂投不应徧检方书与王宇泰议投五饮丸立瘥盖饮证原有作寒热之条故治饮病自去矣
　　治痹方【朱比部大复传】
　　真茅山苍术十觔洗浄先以米泔浸三宿用蜜酒浸一宿去皮用黒豆一层拌苍术一层蒸二次再用蜜酒蒸一次用河水砂锅内熬浓汁去渣隔汤煮滴水成珠为度每膏一觔和炼蜜一觔白汤调服
　　一老人専用此方八十余身轻趫捷甚于少年
　　蕲州何刺史年七十余守桐川饮啗过少年叩其故曰平生服苍术丸每日数钱
　　真茅山苍术四觔如法洗浸去皮切片以桑椹懐生地何首乌各一觔熬浓汁至无味而止去渣滤清下苍术浸之晒干复浸汁尽为度细末又以人乳拌匀晒干数次约重数两炼蜜为丸白汤或酒吞
　　治蛊胀由于脾虚有湿
　　黄司冦葵峰中年病蛊得异方乃真茅山苍术末也每清晨米饮调三钱服不数月强健如故终身止服术七十余终少停疾作矣
　　又方
　　通血香【一钱】取小葫芦一个不去子膜入香在内再入煮酒仍以所开之盖合缝封之以酒入锅悬葫芦酒中挨定不可倾侧盖锅密煮以三炷线香为率煮时其香透达墙屋外煮完取葫芦内子膜并药烘干共为细末每服一钱空心酒送下间五日服一钱服尽葫芦内药约有五六钱之数病已释然矣通血香陜西羊羢客人带来苏杭有
　　又方
　　徐文江夫人病蛊胀张涟水治之百药不効张曰计穷矣记昔年西山有一妪患此意其必死后过复见之云遇一方上人得生徐如言访妪果在也问其方以陈葫芦一枚去顶入酒以竹筯松其子仍用顶封固重汤煮数沸去子饮酒尽一吐防死吐后腹渐寛调理渐愈盖元气有余而有痰饮者也若肾虚脾弱者宜用金匮肾气丸十全大补汤去当归加车前子肉桂
　　沈孝通观察中年无子患中满蛊胀势孔棘静养郭外小园中翛然独坐独宿食淡者五年归脾汤六味地黄丸朝暮间服不辍连举二子
　　顾奉常务逺目黄脾气弱仲淳疏方用
　　山茵陈【三钱】人参【三钱】薏苡仁【三钱】莲肉【焙三钱】木通【八分】黄连【酒炒一钱】山栀仁【炒八分】白术【土炒一钱】石斛【酒蒸三钱】皆治疸之剂以事冗未服既而身目皆黄小便亦赤乃服仲淳先见饮前药稍愈一按摩者投以草汁药酒脾败遂不起临没下瘀血数升亦蓄血证也以其年迈不絶欲故尔前方尚有茯苓【二钱】
　　施灵修乃兄七年前曽患疸症服草药愈后复发坐多气多劳故草药不效服田螺发胀一日夜大作寒热因发渴小便如油眼目黄且赤手足黄紫仲淳以阏血发黄服后药大小便通黄及渴俱减
　　橘红【一钱五分】红麯【炒研二钱】山查肉【五钱】欝金汁【十五匙】薏苡【六钱】木【忌铁三钱】牛膝【去芦酒蒸五钱五分】麦门冬【去心五钱】车前子【二钱五分】赤茯苓【三钱】川通草【五分】白芍药【酒炒四钱】竹茹【二钱】河水二钟煎八分饥时服三日后加人参三钱
　　孙俟居比部病腹中若有症瘕不食不眠烦懑身热仲淳投以人参芍药茯苓麦门冬木通枣仁石斛方甫具史鹤亭太史至见方中有大剂人参骇曰向因投参至剧此得无谬乎仲淳曰病势先后不同当时邪未退滞未消故不宜今病久饱胀烦闷者气不归元也不食者脾元虚也不眠而烦者内热津液少也今宜亟用此药矣四剂而瘳后复病仲淳诊之曰此隂虚也非前证矣更以麦门冬白芍药甘枸杞五味子生地黄车前子而热遂退
　　神效沉香丸又名聚宝丹
　　真沉香【二钱】真麝香【八分】血竭【一钱五分】乳香【一钱五分】缩砂仁【二钱】木香【二钱】胡索【一钱】没药【五分】细末糯米糊丸如弹子大用辰砂【一钱五分】为衣治男子翻胃呕吐饮食不通此是胃腕寒痰结阻诸医无効屡试神验烧酒磨服男妇腹痛诸气作痛产后血气攻心用陈酒磨服如热气痛葱汤嚼下小儿天吊作痛啼呌不已葱汤磨服
　　太学顾仲恭遭乃正之变复患病在牀延一医者诊视惊讶而出语其所亲云仲恭病已不起只在旦晚就木可速备后事仲恭闻知忧疑殊甚举家惶惶计无所出来请予胗脉按其左手三部平和右手尺寸无恙独闗部杳然不见谛视其形色虽尫羸而神气安静予询之曽大怒乎病者首肯云生平不善怒独日来有拂意事恼怒异常予曰信哉此怒则气并于肝而脾土受邪之证也经云大怒则形气俱絶而况一部之脉乎甚不足怪第脾家有积滞目中微带黄色恐成黄疸两三日后果遍体发黄服茵陈利水平肝顺气药数剂而瘳李文孺四年前曽患黄疸嗣后每诊其脉甚沈濇肝脾尤甚望其面色如黄土予尝私语相知云文孺色脉不佳恐非久于人世者且又好劳损神多怒伤气后疸果复发不起【已上二条附】
　　泄泻
　　天地之间动静云为者无非气也人身之内转运升降者亦气也天地之气不和则山川为之崩竭人身之气不调则肠胃失其转输外则风寒暑湿之交侵内则饮食劳倦之不节肠胃因之而变此泄泻之由也致疾之端匪一治疗之法自殊经云春伤于风夏生飡泄春者木令风为木气其伤人也必土脏受之又风为阳邪其性急速故其泄必完谷不化洞注而有声风之化也古之所谓洞风是也宜先以风药发散升举之次用参茋白术茯苓大枣甘草肉桂等药以制肝实脾芍药甘草乃始终必用之剂伤暑作泻必暴注大孔作痛火性急速失于传送也口多渴小便多赤或不利身多发热泻后则无气以动热伤气也清暑用十味香薷饮清暑益气汤内虚之人中气不足用六和汤不止用黄连理中汤或加减桂苓甘露饮肾泄者难经所谓大瘕泄也好色而加之饮食不节者多能致此其泄多于五更或天明上厠溏而弗甚累年弗瘳服补脾胃药多不应此其也夫脾胃受纳水谷必借肾间真阳之气熏蒸鼓动然后能腐熟而消化之肾脏一虚阳火不应此火乃先天之真气丹溪所谓人非此火不能有生者也治宜益火之原当以四神丸加人参沈香甚者加熟附茴香川椒
　　又有醉饱行房肾气虚乏湿热乗之下流客肾久泄不止治宜升阳除湿次用八味丸加山药茯苓地黄减半肾司二便久泄不止下多亡隂当求责肾破故纸肉豆蔲茴香五味子之属不可废也白术陈皮虽云健胃除湿救标则可多服反能泻肝以其燥能损津液故耳长夏湿热令行又嵗湿太过民多病泄当専以风药如羌活防风升麻柴胡白芷之属必二三剂縁除风能胜湿故也
　　泄而少食胃弱故也人参为君稨豆橘皮佐之
　　泄而食不消缩砂人参肉豆蔲
　　泄而腹痛白芍药炙甘草防风木香
　　泄而气弱干葛人参白术白茯苓
　　泄而小水不利车前子末木通【中焦有湿热者当用猪苓泽泻】
　　肉积作泻用肉豆蔲山查蒜
　　面积作泻萝卜子
　　感寒而泻理中汤加紫苏
　　湿痰作泻半夏白术茯苓为君神麯为佐
　　九制黄连最能止泻须与人参等分廼可盖久泻不止多縁气虚纯用苦寒胃气愈闭又下多亡隂必用人参亦阳生隂长之意也【然此亦指肠胃虚热者而言如虚寒者不宜概用】
　　脾肾双补丸　治肾泄
　　人参【去芦一觔】莲肉【去心每粒分作八小块炒黄一觔】兎丝子【如法另末一斛半】五味子【蜜蒸烘干一觔半】山茱萸肉【拣鲜红肉厚者去核烘干一觔】真懐山药【炒黄一觔】车前子【米泔淘浄炒十二两】肉豆蔲【十两】橘红【六两】砂仁【六两炒最后入】巴防天【十二两甘草汁煮去骨】补骨脂【圆而黒色者佳盐水拌炒研末一觔】为细末炼蜜和丸如菉豆大每五钱空心饥时各一服　如虚而有火者火盛肺热者去人参肉豆蔲巴防天补骨脂忌羊肉羊血
　　梁溪一女人茹素患内热每食肠鸣清晨大瘕泄脾肾双补丸内去肉豆蔲以白芍药代之外加白稨豆十二两立愈
　　无锡秦公安患中气虚不能食食亦难化时作泄胷膈不寛一医误投枳殻青皮等破气药下利完谷不化面色黯白仲淳用人参【四钱】白术【二钱】橘红【钱许】干姜【泡七分】甘草【炙一钱】大枣肉豆四五剂渐愈后加参至两许全愈三年后病寒热不思食他医以前病因参得愈仍投以参病转剧仲淳至曰此隂虚也不宜参乃用麦门冬五味子牛膝枸杞芍药茯苓石斛酸枣仁鳖甲等十余剂愈从妹患泄后虚弱腹胀不食季父延诸医疗之予偶问疾见其用二陈汤及枳殻山查等味予曰请一看病者见其向内卧眠两手置一处不复动曰元气虚甚矣法宜用理中汤恐食积未尽进以人参三钱橘红二钱加姜汁竹沥数匙夜半思粥神思顿活季父大喜尽谢诸医再以六君子汤加山查肉砂仁麦门冬调理之数剂立起
　　治腹痛作泄【予患腹痛泄日十余度仲淳以一剂止之】
　　人参【一钱五分】苍术【米泔浸炒三钱】黄连【姜汁炒三次一钱】北五味【蜜蒸一钱】橘红【一钱五分】肉豆蔲　吴茱萸【汤泡】白茯苓【各一钱】藿香【五分】庄敛之平日素壮实善啖丁巳四月忽患泄泻凡一应药粥蔬菜入喉觉如针刺下咽即辣因而满腹绞辣随觉腹中有气先从左升次即右升氤氲遍腹即欲如厠弹响大泄粪门恍如火灼一阵甫毕一阵继之更番转厠逾时方得离厠谛视所泄俱清水盈器白脂上浮药粥及蔬菜俱不化而出甚至梦中大遗了不收摄诸医或云停滞或云受暑或云中寒百药杂投竟如沃石约月余大肉尽脱束手待毙敛之有孀母朝夕相视哀号呼天恨不以身代也余于仲夏末偶过金坛诊其脉洪大而数知其为火热所生病为疏一方用川黄连三钱白芍药五钱橘红二钱车前子三钱白稨豆三钱白茯苓三钱石斛三钱炙甘草一钱祝其煎成将井水澄冷加童便一杯始服临别再三叮咛云此方勿出以示人恐时师见之大笑不已也若为躯命计须坚信服之耳敛之却众医下键煎服药方入喉恍如饮薄荷汁沁入心脾腹中似别成一清凉世界甫一剂夜卧达旦洞泻顿止连服三剂大便已实前泄时药粥等物凡温者下咽腹中遂觉气升即欲大解一切俱以冷进方快家人日以为常至是啖之觉恶心畏冷旋易以温始相安余曰此火退之征也前方加人参二钱半莲肉四十粒红麯一钱五分黄耆三钱升麻五分黄连减半五六剂后余将返长兴敛之持方求余加减余曰此已试効方宜固守多服但去升麻可耳越月余余再过金坛敛之频顣向余曰自先生去后守方煎服防三十余剂矣今泻久止而脾气困顿不知饥饱且稍饮茶汤觉肠满急胀如欲寸裂柰何余曰大泻之后是下多亡隂也法宜用补倘此时轻听盲师妄用香燥诸药取快暂时元气受伤必致变成蛊胀即不救矣复为疏一丸方人参五两白芍药六两炙甘草一两五味子六两绵黄耆五两山茱萸肉五两懐山药五两熟地黄八两牛膝六两紫河车二具蜜丸空心饥时各一服而日令进前汤液方敛之相信甚力坚守二方服防三年脾胃始知饥而嗜食四体亦渐丰矣敛之恒对余言每遇脾胃不和时或作泻觉腹中有火则用黄连否则去之一照余方修治煎服泄遂止而脾顿醒迄今以余所疏方俨如重宝什袭珍藏谓余不啻起死而生之也其病初平后余劝其絶欲年余敛之因出妾得尽发家人私谋乃知向之暴泄由中巴豆毒本草中巴豆毒者用黄连冷水解之余用大剂黄连澄冷方服政为对治向使如俗医所疑停滞受寒中暑法治之何啻千里即信为是火而时师所投黄连不过七八分至钱许止矣况一月之泻未有不疑为虚寒者用黄连至四钱此俗医所必不解也向余祝其勿出以示人为是故耳始知察脉施治贵在合法神而明之存乎其人耳
　　余治敛之泻止后恐其元气下陷急宜升举用升麻以提之初不知其为中毒也乃因用升麻太早致浊气混于上焦胸中时觉似辣非辣似嘈非嘈迷闷之状不可名状有时滴酒入腹或啖一切菓物稍辛温者更寃苦不胜庄一生知其故曰此病在上焦汤液入口即下注恐未易奏功宜以噙化丸治之用贝母五钱苦参一两真龙脑薄荷叶二钱沉香四钱人参五钱为极细末蜜丸如弹子大午食后临卧时各噙化一丸甫四丸胸中恍如有物推下三年所苦一朝若失
　　治泄泻在阳明胃太隂脾经者
　　白茯苓【三钱】白术【炒二钱】炙甘草【三钱】车前子【炒三钱】陈皮【二钱】升麻【五分】干葛【一钱】姜【三大片】砂仁【炒一钱】川黄连【一钱五分姜汁炒如无湿热者去之】河水二钟加枣肉二枚饥时服
　　治大便不通　张选卿屡验
　　硃砂【研如飞面五钱】真芦荟【研细七钱】滴好酒少许和丸每服一钱二分好酒吞朝服暮通暮服朝通须天晴时修合为妙
　　唐震山年七十余【阙】　　　　　　　　　　此血液枯槁之用
　　大肉苁蓉【三两白酒浸洗去鳞甲切片】白汤三碗煎一碗顿饮饮竟大便通胸中快然偶一医问疾曰此刼药也当调补脾胃为主易以白术厚朴茯苓陈皮病如故唐翁曰误矣仍饮前药立解髙存之闻而叩其故仲淳曰肉苁蓉峻补精血骤用之反动大便药性载甚明也
　　虚弱
　　天王补心丹　陈练塘先生得自蛮洞中
　　宁心保神益气固精壮力强志令人不忘清三焦化痰涎去烦热除惊悸疗咽干养育心神
　　人参　懐山药【坚白者】麦门冬【去心】当归身【酒洗各一两】懐生地天门冬【去心各一两三钱三分】丹参【去黄皮八钱】百部【去芦土】白茯神
　　【去粗皮坚白者良】石菖蒲【去毛】栢子仁【去油者佳另研】甘草【长流水润炙】北五味【去枯者】杜仲【以上七味各六钱六分】逺志【三钱三分】白茯苓【一两五钱四分】浄末炼蜜丸如弹重一钱硃砂【一两】研极细为衣食逺临卧时噙化后饮灯心汤一小杯
　　加味六味地黄丸【滋隂固精明目不寒不热和平之剂久服延年】
　　懐生地【如法制八两】懐山药【四两】白茯苓【坚白者四两人乳拌晒干又拌多多更妙】山茱萸【去核四两】牡丹皮【三两】麦门冬【去心六两】泽泻【原方三两目疾减半】甘菊花【苦者不用六两】真甘枸杞【去蒂六两】北五味【去枯者六两】细末蜜丸如梧子大空心淡盐汤服四钱又方加白蒺藜【炒去刺五两】
　　治目疾久不愈
　　天王补心丸临卧服加味六味地黄丸空心服虚甚者地黄丸加紫河车一具酒洗极浄磁礶内酒煮极烂捣如泥或焙干为末　二方朝夕并进久久自効世医治目多补肾不知补心心君火也
　　治虚眼方
　　枸杞子　生地　麦门冬【各三钱】龙胆草【一钱下焦无湿热者勿用】水二钟煎七分半饥时服如脾气不佳加白豆蔲末【五六分】治肝肾二经目疾　从父病后眼花服此立愈
　　真甘枸杞【一觔去蒂】真懐生地黄【一觔极肥大者酒洗浄】河水砂锅内熬膏以无味为度去渣重汤煮滴水成珠便成膏也每膏一觔入炼蜜六两空心白汤化下
　　又丸方仲淳立
　　真甘枸杞【一觔】甘菊花【去蒂一觔】白蒺藜【炒去刺一觔】细末炼蜜丸梧子大每四五钱空心白汤吞入地黄觔许更妙黄学谕白患风泪眼每出则流泪盈颊仲淳疏一方寄之谷精草为君蒺藜和枸杞之属佐之羊肝为丸不终剂愈
　　治不眠【以清心火为第一义】
　　麦门冬【五钱】茯神　丹参　沙参【各三钱】竹茹【二钱】炙甘草【一钱】竹叶【六十片】石斛【酒蒸三钱】逺志【一钱】生地【四钱】枣仁【炒五钱】五味子【八分】有痰者加竹沥
　　乌须明目丸【脾胃不佳者去槐角子仲淳立】
　　女贞实【酒拌九蒸九晒浄末一觔】甘菊花【十二两】何首乌【赤白各半浄二觔如法蒸晒】桑叶【一觔】牛膝【酒蒸一觔】懐生地【酒洗浄二觔】甘枸杞【去枯者一觔半】乳拌茯苓酥【一觔】麦门冬【去心一觔半】槐角子【十两】苍术【蜜酒拌蒸晒十二两】人参【一觔人乳拌烘干】山茱萸肉【酒蒸十二两】乌饭子之黒者取汁熬膏每觔加炼蜜半觔丸如梧子大每日三服服五钱白汤吞忌白菜菔牛肉牛乳蒜桃李雀蛤
　　补心肾久服轻身延年　仲淳定有热人宜之
　　头桑叶【九蒸九晒一觔】黒芝蔴【九蒸九晒一觔】甘菊花【去蒂八两】何首乌【一觔】甘枸杞【一觔】白蒺藜【炒去刺另末一觔】女贞实【酒拌九蒸九晒一觔】细末炼蜜丸梧子大白汤或酒服
</div>
    <div class="pagination">
<a href="先醒斋广笔记_page2.html">上一页</a><a href="先醒斋广笔记.html">1</a><a href="先醒斋广笔记_page2.html">2</a><span class="current-page">3</span><a href="先醒斋广笔记_page4.html">4</a><a href="先醒斋广笔记_page5.html">5</a><a href="先醒斋广笔记_page6.html">6</a><a href="先醒斋广笔记_page7.html">7</a><a href="先醒斋广笔记_page8.html">8</a><span>...</span><a href="先醒斋广笔记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
