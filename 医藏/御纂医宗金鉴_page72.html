<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 72 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 72 页/共 401 页</h1>
    <div class="content">　　食蟹中毒治之方
　　紫苏煮汁饮之三升愈紫苏子捣汁饮之亦良冬汁饮三升食冬亦可
　　【方解】紫苏冬俱能解毒故用之
　　凡蟹未遇霜多毒其熟者乃可食之
　　【注】蟹未经霜有毒不可生食经霜则毒无
　　蜘蛛落食中有毒勿食之
　　【注】蜘蛛有毒凡落食上不可食有毒故也
　　凡蜂蝇虫蚁等多集食上食之致瘘
　　【注】虫类有毒凡虫集食上者食之则致瘘
　　果实菜谷禁忌并治第二十五
　　内经曰天食人以五气地食人以五味果实菜谷皆地产也又云五谷为养五果为助五菜为充是以草实曰蓏木实曰果礼云枣曰新之栗曰撰之桃曰胆之柤梨曰攅之则治果实有法矣烹葵断壶纪乎豳风芥醤芼羮以养父母则用五菜有道矣牛宜稌羊宜黍豕宜稷犬宜粱雁宜麦则配五谷有方然其物有不宜常食者有不宜食者经云隂之所生本在五味隂之五宫伤在五味人安可不知其所禁忌乎
　　果子生食生疮
　　【注】果生之性多湿多热而有毒或生食之故令生疮腹胀作泄
　　果子落地经宿虫蚁食之者人大忌食之
　　【注】凡果落地隔夜尚不可食而况虫蚁食者乎见之者切不可食
　　生米停留多日有损处食之伤人
　　【注】凡食之物停留多日或隔夜者若有损处即虫鼠所啮之余皆有毒伤人
　　桃子多食令人热仍不得入水浴令人病寒热淋沥病【注】桃味甘酸性热若多食者令人热入水浴者则湿与热相抟不得宣散故令人外寒热内成癃症也
　　杏酪不熟伤人【一云杀人】
　　【注】杏味酸苦有毒酪酿未熟若食恐害人也
　　梅多食壊人齿
　　【注】梅味苦酸若多食者令人齿损齿者骨之余也因肾主液而合骨故伤齿
　　李不可多食令人腹胀
　　【注】李味酸澁若多食则中气不舒故令人腹胀
　　林禽不可多食令人百衇弱
　　【注】林禽味酸澁多食则令百衇不得宣故衇弱
　　橘柚多食令人口爽不知五味
　　【注】尚书注小曰橘大曰柚二者其味皆酸而性寒若过食则口虽爽而五味不知焉
　　梨不可多食令人寒中金疮产妇亦不宜食
　　【注】梨味甘酸性寒若过食则令人中焦寒金疮产妇更宜戒之
　　樱桃杏多食伤筋骨
　　【注】樱桃杏味酸性寒若过食则伤筋骨内经云酸则伤筋寒主伤肾故伤筋骨
　　安石榴不可多食损人肺
　　【注】安石榴味酸澁酸澁则气滞肺主气宜利而不宜滞滞则伤损矣故不可过食也
　　胡桃不可多食令人动痰饮
　　【集注】程林曰胡桃润肺消痰何以动痰饮因其性热多食则令人火动煎熬津液而为痰饮矣
　　生枣多食令人热渴气胀寒热羸弱者弥不可食伤人【注】枣性热生渴味甘生满羸弱者内热必盛脾胃必虚故令人寒热尤不可食
　　食诸果中毒治之方
　　猪骨【煆黑】
　　右一味为末水服方寸匕亦治马肝及漏脯等毒
　　【方解】以猪骨治果子毒物性相制使然治马肝毒者以猪畜属水马畜属火此水尅火之义也治漏脯毒者亦骨肉相感之义耳
　　木耳赤色及仰生者勿食
　　菌仰卷者及赤色者不可食
　　【注】木耳诸菌皆覆卷而生若仰卷而生形色皆异必有毒也故不可食
　　食诸菌中毒闷乱欲死治之方
　　人粪汁饮一升　　土浆饮一二升
　　大豆浓煮汁饮　　服诸吐利药并解
　　【集解】李彣曰闷乱欲死毒在胃也服吐利药并解使毒气上下分消也
　　食枫树菌而笑不止治之以前方
　　【集解】李彣曰心主笑笑不止是毒气入心也以前方治之则解耳
　　误食野芋烦乱欲死治之以前方
　　【集解】李彣曰烦出于肺烦乱欲死故知毒气入肺也亦用前方
　　蜀椒闭口者有毒误食之防人咽喉气病欲絶或吐下白沫身体痹冷急治之方
　　肉桂煎汁饮之　　　多饮凉水一二升
　　或食蒜　　　　　　或浓煮豉饮之并解
　　【方解】蜀椒味辛辣性热有毒闭口者其毒更胜如桂与蒜皆大辛大热之物通血衇辟邪秽以热治热是从治之法也冷水清凉解热地浆得土气以万物本乎土亦莫不复归于土见土则毒已化矣饮豉汁者吐以去其毒也
　　正月勿食葱令人面生游风
　　【注】葱味辛散通阳气而走头面食生葱过于发散故面生游风
　　二月勿食蓼伤人肾
　　【注】蓼味辛散辛能走肾二月卯木主令肾主闭藏若食之则伤肾故曰勿食
　　三月勿食小蒜伤人志性
　　【注】蒜辛热有毒夺气伤神三月阳气盛故勿食
　　四月八月勿食胡荽伤人神
　　【注】胡荽辛温开窍四月阳气盛八月隂气敛若食此辛散之味必伤神也
　　五月勿食韭令人乏气力
　　【注】韭春食则香夏食则臭是月食之则之气力
　　五月五日勿食一切生菜发百病
　　【注】五月五日天中节是日纯阳人当养阳以顺时若食生菜是伐天和故百病发焉
　　六月七月勿食茱萸伤神气
　　【注】茱萸辛热走气六月阳气盛张七月隂微将敛若食此辛热之味有伤神气也
　　八月九月勿食姜伤人神
　　【注】姜性热味辛辣八九两月秋主收敛过于辛散故伤人之神朱子晦庵云秋食姜夭人天年谓其辛走气防肺也
　　十月勿食椒损人心伤人衇
　　【注】椒性热味辛辣十月阳气尽敛若食此辛热之味必损心伤衇
　　十月勿食被霜生菜令人面无光目澁心痛腰疼或发心疟疟发时手足十指爪皆青困萎
　　【注】道藏云六隂之月万物至此归根复命以待来复不可食寒冷生菜性冷经霜则寒若食此是伐天和故有此等证
　　十一月十二月勿食薤令人多涕唾
　　【注】薤味辛散走肺气食之令人多涕唾
　　四季勿食生葵令人饮食不化发百病非但食中药中皆不可用深宜慎之
　　【注】脾旺寄于四时之季月生葵滑利伤脾若食之则饮食不化而发百病
　　葱韭初生芽者食之伤人心气
　　【注】初生芽者含抑郁而未透发故食伤心气
　　饮白酒食生韭令人病増
　　【注】酒多湿韭性热湿热相合令人病増
　　生葱不可共蜜食之杀人独颗蒜弥甚
　　【注】葱蒜皆不可共蜜食若共食令人利下
　　枣合生葱食之令人病
　　【按】此义未详
　　食糖蜜后四日内食生葱韭令人心痛
　　【注】蜜与葱及韭蒜皆相反虽食蜜后四日内犹忌之若犯令人心痛
　　生葱和雄鸡白犬肉食之令人七窍经年流血
　　【集注】李彣曰此皆生风发火之物若合食则血气更淖溢不和故七窍流血
　　夜食诸姜蒜葱等伤人心
　　【注】此皆辛热辣物夜属隂气主收敛不宜食而食之则扰阳气故曰伤人心
　　芜菁根多食令人气胀
　　【注】此言不可过食若过食则动气而胀也
　　薤不共牛肉作羮食之成瘕病韭亦然
　　【注】薤韭同牛肉食皆难尅化积而不消则成症瘕
　　莼多食动痔病
　　【注】莼性滑有毒而易下故发痔病
</div>
    <div class="pagination">
<a href="御纂医宗金鉴_page71.html">上一页</a><span>...</span><a href="御纂医宗金鉴_page67.html">67</a><a href="御纂医宗金鉴_page68.html">68</a><a href="御纂医宗金鉴_page69.html">69</a><a href="御纂医宗金鉴_page70.html">70</a><a href="御纂医宗金鉴_page71.html">71</a><span class="current-page">72</span><a href="御纂医宗金鉴_page73.html">73</a><a href="御纂医宗金鉴_page74.html">74</a><a href="御纂医宗金鉴_page75.html">75</a><a href="御纂医宗金鉴_page76.html">76</a><a href="御纂医宗金鉴_page77.html">77</a><span>...</span><a href="御纂医宗金鉴_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
