<!DOCTYPE html>
<html>
<head>
    <meta charset="UTF-8">
    <title>本草图经 - 第 22 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草图经 - 第 22 页/共 53 页</h1>
    <div class="content">　　草部下品之下卷第九

　　羊蹄

　　羊蹄秃菜也。生陈留川泽，今所在有之。生下湿地。春生苗，高三、四尺；叶狭长，颇似莴苣而色深；茎节间紫赤；花青白成穗，子三棱，有若茺蔚，夏中即枯；根似牛蒡而坚实。

　　今人生采根，醋摩涂癣速效。亦煎作丸服之。其方以新采羊蹄根，不限多少，捣研绞取汁一大升，白蜜半斤，同熬如稠饧煎，更用防风末六两，搜和，令可丸大如梧子。用栝楼、甘草酒下三、二十丸，日二、三次，佳，谨按《诗小雅》：言采其 。陆机云： ，今人谓之羊蹄，似芦菔而茎赤，可 为茹，滑而美也，多啖令人下气。幽州人谓之 。字或作蓄（并耻六切）。又有一种极相类，而叶黄味酢，名酸模。《尔雅》所谓须， （音孙）芜。郭璞云：芜似羊蹄，叶细味酢，可食，一名 （音修）是也。

　　草部下品之下卷第九

　　牛扁

　　牛扁出桂阳川谷，今潞州、宁州亦有之。叶似三堇、石龙芮等。根如秦艽而细，多生平泽下湿地。二月、八月采根，日干。今亦稀用。按《本经》云：杀牛虱小虫。苏恭注云：太常贮名扁特。今潞州只一种名便特。六月有花，八月结实，采其根。捣末，油调，杀虮虱。根、苗主疗，大都相似。疑此即是牛扁。但扁便不同，岂声近而字讹乎？今以附之。

　　草部下品之下卷第九

　　陆英

　　陆英生熊耳川谷及冤句。蒴 不载所出州土，但云生田野，今所在有之。春抽苗，茎有节，节间生枝；叶大似水芹及接骨，春夏采叶，秋冬采根茎。或云即陆英也。《本经》别立一条。陶隐居亦以为一物。苏恭云：《药对》及古方无蒴 ，惟言陆英，明非别物。今注以性味不同，疑非一种，谓其类耳，然亦不能细别，再详陆英条，不言所用。蒴 条云用叶、根、茎，盖一物而所用别，故性味不同，何以明之？苏恭云此叶似芹及接骨花，亦一类，故芹名水英，此名陆英，接骨名木英，此三英花、叶并相似。又按《尔雅》云：华 （音敷）也，华荣也。木谓之华，草谓之荣，不荣而实者为之秀，荣而不实者谓之英。然则此物既有英名，当是其花耳。故《本经》云：陆英立秋采。立秋正是其花时也。又葛氏方有用蒴 者，有用蒴 根者，有用叶者，三用各别，正与经载三时所采者相会，谓陆英为花无疑也。

　　草部下品之下卷第九

　　蒴

　　蒴 ，文具陆英条下。

　　草部下品之下卷第九

　　夏枯草

　　夏枯草生蜀郡川谷，今河东、淮、浙州郡亦有之。冬至后生，叶似旋复；三月、四月开花，作穗紫白色，似丹参花；结子亦作穗，至五月枯。四月采。

　　草部下品之下卷第九

　　蚤休

　　蚤休即紫河车也，俗呼重楼金线。生山阳川谷及冤句，今河中、河阳、华、凤、文州及江淮间亦有之。苗叶似王孙、鬼臼等，作二、三层；六月开黄紫花，蕊赤黄色，上有金丝垂下；秋结红子；根似肥姜，皮赤肉白。四月、五月采根。日干用。

　　草部下品之下卷第九

　　虎杖

　　虎杖一名苦杖。旧不载所出州郡，今处处有之。三月生苗，茎如竹笋状；上有赤斑点，初生便分枝丫；叶似小杏叶；七月开花，九月结实。南中出者，无花。根皮黑色，破开即黄，似柳根。亦有高丈余者。《尔雅》云： ，虎杖。郭璞云：似荭草而粗大，有细刺，可以染赤是也。二月、三月采根，曝干。河东人烧根灰，贴诸恶疮。浙中医工，取根，洗去皱皮，锉焙，捣筛，蜜丸如赤豆。陈米饮下，治肠痔下血甚佳。俗间以甘草同煎为饮，色如琥珀可爱，瓶盛置井中，令冷彻如冰，极解暑毒。其汁染米作糜糕，益美。

　　草部下品之下卷第九

　　鼠尾草

　　鼠尾草旧不载所出州土，云生平泽中，今所在有之。惟黔中人采为药。苗如蒿，夏生茎端，作四、五穗，穗若车前，花有赤、白二色。《尔雅》谓 ，鼠尾。云可以染皂草也。四月采叶，七月采花，阴干。古治痢多用之。姚氏云：浓煮汁如薄饴，饮五合，日三。赤下用赤花，白下用白花，瘥。

　　草部下品之下卷第九

　　马鞭草

　　马鞭草旧不载所出州土，今衡山、庐山、江淮州郡皆有之。春生苗，似野狼牙，亦类益母而茎圆，高三、二尺，抽三、四穗子。七月、八月采苗叶，日干用。味甘、苦，微寒，有小毒。或云子亦通用。古方多用之。葛氏治卒大腹水病，用马鞭草、鼠尾草各十斤，水一石，煮取五斗，去滓，再煎，令稠浓，以粉和丸。一服二、三大豆许，加四、五豆，神良。

　　草部下品之下卷第九

　　苎根

　　苎根旧不载所出州土，今闽、蜀、江、浙多有之。其皮可以绩布。

　　苗高七、八尺；叶如楮叶，面青背白，有短毛；夏秋间着细穗青花；其根黄白而轻虚。二月、八月采。又有一种山苎，亦相似。谨按陆机《草木疏》云：苎一科数十茎，宿根在地中，至春自生，不须栽种。荆、扬间岁三刈，官令诸园种之，岁再刈，便剥取其皮，以竹刮其表，浓处自脱，得里如筋者煮之用缉。今江、浙、闽中尚复如此。孕妇胎损方所须。又主白丹，浓煮水浴之，日三、四，瘥。韦宙疗痈疽发背，初觉未成脓者，以苎根、叶捣傅上，日夜数易之，肿消则差矣。

　　草部下品之下卷第九

　　菰根

　　菰根旧不着所出州土，今江湖陂泽中皆有之，即江南人呼为茭草者。

　　生水中，叶如蒲、苇辈，刈以秣马甚肥。春亦生笋甜美，堪啖，即菰菜也，又谓之茭白。其岁久者，中心生白台如小儿臂，谓之菰手。今人作菰首、非也。《尔雅》所谓蘧蔬。注云：似土菌，生菰草中，正谓此也。故南方人至今谓菌为菰，亦缘此义也。其台中有黑者，谓之茭郁。其根亦如芦根，冷利更甚。二浙下泽处，菰草最多。其根相结而生，久则并上浮于水上，彼人谓之菰葑。

　　刈去其叶，便可耕莳。其苗有茎梗者，谓之菰蒋草。至秋结实，乃雕胡米也。古人以为美馔，今饥岁人犹采以当粮。《西京杂记》云：汉太液池边，皆是雕胡、紫箨、绿节，蒲丛之类。菰之有米者，长安人谓为雕胡。葭芦之米，解叶者紫箨。菰之有首者，谓之绿节是也。然则雕胡诸米，今皆不贯。大抵菰之种类皆极冷，不可过食，甚不益人。惟服金石人相宜耳。

　　草部下品之下卷第九

　　赤地利

　　赤地利旧不载所出州土，云所在山谷有之，今惟出华山。春夏生苗，作蔓绕草木上，茎赤；叶青，似荞麦叶；七月开白花，亦如荞麦；根若菝 ，皮黑，肉黄赤；八月内采根，晒干用。亦名山荞麦。此下又有赤车使者条云：似香 、兰香，叶、茎赤、根紫赤色，生溪谷之阴，出襄州。八月、九月采根，日干。古方治大风湿痹等，赤车使者酒主之。今人稀用，亦鲜有识之者。因附见于此。

　　草部下品之下卷第九

　　赤车使者

　　赤车使者，文具赤地利条下。

　　草部下品之下卷第九

　　刘寄奴

　　刘寄奴草生江南，今河中府、孟州、汉中亦有之。春生苗，茎似艾蒿，上有四棱，高三、二尺以来；叶青似柳；四月开碎小黄白花，形如瓦松；七月结实似黍而细，一茎上有数穗互生；根淡紫色似莴苣。六月、七月采。苗、花、子通用也。

　　草部下品之下卷第九

　　牵牛子

　　牵牛子旧不着所出州土，今处处有之。二月种子，三月生苗，作藤蔓绕篱墙，高者或三二丈；其叶青，有三尖角；七月生花，微红带碧色，似鼓子花而大；八月结实，外有白皮里作球。每球内有子四、五枚，如荞麦大，有三棱，有黑白二种。九月后收之。又名金铃。段成式《酉阳杂俎》云：盆甑草，即牵牛子也。秋节后断之，状如盆甑。其中子似龟，蔓如山芋，即此也。

　　草部下品之下卷第九

</div>
    <div class="pagination">
<a href="本草图经_page21.html">上一页</a><span>...</span><a href="本草图经_page17.html">17</a><a href="本草图经_page18.html">18</a><a href="本草图经_page19.html">19</a><a href="本草图经_page20.html">20</a><a href="本草图经_page21.html">21</a><span class="current-page">22</span><a href="本草图经_page23.html">23</a><a href="本草图经_page24.html">24</a><a href="本草图经_page25.html">25</a><a href="本草图经_page26.html">26</a><a href="本草图经_page27.html">27</a><span>...</span><a href="本草图经_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
