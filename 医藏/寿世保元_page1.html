<!DOCTYPE html>
<html>
<head>
    <meta charset="UTF-8">
    <title>寿世保元 - 第 1 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 1 页/共 201 页</h1>
    <div class="content">

　　寿世保元 明 龚廷贤

　　卷一

　　医说

　　大哉医乎。其来远矣。肇自开辟。厥初生民。有寿夭则有札瘥。有札瘥则有医药。故神百草。黄帝注内经。伊芳尹作汤液。雷公制炮炙。与夫着书立言垂世者。若内经。其言深而要其旨邃以宏。其考辩信而有征。实为医家之祖。下此则秦越人和缓者。缓独能知晋侯之膏肓。而未有着述。惟越人所着八十一难经。则皆发明内经之旨。又下此则淳于意华佗。佗之熊经鸱顾。固亦导引家之一术。至于刳腹背湔肠胃而去疾。则诚精于技矣。意之医状。司马迁备志之。又下此则张机之金匮玉函经及伤寒诸论。诚千古不刊之妙典。第详于六气之所伤。而于嗜欲饮食疲劳之所致者。略而不议。又下此则王叔和。篡岐伯华佗等书为脉经。叙阴阳内外。辨三部九候。分人迎气口。条陈十二经络。洎夫三焦五脏六腑之病。最为着明。

　　又下此则巢元方病源候论。似不为无所见者。但论风寒。而不着湿热之篇。乃其失也。又下此则王冰推五运六气之变。撰为天元玉策。周详切密亦人之所难。苟泥之。则局滞而不通矣又下此则孙思邈王焘。思邈以绝人之识。操慈仁恻隐之心。其叙千金方翼。及粗工害人之祸。至为愤切。后人稍闯其藩垣。亦足以其术鸣。但不制伤寒之书。或不能无遗憾也。焘虽阐明外台秘要。所言症治方药灼灸之详。颇有所祖述。然谓针能杀生人。不能起死人者。

　　则一偏之见也。又下此则钱乙庞安时许叔微。叔微具在准绳尺寸之中。而无所发明。安时虽能出奇应变。而终未离于范围。二人皆得张机之粗者也。惟乙深造机之阃奥。而撷其精华。建五脏之方。各随所宜。谓肝有相火。则有泻而无补。肾为真水。则有补而无泻。皆启内经之秘。尤知者之所取法。奈世知乙之浅。其遗书散亡。由于阎孝忠所集居多。孝忠之意。初非乙之本真也。又下此则上谷张元素。河间刘完素。睢水张从政。元素之与完素。虽设为奇梦异人。以神其授受。实闻乙之风而兴起者焉。若从政则又宗乎完素者也。元素以古方今病决不能相值。治病一切不以方故其书亦不传。其有存于今者。皆后来之所附会。其学则东垣李杲深得之。杲推明内外二伤。而多注意于补脾土之设。盖以土为一身之主。土平则诸脏平矣从政以汗吐下三法。风寒暑湿燥火六门。为医之关键。其治多攻利。不善学人杀人。完素论风火之病。本内经论病机气宜一十九条。着为原病式。阐奥探微。有非大观官局诸医所可仿佛究其设施。则不越攻补二者之间也。近代名医。若吴中罗益。沧州吕复。皆承东垣之余绪。武林罗知悌。丹溪朱彦修。各挹完素之流风。又若台之朱佐。越之滑寿。慈溪王节斋余杭陶节庵。吴郡薛立斋。咸有着述。未易枚举。嗟夫。自内经以来。医书汗牛充栋。不为不多。盖医之有内经。犹儒道之六经。无所不备。后贤着述。若仲景东垣河间丹溪四子之说可谓医书之全备。犹学庸论孟为六经之阶梯。不可缺者也。故曰外感法仲景。内伤法东垣热病用河间。杂病用丹溪。然素问论病之因。本草着药之性。脉诀详症之原。运气法天之候。一以贯之于内经。斯医道之大成。乃千古不易之定论。实为万世之师法矣。

　　卷一

　　五脏六腑脉病虚实

　　（凡十一条）

　　卷一　五脏六腑脉病虚实

　　肝脏脉病虚实

　　肝象木。旺于春。其脉弦。其神魂。其候目。其华在爪。其充在筋。其声呼。其臭臊。

　　其味酸。其液泣。其色青。其藏血。足厥阴其经也。与胆合。胆为腑主表。肝为脏主里。肝气盛为血有余。则病目赤。两胁下痛引小腹善怒。气逆则头眩。耳聋不聪。颊肿。是肝气之实也。则宜泻之。肝气不足。则病目不明。两胁拘急。筋挛。不得太息。爪甲枯面青。善悲恐。如人将捕之。是肝气之虚也。则宜补之。于四时病在肝愈于夏。夏不愈。甚于秋。秋不死。持于冬。起于春。于日愈在丙丁。丙丁不愈。加于庚辛。庚辛不死。持于壬癸。起于甲乙。于时平旦慧。下晡甚。夜半静。禁当风。

　　肝部左手关上是也。关部脉来。绰绰如按琴瑟之弦。如揭长竿。春以胃气为本。春肝木旺。

　　其脉弦细而长。是平脉也。反得微涩而短者。是肺之乘肝。金之克木。谓之贼也。大逆不治反得浮大而洪者。是心乘肝。子之乘母。为实邪。虽病当愈。反得沉濡而滑者。是肾乘肝母之克子。为虚邪。虽病当愈。反得缓而大者。是脾之乘肝。为土之凌木。为微邪。虽病不死。肝脉来盈实而滑。如循长竿。曰平病肝脉来急益劲。如新张弓弦。曰肝死。真肝脉至中外急如循刀刃。责责然如新张弓弦。色青白不泽。毛折乃死。

　　卷一　五脏六腑脉病虚实

　　心脏脉病虚实

　　心象火。旺于夏。其脉如钩而洪大。其候舌。其声言。其臭焦。其味苦。其液汗。其养血。其色赤。

　　其藏神。手少阴其经也。与小肠合。小肠为腑主表。心为脏主里。心气盛为神有余。则病胸内痛。胁支满。胁下痛。背膊间痛。两臂内痛。喜笑不休。是心气之实也。则宜泻之。心气不足。则胸腹大。胁下与腰背相引痛。惊悸恍惚。少颜色。舌本强。善忧悲。是心气之虚也则宜补之。于四时病在心愈于长夏。长夏不已。甚于冬。冬不死。持于春。起于夏。于日愈于戊己。戊己不已。加于壬癸。壬癸不死。持于甲乙。起于丙丁。于时日中慧。夜半甚。

　　平旦静。禁温衣热食。

　　心部在左手寸口是也。寸口脉来。累累如连珠。如循琅 曰平。夏以胃气为本。夏心火旺。

　　其脉浮洪大而散。名曰平脉也。反得沉濡而滑者。肾之乘心。水之克火。大逆不治。反得弦而长。是肝乘心。母之克子。虽病当愈。反得缓而大。是脾乘心。子之乘母。虽病当愈。反得微涩而短。是肺之乘心。金之凌火为微邪。虽病不死。病心脉来。喘喘连属。其中微曲曰心病。死心脉前曲后倨。如操带钩。曰心死。真心脉至。牢而搏。如循薏苡。累累然。其色赤黑。不泽。毛折乃死。

　　卷一　五脏六腑脉病虚实

　　脾脏脉病虚实

　　脾象土。旺于长夏。其脉缓。其候口。其声歌。其臭香。其味甘。其液涎。其养形肉。

　　其色黄。其藏意。足太阴其经也与胃合。胃为腑主表。脾为脏主里。脾气盛。为形有余。则病腹胀。溲不利。身重苦饥。足痿不收。 善螈。脚下痛。是为脾气之实也。则宜泻之。脾气不足。则四肢不用。后泄。食不化。呕逆。腹胀肠鸣。是为脾气之虚也。则宜补之。于四时病在脾愈在秋。秋不愈。甚于春。春不死。持于夏。起于长夏。于日愈于庚辛。庚辛不愈。加于甲乙。甲乙不死。持于丙丁。起于戊己。于时日中慧。平旦甚。下晡静。脾欲缓。急食甘以缓之。用苦以泄之。甘以补之。禁温食饱食湿地濡衣。

　　脾部右手关上是也。六月脾土旺。其脉大。阿阿而缓。名曰平脉也。长夏以胃气为本。

　　反得弦而急。是肝之乘脾。木之克土。为大逆不治。反得微涩而短。是肺之乘脾。子之乘母。不治自愈。反得浮而洪者。是心之乘脾。母之归子。当瘥不死。反得沉濡而滑者。是肾之克脾水之凌土。为微邪。当瘥。脾长而弱。来疏去数。再至曰平。三至曰离经。四至曰夺精。

　　五至曰命尽。六至曰死。病脾脉来。实而盛数。如鸡举足。曰脾病。死脾脉来。坚锐如鸟之啄。如鸟之距。如屋之漏。如水之溜。曰脾绝。真脾脉至。弱而乍数乍疏。其色不泽。毛折乃死。

　　卷一　五脏六腑脉病虚实

　　肺脏脉病虚实

　　肺象金。旺于秋。其脉如毛而浮。其候鼻。其声哭。其臭腥。其味辛。其液涕。其养皮毛其藏气。其色白。其神魄。手太阴其经也。与大肠合。大肠为腑主表。肺为脏主里。肺气盛为气有余。则病喘咳上气。肩背痛。汗出尻阴股膝 胫足皆痛。是为肺气之实也。则宜泻之。肺气不足。则少气不能报息。耳聋嗌干。是为肺气之虚也。则宜补之。于四时病在肺愈在冬。冬不愈。甚在夏。夏不死。持于长夏。起于秋。于日愈在壬癸。壬癸不愈。加于丙丁。丙丁不死。持于戊己。起于庚辛。禁寒衣寒饮食。于时下晡慧。夜半静。日中甚。肺欲收。急食酸以收之。以辛泄之。

　　肺部在右手关前寸口是也。平肺脉微短涩而如毛。秋以胃气为本。病肺脉来。上下如循鸡羽曰病肺病。其色白。身体但寒无热。时时欲咳。其脉微迟。为可治。秋金肺旺。其脉浮涩而短。是曰平脉也。反得浮大而洪者。是心之乘肺。火之克金。为大逆不治。反得沉濡而滑者。是肾之乘肺。子之乘母也。不治自愈。反得缓大而长阿阿者。是脾之乘肺。母之归子。

　　虽病当愈。反得弦而长者。是肝之乘肺。木之凌金。为微邪。虽病当愈。肺脉来泛泛而轻。如微风吹鸟背上毛。再至曰平。三至曰离经。四至曰夺精。五至曰死。六至曰命尽。肺脉来。

　　如物之浮。如风吹毛。曰肺死。秋胃微毛曰平。胃气少毛多曰肺病。但如毛无胃气曰死。毛有弦曰春病。弦甚曰今病。真肺脉至。大而虚。如毛羽中人肤然。其色青白不泽。毛折乃死。

　　卷一　五脏六腑脉病虚实

　　肾脏脉病虚实

　　肾象水。旺于冬。其脉如石而沉。其候耳。其声呻。其臭腐。其味咸。其液唾。其养骨其色黑。其神志。足少阴其经也。与膀胱合。膀胱为腑主表。肾为脏主里。肾气盛。为志有余则病腹胀飧泄。体肿喘咳。汗出憎风。面目黑。小便黄。是肾气之实也。则宜泻之。肾气不足。则厥。腰背冷。胸内痛。耳鸣苦聋。是为肾气之虚也。则宜补之。肾病者腹大体肿喘咳汗出憎风。虚则胸中痛。于四时病在肾愈在春。春不愈。甚于长夏。长夏不死。持于秋。

　　起于冬。于日愈于甲乙。甲乙不愈。甚于戊己。戊己不死。持于庚辛。起于壬癸。无犯尘垢无衣炙衣。于时夜半慧。日中甚。下晡静。肾欲坚。急食苦以坚之。咸以泄之。苦以补之。

　　肾部在左手关后尺中是也。肾脉来。如引葛。按之益坚。曰肾病。肾属水。其脉大紧。

　　身无痛。形不瘦。不能食。善惊悸。以心萎者死。冬肾水旺。其脉沉濡而滑。名曰平脉也。反得浮大而缓者。是脾之乘肾。土之克水。为大逆不治。反得浮涩而短者。是肺乘肾。母之归子为虚邪。虽病可治。反得弦细而长者。是肝之乘肾。子之乘母。为实邪。虽病自愈。反得浮大而洪者。是心之乘肾。火之凌水。虽病不死。死肾脉来。发如夺索。辟辟如弹石。曰肾死。冬胃微石曰平。胃少石多曰肾病。但石无胃气死。石而有钩曰夏病。钩甚曰今病。藏真下于肾藏骨髓之气。真肾脉至。搏而绝。如弹石。辟辟然。其色黄黑不泽。毛折乃死。

　　诸真脏脉见者。皆不治。

　　卷一　五脏六腑脉病虚实

　　胆经虚实病候

　　胆象木。旺于春。足少阳其经也。肝之腑也。谋虑出焉。诸腑脏皆取决断于胆。其气盛为有余。则病腹内冒冒不安。身躯习习。是为胆气之实也。则宜泻之胆气不足其气上嗌而口苦。

　　善太息呕宿汁。心下淡淡如人将捕之。嗌仲介介数睡。是为胆气之虚也。则宜补之。

　　卷一　五脏六腑脉病虚实

　　小肠虚实病候

　　小肠象火。旺于夏。手太阳其经也。心之腑也。水液之下行为溲便者。流于小肠。其气盛为有余。则病小肠热。焦竭干涩。小腹 胀。是为小肠之气实也。则宜泻之小肠不足。则寒气客之。肠病惊跳不言。乍来乍去。是为小肠气之虚也。则宜补之。

</div>
    <div class="pagination">
<span class="current-page">1</span><a href="寿世保元_page2.html">2</a><a href="寿世保元_page3.html">3</a><a href="寿世保元_page4.html">4</a><a href="寿世保元_page5.html">5</a><a href="寿世保元_page6.html">6</a><span>...</span><a href="寿世保元_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
