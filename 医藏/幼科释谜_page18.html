<!DOCTYPE html>
<html>
<head>
    <meta charset="UTF-8">
    <title>幼科释谜 - 第 18 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科释谜 - 第 18 页/共 34 页</h1>
    <div class="content">　　昼明夜暗者。阳气衰弱也。冲和养胃汤。凡赤脉翳膜从上而下者。属足太阳。东垣选奇汤。从下而上者。属足阳明。局方流气饮。盖翳膜者。风热内蕴也。邪气未定。谓之热翳。邪气已定。谓之冰翳。而沉于内。邪气既升。谓之陷翳。宜用升发。佐以退翳药。上眼皮下出黑白翳者。属太阳寒水。从外至内者。属少阳风热。从下至上绿色者。属足阳明及肺肾合病也。疳眼者。因肝火湿热上冲。脾气有亏。不能上升清气。故生白翳。睫闭不开。眵泪如糊。久而脓流。遂至损目。宜益气聪明汤、茯苓泻湿汤、及四味肥儿丸。目闭不开者。因乳食失节。或过服寒凉。使阳气下陷。不能升举也。

　　柴胡复生汤。若胃气亏损。眼睛少力而不能开。补中益气汤。暴赤肿痛。肝火炽盛也。龙胆泻肝汤。多泪羞明。心肝积热也。生犀散。风沿烂眼者。肠有积热也。清胃散。时时作痒者。脓溃生虫也。用点药紫苏膏。眼睫连札者。肝经风热也。柴胡清肝汤。若生下目黄壮热。二便秘。不乳。面赤眼闭。在胎时。感母热毒也。儿服泻黄散。母服地黄丸。若肢体面目爪甲皆黄。小便如屋尘色者。难治。又有痘疹后余毒未尽。上侵于目者。肾肝虚也。滋阴肾气丸。前症皆当审治于母。兼调其儿。其外障。宜保命羚羊角散、龙胆饮子。其内障。宜泻肝黄连汤、局方菊睛丸。雀盲。宜复明散。通睛。

　　宜汤氏牛黄丸。眼白多。宜山茱萸丸。

　　卷四　耳目鼻口舌齿咽喉

　　鼻病原由症治

　　圣惠方曰。肺气通于鼻。若肺为风冷所伤。冷随气乘于鼻。故流清涕。宜圣惠菊花散。盖津液涕唾。得热则干燥。得冷则流溢也。

　　张兼善曰。小儿肺脏雍滞。有积热上攻于脑。则全脑热。犀角升麻散。肺脏有热。津液干燥。

　　亦令无涕。木通散。其鼻中 肉。宜千金方。

　　张涣曰。肺气通于鼻。气为阳。若气受风寒。停滞鼻间。则成鼻塞。气寒。津液不收。则多涕。

　　若冷气久不散。脓涕结聚。使鼻不闻香臭。则成 鼻。清肺膏。若挟热。则鼻干。皆能妨害乳食。

　　薛己曰。风邪客肺。鼻塞不利。宜消风散、辛夷膏。因惊。仆气散。血无所羁而鼻衄。异功散。

　　杨氏地黄散加柴、栀。鼻色赤。脾胃实热也。泻黄散。微赤。脾经虚热也。异功散加升、柴。

　　卷四　耳目鼻口舌齿咽喉

　　口病原由症治

　　史演山曰。小儿口内白烂于舌上。口外糜溃于唇弦。疮少而大。不甚痛。常流清水。此脾胃虚热上蒸。内已先发而后形于外也。百解散以疏表。当归散以和胃气。理虚热。次投牛蒡汤或天竺黄散、地黄膏。外涂黄金散。有无故口鼻糜溃而不成疮。或服凉剂。或涂末药而不效者。此名元焦。故脉诀云。阴数脾热并口臭。是脾有虚热。上攻于口也。回阳散。儿大者。黑锡丹、参苓白术散、调元散。外以黄金散干掺溃处。先用蒸蜜水调点舌上。令自咽下。忌毒物。若疮生口角。是脾有积热。再有外风吹着。便觉折裂。微有清血。名燕窝疮。治法同前。总之口疮一症。形与名不同。

　　故治法亦异。有发于未病前。有发于已病后。有不病而自发。大抵此疾。不拘肥瘦。血气盛。又将养过温。或心脾有热。或客热在胃。熏逼上焦而成。此为实症。宜宣热拔毒。使无炎炽。则自愈也。

　　小儿偏风口噤。总由肝胆二经之症居多。盖噤者。筋急也。由风木太甚。乘脾以胜水逆。故筋燥而收敛劲切。或左或右。其因一也。若胃气虚。风邪所乘。其筋脉偏急者。属外因。若肝经风热乘脾。筋脉偏急者。属内因。若脾肺虚。外邪乘于腠理。或服金石药。耗损肝血。或吐泻液亡。不能养肝。致口眼歪斜。或半身不遂。诸症皆属肝血不足。肝火生风。宜滋肾水。六味丸。养肝血。六味丸。壮脾土。异功散加柴胡、钩藤。

　　卷四　耳目鼻口舌齿咽喉

　　舌病原由症治

　　初虞世曰。脾家微热。冷舌。络微紧。时时舒舌。微露即收。名弄舌。宜泻黄散。其欲饮水。脾胃液少也。勿用冷药。反下舌肿硬。渐粗大满口。名木舌。由风热盛也。不急治。即塞杀人。宜当归散、泻黄散、玉露饮。以消黄散擦舌上。有小舌附舌下近舌根处。名重舌。用苦竹沥浸黄柏末点舌上。

　　不效。真蒲黄敷之。不过三次愈。内服当归连翘汤。外点绿袍散亦可。盖舌者心之苗。心热则生疮破裂。肝壅则血出如涌。脾闭则白苔如雪。总宜凉散上焦及心肝脾三经邪热。疏风化痰为主。

　　卷四　耳目鼻口舌齿咽喉

　　齿病原由症治

　　王汉东曰。肾主骨。齿者。骨之余也。小儿初生。肾气不足。则齿生迟缓。若肾经有热。上蒸于齿。亦能令齿肿。以肾为胃关。故肾热易移于胃也。其由脾胃实火。作渴。口舌生疮。齿龈溃烂。

　　痛连头面。或恶寒发热。宜清胃散。若因脾胃气虚。寒凉克伐。或虚热上行。口舌生疮。弄舌发热。

　　或呕吐困倦。大便不实。流涎龈烂者。五味异功散。

　　卷四　耳目鼻口舌齿咽喉

　　咽喉病原由症治

　　谭殊圣曰。咽喉者。一身之总要。与胃气相接。呼吸之所从出也。凡小儿热毒蕴积于胸膈之间。壅滞不散。发为咽喉之病。如单蛾、双蛾、重舌、木舌、 腮、悬痈。皆其属也。（宜参杂病源流中咽喉症法治之）大法先洗去口中舌上白苔。其次扫去风痰。然后根据所见症治之。

　　薛己曰。小儿喉痹。因膏粱积热。或禀赋有热。或乳母七情之火。饮食之毒。当分其邪蓄表里。与症之轻重经之所主而治之。若左腮色青赤。肝胆风热也。柴胡栀子散。右腮色赤。肺经热也。泻白散。额间色赤。心小肠热也。导赤散。兼青色。风热相搏也。加味逍遥散。鼻间色黄。脾胃热也。泻黄散。兼青。木乘土位也。加味逍遥散。兼赤。心传土位也。柴胡栀子散。颏间色赤。肾热也。地黄丸。凡此积热内蕴。二便不通。疏利之。风邪外客而发寒热。发散之。乳食膏粱积热。清胃散。阴虚。地黄丸。大概当用轻和之剂。以治其本。切不可用峻利之药。以伤真气。其或感风热。但肿痛咳嗽者。为轻症。宜甘桔汤、牛蒡汤、化毒汤、牛蒡子汤、拔萃桔梗汤。若至气塞不通。则非吹喉散、立效散不可。

　　卷四

　　大小二便

　　盖闻二便。均司于肾。元阳上蒸。肺脾符吻。脾腐水谷。大肠导引。大便通调。登圊勿窘。肺主化原。膀胱气酝。小便通调。无须坚忍。二便自利。惟肾无损。若夫闭涩。各有其本。伤暑伤寒。风热相等。惊痫客忤。疳积可悯。类皆烦热。燥渴引饮。二便秘结。乃其兼症。原其所由。哺乳失准。

　　酸咸凝滞。甘甜食并。肠胃风壅。心胸癖梗。水谷不行。气脉如捆。三焦热焚。脏腑毒蕴。治之之法。疏导为稳。至于癃淋。阴茎诸 。肠头痒痛。痈毒高坟。尿血肠红。一切宜审。二便病除。阴阳分畛。

　　卷四　大小二便

　　大便不通原由症治

　　王肯堂曰。百问云。小儿大便秘。乃是肺家有热在里。流入大肠。以致秘结不通。乃实热也。

　　当以四顺清凉饮加柴胡。热甚者。加山栀、黄芩流利之。其表里俱热者。面黄颊赤。唇燥口干。小便赤涩。大便焦黄。无汗者。先解表。宜柴胡散汗之。解后大便秘。或肚疼者。以清凉饮、大柴胡汤、承气汤皆可下之。积热者。神芎丸尤妙。

　　卷四　大小二便

　　小便不通有阴闭阳闭癃闭

　　曾氏曰。小便不通。有阴阳二症。阴闭者。为冷湿乘虚入里。因而不通。以白芍药汤加南木香。及用炒盐熨脐四围。阳闭者。因暴热所逼。涩而不通。又有癃闭。乃五内气虚。受热壅滞。宣化不行。非涩非痛。但闭不通。腹胀紧满。宜木通散、玉露饮。

　　薛己曰。东垣云。小便不利。有在气在血之分。在气分者。病居上焦。必渴。肺中有伏热。水不能生。绝小便之源也。法当淡渗。能泄肺中之热。而滋水之化源。在血分者。病居下焦而不渴。热蓄膀胱。是热涩其流。而溺不泄也。须用气味浓。阴中之阴药治之。

　　卷四　大小二便

　　诸淋皆由肾虚

　　巢元方曰。诸淋症。皆肾虚所致。肾与膀胱为表里。至水下入小肠。通于胞。行于阴。而为溲。

　　肾气通于阴。下流之道也。淋有五。曰膏淋。小便有肥脂似膏。浮在上。此肾虚不能制其肥液而下行也。曰冷淋。先战栗而后小便。此亦肾虚而下焦受冷。冷气入胞。与正气交争。故小便涩而战栗。曰热淋。下焦有热。热气传于肾。流入于胞。其溺黄多而涩。间有鲜血。曰血淋。热之极也。心主血。外行经络。内行脏腑。热盛则失其常道。心与小肠表里。故下流入胞。为血淋。曰石淋。肾主水。水结则化为石。肾为热所乘。遇小便则茎中痛。不得流利。痛引小腹。则沙石从小便出。甚至寒痛。令人昏闷。遍身有汗而后醒也。并以局方五淋散。下龙脑鸡苏丸。自愈。

　　卷四　大小二便

　　遗尿有寒热异因

　　刘完素曰。遗尿不禁者。为冷。肾主水。膀胱为津液之腑。肾与膀胱俱虚。而冷气乘之。故不能拘制其水。出而不禁。谓之遗尿。睡中自出者。名尿床。此皆肾与膀胱俱虚。而挟冷所致也。以鸡肠散主之。亦有热客于肾部。干于足厥阴之经。廷孔郁结极甚。而气血不能宣通。则痿痹而神无所用。故液渗入膀胱。而旋溺遗失。不能收禁也。

　　卷四　大小二便

</div>
    <div class="pagination">
<a href="幼科释谜_page17.html">上一页</a><span>...</span><a href="幼科释谜_page13.html">13</a><a href="幼科释谜_page14.html">14</a><a href="幼科释谜_page15.html">15</a><a href="幼科释谜_page16.html">16</a><a href="幼科释谜_page17.html">17</a><span class="current-page">18</span><a href="幼科释谜_page19.html">19</a><a href="幼科释谜_page20.html">20</a><a href="幼科释谜_page21.html">21</a><a href="幼科释谜_page22.html">22</a><a href="幼科释谜_page23.html">23</a><span>...</span><a href="幼科释谜_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
