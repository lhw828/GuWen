<!DOCTYPE html>
<html>
<head>
    <meta charset="UTF-8">
    <title>伤寒大白 - 第 12 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒大白 - 第 12 页/共 36 页</h1>
    <div class="content">　　此条详注大便硬。

　　病患不大便六七日，绕脐痛，烦躁发作有时者，此有燥屎，故使不大便也。

　　一派下症，不立下法，而大承气汤在矣。

　　得病二三日，脉弱无太阳柴胡症，烦躁心下硬至四五日，虽能食，以小承气汤少少微和之，令小安，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏。须小便利，屎定硬，乃可攻之，宜大承气汤。

　　脉不浮紧，非表脉，无太阳少阳表症，见烦躁心下硬，明表解而为里热烦躁矣。详注大便结内。

　　阳明病，不吐不下心烦者，可与调胃承气汤。

　　言阳明病，无太阳少阳表症，不吐不下，未曾伤其肠胃。若有心烦，是里热，调胃承气汤可与。

　　伤寒六七日，无大热，其人烦躁者，此为阳去入阴故也。

　　六七日传里之时，身无大热，表邪已解，其人反烦躁，则阳邪传入于里，宜用清里之法。

　　栀子干姜汤栀子 干姜阳症烦躁用栀子，阴症发躁用干姜。今因本是阳症，宜清不宜下，反误下之，身热不去而微烦，故以二味合用。仲景常以一味解表药，一味清里药，和解表里之邪。今以化出一味寒药，一味热药，和解冷热不调误下后之身热心烦，极开化方用药之妙悟。

　　栀子浓朴汤 即清气汤。

　　栀子 浓朴 枳实 小便不利，加木通，大便结，有下症，加大黄。

　　栀子豆豉汤，治心烦懊 ，腹不满，重在懊 ，此方去豆豉，加浓朴、枳实，治心烦、腹满，不懊 ，重在腹满。观此二方加减治烦，全在懊 腹满二症上分别，因此悟得仲景治寒伤营，无汗烦躁，用麻黄汤，风伤卫，有汗烦躁，用桂枝汤，营卫两伤之烦躁，用大青龙汤；热结膀胱，小便不利之烦躁，用五苓散；膈内拒痛，结胸烦躁，用大陷胸汤；大汗出烦渴，背恶寒，用白虎汤；无表症烦躁，心下硬，用大承气；阳症误下变阴，身热不去之微烦，用冷热各半之栀子干姜汤；下后复发汗，昼日烦躁，夜则安静，身无热之亡阳症，用干姜附子汤。要知表症烦躁，当汗之；里症烦躁，当清之；邪在半表半里，当和解之，有表复有里当双解之；阴躁致烦，温之灸之。推而广之，凡治病当如是也。

　　大青龙汤麻黄 桂枝 甘草 杏仁 生姜 石膏 大枣桂枝汤，治风伤卫之轻症，仲景之轻方也。麻黄汤，治寒伤营之重症，仲景之重方。其大青龙汤，恐麻黄汤太峻，故加大枣、生姜，补养胃气；加石膏，制麻、桂辛温。以烦躁之症，忌用温热，此变麻黄汤重方，而为稍轻之剂，后代皆注此方太峻，似乎反重于麻黄汤，千古差谬。

　　桂枝汤 见恶寒。

　　羌活汤 见发热。

　　防风汤 见身痛。

　　五苓散 见小便不利。

　　羌独木通汤 见发热。

　　葛根汤 见似疟。

　　升麻干葛汤升麻 干葛 白芍药 甘草阳明表邪烦躁，难用原方葛根汤辛温，以此方治之。若无汗恶寒，加羌活、防风，去白芍；胸前饱闷，加枳壳、桔梗；烦渴消水，加知母、石膏。

　　白虎汤 见潮热。

　　承气汤 见潮热。

　　卷二

　　谵语

　　谵语者，语言狂妄也。阳明热极，上乘心肺，则神志不清。轻者睡中呢喃，重者不睡亦语。

　　经云：谵语、独语、语言不休，与夫狂言言乱等症，由其病之轻重而立名也。今分别表热谵语，心热谵语，胃热谵语，肺热谵语，食滞谵语，燥屎谵语，痰热谵语，蓄血谵语，八条分别，表热谵语者，身虽大热，两足独冷，或 痧内伏，或风湿相搏，一身尽痛，邪不外泄，内攻谵妄。病在太阳，羌活汤；病在阳明，升麻葛根汤，在少阳，柴胡汤。心热谵语者，动则狂惊，静则自笑，舌苔黑刺，时时昏沉，无一刻清爽，左寸脉数，导赤各半汤。胃热谵语者，时或狂妄，时而清爽，唇焦口渴，舌生黄苔，右关脉数，清胃汤、三黄巨胜汤。手足多汗，表邪未解，下症急者，大柴胡、大干葛汤选用。肺热谵语者，肺主藏魄，肺受火伤，则魂魄不宁，时或悲泣，时或咳嚏，凉膈散主之。食滞谵语者，外冒风寒，内伤饮食，邪食胶固，则发谵语。惟以唇不焦，舌不干，渴不消水，与里热谵语为异。治宜保和散，倍加枳实、石菖蒲、山楂、莱菔子。食滞初起，须用探吐之法，随用消化之药。若早用寒凉凝滞，则谵语益甚。若下早，则胸前结聚，而成结胸。即有便闭胀痛应下之症，亦止宜用芒硝玄明粉，以硝消坚，行而不滞，切忌用大黄重浊凝滞之味。燥屎谵语者，胸中有邪热，腹中有燥屎，热结在里，下不得泄，上熏心肺，唇焦口燥，脐腹胀满，大便不通，手足时时多汗，此下症谵语也。三承气汤选用。痰热谵语者，心胃有痰火，攻冲胞络，则君主不宁，而多谵语。此症口亦不渴，舌上滑苔，若服寒凉，则谵语愈甚，宜导痰汤。大便结者，指迷丸。吴氏以竹沥一盏，生栝蒌根，打烂绞汁一盏温服，涤痰清热，下顺大便，不比寒凝食滞不语之症，忌用寒凉清润之药。蓄血谵语者，漱水在口，不得下咽，身目发黄，言语若狂，此上焦血也；小腹胀满，小便反利，下焦血也。在上者，犀角地黄汤，加红花、当归；在下者，桃仁承气汤。

　　阳明病谵语，发潮热，脉滑而疾者，小承气汤主之。因与承气一盏，腹中转矢气者，更服一盏。若不转矢气者，勿更与之。明日不大便，脉反微涩者，里气虚也，为难治，不可更与承气汤。

　　详注潮热条。自此以下四章，详别谵语，用承气法。

　　阳明病，谵语有潮热，反不能食者，胃中有燥屎五六枚也。若能食者，但硬耳，宜大承气汤。

　　详注潮热条。

　　阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，勿更服。

　　详注自汗条。

　　汗出谵语者，以有燥屎在胃中，此为风也，须下之，必过经乃可下。下之若早，语言必乱，以表虚里热故也。下之则愈，宜大承气汤。

　　此章以表虚里热三句在须下之下者，千古错解。详注自汗条，须互相查考。

　　夫实则谵语，虚则郑声。郑声，重语也。

　　实邪谵语，狂妄不一；正气不足，只将一语反复言之也。

　　直视谵语，喘满者死；下利者亦死。

　　直视谵语，恶候也，又见喘满，其死必矣。若见下利，亦必死。

　　发汗多，若重发汗者，亡其阳谵语，脉短者死；脉和者，则不死。

　　阳实谵语，邪乱神明，尚为可治；亡阳谵说，神魂无主，故脉短者死；脉和者尚可不死。

　　伤寒四五日，脉沉而喘满。沉为在里而反发其汗，津液越出，大便为难，表里虚实，久则谵语。

　　脉沉为邪在里，今反发其汗，则津液越出，肠胃干涸，大便为难。仲景虽不立方，然微和胃气，跃然言内。

　　伤寒若吐若下后不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死。微者，但发热谵语者，大承气汤主之。若一服利，止后服。

　　吐下后不解，又不大便，独语如见鬼状，发则不识人，循衣摸床，惕而不安，微喘直视，脉弦尚有生理，脉涩者死。若脉微，但发热谵语，无以上恶候，可与承气汤。若一服而大便利，即不可再服。

　　羌活汤 升麻葛根汤 柴胡汤 三方见恶寒。

　　导赤各半汤川连 甘草 生地 木通 知母 滑石 麦冬 山栀 黄芩 犀角心热谵语，宜清心经之热。欲清心热，莫如先利小便。

　　清胃汤川连 升麻 生地 山栀 甘草谵语清心热，一法也。亦有胃热谵语宜先清胃者，故先立导赤各半汤，又立清胃汤也。

　　三黄巨胜汤黄芩 黄连 大黄 山栀 石膏此因三阳经皆热，故以三黄汤兼清三阳，加石膏、山栀，则功力巨大。

　　大干葛汤 见头痛。

</div>
    <div class="pagination">
<a href="伤寒大白_page11.html">上一页</a><span>...</span><a href="伤寒大白_page7.html">7</a><a href="伤寒大白_page8.html">8</a><a href="伤寒大白_page9.html">9</a><a href="伤寒大白_page10.html">10</a><a href="伤寒大白_page11.html">11</a><span class="current-page">12</span><a href="伤寒大白_page13.html">13</a><a href="伤寒大白_page14.html">14</a><a href="伤寒大白_page15.html">15</a><a href="伤寒大白_page16.html">16</a><a href="伤寒大白_page17.html">17</a><span>...</span><a href="伤寒大白_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
