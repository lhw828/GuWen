<!DOCTYPE html>
<html>
<head>
    <meta charset="UTF-8">
    <title>医学入门 - 第 47 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 47 页/共 202 页</h1>
    <div class="content">　　烧针法见前，有块者兼针三里。

　　一切内伤内关穴，痰火积块退烦潮。

　　兼针三里尤妙。

　　吐血尺泽功无比，衄血上星与禾 。喘急列缺足三里，呕噎阴交不可饶。

　　恶心呕吐膈噎，俱泻足三里、三阴交。虚甚者，补气海。

　　劳宫能治五般痫，更刺涌泉疾若挑。神门专治心疾呆，人中间使祛颠妖。

　　上星亦好。

　　尸厥百会一穴美，更针隐白效昭昭。

　　外用笔管吹耳，凡脱肛、久痢、衄血不止者，俱宜针此提之，所谓顶门一针是也。不针百会，针上星亦同。

　　妇人通经泻合谷，三里至阴催孕妊。

　　通经催生，俱宜泻此三穴。虚者补合谷，泻至阴。

　　死胎阴交不可缓，胞衣照海内关寻。

　　死胎不下，泻三阴交，胞衣不下，泻照海、内关。

　　小儿惊风少商穴，人中涌泉泻莫深。

　　小儿急、慢惊风皆效。

　　痈疽初起审其穴，只刺阳经不刺阴。

　　凡痈疽须分经络部分，血气多少，俞穴远近用针。从背出者，当从太阳经至阴、通谷、束骨、昆仑、委中五穴选用；从鬓出者，当从少阳经窍阴、侠溪、临泣、阳辅、阳陵泉五穴选用；从髭出者，当从阳明经厉兑、内庭、陷谷、冲阳、解溪五穴选用；从脑出者，则以绝骨一穴治之。凡痈疽已破，尻神、朔望不忌。

　　伤寒流注分手足，太冲内庭可浮沉。

　　二穴总治流注，又能退寒热。在手针手三里，在足太冲，在背行间，在腹足三里。

　　熟此筌蹄手要活，得后方可度金针；又有一言真秘诀，上补下泻值千金。

　　此备古法，知流注者不用。

　　开阖经言：春刺（十二）井者，邪在肝；夏刺（十二）荣者，邪在心；季夏刺（十二）俞者，邪在脾；秋刺（十二）经者，邪在肺；冬刺（十二）合者，邪在肾。其肝心脾肺肾而系于春夏秋冬者，何也？然五脏一病，辄有五也。假令肝病，色青者肝也，臊臭者肝也，喜酸者肝也，喜叫者肝也，喜泣者肝也，其病众多，不可尽言。

　　针之要妙，在于秋毫者也。经以观之，甲乙者，日之春也；丙丁者，日之夏也：戊己者，日之四季也；庚辛者，日之秋也，壬癸者，日之冬也。寅卯者，时之春也；巳午者，时之夏也：辰戌丑未者，时之四季也；申酉者，时之秋也；亥子者，时之冬也。括其要者，惟《明堂》二诗。

　　一诗：甲胆乙肝丙小肠；一诗：肺寅大卯胃辰经，见运气总论。凡人秉天地壬之气生，膀胱命门癸生肾，甲生胆，乙生肝，丙生小肠，丁生心，戊生胃，己生脾，庚生大肠，辛生肺。地支亦然。一气不合，则不生化，故古圣立子午流注之法，以全元生成之数也。

　　先圣推衍其义，法以天干，戊土起甲逆行，甲丙戊庚壬为阳，井荥俞经合；乙丁己辛癸为阴，井荥俞经合。

　　起例：甲己还加甲，乙庚丙作初，丙辛从戊起，丁壬庚子居，戊癸何方是，壬子是真从。

　　阳则金（井）水（荥）木（俞）火（经）土（合），阴则木（井）火（荥）土（俞）金（经）水（合），每日一身周流六十六穴，每时周流五穴。

　　除六原穴，乃过经之所。

　　相生相合者为开，则刺之：相克者为阖，则不刺。

　　阳生阴死，阴生阳死。如甲木死于午，生于亥；乙木死于亥，生于午；丙火生于寅，死于酉；丁火生于酉，死于寅；戊土生于寅，死于酉；己土生于酉，死于寅；庚金生于巳，死于子；辛金生于子，死于巳；壬水生于申，死于卯；癸水生于卯，死于申。凡值生我、我生及相合者。乃气血生旺之时，故可辨虚实刺之。

　　克我、我克及阖闭时穴，气血正值衰绝，非气行未至，则气行已过，误刺妄引邪气，坏乱真气，实实虚虚，其祸非小。

　　假如甲日胆经行气，脉弦者，本经自病也，当窍阴为主。

　　乙日肝行间。余仿此。本经自病者，不中他邪，非因子母虚实，乃本经自生病也。当自取其经，故以窍阴井为主，而配之以井，或心井、胃井。或俞穴为主，亦配以心、胃俞穴，荥经合，主应皆然。

　　如虚则补其母，当刺肾之涌泉（井），或膀胱之至阴（井）。实则泻其子，可取心之中冲（井），或小肠之少泽（井）。甲木能制戊土，则不宜针。

　　甲日胆木能制戊土，乙日肝木能制己土，丙日小肠火能制庚金，丁日心火能制辛金，戊日胃土能制壬水，己日脾土能制癸水，皆不宜针。

　　然阴阳相制者，岂无变化之机？故甲与己合而化土，亦可取脾之隐白。盖见肝之病，则知肝当传之脾，故先实其脾，无令受肝之邪。所谓上工不治已病治未病是也。

　　实脾者，必先于足太阴经补土字一针，又补火字一针；后于足厥阴经泻木字一针，又泻火字一针，其邪即散，其经即平。此与后迎随条，有以虚实言者互看。

　　推之六甲、六乙、六丙、六丁、六戊、六己、六庚、六辛、六壬、六癸皆然，徐氏有歌云：甲日戌时胆窍阴，丙子时中前谷荥，戊寅陷谷阳明俞，返本丘墟木在寅，庚辰经注阳溪穴，壬午膀腕委中寻，甲申时纳三焦水，荣合天干取液门。

　　六甲日，甲戌时开穴，胆井窍阴，或合脾井隐白。相生，膀胱井至阴，肾井涌泉，小肠井少泽，心井中冲；相克，肺、大肠、脾胃井及阖穴。乙亥时不录，后仿此。丙子时开穴，小肠荥前谷，合肺荥鱼际。相生，胆荥侠溪，肝荥行间，胃荥内庭，脾荥大都。戊寅时开穴，胃俞陷谷，或合肾俞太溪，相生。小肠俞后溪，心俞神门，大肠俞三间，肺俞太渊，又木原生在寅，可取胆原穴丘墟。庚辰时开穴，大肠经阳溪，或合肝经中封。

　　相生。胃经解溪，脾经商丘，膀胱经昆仑，肾经复溜。壬午时开穴，膀胱合委中，或合心合少海。相生，大肠合曲池，肺合尺泽，胃合三里，脾合阴陵泉。甲申时乃三焦引气归元，可取液门荥穴，水生木也，返本还元。

　　乙日酉时肝大敦，丁亥时荥少府心，己丑太白太冲穴，辛卯经渠是肺经，癸巳肾宫阴谷合，乙未劳宫水穴荥。

　　六乙日，乙酉时开穴，肝井大敦，或合大肠井商阳。相生，肾井涌泉膀胱井至阴，心井少冲，小肠井少泽。丁亥时开穴，心荥少府，或合膀胱荥通谷。相生，肝荥行间，胆荥侠溪，脾荥大都，胃荥内庭。己丑时开穴，脾俞太白，或合胆俞临泣。相生，心俞神门，小肠俞后溪，肺俞太渊，大肠俞三间，又丑时可刺肝原穴太冲。辛卯时开穴。肺经经渠，或合小肠经阳谷。相生，脾经商丘，胃经解溪，肾经复溜，膀胱经昆仑。癸巳时开穴，肾合阴谷，或合胃合三里。相生，肺合尺泽，大肠合曲池，肝合曲泉，胆合阳陵泉。乙未时乃包络引血归元，可刺劳宫荥穴，木能生火也，俱以子母相生。后皆仿此。

　　丙日申时少泽当，戊戌内庭治胀康，庚子时在三间俞，本原腕骨可祛黄，壬寅经水昆仑上，甲辰阳陵泉合长，丙午时受三焦木，中渚之中子细详。

　　六丙日，丙申时开穴，小肠井少泽，或合肺井少商。相生，胆井窍阴，肝井大敦，脾井隐白，胃井厉兑。

　　戊戌时开穴，胃荥内庭，或合肾荥然谷。相生，小肠荥前谷，心荥少府，大肠荥二间，肺荥鱼际。庚子时开穴，大肠俞三间，或合肝俞太冲。相生，胃俞陷谷，脾俞太白，膀胱俞束骨，肾俞太溪，又子时刺小肠原穴腕骨。

　　壬寅时开穴，膀胱经昆仑，或合心经灵道。相生，大肠经阳溪，肺经经渠，胆经阳辅，肝经中封。甲辰时开穴，胆合阳陵泉，或合脾合阴陵泉。相生，膀胱合委中，肾合阴谷，小肠合小海，心合少海。丙午时三焦引气归元，可取中渚俞穴，木生火也。

　　丁日未时心少冲，己酉大都脾土逢，辛亥太渊神门穴，癸丑复溜肾水通，乙卯肝经曲泉合，丁巳包络大陵中。

　　六丁日，丁未时开穴，心井少冲，或合膀胱井至阴。相生，肝井大敦，胆井窍阴，脾井隐白，胃井厉兑。

　　己酉时开穴，脾荥大都，或合胆荥侠溪。相生，心荥少府，小肠荥前谷，肺荥鱼际，大肠荥二间。辛亥时开穴，肺俞大渊，或合小肠俞后溪，相生，脾俞太白，胃俞陷谷，肾俞大溪，膀胱俞束骨，又亥时刺心原穴神门。癸丑时开穴，肾经复溜，或合胃经解溪。相生，肺经经渠，大肠经阳溪，肝经中封，胆经阳辅。乙卯时开穴，肝合曲泉，或合大肠合曲池。相生，肾合阴谷，膀胱合委中，心合少海，小肠合小海。丁巳时包络引血归元，可取大陵俞穴，火生土也。

　　戊日午时厉兑先，庚申荥穴二间廷，壬戌膀胱寻束骨，冲阳土穴必还原，甲子胆经阳辅是，丙寅小海穴安然，戊辰气纳三焦脉，经穴支沟刺必痊。

</div>
    <div class="pagination">
<a href="医学入门_page46.html">上一页</a><span>...</span><a href="医学入门_page42.html">42</a><a href="医学入门_page43.html">43</a><a href="医学入门_page44.html">44</a><a href="医学入门_page45.html">45</a><a href="医学入门_page46.html">46</a><span class="current-page">47</span><a href="医学入门_page48.html">48</a><a href="医学入门_page49.html">49</a><a href="医学入门_page50.html">50</a><a href="医学入门_page51.html">51</a><a href="医学入门_page52.html">52</a><span>...</span><a href="医学入门_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
