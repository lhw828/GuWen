<!DOCTYPE html>
<html>
<head>
    <meta charset="UTF-8">
    <title>素问经注节解 - 第 21 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 21 页/共 37 页</h1>
    <div class="content">　　中央生湿，湿生土，其德溽蒸，其化丰备，其政安静，其令湿，其变骤注，其灾霖溃。（按，张景岳曰：“溽蒸，湿热也。丰备，充盈也。骤注，急雨也。霖，久雨也。溃，崩决也。五营运大论曰：‘其德为濡，其化为盈，其政为谧，其令云雨，其变动注，其眚霖溃。’溽音辱。溃音会。”）

　　西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。（按：清洁者，暑去凉生，气清爽而洁净也。紧敛，收缩也。肃杀，秋气严肃而行杀令也。苍陨，草木苍老而陨落也。五营运大论曰：“其德为清，其化为敛，其政为劲，其令雾露，其变肃杀，其眚苍落。”陨音允。）

　　北方生寒，寒生水，其德凄沧，其化清谧，其政凝肃，其令寒，其变 冽，其灾冰雪霜雹。（按：张景岳曰：“凄沧，寒气也。谧，静也。凝肃，坚敛也。 冽，寒甚也。冰雪霜雹，阴气所凝，或太阳用事，或以水复火，则非时而见。五营运大论曰：‘其德为寒，其化为肃，其政为静，其变凝冽，其眚冰雹。’沧音仓。谧音密。”）是以察其动也，有德有化，有政有令，有变有灾，而物由之，而人应之也。（按：张景岳曰：“德化政令，和气也；为灾为变，乖气也。施化出乎天地，而人物应之。得其和，则为生为成；遇其乖，则为灾为害。”）

　　帝曰：夫子之言岁候，不及其太过，而上应五星，今夫德化政令灾眚变易，非常而有也，卒然而动，其亦为之变乎？（按：张景岳曰：“此承上文而详求五星之应，谓凡德化政令，灾眚变易，其有卒然而动者，星亦上应否也。”）岐伯曰：承天而行之，故无妄动，无不应也。卒然而动者，气之交变也，其不应焉。故曰应常不应卒，此之谓也。（按：承天而行，谓岁运承乎天运，太过不及各有其常，五星自相应于上，以气无妄动故也。若夫卒然而动，非关天运，因交而变，则五星未必相应。其不应也，气非一定，星无所属故也。）帝曰：其应奈何？岐伯曰：各从其气化也。（……按：张景岳曰：“各从其气化者，岁星之化其应风，荧惑之化其应火，镇星之化其应湿，太白之化其应燥，辰星之化其应寒也。”）应近则小，应远则大。（……按：五星之应六气，为灾为德，各有远近之分。其近而微也，星象常小；其远而甚也，星象常大。）德者福之，过者伐之。

　　（按：顺天气者，有德者也，天锡之福；逆天气者，有过者也，天伐之灾。）是以象之见也，高而远则小，下而近则大，故大则喜怒迩，小则祸福远。（……按：星象之有大小也，由于所见之有不同也。下而近则大，大非无因也，喜怒之应将近矣。高而远则小，小非偶然也，祸福之应尚远也。张景岳曰：“上文云应近则小，应远则大，此云大则喜怒迩，小则祸福远，似乎相反。但上文之近远，近言其微，远言其甚，故应微而近则象小，应甚而远则象大；此言迩远者，迩言其急，远言其缓，故象大则喜怒之应近而急，象小则祸福之应远而缓。盖上文以体象言，此以远近辨，二者词若不同，而理则一也。”）

　　帝曰：其德化政令之动静损益皆何如？岐伯曰：夫德化政令灾变，不能相加也；胜复盛衰，不能相多也；往来小大，不能相过也；用之升降，不能相无也。各从其动而复之耳。（按：天地之道，分于阴阳，阴阳之理，不外动静。是故其静也，众理涵焉，事物安焉，何损何益。然不能以终静也，则纷然而动矣。德也、灾也、胜也、复也、往也、来也、升也、降也，益兮复损，损兮复益，皆动之所致也。六微旨大论曰：“成败倚伏生乎动，动而不已则变作矣。”易曰：“吉凶悔吝者，生乎动者也。”此之谓欤。）

　　帝曰：其病生何如？岐伯曰：德化者气之祥，政令者气之章，变易者复之纪，灾眚者伤之始。（按：祥，瑞征也。章，昭着也。纪者，变易之期。始者，灾伤所由。）气相胜者和，不相胜者病，重感于邪则甚也。

　　帝曰：善！（……按：相胜者，正胜邪也。不相胜者，邪胜正也。重感于邪，如有余逢王，不足被伤，则盛者愈盛，虚者愈虚，其病必甚也。）

　　外篇　卷之四

　　五常政大论

　　按：新校正云：“详此篇统论五运有平气不及太过之事；次言地理有四方高下阴阳之异；又言岁有不病而脏气不应，为天气制之而气有所从之说：次言六气五类相制胜，而岁有胎孕不育之理；而后明在泉六化五味有浓薄之异；而以治法终之。此篇之大概如此，而专名五常政大论者，举其所先者言也。”黄帝问曰：太虚寥廓，五运迥薄，衰盛不同，损益相从，愿闻平气何如而名？何如而纪也？岐伯对曰：昭乎哉问也！木曰敷和，（敷布和气，物以生荣。）火曰升明，（按：火性上升而光明。）土曰备化，（按：土生万物，无所不备。）金曰审平，（按：物之至不平者，金能平之，故曰审平。金王于秋，四时之气亦以秋为平也。）水曰静顺。（按：静者水之体，顺者水之性。）

　　帝曰：其不及奈何？岐伯曰：木曰委和，（按：萎弱而柔和也。）火曰伏明，（按，火气弱则光明内伏。）

　　土曰卑监，（按：土薄则卑，不能长养万物，但可监司守位而已。）金曰从革，（按：皮坚曰革，外实中空，金虚之义也。）水曰涸流。（水少故流注干涸。）

　　帝曰：太过何谓？岐伯曰：木曰发生，（按，木盛则能发生。）火曰赫曦，（盛明也。）土曰敦阜，（敦，浓也。阜，高也。土余故浓而高。）金曰坚成，（按：金王于秋，金性坚固，万物收成。）水曰流衍。（按：水盛则流而衍溢也。）

　　帝曰：三气之纪，愿闻其候。岐伯曰：悉乎哉问也！（按：此论与阴阳应象、金匮真言、五营运等论相通，而义特详备。敷和之纪，木德周行，阳舒阴布，五化宣平。自当其位，不与物争，故五气之化，各布政令于四方，无相干犯。按：新校正云：“王注太过不及各纪年辰，此平木运不纪年辰者，平气之岁不可定纪也。或者欲补注云，谓丁巳丁亥壬寅壬申者，是未达也。”）其气端，（端，直也。）其性随，（顺于物也。）其用曲直，（曲直材干皆应用也。）其化生荣，其类草木，（木体坚高，草形卑下，然各有坚脆刚柔蔓结条屈者。）

　　其政发散，其候温和，其令风，其脏肝，肝其畏清，（清，金令也。木性暄，故畏清。）其主目，（阳升明见，目与同也。）其谷麻，（色苍也。按：金匮真言论云：“其谷麦。”与此不同。）其果李，（味酸也。）其实核，（按：凡果虽各有所属，而其核总属于木。盖实生于木，而核又为木之所自生。）其应春，其虫毛，（按：虫之有毛者，象木之有枝叶也。）其畜犬，（如草木之生，无所避也。

　　按：金匮真言论云：“其畜鸡。”）其色苍，（木化宣行则物浮苍翠。按：苍即青也，木之色，故东方曰苍天。）

　　其养筋，其病里急支满，（按：养犹主也，肝主筋。金匮真言论云：“是以知病之在筋也。”肝性喜畅而恶郁，肝病则气郁闭而不通，故令脏腑逼迫而胁肋胀满，亦肝病之一端也。）其味酸，其音角，其物中坚，（象土中之有木也。）其数八。（成数也。）升明之纪，正阳而治，德施周普，五化均衡。（均，等也。衡，平也。按：正阳者，谓火得其平，而无亢烈之患也。）其气高，（火炎上。）其性速，（火性躁疾。）其用燔灼，（燔，烧也。灼，焦也。皆火之为用。）其化蕃茂，（按：物之生化，必借阳和之气，故万物盛茂于夏月。）其类火，其政明曜，德合高明，火之政也。其候炎暑，其令热，其脏心，心其畏寒，（寒胜热也。）其主舌，（按：畅所欲言，惟舌是赖。）其谷麦，（色赤也。按：金匮真言论云：“其谷黍。”）其果杏，（按：其色赤耳。

　　注谓味苦，误矣。）其实络，（按：络，脉络，谓心主脉络也。）其应夏，其虫羽，（羽，火象也。）其畜马，（健决躁速，火类同。按：金匮真言论云：“其畜羊。”）其色赤，（色同火明。）其养血，其病 螈，（火之性动也。按：金匮真言论云：“是以知病之在脉也。”）其味苦，（按：味从火化，则为焦苦。）其音征，（和而美。）其物脉，（中多支脉，火之化也。）其数七。备化之纪，气协天休，德和四政，五化齐修。（土之德静，分助四方，赞成金木水火之政。土之气浓，应天休和之气，以生长收藏，终而复始，故五化齐备。）其气平，其性顺，（按：土位居中，备四时之气，故和而平。土德最柔，为万物之母，故和而顺。）其用高下，（按：为陵为谷，地之妙用也。）其化丰满，其类土，其政安静，（按：随地皆土，何丰满也。

　　然不动，何安静也。）其候溽蒸，（按：溽，湿也。蒸，热也。）其令湿，（按：惟溽蒸故湿也。）其脏脾，脾其畏风，（按：风生于木，木克土，故土恶木而畏风。）其主口，（土体包容，口主受纳。）其谷稷，其果枣，（按：稷色黄而枣味甘也。）其实肉，（按：肉者身之土，土者地之肉也。）其应长夏，（按：长夏，六月也，火王之时。土生于火，长养于夏月，故曰长夏。）其虫 ，（按： 虫无毛羽鳞甲，以肉为体，象土之肥而浓也。）其畜牛，（成彼稼穑，土之用也。按：亦浓重而色黄也。）其色黄，其养肉，（按：与土同也。）

　　其病痞，（土性拥碍。按：土主脾胃。脾胃者，元气之母，病则气滞不行而痞塞也。）其味甘，（按：土气和平，故味甘美。）其音宫，（大而重。按：宫，中声也。）其物肤，（按：肤犹肉也。）其数五。审平之纪，收而不争，杀而无犯，五化宣明。（按，是乃所以为审平也。）其气洁，（按：秋气清爽而洁净也。）其性刚，（按：金以坚劲为性。）其用散落，（金用则万物散落。）其化坚敛，其类金，（收敛坚强，金之化也。）其政劲肃，其候清切，其令燥，（按：秋时之气如是也。）其脏肺，肺其畏热，其主鼻，（肺藏气，鼻通息也。）其谷稻，其果桃，（按：稻色白而桃味辛也。）其实壳，（按：壳包于外，象金坚也。）其应秋，其虫介，其畜鸡，（按：介即虫之壳。鸡性喜斗，象金杀也。金匮真言论云：“其畜马。”与此不同。）其色白，其养皮毛，（按：皮毛得金坚劲之气，外捍风寒，故与肺合也。）其病咳，（有声之病，金之应也。）其味辛，其音商，（和利而扬。）

　　其物外坚，（按：亦壳之义。）其数九。静顺之纪，藏而勿害，治而善下，五化咸整。（按：善下者，水之性也。

　　然水病则或有逆而上浮者，故以善下为静顺之正也。谨按平气五纪，每纪必言五化者，谓凡人身五脏之气，常相资益，缺一不可。今一脏之气既得其平，自可以相资于各脏以化生夫气血，故各言五化也。）其气明，（按：水以明彻为正气。）其性下，其用沃衍，其化凝坚，（按：水至冬则凝为坚冰，水之化也。）其类水，其政流演，（井泉不竭，河流不息，则流演之义也。）其候凝肃，其令寒，（按：寒威严肃，冬之时令。）其脏肾，肾其畏湿，（按，湿，土气也。土克水故。）其主二阴，（流注应同。按：金匮真言论云：“北方黑色，入通于肾，开窍于二阴。”）其谷豆，其果栗，（按：豆与栗皆益肾者。）其实濡，（中有津液也。）其应冬，其虫鳞，（按：鳞者水之虫。）其畜彘，（按：彘喜卧而不恶湿，象冬藏属水也。）其色黑，其养骨髓，（按，髓者水之精。）其病厥，（厥，气逆也，凌上也，倒行不顺也。按：注言是矣，然肾位居下，病则何以逆而凌上也？夫肾者，五脏之本也。本不固则阴虚不能维阳，为喘为胀。

　　昧者不达，专治脾肺，陋亦甚矣。）其味咸，其音羽，（深而和也。）其物濡，（水化丰洽，庶物濡润。）其数六。故生而勿杀，长而勿罚，化而勿制，收而勿害，藏而勿抑，是谓平气。（按：言气得其平，则四时五纪，有益无损，而万物均得其养也。注言生气主岁，收气不能纵其杀等语，是作生克解，误矣。）

　　委和之纪，是谓胜生，（丁卯丁丑丁亥丁酉丁未丁巳之岁。）生气不政，化气乃扬，（木少故生气不政，土宽故化气乃扬。）长气自平，政令乃早，（火无忤犯，故长气自平。木气既少，故收令乃早。）凉雨时降，风云并兴，（木弱不能胜土，故其气相并于上也。）草木晚荣，苍干凋落，物秀而实，肤肉内充。（按：应晚荣者反凋落，应秀实者但内充，是正所谓生气不政也。）其气敛，其用聚，（按：春以发散为正，敛聚者，木弱不能散发故也。）其动 戾拘缓，（按：春木发动，郁勃怒生。 戾拘缓者，木气衰少，动而濡滞也。）其发惊骇，（大屈卒伸，惊骇象也。）其脏肝，其果枣李，（枣，土。李，木实也。按：新校正云：“详李，木实也。按火土金水不及之果，李当作桃，王注亦非。”）

　　其实核壳，其谷稷稻，其味酸辛，其色白苍，其畜犬鸡，其虫毛介，其主雾露凄沧，其声角商，其病摇动注恐，从金化也。（木不自政，故化从金。）少角与判商同，（少角木不及，故半与商金化同。判，半也。按：新校正云：“详火土金水之文，判作少，则此当云少角与少商同，不云少商者，盖少角之运，共有六年，而丁巳丁亥上角与正角同，丁卯丁酉上商与正商同，丁丑丁未上宫与正宫同，是六年者各有所同，与火土金水之少运不同，故不云同少商，只大约言半从商化也。”）上角与正角同，（上见厥阴，与敷和岁化同，谓丁巳丁亥岁上之所见者也。）上商与正商同，（上见阳阴，则与平金岁化同，丁卯丁酉岁上见阳明。）其病支废、痈肿疮疡，（金刑木也。）其甘虫，（按：缺文也。）邪伤肝也。（虽化悉与金同，然其所伤，则归于肝木也。）上宫与正宫同，（土盖其木，与未出等也。木未出土，与无木同，土自用事，故与正土运岁化同也。上见太阴，是谓上宫，丁丑丁未岁也。）萧 肃杀，则炎赫沸腾，（萧 肃杀，金无德也。炎赫沸腾，火之复也。）眚于三，（火为木复，故眚在东。三，东方也。此言金之物胜也。按：六元正纪大论云灾三宫也。）所谓复也，（复，报复也。）

　　其主飞蠹蛆雉，（飞，羽虫也。蠹，内生虫也。蛆，蝇之生者。此则物之自化耳。雉，鸟耗也。）乃为雷霆。

　　（雷为大声，生于太虚之中。霆为迅雷，卒如火之爆者，即霹雳也。）伏明之纪，是谓胜长，（藏气胜长也，谓癸酉癸未癸巳癸卯癸丑癸亥之岁也。）长气不宣，藏气反布，（火之长气不能施化，故水之藏气反布于时。）

　　收气自政，化令乃衡，（金土之义与岁气素无干犯，故金自行其政，土自平其气也。）寒清数举，暑令乃薄，（火气不用故。）承化物生，生而不长，（火令不振，故承化生之物皆不长也。）成实而稚，遇化已老，（物实成熟，苗尚稚短，及遇化气，未长极而气已老矣。）阳气屈伏，蛰虫早藏。（阳不用而阴胜也。若上临癸卯癸酉岁，蛰虫反不藏。按：新校正云：“详癸巳癸亥之岁，蛰亦不藏。”）其气郁，其用暴，（按：火弱则不能外达而郁矣。郁极而动，其势必甚。）

　　其动彰伏变易，（按：火无力则隐见不常，忽彰忽伏，变易无定也。）其发痛，其脏心，（按：痛生于心，心属火，凡痛多属于火也。）其果栗桃，（栗，水果。桃，金果也。）其实络濡，（络，支脉也。濡，有汁也。）

　　其谷豆稻，（豆，水。稻，金谷也。）其味苦咸，其色玄丹，其畜马彘，其虫羽鳞，其主冰雪霜寒，其声征羽，其病昏惑悲忘，从水化也。（火弱水强，故伏明之纪，半从水之政化。）少征与少羽同，（火少故半同水化。

　　按：新校正云：详少征运六年内，癸卯癸酉同正商，癸巳癸亥同岁会外，癸未癸丑二年，少征与少羽同，故不云判羽也。）上商与正商同，（岁上见阳明，则与平金岁化同也。癸卯癸酉岁上见阳明。按：新校正云：“详此不言上宫上角者，盖宫角于火，无大克罚，故经不备云。”）邪伤心也。凝惨 冽，则豪雨霖霪；凝惨 冽，水无德也。豪雨霖霪，土之复也。眚于九，（九，南方也。按，六元正纪大论云：“灾九宫。”）其主骤注，雷霆震惊，沈HT 淫雨。（HT 音阴。）卑监之纪，是谓减化，（谓化气减少，己巳己卯己丑己亥己酉己未之岁也。）

　　化气不令，生政独彰，（土少而木专其用。）长气整，雨乃愆，收气平，（不相干犯则平整，化气减故雨愆期。）

　　风寒并兴，草木荣美，（风，木也。寒，水也。土少故寒气得行。生气独彰，故草木敷荣而端美。）秀而不实，成而秕也。（荣秀而美，气生于木。化气不满，故物实中空，是以秕恶。）其气散，（从木之风，故施散也。）

　　其用静定，（按：土体虽静，而用不可一于静，静而定，则土之用隘矣。）其动疡涌分溃痈肿，（按，疡涌者，疮痒之脓汁涌溢。分溃者，分裂而溃烂也。痈肿者，热毒壅于内而肿硬也。）其发濡滞，（按：濡润者，土之性，病则濡而滞矣。）

　　其脏脾，其果李栗，（李，木果。栗，水果也。）其实濡核，（濡，中有汁者。核，中坚者。按：新校正云：“详前后濡实主水，此濡字当作肉，王注亦非。”）其谷豆麻，（豆，水。麻，木。）其味酸甘，（按：甘属脾土，酸属肝木。）其色苍黄，（按：黄，土色。苍，木色。）其畜牛犬，（土从木畜。）其虫 毛，（ 从毛。）

　　其主飘怒振发，（木之气用也。）其声宫角，（宫从角。）其病留满痞塞，（按：土被木克故自病。）从木化也。（按：木强胜土则曰克，土弱受制于木则曰从也。）少宫与少角同，（按：新校正云：“详少宫之运六年内，除己丑己未与正宫同，己巳己亥与正角同外，有己卯己酉二年少宫与少角同，故不云判角也。”）上宫与正宫同，（上见太阴，则与平土运生化同也，己丑己未其岁见也。）上角与正角同，（上见厥阴，则悉是敷和之纪也，己亥己巳其岁见也。）其病飧泄，邪伤脾也。（按：邪谓木也。）振拉飘扬，则苍干散落，（按：木肆其强，则金起而平之，为土复仇也。）其眚四维，（按，四维，土六位也。）其主败折虎野狼，（诸四足之兽，害于粢盛及生命也。）清气乃用，生政乃辱。（金气行则木气屈。）从革之纪，是谓折收，（火折金收之气也，谓乙丑乙亥乙酉乙未乙巳乙卯之岁也。）收气乃后，生气乃扬，（后，不及时也。）长化合德，火政乃宣，庶类以蕃。（按：金弱则木无所畏，且得火土之助而荣茂也。）其气扬，其用躁切，（按：金不及，则见制于火，顺其性而动。）其动铿禁瞀厥，（铿，咳声也。禁谓二阴禁止也。瞀，闷也。厥谓气上逆也。）其发咳喘，其脏肺，（咳，嗽也。喘，气急促也。皆肺之病。）其果李杏，其实壳络，其谷麻麦，其味苦辛，其色白丹，其畜鸡羊，其虫介羽，其主明曜炎烁，其声商征，其病嚏咳鼽衄，从火化也。（火气来胜，故屈己以从之。）少商与少征同，（金少故半同火化也。按：新校正云：“详少商运六年内，除乙卯乙酉同正商，乙巳乙亥同正角外，乙未乙丑二年为少商同少征，故不云判征也。”）上商与正商同，（上见阳明，则与平金运生化同，乙巳乙亥其岁上见也。按：新校正云：“详金土无相胜克，故经不言上宫与正宫同也。”）邪伤肺也。（按：邪谓火。）炎光赫烈，则冰雪霜雹，（按：火盛烁金，水为金复。雹，冰粒也。）眚于七，（七，西方也。）其主鳞伏彘鼠，岁气早至，乃生大寒。（水之化也。按：伏字疑有误。）

　　涸流之纪，是谓反阳，（阴气不及，反为阳气代之，谓辛未辛巳辛卯辛酉辛亥辛丑之岁也。）藏令不举，化气乃昌，（少水而土盛。）长气宣布，蛰虫不藏，土润，水泉减，草木条茂，荣秀满盛。（长化之气，丰而浓也。）其气滞，其用渗泄，（按：滞者，流而不通，壅淤之类是也。渗泄者，通而不流，水从罅出者也。皆水弱无力之所致。）其动坚止，（谓便泻也。水少不濡，则干而坚止。）其发燥槁，其脏肾，（阴少而阳盛故尔。）其果枣杏，其实濡肉，其谷黍稷，（按，新校正云：“本论上文麦为火之谷，今言黍者，疑麦字误也。虽金匮真言论作黍，然本论作麦，当从本篇之文也。”按黍者今之小米，熟于夏末秋初，麦熟于夏至前，皆当火令，故经两存之，校正不自知其误也。）其味甘咸，其色 玄，其畜彘牛，其虫鳞 ，其主埃郁昏翳，其声羽宫，其病痿厥坚下，从土化也。（按：己弱不能自主，则从胜己者矣。）少羽与少宫同，（水土各半化也。按：新校正云：“详少羽之运六年内，除辛丑辛未与正宫同外，辛卯辛酉辛巳辛亥四岁为同少宫，故不言判宫也。”）上宫与正宫同，（上见太阴，则与平土运生化同，辛丑辛未岁上见之。按：新校正云：详此不言上角上商者，盖水于金木无相克罚故也。）其病癃闭，（癃，小便不通。闭，大便干涩不利也。）邪伤肾也。（按：邪，土也。）

　　埃昏骤雨，则振拉摧拔，（按：土肆其虐，则木为之复也。）眚于一，（一，北方也。诸谓方者，国郡州县境之方也。）其主毛显狐 ，变化不藏。（按：毛谓毛虫。毛虫之属颇多，其善变化者，惟狐 最显。今北方之气既弱，故其所属之兽，即善变化者，亦不能善藏其用也。）故乘危而行，不速而至，炎威无德，灾反及之，微者复微，甚者复甚，气之常也。（通言五行气少而有胜复之大凡也。乘彼孤危，恃乎强盛，不召而往，专肆威刑，怨祸自招，又谁咎也。假令木弱，金气来乘，炎威仓卒，是无德也。木被金害，火必仇之，金受火燔，则灾及也。夫如是者，刑甚则复甚，刑微则复微，气动之常，固其宜也，五行之理，咸迭然乎。）

　　发生之纪，是谓启HT ，（物乘木气以发生，而启陈其容质也，是谓壬申壬午壬辰壬寅壬戌壬子之六岁化也。

　　HT，古陈字。）土疏泄，苍气达，阳和布化，阴气乃随，生气淳化，万物以荣。其化生，其气美，其政散，其令条舒，（按：木有余则气盛条达，生生化化，自尔荣美也。）其动掉眩巅疾，（掉，动摇也。眩，旋转也。

　　巅，上首也。疾，病气也。按：木盛则风生，故令顶巅之上，掉摇眩晕，或为痛肿等疾。注将巅疾分HT ，非。）

　　其德鸣靡启坼，（按：靡字难解，六元正纪论云其化鸣紊启坼，是也。）其变振拉摧拔，（按：风动故也。）

　　其谷麻稻，其畜鸡犬，其果李桃，其色青黄白，其味酸甘辛，（按：木盛而齐金化，盛则足以兼所胜也。）其象春，其经足厥阴少阳，其脏肝脾，（按：宜云肝胆，而云肝脾者，木盛则制土，故兼言脾也。）其虫毛介，（按：亦齐金也。）其物中坚外坚，（中坚，有核之物，齐等于皮壳之类也。）其病怒。（木余故。按：心有所不平则怒，故怒则气激而上，为肝之病。）太角与上商同。（太过之木气与金化齐等。）上征则其气逆，其病吐利。（上见少阴少阳，则其气逆行。壬子壬午岁上见少阴，壬寅壬申上见少阳，木余遇火，故气不顺。按：新校正云：“详五运行大论云：‘气相得而病者，以下临上，不当位也。’不云上羽者，水临木为相得故也。”）不务其德，则收气复，秋气劲切，甚则肃杀，清气大至，草木凋零，邪乃伤肝。（恃己太过，凌犯于土，土气屯极，金为复仇，金行杀令，故邪伤肝木也。）赫曦之纪，是谓蕃茂，（物遇太阳，则蕃而茂，是谓戊辰戊寅戊子戊戌戊申戊午之岁也。按：新校正云：或者云，注中太阳，当作太征。详木土金水之太过，注俱不言角宫商羽等运，而水太过注云阴气大行，此火太过是物遇太阳也，安得谓之太征乎。）阴气内化，阳气外荣，炎暑施化，物得以昌。

　　（按：气盛则生化有力。）其化长，其气高，其政动，其令鸣显，（火之用而有声，火之燔而有焰，象无所隐，则其信也。）其动炎灼妄扰，（按：妄扰者，火动不常也。）其德暄暑郁蒸，其变炎烈沸腾，（按：夏火以热为正。暄暑郁蒸，庶类资之以蕃育；炎烈沸腾，万物因之以焦枯。其德其变，总于是分焉。）其谷麦豆，其畜羊彘，（按：新校正云，羊当从本论上文作马。按马必午饮，羊必午食，皆火畜也，经两言之宜矣。）其果杏栗，其色赤白玄，其味苦辛咸，（按，皆火盛而齐水化也。）其象夏，其经手少阴太阳，手厥阴少阳。（按：四经皆应火也。）其脏心肺，（按：火王则刑金。）其虫羽鳞，其物脉濡，（脉，火物。濡，水物。水火齐也。）

　　其病笑疟疮疡血流狂妄目赤。（火盛故。）上羽与正征同，其收齐，（上见太阳，则天气且制，故太过之火反与平火运生化同也，戊辰戊戌岁上见之。若平火运同，则五常之气无相凌犯，故金收之气生化同等。）其病 。上征而收气后也。

　　（上见少阴少阳，则其生化自政，金气不能与之齐化，戊子戊午岁上见少阴，戊寅戊申岁上见少阳，火盛故收气后化。）暴烈其政，藏气乃复，时见凝惨，甚则雨水霜雹切寒，邪伤心也。（不务其德，轻侮致之也。）敦阜之纪，是谓广化，（土余，故化气广被于物也，是谓甲子甲戌甲申甲午甲辰甲寅之岁也。）浓德清静，顺长以盈，（土性顺用，无与物争，故德浓而不躁。顺火之长育，使万物化气盈满也。）至阴内实，物化充成，（至阴，土精气也。夫万物所以化成者，皆以至阴之灵气，生化于中也。）烟埃朦郁，见于浓土，大雨时行，湿气乃用，燥政乃辟。（按：土愈浓则湿愈盛，湿气既行，则燥气退避。辟音避。）其化圆，（按：地德本方，而土养万物，无所不载，是体方而用圆也。）其气丰，其政静，其令周备，（按：丰浓安静，无物不有。）其动濡积并 ，（按：土浓则湿气凝滞而积蓄。）其德柔润重淖，（按：土湿而泥谓之淖，重淖者，濡润之极也。）其变震惊飘骤崩溃，（按：土盛之极，木来相刑，故令崩溃而有此变也。）其谷稷麻，其畜牛犬，其果枣李，其色玄苍，其味甘咸酸，（按，土齐木化也。）其象长夏，其经足太阴阳明，（按：脾与胃也。）其脏脾肾，（按：土胜水也。）其虫 毛，其物肌核，（按：亦土兼木化也。）其病腹满，四肢不举，（按：土盛极而自病也。

　　新校正云：“详此不云上羽上征者，征羽不能亏盈于土，故无他候也。”）大风迅至，邪伤脾也。（按，木恶土之过盛而相刑也。）坚成之纪，是谓收引，（引，敛也。阳气收，阴气用，故万物收敛，谓庚午庚辰庚寅庚子庚戌庚申之岁也。）天气洁，地气明，阳气随阴治化，（按：秋高气洁，阳退从阴。）燥行其政，物以司成，收气繁布，化洽不终。其化成，其气削，其政肃，其令锐切，其动暴折疡疰，其德雾露肃 ，其变肃杀凋零，（按：燥政大行，天气肃杀，万物已实者收成，未实者凋零，而土化不得终其用。）其谷稻黍，其畜鸡马，其果桃杏，其色白青丹，其味辛酸苦，（按：金盛而齐火化也。）其象秋，其经手太阴阳明，（按：太阴，肺。阳明，大肠。）其脏肺肝，（按：金胜木也。）其虫介羽，其物壳络，（按：金余而兼火化也。）其病喘喝，胸凭仰息。

　　（按：肺有余而自病也。）上征与正商同，其生齐，其病咳。（上见少阴少阳，则天气见抑，故其生化与平金岁同，庚子庚午岁上见少阴，庚寅庚申岁上见少阳，上火制金，故生气与之齐化，火乘金肺，故病咳。）政暴变，则名木不荣，柔脆焦首，长气斯救，大火流，炎烁且至，蔓将槁，邪伤肺也。（变谓太甚也。政太甚则生气抑，故木不荣，草首焦死。政暴不已，则火气发怒，故火流，炎烁至，柔条蔓脆之类皆干死也。火乘金气，故肺伤也。按：救谓火为木子，木被金伤，子救其母也。）流衍之纪，是谓封藏，（阴气大行，则天地封藏之化也，谓丙寅丙子丙戌丙申丙午丙辰之岁。）寒司物化，天地严凝，藏政以布，长令不扬。（藏气用则长化止，故令不发扬。）其化凛，其气坚，其政谧，（按：严寒之时，诸物不腐，气坚故也。谧，静也，冬时万物收藏而安静。）其令流注，（水之象也。）其动漂泄沃涌，（沃，沫也。涌，溢也。按：水静则止、动则有六者之不同矣。）其德凝惨寒 ，其变冰雪霜雹，（按：物非寒不固，故以凝惨寒 为德也。气以和为平，故又以冰雪霜雹为变也。 音纷。）其谷豆稷，其畜彘牛，其果栗枣，其色黑丹 ，其味咸苦甘，（按：水盛而齐土化。）

　　其象冬，其经足少阴太阳，（按：少阴，肾。太阳，膀胱。）其脏肾心，（按：水胜火也。）

</div>
    <div class="pagination">
<a href="素问经注节解_page20.html">上一页</a><span>...</span><a href="素问经注节解_page16.html">16</a><a href="素问经注节解_page17.html">17</a><a href="素问经注节解_page18.html">18</a><a href="素问经注节解_page19.html">19</a><a href="素问经注节解_page20.html">20</a><span class="current-page">21</span><a href="素问经注节解_page22.html">22</a><a href="素问经注节解_page23.html">23</a><a href="素问经注节解_page24.html">24</a><a href="素问经注节解_page25.html">25</a><a href="素问经注节解_page26.html">26</a><span>...</span><a href="素问经注节解_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
