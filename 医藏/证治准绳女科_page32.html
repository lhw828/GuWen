<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 32 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 32 页/共 133 页</h1>
    <div class="content">　　桃仁（汤浸，去皮、尖、双仁，麸炒微黄） 芎 白术 柴胡（去苗）

　　人参（去芦） 生地黄 酸枣仁（微炒，各一两） 赤茯苓 诃黎勒皮（各七钱半）

　　枳壳（麸炒微黄，去穣） 赤芍药（各半两）

　　上为末，炼蜜和捣三二百杵，丸如梧桐子大。每以生姜、荆芥、薄荷汤下三十丸。

　　青蒿散 治男子妇人肢体倦疼，虚劳寒热。

　　用青蒿八九月间将成实时采，去枝梗，以蒿用童子小便浸三日，晒干为末。每服二钱，乌梅一个，煎至七分服。

　　上三方，热多者宜之。

　　〔师尼寡妇异乎妻外家之治〕〔罗〕刘宋褚澄疗师尼寡妇，别制方者，盖有谓也。此二种寡居，独阴无阳，欲心萌而多不遂，是以阴阳交争，乍寒乍热，全类温疟，久则为劳。尝读《史记·仓公传》载：济北王侍人韩女，病腰背痛寒热，众医皆以为寒热病，治之不瘥。仓公曰：此病得之欲男子不可得也。众曰：何以知欲男子不可得？仓公曰：诊其脉，肝脉弦出寸口，是以知之。

　　盖男子以精为主，妇人以血为主，男子精盛以思室，妇人血盛以怀胎，夫肝摄血者也，是厥阴肝脉弦出寸口上鱼际，则阴盛可知。故知褚氏之言，信有谓矣。

　　〔大〕师尼寡妇与室女出嫁愆期者，多因欲心萌而不遂，恹恹成病，乍寒乍热，久则为劳。又有经闭白淫，痰逆头风，膈气痞闷，面 瘦瘠等证，皆寡妇之病也。

　　〔薛〕前证若肝脉弦出鱼际，用小柴胡加生地黄送下生地黄丸。久而血虚，佐以四物汤。若兼怒动肝火而寒热者，佐以加味逍遥散。若兼亏损肝经而寒热者，佐以八珍汤。

　　若兼亏损元气而寒热者，佐以补中益气汤。若兼郁伤脾气而寒热者，佐以《济生》归脾汤。

　　一妇人因夫经商久不归，发寒热，月经旬日方止，服降火凉血药，反潮热内热，自汗盗汗、月经频数。余曰：热汗，气血虚也。经频，肝脾虚也。用归脾汤、六味丸而愈。尝治兼证既愈而寒热不衰，当仍用本证药。一妇人年三十有七，早孀居，两腿骨作痛，晡热体倦，月经不调，或发寒热，数年矣。一日颈项两侧结核，两胁胀痛，此系肝经郁火而成也。先用小柴胡汤合四物数剂，肝症顿愈。又用加味逍遥散加泽兰、乳香、没药，三十剂，血症渐痊。再用加味归脾汤，年余而安。一孀妇两腿作痛，或用除湿化痰等药，遍身作痛而无定处，此血症也。不信，乃服流气饮之类而殁。一放出宫人年四十余，臀腿内股作痛，晡热口干，月经不调，此系肝经血少不能养经络而然也。宜加味逍遥散加泽兰叶五十帖，诸症稍缓，又以归脾汤二百余剂而痊。一放出宫人，臀腿肿痛，内热晡热，恶寒体倦，咳嗽胸痞，月经过期而少，彼以为气毒流注，服清热理气之剂益甚，此肝经瘀血停留所致。盖肝经上贯鬲，布胁肋，循喉咙，下循 内 ，绕阴器，抵少腹。主治之法，但当补其所不胜，而制其所胜。补者脾也，制者肝也。经曰：虚即补之，实则泻之。此定法也。彼不信，仍服前药，遂致不起。

　　〔本〕生地黄丸 许学士治一尼患恶风体倦，乍寒乍热，面赤心悸，或时自汗。是时疫气大行，医见其寒热，作伤寒治之，用大小柴胡汤杂进，数日病急，召予诊之，三部无寒邪脉，但厥阴弦长而上鱼际，宜服抑阴等药，故制此方。

　　生地黄（二两） 柴胡 秦艽 黄芩（各半两） 芍药（一两）

　　上为细末，炼蜜丸如桐子大。每服三十丸，用乌梅汤吞下，日三服，不拘时。

　　卷之二　杂症门上

　　恶寒

　　〔大〕妇人恶寒者，亦有阴阳二证。发热而恶寒者，发于阳也。无热而恶寒者，发于阴也。发于阳者宜解表，脉必浮数。发于阴者宜温里，脉必沉细。又有汗后、利后恶寒，及背恶寒。以上疾证方治并载《百问》，不复繁引。仆尝治一妇人，但恶寒，别无他证，六脉平静，遂用败毒散而安。此药能去表中风邪故也。经云：恶寒家慎不可过当覆衣被及近火气，寒热相搏，脉道沉伏，愈令病患寒不可遏，但去被撤火，兼以和表之药，自然不恶寒矣。妇人恶寒，尤不可近火，寒气入腹，血室结聚，针药所不能治矣。

　　〔薛〕前证若怠惰嗜卧，洒淅恶寒，乃阳不能伸发，用升阳益胃汤。若劳伤形气而恶寒，乃无阳以护卫，用补中益气汤。若饮食伤脾胃而恶寒，乃元气虚损，用六君子汤。

　　若加烦躁、妄言，或欲饮水，仍进前剂，但加姜、桂。若体倦烦渴，头痛自汗，用补中益气汤加五味、麦门。东垣云：昼则发热恶寒，是阴气上溢于阳分也，夜则恶寒，是阴血自旺于阴分也。海藏云：六月大热之气，反得大寒之证，当舍时从证，治以姜、桂之类。

　　丹溪云：久病恶寒，乃痰郁于脾，抑遏阳气，不得外泄，治当解郁。

　　卷之二　杂症门上

　　中风

　　药隐云：妇人中风，角弓反张，风痹，手足不随，偏枯口噤，口眼 斜，风眩头痛，血风，心神惊悸癫狂，骨节风，血风走注，瘙痒瘾疹，风痰诸证，虽各有方论，亦要先明其大体，察脉之虚实，辨证之冷热，相人强弱，入脏入腑，在络在经，首以方调治，未要猛速用药。今之治法，先宜顺气，然后治风，万不失一。盖有中风、中寒、中 、中痰、中气，皆能令人涎潮昏塞，所谓朱紫相凌，玉石不分，医者不可不详而究之。如中风，若作中气治之，十愈八九。中气若作中风治之，十无一生，所以疑惑之间，不问中风、中气，首以苏合香丸、五积散加麝煎。如中痰，则有参苏饮。如中寒，则有理中汤。如中，则有白虎汤。如的然是中风，有三生饮、木香煮散、排风、续命、风引、大小竹沥、大八风汤。辨其冷热虚实而投之，未有不安者也。然此疾积袭之久，非一日所能致，今人服药三五服，便责无效，其责医者亦速矣，正宜大剂久服，方有其效。孟子曰：七年之病，求三年之艾也。

　　〔大〕夫中风者，虚风中于人也。风是四时八方之气，常以冬至之日，自坎而起。候其八方之风，从其乡来者，主长养万物。若不从其乡来者，名为虚风，贼害万物。人体虚者则中之，当时虽不即发，停在肌肤，后或重伤于风，前后重沓，因体虚则发。入脏腑俞，俞皆在背，中风多从俞入，随所中之俞而乃发病。妇人血气虚损，故令中风也。当察口眼开阖，以别重轻。涎沫有无，以明证治。如眼开口闭，手足不开，涎不作声者可治。如眼闭口开，声如鼾睡，遗尿不觉者死。按：卒仆暴厥之证，不论男子妇人，是风是寒，是气是食，是痰是湿，但要分得闭与脱二证明白，如牙关紧闭，两手握固，即是闭证，宜苏合香丸、三生饮之类开之。若口开手撒，即是脱证，宜用大剂黄 、人参煎浓汤灌之。虽曰在法不治，亦十救五六。若误服苏合香丸之类，即不可救矣。盖斩关夺门之药，原为闭证设。若施之脱证，是人既入井，而又下之石也。

　　〔薛〕中风者，即《内经》所谓偏枯、风痱、风懿、风痹是也，而有中腑、中脏、中血脉之分焉。夫中腑者为在表，中脏者为在里，中血脉者为在中。在表者宜微汗，在里者宜微下，在中者宜调荣。中腑者多着四肢，如手足拘急不仁，恶风寒，此数者病浅皆易治，用加减续命汤之类。中脏者多滞九窍，如眼瞀者中于肝，舌不能言者中于心，唇缓便秘者中于脾，鼻塞者中于肺，耳聋者中于肾，此数者病深多难治。中血脉者，外无六经之证，内无便溺之阻，肢不能举，口不能言，用大秦艽汤主之，中腑者多兼中脏，如左关脉浮弦，面目青，左胁偏痛，筋脉拘急，目 ，头目眩，手足不收，坐踞不得，此中胆兼中肝也，用犀角散之类。如左寸脉浮洪，面舌赤，汗多恶风，心神颠倒，言语謇涩，舌强口干，忪悸恍惚，此中小肠兼中心也，用麻黄散之类。如右关脉浮缓或浮大，面唇黄，汗多恶风，口 语涩，身重怠惰嗜卧，肌肤不仁，皮肉 动，腹膨不食，此中胃兼中脾也，用防风散之类。如右寸脉浮涩而短，面色白，鼻流清涕，多喘，胸中冒闷短气，自汗声嘶，四肢痿弱，此中大肠兼中肺也，用五味子汤之类。如左尺脉浮滑，面目黧黑，腰脊痛引小腹，不能俯仰，两耳虚鸣，骨节疼痛，足痿善恐，此中膀胱兼中肾也，用独活散之类。

　　此皆言真中风也，而有气血之分焉。盖气虚而中者，由元气虚而贼风袭之，则右手足不仁，用六君子汤加钓藤、姜汁、竹沥。血虚而中者，由阴血虚而贼风袭之，则左手足不仁，用四物汤加钓藤、竹沥。姜汁。气血俱虚而中者，则左右手足皆不仁也，用八珍汤加钓藤、姜汁、竹沥。其与中风相类者，则有中寒、中湿、中火、中气、食厥、劳伤、房劳等证。如中于寒者，谓冬月卒中寒气，昏冒口噤，肢挛恶寒，脉浮紧，用麻黄、桂枝、理中汤之类。中于暑者，谓夏月卒冒炎暑，昏冒痿厥，吐泻喘满，用十味香薷饮之类。中于湿者，丹溪所谓东南之人，多因湿土生痰，痰生热，热生风也，用清燥汤之类加竹沥、姜汁。中于火者，河间所谓非肝木之风内中，六淫之邪外侵，良由五志过极，火盛水衰，热气拂郁，昏冒而卒仆也，用六味丸、四君子、独参汤之类。内有恚怒伤肝，火动上炎者，用柴胡汤之类。中于气者，由七情过极，气厥昏冒，或牙关紧急，用苏合香丸之类，误作风治者死。食厥者，过于饮食，胃气自伤，不能运化，故昏冒也，用六君子加木香。劳伤者，过于劳役，耗损元气，脾胃虚衰，不任风寒，故昏冒也，用补中益气汤。房劳者，因肾虚精耗，气不归源，故昏冒也，用六味丸。此皆类中风者也。夫《内经》主于风，河间主于火，东垣主于气，丹溪主于湿，愚之斯论，僭补前人之阙也。若夫地之南北，人之虚实，固有不同，其男子女人大略相似，当与后论参看通变治之。（内方并见杂病中风。）靳阁老夫人先胸胁胀痛，后四肢不收，自汗如水，小便自遗，大便不实，口紧目 ，饮食颇进，十余日矣，或以为中脏，公甚忧。余曰：非也。若风既中脏，真气既脱，恶证既见，祸在反掌，焉能延之。乃候其色，面目俱赤，面时或青，诊其脉，左三部洪数，惟肝尤甚。余曰：胸乳胀痛，肝经血虚，肝气痞塞也。四肢不收，肝经血虚，不能养筋也。

　　自汗不止，肝经风热，津液妄泄也。小便自遗，肝经热甚，阴挺失职也。大便不实，肝木炽盛克脾土也。遂用犀角散四剂，诸证顿愈。又用加味逍遥散调理而安。后因郁怒，前证复作，兼发热呕吐，饮食少思，月经不止，此木盛克土，而脾不能摄血也，用加味归脾汤为主，佐以加味逍遥散调补肝脾之气，清和肝脾之血而愈。后每遇怒，或睡中手足抽搐，复用前药即愈。大参朱云溪母，于九月内，忽仆地痰昧不省人事，唇口 斜，左目紧小，或用痰血之剂，其热稍缓。至次年四月初，其病复作，仍进前药，势亦渐缓。至六月终，病乃大作，小便自遗，或谓风中于脏，以为不治。余诊之，左关弦洪而数，此属肝火血燥也，遂用六味丸加五味子、麦门、芎、归，一剂而饮食顿进，小便顿调，随用补中益气加茯苓、山栀、钓藤、丹皮而安。至十月，复以伤食腹痛作泻，左目仍小，两关尺脉弦洪鼓指，余以六君加木香、吴茱、升麻、柴胡，一剂而痛泻俱缓，复以六君加肉果、故纸，一剂诸脉顿平，痛泻俱止。余谓左关弦洪，由肝火血燥，故左目紧小。右关弦洪，由肝邪乘脾，故唇口 邪，腹痛作泻。二尺鼓指，由元气下陷。设以目紧口 ，误作风中，投以风药，以腹痛泄泻，误作积滞，投以峻剂，复耗元气，为害甚矣。后以阳虚恶寒，围火过热，致痰喘，误服寒剂而卒。一妇人因怒仆地，语言謇涩，口眼 斜，四肢拘急，汗出遗尿，六脉洪大，肝脉尤甚，皆由肝火炽盛。盖肝主小便，因热甚而自遗也。

　　用加味逍遥散加钓藤及六味丸，寻愈。 一老妇两臂不遂，语言謇涩，服祛风之药，反致筋挛骨痛。余谓此肝火血虚所致，用八珍汤补气血，用地黄丸补肾水，佐以排风汤，年余而愈。一妇人经行口眼歪斜，痰涎壅盛，此血虚而肝火动，用加味逍遥散加丹皮治之，寻愈。后因饮食停滞，日吐痰涎，此脾气虚不能摄涎归经也，用六君子二十余剂而安。

　　一妇人因怒，口眼 斜，痰涎上涌，口噤发搐，此脾肺气虚而肝木旺，用六君子加木香、钓藤、柴胡治之，渐愈。又用加味归脾汤调理而安。 一产妇勤于女工，忽仆地牙关紧急，痰喘气粗，四肢不遂，此气血虚而发痉，朝用补中益气加茯苓、半夏，夕用八珍加半夏，各三十余剂，不应。此气血之未复，药之未及也。仍用前二汤，又五十余剂，寻愈。

　　一妇人素性急，患肝风之证，常服搜风顺气丸、秦艽汤之类。后因大怒吐血，唇口牵紧，小便频数，或时自遗。余以为肝火旺而血妄行，遂用小柴胡汤加山栀、牡丹皮，渐愈。五年之后，又大怒吐血，误服降火祛风化痰之剂，大便频数，胸满少食。用清气化痰之剂，呕而不食，头晕口干，不时吐痰。用导痰降火之类，痰出如涌，四肢常冷。余曰：呕而不食，胃气虚弱也。头晕口干，中气不能上升也。痰出如涌，脾气不能摄涎也。四肢逆冷，脾气不能营运也。用补中益气加茯苓、半夏治之，诸证渐愈。又用加味归脾汤，兼服而安。

　　〔陈〕癸丑春，有一妇人年四十二三，其证语言气短，足弱，行得数步，则口若含霜，七十日内三次经行，则口冷、头目眩晕，足冷则透心冷痛，每行则口中冷气不相续，有时鼻中热，面赤翕然而热，身体不仁，不能行步，手足不随，不能俯仰，冷痹骨疼，有时悲伤，梦与前夫相随，则上气奄然而极心惊，志意不定，恍惚多忘，却能食。如此仅一年许，医者投热药则面翕然而热，气满胸中，咽中窒塞、闷绝，投冷药则泻。又一医者以十全汤服之，则发烦躁，心惊而跳。一医以双和汤服之，觉面上与腹中如火 ，心愈惊，欲吐不吐，大便秘，里急后重。求仆诊之，六脉弦缓，喜见于春，此是可治之疾。

　　未供药间，忽然吐泻，泻后觉肛门如火，虽泻却不多。仆且与俞山人降气汤八服。次日诊之，脉差有力。云：服药后觉鼻热，心烦闷，齿噤，与参苏饮八服，黄连丸一两。越三日云：服药后如故，与茯苓补心汤服皆无效。仆以脉证详之，只是排风汤甚对。或曰：何以知之？一、能饮食，此风饥也。二、七十日三次经行，此是荣经有风，血得风散也。

　　三、头目眩晕，此肝风也。四、面赤翕然而热，悲伤，此心风也。五、身体不仁，不能行步，梦与前夫相随，此脾风也。六、手足不随，腰痛难俯仰，冷痹骨疼，此肾风也。因令人心惊，恍忽多忘，真排风汤证也。或曰：风脉当浮，今脉弦缓微弱，恐非风也。予曰：风无一定之脉，大抵此证肾虚生风，然排风汤药品有十全大补汤料，亦有平补之资，却不僭燥，供十服，越三日，云服有效，脉亦差胜，只是腹中如烟生微热，大便秘，此真是风证，再与排风汤服，加牛黄清心丸、皂角丸助之。越三日云：服前药，大烦躁发热诸证悉除，只是足弱不能支持。与秘传降气汤十服，诸证悉退。只是梦里虚惊，大便滑泄频数，脉尚弱，与五积散加人参、盐煎，兼感应丸即愈。但头眩痛重，不能久立久坐，再与排风汤，脱然而安矣。缪安人年六十，忽中风不省人事，无汗有痰，众医为不可治，召仆诊之。脉浮缓，脾脉溢关，此真风脉。先以参苏饮六服，宽气下痰，次以木香煮散而愈。马观文夫人，于七月间病气弱倦怠，四肢厥逆，恶寒有汗，少饮食。一医谓伏暑，一医谓虚寒，治皆无效。召仆诊之，六脉虽弱，而两关差甚焉。问是何证？仆曰：六脉虽弱，而关独甚，此中焦寒也。中焦脾也，脾胃既寒，不但有此证，必有腹痛、吐泻，今四肢厥冷，脾属四肢，是脾胃虚冷无疑焉。曰：未见腹痛吐泻之证，合用何治？仆曰：宜附子理中汤。未服药间，旋即腹痛而泻，莫不神之，即投此药而瘥。

　　防风散 治妇人中风，言语謇涩，四肢拘急，身体壮热，头疼目眩，心胸不利。

　　防风（去芦，一两） 石膏（二两半） 麻黄（去节） 汉防己（去皮，各七钱半）

　　细辛（去苗） 黄芩 川升麻 当归（去芦） 桂心 芎 赤茯苓（去皮） 甘草（炙）

　　羌活（去芦，各半两）

　　上为粗散，每服八钱，水一中盏半，煎至一大盏，去滓，入淡竹沥一合，更煎一两沸，温服，不拘时。

　　芎 散 治妇人卒中风，四肢不仁，善笑不息。

　　芎 （一两半） 石膏（二两半） 当归（去芦，炒） 麻黄（去节） 秦艽（去芦）

　　干姜（炮） 桂心（各一两） 杏仁（二十枚，麸炒） 黄芩（一两）

　　上为粗末，每服八钱，水一中盏半，煎至一大盏，去滓温服，不拘时候，日进二三服。

　　附子散 治妇人中风，筋脉拘急，四肢疼痛，言语謇涩，心胸不利。

　　附子（炮去皮脐） 细辛（各七钱半） 当归（去芦，炒） 芎 前胡（去芦） 枳壳（麸炒，去穣） 黄芩 白鲜皮 茯神（去木） 羌活（去芦） 杏仁（麸炒） 汉防己（去皮） 甘草（炙）

　　麻黄（去节） 桂心（各一两）

　　上为粗末，每服五钱，水一中盏半，生姜五片，煎至一大盏，去滓，不拘时温服。

　　羌活散 治妇人中风，筋脉拘急，肢节酸疼，言语謇涩，头目不利。

　　羌活（去芦） 天麻（各一两） 芎 酸枣仁（各七钱半，微炒） 蔓荆子 白附子（炮）

</div>
    <div class="pagination">
<a href="证治准绳女科_page31.html">上一页</a><span>...</span><a href="证治准绳女科_page27.html">27</a><a href="证治准绳女科_page28.html">28</a><a href="证治准绳女科_page29.html">29</a><a href="证治准绳女科_page30.html">30</a><a href="证治准绳女科_page31.html">31</a><span class="current-page">32</span><a href="证治准绳女科_page33.html">33</a><a href="证治准绳女科_page34.html">34</a><a href="证治准绳女科_page35.html">35</a><a href="证治准绳女科_page36.html">36</a><a href="证治准绳女科_page37.html">37</a><span>...</span><a href="证治准绳女科_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
