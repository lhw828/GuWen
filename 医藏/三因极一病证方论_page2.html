<!DOCTYPE html>
<html>
<head>
    <meta charset="UTF-8">
    <title>三因极一病证方论 - 第 2 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三因极一病证方论 - 第 2 页/共 103 页</h1>
    <div class="content">　　卷之一

　　五脏所属

　　左寸，外以候心，内以候膻中。 右寸，外以候肺，内以候胸中。

　　左关，外以候肝，内以候膈中。 右关，外以候脾，内以候胃脘。

　　左尺，外以候肾，内以候腹中。 右尺，外以候心主，内以候腰。

　　释曰：六脏，六腑，十二经络，候之无逾三部。要之，前布六经，乃候淫邪外入，自经络而及于脏；后说六脏，乃候情意内郁，自脏腑出而应于经。内外所因，颖然明白，学诊之道，当自此始。外因虽自经络而入，必及于脏，须识五脏部位；内因郁满于中，必应于经，亦须徇经说证，不可偏局。故《经》云：上竟上，胸喉中事也；下竟下，腰足中事也。不可不通。

　　卷之一

　　五脏本脉体

　　人之脉者，乃血之隧道也，非气使则不能行，故血为脉，气为息，脉息之名，自是而分。呼吸者，气之橐 ；动应者，血之波澜。其经以身寸度之，计十六丈二尺。一呼，脉再动，一吸，脉再动；呼吸定息，脉五动；闰以太息，则六动。一动一寸，故一息脉行六寸，十息六尺，百息六丈，二百息十二丈，七十息四丈二尺，计二百七十息，漏水下二刻，尽十六丈二尺，营周一身。百刻之中，得五十营。故曰，脉行阳二十五度，行阴二十五度也。

　　息者以呼吸定之，一日计一万三千五百息，呼吸进退，既迟于脉，故八息三分三毫三厘，方行一寸，八十三息三分三毫行一尺，八百三十三息三分行一丈，八千三百三十三息行十丈，余六丈二尺，计五千一百六十七息，通计一万三千五百息，方行尽十六丈二尺，经络气周于一身，一日一夜大会于风府者是也。脉属阴，阴行速，犹太阴一月一周天；息属阳，阳行迟，犹太阳一岁一周天，如是则应天常度。故春肝脉弦细而长，夏心脉浮大而洪，长夏脾脉软大而缓，秋肺脉浮涩而短，冬肾脉沉濡而滑。各以其时而候旺相休囚，脉息无不及太过之患，故曰平人。平人常气禀于胃，必以胃气为本，取其资成也。合本脏气三分，微似弦洪缓涩沉，则为平脉。若真脏脉见，则不佳矣。广如后说。

　　卷之一

　　六经本脉体

　　六经所以分手足阴阳者，以足为本，手为标。如足厥阴风木肝，与足少阳相火胆为表里，同在一处；足太阴湿土脾，与足阳明燥金胃；足少阴君火肾，与足太阳寒水膀胱，皆相附近。至于手三阴三阳，相去颇远。盖足阴阳本乎地，奠方有常；手阴阳法乎天，变化无定。

　　足为常度，手为揆度，体常尽变，故为奇度，奇常揆度，其道一也。足厥阴肝脉，在左关上，弦细而长；足少阴肾脉，在左尺中，沉濡而滑；足太阴脾脉，在右关上，沉软而缓；足少阳胆脉，在左关上，弦大而浮；足阳明胃脉，在右关上，浮长而涩；足太阳膀胱脉，在左尺中，洪滑而长；手厥阴心主包络，在右尺中，沉弦而数；手少阴心脉，在左寸口，洪而微实；手太阴肺脉，在右寸口，涩短而浮；手少阳三焦脉，在右尺中，洪散而急；手阳明大肠脉，在右寸口，浮短而滑；手太阳小肠脉，在左寸口，洪大而紧。此手足阴阳六经脉体。及其消息盈虚，则化理不住；运动密移，与天地参同。彼春之暖，为夏之暑；彼秋之忿，为冬之怒；四变之动，脉与之应者，乃气候之至脉也。故要论云：厥阴之至其脉弦(一云沉短而数)，少阴之至其脉钩(一云紧细而微)，太阴之至其脉沉(一云紧大而长)，少阳之至大而浮(一云乍疏乍数乍短乍长)，阳明之至短而涩(一云浮大而短)，太阳之至大而长。本脉至脉，虽识体状，又须推寻六气交变，南政北政，司天在泉，少阴之脉，应与不应。如要论所诠，乙庚丙辛丁壬戊癸金水木火四运者，皆曰北政。少阴在泉，故寸不应。甲己土运，德流四政，譬如巡狩而居南面北，谓之南政。少阴在天，故寸亦不应。若北政厥阴在泉，则右不应；太阴在泉，则左不应。若南政厥阴司天，则右不应；太阴司天，则左不应。诸不应者，反其诊则见矣，此乃常度。合不应而响应，是谓太过；应而不应，是谓不及，皆为外淫所因。所以欲知少阴应否者，以君火为万物资始，不可不知。此且以一岁而论之，若细推寻，当以日论，精微之道，不可不知。若岁主脏害，自当揆度平治，不能反隅，则不复也。

　　卷之一

　　五脏传变病脉

　　右手关前一分为气口者，以候脏气郁发，与胃气兼并，过与不及，乘克传变也。以内气郁发，食气入胃，淫精于脉，自胃口出，故候于气口。以五脏皆禀气于胃，胃者，五脏之本，脏气不能自致于手太阴，必因胃气而至。邪气胜，胃气衰，故病甚；胃气绝，真脏独见，则死。

　　假如春肝脉，弦多胃少，曰肝病，但弦，无胃气，曰死；若其乘克，春虽有胃气，而有涩脉见，则秋必病；涩甚，则今病。夏心脉，洪多胃少，曰心病，但洪，无胃气，曰死；如乘克见微沉，则冬病；沉甚，则今病。秋肺脉，涩多胃少，曰肺病；但涩，无胃气，曰死；秋见洪，为夏病；洪甚，为今病。冬肾脉，沉多胃少，曰肾病；但沉，无胃气，曰死；冬见濡，为长夏病，濡甚，为今病。

　　长夏脾脉，濡多胃少，曰脾病；但濡，无胃气，曰死；长夏见弦脉，为春病；弦甚，为今病。

　　又如春肝脉，合弦细而长，太过则实强，令人善怒，忽忽眩冒癫疾；不及则微虚，令人胸痛引背，两胁 满。夏心脉，合洪而微实，太过则来去皆盛，令人身热肤痛，为浸淫；不及则来不盛去反盛，令人烦心，上咳唾，下气泄。秋肺脉，合浮而短涩，太过则中坚傍虚，令人逆气背痛，愠愠然；不及则毛而微，令人呼吸少气，上咯血，下喘声。冬肾脉，合沉而紧实，太过则如弹石，令人解 ，脊脉痛，少气，不欲言；不及则其去如数，令人心悬如饥，眇中清，脊中痛，少腹满，小便变。长夏脾脉，当沉而濡长，太过则如水之流，令人四肢不举；不及则如乌之喙，令人九窍不通，名曰重强。太过不及，脉之大要，迫近而微，不可失机。

　　又人之五脏，配木火土金水，以养魂神意魄志，生怒喜思忧恐。故因怒则魂门弛张，木气奋激，肺金乘之，脉必弦涩；因喜则神廷融泄，火气赫羲。肾水乘之，脉必沉散；因思则意舍不宁，土气凝结，肝木乘之，脉必弦弱；因忧则魄户不闭，金气涩聚，心火乘之，脉必洪短；因恐则志室不遂，水气旋却，脾土乘之，脉必沉缓。此盖五情动不以正，侮所不胜，既不慕德，反谓能胜而乘之，侮反受邪，此之谓也。其病有五，五五二十五变。若其能所传授，胜克流变，又当详而论之。故《经》曰：五脏受气于其能生，传之于其所胜；气舍于其所生，死于其所不胜。如肝受气于心，传于脾，气舍于肾，至肺而死；心受气于脾，传于肺，气舍于肝，至肾而死；脾受气于肺，传于肾，气舍于心，至肝而死；肺受气于肾，传于肝，气舍于脾，至心而死；肾受气于肝，传于心，气舍于肺，至脾而死。则知肝死于肺，候于秋，庚笃辛死，余皆仿此。又如甲乙主寅卯，丙丁主巳午，庚辛主申酉，壬癸主亥子，戊己主辰戌丑未。一日一夜五分，则可以占死者之早暮，此病之次也；然卒发者不必治于传，或其传化不以次，不以次入者；忧恐怒喜思，令不得以其次，故令人有大病矣。此五脏传变之大要，学人幸留神焉。

　　卷之一

　　六经中伤病脉

　　左手关前一分为人迎者，以候寒暑燥湿风热中伤于人，其邪咸自脉络而入，以迎纳之，故曰人迎。前哲方论，谓太阳为诸阳主气，凡感外邪，例自太阳始，此考寻经意，似若不然。风喜伤肝，寒喜伤肾，暑喜伤心包，湿喜伤脾，热伤心，燥伤肺，以暑热一气，燥湿同源，故不别论。以类推之，风当自少阳入，湿当自阳明入，暑当自三焦入，寒却自太阳入。故《经》曰：阴为之主，阳与之正，别于阳者，知病从来，此之谓也。诸太阳伤寒，主左手尺中与人迎皆浮紧而盛。浮者，足太阳脉也；紧者，伤寒脉也；盛者，病进也。其证头项强，腰脊痛，无汗恶寒，不恶风。阳明伤湿，右手关上与人迎皆涩细而长。涩者，足阳明脉也；细者，伤湿脉也；长者，病袭也。其证关节疼痛，重痹而弱，小便涩秘，大便飧泄。少阳伤风，左手关上与人迎皆弦浮而散。弦者，足少阳脉也；浮者，伤风脉也；散者，病至也。其证身热恶风，自汗项强，筋满。手少阳伤暑，右手尺中与人迎皆洪虚而数。洪者，手少阳脉也；虚者，伤暑也；数者，病增也。其证身热恶寒，头痛，状如伤寒，烦渴。足太阴伤湿，右手关上与人迎皆濡细而沉。濡者，足太阴脉也；细者，湿脉也；沉者，病着也。其证身重脚弱，关节烦疼，冷痹胀满。足少阴伤寒，左尺中与人迎皆沉紧而数。沉者，足少阴脉也；紧者，寒脉也；数者，病传也。其证口燥舌干而渴，背恶寒，反发热倦怠。足厥阴伤风，左关上与人迎皆弦弱而急。弦者，厥阴脉也；弱者，风脉也；急者，病变也。其证自汗恶风而倦，小腹急痛。手厥阴心包伤暑，在右尺中与人迎皆沉弱而缓。沉者，心包脉也；弱者，伤暑也；缓者，病倦也。其证往来寒热，状如 疟，烦渴眩晕，背寒面垢，此乃分布六经，感伤外邪，除燥热外，叙此四气，以为宗兆。若其传变，自当根据六经别论所伤，随经说证，对证施治。或燥热伤心肺，亦当根据经推明理例调治。如四气兼并，六经交错，亦当随其脉证，审处别白，或先或后，或合或并，在络在经，入表入里，四时之动，脉与之应，气候以时，自与脉期。微妙在脉，不可不察；察之有纪，从阴阳始；始之有经，从阴阳生，此之谓也。

　　卷之一

　　五用乖违病脉

　　察脉必以人迎气口分内外所因者，乃学诊之要道也。所以《脉赞》云：关前一分，人命之主。然既有三因，固不可尽，详而考之，于理自备。且如疲极筋力，尽神度量，饮食饥饱，叫呼走气，房室劳逸，及金疮 折，虎野狼毒虫，鬼疰客忤，畏压溺等，外非六淫，内非七情，内外不收，必属不内不外。虽汉论曰：人迎紧盛伤于寒，气口紧盛伤于食。殊不知饮食入胃，能助发宿蕴，其所以应于气口者，正由七情郁发，因食助见，本非宿食能应气口。且如宿食脉，有浮大而微涩者，有数而滑实者。(在阴则涩，在阳则滑)宿食不化，脉则沉紧；宿食成瘕，脉则沉重。此等名证，皆曰伤胃，胃何关于气口耶?其如疲极筋力，其脉弦数而实。筋痛则动，皆伤肝也；凝思则滑，神耗则散，皆伤心也；弦诵耗气，脉濡而弱，叫呼走气，脉散而急，皆伤肺也；房劳失精，两尺浮散，男子遗精，女子半产，弦大而革，皆伤肾也。上件明文，气口何与?况脏寒蛔厥，脉自微浮，及为紧滑；胃虚不食，其脉必缓，亦有微濡；五饮停伏，浮细而滑；久蓄沉积，沉细而软；形虚自汗，脉皆微濡；挥霍变乱，脉自沉伏；僵仆坠下，脉则细滑； 折伤损，瘀血在内，疝瘕 癖，五内作痛，脉皆弦紧；中寒 结，脉则迟涩；五积六聚，食饮痰气，伏留不散，隧道节滞，脉皆促结；三消热中，尺中洪大；癫狂神乱，关上洪疾；气实脉沉，血实脉滑，气血相搏，脉亦沉实。妇人妊娠，脉则和滑；遁尸尸疰，脉沉而不至寸，或三部紧急；鬼祟附着，脉两手乍大乍小，乍短乍长。阳邪来见，脉则浮洪；阴邪来见，脉则沉紧。鬼疰客忤，三部皆滑，洪大袅袅，沉沉泽泽，但与证不相符者，皆五尸鬼邪遁疰之所为也。如诊得此等脉证，虽与人迎气口相应，亦当分数，推寻三因，交结四句，料简所谓单内单外，不内不外，亦内亦外，亦不内外。脉理微妙，艺能难精，学然后知不足，教然后知困，此之谓也。然形于朕兆，堕于数义，未有不学而能者，未有学而不成者，学人宜留心焉。又如忽见异像，惊惑眩乱，脉多失序；急虚卒中，五脏闭绝，脉不往来；譬如堕溺，脉不可察，与夫金疮 折，顿走血气，脉亦无准。学人当看外证，不必拘脉。

　　卷之一

　　脉偶名状

　　浮者，按之不足，举之有余。与人迎相应，则风寒在经；与气口相应，则荣血虚损。

　　沉者，举之不足，按之有余。与人迎相应，则寒伏阴经；与气口相应，则血凝腹脏。

　　迟者，应动极缓，按之尽牢。与人迎相应，则湿寒凝滞；与气口相应，则虚冷沉积。

　　数者，去来促急，一息数至。与人迎相应，则风燥热烦；与气口相应，则阴虚阳盛。

　　虚者，迟大而软，按之豁然。与人迎相应，则经络伤暑；与气口相应，则荣卫走本。

　　实者，按举有力，不疾不迟。与人迎相应，则风寒贯经；与气口相应，则气血壅脉。

　　缓者，浮大而软，去来微迟。与人迎相应，则风热入脏；与气口相应，则怒极伤筋。

　　紧者，动转无常，如纫单线。与人迎相应，则经络伤寒；与气口相应，则脏腑作痛。

　　洪者，来之至大，去之且长。与人迎相应，则寒壅诸阳；与气口相应，则气攻百脉。

　　细者，指下寻之，来往如线。与人迎相应，则诸经中湿；与气口相应，则五脏凝涎。

　　滑者，往来流利，有如贯珠。与人迎相应，则风痰潮溢；与气口相应，则涎饮凝滞。

　　涩者，参伍不调，如雨沾沙。与人迎相应，则风湿寒痹；与气口相应，则津汗血枯。

　　弦者，端紧径急，如张弓弦。与人迎相应，则风走注痛；与气口相应，则饮积溢疼。

　　弱者，按之欲绝，轻软无力。与人迎相应，则风湿缓纵；与气口相应，则筋绝痿弛。

　　结者，往来迟缓，时止更来。与人迎相应，则阴散阳生；与气口相应，则积阻气节。

　　促者，往来急数，时止复来。与人迎相应，则痰壅阳经；与气口相应，则积留胃腑。

　　芤者，中空傍实，如按慈葱。与人迎相应，则邪壅吐衄；与气口相应，则荣虚妄行。

　　微者，极细而软，似有若无。与人迎相应，则风暑自汗；与气口相应，则微阳脱泄。

　　动者，在关如豆，厥厥不行。与人迎相应，则寒疼冷痛；与气口相应，则心惊胆寒。

　　伏者，沉隐不出，着骨乃得。与人迎相应，则寒湿痼闭；与气口相应，则凝思滞神。

　　长者，往来流利，出入三关。与人迎相应，则微邪自愈；与气口相应，则脏气平治。

</div>
    <div class="pagination">
<a href="三因极一病证方论.html">上一页</a><a href="三因极一病证方论.html">1</a><span class="current-page">2</span><a href="三因极一病证方论_page3.html">3</a><a href="三因极一病证方论_page4.html">4</a><a href="三因极一病证方论_page5.html">5</a><a href="三因极一病证方论_page6.html">6</a><a href="三因极一病证方论_page7.html">7</a><span>...</span><a href="三因极一病证方论_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
