<!DOCTYPE html>
<html>
<head>
    <meta charset="UTF-8">
    <title>巢氏诸病源候总论 - 第 38 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>巢氏诸病源候总论 - 第 38 页/共 45 页</h1>
    <div class="content">　　任娠堕胎后着风
　　堕胎后荣衞损伤腠理虚踈未得平复若起早当风取凉即着于风初止羸弱或饮食减少气力不即平复若风挟冷入腹内抟于血结成刺痛若入肠胃亦下利入经络或痹或疼痛若入太阳之经则腰背强直成痉或角弓反张或口防僻或缓弱不随或一边挛急各随所伤处而成病也
　　任娠欲去胎
　　间有任娠之人羸瘦或挟疾病既不能飬胎兼害母故欲去之
　　巢氏诸病源总论卷四十二
<子部,医家类,巢氏诸病源候总论>
　　钦定四库全书
　　巢氏诸病源总论卷四十三
　　隋　巢元方　撰
　　妇人将产病诸【凡三论】
　　产法
　　人处三才之间禀五行之气阳施阴化故令有子然五行虽复相生而刚柔刑杀互相害克至于将产则有日游反支禁忌若犯触之或横致诸病故产时坐卧产处须顺四时五行之气故谓之产法也
　　产防晕法
　　防晕者诸临产若触犯日游反支诸所禁忌则令血气不调理而致晕也其晕之状心烦闷气欲絶是也故须预以法术防之
　　胞衣不出
　　有产儿下苦胞衣不落者世谓之息胞由产妇初时用力比产儿出而体已疲顿不能更用气产胞经停之间外冷乘之则血道否涩故胞乆不出须急以方药救治不尔害于儿所以尔者胞系连儿脐胞不出则不得以时断脐浴洗冷气伤儿则成病也旧方胞衣乆不出恐损儿者依法截脐而以物系其带一头亦有产而看产人不用意愼防而挽牵甚胞系断者其胞上掩心则毙人也纵令不死乆则成病也
　　妇人难产病诸【凡七论】
　　产难
　　产难者或先因漏胎去血脏燥或子脏宿挟疹病或触禁忌或始觉腹痛产时未到便即惊动秽露早下致子道干涩产妇力疲皆令难也其产妇舌青者儿死母活唇青口青口两边沬出者子母俱死靣青舌赤沬出者母死子活故将产坐卧产处须顺四时方靣并避五行禁忌若有犯触多令产难产难腹痛而腰不痛者未产也若腹痛连腰甚者即产所以然者肾于腰胞系于肾故也诊其尺脉转怠如切绳转珠者即产也
　　横产
　　横产由初觉腹痛产时未至惊动伤早儿转未竟便用力产之故令横也或触犯禁忌所为将产坐卧产处须顺四时方靣并避五行禁忌若触犯多致灾祸也
　　逆产
　　逆产者初觉腹痛产时未至惊动伤早儿转未竟便用力产之则令逆也或触犯禁忌故产处及坐卧须顺四时方靣并避五行禁忌若触犯多致灾祸
　　飬生方云任娠大小便勿至非常之去处必逆产杀人也
　　产子上逼心
　　任娠将飬得所则气血调和故儿在胎则安当产亦易若节适失宜则血气乖理儿在胎则亟动至产育亦难产而子上廹于心者由产难用力胎动气逆胎上冲廹于心也凡胎上廹心则暴闷絶胎下乃苏甚者至死凡产处及坐卧须顺四时方靣并避五行禁忌若有触犯多致灾祸也
　　产子但趍后孔
　　产子但趍后孔者由坐卧未安怱遽强气暴冲撃故儿失其道妇人产有坐有卧若坐产者须正坐傍人扶抱肋腰持捉之勿使倾斜故儿得顺其理卧产者亦待卧定背平着席体不伛曲则儿不失其道若坐卧未安身体斜曲儿心转动怱遽强气暴冲撃则令儿趍后孔或横或逆皆由产时怱遽或触犯禁忌坐卧不安审所为故产坐卧须平正顺四时方靣避五行禁忌若有触犯多致灾祸也
　　产已死而子不出
　　产妇已死而子不出或触犯禁忌或产时未到惊动伤早或傍看产人抱腰持捉失理皆令产难而致胎上掩心闷絶故死也其妇将困乏际靣青舌赤口沫出者则母死儿活也故产处坐卧须顺四时方靣避五行禁忌若有触犯多招灾祸也
　　产难子死腹中
　　产难子死腹中者多因惊动过早或触犯禁忌致令产难产难则秽沃下产时未到秽露已尽而胎枯燥故子死腹中其产妇舌青黑及胎上冷者子已死也故产处坐卧须顺四时方靣避五行禁忌若有触犯多招灾祸也
　　妇人产后病诸上【凡三十论】
　　产后血晕闷
　　运闷之状心烦气欲絶是也亦有去血过多亦有下血极少皆令晕若产去血过多血虚气极如此而晕闷者但烦闷而已若下血过少而气逆者则血随气上掩于心亦令晕闷则烦闷而心满急二者为异亦当其产妇血下多少则知其产后应晕与不晕也然烦闷不止则毙人凡产时当向坐卧若触犯禁忌多令晕闷故血下或多少是以产处及坐卧须顺四时方靣避五行禁忌若有触犯多招灾祸也
　　产后血露不尽
　　凡任娠当风取凉则胞络有冷至于产时其血下必少或新产而取风凉皆令风冷抟于血致使血不宣消蓄积在内则有时血露淋沥下不尽
　　产后恶露不尽腹痛
　　任娠取风凉过度胞络有冷比产血下则少或新产血露未尽而取风凉皆令风冷抟于血血则壅滞不宣消蓄积在内内有冷气共相抟撃故令痛也甚者则变成血瘕亦令月水不通也
　　产后血上抢心痛
　　产后气虚挟宿寒寒抟于血血则凝结不消气逆上者则血随上抢冲撃而心痛也凡产余血不尽血冷则结与气相抟则痛因重遇于寒血结弥甚变成血瘕亦令月水否涩不通
　　半产
　　半产谓任娠儿骨节腑脏渐具而日月未足便产也多因劳役惊动所致或触犯禁忌亦然也
　　产后血瘕痛
　　新产后有血气相撃而痛者谓之瘕痛瘕之言假也谓其痛浮假无定处也此由宿有风冷血气不治至产血下少故致此病也不急治多成积结妨害月水轻则否涩重则不通
　　产后风虚肿
　　夫产伤血劳气腠理则虚为风邪所乘邪抟于气不得宣泄故令虚肿轻浮如吹者是邪抟于气气肿也若皮薄如熟李状则变为水肿也气肿发汗即愈水肿利小便即瘥
　　产后腹中痛
　　产后脏虚或宿挟风寒或新触冷与气相撃抟故腹痛若气逆上者亦令心痛胷脇痛也乆则变成疝瘕
　　产后心腹痛
　　产后气血俱虚遇风寒乘之与血气相撃随气而上冲于心或下攻于腹故令心腹痛若乆痛不止则变成疝瘕
　　产后心痛
　　产后脏虚遇风冷客之与血气相抟而气逆者上攻于心之络则心痛凢心痛乍间乍甚心之支别络为邪所伤也若邪伤心之正经为真心痛朝发夕死夕发朝死所以然者心为诸脏之主不受邪邪伤即死也
　　产后小腹痛
　　此由产时恶露下少胞络之间有余血者与气相撃抟令小腹痛也因重遇冷则血结变成血瘕亦月水不利也
　　产后腰痛
　　肾主腰脚而妇人以肾系胞产则劳伤肾气损动胞络虚未平复而风冷客之冷气乘腰者则令腰痛也若寒冷邪气连滞腰脊则痛乆不已后有娠喜堕胎所以然者胞繋肾肾主腰脊也
　　产后两胁腹满痛
　　膀胱宿有停水因产恶露下少血不宣消水血壅否与气相抟积在膀胱故令胁腹俱满而气动与水血相撃则痛也故令两胁腹满痛亦令月水不利亦令成血瘕也
　　产后虚烦短气
　　此由产时劳伤重者血气虚极则其后未得平和而气逆乘心故心烦也气虚不足故短气也
　　产后上气
　　肺主气五脏六腑俱禀气于肺产则气血俱伤脏腑皆损其后肺气未复虚竭逆上故上气也
　　产后心虚
　　肺主气心主血脉而血气通荣腑脏徧循经络产则血气伤损脏腑不足而心统领诸脏其劳伤不足则令惊悸恍惚是心气虚也
　　产后虚烦
　　产血气俱伤脏腑虚竭气在内不宣故令烦也
　　产后虚热
　　产后腑臓劳伤血虚不复而风邪乘之抟于血气使气不宣泄而否涩生热或支节烦愦或唇干燥但因虚生热故谓之虚热也
　　产后虚羸
　　夫产损动腑脏劳伤气血轻者节飬将摄满月便得平复重者其日月虽满气血犹未调和故虚羸也然产后虚羸将飬失所多沉滞劳瘠乍起乍卧风冷多则辟瘦顔色枯黑食饮不消风热多则腲退虚乏顔色无异于常食亦无味甚伤损者皆着床此劳瘠也
　　产后风冷虚劳
　　产则血气劳伤腑脏虚弱而风冷客之风冷抟血气血气则不能自温于肌肤使人虚乏疲顿致羸损不平复谓之风冷虚劳若乆不瘥风冷乘虚而入腹抟于血则否澁入肠则下利不能飬或食不消人子脏并胞脏冷亦使无子也
　　产后汗出不止
　　夫汗由阴气虚而阳气加之里虚表实阳气独发于外故汗出也血为阴产则伤血是为阴气虚也气为阳其气实者阳加于阴故令汗汗出而阴气虚弱不复者则汗出不止凡产后皆血虚故多汗因之遇风则变为痉纵不成痉则虚之短气身体柴瘦唇口干燥乆变经水断絶津液竭故也
　　产后汗血
　　肝藏血心主血脉产则劳损肝心伤动血气血为阴阴虚而阳气乘之即令汗血此为阴气大虚血气伤动故因汗血出乃至毙人
　　产后虚渇
　　夫产水血俱下腑脏血燥津液不足宿挟虚热者燥竭则甚故令渇
　　产后余疾
　　产后余疾由产劳伤腑脏血气不足日月未满而起早劳役虚损不复为风邪所乗令气力疲乏肌肉柴瘦若气冷入于肠胃肠胃虚冷时变下利若入抟于血则经水否涩冷抟气血亦令腹痛随腑脏虚处乗虚伤之变成诸疾以其因产伤损余势不复致羸瘠疲顿乍瘥乍甚故谓产后余疾也
　　产后中风
　　产则伤动血气劳损腑脏其后未平复起早劳动气虚而风邪乘虚伤之致发病者故曰中风若风邪冷气初客皮肤经络疼痹不仁若之少气其人筋脉挟寒则挛急过僻挟渇则强脉缓弱若入伤诸脏腑恍惚惊悸随其所伤腑脏经络而为诸疾凡中风风先客皮肤后因虚入伤五脏多从诸脏俞入若心中风但得偃卧不得倾侧汗出若唇赤汗流者可治急炙心俞百壮唇或青或白或黄或黑此是心壊为水靣目亭亭时悚聴皆不可复治五六日而死若肝中风视坐不得头若绕两目连额上炙微指青唇青靣黄可治急炙肝俞百壮若大青黑靣一黄一白者是肝已伤不可复治数日而死若脾中风踞而腹满体通黄吐咸水出可治急炙脾俞百壮若手足青者不可复治也肾中风踞而腰痛视胁左右未有黄色如饼大者可治急炙肾俞百壮若齿黄赤鬓发直靣土色不可复治也肺中风偃卧而胁满短气冐闷汗出视目下鼻上下两边下行至口色白可治急炙肺俞百壮若色黄为肺已伤化为血而不可复治其人当妄掇空或自拈衣如此数者死
　　产后中风口噤
　　产后中风口噤者是其气虚而风入于额颊夹口之筋也手三阳之节结入于颔产则劳损腑脏伤动筋脉风乘之者其三阳之筋偏虚则风偏抟之筋得风冷则急故令口噤也
　　产后中风痉
　　产后中风痉者因产伤动血脉脏腑虚竭饮食未复未满日月荣衞虚伤风气得入五脏伤太阳之经复感寒湿寒抟于筋则发痉其状口急噤背强直摇头马鸣腰为反折须臾十发气急如絶汗出如雨手拭不及者皆死
　　产后中柔风
　　柔风者四肢不收或缓或急不得俛仰也由阴阳俱虚风邪乘之风入于阳则表缓四肢不收也入于阴则里急不得俛仰也产则血气皆损故阴阳俱虚未得平复而风邪乘之故也
　　产后中风不随
　　产后腑脏伤动经络虚损日月未满未得平复而起早劳动风邪乗虚入邪抟于阳经者气行则迟机关缓纵故令不随也
　　产后风虚癫狂
　　产后血气俱虚受风邪入并于阴则癫忽发卧地吐涎口防目急手足缭左又无所觉知良乆乃苏是也邪入并于阳则狂发则言语倒错或自髙贤或骂詈不避尊卑是也产则伤损血气阴阳俱虚未平复者为风邪所乘邪乘血气乍并于阳乍并于阴故癫狂也







</div>
    <div class="pagination">
<a href="巢氏诸病源候总论_page37.html">上一页</a><span>...</span><a href="巢氏诸病源候总论_page33.html">33</a><a href="巢氏诸病源候总论_page34.html">34</a><a href="巢氏诸病源候总论_page35.html">35</a><a href="巢氏诸病源候总论_page36.html">36</a><a href="巢氏诸病源候总论_page37.html">37</a><span class="current-page">38</span><a href="巢氏诸病源候总论_page39.html">39</a><a href="巢氏诸病源候总论_page40.html">40</a><a href="巢氏诸病源候总论_page41.html">41</a><a href="巢氏诸病源候总论_page42.html">42</a><a href="巢氏诸病源候总论_page43.html">43</a><span>...</span><a href="巢氏诸病源候总论_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
