<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 108 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 108 页/共 120 页</h1>
    <div class="content">　　病因 朋友招饮，饮酒过度，又多喝热茶，周身出汗，出外受风。

　　证候 周身骨节作疼，身热.℃，心中热而且渴，舌苔薄而微黄。大便干燥，小便短赤，时或干嗽，身体酸软殊甚，动则弦晕，脉数逾五至，浮弦无力。自始病至此已四十日矣，屡次延医服药无效。

　　诊断 此证乃薄受外感，并非难治之证。因治疗失宜，已逾月而外表未解，内热自不能清。病则懒食，又兼热久耗阴，遂由外感之实热，酿成内伤之虚热，二热相并，则愈难治矣。斯当以大滋真阴之药为主，而以解表泻热之药佐之。

　　处方 生怀山药（一两） 生怀地黄（一两） 玄参（一两） 沙参（六钱）

　　生杭芍（六钱） 大甘枸杞（五钱） 天冬（五钱） 天花粉（五钱） 滑石（三钱） 甘草（三钱）

　　共煎汤一大碗，分三次温饮下，其初饮一次时，先用白糖水送服西药阿斯匹林半瓦，然后服汤药。

　　复诊 初服药一次后，周身得汗，骨节已不觉疼，二次三次继续服完，热退强半，小便通畅，脉已不浮弦，跳动稍有力，遂即原方略为加减，俾再服之。

　　处方 生怀山药（一两） 生怀地黄（八钱） 玄参（六钱） 沙参（六钱）

　　大甘枸杞（六钱） 天门冬（六钱） 滑石（三钱） 甘草（二钱） 真阿胶（三钱捣碎）

　　药共九味，先将前八味煎汤两大盅，去渣入阿胶融化，分两次温服。其服初次时，仍先用白糖水送服阿斯匹林三分之一瓦。此方中加阿胶者，以其既善滋阴，又善润大便之干燥也。

　　效果 将药先服一次，周身又得微汗，继将二分服下，口已不渴，其日大便亦通下，便下之后，顿觉精神清爽，灼热全无，病遂从此愈矣。

　　帮助 方中重用大队凉润之品，滋真阴即以退虚热，而复以阿斯匹林解肌、滑石利小便者，所以开实热之出路也。至于服阿斯匹林半瓦，即遍身得汗者，因体虚者其汗易出，而心有燥热之人，得凉药之濡润亦恒自出汗也。

　　五、医案　（十五）温病门

　　○温病体虚

　　辽宁刘××幼子，年七岁，于暮春得温病。

　　病因 因赴澡塘洗澡，汗出未竭，遽出冒风，遂成温病。病初得时，医者不知，用辛凉之药解饥，而竟用温热之药为发其汗，迨汗出遍体，而灼热转剧。又延他医遽以承气下之，病尤加剧，因其无可下之证而误下也。从此不敢轻于服药，迟延数日见病势浸增，遂延愚为诊视，其精神昏愦间作谵语，气息微喘，肌肤灼热。问其心中亦甚觉热，唇干裂有凝血，其舌苔薄而黄，中心干黑，频频饮水不能濡润。其脉弦而有力，搏近六至，按之不实，而左部尤不任重按，其大便自服药下后未行。

　　诊断 此因误汗误下，伤其气化，兼温热既久阴分亏耗，乃邪实正虚之候也。宜治以大剂白虎加人参汤。以白虎汤清其热，以人参补其虚，再加滋阴之品数味，以滋补阴分之亏耗。

　　处方 生石膏（四两捣细） 知母（一两） 野党参（五钱） 大生地黄（一两）

　　生怀山药（七钱） 玄参（四钱） 甘草（三钱）

　　共煎汤三大盅，分三次温饮下。病愈者勿须尽剂，热退即停服。白虎加人参汤中无粳米者，因方中有生山药可代粳米和胃也。

　　效果 三次将药服完，温热大减，神已清爽。大使犹未通下，心中犹觉发热，诊其脉仍似有力，遂将原方去山药仍煎三盅，俾徐徐温饮下，服至两盅大便通下，遂停药勿服，病全愈。

　　五、医案　（十五）温病门

　　○温热腹疼兼下痢

　　天津张姓媪，年过五旬，先得温病，腹疼即又下痢。

　　病因 因其夫与子相继病，故屡次伤心，蕴有内热，又当端阳节后，天气干热非常，遂得斯证。

　　证候 腹中搅疼，号呼辗转不能安卧，周身温热，心中亦甚觉热，为其卧不安枕，手足扰动，脉难细诊，其大致总近热象，其舌色紫而干，舌根微有黄苔，大便两日未行。

　　诊断 此乃因日日伤心，身体虚损，始则因痛悼而脏腑生热，继则因热久耗阴而更生虚热，继又因时令之燥热内侵与内蕴之热相并，激动肝火下迫腹中，是以作疼，火热炽盛，是以表里俱觉发热。此宜清其温热，平其肝火，理其腹疼，更宜防其腹疼成痢也。

　　处方 先用生杭芍一两、甘草三钱，煎汤一大盅，分两次温服。每次送服卫生防疫宝丹四十粒，约点半钟服完两次，腹已不疼。又俾用连翘一两、甘草三钱，煎汤一大盅，分作三次温服。每次送服拙拟离中丹三钱，嘱约两点钟温服一次。

　　复诊 翌日晚三点钟，复为诊视，闭目昏昏，呼之不应。其家人言，前日将药服完里外之热皆觉轻减，午前精神颇清爽，午后又渐发潮热，病势一时重于一时。前半点钟呼之犹知答应，兹则大声呼之亦不应矣。又自黎明时下脓血，至午后已十余次，今则将近两点钟未见下矣。诊其脉左右皆似大而有力，重按不实，数近六至，知其身体本虚，又因屡次下痢，更兼外感实热之灼耗，是以精神昏愦，分毫不能支持也。拟放胆投以大剂白虎加人参汤，复即原方略为加减，俾与病机适宜。

　　处方 生石膏（三两捣细） 野台参（五钱） 生杭芍（一两） 生怀地黄（一两）

　　甘草（三钱） 生怀山药（八钱）

　　共煎汤三盅，分三次徐徐温服下。

　　此方系以生地黄代原方中知母，生山药代原方中粳米，而又加芍药。以芍药与方中甘草并用，即《伤寒论》中甘草芍药汤，为仲圣复真阴之妙方。而用于此方之中，又善治后重腹疼，为治下痢之要药也。

　　复诊 将药三次服完后，时过夜半，其人豁然省悟，其家人言自诊脉疏方后，又下脓血数次，至将药服完，即不复下脓血矣。再诊其脉，大见和平，问其心中，仍微觉热，且觉心中怔忡不安。拟再治以凉润育阴之剂，以清余热，而更加保合气化之品，以治其心中怔忡。

　　处方 玄参（一两） 生杭芍（六钱） 净萸肉（六钱） 生龙骨（六钱捣碎）

　　生牡蛎（六钱捣碎） 沙参（四钱） 酸枣仁（四钱炒捣） 甘草（二钱）

　　共煎汤两盅，分两次温服。每服一次，调入生鸡子黄一枚。

　　效果 将药连服三剂，余热全消，心中亦不复怔忡矣。遂停服汤药，俾用生怀山药细末一两弱，煮作茶汤少兑以鲜梨自然汁，当点心服之以善其后。

　　帮助 温而兼痢之证，愚治之多矣，未有若此证之剧者。盖此证腹疼至辗转号呼不能诊脉，不但因肝火下迫欲作痢也，实兼有外感毒疠之气以相助为虐。故用芍药以泻肝之热，甘草之缓肝之急，更用卫生防疫宝丹以驱逐外侵之邪气。迨腹疼已愈，又恐其温热增剧，故又俾用连翘、甘草煎汤，送服离中丹以清其温热，是以其证翌日头午颇见轻。若即其见轻时而早为之诊脉服药，原可免后此之昏沉，乃因翌日相延稍晚，竟使病势危至极点，后幸用药得宜，犹能挽回，然亦险矣。谚有“走马看伤寒”，言其病势更改之速也。至治温病亦何独不然哉。又此证过午所以如此加剧者，亦以其素本阴虚，又自黎明下痢脓血多次，则虚而益虚，再加以阴亏之虚热，与外感之实热相并，是以其精神即不能支持。所赖方中药味无多，而举凡虚热实热及下痢所生之热，兼顾无遗，且又煎一大剂分三次温饮下，使药力前后相继，此古人一煎三服之法。愚遵此法以挽回险证救人多矣。

　　非然者则剂轻原不能挽回重病，若剂重作一次服病患又将不堪。惟将药多煎少服，病愈不必尽剂，此以小心行其放胆，洵为挽回险病之要着也。

　　五、医案　（十五）温病门

　　○温病兼下痢

　　袁姓妇，年三十六岁，得温病兼下痢证。

　　病因 仲秋乘火车赴保定归母家省视，往来辛苦，路间又兼受风，遂得温病兼患下痢。

　　证候 周身壮热，心中热而且渴，下痢赤多白少，后重腹疼，一昼夜十余次，舌苔白浓，中心微黄，其脉左部弦硬，右部洪实，一息五至。

　　诊断 此风温之热已入阳明之腑，是以右脉洪实，其炽盛之肝火下迫肠中作痢，是以左脉弦硬。

　　夫阳明脉实而渴者，宜用白虎加入参汤，因其肝热甚盛，证兼下痢，又宜以生山药代粳米以固下焦气化，更辅以凉肝调气之品，则温与痢庶可并愈。

　　处方 生石膏（三两捣细） 野党参（四钱） 生怀山药（一两） 生杭芍（一两） 知母（六钱） 白头翁（五钱） 生麦芽（四钱） 甘草（四钱）

　　将药煎汤三盅，分三次温饮下。

　　复诊 将药分三次服完，温热已退强半，痢疾已愈十之七八，腹已不疼，脉象亦较前和平，遂即原方略为加减俾再服之。

</div>
    <div class="pagination">
<a href="医学衷中参西录_page107.html">上一页</a><span>...</span><a href="医学衷中参西录_page103.html">103</a><a href="医学衷中参西录_page104.html">104</a><a href="医学衷中参西录_page105.html">105</a><a href="医学衷中参西录_page106.html">106</a><a href="医学衷中参西录_page107.html">107</a><span class="current-page">108</span><a href="医学衷中参西录_page109.html">109</a><a href="医学衷中参西录_page110.html">110</a><a href="医学衷中参西录_page111.html">111</a><a href="医学衷中参西录_page112.html">112</a><a href="医学衷中参西录_page113.html">113</a><span>...</span><a href="医学衷中参西录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
