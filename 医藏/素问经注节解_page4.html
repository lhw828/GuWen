<!DOCTYPE html>
<html>
<head>
    <meta charset="UTF-8">
    <title>素问经注节解 - 第 4 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 4 页/共 37 页</h1>
    <div class="content">　　审其阴阳，以别柔刚，阳病治阴，阴病治阳。（按：阴阳者，天地之理；刚柔者，阴阳之性也。阴病证必柔，阳病证必刚，此言病之常，所当正治者也。若夫阴内竭而致阳外浮，阳不能卫外而致阴亦竭者，则不可以其似阳而即治其阳，似阴而即治其阴，病之变者，又当从治者也。先圣治法精义已尽于此，注乃漫引浮辞，殊失真旨。）

　　血实宜决之，（决谓决破其血。按：决宜兼内外言，血虚应补固矣，至若外而痈疽之实热者，须针割以破其毒，内而阳盛血热，或蓄瘀作痛，急宜攻下以去其实，皆决之之谓也。）气虚宜HT 引之。（按，HT ，注解误矣。

　　甲乙经“HT ”作“掣”良是。掣者，以手牵物也。盖气实则宿于丹田，虚则浮而逆于上。俗用利气，气愈虚矣。

　　掣引二字妙甚，如敛而降之以保肺，或温养中宫以培母，或滋补肾阴以归源，委宛调摄，使浮动之气顺而不逆，其掣引之义乎。若作导引解，是按摩者流，恐非轩岐之旨也。）

　　内篇　卷之一

　　灵兰秘典论

　　十二脏腑者，人身之经脉，气血之道路也。辨之不明，则疾病无所据，而针药莫能施矣。灵兰，古藏书之室。秘典者，珍重之辞也。

　　黄帝问曰：愿闻十二脏之相使贵贱何如？岐伯对曰：悉乎哉问也，请遂言之。心者，君主之官也，神明出焉。（任治于物，故为君主之官。清静栖灵，故曰神明出焉。按：心以神用，清静无为，内主一身，外役群动，无所为也，而实则无一非心之所为，故亦曰官焉。）肺者，相傅之官，治节出焉。（位高非君，故官为相傅，主行荣卫，故治节由之。按：肺之为脏，上通呼吸，下复诸脏，亦犹相傅之职，佐一人以出治，而为百僚之师表也。端揆重任，揽其大节而已。）肝者，将军之宫，谋虑出焉。（勇而能断，故曰将军。潜发未萌，故谋虑出焉。）胆者，中正之官，决断出焉。（按：六节脏象论曰：“凡十一脏取决于胆也。”是诸脏腑各有一定之司，而胆则总揽众职，而决其是非，断其犹豫，不偏不倚，故官名中正。惟其中正，故能决断也。）膻中者，臣使之官，喜乐出焉。（膻中者，在胸中两乳间，为气之海。然心为君，以敷宣教令。膻中主气，以气布阴阳，气和志通，则喜乐由生。分布阴阳，故官为臣使也。按：臣使者，任心君之臣使也。心主喜，心之所喜，而膻中为之宣布其所喜，得其所喜则乐矣。凡人之为喜乐，皆自此出也。膻音诞。）脾胃者，仓廪之官，五味出焉。

　　（包容五谷，故为仓廪之官。荣养四旁，故云五味出焉。）大肠者，传道之官，变化出焉。（传道谓传不洁之物，变化谓变化物之形。）小肠者，受盛之官，化物出焉。（承奉胃司，受盛糟粕，受已复化，传入大肠。）肾者，作强之官，伎巧出焉。（强于作用，故曰作强。造化形容，故云伎巧。按：注又谓：“在女则当其伎巧，在男则正曰作强”，是以作强伎巧并对，分发男女，殊乖经旨。岂知男女各有伎巧，并能作强。此言人之伎巧，皆从肾出，非对作强而言也。）三焦者，决渎之官，水道出焉。（引导阴阳，开通闭塞，故官决渎。按：三焦，手少阳经，人身上中下三停也。越人、叔和，皆谓其无形空有名。陈无择、马仲化相与非之，后人几莫知所适从矣。近见孙氏医旨绪余，及乌程闵氏三焦说，皆指人身上中下三停言，力辨无择、仲化之谬。乃知三焦之为腑也，配合心包。心包者，包络乎心，代心君以行令，号为相火。三焦者，总括乎一身，宗、营、卫三气所生，水道所出。两者相配，实五脏之总司，一身之网维也。昧者不达此理，意谓三焦居十二经之一，亦当如五脏五腑之有形，妄称脂膜如指，背先贤之义，启后人之疑，谬亦甚矣。岂知人身脏腑，有专一者以司于内，必有兼统者以卫于外。所以五脏之外有心包，六腑之中有三焦。其为脏腑，虽无形而有气，虽无体而有用。惟有气有用，而有形有体者始赖之以全。此无形之三焦所以得与有形之脏腑合为十二经脉者，正以脏腑无三焦，则内外之气区格而不通，决渎失职，水道壅闭，而脏腑之用不全也。三焦一腑为千古疑案，可不辨乎。赵养葵、张景岳又仍陈马之谬而谬焉。嗟乎！此所以聚讼至今也。）膀胱者，州都之官，津液藏焉，气化则能出矣。（位当孤腑，故谓州官。居下内空，故藏津液。

　　若得气海之气施化，则溲便注泄，气海之气不及，则闭隐不通，故曰气化则能出矣。按：注明确矣，然气之所以不化则更有说。夫膀胱之为藏也，有下窍而无上窍，其蓄其泄，盖以气运，而非以形用者也。气者水之母，气积而不化，则水不得出矣。气之所以积而不出者，有寒热二端焉，热则火盛水亏而气壅，寒则阴滞水凝而气闭，无道可出，于是水溢于周身而为肿为胀矣。奈何世之言治者，但知利水而不知化气，且但知为热壅而单用苦寒，曰治其病，其病转剧，岂非昧于化气之道哉。）凡此十二官者，不得相失也。（失则灾害至，故不得相失。按：新校正云：“详此乃十一官，脾胃二脏乃共一官也。

　　按：十二脏腑俱分任一官，而脾脏胃腑独共为一官者，脾与胃相连，受水谷而主中宫，脾主为胃行其津液，二而一者也，故止作一官。且缺心包络而多膻中，按膻中位治胸堂而为心君之臣使，心主喜而膻中出喜乐，包络本与心相根据，其即心包络无疑，但位当两乳间，故以膻中名，非十二官之外，另有膻中一官也。）故主明则下安，以此养生则寿，殁世不殆，以为天下则大昌。主不明则十二官危，使道闭塞而不通，形乃大伤，以此养生则殃，以为天下者其宗大危，戒之戒之！……按：赵养葵作医贯，谓主非心，乃命门也，命门为一身之太极，为十二官之君主，反复千余言，殊悚人目。自予论之，养葵之说，谓命门为一身之太极诚是，谓为十二官之君主则非，为命门作解则可，为主不明则十二官危之注则谬也。何也？天无二日，国无二君，人身无二主。

　　心为君主，经固已言之矣。而养葵谓命门又为十二官之主，是身有二主也，噫！过矣。天地之生万物也，莫不原本于阴阳，阴阳则又原本于太极。太极者，万理之元始，而实则无一理之可名，故太极又本于无极。太极而无极矣，而谓万物之生皆始于无极，而即可畀无极以万物之主之名乎。人身之有命门也，阴阳于是乎分，水火于是乎宅，脏腑于是乎受气，真元于是乎托根，氤氤氲氲，无所不包，无所不摄，而究亦无一端之可指，犹之乎太极而无极也，而乃可名之以主乎。命门不可以主名，则夫命门之所以为命门者，其殆人身之根蒂，而为性命之本原，岂若心君之躬率庶职以效顺无为而有为者哉。原养葵之意，不过以经列心于十二官之首，而末又云主不明则十二官危，遂意十二官之外，更有所为主，因而推本于命门。且以命门有小心之号，故以命门为十二官之主。噫！何其见之迂而言之凿也。夫命门之于心，犹天之与天子也。天子奉天以出治，明德作求，则庶续咸熙矣。苟其违天失德，则百尔颠越，均致败亡矣。主不明则十二官危，官也者，以有所职而言也。脏腑以各尽其职为官，心以率脏腑之各尽其职以为官。脏腑之官，臣也。心之官，君也。君者，主也。心者，君主之官也。养葵不主心而主命门，是不主天子而主天也。

　　内篇　卷之一

　　阴阳离合论

　　动静未分，一气而已，既分之后，阴阳判焉。是故静而阴，动而阳，万物之所以赋形，阳必动，阴必静，变化之所以妙用。动静各出于自然，其阴阳离合之谓乎。篇中所言，俱就阴阳分位解，尚未说到疾病上。

　　黄帝问曰：余闻天为阳，地为阴，日为阳，月为阴，大小月三百六十日成一岁，人亦应之。今三阴三阳不应阴阳，其故何也？（按，不应谓不与天地之阴阳尽相合也。）岐伯对曰：阴阳者，数之可十，推之可百，数之可千，推之可万，万之大不可胜数，然其要一也。（一谓离合也。按：合而不离，则阴阳之气闭；离而不合，则阴阳之理乖。有离有合，千变万化，其至道之宗乎。数以见在言，推以充广言。）

　　天复地载，万物方生。未出地者命曰阴处，名曰阴中之阴；（形未动出，亦是为阴。）则出地者命曰阴中之阳。（形动出者，是则为阳。）阳予之正，阴为之主。（阳施正气，万物方生；阴为主持，群形乃立。按：注是矣，然正兼内外而言，主则专乎内也。）故生因春，长因夏，收因秋，藏因冬，失常则天地四塞。（春夏为阳，故生长也；秋冬为阴，故收藏他。若失其常道，则四时之气闭塞，阴阳之气无所营运矣。按：天地且然，而况于人乎。故下云：）阴阳之变，其在人者，亦数之可数。（按：天地之道失其常，可以数而知。人乖阴阳之道，亦可指数，若数目之列于前而指数之也。）

　　帝曰：愿闻三阴三阳之离合也。岐伯曰：圣人南面而立，前曰广明，后曰太冲，（向明治物，故圣人南面而立。然在人身中，心脏在南，故谓前曰广明；冲脉在北，故谓后曰太冲。然太冲脉者，肾脉与冲脉合而盛大，故云太冲。按：凡经中穴名，各有取义，然亦有无义可考者，不必拘泥也。）太冲之地，名曰少阴，少阴之上，名曰太阳，（正明两脉相合而为表里也。肾脏阴，膀胱腑为阳，阴气在下，阳气在上，此为一合之经气也。）

　　太阳根起于至阴，结于命门，名曰阴中之阳。（至阴，穴名，在足小趾外侧。命门者，脏精光照之所，则两目也。太阳之脉，起于目而下至于足，故根于指端，结于目也。灵枢经曰：“命门者，目也。”以太阳居少阴之地，故曰阴中之阳。）中身而上，名曰广明，广明之下，名曰太阴，（心广明脏，下则太阴脾脏也。）太阴之前，名曰阳明，（胃为阳明脉，行脾脉之前；脾为太阴脉，行于胃脉之后。）阳明根起于厉兑，名曰阴中之阳。

　　（厉兑，穴名，在足大趾次趾之端。以阳明居太阴之前，故曰阴中之阳。）厥阴之表，名曰少阳，（胆少阳脉，行肝脉之分外；肝厥阴脉，行胆脉之位内。）少阴根起于窍阴，名曰阴中之少阳。（窍阴穴，在足小趾次趾之端。以少阳居厥阴之表，故曰阴中之少阳。按：人身之脉循环上下，周流一身，各有所起之处，起于下者行于上，起于上者行于下，苟非有根焉，何能或离或合如是哉。然篇中止言足经三阴三阳，而不及手之六经，不知何故。热论篇所言伤寒，亦止足六经。后张仲景作伤寒论，更无增益。岂人身十二经脉，偏重在足欤？抑足之六经，果足以概手，而手之六经，无离合之用，故可略而不言欤？后之君子，必有能知而言之者。按卢廉夫纂丹溪书，其言传足不传手之说，谓伤寒所传六经：太阳膀胱，水也；阳明胃，土也；少阳胆，木也；太阴脾，土也；少阴肾，水也；厥阴肝，木也。水得寒则冰，土得寒则坼，木得寒则枯。足之所主六经，性本畏寒，故邪得入而传之也。若夫手之六经：太阳小肠，火也；阳明大肠，金也；少阳三焦，火也；太阴肺，金也；少阴心，火也，厥阴心包络，火也。火热金坚，性不畏寒，故手之六经，邪不能入而传之也。

　　其义本之刘草窗。即其义而合观之，则知此篇所载，止有足之六经，乃外邪出入之门户，故有开合枢之义，而以阴阳离合命篇焉。比类寻义，将无是欤？！）是故三阳之离合也，太阳为开，阳明为阖，少阳为枢。（离谓离别应用，合谓配合于阴，离别则正位于三阳，配合则表里而为脏腑矣。开合枢者，言三阳之气多少不等，动用殊也。夫开者所以司动静之基，合者所以执禁固之权，枢者所以主动转之微，由斯殊气之用，故三变之也。

　　按：注颇确，但云三阳之气多少不等，多少二字未是，宜云三阳之气所主不同，动用殊也，于义较通。）三经者，不得相失也，搏而勿浮，命曰一阳。（三经之至，搏击于手，而无轻重之异，则正可谓一阳之气，无复有三阳差降之为用也。按：开合枢者，阴阳之妙用，三阴三阳之所以为离合也。动失其宜，疾病于是乎生矣。）

　　帝曰：愿闻三阴。岐伯曰：外者为阳，内者为阴，然则中为阴，（按：注言三阳为外运之离合，三阴为内运之离合，太凿。此盖承上起下由阳入阴之转语耳，不必说到离合上。中者外之内也，内为阴，故中亦为阴。）

　　其冲在下，名曰太阴，（冲脉在脾之下，故云。）太阴根起于隐白，名曰阴中之阴。（隐白穴，在足大趾端。

　　以太阴居阴，故曰阴中之阴。）太阴之后，名曰少阴，（脏位及经脉之次也。太阴，脾也。少阴，胃也。脾脏之下近后，则肾之位。）少阴根起于涌泉，名曰阴中之少阴。（涌泉穴，在足心 指宛宛中。）少阴之前，名曰厥阴，（少阴，肾也。厥阴，肝也。肾脏之前近上，则肝之位。）厥阴根起于大敦，阴之绝阳，名曰阴之绝阴。（大敦穴，在足大趾端三毛中。厥，尽也。阴气至此而尽，故曰绝阴。按：绝阳者，阳至此而绝，绝阴者，阴至此而极，惟绝阳故绝阴也。）是故三阴之离合也，太阴为开，厥阴为阖，少阴为枢。三经者，不得相失也，搏而勿沉，名曰一阴。（沉，言殊见也，阳浮亦然。若经气应至，无浮沉之异，则悉可谓一阴之气，非复有三阴差降之殊用也。）

　　阴阳HT HT ，积传为一周，气里形表而为相成也。（HT HT 言气之往来也，积谓积脉之动也，传谓阴阳之气流传也。夫脉气往来，动而不止，积其所动，血气循环，应水下二刻而一周于身，故曰积传为一周也。然荣卫之气，因息游布，周流形表，拒捍虚邪，中外主司，互相成立，故言气里形表而为相成也。HT HT 一本作冲冲。按：易曰“冲冲往来”，是矣。）

　　内篇　卷之一

　　六节脏象论

　　六节脏象者，谓天以六节成岁，而人之脏腑与之相应也。然细阅之，通篇约分七段：首三段，俱言节气。

　　第四段，言五气更立，各有所胜，所胜则微，所不胜则甚，所谓病因时变，为本篇之要旨，医家之纲领也。第五段，言天生五味以养人，而人得之以化精液。第六段，言五脏之象，而并解六腑之妙用，与五脏相应，总取决于胆。末段言脉太盛则为关格，启玄云“物不可以久盛，极则衰败”，是矣。

　　黄帝问曰：余闻天以六六之节以成一岁，人以九九制会，计人亦有三百六十五节以为天地，久矣。不知其所谓也？（按：六六之节以成一岁，其义易明，不必更赘。九九制会，注言“九周于九野之数，以制人形之会通”，误矣。按本篇后又言地以九九制会，方是九州九野之义。然人所谓九九制会者，以数而言也。夫天地之数，起于一，终于十，数之成也。执其成而不能变，则数穷矣。是故虚其一而九焉，则数变；又复从而九其九焉，则数愈变。是六六之节，虽为天地一定之数。然而气盈六日，朔虚六日，一岁之中，人则因其盈虚之数，通其变而会于原，于是五岁再闰焉。由是言之，一定不易者天地也，变化无穷者人也。易曰：“参天两地而倚数。”又曰：“财成天地之化而不过，曲成万物而不遗。”非人无由矣。节谓骨节，惟人与天地合德，故其骨节亦与天地之数相符也。然止应三百六十而余其五者，此以盈而变，亦犹九九之数以其虚而能变也。按此节之下，注言“九九制会，气之数也”，是启玄亦知其为数矣，何自相背谬乃尔乎。）岐伯对曰：昭乎哉问也！请遂言之。夫六六之节、九九制会者，所以正天之度，气之数也。（六六之节，天之度也。九九制会，气之数也。所谓气数者，生成之气也。周天之分，凡三百六十五度四分度之一，以十二节气均之，则岁有三百六十日而终，兼以小月日，又不足其数矣，是以六十四气而常置闰焉。何者？以其积差分故也。天地之生育，本址于阴阳，人神之运为，始终于九气，九之为用，岂不大哉！律书曰：“黄钟之律，管长九寸，冬至之日，气应灰飞。”由此则万物之生，咸因于九气矣。古之九寸，即今之七寸二分，大小不同，以其先 黍之制而有异也。）天度者，所以制日月之行也；气数者，所以纪化生之用也。（制谓准度，纪谓纲纪。准日月之行度者，所以明日月之行迟速也；纪化生之为用者，所以彰气至而斯应也。气应无差，则生成之理不替；迟速以度，而大小之月生焉。按：天虽至广不可度矣，然而盈虚消息之理，弦望晦朔之期，行有躔次，蚀有分钞，总不离乎数。数之所至，气即至焉，故曰气数。气数分明，天度虽玄，燎若指掌矣。）天为阳，地为阴；日为阳，月为阴；行有分纪，周有道理。日行一度，月行十三度而有奇焉。故大小月三百六十五日而成岁，积气余而盈闰矣。（日行迟，故昼夜行天之一度，而三百六十五日一周天而犹有度之奇分矣。月行速，故昼夜行天之十三度余，而二十九日一周天也。言有奇者，谓十三度外，复行十九分度之七，故云月行十三度而有奇也。礼义及汉律历志云，二十八宿及诸星皆从东而循天西行，日月及五星皆从西而循天东行。今太史说云，并循天而东行，从东而西转也。诸历家说，月一日至四日，月行最疾，日夜行十四度余；自五日至八日，行次疾，日夜行十三度余；自九日至十九日，其行迟，日夜行十二度余；二十日至二十三日，行又小疾，日夜行十三度余；二十四日至晦日，行又大疾，日夜行十四度余。今太史说月行之率；不如此矣，月行有十五日前疾，有十五日后迟者；有十五日前迟，有十五日后疾者。大率一月四分之，而皆有迟疾。迟速之度，固无常准矣。虽尔，终以二十七日，月行一周天，凡行三百六十一度。二十九日，日行二十九度，月行三百八十七度，少七度而不及日也。至三十日，日复迁，计率至十三分之八，月方及日矣，此大尽之月也。大率其计率至十三分日之半者，亦大尽法也。其计率至十三分日之五、之六而及日者，小尽之月也。故云大小月三百六十五日而成岁也。正言之者，三百六十五日四分日之一，乃一岁法。以奇不成日，故举大以言之。若通以六小为法，则岁止三百五十四日，岁少十一日余矣。取月所少之辰，加岁外余之日，故从闰后三十二日而盈闰焉。

　　尚书曰：“期三百有六旬有六日，以闰月定四时成岁”，则其义也。积余盈闰者，盖以月之大小，不尽天度故也。）立端于始，表正于中，推余于终，而天度毕矣。（端，首也。始，初也。表，彰示也。正，斗建也。

　　中，月半也。推，退位也。言立首气于初节之日，示斗建于月半之辰，退余闰于相望之后。是以闰之前，则气不及月；闰之后，则月不及气。故常月之制，建初立中，闰月之纪，无初无中，纵历有之，皆他节气也。按：此天官家言，是正所谓人以九九制会也。）帝曰：余已闻天度矣，愿闻气数何以合之？岐伯曰：天以六六为节，地以九九制会。（按：首节言天以六六之节以成一岁，人以九九制会，指成岁盈闰言。言天虽有六六之节，必赖人以九九之数推之，而后岁功成也。此则并言天地，言天有六六之节为一岁，地有九州九野而与天相应也。

　　王注竟无分别。）天有十日，日六竟而周甲，甲六复而终岁，三百六十日法也。（按：此言每一岁之常数也。

　　若以盈虚言，则前言大小月三百六十五日而成岁，积气余而盈闰，与此不同矣。盈谓气盈，虚谓朔虚也。）夫自古通天者，生之本，本于阴阳。其气九州九窍，皆通乎天气。（按：此节无甚深义，注解殊觉支离。盖言天以六六之节成于上，地以九州九野列于下，人则戴天履地而其气常与之相通也。）故其生五，其气三。（按：五，五脏，谓人具五脏以生也。三，生气通天论注作天气、地气、运气，谓人在天地之中，必本其气以为气也。）三而成天，三而成地，三而成人。（非唯人由三气以生，天地之道亦如是矣，故易乾坤诸卦皆必三矣。）三而三之，合则为九，九分为九野，九野为九脏。（按：九，九州，九野。尔雅云：“邑外谓之郊，郊外谓之牧，牧外谓之野，野外谓之林，林外谓之 。”王注所引多“郊外谓甸”，然亦止七野而缺其二焉。九野为九脏，犹言九脏应九野，盖互文也。）故形脏四，神脏五，合为九脏以应之也。（按：神脏五：一肝，二心，三脾，四肺，五肾。五脏藏神，如宣明五气篇及九针论所言是也。形脏四，三部九候论言“一头角，二耳目，三口齿，四胸中”，是也。）

　　帝曰：余已闻六六九九之会也，夫子言积气盈闰，愿闻何谓气？……岐伯曰：五日谓之候，三候谓之气，六气谓之时，四时谓之岁，而各从其主治焉。（按：此言主治，盖谓一岁则以司天为主，一节则以主令为主，而后为之施治也。）五运相袭而皆治之，终期之日，周而复始，时立气布，如环无端。候亦同法，故曰不知年之所加，气之盛衰，虚实之所起，不可以为工矣。（按：春木生夏火，火生长夏土，土生秋金，金生冬水，水又生春木，是相袭也。皆治之，谓各主时行令也。时立气布，谓时当春则木气旺而生发之令行，时当夏则火气旺而长养之令行之类是也。候亦同法，指治病者言，人与四时之气相应，亦当随时施治也。故曰以下，正言不能候时以施治，则不得谓之医也。注与校正俱不明确。）帝曰：五运之始，如环无端，其太过不及何如？岐伯曰：五气更立，各有所胜，盛虚之交，此其常也。……帝曰：何谓所胜？岐伯曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其脏，（长夏者，六月也。土生于火，长在夏中，既长而旺，故云长夏也。以气命脏者，春之木内合肝，长夏土内合脾之类，故曰以气命其脏。

　　命，名也。）帝曰：何以知其胜？岐伯曰：求其至也，皆归始春。（始春谓立春之日也，春为四时之长，故候气皆归于立春前之日也。）未至而至，此谓太过，则薄所不胜而乘所胜也，命曰气淫。……至而不至，此谓不及，则所胜妄行，而所生受病，所不胜薄之也，命曰气迫。（凡气之至，皆谓立春前十五日，乃候之初也。

　　未至而至，谓所直之气，未应至而先期至也。先期而至，是气有余，故曰太过。至而不至，谓所直之气，应至不至而后期至。后期而至，是气不足，故曰不及。凡五行之气，我克者为所胜，克我者为所不胜，生我者为所生。假令肝木有余，是肺金不足，金不制木，故木太过。木气既余，则反薄肺金，而乘于脾土矣，故曰太过则薄所不胜而乘所胜也。此皆五脏之气内相淫并为疾，故命曰气淫也。余太过例同。又如木气少不能制土，土气无畏而遂妄行，水被土凌，故云所胜妄行而所生受病也。肝木之气不平，肺金之气自薄，故曰所不胜薄之。

　　然木气不平，土金交薄，相迫为疾，故曰气迫也。余不及例同。）所谓求其至者，气至之时也。（按：气因时而变，一岁有一岁之气，故占一岁之气于始春。一时有一时之气，又必随时而验其气。气有至有不至，则知太过与不及，可因时而治病矣。此二句虽是申解皆归始春句意，却亦是言四时各有应至之气，不独始春为然也。）

　　谨候其时，气可与期，失时反候，五治不分，邪僻内生，工不能禁也。（按：人之五脏，配合五行，外应四时，病时不同，治法亦异，故云五治。）帝曰：有不袭乎？（言五行之气，有不相承袭者乎？）岐伯曰：苍天之气，不得无常也。气之不袭，是谓非常，非常则变矣。（按：天气清净，高远难名，洵非形迹之可求。然而春温夏暑，秋凉冬寒，历今古而不易，谓之无常不得也。有如春应温而反寒，夏应暑而反凉，冬应寒而反温，秋应凉而反热，四时之气，不相承袭，则已非天之常道，灾害必由是而起，故下文即云变至则病也。）帝曰：非常而变奈何？岐伯曰：变至则病，所胜则微，所不胜则甚，因而重感于邪则死矣。故非其时则微，当其时则甚也。（言苍天布气，尚不越于五行；人在气中，岂不应于天道。按：注此四语是矣，继云“假命木直之年，有火气至，后二岁病矣”等语，恐未确。按变至则病，是根上文，言四时之气，既反其常，是天气变而人受病也。然病则病矣，其中又有微甚之分焉。譬如木直之年，所能胜木者，金也。若人感不正之气，病在于肺，肺金也，金能平木，本不为害，虽病亦微。所不能胜木而为木所克者，土也。若人感不正之气，病在脾胃，脾胃土也，土本畏木，木旺土虚，其病必甚。病既甚矣，而或更感外邪，邪根据于肝，肝木愈盛，脾胃愈虚，虚不任邪，故不但病甚，而且必死也。

　　然此特就生克之常而论，若木直之岁，而人病于秋冬之时则病微，病于春夏之日则病甚者，秋非木旺之时故微，春当木旺之时故甚也。变至则病一句是头；所胜所不胜三句，是说病之微甚，分于五行之相制；非其时二句，则又以邪之衰旺本于时，而分病之微甚也。意各不同，注俱浑沦无别，且以后二三岁病为微，四五岁病为甚，殊属荒唐。）帝曰：善！余闻气合而有形，因变以正名。（按：气不合则形不成，是故形生于气也；气不变则病不生，是故病始于变也。正名者，病名于是正也。闵芝庆作正名论，论伤寒与类证。伤寒之名宜正，凡病之名亦不可不正，可类推矣。）天地之运，阴阳之化，其于万物，孰少孰多，可得闻乎？岐伯曰：悉哉问也！天至广，不可度，地至大，不可量，大神灵问，请陈其方。草生五色，五色之变，不可胜视，草生五味，五味之美，不可胜极。（言物生之众，禀化各殊，目视口味，尚无能尽之，况于人心，乃能包括耶。）嗜欲不同，各有所通。（按：人性多偏，故嗜欲亦异。）天食人以五气，地食人以五味。天以五气食人者，臊气凑肝，焦气凑心，香气凑脾，腥气凑肺，腐气凑肾也。地以五味食人者，酸味入肝，苦味入心，甘味入脾，辛味入肺，咸味入肾也。阴阳应象论曰：“阳为气，阴为味。”五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气。（心荣面色，肺主音声，故气藏于心肺，上使五色修洁分明，音声彰着。气为水母，故味藏于肠胃，内养五气。按：五气入鼻，无所不到，何独藏于心肺耶？盖心者血脏也，气由鼻入，先行本脏，而后会于心而生血，惟生血，故能使五色修明也。肺者气龠也，鼻为肺窍，气由鼻入，会于肺而后颁布于各脏，清浊于是乎分焉，惟能厘清浊，故使音声彰着也。谓之藏于心肺，宜矣。至于五味入口，藏于肠胃，而五脏之气即借之以养者，盖人必具五脏以生，而五脏又必须五气而运。然非饮之食之，则五脏之气亦干槁而闭塞矣。是五脏之气，必借五味之气以养也。）气和而生，津液相成，神乃自生。

　　帝曰：脏象何如？（象谓所见于外，可阅者也。）岐伯曰：心者，生之本，神之处也。其华在面，其充在血脉，为阳中之太阳，通于夏气。（心者，君主之官，神明出焉，万物系之以兴亡，故曰心者，生之本，神之处也。火气炎上，故华在面。心生血，其主脉，故充在血脉。心王于夏，气合太阳，以太阳居夏火之中，故曰阳中之太阳，通于夏气也。按：王本作神之变，元起、太素并作神之处，良是，今从之。）肺者，气之本，魄之处也。其华在毛，其充在皮，为阳中之少阴，通于秋气。（肺藏气，其神魄，其合皮毛，故云。按：王本阳中之太阴，甲乙、太素并作少阴。新校正云：“肺在十二经虽为太阴，然在阳分之中当为少阴也。”良是，今从之。）肾者，主蛰封藏之本，精之处也。其华在发，其充在骨，为阴中之太阴，通于冬气。（地户封闭，蛰虫深藏，肾又主水，受五脏六腑之精而藏之，故云主蛰封藏之本，精之处也。脑为髓之海，肾主骨髓，发者脑之所养，故华在发，充在骨也。

　　按：王本少阴，元起、甲乙、太素并作太阴。新校正云：“肾在十二经虽为少阴，然在阴分之中当为太阴。”从之。）肝者罢极之本，魂之居也。其华在爪，其充在筋，以生血气，……为阴中之少阳，通于春气。（夫人之运动者，皆筋力之所为也，肝主筋，其神魂，故曰罢极之本，魂之居也。爪者筋之余，肝之养，故华在爪，充在筋也。东方为发生之始，故以生血气也。按：罢与疲通，肝主筋，过劳则运用乏竭而困倦矣，故云罢极。

　　又人之血气，生于心，统于脾，而藏于肝，肝得其养，则血气充足而无病，故又云以生血气也。阳中当作阴中，新校正云全元起、甲乙、太素并同。）脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也。此至阴之类，通于土气。（皆可受盛，转运不息，故为仓廪之本，名曰器也。

　　营起于中焦，中焦为脾胃之位，故云营之居也。然水谷滋味，入于脾胃，脾胃糟粕，转化其味，出于三焦膀胱，故云转味而入出也。土合至阴，金匮真言论曰：“阴中之至阴，脾也。”按：入出二字妙，唯有入故有出也，大小肠脾胃膀胱皆先入而后出者。三焦主气，何亦并言？盖三焦之气亦借饮食之味变化而为升降也。）凡十一脏，取决于胆也。（上从心脏，下至于胆，为十一也。然胆者，中正刚断无私偏，故皆取决于胆也。）按：一脏有一脏之职司，故在秘典论有十二官之分。然职在专司者，自不可兼摄，乃功同一致者，则又不可不并言。

　　所以同一脏腑也，而此篇或分言，或并举，以见十二脏腑之功用不同，其义始全也。

　　故人迎一盛病在少阳，二盛病在太阳，三盛病在阳明，四盛以上为格阳。（一盛者，谓人迎之脉大于寸口一倍也。余盛同法。四倍以上，阳盛之极，故格拒而食不得入也。正理论曰：“格则吐逆。”）寸口一盛病在厥阴，二盛病在少阴，三盛病在太阴，四盛以上为关阴。（盛法同阳。四倍以上，阴盛之极，故关闭而溲不得通也。正理论曰：“闭则不得溺。”）人迎与寸口俱盛四倍以上为关格，关格之脉赢，不能极于天地之精气则死矣。（俱盛谓俱大于平常之脉四倍也。物不可久盛，极则衰败，故不能极于天地之精气则死矣。按：新校正云：“古文赢与盈通用。”）反四时者，有余为精，不足为消。应太过不足为精，应不足有余为消。阴阳不相应，病名曰关格。（广陈其脉应也。夫反四时者，诸不足皆为血气消损，诸有余皆为邪气胜精也。阴阳之气，不相应合，不得相营，故曰关格也。按：此一段，原刻在脉要精微论中，独论关格，无问突答，必错简也。今移于此，庶文义相贯。谨按灵枢终始篇云：“人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；一盛而躁，病在手心主。脉口二盛，病在足少阴；二盛而躁，病在手少阴。脉口三盛，病在足太阴；三盛而躁，病在手太阴。脉口四盛，且大且数，名曰溢阴，溢阴为内关，内关不通，死不治。人迎与太阴脉口俱盛四倍以上，命曰关格，关格者与之短期。”又脉度篇云：“邪在腑则阳脉不和，阳脉不和则气留之，气留之则阳气盛矣。

　　阳气太盛则阴不利，阴不利则血留之，血留之则阴气盛矣。阴气太盛，则阳气不能荣也，故曰关。阳气太盛，则阴气弗能荣也，故曰格。阴阳俱盛，不得相荣，故曰关格，关格者，不得尽期而死也。”继是禁服篇亦言关格。合而观之，脉阴阳外盛之极者，实真原内竭之象也，死不旋踵，又何疑焉。其辨关格者，始于越人三难，谓脉有太过，有不及，有阴阳相乘，有复有溢，有关有格，以体象言也。仲景云：“在尺为关，在寸为格，关则不得小便，格则吐逆。”叔和因之。东垣则分左为人迎，右为气口。气口之脉，大四倍于人迎，此清气反行浊道也，故曰格。人迎之脉，大四倍于气口，此浊气反行清道也，故曰关。关则不得小便，格则吐逆。至于丹溪则别立关格一门，云寒在上，热在下，脉两寸俱盛四倍以上，此病多死。吾乡前辈马玄台，言关格是脉体，非病名。张景岳称其独超前代，是也，乃以经中所言人迎，专属之结喉旁之人迎穴，而力诋从前之非，且咎东垣创以左寸为人迎之谬。噫！何其言之过，而所见之偏且凿也。

　　夫结喉旁之人迎，人迎穴也，经中所言固多指此，且亦原无以左寸名人迎之明文，犹可蒙混言之。至谓两手寸脉尽属三阴，则谬甚也。请即以经之言脉者证之，脉要精微论曰：“尺内两旁则季胁也，尺外以候肾，尺里以候腹中。附上，左外以候肝，内以候膈，右外以候胃，内以候脾。上附上，右外以候肺，内以候胸中，左外以候心，内以候膻中。前以候前，后以候后。”观此，是不独三阴俱候于三部，即三阳亦皆候于三部也。经之凡言人迎若何者，盖以三阳之脉皆上头，而颈旁之人迎，为阳明胃经之外候，可以候胃经之盛衰，不可以候三阳经之疾病。且也，左寸名人迎，亦非创自东垣也。灵枢五色篇曰：“人迎盛坚者伤于寒，气口甚坚者伤于食。”夫人迎与气口对称，右寸为气口，右关即脾胃，脾胃伤食，则甚坚之脉形于右寸。左寸为人迎，左关则肝胆，肝感风寒，以致盛坚之脉见于左寸也。是此人迎实指左寸，本篇固已言之矣。但因经无明指左寸为人迎之名，故景岳可以率意言之耳。况人身之内，一名而两穴者，如临泣、窍阴、气海之有上下，三里之分手足，巨虚之别上下廉也，安在结喉旁之名人迎，左寸之不当更名人迎乎。景岳诚未之思耳。且其自言尝治蒯司马、田宗伯，脉来坚盛至极者，亦止诊之于两寸，初非上诊于喉旁。惟是以关格为脉体，脉盛之极为无阴，真阴败竭，孤阳浮露，一段妙解，深中关格肯綮，未可以其一言之失而弃之也。）

　　内篇　卷之二

</div>
    <div class="pagination">
<a href="素问经注节解_page3.html">上一页</a><a href="素问经注节解.html">1</a><a href="素问经注节解_page2.html">2</a><a href="素问经注节解_page3.html">3</a><span class="current-page">4</span><a href="素问经注节解_page5.html">5</a><a href="素问经注节解_page6.html">6</a><a href="素问经注节解_page7.html">7</a><a href="素问经注节解_page8.html">8</a><a href="素问经注节解_page9.html">9</a><span>...</span><a href="素问经注节解_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
