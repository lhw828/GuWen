<!DOCTYPE html>
<html>
<head>
    <meta charset="UTF-8">
    <title>医学纲目 - 第 175 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 175 页/共 379 页</h1>
    <div class="content">　　顺利散

　　治中热在胃而能食，小便赤黄微利。至不欲食为效，不可多利。

　　浓朴枳实（各一两）大黄（煨，四两）每服五钱，水煎，食远服。

　　大肠移热于胃，善食而瘦，又谓之食。（全文见诊病传变食者，谓食移易而过，不生肌肤，亦易饥也。东垣云：善食而瘦者，胃伏火邪于气分则能食，脾虚则肌肉削也。）胃移热于胆，亦名食。（同上）〔河〕

　　参蒲丸

　　治食。胃中结热，消谷善食，不生肌肉。

　　人参赤茯苓菖蒲远志地骨皮牛膝（酒浸。各一两）上为末，炼蜜丸。每服二十丸，米饮下。

　　运气消中皆属热。经云：少阴之胜，心下热，善饥。又云：少阳之胜，热客于胃，善饥，治以寒剂是也。

　　针灸消中皆取于胃。经云：邪在脾胃，阳气有余，阴气不足，则热中善饥，取三里灸之。又云：胃足阳明之脉，气盛则身以前皆热，于胃则消谷善饥。（热则清之，盛则泻之。）〔《甲》〕阴气不足，热中，消谷善饥，腹热，身烦狂言，三里主之。腹中气胀引脊痛，饮食多而身羸瘦，名曰食。每作，先取脾俞，后取季胁。

　　卷之二十一脾胃门消瘅门

　　渴而便数有膏为下消

　　〔罗〕张安抚芸夫，年四十五岁，病消渴，舌上赤裂，饮水无度，小便数多，先师以此药治之，良愈。消渴多传疮疡，为不救之疾，既效亦不成疮疡，享年七十五而终，名之曰

　　生津甘露饮子

　　治消渴上下齿麻，舌硬赤烂肿痛，食不下，腹时胀满疼痛，浑身色黄，目白睛黄。甚则四肢萎弱无力，面尘脱色，胁下急痛，善嚏善怒健忘，臀肉腰背疼寒，两丸冷甚。一方石膏用一两二钱。

　　石膏（一钱二分）人参甘草（生）山栀白豆蔻白芷连翘甘草（炙）荜澄茄黄连姜黄藿香（各一钱）白葵（五分）麦门冬杏仁（各一钱）归身兰香（各五分）黄柏（酒炒，钱半）升麻根（二钱）木香（一钱）桔梗（三分）柴胡根（五分）知母（酒，二钱）全蝎（二个，去毒）上为末，水浸，蒸饼和匀成剂，捏作饼子，晒干，杵碎如黄米大。每服二钱，挑于掌内，以舌舐之，津液送下，或白汤食后服之，神效。凡消渴为病，燥热之气胜也。《内经》云：热淫所胜，佐以甘苦，以甘泻之。热则伤气，气伤则无润，折热补气，非甘寒之剂不能，故以石膏之甘寒为君；启玄子曰：滋水之源，以镇阳光，故以柏、连、栀子、知母之苦寒泻热补水为臣；以当归、杏仁、麦门冬、全蝎、连翘、白葵、兰香、甘草甘寒和血润燥为佐；升麻、柴胡苦平，行阳明、少阳二经，荜澄茄、白豆蔻、木香、藿香反佐以取之；又用桔梗为舟楫，使浮而不下也。

　　〔垣〕

　　和血养气汤

　　治口渴舌干，小便数，舌上赤裂。此药生津除燥，生肌肉，一名地黄饮子。

　　黄连（酒，七分）桃仁（六个）生地（七分）红花（少许）黄柏（酒，一钱）当归（酒，四分）甘草（炙，三分）升麻（一钱）知母（酒，五分）防己（酒，三分）羌活（五分）麻黄根（二分）口干舌渴，加杏仁（六个）甘草（生，三分）小便数，加石膏（六分）上咀，作一服，水煎去渣，稍热服。忌酒、面、房事。

　　清凉饮子

　　治消中能食而瘦，口舌干，自汗，大便结，小便数。

　　羌活梢（一钱）柴胡梢（一钱）升麻梢（四分）防风梢（五分）当归（六分）甘草梢（一钱）石膏（一钱半）知母（酒制，一钱）红花（少许）防己（五分）龙胆草（一钱半）黄柏（一钱半）桃仁（五个）杏仁（五个）生地（酒，五分）黄根（一钱）黄芩（酒，一钱）甘草（炙，一钱）上，水二盏，酒一小盏，煎服。

　　甘露膏

　　治消渴，饮水极多，善食而瘦，自汗，大便结燥，小便频数。又名兰香饮子。

　　石膏（二钱）知母（一钱半）甘草（生一钱，炙五分）人参（五分）防风根（一钱）半夏（制，五分）兰香（五分）白豆蔻连翘桔梗升麻（各五分）上为末，水浸蒸饼丸；或捏剂作薄饼子，晒干，碎如米大。每用淡姜汤下二钱。

　　〔丹〕徐兄，年四十岁。口干，小便数。春末得之，夏来求治。诊其两手，左涩，右略数而不弦。重取似大而稍有力，左稍沉略弱而不弦，然涩却多于右，喜两尺皆不甚起。此由饮食味浓生热，谓之痰热。禁其浓味，宜降火以清金，抑肝以补脾。用三消丸十粒；左金、阿魏丸各五粒，以姜汤吞下，一日六次。又以四物汤加参、术、陈皮、生甘草、五味子、麦门冬煎服，一日三次，与丸药间服。一二日自觉清快，小便减三之二，口亦不干。止渴未除，头晕眼花，久坐则腰疼，遂以摩腰膏治腰疼；仍以四物汤用参、，减川芎，加牛膝、五味子、炒柏、麦门冬煎饮，调六一散服。及觉便多，遂去六一散，仍服丸药而安。黄连末，治消渴要药，加天花粉末，人乳、生地黄汁、生藕汁二物为膏，入山药末搜和，以姜汁和，炼蜜为膏，徐徐挑于舌上，以白汤少许送下，亦得。能食，加软石膏。

　　治消渴，以天花粉为末，用人乳汁、生韭汁煎膏，丸如绿豆大。每服百丸，食后服。

　　〔《肘》〕治消渴小便多者，煮栝蒌根汁饮之良。

　　〔世〕治消渴无方可治者，用天花粉、大乌头炒，等分为细末，蒸饼丸。每服百丸，黑豆汤下。

　　以上四方，栝蒌根为君。《本草》云：栝蒌根，主消渴，止小便，通月水、乳汁。夫既能止小便，又能通月水，知其流湿润燥，治消渴之要药也。

　　〔《本》〕

　　千金地黄丸

　　治肾渴。

　　黄连（四两，为末）生地（半斤，研取汁，连渣拌黄连末，和匀，晒干用）上再为细末，炼蜜为丸。食后，麦门冬汤下五六十丸。

　　〔罗〕

　　黄连丸

　　治消渴饮水无度，小便频数。

　　黄连（净，半斤，用无灰好酒浸一宿，重汤蒸一伏时，取出晒干用）上为细末，滴水丸。白汤下五七十丸。

　　又方治卒消渴，小便多。捣黄连细末，蜜丸。服三四十丸。

　　麦门冬汤

　　治消渴，日夜饮水无度，饮下即溲。

　　麦门冬（去心）黄连冬瓜（各二两）上为粗末。每服五钱，水煎八分，去渣温服。若冬瓜无干者，用新冬瓜肉三斤，去穣，分作十二片，为十二服。每服用瓜一片，劈破水煎，日三服。

　　冬瓜饮子

　　治消渴能食而饮水多，小便如脂麸片，日夜无度。

　　冬瓜（一枚）黄连（十两，为细末）上先以冬瓜破开去穣，掺黄连末在内，却用顶盖定，于热灰中煨熟去皮，切细，烂研绞汁。

　　每服一盏至二盏，日三、夜一服。

　　〔《本》〕

　　三消丸

　　用好黄连治净为细末，不拘多少；切冬瓜肉研取自然汁，和成饼，阴干，再为细末。用汁浸和，加至七次，即用冬瓜末为丸。每服三四十丸，以冬瓜汁煎大麦仁汤送下。

　　寻常渴止一服效。

</div>
    <div class="pagination">
<a href="医学纲目_page174.html">上一页</a><span>...</span><a href="医学纲目_page170.html">170</a><a href="医学纲目_page171.html">171</a><a href="医学纲目_page172.html">172</a><a href="医学纲目_page173.html">173</a><a href="医学纲目_page174.html">174</a><span class="current-page">175</span><a href="医学纲目_page176.html">176</a><a href="医学纲目_page177.html">177</a><a href="医学纲目_page178.html">178</a><a href="医学纲目_page179.html">179</a><a href="医学纲目_page180.html">180</a><span>...</span><a href="医学纲目_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
