<!DOCTYPE html>
<html>
<head>
    <meta charset="UTF-8">
    <title>瘟疫论 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瘟疫论 - 第 2 页/共 5 页</h1>
    <div class="content">　　瘟疫胸膈满闷心烦喜呕欲吐不吐虽吐而不得大吐腹不满欲饮不能饮欲食不能食此疫邪留于胸膈宜蒂散吐之
　　蒂散
　　甜蒂【一钱】　　赤小豆【二钱研碎】
　　生山栀仁【二钱】
　　右用水二钟煎一钟后入赤豆煎至八分先服四分一时后不吐再服尽吐之未尽烦满尚存者再煎服如无蒂以淡豆豉二钱代用
　　辩明伤寒时疫
　　或曰子言伤寒与时疫有霄壤之隔今用三承气及桃仁承气抵当茵陈诸汤皆伤寒方也既用其方必同其症子何言之异也曰夫伤寒必有感冐之因或单衣风露或强力入水或临风脱衣或当檐出浴当觉肌肉粟起既而四肢拘急恶风恶寒然后头疼身痛发热恶寒脉浮而数脉无汗为伤寒脉缓有汗为伤风若时疫初起原无感冐之因忽觉凛凛以后但热而不恶寒然亦有所触因而发者或饥饱劳碌或焦思气郁皆能触动其邪是促其发也不因所触无故自发者居多促而发者十中之一二耳且伤寒投剂一汗而解时疫发散虽汗不解伤寒不染于人时疫能传染于人伤寒之邪自毫窍而入时疫之邪自口鼻而入伤寒感而即发时疫感久而后发伤寒汗解在前时疫汗解在后伤寒投剂可使立汗时疫汗解俟其内溃汗出自然不可以期伤寒解以发汗时疫解以战汗伤寒发斑则病笃时疫发斑则病衰伤寒感邪在经以经经时疫感邪在内内溢于经经不自传伤寒感发甚暴时疫多有淹二三日或渐加重或淹纒五六日忽然加重伤寒初起以发表为先时疫初起以疎利为主种种不同其所同者伤寒时疫皆能传胃至是同归于一故用承气汤辈导邪而出要之伤寒时疫始异而终同也　夫伤寒之邪自肌表一迳里如浮云之过太虚原无根蒂惟其法始终有进而无退故下后皆能脱然而愈若时疫之邪始则匿于膜原根深蒂固发时与荣衞交并客邪经由之处荣衞未有不被其所伤者因其伤故名曰溃然不溃则不能不邪不能出邪不出而疾不瘳然时疫下后多有未能顿解者何耶盖疫邪每有表里分者因有一半向外则邪留于肌肉一半向内则邪留于胃家邪留于胃故里气结滞里气结表气因而不通于是肌肉之邪不能即逹于肌表下后里气一通表气亦顺向者郁于肌肉之邪方能尽发于肌表或斑或汗然后脱然而愈伤寒下后无有此法虽曰终同及细较之而终又有不同者
　　或曰伤寒感天地之正气时疫感天地之戾气气既不同俱用承气又何药之相同也曰风寒疫邪与吾身之眞气势不两立一有所着气壅火积气也火也邪也三者混一与之俱化失其本然之面目至是均谓之邪矣但以驱逐为功何论邪之同异也
　　假如初得伤寒为隂邪主闭藏而无汗伤风为阳邪主开发而多汗始有桂枝麻黄之分原其感而未化也至少阳并用柴胡至胃家并用承气至是亦无复有风寒之分矣推而广之是知疫邪胃治法无异也
　　发斑战汗合论
　　凡疫邪留于气分解以战汗留于血分解以发斑气属阳而轻清血属隂而重浊是以邪在气分则易疎透邪在血分恒多胶滞故阳主速而隂主迟所以从战汗者可使顿解从发斑者当图渐愈
　　战汗
　　疫邪先表后里忽得战汗经气输泄当即脉静身凉烦渴顿除三五日后阳气渐积不待饮食劳碌或有反复者盖表邪已解里邪未去才觉发热下之即解疫邪表里分里气壅闭非汗下不可汗下之未尽日后复热当复下复汗　瘟疫下后烦渴减腹满去或思食而知味里气和也身热未除脉近浮此邪气拂郁于经表未解也当得汗解如未得汗以柴胡清燥汤和之复不得汗者从渐解也不可苛求其汗　应下失下气消血耗既下欲作战汗但战而不汗者危以中气亏微但能降陷不能升发也次日当期复战厥回汗出者生厥不回汗不出者死以正气脱不胜其邪也　战而厥回无汗者眞阳尚在表气枯涸也可使渐愈凡战而不复忽痓者必死痓者身如尸牙闗目上视　凡战不可扰动但可温覆扰动则战而中止次日当期复战战汗后复下后越二三日反复痛不止者欲作滞下也无论已见积未见积宜芍药汤
　　芍药汤方
　　白芍药【一钱】　　当归【一钱】　　防榔【二钱】厚朴【一钱】　　甘草【七分】
　　水姜煎服里急后重加大黄三钱红积倍芍药白积倍防榔煎服
　　自汗
　　自汗者不因发散自然汗出也伏邪中溃气通得汗邪欲去也若脉长洪而数身热大渴宜白虎汤得战汗方解若里证下后续得自汗虽二三日不止甚则四五日不止身微热热甚则汗甚热微汗亦微此属实乃表有留邪也邪尽汗止汗不止者宜柴胡汤以佐之表解则汗止设有三阳经证当用三阳随经加减法与协热下利投承气同义表里虽殊其理则一若误认为表虚自汗輙用黄茋实表及止汗之剂则误矣有里证时当盛暑多作自汗宜下之白虎证自汗详见前若面无神色唇口刮白表里无阳证喜热饮稍冷则畏脉微欲絶忽得自汗淡而无味者为虚脱夜发则昼死昼发则夜亡急当峻补补不及者死大病愈后数日每饮食及惊动即汗此表里虚怯宜人参养荣汤倍黄茋
　　盗汗
　　里证下后续得盗汗者表有微邪也若邪甚竟作自汗伏邪中溃则作战汗矣凡人目张则衞气行于阳目瞑则衞气行于隂行阳谓升发于表行隂谓敛降于内行于隂不能衞防其表毫窍空疎微邪乗间而出邪尽而盗汗自止设不止者宜柴胡汤以佐之
　　时疫愈后脉静身凉数日后反得盗汗及自汗者此属表虚宜黄茋汤柴胡汤
　　柴胡汤
　　柴胡【三钱】　　黄芩【一钱】　　陈皮【一钱】
　　甘草【一钱】　　生姜【一钱】　　大【二枚】
　　古方用人参半夏今表实故不用人参无呕吐不加半夏
　　黄茋汤
　　黄茋【三钱】　　五味子【五分】　　当归【一钱】白术【一钱】　　甘草【五分】
　　照常煎服如汗未止加麻黄净根一钱五分无有不止者然属实者常多属虚者常少邪气盛为实正气夺为虚虚实之分在乎有热无热有热为实无热为虚若顚倒误用未免实实虚虚之误临证当愼狂汗
　　狂汗者伏邪中溃欲作汗解因其人禀赋充盛阳气冲击不能顿开故忽然坐卧不安且狂且躁少顷大汗淋漓狂躁顿止脉静身凉霍然而愈
　　发斑
　　邪留血分里气壅闭非下不能发斑斑出为毒邪外解下后斑渐出更不可大下设有下证少与承气缓缓下之若复大下中气不振斑毒内陷则危宜托里举斑托里举斑汤
　　白芍药　　　当归【各一钱】　　升麻【五分】
　　白芷【七分】　　柴胡【七分】　　川山甲【一钱炙黄为粗末】
　　水姜煎服下后斑渐出复大下斑毒复隐反加循衣摸牀撮空理线脉渐微者危本方加人参一钱补不及者死若未下而先发斑者设有下证少与承气须从缓下
　　数下亡隂
　　下证以邪未尽不得已而数下之间有两目加澁舌反枯干津不到咽唇口燥裂缘其人所禀阳脏素多火而隂亏今重亡津液宜清燥养荣汤设热渴未除里证仍在宜承气养荣汤
　　解后宜养隂忌投参术
　　夫疫乃热病也邪气内郁阳气不得宣布积阳为火隂血每为热搏暴解之后余焰尚在隂血未复大忌参茋白术得之反助其壅郁余邪留伏不惟目下淹日后变生异证或周身痛痹或四肢挛急或流火结痰或遍身疮或两腿钻痛或劳嗽涌痰或气毒流注或痰核穿满皆骤补之为害也凡有隂枯血燥者宜清燥养荣汤若素多痰及少年平时肥盛者投之恐有泥膈之弊亦宜斟酌大抵时疫愈后调理之剂投之不当莫如静养节饮食为第一
　　清燥养荣汤
　　知母　　天花粉　　当归身　　白芍
　　地黄汁　陈皮　　　甘草
　　加灯心煎服表有余热宜柴胡养荣汤
　　柴胡养荣汤
　　柴胡　　黄芩　　陈皮　　甘草
　　当归　　白芍　　生地　　知母
　　天花粉
　　姜枣煎服里证未尽宜承气养荣汤
　　承气养荣汤
　　知母　　当归　　芍药　　生地
　　大黄　　枳实　　厚朴
　　水姜煎服痰涎涌甚胸膈不清者宜贝养荣汤
　　贝养荣汤
　　知母　　花粉　　贝母　　蒌实
　　橘红　　白芍　　当归　　紫苏子
　　水姜煎服
　　用参宜忌有前利后害之不同
　　凡人参所忌者里证耳邪在表及半表半里者投之不妨表有客邪者古方如参苏饮小柴胡汤败毒散是也半表半里者如久疟挟虚用补中益气不但无碍而且得效即使暴疟邪气正盛投之不当亦不至胀为无里证也夫里证者不特伤寒瘟疫胃至如杂证气郁血郁火郁湿郁痰郁食郁之类皆为里证投之即胀者盖以实塡实也
　　今瘟疫下后适有暂时之通即投人参因而不胀医者病者以为用参之后虽不见佳处然不为祸便为是福乃恣意投之不知胃家喜通恶塞下后虽通余邪尚在再四服之则助邪塡实前证复起祸害随至矣间有失下以致气血虚耗者有因邪盛数下及大下而挟虚者遂投人参当觉精神爽慧医者病者皆以为得意明后日再三投之即加变证盖方下之后乗其胃家空濶虚则沾其补而未见害弗思余邪未尽恣意投之则渐加壅闭邪火复炽愈投而变证愈增矣良由下后邪缓虚急是以补正之效显而助邪之害隐也前后利害之不同者有如此
　　下后间服缓剂
　　下后或数下膜原尚有余结未尽胃邪热与衞气相并故热不能顿除当寛缓两日俟余邪聚胃再下之宜柴胡清燥汤缓剂调理
　　柴胡清燥汤
　　柴胡　　　　黄芩　　　　陈皮
　　甘草　　　　花粉　　　　知母
　　姜枣煎服
　　下后反痞
　　疫邪留于心胸令人痞满下之痞应去今反痞者虚也以其人或因他病先亏或因新产后气血两虚或禀赋娇怯因下益虚失其健运邪气留止故令痞满今愈下而痞愈甚若更用行气破气之剂转成壊证宜参附养荣汤
　　参附养荣汤
　　当归【一钱】　　白芍【一钱】　　生地【三钱】
　　人参【一钱】　　附子【炮七分】　干姜【炒一钱】
　　照常煎服果如前证一服痞当如失倘有下证下后脉实痞未除者再下之此有虚实之分一者有下证下后痞即减者为实一者表虽微热脉不甚数口不渴下后痞反甚者为虚若潮热口渴脉数而痞者投之祸不旋踵
　　下后反呕
　　疫邪留于心胸胃口热甚皆令呕不止下之呕当去今反呕者此属胃气虚寒少进粥饮便欲吞酸者宜半夏藿香汤一服呕立止谷食渐加
　　半夏藿香汤
　　半夏【一钱五分】　　眞藿香【一钱】　干姜【炒一钱】白茯苓【一钱】　广陈皮【一钱】　白术【炒一钱】甘草【五分】
　　水姜煎服有前后一证首尾两变者有患疫时心下胀满口渴发热而呕此应下之证也下之诸证减去六七呕亦减半再下之胀除热退渴止向则数日不眠今则少寐呕独转甚此疫毒去而诸证除胃续寒而呕甚与半夏藿香汤一剂而呕即止
　　夺液无汗
　　瘟疫下后脉沉下证未除再下之下后脉浮者法当汗解三五日不得汗者其人预亡津液也　时疫得下证日久失下日逐下利纯臭水昼夜十数行乃致口燥唇干舌裂如断医者误按仲景协热下利法因与葛根黄连黄芩汤服之转剧邀予诊视乃热结流急与大承气一服去宿粪甚多色如败酱状如粘胶臭恶异常是晩利顿止次日服清燥汤一剂脉尚沉再下之脉始浮下证减去肌表仅存微热此应汗解虽不得汗然里邪先尽中气和平所以饮食渐进半月后忽作战汗表邪方解盖因下利日久表里枯燥之极饮食半月津液渐回方可得汗所谓积流而渠自通也可见脉浮身热非汗不解血燥津枯非液不汗昔人以夺血无汗今以夺液无汗血液虽殊枯燥则一也
　　补泻兼施
　　证本应下耽阁失治或为缓药羁迟火毒壅闭耗气搏血精神迨尽邪火独存以致循衣摸牀撮空理线筋惕肉瞤支体振战目中不了了皆缘应下失下之咎邪热一毫未除元神将脱补之则邪毒愈甚攻之则几微之气不胜其攻攻不可补不可补泻不及两无生理不得已勉用陶氏黄龙汤此证下亦死不下亦死与其坐以待毙莫如含药而亡或有回生于万一
　　黄龙汤方
　　大黄　　　厚朴　　枳实　　芒硝
　　人参　　　地黄　　当归
　　照常煎服
　　按前证实为庸医眈阁及今投剂补泻不及然大虚不补虚何由以回大实不泻邪何由以去勉用参归生地以回虚承气以逐实此补泻兼施之法也或遇此证纯用承气下证稍减神思稍苏续得肢体振战怔忡惊悸心内如人将捕之状四肢反厥晕郁冐项背强直并前循衣摸牀撮空等证此皆大虚之将危之证也急用人参养荣汤虚少退速可屏去盖伤寒瘟疫俱系客邪为火热燥证人参固为益元气之神品偏于益阳有助火固邪之弊当此又非良品也不得已而用之
　　人参养荣汤
　　人参　　　　麦门冬　　　辽五味
　　地黄　　　　当归　　　　白芍药
　　知母　　　　陈皮　　　　甘草
　　照常煎服
　　如人方肉食而病适来以致停积在胃用大小承气连下惟是臭水稀粪而已于承气汤中但加人参一味服之虽三四十日所停之完谷及完肉于是方下盖承气借人参之力鼓舞胃气宿物始动也
　　药烦
　　应下失下眞气亏微及投承气下咽少顷额上汗出髪根燥痒邪火上炎手足厥冷甚则振战心烦坐卧不安如狂之状此中气素亏不能胜药名为药烦凡遇此证急投姜汤即已药中多加生姜煎服则无此状矣更宜匀两次服以防呕吐不纳三次服亦不妨
　　停药
　　服承气腹中不行或次日方行或半日仍吐原药此因病久失下中气大亏不能运药名为停药乃天元几絶大凶之兆也宜生姜以和药性或加人参以助胃气更有邪实病重剂轻亦令不行当审
　　虚烦似狂
　　时疫坐卧不安手足不定卧未稳则起坐才着坐即乱走才抽身又欲卧无有宁刻或循衣摸牀撮空撚指师至才诊脉将手缩去六脉不甚显尺脉不至此平时斲丧根源亏损因不胜其邪元气不能主持故烦躁不宁固非狂证其危有甚于狂也法当大补然有急下者或下后厥回尺脉至烦躁少定此因邪气少退正气暂复为阳少伸也不二时邪气复聚前证复起勿以前下得效今再下之下之速死急宜峻补补不及者死此证表里无大热下证不备者庶几可生辟如城郭空虚虽残寇而能直入战不可守不可其危可知
　　神虚谵语
　　应下稽迟血竭气耗内热烦渴谵语诸下证具而数下之渴热并减下证悉去五六日后谵语不止者不可以为实此邪气去元神未复宜清燥养荣汤加神砂一钱郑声谵语态度无二但有虚实之分不应另立名色
　　夺气不语
　　时疫下后气血俱虚神思不清惟向里牀睡似寐非寐似寤非寤呼之不应此正气夺与其服药不当莫如静守虚回而神思自清语言渐朗若攻之脉必反数四肢渐厥此虚虚之祸危在旦夕凡见此证表里无大热者宜人参养荣汤补之能食者自然虚回而前证自除设不食者正气愈夺虚证转加法当峻补
</div>
    <div class="pagination">
<a href="瘟疫论.html">上一页</a><a href="瘟疫论.html">1</a><span class="current-page">2</span><a href="瘟疫论_page3.html">3</a><a href="瘟疫论_page4.html">4</a><a href="瘟疫论_page5.html">5</a><a href="瘟疫论_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
