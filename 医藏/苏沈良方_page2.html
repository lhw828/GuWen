<!DOCTYPE html>
<html>
<head>
    <meta charset="UTF-8">
    <title>苏沈良方 - 第 2 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏沈良方 - 第 2 页/共 20 页</h1>
    <div class="content">　　咽则纳饮食，喉则通气。咽则咽入胃脘，次入胃中，又次入广肠，下入大小肠。喉则下通五脏，为出入息。五脏之含气呼吸，正如冶家鼓 。人之饮食药饵，但自咽入肠胃，何尝至五脏。凡人肌骨五脏肠胃虽各别，其入腹之物，英精之气，皆能洞达，但滓秽即入二肠。故人饮食及服药，既入腹，为真气所蒸。英精之气味，以至金石之精者，如细研硫黄朱砂乳石之类，俱能飞走。融结者皆随真气洞达肌骨，犹如天地之气，贯穿金石土木，曾无留碍，其余顽石草木，则但气味洞达尔。及其势尽，则滓秽传于大肠，润湿渗入小肠，皆败物不能变化，惟当退泄耳。凡所谓某物入肝，某物入肾之类，但气味到彼尔，其质岂能到彼哉？此医不可不知也。

　　卷第一

　　论君臣

　　旧说有：药用一君二臣三佐五使之说。其意以谓药虽众，主病者专在一物，其他则节给相为用。大略相统制，如此为宜，不必尽然也。所谓君者。主此一方，固无定物也。药性论，乃以众药之和浓者定为君。其次为臣为佐，有毒者多为使，此谬论也。设若欲攻坚积，则巴豆辈，岂得不为君也？

　　卷第一

　　论汤散丸

　　汤散丸各有所宜。古方用汤最多，用丸散者殊少。煮散古方无用者，惟近世人为之。大体欲达五脏四肢者莫如汤，欲留膈胃中者莫如散。久而后散者莫如丸，又无毒者宜汤，小毒者宜散，大毒者宜用丸。又欲速用汤，稍缓用散，甚缓者用丸，此大概也。近世用汤者全少，应汤者全用煮散。大率汤剂气势完壮，力与丸散倍蓰。煮散，多者一啜，不过三五钱极矣。

　　比功效

　　卷第一

　　论采药

　　古方采草药，多用二八月，此殊未当。二月草已芽，八月苗未枯。采掇者易识别耳，在药则未为良时。大率用根者，若有宿根，须取无茎叶时采，则津泽皆归其根。欲验之，但取芦菔地黄辈，观无苗时采，则实而沉；有苗时采，则虚而浮。其无宿根者，即候苗成而未有花时采，则根生定，而又未衰，如今紫草。未花时采，则根色鲜泽；花过而采，则根色黯恶，此其效也。用叶者，取叶初长足时取；（用芽者亦从本说）用花者，取花初敷时采；用实者，取成实时采，皆不可限以时月。缘气有早晚，天时有愆伏。如平地三月花者，深山中须四月花。白乐天游大林寺诗云：人间四月芳菲尽，山寺桃花始正开。盖常理也。此地势高下之不同也。如 竹笋，有二月生者，有三四月生者，有五月方生者，谓之晚 。稻有七月熟者，有八九月熟者。有十月熟者，谓之晚稻。一物同一畦之间，自有早晚，此物性之不同也。岭峤微草，凌冬不凋，并汾乔木，望秋先殒。诸越则桃李夏实，朔漠则桃李夏荣，此地气之不同也。同亩之稼，则粪溉者先芽。一丘之禾，则后种者晚实。此人力之不同也，岂可一切拘以定月哉？

　　卷第一

　　论橘柚

　　《本草注》。橘皮味苦，柚皮味甘，此误也。柚皮极苦，不可向口。皮甘者乃柑耳。

　　卷第一

　　论鹿茸麋茸

　　按月令，冬至麋角解，夏至鹿角解，阴阳相反如此。今人用麋鹿茸作一种，殆疏也。

　　又有刺麋鹿血以代茸，云茸亦血耳，此大误也。窃详古人之意。凡含血之物，肉差易长，其次角难长，最后骨难长，故人自胚胎至成人，二十年骨髓方坚，惟鹿茸自生至坚，无两月之久。大者乃重二十余斤，其坚如石。计一夜须生数两，凡骨之顿成。生长神奇，无甚于此。

　　虽草木之易生者，亦无能及之，此骨之至强者，所以能补骨血，坚阳道，强精髓也，岂可与血为比哉？麋茸利补阳，鹿茸利补阴。凡用茸无须太嫩，世谓之茄子茸，但真甚难得，而其实少功，坚者又太老。唯长数寸破之，肌如朽木，茸端如玛瑙红玉最善。又北方沙漠中，有麋驼尘。强大而色苍，尻黄而无斑，亦鹿之类。角大有文，坚莹如玉，其茸亦可用。

　　卷第一

　　论鸡舌香

　　予集《灵苑方》，论鸡舌香，以为丁香母，盖出《陈氏拾遗》。今细考之，尚为未然。按《齐民要术》，鸡舌香以其似丁子，故一名丁子香，即今丁香是也。日华子云，鸡舌香治口气，所以三省故事，郎官含鸡舌香，欲其奏事对答，气芬芳，此正谓丁香治口气，至今方书为然。又《古方》五香连翘汤，用鸡舌香，《千金》五香连翘汤，无鸡舌香，却有丁香，此最为明验，《新补本草》，又出丁香一条，盖不曾深考也。今世所谓鸡舌香者，乳香中得之。

　　大如山茱萸，

　　卷第一

　　论金罂子

　　金罂子止遗泄，取其温且涩也。世之用金罂者，待其红熟时，取汁熬膏用之，大误也。

　　红则味甘，熬膏则全断涩味，都失本性。今当取半黄时采干，捣末用之。

　　卷第一

　　论地骨皮

　　枸杞，陕西极边生者高丈余，大可作柱。叶长数寸无刺，根皮如浓朴，甘美异于他处者。

　　《千金翼》云。甘州者为真，叶浓大者是。大体出河西诸郡，其次江地。闲圩埂上者，实圆如樱桃，全少核，曝干如饼，极膏润有味。

　　卷第一

　　论淡竹

　　淡竹对苦竹为文。除苦竹外，悉谓之淡竹，不应别有一品谓之淡竹。后人不晓，于本草别疏

　　卷第一

　　论细辛

　　东南方所用皆杜衡也，又谓之马蹄香。色黄白，拳局而脆，干则圆，非细辛也。细辛出华山，极细而直，深紫色，味极辛，嚼之习习如生椒。其辛更甚于椒，故《本草》云。细辛水渍令直，是以杜衡伪之也。襄汉间，又有一种细辛。极细而直，色黄白，乃是鬼督邮，非细辛也。

　　卷第一

　　论甘草

　　《本草注》引《尔雅》云， 大苦，注甘草也。蔓延生叶似荷，茎青赤，此乃黄药也。

　　其味极苦，故谓之大苦，非甘草也。甘草枝叶悉如槐，高五六尺。但叶端微尖而糙涩，似有白毛。实作角，生如相思角。四五角作一本生，熟则角折。子如小扁豆，极坚，齿啮不破。

　　卷第一

　　论胡麻

　　胡麻，直是今油麻，更无他说。予已于《灵苑方》论之。其角有六棱者，有八棱者。中国谓之麻。今谓之大麻是也。有实为苴麻，无实为 麻，又曰牡麻，张骞始自大宛得麻之种，亦谓之

　　卷第一

　　论赤箭

　　赤箭，即今天麻也。后人既误出天麻条，遂指赤箭别为一物。既无此物，乃取天麻苗为之。滋为不然，《本草》明称。采根阴干，安得以苗为根。草药上品。除五芝之外，赤箭为第一。此神仙补理养生上药，世人惑于天麻之说，遂止用之治风，良可惜哉！或以谓其茎如箭。既言赤箭，疑当用茎，此犹不然。至如鸢尾牛膝之类，皆谓茎叶有所似。用则用根尔，何足疑哉？

　　卷第一

　　论地菘

　　地菘，即天名精也。世人既不识天名精，又妄认地菘为火蔹。《本草》又出鹤虱一条，都成纷乱。今按地菘即天名精也。其叶似松，又似蔓荆，（名精即蔓荆也）故有二名。鹤虱即其实也。世间有单服火蔹法，乃是服地菘尔，不当服火蔹。火蔹本草名 蔹，即是猪膏莓。

</div>
    <div class="pagination">
<a href="苏沈良方.html">上一页</a><a href="苏沈良方.html">1</a><span class="current-page">2</span><a href="苏沈良方_page3.html">3</a><a href="苏沈良方_page4.html">4</a><a href="苏沈良方_page5.html">5</a><a href="苏沈良方_page6.html">6</a><a href="苏沈良方_page7.html">7</a><span>...</span><a href="苏沈良方_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
