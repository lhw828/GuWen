<!DOCTYPE html>
<html>
<head>
    <meta charset="UTF-8">
    <title>遵生八笺 - 第 81 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八笺 - 第 81 页/共 159 页</h1>
    <div class="content">　　真人曰：“天道盈缺，人事多屯，居处屯危，不能自慎，而鲜有成。”故养性之士，不知自慎之方，未可与论养生服气之道。故向道者，以自慎为第一事。

　　太清中黄胎脏论略

　　内养形神除嗜欲，心不动摇，六腑如烛。常修此道，形神自足。专修静定身如玉。内绝所思，外绝所欲。

　　一者上虫居脑宫，《洞神玄诀》曰：“上虫居上丹田，脑心也，其色白而青，名彭居。使人好嗜欲凝滞，学道之人宜禁制之。”万端齐起摇子心。常思饮膳味无穷，想起心生若病容。学道者，不得内行扶身，却为三虫所惑乱也。

　　二者中虫住明堂，《洞神玄诀》曰：“中虫名彭质，其色白而黄，居中丹田。使人贪财，好喜怒，浊乱真气。”遣子魂梦神飞扬。或香或美无定方，或进或退难守常。精神恍惚似猖狂，令子坐卧败谷粮，子若知之道自昌。怡然不易，其道自成也。

　　三者下尸居腹胃，下尸，其色白而黑，居下丹田，名彭矫。使人爱衣服，耽酒好色。令子淡泊常无味。若常守淡泊，三尸既亡，永无思虑矣。静则心孤多感思，挠则心烦怒多起。服气未通，被三尸虫较力，或多怒，或多悲思，或多嗜滋味。使人邪乱失情理，子能守之三虫弃。

　　得见五牙九真气，五牙为五行气，生子五脏中。五牙咸恶辛酸味。若五味不绝，五脏灵气不生，终不断思欲想。为有三虫镇随子，尸鬼坐待汝身死，何得安然不惊畏。

　　三尸之鬼，常欲人早终，在于人身中求人罪状，每至庚申日白于司命。若不惊不惧，不早修炼形神，使年败气衰，形神枯悴，纵使志若松筠，亦复无成矣。

　　劝子将心舍烦事，静持心神，止舍烦务。超然自得烟霞志。超然洞悟，烟霞之畅，在乎目前。

　　咸美辛酸五脏病，津味入牙昏心境。但是五味入牙，皆通于两眼之穴，散沾于百脉之内。致令六腑神气衰，百骸九窍不灵圣。九仙真气常自灵，三虫已死复安宁。由子运动呼吸生，神气若足，呼吸运动，兴起云雾，自然得成，隐化无滞。居在丹田内荧荧。服气成者，居在丹田中，凝结若鸡子，炳焕，肌肤坚白，筋骸清劲。

　　地府除籍天录名，坐察阴司役神明，内合胎仙道自成。入胎息至五百息，当入异境，地籍除名，三天录仙；至千息，魂游上境。胎息真仙食气得，却闭真气成胎息。

　　服气二百日，五脏虚疏，方可学入胎息，准九天五神。《经》云：“先须密室无风，厚软毡席，枕高四指，才与身平。求一志人，同心为道侣，然后捐舍心识，握固仰卧，情无所得，物无所牵，灵气渐开，心识怡然。初闭息，经十息至五十息，至百息，只觉身从一处，如在一房中。只要心不动移，凡一日一夜十二时，都一万三千五百息。”故《太微升玄经》云：“气绝曰死，气闭曰仙，魄留守身，魂游上天。”至百息后，魂神当见其魄，缘是阴神常不欲人生耳。

　　羽服彩霞何所得，皆自五脏生云翼。蝉为饮气乘露，故生羽翼；人服元气，而天衣不碍于体。

　　五脏真气芝苗英，《太华受经》曰：“元气含化，布成六根，吉凶受用，应行相从。内气为识，胎气为神，子能胎息，复还童婴。反魂五脏之始，先布于水，内有六腑，外应六根。”

　　肝主东方其色青。《五纬经》曰：“肝主于木，生于水，克之于土，来自东方，其色苍。”当存想青气出之于左胁，但六时思之不辍，当见此气如青云。用此气可治一切人热疾，时行臃肿，疥癣急嗽。但观病人疾状，量其浅深，想此气攻之，无不愈者。如观病人肝色枯悴，不可治也。子但闭固千息经，青气周流色自成。胎息经千息为内养，此气青色，当自凝结。

　　心主南方其色赤，服之千息赤色出。《五纬经》曰：“心主于火，生之于木，克之于金，来自南方，其色赤。”每日午时，想赤气在心，大如鸡子，渐渐自顶而出自散。咒曰：南方丙丁，赤龙居停，阴神避位，阳官下迎。思之必至，用之必灵。如此三咒之。能常行此气，存想五十日不阙，当为赤气，如火光自见。用此气可治人一切冷病。当用气攻之，若病人面色带青，即不治。

　　肺主西方其色白，服之千息白色极。《五纬经》曰：“肺主于金，生之于土，克之于木，来自西方，其色白。”每至丑时，存想肺间有气，状如白珠，其光渐渐上注于眉间。后乃咒曰：西方庚辛，太微玄真，内应六腑，化为肺神。见于无上，游于丹田，固护我命，用之成仙。急急如律令。存念一遍。如此四十九日，肺中有气如白云自见。此气照地下一切宝物，及察人善恶。如寒，用心气，缘是火气。如热，用肾气，缘是水气。不辨用气，即无效也。

　　脾主中央其色黄，服之千息黄色昌。《五纬经》曰：“脾主于土，生之于火，克之于水。”闭气千息，不敢伏藏，存想黄气，但一念一想，不限时节，亦无咒。其脾藏存之四十九日，自见此气。已后能用，可能自蔽形影。

　　肾主北方其色黑，服之千息黑色得。《五纬经》曰：“肾主于水，生之于金，克之于火。”此五牙神气，但至五更初，各存想气色都出于顶上讫，即止。亦不假一一别存想，只是较迟，满百日，方有效验也。

　　驱役万灵自有则，服气，心志正，兼行内行，内外相扶，一年后应，是人间鬼怪精魅，及土地神祇并不敢藏隐。所到去处，地界神祇随卫道者，阴司六籍善恶具知。乘服彩霞归太极。

　　《胎息伏阴经》曰：“内息无名，唯行想成，若不行戒，行入胎息，未得合神。”《太微灵隐书》曰：“凡人入胎息，游人间，行尸解术，随物所化，故有托衣衾所化者。”常以庚辛日，取庚时，于一凈室内，焚名香一炉于所卧床头。又须设几案，上着香炉，下着所拄龙杖及履鞋等物，尽安置于头边。身衣不解，以衾盖之，首西而卧，自念身作死人。当阴念此咒七遍，咒曰：太一玄冥，受生白云，七思七召，三魂随迎，代余之身，掩余之形，形随物化，应化而成。此存念一食间，但依寻常睡如常，存念之起一食久，辄不得与人语。若与人语，其法不成。如此常行四十九日，渐渐成法。后要作，不问行住坐卧，阴念此咒七遍，随手捉物，身便别处去，众人只见所把之物，身以死矣。后却见物，还归本形。此法即可以下界助身，不可以便行非法之事，大须护慎。其法大须隐默，若卧在床上，但以被覆身，隐念一遍，便却出入，只见所卧衾被是身，不见被形。若于财色留心，当为神理销折矣。

　　九行空门至真路，大道不与人争怒。动息能持勿暂停，阴神返照神常助。持心不息，其道易成。诸行无心是实心，因心运得归天去。无心之心，因心运心。虽无有心，还因心有。除苟无心是谓真，众事曰苟，无事曰除。除心上念，万行归余。自随胎息入天门。胎息以善行为要机，无念为至路。玄元正理内藏身，无曲潜形体合真。

　　《洞玄经》曰：“心无曲，万神足。”三部清虚元气固，六腑翻成百万神。三元静，六腑调，真气归于真形，二理相合。五脏六腑诸神共有百万，自然相和应也。大阳之府主肺堂，肺为首三焦之主。中有元神内隐藏。

　　《太阳经》曰：“大肠主肺也，鼻柱中央为候色也，元气自足，其神当见。”

　　肾府当明内宫女，外应耳宅为门户。

　　《内神经》曰：“精主肾，肾为后宫内宫列女主。耳，肾之官，承气于耳。左肾为壬，右肾为癸，循环两耳门，内有元神，守自都管，兼主志。”凡人好嗔怒，即伤肾，伤肾即失志，俱丧元神。故道者忌嗔怒。

　　膀胱两府合津门，气海循环为要路。

　　膀胱是两腑气，肾合膀胱，乃受津之府，上应于舌根也，津液往来，常润肥泽。舌岸以应两膀胱气，若少不润，服气人未成，当欲少语，以养津也。语多即口干，难用气也。中有神，其神常抱无贪之行，故道者不贪，志合神理。子当自见内神章，终身不泄神常助。

　　幻真先生服内元气诀

　　进取诀第一

　　凡欲服气，先须高燥凈空之处。室不在宽，务在绝风隙，常令左右烧香。床须厚软，脚令稍高，衾被适寒温，冬令稍暖尤佳，枕高三寸余，令与背平。每至半夜后生气时，或五更睡醒之初，先吹出腹中浊恶之气一九口止。若要细而言之，则亦不在五更，但天气调和，腹中空则为之。先闭目叩齿三十六下，以警身神毕，以手指捏目大小眦。兼按鼻左右，旋耳及摩面目，为真人起居之法。更随时加之导引，以宣畅关节，乃以舌拄上腭，撩口中内外，津液候满口则咽之，令下入胃存，胃神承之。如此三，止。是谓漱咽灵液，灌溉五脏，面乃生光。此后去就，大体略同。便兀然放神，使心如枯木，空身若委衣，内视反听，万虑都遣，然后淘之。每事皆闭目握固，唯临散气之时则展指也。夫握固所以闭关防而却精邪，凡初服气之人，气道未通，则不可握固。待至百日，或半年，觉气通畅，掌中汗出，则可握固。《黄庭经》曰：“闭塞三关握固停，漱咽金醴吞玉英。遂至不食三虫亡，久服自然得兴昌。”

　　转气诀第二

　　诀曰：凡人五脏，亦各有正气，夜卧闭息，觉后欲服气，先须转令宿食消，故气得出，然后始得调服。其法：闭目，握固，仰卧，倚两拳于乳间，膝举背及尻。闭气则鼓气海中气，使自内向外，轮而转之，呵而出之，一九或二九止，是曰转气。毕则调之。

　　调气诀第三

　　诀曰：鼻为天门，口为地户，则鼻宜纳之，口宜吐之，不得有误。误则气逆，气逆乃生疾也。吐纳之际，尤宜慎之。亦不使自耳闻。调之或五，或七，至九，令平和也，是曰调气。毕则咽之，夜睡则闭之，不可口吐之也。

　　咽气诀第四

　　诀曰：服内气之妙，在乎咽气。世人咽外气以为内气，不能分别，何其谬哉？吐纳之士，宜审而为之，无或错误耳。夫人皆禀天地之元气而生身，身中自分元气而理，每因咽及吐纳，则内气与外气相应，自然气海中气随吐而上，直至喉中。但候吐极之际，则辄闭口，连鼓而咽之，令郁然有声汨汨，然后男左女右而下，纳二十四节，如水沥沥分明闻之也。如此则内气与外气相顾，皎然而别也。以意送之，以手摩之，令速入气海。气海，脐下三寸是也，亦谓之下丹田。初服气人，上焦未通，以手摩之，则令速下。若流通，不摩亦得。一闭口，三连咽，止。干咽号曰云行。一嗽口咽，取口中津咽，谓之雨施。初服气之人，气未流行，每一咽则旋行之，不可遽至三连咽也。候气通畅，然后渐渐加之，直至于小成也。一年后始可流通，三年功成，乃可恣服。新服气之人，既未通，咽或未下，须一咽以为候。但自郁然有声，汨汨而下，直入气海。

　　行气诀第五

　　诀曰：下丹田近后二穴，通脊脉，上达泥丸。泥丸，脑宫津名也。每三连咽，则速存下丹田，所得内元气，以意送之，令入二穴。因想见两条白气，夹脊双引，直入泥丸，熏蒸诸宫，森然遍下，毛发、面部、头项、两臂及手指，一时而下，入胸，至中丹田。中丹田，心宫神也。灌五脏，却历入下丹田，至三里，遍经髀、膝、胫、踝，下达涌泉。涌泉，足心是也。所谓分一气而理，鼓之以雷霆，润之以风雨是也。只如地有泉源，非雷霆腾鼓，无以润万物。人若不回荡浊恶之气，则令人不安。既有津液，非堪漱咽，须堪溉灌。五脏发于光彩，终不能还精补脑，非交合则不能泝而上之。咽服内气，非吐纳则不能引而用之。是知回荡之道，运用之理，所以法天则地。想身中浊恶结滞，邪气瘀血，被正气荡涤，皆从手足指端出去，谓之散气。则展手指，不须握固。如此一度，则是一通。通则无疾，则复调之。以如使手，使手复难，鼓咽如前闭气，鼓咽至三十六息，谓之小成。若未绝粒，但至此常须少食，务令腹中旷然虚静。无问坐卧，但腹空则咽之。一日通夕至十度，自然三百六十咽矣。若久服气息，顿三百六十咽，亦谓之小成。一千二百咽，谓之大成，谓之大胎息。但闭气数至一千二百息，亦是大成，然本色无精光。又有炼气、闭气、委气、布气，并诸诀要，具列于文，同志详焉。

　　炼气诀第六

　　诀曰：服气炼形，稍暇入室，脱衣散发，仰卧展手，勿握固，梳头令通，垂席上布之，则调气咽之。咽讫，便闭气候极，乃冥心绝想，任气所之通理，闷即吐之，喘息即调之，候气平，又炼之，如此十遍即止。新服气之人未通，有暇渐加一至十，候通渐加至二十，至五十即令遍身汗出。如有此状，是其效也。安志和气，且卧勿起冲风，乃却老延年之良术耳。但要清爽时为之，气昏乱欲睡，慎勿为也。常能勤行，四支烦闷不畅亦为之，不必每日，但要清爽时为也。十日五日，亦不拘也。《黄庭经》曰：“千灾已消百病痊，不惮虎狼之凶残，亦以却老年永延。”

　　委气诀第七

　　诀曰：夫委气之法，体气和平，身神调畅，无问行住坐卧，皆可为之。但依门户调气，或身卧于床，或兀然而坐，无神无识，寂寂沉沉，使心同太空，因而调闭，或十气二十气，皆通。须任气，不得与意相争。良久，气当从百毛孔中出，不复吐也。纵有，十分无二也。复调复为，能至数十息以上弥佳。行住坐卧皆可为之。如此勤行，百关开通，颜色光泽，神爽气清，长和新沐浴之人。但有不和则为之，亦当清泰也。《黄庭经》云：“高拱无为魂魄安，清凈神见与我言。”

　　闭气诀第八

　　诀曰：忽有修养乖宜，偶生疾患，宜速于密室依服气法，布手足讫，则调气咽之。念所苦之处，闭气想注，以意攻之。气极则吐之，讫，复咽，相继依前攻之，气急则止，气调复攻之。或二十至五十攻，觉所苦处汗出通润即止。如未损，即每日夜半，或五更，昼日，频作以意攻及。若病在头面手足，但有疾之处则攻之，无不愈者。是知心之使气，甚于使手，有如神助，功力难知也。

　　布气诀第九

　　诀曰：凡欲布气与人疗病，先须依前人五脏所患之处，取方面之气布入前人身中。令病者面其本方，息心凈虑，始与布气。布气讫，便令咽气，鬼贼自逃，邪气永绝。

　　六气诀第十

　　诀曰：六气者，嘘、呵、呬、吹、呼、嘻是也。五气各属一脏，余一气属三焦也。呬属肺，肺主鼻，鼻有寒热不和，及劳极，依呬吐纳。兼理皮肤疮疥，有此疾则依状理之，立愈也。呵属心，心主舌，口干舌涩气不通，及诸邪气，呵以去之。大热，大开口呵，小热，小开口呵，仍须作意，是宜理之。呼属脾，脾主中宫，如微热不和，腹胃胀满，气闷不泄，以呼气理之。吹属肾，肾主耳，腰肚冷，阳道衰，以吹气理之。嘘属肝，肝连山，论云：肝盛则目赤，有疾作，以嘘气理之。嘻属三焦，三焦不和，嘻以理之。气虽各有所理，但五脏三焦，冷热劳极，风邪不调，都属于心。心主呵，呵所理诸疾皆愈，不必六气也。

　　调气液诀第十一

</div>
    <div class="pagination">
<a href="遵生八笺_page80.html">上一页</a><span>...</span><a href="遵生八笺_page76.html">76</a><a href="遵生八笺_page77.html">77</a><a href="遵生八笺_page78.html">78</a><a href="遵生八笺_page79.html">79</a><a href="遵生八笺_page80.html">80</a><span class="current-page">81</span><a href="遵生八笺_page82.html">82</a><a href="遵生八笺_page83.html">83</a><a href="遵生八笺_page84.html">84</a><a href="遵生八笺_page85.html">85</a><a href="遵生八笺_page86.html">86</a><span>...</span><a href="遵生八笺_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
