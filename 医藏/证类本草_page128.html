<!DOCTYPE html>
<html>
<head>
    <meta charset="UTF-8">
    <title>证类本草 - 第 128 页/共 244 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证类本草 - 第 128 页/共 244 页</h1>
    <div class="content">　　生漆

　　 去长虫。久服轻身耐老。生汉中川谷。夏至后采，干之。（半夏为之使，畏鸡子，今又忌油脂。）

　　陶隐居云：今梁州漆最胜，益州亦有，广州漆性急易燥。其诸处漆桶上盖里，自然有干者，状如蜂房，孔孔隔者为佳。生漆毒烈，人以鸡子和服之去虫，犹有啮肠胃者。畏漆人乃致死。外气亦能使身肉疮肿，自别有疗法。仙方用蟹消之，为水炼服，长生。臣禹锡等谨按蜀本注云：按漆性并急。凡取时须荏油解破，淳者难得，可重重别制试之，上等清漆，色黑如，若铁石者好，黄嫩若蜂窠者不佳。《图经》云：树高二丈余，皮白，叶似椿樗，皮似槐，花、子若牛李，木心黄。六月、七月刻取滋汁。出金州者最善也。药性论云：干漆，臣，味辛、咸。能杀三虫，主女人经脉不通。日华子云：治敷尸劳，除风。入药须捣碎炒熟，不尔损人肠胃，若是湿漆，煎干更好，或毒发，饮铁浆并黄栌汁及甘豆汤，吃蟹并可制。

　　图经曰：干漆、生漆，出汉中川谷，今蜀、汉、金、峡、襄、歙州皆有之。木高三、二丈，皮白，叶似椿，花似槐子若牛李，木心黄。六月、七月以竹筒钉入木中取之。崔豹《古今注》曰：以刚斧斫其皮开，以竹管承之。汁滴则成漆是也。干漆，旧云用漆桶中自然干者，状如蜂房，孔孔隔者。今多用筒子内干者，以黑如 ，坚若铁石为佳。漆叶中药，见《华佗传》。彭城樊阿，少师事佗，求服食法。佗授以漆叶青粘散方，云服之去三虫，利五脏，轻身益气，使人头不白。阿从其言，年五百余岁。漆叶所在有之。青粘生丰沛、彭城及朝歌。

　　一名地节，一名黄芝。主理五脏，益精气。本出于迷人入山者，见仙人服之，以告佗，佗以为佳，语阿，阿秘之。近者人见阿之寿而气力强盛，怪之，以问所服食，阿因醉乱误说，人服多验。其后无复有人识青粘。或云即黄精之正叶者。神仙方乃有单服淳漆法，传于世云。

　　外台秘要：疗蛔虫，心痛，恶心吐水。干漆熬捣蜜和丸。服十五丸，日再服。经验方治妇人不曾生长，血气，脏腑疼痛不可忍，及治丈气元气、小肠气撮痛者。并宜服二圣丸：干漆一两为末，湿漆一两，先将湿漆入铫子内，熬如一食饭间以来住火，与干漆末一处拌和丸如半皂子大。每服一丸，温酒吞下，无时。如元气、小肠、膀胱气痛，牙关紧急，但斡开牙关，温酒化一丸灌下必安。怕漆人不可服。简要济众：治九种心痛及腹胁积聚滞气。筒子干漆二两，捣碎炒烟出，细研，醋煮面糊和丸如梧桐子大。每服五丸至七丸，热酒下，醋汤亦得，无时服。杜壬：治小儿胃寒，虫上诸证，危恶与痫相似。干漆捣炒烟尽，白芜荑等分，为细末。米饮调下一字至一钱。席延赏：治女人经血不行及诸症瘕等病。室女万瘕丸：干漆一两为粗末，炒令烟尽，牛膝末一两，以生地黄汁一升入银器中熬，俟可丸，丸如梧子大。每服一丸，加至三、五丸，酒饮下，以通利为度。抱朴子：内篇：淳漆不枯者，服之通神长生法。

　　或以大蟹投其中，或以云母水，或以玉水合之服，九虫悉下，恶血从鼻出。一年六甲，行厨至也。淮南子：漆见蟹而不干。

　　衍义曰：干漆，苦湿漆，药中未见用，凡用者，皆干漆耳。其湿者，在燥热及霜冷时，则难干。得阴湿，虽寒月亦易干。亦物之性也。苦沾渍人，以油治之。凡验漆，唯稀者以物蘸起，细而不断，断而急收起。又涂于干竹上，荫之速干者，并佳。余如《经》。

　　卷第十二

　　五加皮

　　五加皮　味辛、苦，温、微寒，无毒。主心腹疝气，腹痛，益气，疗 ，小儿不能行，疽疮阴蚀，男子阴痿，囊下湿，小便余沥，女人阴痒及腰脊痛，两脚疼痹风弱，五缓虚羸，补中益精，坚筋骨，强志意。久服轻身耐老。一名豺漆，一名豺节。五叶者良。生汉中及冤句。五月、七月采茎，十月采根，阴干。（远志为之使，畏蛇皮、玄参。）

　　陶隐居云：今近道处处有，东间弥多。四叶者亦好。煮根茎酿酒，主益人。道家用此作灰，亦以煮石，与地榆并有秘法。臣禹锡等谨按蜀本图经云：树生小丛，赤蔓，茎间有刺，五叶生枝端，根若荆根，皮黄黑，肉白骨硬。今所在有之。药性论云：五加皮有小毒。能破逐恶风血，四肢不遂，贼风伤人，软脚 （公对切）腰，主多年瘀血在皮肌，治痹湿，内不足，主虚羸，小儿三岁不能行，用此便行走。日华子云：明目，下气，治中风，骨节挛急，补五劳七伤。叶治皮肤风，可作菜蔬食。

　　图经曰：五加皮，生汉中及冤句，今江淮、湖南州郡皆有之。春生苗，茎、叶俱青，作丛。赤茎又似藤蔓，高三、五尺，上有黑刺。叶生五叉作簇者良。四叶、三叶者最多，为次。

　　每一叶下生一刺。三、四月开白花，结细青子，至六月渐黑色。根若荆根，皮黄黑，肉白，骨坚硬。五月、七月采茎，十月采根，阴干用。蕲州人呼为木骨。一说今所用乃有数种。京师、北地者，大片类秦皮、黄柏辈，平直如板而色白，绝无气味，疗风痛颇效，余不入用。

　　吴中乃剥野椿根为五加皮，柔韧而无味，殊为乖失。今江淮间所生乃为真者，类地骨，轻脆芬香是也。其苗茎有刺类蔷薇，长者至丈余。叶五出，如桃花，香气如橄榄。春时结实，如豆粒而扁，春青，得霜乃紫黑。吴中亦多，俗名为追风使，亦曰刺通。剥取酒渍以疗风，乃不知其为五加皮也。江淮、吴中往往以为藩篱，正似蔷薇、金樱辈，一如上所说，但北间多不知用此种耳。亦可以酿酒，饮之治风痹、四肢挛急。

　　陈藏器序：五加皮花者，治眼臃人，捣末酒调服，自正。雷公曰：今五加皮，其树本是白楸树。其上有叶如蒲叶者，其叶三花是雄，五叶花是雌。剥皮阴干。阳人使阴，阴人使阳。

　　外台秘要：治服诸药石后，或热噤多向冷地卧，又不得食诸热面、酒等方五加皮二两，以水四升，煮取二升半，候石发之时便服，未定更服。杨氏产乳：疗灶丹，从两脚赤如火烧。五加叶、根烧作灰五两，取 铁家槽中水，和涂之。东华真人煮石经：舜常登苍梧山，曰：厥金玉之香草，朕用偃息正道，此乃五加也。又异名曰金盐。昔西域真人王屋山人王常言：何以得长久？地榆皆是煮石而饵得长生之药也。昔尹公度闻孟绰子、董士固共相与言曰：宁得一把五加，不用金玉满车。宁得一斤地榆，安用明月宝珠。鲁定公母单服五加酒，以致不死，临隐去佯托死，时人自莫之梧耳。张子声、杨建始、王叔才、于世彦等，皆服此酒而房室不绝，得寿三百年，有验亦然也。大王君谓五加云盖天有五车之星精也。金应五湖，人应五德，位应五方，物应五车。故青精入茎，则有东方之液；白气入节，则有西方之津；赤气入华，则有南方之光；精入根，则有北方之饴；黄烟入皮，则有戊己之灵。五神镇生，相转育成。用之者真仙，服之者反婴也。

　　卷第十二

　　牡荆实

　　牡荆实　味苦，温，无毒。主除骨间寒热，通利胃气，止咳逆，下气。生河间、南阳、冤句或平寿、都乡高岸上及田野中。八月、九月采实，阴干。（得术、柏实、青葙，共疗头风，防风为之使，恶石膏。）

　　陶隐居云：河间、冤句、平寿并在北，南阳在西。论蔓荆即应是今作杖捶之荆，而复非见。其子殊细，正如小麻子，色青黄。荆子实小大如此也。牡荆子及出北方，如乌豆大，正圆黑。仙术多用牡荆，今人都无识之者。李当之《药录》乃注溲疏下云：溲疏一名阳栌，一名牡荆，一名空疏。皮白中空，时有节。子似枸杞子，赤色，味甘、苦，冬月熟。俗仍无识者。当此实是真，非人篱域阳栌也。按如此说，溲疏主疗与牡荆都不同，其形类乖异，恐乖实理。而仙方用牡荆，云能通神见鬼，非唯其实，乃枝、叶并好。又云：有荆树必枝枝相对，此是牡荆，有不对者，即非牡荆。既为牡，则不应有子，如此并莫详虚实，须更博访及详之尔。唐本注云：此即作棰杖荆是也。实细，黄色，茎劲作树，不为蔓生，故称之为牡，非无实之谓也。按《汉书·郊祀志》以牡荆茎为幡竿，此则明蔓不堪为竿。今所在皆有，此荆既非《本经》所载。按今生处，乃是蔓荆，将以附此条后，陶为误矣。《别录》云：荆叶，味苦，平，无毒。主久痢霍乱转筋，血淋，下部疮湿 。薄脚，主香港脚肿满。其根，味甘、苦，平，无毒。水煮服，主心风，头风，肢体诸风，解肌发汗。有青、赤二种，以青者为佳。出《类聚方》今人相承，多以牡荆为蔓荆，此极误也。今按陈藏器本草云：荆木取茎截，于火上烧，以物承取沥，饮之去心闷烦热，头风旋目眩，心头漾漾欲吐，卒失音，小儿心热惊痫，止消渴，除痰唾，令人不睡。

　　图经曰：牡荆，生河间、南阳、冤句山谷，或平寿、都乡高岸上及田野中。今眉州、蜀州及近京亦有之，此即作棰杖者，俗名黄荆是也。枝茎坚劲，作科不为蔓生，故称牡。叶如篦麻，更疏瘦。花红作穗。实细而黄，如麻子大，或云即小荆也。八月、九月采实，阴干。

　　此有青、赤二种，以青者为佳。谨按陶隐居《登真隐诀》云：荆木之华、叶，通神见鬼精。

　　注云：寻荆有三种。直云荆木，即是今可作棰杖者，叶香，亦有花、子，子不入药。方术则用牡荆，牡荆子入药，北方人略无识其木者。《六甲阴符》说：一名羊栌，一名空疏。理白而中虚，断植即生。今羊栌斫植亦生，而花、实微细，药家所用者。天监三年，上将合神仙饭。奉敕论牡荆曰：荆，花白多子，子粗大。历历疏生，不过三、两茎，多不能圆，或褊或异，或多似竹节，叶与余荆不殊。蜂多采牡荆，牡荆汁冷而甜。余荆被烧，则烟火气苦。牡荆体慢汁实，烟火不入其中，主治心风第一。于时即远近寻觅，遂不值。犹用荆叶，今之所有者云。崔元亮《集验方》治腰脚蒸法：取荆叶不限多少，蒸令熟热，置于瓮中，其下着火温之。以病患置于叶中，剩着叶盖，须臾当汗出药中旋旋吃饭，稍倦即止。便以绵衣盖，避风，仍进葱豉酒及豆酒并得，以瘥为度。又取此荆茎条截，于火上烧之，两头以器承取沥汁饮之，主心闷烦热，头风旋目眩，心中漾漾欲吐，卒失音，小儿心热惊痫，止消渴，除痰，令人不睡。

　　圣惠方：治湿 疮方。用荆枝烧沥涂之，效。外台秘要头风头痛，取荆不限多少服。《集验方》同。千金方：疗九窍出血方，荆叶捣取汁，酒和服二合。又方：治心虚惊悸不定，羸瘦方：荆沥二升，以火煎至一升六合，分服四合，日三夜一。《集验方》同。千金翼治喉肿疮方，取荆沥稍稍咽之。肘后方疗目卒痛，烧荆木出黄汁敷之。又方姚氏，下赤白痢五、六年者。烧大荆如臂取沥，服五、六合，即得瘥。又方蛇毒。荆叶袋盛，薄疮肿上。深师方：疗疮方：荆木烧取汁敷之，瘥。姚和众：小儿通耳方：取虫食荆子中白粉，和油滴耳中，日再之。

　　卷第十二

　　蔓荆实

　　蔓荆实　味苦、辛，微寒、平、温，无毒。主筋骨间寒热，湿痹拘挛，明目坚齿，利九窍，去白虫、长虫，主风头痛，脑鸣，目泪出，益气。久服轻身耐老，令人光泽，脂致（音雉）。小荆实亦等。（恶乌头、石膏。）

　　陶隐居云：小荆即应是牡荆。牡荆子大于蔓荆子，而反呼为小荆，恐或以树形为言，复不知蔓荆树若高硕尔。唐本注云：小荆实今人呼为牡荆子者是也。其蔓荆子大，故呼牡荆子为小荆实。亦等者。言其功用与蔓荆同也。蔓荆苗蔓生，故名蔓荆。生水滨。叶似杏叶而细，茎云：今据陶，匪唯不别蔓荆，亦不知牡荆尔。以理推之，即蔓生者为蔓荆，作树生者为牡荆。

　　蔓生者大如梧子，树生者细如麻子。则牡荆为小荆明矣。《图经》云：蔓荆，蔓生水滨。苗茎蔓延。春因旧枝而生小叶，五月叶成如杏叶。六月有花，浅红色，蕊黄。九月有实，黑斑，大如梧子而虚轻。冬则叶凋。药性论云：蔓荆子，臣。治贼风，能长髭发。日华子云：利关节，治赤眼，痫疾。注云：海盐亦有大如豌豆，蒂有小轻软盖子。六、七、八月采。

　　图经曰：蔓荆实，旧不载所出州土，今近京及秦、陇、明、越州多有之。苗茎高四尺，对节生枝。初春因旧枝而生叶类小楝，至夏盛茂。有花作穗浅红色，蕊黄白色，花下有青萼。

　　至秋结实，斑黑。如梧子许大而轻虚。八月、九月采。一说作蔓生，故名蔓荆。而今所有，并非蔓也。

　　唐本注长须发。雷公云：凡使，去蒂子下白膜一重，用酒浸一伏时后蒸，从巳至未，出晒干用。

　　衍义曰：蔓荆实，诸家所解，蔓荆、牡荆纷纠不一。《经》既言蔓荆，明知是蔓生，即非高木也。既言牡荆，则自是木上生者。况《汉书·郊祀志》所言，以牡荆茎为幡竿。故知蔓荆即子大者是，又何疑焉。后条有栾荆，此即便是牡荆也。子青色，如茱萸，不合更立栾荆条。故文中云：本草不载，亦无别名，但有栾花，功用又别，断无疑焉。注中妄称石荆当之，其说转见穿凿。

　　卷第十二

　　辛夷

　　辛夷　味辛，温，无毒。主五脏身体寒热，风头脑痛，面 ，温中解肌，利九窍，通鼻塞涕出，治面肿引齿痛，眩冒身兀兀如在车船之上者，生须发，去白虫。久服下气，轻身明目，增年耐老。可作膏药用之，去心及外毛。毛射人肺，令人咳。一名辛矧，一名候桃，一名房木。

　　生汉中川谷。九月采实，曝干。（芎 为之使。恶五石脂，畏菖蒲、蒲黄、黄连、石膏、黄环。）

　　陶隐居云：今出丹阳近道。形如桃子，小时气辛香。即《离骚》所呼辛夷者。唐本注云：此是树花未开时收之。正月、二月好采。今见用者是。其九月采实者，恐误。其树大，连合抱，高数仞。叶大于柿叶。所在皆有。实臭不任药也。方云去毛用其心，然难得而滋人面，此用花开者易得，而且香也。今按陈藏器本草云：辛夷，今时所用者，是未发花时如小桃子，有毛，未折时取之。所云用花开者，及在二月，此殊误尔。此花，江南地暖正月开；北地寒二月开。初发如笔，北人呼为木笔。其花最早，南人呼为迎春。臣禹锡等谨按蜀本图经云：树高数仞。叶似柿叶而狭长。正月、二月，花似着毛小桃，色白而带紫。花落而无子。夏杪复着花，如小笔。又有一种，三月花开，四月花落，子赤似相思子。花、叶与无子者同。取花欲开者胜，所在山谷皆有。此二种，今苑中有树，高三、四丈，花、叶一如《图经》所说，但树身径二尺许，去根三尺以来便有枝柯，繁茂可爱。正月、二月花开，紫白色。花落复生叶，至夏初还生花如小笔。经秋历冬，叶、花渐大，如有毛小桃，至来年正月、二月始开。初是兴元府进来，其树才可三、四尺，有花无子，谓之木笔花。树种经二十余载方结实。以此推之。即是年岁浅者无子，非有二种也。其花开早晚，应各随其土风尔。药性论云：辛夷，臣。能治面生 ，面脂用，主光华。日华子云：通关脉图经曰：辛夷，生汉中川谷。今处处有之，人家园庭亦多种植。木高数丈，叶似柿而长。

　　正月、二月生花似着毛小桃子，色白带紫。花落无子。至夏复开花，初出如笔，故北人呼为木笔花。又有一种，枝、叶并相类，但岁一开花，四月花落时，有子如相思子。或云都是一种。经一、二十年老者，方结实耳。其花开早晚，亦随南北节气寒温。九月采实，暴干用。

　　或云：用花蕊缩者良。已开者劣，谢者不佳。

　　雷公云：凡用之，去粗皮，拭上赤肉毛了，即以芭蕉水浸一宿漉出，用浆水煮，从巳至未，出，焙干用。若治眼目中患，即一时去皮用向里实者。屈平九歌：乘赤豹兮从文狸，辛夷车兮结桂旗。注：辛夷，香草也。言山鬼出入乘赤豹从神狸，结桂与辛夷以为车旗，言有香洁也衍义曰：辛夷，先花后叶，即木笔花也。最先春以具花，未开时，其花苞有毛，光长如笔，故取象曰木笔。有红、紫二本：一本如桃花色者，一本紫者。今入药当用紫色者，仍须未开时收取。入药当去毛苞。

　　卷第十二

　　桑上寄生

　　桑上寄生　味苦、甘，平，无毒。主腰痛，小儿背强（巨两切），痈肿，安胎，充肌肤，坚发齿，长须眉，主金疮，去痹，女子崩中，内伤不足，产后余疾，下乳汁。其实明目，轻身通神。一名寄屑。一名寓木，一名宛童，一名茑（音鸟又音吊）。生弘农川谷桑树上。三月三日采茎、叶，阴干。

　　陶隐居云：桑上者，名桑上寄生尔。诗人云：施（音异）于松上，方家亦有用杨上、枫上者，则各随其树名之，形类犹是一般，但根津所因处为异，法生树枝间，寄根在皮节之内。

　　叶圆青赤，浓泽易折。旁自生枝节。冬夏生，四月花白。五月实赤，大如小豆。今处处皆有，以出彭城为胜。俗呼为续断用之，按《本经》续断别在上品药，主疗不同，岂只是一物，市人混杂无识者。服食方是桑 ，与此又不同。唐本注云：此多生槲、榉、柳、水杨、枫等树上。子黄，大如小枣子。唯虢州有桑上者，子汁甚粘，核大似小豆，叶无阴阳，如细柳叶而浓。晚茎粗短。江南人相承用为续断，殊不相关。且寄生实九月始熟而黄。今称五月实赤，大如小豆，盖陶未见也。臣禹锡等谨按蜀本注云：按诸树多有寄生，茎、叶并相似，云是乌鸟食一物，子、粪落树上，感气而生。叶如桔而浓软，茎如槐而肥脆。今处处有，方家唯须桑上者。然非自采，即难以别。可断茎而视之，以色深黄者为验。《图经》叶似龙胆而浓阔。

　　茎短似鸡脚，作树形。三月、四月花，黄赤色。六月、七月结子，黄绿色，如小豆，以汁稠粘者良也。药性论云：桑寄生，臣。能令胎牢固，主怀妊漏血不止。日华子云：助筋骨，益血脉。采人多在榉树上收，呼为桑寄生。在桑上者极少，纵有，形与榉树上者亦不同，次即枫树上，力同榉树上者，黄色。七月、八月采。

　　图经曰：桑寄生，出弘农山谷桑上，今处处有之。云是乌鸟食物，子落枝节间，感气而生。叶似桔而浓软，茎似槐枝而肥脆。三、四月生花，黄白色。六月、七月结实，黄色，如小豆大。三月三日采茎，叶阴干。凡槲、榉、柳、水杨、枫等上，皆有寄生，唯桑上者堪用。

　　然殊难辨别、医家非自采不敢用。或云断其茎而视之，其色深黄并实中有汁稠粘者为真。谨按《尔雅》：寓木，宛童。郭璞云：寄生一名茑。《诗· 弁》云：茑与女萝。陆机疏云：叶似当卢，子如覆盆，赤黑，甜美。而中品有松萝条，即女萝也。《诗》所谓茑与女萝，施于松上是也。旧云生熊耳川谷松上。五月采，阴干。古方入吐膈药。今医家鲜用，亦不复采之。

</div>
    <div class="pagination">
<a href="证类本草_page127.html">上一页</a><span>...</span><a href="证类本草_page123.html">123</a><a href="证类本草_page124.html">124</a><a href="证类本草_page125.html">125</a><a href="证类本草_page126.html">126</a><a href="证类本草_page127.html">127</a><span class="current-page">128</span><a href="证类本草_page129.html">129</a><a href="证类本草_page130.html">130</a><a href="证类本草_page131.html">131</a><a href="证类本草_page132.html">132</a><a href="证类本草_page133.html">133</a><span>...</span><a href="证类本草_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
