<!DOCTYPE html>
<html>
<head>
    <meta charset="UTF-8">
    <title>医学纲目 - 第 84 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 84 页/共 379 页</h1>
    <div class="content">　　〔无〕

　　石燕丸

　　治石淋，多因忧郁气注下焦，结所食咸气而成，令人小便碜痛不可忍，出砂石而后小便通。

　　石燕（烧令通赤，水中淬三次，捣研，水飞，焙干）滑石石苇（去毛）瞿麦穗（各一两）上为末，糊丸桐子大。煎瞿麦、灯心汤下十丸，食前服，日二三。

　　〔罗〕

　　海金沙散

　　治小便淋涩，及下焦湿热，气不施化，或五种淋疾，癃闭不通。

　　海金沙（研）木通瞿麦穗滑石通草（各半两）杏仁（汤洗，去皮尖，麸炒，一两）上为细末，入灯心同煎，空心服。

　　八正散

　　治小便赤涩，或淋闭不通及热淋，并宜服之。

　　大黄（面裹煨）木通瞿麦滑石蓄车前子山栀仁甘草（各等分）上为末，入灯心同煎，小儿少少与之。

　　〔洁〕

　　葵花散

　　治小便淋涩经验。葵花根一味，洗净锉，水煎至七沸，服之立效。（味甘寒。）〔世〕

　　葛粉丸

　　治男女淋病疼痛，效速，勿轻忽之。

　　砂糖（《本草》云：治心肺大肠热）葛粉和丸如桐子大。井花水化开一二丸。

　　治血石淋。杨树蛀屑，乌梅一，大枣三，水一盏，煎服。

　　〔《灵苑》〕治卒患诸淋，遗涩不止，小肠赤涩疼痛。三叶酸浆草，人家园林亭槛中，着地开黄花，味酸者是。取嫩者净洗，研绞自然汁一合，用酒一合搅匀，空心服之，立通。（三叶酸浆草即布谷饭，详见白带门。）〔无〕草汁，治膏淋及尿血。草捣汁二升，醋二合和，空腹服一盏。又浓煮汁饮，亦治淋沥尿血。（草俗名辣母藤，又名葛勒蔓，处处篱墙上有之。）胞移热于膀胱，则癃溺血。（全文见诊病传变。胞谓女子胞也。）〔《素》〕痹论云：胞痹者，小腹膀胱按之内痛，若沃以汤，涩于小便，上为清涕。夫膀胱为州都之官，津液藏焉，气化则能出矣。今风寒湿邪气客于胞中，则气不能化出，故胞满而水道不通，其小腹膀胱按之内痛，若沃以汤，涩于小便。以足太阳经其直行者，上交巅入络脑，下灌鼻窍，则为清涕也。治胞痹，小便不通，

　　肾着汤

　　（《千金》河间方同。）赤茯苓（去皮）白术（各四两）甘草（炙，二两）干姜（炮，一两）上为末，每服五钱，水二盏，煎至一盏，去渣温服，日三。

　　茯苓丸

　　治胞痹，小便内痛。

　　赤茯苓防风细辛白术泽泻官桂（各半两）栝蒌根紫菀附子黄芍药甘草（炙。

　　各三分）生地牛膝（酒浸）山芋独活半夏（汤浸）山茱萸（各一分）上十八味，为细末，炼蜜丸如桐子大。每服十丸，温酒送下，食前。

　　巴戟丸

　　治胞痹脐腹痛，小便不利。

　　巴戟（去心，一两半）桑螵蛸（麸炒）远志（去心）生地山芋附子（炮）续断（各一两）肉苁蓉（酒浸，一两）杜仲（炙）石斛鹿茸（酥炙）龙骨菟丝子五味子山茱萸官桂（各三钱）上十六味，为细末，炼蜜丸如桐子大。温酒下三十丸，空心，食前。

　　肾沥汤

　　治胞痹小腹急，小便不利。

　　桑白皮（炒）犀角屑杜仲（炙，去丝）五加皮麦门冬木通桔梗（各一两）赤芍药（五钱）上八味，为粗末，每服五钱，水一盏半，羊肾一个切，竹沥少许同煎，去渣温服。

　　诸淋皆属于热，古方有冷淋，盖十百之一也。今因胞痹属风寒湿，故主寒条。

　　〔无〕

　　瞑眩膏

　　治诸淋疼痛不可忍受，及砂石淋。大萝卜切一指浓，四五片，好白蜜淹少时，安净铁铲上，慢火炙干，又蘸又炙，尽蜜二两，翻覆炙令香软，不可焦，候蜜尽细嚼，以盐汤一盏送下，立效。

　　〔《圣》〕治冷淋，小肠不利，茎中急痛。用槲叶捣末，每服二钱，水一盏，葱白七寸，煎六分去渣，食前温服。

　　〔崔〕疗石淋，便中有石子者。胡桃肉一升，细米煮浆粥一升，相和顿服即瘥。（胡桃性热。）运气，小便淋气，及针灸淋法。（并见小便淋门。）〔仲〕淋家不可发汗，发汗则便血。淋之为病，小便如粟状，小腹弦急，痛引脐中。

　　肾脉滑实为癃。脾脉滑甚为癃。（全文见治虚实法。）〔《脉》〕少阴脉数，妇人则阴中生疮，男子则气淋。

　　〔《素》〕病有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。

　　太阴脉细微如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥，死不治。（奇病论癃病脉细不治。）

　　卷之十四肝胆部闭癃遗溺

　　胎前淋闭

　　〔丹〕转胞病，胎妇禀受弱者，忧闷多者，性躁急者，食味浓者，大率有之。古方皆用滑利疏导药，鲜有应效。因思胞为胎所压，展在一边，胞系了戾不通耳。胎若举起，悬在中央，胞系得疏，水道自行。然胎之坠下，必有其由。一日吴宅龙人患此，脉之两手似涩，重取则弦，左手稍和。予曰：此得之忧患，涩为血少气多，弦为有饮，血少则胞弱而不能自举，气多有饮，中焦不清而溢，则胞知所避而就下，故喜坠。遂以四物汤加参、术、半夏、陈皮、生甘草、生姜，空心饮，随以指探喉中，吐出药汁，候少顷气定，又与一帖，次日亦然，如是八帖而安。此法果为的确，恐偶中耳。后有数人，历历有效，未知果何如耶？仲景云：妇人本肌盛头举身满，今反羸瘦，头举中空减，胞系了戾，亦致胞转。其义未详，必有能知之者。

　　一妇人四十一岁，妊孕九个月，转胞，小便不出，三日矣。下急脚肿，不堪存活，来告急。予往视之，见其形悴，脉之右涩而左稍和。此饱食而气伤，胎系弱不能自举，而下坠压着，膀胱偏在一边，气急为其所闭，所以水窍不能出也。转胞之病，大率如此。予遂制一方，补血养气，血气既正，胎系自举，则不下坠，方有安之理。遂作人参、当归、身尾、白芍药、白术、带白陈皮、炙甘草、半夏、生姜煎汤，浓与四帖，任其叫啖，至次早天明，又与四帖，药渣作一帖，煎令顿饮之，探喉令吐，出此药汤，小便立通，皆黑水。后就此方，加大腹皮、枳壳、青葱叶、缩砂仁，二十帖与之，以防产前后之虚，果得就蓐平安，产后亦健。

　　一妇人，妊娠七八个月，患小便不通，百医不能利，转加急胀。诊其脉细弱，予意其血气虚弱，不然，水载其胎，故胎重坠下，压住膀胱下口，因此溺不得出。若服补药升扶，胎起则自下，药力未至，愈加急满。遂令一老妇，用香油涂手自产门入，托起其胎，溺出如注，胀急顿解。一面却以人参、黄、升麻，大剂煮服，或少有急满，仍用手托放取溺，如此三日后，胎渐起，小便如故。

　　〔仲〕问曰：妇人病饮食如故，烦热不得卧，而反倚息者，何也？师曰：此名转胞，不得溺也。以胞系了戾，故致此病，但利小便则愈，宜肾气丸主之。（即八味丸，方见治法，酒下十五丸至二十丸，日再服。）〔《产》〕疗小便不通及胞转。桑螵蛸捣末，米饮服方寸匕，日三。

　　〔仲〕妊娠有水气，重身，小便不利，洒淅恶寒，起即头眩，

　　葵子茯苓散

　　主之。

　　葵子茯苓（各三两）上二味，杵为散，饮服方寸匕，日三服。小便利则愈。

</div>
    <div class="pagination">
<a href="医学纲目_page83.html">上一页</a><span>...</span><a href="医学纲目_page79.html">79</a><a href="医学纲目_page80.html">80</a><a href="医学纲目_page81.html">81</a><a href="医学纲目_page82.html">82</a><a href="医学纲目_page83.html">83</a><span class="current-page">84</span><a href="医学纲目_page85.html">85</a><a href="医学纲目_page86.html">86</a><a href="医学纲目_page87.html">87</a><a href="医学纲目_page88.html">88</a><a href="医学纲目_page89.html">89</a><span>...</span><a href="医学纲目_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
