<!DOCTYPE html>
<html>
<head>
    <meta charset="UTF-8">
    <title>疡医大全 - 第 70 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 70 页/共 163 页</h1>
    <div class="content">　　卷十七　咽喉部喉菌门主论
　　奎光曰：喉菌属忧郁血热气滞而生，妇人多患之，状如浮萍，略高而浓，紫色生于喉旁，轻则半月二十日，重者月余，要在治之得法，患者守戒忌口。
　　又曰：喉菌初用药，碧丹五，金丹一；后用金丹二，碧丹三吹之，更须频服膏子药，兼投煎剂。
　　
　　
　　卷十七　咽喉部喉疳门主论
　　申斗垣曰：喉乃性命呼吸之门，不可轻忽。喉中起疳，若不早治，一二日间死生干系，轻则缓，重则急，宜凉膈解毒。（《启玄》）李东垣曰：凡喉间作痛溃烂，久而不愈，此必杨梅疮毒，须以萆 汤为主，随证佐以别药。
　　汪省之曰：过桥疳生咽喉之下，肺管之上，看之不见，吹药不到，饮食妨碍，此杨梅结毒于肺胃也。（《理例》）
　　
　　卷十七　咽喉部喉疳门主方
　　喉疳。（《启玄》）百草霜（一钱） 儿茶（五分） 冰片（一分）研极细。每用五厘吹喉，神效。
　　喉烂。（秘方）槐花（三钱） 儿茶 黄连 怀牛膝（各一钱）上为末。夏月西瓜水调服，冬月生梨汁服，或丸如绿豆大，每服三丸。
　　喉烂。
　　球粉（即轻粉之细腻者，一钱） 朱砂（三分） 冰片（一分）乳匀吹之，奇效异常。又可作眼药点眼，又可做生肌药长肉。
　　喉疳、口疳、牙疳。
　　降香（一钱） 珍珠 琥珀 白芷（各三分） 没药（去油） 乳香（去油） 麝香 五倍子 血竭（各五分） 冰片 牛黄（各一分） 竹叶上吊挂茧蚕连虫（收取阴干为末）共乳细末，吹之。
　　咽喉细毒成疳久不收口。
　　整蛇蜕（一条，剪去头、尾） 壁钱（七个） 冰片（三分）将蛇蜕、壁钱阴阳瓦 存性，研极细吹。
　　
　　
　　卷十七　咽喉部喉瘤门主论
　　窦汉卿曰：喉瘤生于喉间两旁，或单或双，形如圆眼大，血丝相裹如瘤，故名之。此乃肺经受热，多语损气，或怒中高喊，或诵读太急，或多饮烧酒，或多啖炙。须要敛神晏息，以药攻之，则此证脱落矣。不可用刀点破。（《全书》）《心法》曰：喉瘤生于喉旁，或单或双，亦有顶大蒂小者。凡怒气喊叫，犯之则痛，不犯不痛。
　　
　　
　　卷十七　咽喉部喉瘤门主方
　　
　　清瘤碧玉散
　　硼砂（三钱） 胆矾 冰片（各三分）研细，以箸蘸点。
　　
　　
　　卷十七　咽喉部喉节门主论
　　窦汉卿曰：喉节，此候生于鸠尾之中，初起如梅核，在喉膈之间，吐不出咽不下，至三日渐上喉节之间，名曰喉节。其疾须用刺破后，用胆硝丹吹入喉中，再用雄黄化毒丸吞下七粒。（《全书》）
　　
　　卷十七　咽喉部单双蛾门主论
　　陈实功曰：单双蛾皆标病也。其患生于咽旁，或单或双，其咽门虽肿，半塞半开，其病虽凶，而喉道又宽又肿，虽重无妨，宜金锁匙吐出痰涎，推荡积热。（《正宗》）经曰：宜针烙。
　　冯鲁瞻曰：单双肉蛾可针即针，有不可针者，亦用吹药劫药吐去风痰，以图捷效，次服煎剂。盖急证难于久待也。（《锦囊》）又曰：肿于咽两旁者为双蛾，易治，肿于一边者为单蛾，难治。如有恶寒表证，用荆防败毒散散之；不恶寒而无表证者，惟有辛凉清利，外用鹅翎蘸米醋搅喉中，去尽痰涎，复以鹅翎探吐之，令着实一咯，咯破蛾中紫血即溃。或紫金锭磨下即安，慎勿轻用刀针。古方有用巴豆油染纸作捻子，点火吹灭，以烟熏鼻中，实时口鼻流涎，牙关自开，再用此搐患处，即愈。
　　岐天师曰：有病双蛾者，人以为热也。喉门肿痛，痰如锯拽不绝，茶水一滴不能下咽，岂非热证！然而痛虽甚，至早少轻，喉虽肿，舌必不燥，痰虽多，必不黄而成块，此乃假热之证也。若以寒凉之药急救之，下喉非不暂快，少顷而热转甚，人以为凉药之少也，再加寒凉之品服之，更甚。急须刺其少商穴出血少许，喉门必有一线之路开矣。急以附子一钱，熟地一两，山萸肉四钱，白茯苓五钱，麦冬、牛膝、北五味各三钱煎服，下喉一声响亮，其火势热证立时消散。盖少阴之火直如奔马，凡人肾水大耗者，肾中元阳不能下藏，盖无水以养火，而火必上越也。日日冲上而咽喉口小，不能任其出入，乃结成肿痛。状似双蛾，实非双蛾也。方中妙在附子辛热之药，引龙雷之火下藏于窟宅。夫龙雷之火，乃相火也，喜水而不喜火，故药中熟地、山茱萸之类，纯是补阴之味，使火有所归，而不再沸，此因其逆势而引道之也。（喜水而不喜火，喜水者，喜其真阴之水也，而非寒凉之水；不喜火者，不喜邪热之火也，而非辛热之火。）又曰：日重夜轻，治之犹易，用山豆根、桔梗各三钱，甘草、半夏各一钱治之，一剂立愈。
　　张仲景曰：阴虚双蛾之证，用附子一钱，盐水炒成片，用一片含在口中，立时有路可以用汤药矣。后以八味地黄丸一两，白汤送下，立时而愈。
　　雷真君曰：凡人有咽喉忽肿作痛，生双蛾者，饮食不能下，五日不食即死矣。但此证实火易治，而虚火难医，实火世人已有妙方，芩连之类治之立消；惟虚火乃肾火不藏于命门，浮游于咽喉之间，其证亦如实火，惟夜重于日，清晨反觉少轻，若实火清晨反重，夜间反轻，实火口燥舌干而开裂，虚火口不甚渴，舌滑而不裂也。以此断之，决不差错。此种虚痛，若亦以治实火之法治之，是人已下井而又益之石也，故不特不可用寒凉，并不可用发散，盖虚火必须补也。然徒补肾水，虽水能制火可以少差，而火势太盛未易制伏，又宜于水中补火，则引火归原而火势顿除，有消亡于顷刻矣。方用引火汤主之，一剂而痰声静，痛顿除，肿亦尽消，二剂全愈。盖熟地、山萸、五味之类，纯是补肾水圣药，茯苓、山药又益精而利水，助肉桂之下行，元参以消在上之浮火，白芥子以消壅塞之痰，上焦既宽而下焦又得肉桂之热，则龙雷之火有不归根于命门者乎？一剂便生，真有鬼神莫测之机，又胜于八味地黄汤也。倘喉肿闭塞，勺水不能下咽，虽有此神方，将安施乎！我更有法：用附子一个，破故纸五钱，各研末调如糊，作膏布摊如膏药，大如茶盅，贴脚心中央，以火烘之，一时辰喉即宽而开一线路，可以服药矣，又不可不知。此妙法也。
　　又曰：阴蛾之证，乃肾水亏乏，火不能藏于下，乃飞越于上，而喉中关狭，火不得直泄，乃结成蛾，以蛾而非蛾也。早晨痛轻，下午痛重，至黄昏而痛更甚，得热则快，得凉则加，其证之重者，滴水不能下喉。若作外感阳证治，误用山豆根、芩、连、栀子之类，则痛益甚，而关不开，有不尽命而死者也。惟单补阴虚，用引火归源之法而痛顿失也。治以化蛾汤主之。此方大补肾之水，不治蛾之痛，壮水则火息，引火则痛消，可收全功，诚奇绝之法也。（《活人录。》）华真君曰：双蛾阴证，最难治而最易治也。不知其窍，则最难，知其法则最易。
　　余常为人治此证。用附子一枚，盐一合，水煮透，令其口含一片，而火势立止，然后以六味地黄汤大剂饮之，不再发。神方也。
　　陈远公曰：人有感冒风寒，咽喉肿痛，其势甚急，变成双蛾者。其证痰涎稠浊，不时口渴索饮，疼痛水不能入喉，此阳火壅阻咽喉，势若重而病实轻也。夫阳火，太阳之火也，膀胱之火也，膀胱之火与肾火为表里，膀胱火动，肾火即来相助，故直冲咽喉，而肺脾胃之火亦复相从上升，于是借三经之痰涎，尽阻塞于咽喉，结成火毒而不可解。治法似宜统治数经矣。然其本实始于太阳，泄膀胱之火，则诸经之火自安。但咽喉地近于肺，太阳既假道于肺，肺经险要之地，即狭路之战场也，安有舍战场要地不解其围，而先捣其本国乎？贵有兼治之法也。清燥汤：桔梗、元参、花粉各二钱，甘草二钱，白芍五钱，山豆根、柴胡、麻黄各一钱，水煎服。一剂喉宽，二剂蛾尽消矣。（《冰鉴》。此方散太阳之邪者居四，散各经之邪者居六，尤加意于散肺邪者，由近以及远也。）又曰：人一时咽喉肿大作痛，吐痰如涌，口渴求水，下喉少快，已而又热索水，喉成双蛾，既大且赤，其形宛如鸡冠，此喉痹证，即俗称缠喉风也。乃阴阳二火兼炽也。一为少阳相火，一为少阴君火，今二火齐发，其势更暴，喉管细小，大难遽泄，遂遏抑其间，初作肿而后成蛾也。蛾有二：双蛾、单蛾也。双蛾生两枚，两相壅挤，中间反留一线之隙可通，茶水药食尚可下咽；若单蛾则独形反塞住水谷之路，往往有勺水不能入者，药物既不可咽，又从何路以进药哉！法先用刺法，一则刺少商等穴，尚非快捷方式，惟用刀直刺喉之处一分，则喉肿必少消，可用吹药开之，吹药方：皂角烧灰，胆矾、牛黄、冰片各一分，麝香三厘，为细末。吹喉中，必大吐痰而愈。后用煎剂名救喉汤：元参一两，麦冬五钱，花粉三钱，甘草、山豆根、射干各一钱，水煎一服全愈。若双蛾不必用刺法，用此方自效。（元参为君，足以泻心肾君相火，佐以豆根、射干、花粉，祛邪消痰，则火自归经，咽喉之关隘整肃矣。）又曰：咽喉肿痛，日轻夜重，长成喉蛾，宛如阳证，但不甚疼，咽喉自觉有一线干燥之至，饮水咽入稍快，至水入腹而又不安，吐痰如水甚多，将涎投入水中，即化为水，人以为喉痛生蛾，投泻火之方，不特不验，反增其重，亦有勺水不能入者，何也？盖属阴蛾也。阴蛾则日轻夜重，阳蛾则日重夜轻，此乃少阴肾火下无可藏之地，直上炎于喉也。治法宜大补肾水，加入补火之味，引火归源，下热则上自寒矣。引火汤：熟地三两，巴戟、天冬、麦冬各一两，茯苓五钱，北五味二钱，水煎服。一剂火下喉肿全消，二剂全愈。（此方以熟地为君，大补肾水，麦冬、五味重滋肺金，金水相资，子母有滂沱之沛，水旺足以制火矣。加入巴戟天之温，又是补水之药，则水火既济，水趋下而火不得不随之，又加茯苓前导，则水火同趋，共安肾宫，如琴瑟之和矣。何必用桂附大热，引火归源乎！然桂附为引火归源之圣药，胡弃而不用，不知此证因水之不足而火沸腾，今用大热虽引火于一时，必耗水于日后，所以只用巴戟天引火而又补水，则肾无干燥之虞，喉有清肃之益也。）《医论选要》曰：单蛾者，其形圆小如箸头，生于咽喉关上，或左或右，双蛾则两边俱生也。若生于关下为难治。
　　窦汉卿曰：左咽软主吞咽，右喉主出声，咽门分两路，其受病不同。（《全书》）又曰：咽喉左畔虚阳上攻，其肿微红者，名单乳蛾。若肺气外证手足厥冷，痰涎自出，头重目昏，急用 菜酸汁加玄明粉灌之，旋去痰涎，吹药，如厥重不省人事，气欲绝者，急以吴茱萸研烂，醋调涂脚心。右畔虚阳上攻，其色微黄，其形若蚕茧，故谓之乳蛾，其证亦手足厥冷。
　　又曰：双蛾风，此证有两枚，在喉间两边如豆大，急将黄 汁蜜少许，加玄明粉，漱出风痰，吹冰片散。
　　奎光曰：乳蛾有单有双，有连珠，多因酒色郁结而发，单轻双重。初起一日痛，二日红肿，三日有形如细白星，发寒热者凶，四日势定，治之四五日可愈。其证生于喉傍，一边生者单蛾，左右生者双蛾，二白星上下相连如缠袋者，连珠也。
　　又曰：治乳蛾先用碧丹（五），金丹一吹，次用金丹（二），碧丹（三）同吹出痰，兼用煎剂，左加犀角、黄连，右加赤芍、柴胡，连珠兼用之。大便秘加玄明粉、大黄。（吹药丹方详载咽喉门。）《心法》曰：乳蛾由肺经积热，受风凝结而成。生咽喉旁，状如蚕蛾，有单有双，双者轻，单者重。生于关前者，形多易见，吹药易到，手法易施，故易治；生于关后者，难见形色，吹药不到，手法难施，故难治。
　　又曰：双单蛾汤水不下，看头顶发内有细窠，挑破即刻开关。
　　
　　
　　卷十七　咽喉部单双蛾门主方
　　喉蛾 土牛膝（即鼓捶草，）取三四根捣汁，加人乳和匀，左边蛾滴右鼻孔中，右边蛾滴左鼻孔中，双蛾两鼻孔俱滴，吐出痰涎，其毒立解。重者滴二三次。
　　又方 土牛膝捣烂，醋浸取汁，不时漱口。重者滴入鼻中，痰涎多者白矾研末饭丸，每服一钱。
　　又方 鲜菊花七朵煎漱。
　　又方 青鱼胆一个，纳糯米七粒，悬避阴处四十九日收下，单蛾用一粒，双蛾用二粒，噙放舌下。
　　又方 大蝣蜒不拘多少，白盐梅二个，冰片一分，捣丸如圆眼核大，噙口内化汁咽下。
　　又方 新艾叶绞汁，和童便服。
　　又方 腌白梅的卤，调绿矾点患上。
　　又方 蛇床子瓶内烧酒薰之。
　　又方 先从两手臂捋起，捋至脉门，后捋中指，看中指下节有紫筋现出为度，以针挑去紫血，即可进饮食矣。
　　又方 白盐梅一小瓶，入大蝣蜒虫百十条，任其常久，如遇此证，取梅 研吹之。以梅肉贴小儿恶疖，并效。
　　又方 取公鹅一只，以鹅嘴斗在患者口中，得鹅气自消。
　　乳蛾至危者 玉簪花根洗净，泯须捣化，加白蜜少许和匀，取汁，挑三茶匙灌下。忌见铁器。
　　双单蛾 经过霜王瓜一条，竹刀去盖，将穣去净，用火硝、明矾各一两装满，盖仍合上，用竹签扦紧，悬放迎风背阴之所，候王瓜外面生出白霜扫下，加冰片少许密贮。每用少许，擦之自消。
　　喉蛾漫肿，必须针去恶血，汤水方可下咽，可代刀针。杨树上杨辣子虫窝焙研细末，用骨簪蘸点蛾上，立刻其泡自破，脓血自泄，即可进食。但点时只可点在泡上，不可误点他处，亦不可多用。
　　又方（胡学海） 取大蜘蛛一个入倾银罐内，上加生明矾三钱 枯，加冰片一分，研细吹之。毒水勿咽下咽。
　　又方 壁上 蛛白窝取下，用患者脑后发一根缠定 蛛窝，将银簪刺在灯上烧之存性，为末吹之。
　　乳蛾急证也，此方甚效，有力者宜预制以救人（周鹤仙。）腊月八日雄猪胆一个，装入白矾末，阴干之后研末，再入腊八日猪胆内，如此三四次，如遇患者用一二分吹之，神验。
　　双单蛾喉癣，喉痈肿痛，吐咽不下，命在须臾。（周鹤仙）凤凰衣（微火焙黄） 橄榄核（瓦上火 存性） 孩儿茶（各等分）研为细末。每一钱加真冰片五厘，吹之即能进饮食，极效无比。
　　喉蛾。
　　桔梗（四钱） 甘草（一钱） 金钱吊蛤蟆 牛蒡子（各三钱） 玄参（二钱）水二盅煎一盅，食后服立愈。
　　喉蛾兼治口疳。（《阮氏秘方》）杉木皮（ 存性） 人中白（ ） 粉儿茶（各三钱） 珍珠 琥珀 芦甘石（ ） 青黛（各一钱）大冰片（六分）研匀收贮吹。喉疳喉蛾牙疳要吹至一钱立消。凡吹先用黄连、甘草、苏薄荷、松萝茶各一钱，煎水漱净再吹。如蛾可用鹅毛管剪成长条如菊花瓣样，夹在破开箸子头上扎住，刺患上出血水，再吹药。再看耳后左右，如有红筋，以针刺出血立愈。
　　双单蛾。
　　火硝（一钱五分） 硼砂（五分） 冰片（三厘） 雄黄（一分，不用亦可）共乳极细。每用三匙，吹入喉中吐涎，或从鼻孔吹入亦可。
　　又方 凤仙花子连根捣水吞下，神效。
　　又方 人指甲不拘多少，明矾三钱，大蜘蛛一个，同入倾银罐内 研，加冰片一分吹之。
　　乳蛾喉痹。
　　蟾酥 草乌尖 猪牙皂（各等分）共研细，水丸豆大，每研一丸点患上。
　　乳蛾 将头顶心发上，用生姜擦红，即好。
　　
　　西瓜霜
　　 治咽喉口齿双蛾喉痹，命在须臾。用大黄泥钵一个，将西瓜一个照钵大小，松松装入钵内，将瓜切盖，以皮硝装满瓜内，仍以瓜盖盖，竹签扦定，再以一样大的黄泥钵一个合上，外用皮纸条和泥将缝封固，放阴处过数日，钵外即吐白霜，以鹅毛扫下收好，仍将钵存阴处，再吐再扫，以钵外无霜为度，收好。每用少许吹之。
　　喉蛾。
　　巴豆（去油） 辽细辛（各半分）研细。用绵包好，左蛾塞右鼻孔，右蛾塞左鼻孔。
　　喉蛾喉痹喉风，并治发背疔疮。
　　乌龙瓜（即白花菜取叶晒干）每细末一钱，加冰片三五厘，研匀吹之。如发背疔毒，取叶捣烂敷上，即消。
　　
　　
　　卷十七　咽喉部天白蚁疮门主论
　　盛锡朋曰：咽喉内生疮，鼻孔俱烂，此名天白蚁疮。此证方书不载，多有不识，常作喉风医，最为误事。此乃肺脾蕴毒而成，宜用穿山甲散治之。
　　
　　
　　卷十七　咽喉部天白蚁疮门主方
　　
　　穿山甲散
　　白霜梅（烧存性，一个） 枯矾（一钱） 穿山甲（炒） 雄黄（各五分）共研细末。吹喉中，立效。
　　
　　
　　卷十七　咽喉部锁喉疮门主论
　　窦汉卿曰：锁喉疮者，乃心经毒瓦斯，小肠邪风发于听会之端，注于悬膺之侧。初生如 瘰，不能饮食，闭塞难通，渐次肿破化脓。早治得生，宜服当归、连翘之类，用冰片散，蜒蜉不拘多少，加冰麝捣搽。（《全书》）
　　
</div>
    <div class="pagination">
<a href="疡医大全_page69.html">上一页</a><span>...</span><a href="疡医大全_page65.html">65</a><a href="疡医大全_page66.html">66</a><a href="疡医大全_page67.html">67</a><a href="疡医大全_page68.html">68</a><a href="疡医大全_page69.html">69</a><span class="current-page">70</span><a href="疡医大全_page71.html">71</a><a href="疡医大全_page72.html">72</a><a href="疡医大全_page73.html">73</a><a href="疡医大全_page74.html">74</a><a href="疡医大全_page75.html">75</a><span>...</span><a href="疡医大全_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
