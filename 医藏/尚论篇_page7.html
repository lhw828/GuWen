<!DOCTYPE html>
<html>
<head>
    <meta charset="UTF-8">
    <title>尚论篇 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚论篇 - 第 7 页/共 15 页</h1>
    <div class="content">　　治下利清谷不止身疼痛者
　　先用四逆汤急救其里救后清便自调但身痛者随用桂枝汤急救其表此见下多则阴邪亦从阴解故温后但解其阳邪不必兼阴为治
　　温经止汗一法
　　桂枝加附子汤
　　汗后恶寒一法
　　芍药甘草附子汤【收阴固阳表虚】
　　下后恶寒一法
　　桂枝汤去芍药加附子【阳虚】
　　汗后恶热一法
　　调胃承气汤【胃中干实】
　　汗后里虚一法
　　桂枝新加汤【汗后身疼痛脉沉迟】
　　汗后发悸二法
　　桂枝甘草汤【治心下悸欲得人按】
　　茯苓桂枝甘草大枣汤【治脐下悸】
　　汗后腹胀一法
　　厚朴生姜甘草半夏人参汤
　　昼夜静躁一法
　　汗下后表虚恶寒里虚脉微细日轻夜重者以救阴为主宜桂枝加红花汤
　　日重夜轻身无大热者以救阳为主宜干姜附子汤
　　悮汗变逆一法
　　本脉浮而症见汗出心烦微寒脚挛之候才服桂枝汤即便厥冷咽干烦燥吐逆者乃阳虚而阴独盛也先与甘草干姜汤以复其阳俟厥愈足温更与芍药甘草汤行阴寒凝滞之血以伸其脚若阳虚阴盛其变愈大者但用四逆汤以温经囘阳而不兼阴为治也
　　附辨温症合偶感之客邪以明理而辟谬
　　诸家方书谓温症之外复有四症一曰脉阴阳俱盛重感于寒者变为温疟一曰阳脉浮滑阴脉濡弱者更遇于风变为风温一曰阳脉濡弱阴脉实大者更遇温热变为温毒一曰阳脉濡弱阴脉者更遇温气变为温疫据其援脉以辨症而为治温者推广其端似乎新竒可喜讵知辞不达意徒足人所以后人一得之长逈不及于古人此等处关系病机最钜昌不得不并明其理焉盖春温夏热秋凉冬寒各主一气者其常也然天气不可以长拘所以夏气亦有清凉之时冬气亦有燠热之时凡此皆谓之客气也本温症而重感于寒其病即兼冬气而为温疟本温症而重感于热其病即兼夏气而为温毒本温症而重感于时行不正之气其病即兼不正之气而为温疫原无所变也乃谓某病忽变某病不令人而且骇乎又且长夏之湿气春分后早已先动最能与温气相合而为湿温之症何以四症内反不并举又且温疟一症内经明説是冬月邪入骨髓至春夏始发何得妄説春月重感于寒又且更遇于风变为风温一症头上安头梦中説梦尤为无识盖春月厥阴风木主事与时令之温不得分之为两凡感而病者皆为风温之病也即如初春之时地气未上升无湿之可言也天气尚微寒无毒之可言也时令正清和无疫之可言也而所以主病者全系于风倘除风温另为一症则所以病温之故为何故耶试观仲景于冬月之病悉以伤寒之名统之其觱发之风寒栗烈之寒气总为一寒则春月之风寒风热风湿总为一风并可知也夫风无定体者也在八方则从八方在四时则从四时春之风温夏之风热秋之风凉冬之风寒此自然之事也仲景于温症篇首即特掲风温之名以纲众目其晰义之精为何如耶显明道理一经后人之手便将风与温分之为二况与精微之奥乎兹特辨之以见治温之法原为切近平易而非有奇特也
　　温疟主治
　　温疟病脉尺寸俱盛先热后寒者宜小柴胡汤先寒后热者宜小柴胡加桂汤
　　但寒不热者宜柴胡加桂姜汤
　　但热不寒者宜白虎加桂汤
　　有汗多烦渇小便赤澁素有瘴气及不服水土呕吐甚者宜五苓散
　　温毒主治
　　温毒为病最重温毒必发斑宜人参白虎汤
　　竹叶石膏汤
　　参升麻汤
　　黒膏【清气凉血】
　　温疫主治
　　人参败毒散
　　温疫病阳脉濡弱正虚也隂脉邪实也正虚邪实则一团外邪内炽莫能觧散病固纒身为累而目前不藏精之人触其气者染之尢易所以发表药中宜用人参以领出其邪寓意草中论之已悉兹不复赘







　　尚论后篇卷一
<子部,医家类,尚论篇>
　　钦定四库全书
　　尚论后篇卷二
　　新建　喻昌　撰
　　尚论四时
　　冬
　　天干始于甲地支始于子故尚论四时以冬为首凡春夏秋三时之病皆始于冬故也先王以至日闭闗商旅不行后不省方者法天之闭藏与民休息俾无夭札也然而髙人防雪空山而内藏愈固渔父垂钓寒江而外邪不侵以藏精为御寒乃称真御寒矣内经谓冬不藏精春必病温谆谆垂诫后世红炉暖阁醉而入房反使孔窍尽开内藏发露以致外寒乗间窃入所以伤寒一症最凶最多仲景于春夏秋三时之温热病悉以伤寒统之者葢以此也吾人一日之劳设不得夜寝则来日必加困顿农夫一岁之劳设不为冬藏则来年必至缺乏况乎万物以春夏秋为昼以冬为夜至冬而归根伏气莫不皆然岂以人为万物之灵顾可贸贸耶特首揭之且以动良士之瞿瞿也【防音厰】
　　春
　　天地之太徳曰生徳流化溥而人物生焉者也春秋首揭春王正月虽重王道而天徳人理统括无余春于时为仁仁者人之心也故生而勿杀予而勿夺赏而勿罚心上先有一叚太和之意然后与和风甘雨丽日芳时百昌庶类同其欣赏一切乖戾之气不躯自逺更何病之有哉乃纵肆軰日饮食于天地之阳和而不禁其暴戾恣睢之习此其心先与凶恶为伍凡八风之邪四时之毒咸得中之及至病极无奈乃始忍性以冀全生终属勉强而非自然如石厌草逢春即芽如木藏火逢钻即出惟廓然委顺嗒然防我者病魔潜消而精气渐长犹为近之故法天地之生以养生者为知道也　风者善行易入之物为百病之长大率风之伤人先从皮毛而入以次入筋骨脏腑内虚之人与外风相召如空谷之应响大块之噫风未动而已先觉若星揺灯闪可预征者故体虚之人避风如避箭者偶不及避当睁努以捍其外热汤以溉其内使皮毛间津津润透则风邪随感即出不为害矣然外虽避风而内食引风之物而招致尤为不浅善治风者必权衡于风入之浅深逐节推引而出然亦须兼治痰痰不堵塞窍隧则风易出也至于痰热积盛有自内生风之则与外感之风逈隔天渊若以外感法治之如羗防之属则内愈虚风愈炽毎至不起与内伤病以外感药治其悮同也夏
　　热者天时之气也暑者日之毒也湿者地之气也夏月天时本热加以地湿上腾是以庶类莫不繁茂然而三气相合感病之人为独多百计避之不免亦惟有藏精一法可恃耳昌谓夏月藏精则热邪不能侵与冬月之藏精而寒邪不能入者无异也故春夏秋三时之病皆起于冬而秋冬二时之病皆起于夏夏月独宿兢兢隄防金水二脏允为摄身仪式矣毎见贵介髫龄之子夏月出帷纳凉暗中多开欲窦以致热邪乗之伤风咳渐成虚祛尫痩等病者甚多有贤父兄者自宜防之于早矣
　　人之居卑隩触山岚冐雨旸着汗衣卧氷簟饮凉水食菓受内欝皆能使湿土受伤若以秋疟但爲受暑遗却太隂湿土受伤一半至冬月咳反以为受于湿而以燥治之不为千古一大悮耶夏月汗多真阳易澈津少真隂易消为内伤诸病之始
　　秋
　　金继长夏湿土而生其气清肃天香徧野地寳垂成月华露湛星润渊澄酷热之后得此髙秋荐赏与严寒之后而得阳春敷和同为一岁不可多得之日葢金性刚金令严繁茂转而为萧疎矣燠热转而为清冷矣以故为时未几而木萎草枯水落石出时愈冷则愈燥以火令退气已乆金无所畏而得以自为也故燥金之令不可伤伤之则水竭液干筋急枯肝木暗摧去生滋逺故凡肝病之人宜无扰无伐以应木气之归藏木气归藏燥金即能萎其枝叶而不能伤其根本及秋金才生冬水早已庇木之根以故木至春而复荣者荣于冬月之胎养也夫生中有杀杀中有生亦自然而然之理人在气交之中能随天地自然之运而为节宣则不但无病而且难老岂舍此而更有延年之术哉若夫燥金自受之邪为病最大以夏火之尅秋金为贼邪故暑热湿之令金独伤之暑热湿之病金独受之古人于夏月早已淡泊滋味恶其湿热伤肺且不欲以浊滞碍清道也然形寒饮冷尤为伤肺虽夏月之乗凉亦不可过况入伏已深尚啖生冷冐风露而无忌宁不致肺之病耶故夏三月所受之热至秋欲其散不欲其收若以时令之收兼收其热则金不生水而转増燥安得不为筋脉短劲浊渇枯损之导为冬月咳之根耶
　　论治病必本于四时
　　飡泄病既谓春伤于风夏生飡泄矣又曰长夏兼病洞泄寒中又曰逆秋气者冬必飡泄其言错出无定人不易防不知病名虽同而其因湿因寒则各不相同故治病不本于四时无能治也
　　春伤于风夏生飡泄解
　　春伤于风夏生飡泄从来解说不明昌谓风邪伤人必入空窍惟肠胃为最所飡之食由胃入肠胃空而风居之少顷糟去肠空而风亦居之风既居于肠胃则其导引之机如顺风帆不俟脾之运化食入即出以故飡已即泄也不知者以为脾虚完谷不化用长夏洞泄寒中及冬月飡泄之法反以补脾刚燥之药助风性之劲有泄无已每至束手无策倘知从春令治之仍以桂枝领风从解肌而出一二剂可愈也识此意者虽三时之伤于风者亦可防而通之夏伤于暑长夏伤于湿秋必痎疟解
　　自二月以至七月地气动则湿用事自八月以至正月地气静则燥用事所以春夏多病疟者可知伤热伤暑未有不伤湿者也所以秋冬多有咳者伤风伤寒未有不兼伤燥者也
　　秋伤于燥冬生咳解
　　秋月之金生冬月之水然金必寒始能生水水必冷始不为痰故冬月之咳必由于秋令之燥也然而夏月化土之气不先伤于肺则秋月何燥之有昌故谓秋冬二时之病皆始于夏夏月藏精则热邪不能侵也夫池沼之间暑且不到岂有内藏之然真水而暑热之邪得伤其肺者哉故火邪不能烁金而金始冷也金寒则气清而不上逆水冷则质清而不成痰更何咳之有哉
　　论内经四时主病之脱悮
　　内经云春伤于风夏生飡泄夏伤于暑秋必痎疟秋伤于湿冬生咳冬伤于寒春必病温春冬二季风寒之病可无疑矣其夏伤于暑秋必痎疟一语释云暑汗不出至秋凉气相薄而为寒热往来之疟葢以经文原有当暑汗不出者秋风成疟之说故引之而为注不知于理欠通也夫夏月之暑合于长夏之湿始为秋时之疟所以疟症名曰脾寒由伤于长夏之湿土为多若谓専属伤暑则人之深居静摄未尝伤暑秋亦病疟者又谓何所伤耶至秋伤于湿冬生咳一语释云秋伤于湿湿蒸为热热者火也至冬寒与热搏当为咳之症则牵强不通之极矣夫湿无定体者也春夏曰风热之湿秋冬曰凉寒之湿惟夏月之暑热湿三气相合始可名之为热岂有至秋之凉而反蒸为热之理况乎湿者水类所以水流湿也燥者火类所以火就燥也指燥为湿是指火为水矣颠倒不已甚乎今为正经文之脱简増入一语曰春伤于风夏生飡泄夏伤于暑长夏伤于湿秋必痎疟秋伤于燥冬生咳则六气配四时之防灿然中天矣加长夏之湿而秋病之源始清易秋月为燥而诸家指为热火之训亦不谬请以素问之防明之素问云天有春夏秋冬之四时金木氷火土之五行于生长化收藏而寒暑燥湿风火之六气从兹而生焉盖春属风木主生夏属热火主长长夏属湿土主化秋属燥金主收冬属寒水主藏可见造物全赖湿土生化之一气而木火金水始得相生于不息虽土无正位四季之中各分旺一十八日然无长夏十八日之土则相生之机息矣故长夏之土为生秋金之正土春秋冬之分者不得与之较量也此义既明则秋月燥金主收之义始明而冬月之咳为伤秋金之燥不为伤秋之湿也亦自明矣再观素问云逆春气则伤肝木肝木不能生夏时之心火至夏有寒变之病逆夏气则伤心火心火不能生长夏之脾土脾土不能生秋时之肺金至秋有痎疟之病逆秋气则伤肺金肺金不能生冬时之肾水至冬有飡泄之病逆冬气则伤肾水肾水不能生春时之肝木至春有痿厥之病是则三时之病当更互言之而秋之病疟未尝更也其必以心火脾土并言则长夏之伤于湿诚为经文当日必有之言而非昌之臆说也明矣
　　论春秋冬各主一气夏月兼主三气之理原为天时自然之运
　　内经云彼春之温为夏之暑彼秋之忿为冬之怒明乎温热寒凉循序渐进自然而然者乃天运之常也后之俗子辄以风寒暑湿分四时此缘经文脱悮秋伤于燥一叚习至今不察耳曷不曰风寒暑燥犹为近耶葢湿土无定位寄旺于四季各一十八日风寒暑燥之内不言湿而湿自在也然亦但仿洛书五数居中纵横各得之理以立言若论天时自然之运如环无端岂有甫终一运重转土运十八日五运而为八转者乎此其道惟以六气之配而始明葢三百六十日五分之各得七十二日则为五运六分之各得六十日则为六气自小雪至大寒六十日属太阳寒水之气自大寒至春分六十日属厥隂风木之气自春分至小满六十日属少隂君火之气自小满至大暑六十日属少阳相火之气自大暑至秋分六十日属太隂湿土之气自秋分至小雪六十日属阳明燥金之气此则水木火土金相生不息之义也可见冬季大寒后十八日之土即从太阳寒水之气为用故能生厥隂之风木而春季谷雨后十八日之土早已属少隂君火之所生而不从木风为同类又加仲夏少阳相火重生其土至长夏大暑后其土之盛为始极而为生金之正土矣未立夏之前气已从火既立秋之后气上从土火土之气共管一百八十日分岁之半昌所谓夏月三气相合与冬春秋之各主一气逈乎不同者正以天时自然之运而知之也岂故为牵强其说以欺人哉但君相二火之分即与湿土合司其化所以夏月暑热中有湿湿中有暑热自春分至秋分有极湿之时有极热之时又有湿热交蒸之时虽云长夏建未之月湿土主事其实已行半年之乆矣夫春分后土膏地溽湿行半年不谓之湿直至秋后土干地燥反谓之湿昔贤以讹讹其因仍苟简为不少矣可无论欤
　　热湿暑三气同于夏月见之直所谓同气相求也葢热而益之以暑则热为甚酷烁石流金亦云仅矣然但为干热已也得隂凉尚可避之若加以湿而与炎威相防尽大地为蒸笼础磉流膏虮虱悉出衣表无可避也必俟金风动而暑始退惟风动胜湿故也三气相兼之义益可见夏日较他时独永而南方正明之位天皇独密造化活泼之妙非圆机之圣人曷足以知之
　　论逆四时之病为自取其殃
　　四序之中当温而温当热而热当凉而凉当寒而寒以生以长以化以收以藏四时极正之气民物原无疴疹乃有违天而召戾不可救药者甚多内经云逆冬气则伤肾奉生者少逆春气则伤肝奉长者少逆夏气则伤心奉收者少逆秋气则伤肺奉藏者少其逆四季土旺之气则伤脾奉化者少言外自寓造物不与人忤而人自逆之也逆之之情乆而弥锢如暴戾忿恨之人始焉但觉肝气有余终岁扰乱一旦不足则尫赢无似更有何气可奉他藏耶所谓违天者不祥人不可以不知也
　　四序之中有与病相邻者善保生者宜黙杜其机如春气在头头间之气倍旺于他部气旺则血充血充则易至于溢出故春病善防其所损也多矣内经云上者下之诚知春气之在头也每日引而归诸丹田气海之内且气机虽发而吾心不可无萧瑟之应不则微用苦降之药以通其气凡此皆所谓嘿杜其机者也若俟防淋漓尚不知其所来则无具甚矣【音求鼻间窒塞也防音忸鼻间出血也】
　　论四时制胜之道
　　素问云风胜则动热胜则肿燥胜则干寒胜则浮湿胜则濡泻可见凡人感受四时偏胜之气而成病者原各不同感风气胜者则体从之而动焉如振掉揺动之类是也感热气胜者则体从之而肿焉凡痈肿之类是也此与寒伤形形伤肿之肿不同与热伤气气伤痛之意直互见感燥气胜者则体从之而干焉如津液枯涸皮毛燥湿之类是也感寒气胜者则体从之而浮焉即所谓寒伤形形伤肿者是焉感湿气胜者则体从之而濡泻焉脾恶湿喜燥湿气大过则土不胜水而濡泻之病作也六元正经又谓甚则水闭跗肿亦见土不胜水则不能外输膀胱而内则为水闭及水气泛溢四肢而外则为跗肿所以较之濡泻尤为甚也然而风与燥相隣风燥又未有不热者也湿不与燥为隣其或为寒湿或为热湿则各随其体之积累所造焉但春夏秋三时俱属风燥热惟冬时方属寒则受病者之热湿多而寒湿少又属可推矣
　　春属东方木木太过以西方金制之始得其平故怒多则伤肝惟悲始能胜怒以肺金主悲也风多则伤筋惟燥始能胜风以肺金惟燥也酸多则伤筋惟辛始能胜酸以肺金味辛也夏属南方火火太过以北方水制之始得其平故喜多则伤心惟恐始能胜喜以肾水主恐也热多则伤气惟寒始能胜热以肾水性寒也苦多则伤气惟咸始能胜苦以肾水惟咸也长夏属中央土土太过以东方木制之则得其平故思伤脾惟怒胜思肝主怒也湿伤肉惟风胜湿木主风也甘伤肉惟酸胜甘木味酸也秋属西方金金太过以南方火制之则得其平故忧伤肺惟喜胜忧心主喜也燥伤皮毛惟热胜燥心主热也辛伤皮毛惟苦胜辛火味苦也冬属北方水水太过以中央土制之则得其平故恐伤肾惟思胜恐脾主思也寒伤血惟燥胜寒火胜水也咸伤血惟甘胜咸土味甘也夫四时一有太过即以所胜制之内而七情外而六气五味皆可用之调其偏以协于和可见道本自然而然推之无穷无极总不出其范围虽有智者莫加毫末也后世识不及古反舍正路不由者何耶
　　问形不足者温之以气精不足者补之以味此何解也曰二语者药之权衡也形充于血隂之属也隂不足者本当益隂然益隂而隂未能生必温以气之阳而隂始生以阳为隂之主也精丽于气阳之属也精不足者本当益阳而阳未能生必补以隂之味而阳始生以隂为阳之基也二者皆药石之权宜亦隂阳互根之妙理也
　　真中合小儿
　　论伤寒真中隂经
　　人之阳气素弱加以房室过损腠理乆疎胃气乆薄泻利无度者一旦感受风寒之邪正如怯懦之夫盗至全不争鬭开门任其深入拱手以听命而已所以其全不发热者为多葢发热则尚有争鬬之象邪不得直入无忌也然岂是从天而下大都从胃口而入胃为五藏六府之源邪入其中可以径奔三隂而从其类以故吐呕四逆唇青等亦从胃而先见也失此不治势必腹痛下利不止渐至巻舌囊缩而死矣有魄汗淋漓而死者孤阳从外脱亦风邪为多也有全不透汗浑身青紫而死者微阳为隂所灭亦寒邪深重也此症隂霾已极以故一切猛烈之药在所急用不可一毫回防设用药而加踌躇转盻天崩地裂矣
　　论真中风
　　伤寒症太阳经之中风者乃风寒暑热之风自外而入者也真中风之风乃人身自有之风平素蕴蓄而一旦内出者也素问云阳之气以天地之疾风名之可见真中风之病乃人之数扰其阳所致数扰其阳惟房室一事为最房室过勤纵隂不走而阳气则已动动而不已必渐积于空隙之所而手微麻足或微痹舌或微蹇风信已至而扰其阳者方未已一旦乗虚横发与大块噫气林木振向黄沙蔽天白浪翻海者初无少异矣其人安得不卒倒乎迨至卒倒而世医方引风寒暑湿之风为治一悮再悮外风入而与内风交煽任凭躯伟体坚经年不能少减而成废人者比比甚有不旬日而告毙者矣可胜叹哉
　　论真中风大法
　　风既自内而生还须自内而熄欲自内而熄何物是熄风之药养血乎风亦与之俱养补气乎风亦与之俱补实腠理乎风亦与俱实将何所取耶养血补气自不可少而实腠理之药断不可用进而求之于法然后不患于无药也葢天地间之风得雨则熄所以素问又曰阳之汗以天地之雨名之以雨治风不言治而治在其中以故内风之人腠理断不可实实则汗不能出也气血不可不补虚则不足供汗之用也要使元气足以拒风于腠理之间务如大病退后之人饮汤则汗食粥则汗如此旬日以听风之自熄然后为当其妙全在助阳而通血脉不取驱风散邪为义与荆防柴葛之轻药絶不相干世传以羗防等药发散一食顷者此但可治偶感之风耳以治内风不去百分之一岂有经年积累之风而取办一药且仅攻皮肤之理哉中风病多见于富贵之人而贫贱少少贫贱之人非无房室也以其劳苦奔走身中之气时为蒸动才有微无便从汗解而富贵之人身既安逸内风已炽尚图乗风纳凉沐泉饮水以解其热致阳气愈遏不舒加以浓酒厚味之热挟鬰阳而为顽痰阻塞经络一旦卒然而中漫不知病所由来古今成方虽多辨症全不清切盍观平人饮醇食煿积至无筭全不见其热者阳气有权嘿为运出耳阳气逼鬰无权势必转蒸饮食之物为痰与风相结迨发之时其体盛之人病反加重葢体盛则阳多阳多则风与痰俱多也孰知其风为本而痰为标耶孰知其阳气为本而风痰为标耶风痰为标可汗可吐而或者见其昏迷舌蹇以为邪入心脏用牛黄清心之类驱风散痰致阳气愈遏而成不治甚多夫阳遏在内之人脏腑有如火烙平素喜生冷临病又投金石覆辙相寻明哲罔悟亦独何耶阳气为本势必絶欲而不更扰其阳病根始拔然而阳气素动习惯渐近自然多不乐于安养风痰才得少息往往思及欲事畧一举动复从本及末蔓而难图矣古今无人深论及此惟善保生者见体中痰多风炽无俟病发预为絶欲可矣甚哉人于天地自然之气机日用不知也天时蒸动之时欲求凉风而不可得风气干燥之时欲求微而不可得是以多湿之人恶蒸动多风之人恶亁燥者内邪感之而益动也故湿病喜燥药而忌汗药风病喜汗药而忌燥药充其义以为调摄则居四达之衢而披襟向风起呼吸即通帝座之想者即治湿之良方也处奥隩之室而整冠振衣凛天威不违咫尺之惧者即治风之良方也人苟知此不诚可以却痰而延年耶
　　辟小儿惊风论
　　小儿初生以及童幼肌肉筋骨脏腑血脉俱未充长隂则不足阳实有余不比七尺之躯隂阳交盛惟隂不足阳有余也故身内易于生热热盛则生痰生风生惊亦所时有彼当日若以四字立名曰热痰风惊则后人不乃以四字难呼节去二字曰惊风遂贻后人以多论以其头揺手劲也而曰抽掣以其卒口禁脚挛急目邪心乱也而曰搐搦以其脊强背反也而曰角弓反张不知小儿之腠理未密易于感冐风寒凡寒中人必先入太阳经太阳经之脉起于目内眦上额交巅入脑还出别下项夹脊抵腰中是以病则筋脉牵强乃生出抽掣等不通各名而用金石重药镇坠以致外邪深入难痊间有体坚症轻而愈者遂以为竒方可误矣又方书有云小儿八岁以前无伤寒以助惊风之说不思小儿不耐伤寒初太阳经早已身强多汗筋脉牵动人事昏沉势已极于本经药又乱投不能待于经解散耳岂为无伤寒乎况小儿易于外感易于发热伤寒为更多耶是即世所云惊风也所以小儿伤寒要在三日内即愈为贵若待其经尽而解必不能矣又刚痉无汗柔痉有汗小儿刚痉少柔痉多人见其汗出不止神昏不醒遂名之曰慢惊风症而以参耆朮附药闭其腠理以致邪热不得外越以为大害所以凡治小儿之热但当攻其出表不当固其入内仲景原有桂枝法若舍而不用从事东垣内伤为治又误矣又新产妇人去血过多隂虚阳盛故感冐与小儿无别乃遂相为产后惊风尤可笑也然小儿亦实有惊以小儿气怯神弱凡卒遇怪异形声及骤然跌仆皆生惊怖其面青粪青多烦多哭其神识昏迷对面撞钟放镜全然不闻不比热邪塞窍也
　　附论小儿治法大纲
　　小儿冬月深居房帏犯寒邪者恒少而知识未开天癸未动又无不藏精之事然亦有温症例可互推者经云水谷之气感则害人六府小儿或因啖乳而传母热或亦饮食而中外邪皆从阳明胃经先受繇阳明而外达太阳即与温症之第一例颇同而平素脾气受伤者邪气入胃复乗其脾虚而客之即与温症之第二例颇同既阳明胃与太隂脾相连之一脏一腑交合为病正伤寒两感症中二日阳明与太隂受之则有腹满身热不欲食讝语之症与温症之第三例分经虽不同而两感则颇同也后人造为小儿八岁已前无伤寒之说不思小儿冬月登山入水者尚有之岂遂谓无寒可伤耶即冬月不令受寒岂遂谓无寒可伤耶即冬月不令受寒岂春月并不受时行外袭之气耶其后又因无伤寒之说凡一切外感俱妄立惊风之名擅用金石重坠反领外邪深入以成不痊之症昌寓意草中已畧辨其端但未详其治也试观中风卒倒之人邪中脾之大络则昏迷不醒然则邪炽太隂脾经势必传于大络其讝妄而不知人者夫岂惊风之谓耶只有慢脾风一説似乎近理然不以外感之名统之则用药茫无措手兹特比入春温之例庶推之以及四时而治悉无忒后之赤子可登春台昌所以乞灵于越人而大畅仲景之防乎
　　小儿温症第一例
　　由阳明而太阳自内逹外皆表症但表法原取解肌而不取发汗况于小儿肌肤嫩薄腠理空虚断无发汗之理仲景于太阳之项背强几几反汗出恶风者用桂枝加葛根汤极得分经之妙桂枝汤主太阳葛根汤主阳明以类推之太阳症多阳明症少则用桂枝汤加葛根阳明症多太阳症少则用葛根汤加桂枝圆机在乎临症然颈项肩背正二阳所辖之地不明经络者见其几几然牵强不舒加以目晴上窜手足反张诸多太阳见症而惊风之名自此始矣讵知仲景曰身热足寒头项强急恶寒时头热面亦目脉赤浊头面揺卒口禁背反张者痉病也发热无汗反恶寒者名刚痉发热汗出不恶寒者名柔痉又曰太阳病发汗过多因致痉可见不解肌而悮发汗者必有此变当解肌而不当发汗之说又显矣然则小儿之解肌不更当从乎轻剂耶小儿服桂枝不必啜热稀粥并不可急灌逼其大汗也
　　凡小儿发热呕吐者倘未布痘须审谛不可悮用温胃之药里中一宗侯髙年一子恣啖不禁毎服香砂平胃散极效一夕痘发作呕悮服前药满头红筋错出斑防密攅筋路所谓藤斑也上饶某公一侄病发作呕乃父投以藿香正气散一夕舌上生三黑疔如尖栗形舌下四黄疔如牛奶形葢痘邪正出阻截其路故生变若此因述以垂戒
　　解肌清热三法
　　桂枝加葛根汤
　　葛根汤
　　桂枝加括蒌汤
　　攻里救胃一法
　　调胃承气汤
　　大承气汤
　　治痉胸满卧不着席脚挛急龂齿者
　　昌变调胃悮攻邪防一法
</div>
    <div class="pagination">
<a href="尚论篇_page6.html">上一页</a><span>...</span><a href="尚论篇_page2.html">2</a><a href="尚论篇_page3.html">3</a><a href="尚论篇_page4.html">4</a><a href="尚论篇_page5.html">5</a><a href="尚论篇_page6.html">6</a><span class="current-page">7</span><a href="尚论篇_page8.html">8</a><a href="尚论篇_page9.html">9</a><a href="尚论篇_page10.html">10</a><a href="尚论篇_page11.html">11</a><a href="尚论篇_page12.html">12</a><span>...</span><a href="尚论篇_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
