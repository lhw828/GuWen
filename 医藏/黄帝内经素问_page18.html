<!DOCTYPE html>
<html>
 <head>
  <meta charset="utf-8"/>
  <title>
   黄帝内经素问 - 第 18 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经素问 - 第 18 页/共 26 页
  </h1>
  <div class="content">
   汤液醪醴论　　　玉板论要篇
　　诊要经终论
　　异法方宜论篇第十二【新校正云按全元起本在第九卷】
　　黄帝问曰医之治病也一病而治各不同皆愈何也【不同谓鍼石灸焫毒药导引按蹻也】歧伯对曰地势使然也【谓法天地生长收藏及髙下燥湿之势】故东方之域天地之所始生也【法春气也】鱼盐之地海濵傍水【鱼盐之地海之利也濵水际也随业近之】其民食鱼而嗜咸皆安其处羙其食【丰其利故居安恣其味故食羙】鱼者使人热中盐者胜血【鱼发疮则热中之信盐发渴则胜血之徴】故其民皆黒色踈理其病皆为痈疡【血弱而热故喜为痈疡】其治宜砭石【砭石谓以石为鍼也山海经曰髙氏之山有石如玉可以为鍼则砭石也　新校正云按氏一作伐】故砭石者亦从东方来【东人今用之】西方者金玊之域沙石之处天地之所收引也【法秋气也引谓牵引使收敛也】其民陵居而多风水土刚强【居室如陵故曰陵居金气肃杀故水土刚强也　新校正云详大抵西方地髙民居髙陵故多风也不必室如陵矣】其民不衣而褐荐其民华食而脂肥【不衣丝绵故曰不衣褐谓毛布也荐谓细草也华谓鲜羙酥酪骨肉之类也以食鲜羙故人体脂肥】故邪不能伤其形体其病生于内【水土刚强饮食脂肥肤腠闭封血气充实故邪不能伤也内谓喜怒悲忧恐及饮食男女之过甚也　新校正云详悲一作思当作思已具隂阳应象大论注中】其治宜毒药【能攻其病则谓之毒药以其血气盛肌肉坚饮食华水土强故病宜毒药方制御之药谓草木虫鱼鸟兽之类皆能除病者也】故毒药者亦从西方来【西人方术今奉之】北方者天地所闭藏之域也其地髙陵居风寒冰冽【法冬气也】其民乐野处而乳食藏寒生满病【水寒冰冽故生病于藏寒也新校正云按甲乙经无满字】　其治宜灸焫【火艾烧灼谓之灸焫】故灸焫者亦从北方来【北人正行其法】南方者天地所长养阳之所盛处也其地下水土弱雾露之所聚也【法夏气也地下则水流归之水多故土弱而雾露聚】其民嗜酸而食胕【言其所食不芬香新校正云按全元起云食鱼也】故其民皆致理而赤色其病挛痹【酸味收敛故人皆肉理宻致阳盛之处故色赤湿气内满热气内薄故筋挛脉痹也】其治宜防鍼【防细小也细小之鍼调脉衰盛也】故九鍼者亦从南方来【南人盛崇之】中央者其地平以湿天地所以生万物也众【法土德之用故生物众然东方海南方下西方北方髙中央之地平以湿则地形斯异生病殊焉】其民食杂而不劳【四方辐辏而万物交归故人食纷杂而不劳也】故其病多痿厥寒热【湿气在下故多病痿弱气逆及寒热也隂阳应象大论曰地之湿气感则害皮肉筋脉居近于湿故尔】其治宜导引按蹻【导引谓摇筋骨动支节按谓抑按皮肉蹻谓防举手足】故导引按蹻者亦从中央出也【中人用为养神调气之正道也】故圣人杂合以治各得其所宜【随方而用各得其宜唯圣人法乃能然矣】故治所以异而病皆愈者得病之情知治之大体也【逹性怀故然】
　　移精变气论篇第十三【新校正云按全元起本在第二卷】
　　黄帝问曰余闻古之治病惟其移精变气可祝由而已今世治病毒药治其内鍼石治其外或愈或不愈何也【移谓移易变谓变改皆使邪不伤正精神复强而内守也生气通天论曰圣人传精神服天气上古天真论曰精神内守病安从来】歧伯对曰徃古人居禽兽之闲动作以避寒隂居以避暑内无眷慕之累外无伸官之形【新校正云按全元起夲伸作】此恬憺之世邪不能深入也故毒药不能治其内鍼石不能治其外故可移精祝由而已【古者巢居穴处夕隠朝游禽兽之间断可知矣然动躁阳盛故身热足以御寒凉气生寒故隂居可以避暑矣夫志捐思想则内无眷慕之累心亡愿欲故外旡伸官之形静保天真自无邪胜是以移精变气无假毒药祝説病由不劳鍼石而已　新校正云按全元起云祝由南方神】当今之世不然【情慕云为逺于道也】忧患縁其内苦形伤其外又失四时之从逆寒暑之宜贼风数至虚邪朝夕内至五藏骨髓外伤空窍肌肤所以小病必甚大病必死故祝由不能已也帝曰善余欲临病人观死生决嫌疑欲知其要如日月光可得闻乎歧伯曰色脉者上帝之所贵也先师之所传也【上帝谓上古之帝先师谓歧伯祖世之师僦贷季也】上古使僦贷季理色脉而通神明合之金木水火土四时八风六合不离其常【先师以色白脉毛而合金应秋以色青脉而合木应春以色黒脉石而合水应冬以色赤脉洪而合火应夏以色黄脉代而合土应长夏及四季然以是色脉下合五行之休王上副四时之徃来故六合之间八风鼔坼不离常候尽可与期何者以见其变化而知之也故下文曰】变化相移以观其妙以知其要欲知其要则色脉是矣【言所以知四时五行之气变化相移之要妙者何以色脉故也】色以应日脉以应月常求其要则其要也【言脉应月色应日者占之期准也常求色脉之差忒是则平人之诊要也】夫色之变化以应四时之脉此上帝之所贵以合于神明也所以逺死而近生【观色脉之臧否晓死生之徴兆故能常逺于死而近于生也】生道以长命曰圣王【上帝闻道勤而行之生道以长惟圣王乃尔而常用也】中古之治病至而治之汤液十日以去八风五痹之病【八风谓八方之风五痹谓皮肉筋骨脉之痹也灵枢经曰风从东方来名曰婴儿风其伤人也外在筋纽内舎于肝风从东南来者名曰弱风其伤人也外在于肌内舎于胃风从南方来名曰大弱风其伤人也外在于脉内舎于心风从西南来名曰谋风其伤人也外在于肉内舎于脾风从西方来名曰刚风其伤人也外在于皮内舎于肺风从西北来名曰折风其伤人也外在于手太阳之脉内舎于小肠风从北方来名曰大刚风其伤人也外在于骨内舎于肾风从东北来名曰凶风其伤人也外在于掖脇内舍于大肠又痹论曰以春甲乙伤于风者为筋痹以夏丙丁伤于风者为脉痹以秋庚辛伤于风者为皮痹以冬壬癸伤于邪者为骨痹以至隂遇此者为肉痹是所谓八风五痹之病也　新校正云按此注引痹论今经中痹论不如此当云风论曰以春甲乙伤于风者为肝风以夏丙丁伤于风者为心风季夏戊巳伤于邪者为脾风以秋庚辛中于邪者为肺风以冬壬癸中于邪者为肾风痹论曰风寒湿三气杂至合而为痹以冬遇此者为骨痹以春遇此者为筋痹以夏遇此者为脉痹以至隂遇此者为肌痹以秋遇此者为皮痹】十日不已治以草苏草荄之枝本末为助标本已得邪气乃服【草苏谓药煎也草荄谓草根也枝谓茎也言以诸药根苖合成其煎俾相佐助而以服之凡药有用根者有用茎者有用枝者有用华实者有用根茎枝华实者汤液不去则尽用之故云本末为助也标本已得邪气乃服者言工人与病主疗相应则邪气率服而随时顺也汤液醪醴论曰病为本工为标标本不得邪气不服此之谓主疗不相应也或谓取标本论末云鍼也　新校正云按全元起本又云得其标本邪气乃散矣】暮世之治病也则不然治不本四时不知日月不审逆从【四时之气各有所在不本其处而即妄攻是反古也四时刺逆从论曰春气在经脉夏气在孙络长夏气在肌肉秋气在皮肤冬气在骨髓工当各随所在而辟伏其邪尔不知日月者谓日有寒温明暗月有空满亏盈也八正神明论曰凡刺之法必候日月星辰四时八正之气气定乃刺之是故天温日明则人血淖液而衞气浮故血易冩气易行天寒日隂则人血凝泣而卫气沈月始生则血气始精衞气始行月郭满则血气盛肌肉坚月郭空则肌肉减经络虚衞气去形独居是以因天时而调血气也是故天寒无刺天温无凝月生无冩月满无补月郭空无治是谓得时而调之因天之序盛虚之时移光定位正立而待之故曰月生而冩是谓藏虚月满而补血气盈溢络有留血命曰重实月郭空而治是谓乱经隂阳相错真邪不别沈以留止外虚内乱淫邪乃起此之谓也不审逆从者谓不审量其病可治与不可治故下文曰】病形已成乃欲防鍼治其外汤液治其内【言心意粗略不精审也】粗工凶凶以为可攻故病未已新病复起【粗谓粗略也凶凶谓不料事宜之可否也何以言之假令饥人形气羸劣食令极饱能不霍乎岂其与食而为恶邪葢为失时复过节也非病逆鍼石汤液失时过节则其害反増矣　新校正云按别本霍一作害】帝曰愿闻要道歧伯曰治之要极无失色脉用之不惑治之大则【惑谓惑乱则谓法则也言色脉之应昭然不欺但顺用而不乱纪纲则治病审当之大法也】逆从到行标夲不得亡神失国【逆从到行谓反顺为逆标本不得谓攻病失宜也以反理到行所为非顺岂唯治人而神气受害若使之辅佐君主亦令国祚不保康宁矣】去故就新乃得真人【标本不得攻病失宜则当去故逆理之人就新明悟之士乃得至真精晓之人以全已也】帝曰余闻其要于夫子矣夫子言不离色脉此余之所知也歧伯曰治之极于一帝曰何谓一歧伯曰一者因得之【因问而得之也】帝曰奈何歧伯曰闭戸塞牖系之病者数问其情以从其意【问其所欲而察是非也】得神者昌失神者亡帝曰善
　　汤液醪醴论篇第十四【新校正云按全元起本在第五巻】
　　黄帝问曰为五谷汤液及醪醴奈何【液谓清液醪醴谓酒之属也】歧伯对曰必以稻米炊之稻薪稻米者完稻薪者坚【坚谓资其坚劲完谓取其完全完全则酒清泠坚劲则气迅疾而効速也】帝曰何以然【言何以能完坚邪】歧伯曰此得天地之和髙下之宜故能至完伐取得时故能至坚也【夫稻者生于隂水之精首戴天阳之气二者和合然乃化成故云得天地之和而能至完秋气劲切霜露凝结稻以冬采故云伐取得时而能至坚】帝曰上古圣人作汤液醪醴为而不用何也歧伯曰自古圣人之作汤液醪醴者以为备耳【言圣人愍念生灵先防萌渐陈其法制以备不虞耳】夫上古作汤液故为而弗服也【圣人不治已病治未病故但为备用而不服也】中古之世道德稍衰邪气时至服之万全【虽道德稍衰邪气时至以心犹近道故服用万全也】帝曰今之世不必已何也【言不必如中古之世何也】歧伯曰当今之世必齐毒药攻其中镵石鍼艾治其外也【言法殊于徃古也】帝曰形弊血尽而功不立者何歧伯曰神不使也帝曰何谓神不使歧伯曰鍼石道也【言神不能使鍼石之妙用也何者志意违背于师示故也】精神不进志意不治故病不可愈【动离于道耗散天真故尔　新校正云按全元起夲云精神进志意定故病可愈太素云精神越志意散故病不可愈】今精坏神去荣衞不可复收何者嗜欲无穷而忧患不止精气防坏荣泣衞除故神去之而病不愈也【精神者生之源荣衞者气之主气主不辅生源复消神不内居病何能愈哉】帝曰夫病之始生也极防极精必先入结于皮肤今良工皆称曰病成名曰逆则鍼石不能治良药不能及也今良工皆得其法守其数亲戚兄弟逺近音声日闻于耳五色日见于目而病不愈者亦何暇不早乎【新校正云按别夲暇一作谓】歧伯曰病为本工为标标本不得邪气不服此之谓也【言医与病不相得也然工人或亲戚兄弟该明情疑勿用工先备识不谓知方鍼艾之妙靡容药石之攻匪预如是则道虽昭著万举万全病不许治欲奚为疗五藏别论曰拘于鬼神者不可与言至德恶于鍼石者不可与言至巧病不许治者病必不治治之无功此皆谓工病不相得邪气不賔服也岂惟鍼艾之有恶哉药石亦有之矣新校正云按移精变气论曰标本已得邪气乃服】帝曰其有不从毫毛而生五藏阳以竭也【新校正云按全元起本及太素阳作伤义亦通】津液充郭其魄独居孤精于内气耗于外形不可与衣相保此四极急而动中是气拒于内而形施于外治之奈何【不从毫毛言生于内也隂气内盛阳气竭絶可得入于腹中故言五藏阳以竭也津液者水也充满也郭皮也隂稸于皮郭充大胀满上攻于肺肺气孤危魄者肺神肾为水害子不救母故云其魄独居也夫隂精损削于内阳气耗减于外则三焦闭溢水道不通水满皮肤身体否肿故云形不可与衣相保也凡此之类皆四支脉数急而内鼔动于肺中也下动者谓气急而欬也言如是者皆水气格拒于腹膜之内浮肿施张于身形之外欲穷标本其可得乎四极言四末则四支也左传曰风淫末疾灵枢经曰阳受气于四末　新校正云详形施于外施字疑误】歧伯曰平治于权衡去宛陈莝【新校正云按太素莝作茎】防动四极温衣缪刺其处以复其形开鬼门洁净府精以时服五阳已布踈涤五藏故精自生形自盛骨肉相保巨气乃平【平治权衡谓察脉浮沈也脉浮为在表脉沈为在里在里者泄之在外者汗之故下次云开鬼门洁浄府也去宛陈莝谓去积久之水物犹如草茎之不可久留于身中也全本作草莝防动四极谓防动四支令阳气渐以宣行故又曰温衣也经脉满则络脉溢络脉溢则缪刺之以调其络脉使形容如旧而不肿故云缪刺其处以复其形也开鬼门是啓府遣气也洁净府谓冩膀胱水去也脉和则五精之气以时宾服于肾藏也五阳是五藏之阳气也然五藏之阳渐而宣布五藏之外气秽复除也如是故精髓自生形肉自盛藏府既和则骨肉之气更相保抱大经脉气然乃平复尔】帝曰善玉版论要篇第十五【新校正云按全元起本在第二卷】
　　黄帝问曰余闻揆度竒恒所指不同用之奈何歧伯对曰揆度者度病之浅深也竒恒者言竒病也请言道之至数五色脉变揆度竒恒道在于一【一谓色脉之应也知色脉之应则可以揆度竒恒矣　新校正云按全元起本请作谓】神转不回回则不转乃失其机【血气者神气也八正神明论曰血气者人之神不可不谨养也夫血气应顺四时递迁囚王循环五气无相夺伦是则神转不回也回谓却行也然血气随王不合却行却行则反常反常则回而不转也回而不转乃失生气之机矣何以明之夫木衰则火王火衰则土王土衰则金王金衰则水王水衰则木王终而复始循环此之谓神转不回也若木衰水王水衰金王金衰土王土衰火王火衰木王此之谓回而不转也然反天常轨生之何有耶】至数之要迫近以防【言五色五脉变化之要道迫近于天常而又防妙】着之玊版命曰合玉机【玊机篇名也言以此回转之要防着之玊版合同于玉机论文也　新校正云详道之至数至此与玉机真藏论文相重注颇不同】容色见上下左右各在其要【容色者他气也如肝木部内见赤黄白黒色皆谓他气也余藏率如此例所见皆在明堂上下左右要察处故云各在其要　新校正云按全元起本容一作客视色之法具甲乙经中】其色见浅者汤液主治十日巳【色浅则病轻故十日乃巳】其见深者必齐主治二十一日巳【色深则病甚故必终齐乃巳】其见大深者醪酒主治百日已【病深甚故日多】色夭面脱不治【色见大深兼之夭恶靣肉又脱不可治也】百日尽已【色不夭面不脱治之百日尽可已　新校正云详色夭面脱虽不治然期当百日乃已尽也】脉短气絶死【脉短已虚加之渐絶真气将竭故必死】病温虚甚死【甚虚而病温温气内涸其精血故死】色见上下左右各在其要上为逆下为从【色见于下者病生之气也故从色见于上者伤神之兆也故逆】女子右为逆左为从男子左为逆右为从【左为阳故男子右为从而左为逆右为隂故女子右为逆而左为从】易重阳死重隂死【女子色见于左男子色见于右是变易也男子色见于左是曰重阳女子色见于右是曰重隂气极则反故皆死也】隂阳反他【新校正云按隂阳应象大论云隂阳反作】治在权衡相夺竒恒事也揆度事也【权衡相夺谓隂阳二气不得髙下之冝是竒于恒常之事当揆度其气随宜而处疗之】搏脉痹躄寒热之交【脉击搏于手而病痹及挛躄者皆寒热之气交合所为非邪气虚实之所生也】脉孤为消气虚泄为夺血【夫脉有表无里有里无表皆曰孤亡之气也若有表有里而气不足者皆曰虚衰之气也】孤为逆虚为从【孤无所依故曰逆虚衰可复故曰从】行竒恒之法以太隂始【凡揆度竒恒之法先以气口太隂之脉定四时之正气然后度量竒恒之气也】行所不胜曰逆逆则死【木见金脉金见火脉火见水脉水见土脉土见木脉如是皆行所不胜也故曰逆贼胜不已故逆则死焉】行所胜曰从从则活【木见水火土脉火见金土木脉土见金水火脉金见土木水脉水见金火木脉如是者皆可胜之脉故曰从从则无所尅杀伤败故从则活也】八风四时之胜终而复始【以不越于五行故虽相胜犹循环终而复始也】逆行一过不复可数论要毕矣【过谓遍也然逆行一过遍于五气者不复可数为平和矣】
　　诊要经终论篇第十六【新校正云按全元起本在第二卷】
　　黄帝问曰诊要何如歧伯对曰正月二月天气始方地气始发人气在肝【方正也言天地气正发生其万物也木治东方王七十二日犹当三月节后一十二日是木之用事以月而取则正月二月人气在肝】三月四月天气正方地气定发人气在脾【天气正方以阳气明盛地气定发为万物华而欲实也然季终土寄而王土又生于丙故人气在脾】五月六月天气盛地气髙人气在头【天阳赫盛地焰髙升故言天气盛地气髙火性炎上故人气在头也】七月八月隂气始杀人气在肺【七月三隂支生八月隂始肃杀故云隂气始杀也然隂气肃杀类合于金肺气象金故人气在肺也】九月十月隂气始冰地气始闭人气在心【隂气始凝地气始闭随阳而入故人气在心】十一月十二月冰复地气合人气在肾【阳气深复故气在肾也夫气之变也故发生于木长茂于土盛髙而上肃杀于金避寒于火伏藏于水斯皆随顺隂阳气之升沈也五藏生成篇曰五藏之象可以类推此之谓气类也】故春刺散俞及与分理血出而止【散俞谓问穴分理谓肌肉分理　新校正云按四时刺逆从论云春气在经脉此散俞即经脉之俞也又水热穴论云春取络脉分肉】甚者传气间者环也【辨疾气之间甚也传谓相传环谓循环也相传则传所不胜循环则周廻于五气也　新校正云按太素环也作环已】夏刺络俞见血而止尽气闭环痛病必下【尽气谓出血而尽鍼下取所病脉盛邪之气也邪气尽已穴俞闭宻则经脉循环而痛病之气必下去矣以阳气大盛故为是法刺之　新校正云按四时刺逆从论云夏气在孙络此络俞即孙络之俞也又水热穴论云夏取盛经分腠】秋刺皮肤循理上下同法神变而止【循理谓循肌肉之分理也上谓手脉下谓足脉神变谓脉气变易与未刺时异也脉者神之用故尔言之　新校正云按四时刺逆从论云秋气在皮肤义与此合又水热穴论云取俞以冩隂邪取合以虚阳邪皇甫士安云是始秋之治变】冬刺俞窍于分理甚者直下闲者散下【直下谓直尔下之散下谓散布下之　新校正云按四时刺逆从论云冬气在骨髓此俞窍即骨髓之俞窍也又水热穴论云冬取井荣皇甫士安云是末冬之治变也】春夏秋冬各有所刺法其所在春刺夏分脉乱气防入淫骨髓病不能愈令人不嗜食又且少气【心主脉故脉乱气防水受气于夏肾主骨故下淫于骨髓也心火防则胃土不足故不嗜食而少气也　新校正云按四时刺逆从论云春刺络脉血气外溢令人少气】春刺秋分节挛逆气环为欬嗽病不愈令人时惊又且哭【木受气于秋肝主筋故刺秋分则筋挛也若气逆环周则为欬嗽肝主惊故时惊肺主气故气逆又且哭也　新校正云按四时刺逆从论云春刺肌肉血气环逆令人上气也】春刺冬分邪气着藏令人胀病不愈又且欲言语【冬主阳气伏藏故邪气着藏肾实则胀故刺冬分则令人胀也火受气于冬心主言故欲言语也　新校正云按四时刺逆从论云春刺筋骨血气内着令人腹胀】夏刺春分病不愈令人解墯【肝飬筋肝气不足故筋力解墯　新校正云按四时刺逆从论云夏刺经脉血气乃竭令人解防】夏刺秋分病不愈令人心中欲无言惕惕如人将捕之【肝木为语伤秋分则肝木虚故恐如人将捕之肝不足故欲无言而复恐也　新校正云按四时刺逆从论云夏刺肌肉血气内却令人善恐甲乙经作闷】夏刺冬分病不愈令人少气时欲怒【夏伤于肾肝肺防之志内不足故令人少气时欲怒也　新校正云按四时刺逆从论云夏刺筋骨血气上逆令人善怒】秋刺春分病不已令人惕然欲有所为起而忘之【肝虚故也刺不当也　新校正云按四时刺逆从论云秋刺经脉血气上逆令人善忘】秋刺夏分病不已令人益嗜卧又且善防【心气少则脾气孤故令嗜卧心主防神为之故令善防　新校正云按四时刺逆从论云秋刺络脉气不外行令人卧不欲动】秋刺冬分病不已令人洒洒时寒【隂气上干故时寒也洒洒寒貌　新校正云按　四时刺逆从论云秋刺筋骨血气内散令人寒栗】冬刺春分病不已令人欲卧不能眠眠而有见【肝气少故令欲卧不能眠肝主目故眠而如见有物之形状也　新校正云按四时刺逆从论云冬刺经脉血气皆脱令人目不明】冬刺夏分病不愈气上发为诸痹【泄脉气故也　新校正云按四时刺逆从论云冬刺络脉血气外泄留为大痹】冬刺秋分病不已令人善渴【肺气不足故发渇　新校正云按四时刺逆从论云冬刺肌肉阳气竭絶令人善渴】凡刺胷腹者必避五藏【心肺在鬲上肾肝在鬲下脾象土而居中故刺胷腹必避之五藏者所以藏精神魂魄意志损之则五神去神去则死至故不可不慎也】中心者环死【气行如环之一周则死也正谓周十二辰也　新校正云按刺禁论云一日死其动为噫四时刺逆从论同此经阙刺中肝死日刺禁论云中肝五日死其动为语四时刺逆从论同也】中脾者五日死【土数五也　新校正云按刺禁论云中脾十日死其动为呑四时刺逆从论同】中肾者七日死【水成数六水数毕当至七日而死一云十日死字之误也新校正云按刺禁论云中肾六日死其动为四时刺逆从论云中肾六日死其动为嚏欠】中肺者
　　五日死【金生数四金数毕当至五日而死一云三日死亦字误也　新校正云按刺禁论云中肺三日死其动为欬四时刺逆从论同王注四时刺逆从论云此三论皆歧伯之言而不同者传之误也】中鬲者皆为伤中其病虽愈不过一嵗必死【五藏之气同主一年鬲伤则五藏之气互相克伐故不过一嵗必死】刺避五藏者知逆从也所谓从者鬲与脾肾之处不知者反之【肾着于脊脾藏居中鬲连于脇际知者为顺不知者反伤其藏】刺胷腹者必以布憿着之乃从单布上刺【形定则不误中于五藏也　新校正云按别夲憿一作憿又作撽】刺之不愈复刺【要以气至为効也鍼经曰刺之气不至无问其数刺之气至去之勿复鍼此之谓也】刺鍼必肃【肃谓静肃所以气之存亡】刺肿摇鍼【以出大脓血故】经刺勿摇【经气不欲泄故】此刺之道也帝曰愿闻十二经脉之终奈何【终谓尽也】歧伯曰太阳之脉其终也戴眼反折瘈疭其色白絶汗乃出出则死矣【戴眼谓睛不转而仰视也然足太阳脉起于目内眦上额交巅上从巅入络脑还出别下项循肩髆内侠脊抵中其支别者下循足至小指外侧手太阳脉起于手小指之端循臂上肩入缺盆其支别者上颊至目内眦抵足太阳　新校正云按甲乙经作斜络于颧　又其支别者从缺盆循颈上颊至目外眦　新校正云按甲乙外经作兊　故戴眼反折瘈疭色白絶汗乃出也絶汗谓汗暴出如珠而不流旋复干也太阳极则汗出故出则死】少阳终者耳聋百节皆纵目睘絶系絶系一日半死其死也色先青白乃死矣【足少阳脉起于目锐眦上抵头角下耳后其支别者从耳后入耳中出走耳前手少阳脉其支别者从耳后亦入耳中出走耳前故终则耳聋目睘絶系也少阳主骨故气终则百节纵缓色青白者金木相薄也故见死矣睘谓直视如惊貌】阳明终者口目动作善惊妄言色黄其上下经盛不仁则终矣【足阳明脉起于鼻交頞中下循鼻外入上齿缝中还出侠口环唇下交承浆却循頥后下亷出大迎循颊车上耳前过客主人循发际至额颅其支别者从大迎前下人迎循喉咙入缺盆下鬲手阳明脉起于手循臂至肩上出于柱骨之防上下入缺盆络肺其支别者从缺盆上颈贯颊下入齿中还出侠口交人中左之右右之左上侠鼻抵足阳明　新校正云按甲乙经作孔无抵足阳明四字　故终则口目动作也口目动作谓目睒睒而鼔颔也胃病则恶人与火闻木音则惕然而惊又骂詈骂詈而不避亲踈故善惊妄言也黄者土色上谓手脉下谓足脉也经盛谓面目颈颔足跗腕胫皆躁盛而动也不仁谓不知善恶如是者皆气竭之徴也故终矣】少隂终者面黒齿长而垢腹胀闭上下不通而终矣【手少隂气絶则血不流足少隂气絶则骨不耎骨硬则断上宣故齿长而积垢汗血坏则皮色死故面色如漆而不赤也足少隂脉从肾上贯肝鬲入肺中手少隂脉起于心中出属心系下鬲络小腹故其终则腹胀闭上下不通也　新校正云详王注云骨不耎骨硬按难经及甲乙经云骨不濡则肉弗能着当作骨不濡手少隂脉络小腹甲乙经作脉络小肠】太隂终者腹胀闭不得息善噫善呕【足太隂脉行从股内前亷入腹属脾络胃上鬲手太隂脉起于中焦下络大肠还循胃口上鬲属肺故终则如是也灵枢经曰足太隂之脉动则病食则呕腹胀善噫也】呕则逆逆则面赤【呕则气逆故面赤　新校正云按灵枢经作善噫噫则呕呕则逆】不逆则上下不通不通则面黒皮毛焦而终矣【呕则上通故但面赤不呕则下已闭上复不通心气外燔故皮毛焦而终矣何者足太隂脉支别者复从胃别上鬲注心中由是则皮毛焦乃心气外燔而生也】厥隂终者中热嗌干善溺心烦甚则舌卷上缩而终矣【足厥隂络循胫上臯结于茎其正经入毛中下过隂器上抵小腹侠胃上循喉咙之后入头颡手厥隂脉起于胷中出属心包故终则中热嗌干善溺心烦矣灵枢经曰肝者筋之合也筋者聚于隂器而脉络于舌夲故甚则舌巻卯上缩也又以厥隂之脉过隂器故尔　新校正云按甲乙经臯作睾过作环】此十二经之所败也【手三隂三阳足三隂三阳则十二经也败谓气终尽而败壊也　新校正云详十二经又出灵枢经与素问】









　　黄帝内经素问卷四
　　黄帝内经素问卷四释文
　　异法方宜论蹻【巨娇切】砭【普廉切】致【直利切】标【必尧切】移精变气论荄【古哀切草根也】汤液醪醴论【音劳】莝【音剉斩也】涤【音廸】秽【音畏】玊板论度【徒各切】躄【必益切】诊要经终论憿【古尧切】疭【音纵】睘【音琼】睒【音闪】跗【音附】










　　黄帝内经素问卷四释文
　　钦定四库全书
　　黄帝内经素问巻五　　　唐　王冰　次注
　　宋　林亿等校正
　　脉要精防论　　　平人气象论
　　脉要精微论篇第十七【新校正云按全元起本在第六卷】
　　黄帝问曰诊法何如歧伯对曰诊法常以平旦隂气未动阳气未散饮食未进经脉未盛络脉调匀气血未乱故乃可诊有过之脉【动谓动而降卑散谓散布而出也过谓异于常也　新校正云按脉经及千金方有过之脉作过此非也王注隂气未动谓动而降卑按金匮真言论云平旦至日中天之阳阳中之阳也则平旦为一日之中纯阳之时隂气未动耳何有降卑之义】切脉动静而视精明察五色观五藏有余不足六府强弱形之盛衰以此参伍决死生之分【切谓以指切近于脉也精明穴名也在明堂左右两月内眦也以近于目故曰精明言以形气盛衰脉之多少视精明之间气色观藏府不足有余参其类伍以决死生之分】夫脉者血之府也【府聚也言血之多少皆聚见于经脉之中也故刺志论曰脉实血实脉虚血虚此其常也反此者病由是故也】长则气治短则气病数则烦心大则病进【夫脉长为气和故治短为不足故病数急为热故烦心大为邪盛故病进也长脉者徃来长短脉者徃来短数脉者徃来急速大脉者徃来满大也】上盛则气髙【新校正云按全元起本髙作鬲】下盛则气胀代则气衰细则气少【新校正云按太素细作滑】濇则心痛【上谓寸口下谓尺中盛谓盛满代脉者动而中止不能自还细脉者动如莠蓬濇脉者徃来时不利而蹇濇也】浑浑革至如涌泉病进而色弊緜緜其去如絶死【浑浑言脉气浊乱也革至者谓脉来而大实而长也如涌泉者言脉汩汩但出而不返也緜緜言防防似有而不甚应手也如絶者言脉卒断如之絶去也若病候日进而色弊恶如此之脉皆必死也　新校正云按甲乙经及脉经作浑浑革革至如涌泉病进而色弊弊绰绰其去如絶者死】夫精明五色者气之华也【五气之精华者上见为五色变化于精明之间也六节藏象论曰天食人以五气五气入鼻藏于心肺上使五色脩明此则明察五色也】赤欲如白裹朱不欲如赭白欲如鵞羽不欲如盐【新校正云按甲乙经作白欲如白璧之泽不欲如垩太素两出之】青欲如苍璧之泽不欲如蓝黄欲如罗裹雄黄不欲如黄土黒欲如重漆色不欲如地苍【新校正云按甲乙经作炭色】五色精防象见矣其寿不久也【赭色盐色蓝色黄土色地苍色见者皆精防之败象故其夀不久】夫精明者所以视万物别白黒审短长以长为短以白为黒如是则精衰矣【诫其误也夫如是者皆精明衰乃误也】五藏者中之守也【身形之中五神安守之所也此则明观五藏也　新校正云按甲乙经及太素守作府】中盛藏满气胜伤恐者声如从室中言是中气之湿也【中谓腹中盛谓气盛藏谓肺藏气胜谓胜于呼吸而喘息变易也夫腹中气盛肺藏充满气胜息变善伤于恐言声不发如在室中者皆腹中有湿气乃尔也】言而防终日乃复言者此夺气也【若言音防细声断不续甚夺其气乃如是也】衣被不敛言语善恶不避亲踈者此神明之乱也仓廪不藏者是门戸不要也【仓廪谓脾胃门戸谓魄门灵兰秘典论曰脾胃者仓廪之官也五藏别论曰魄门亦为五藏使水谷不得久藏也魄门则肛门也要谓禁要】水泉不止者是膀胱不藏也【水泉谓前隂之流注也】得守者生失守者死【夫如是仓廪不藏气胜伤恐衣被不敛水泉不止者皆神气得居而守则生失其所守则死也夫何以知神气之不守耶衣被不敛言语善恶不避亲踈则乱之证也乱甚则不守于藏也】夫五藏者身之强也【藏安则神守神守则身强故曰身之强也】头者精明之府头倾视深精神将夺矣背者胷中之府背曲肩随府将坏矣腰者肾之府转摇不能肾将惫矣膝者筋之府屈伸不能行则偻附【新校正云按别本附一作俯太素作跗】筋将惫矣骨者髓之府不能久立行则振掉骨将惫矣【皆以所居所由而为之府也】得强则生失强则死【强谓中气强固以镇守也】歧伯曰【新校正云详此歧伯曰前无问】反四时者有余为精不足为消应太过不足为精应不足有余为消隂阳不相应病名曰闗格【广陈其脉应也夫反四时者诸不足皆为血气消损诸有余皆为邪气胜精也隂阳之气不相应合不得相营故曰闗格也】帝曰脉其四时动柰何知病之所在柰何知病之所变柰何知病乍在内柰何知病乍在外柰何请问此五者可得闻乎【言欲顺四时及隂阳相应之状候也】歧伯曰【新校正云详此对与问不甚相应脉四时动病之所在病之所变按文颇对病在内在外之説后文殊不相当】请言其与天运转大也【指可见隂阳之运转以明隂阳之不可见也】万物之外六合之内天地之变隂阳之应彼春之暖为夏之暑彼秋之忿为冬之怒四变之动脉与之上下【六合谓四方上下也春暖为夏暑言阳生而至盛秋忿为冬怒言隂少而之壮也忿一为急言秋气劲急也新校正云按全元起注本暖作缓】　以春应中规【春脉耎弱轻虚而滑如规之象中外皆然故以春应中规】夏应中矩【夏脉洪大兼之滑数如矩之象可正平之故以夏应中矩】秋应中衡【秋脉浮毛轻濇而散如秤衡之象髙下必平故以秋应中衡】冬应中权【冬脉如石兼沉而滑如秤权之象下逺于衡故以冬应中权也以秋中衡冬中权者言脉之髙下异处如此尔此则随隂阳之气故有斯四应不同也】是故冬至四十五日阳气防上隂气防下夏至四十五日隂气防上阳气防下隂阳有时与脉为期期而相失知脉所分分之有期故知死时【察隂阳升降之准则知经脉递迁之象审气候递迁之失则知气血分合之期分期不差故知人死之时节】防妙在脉不可不察察之有纪从隂阳始【推隂阳升降精防妙用皆在经脉之气候是以不可不察故始以隂阳为察候之纲纪】始之有经从五行生生之有度四时为宜【言始所以知有经脉之察候司应者何哉盖从五行衰王而为准度也徴求太过不及之形诊皆以应四时者为生气所宜也　新校正云按太素宜作数】补冩勿失与天地如一【有余者冩之不足者补之是则应天地之常道也然天地之道损有余而补不足是法天地之道也写补之宜工切审之其治气亦然】得一之情以知死生【晓天地之道补冩不差既得一情亦可知生死之准的】是故声合五音色合五行脉合隂阳【声表宫商角徴羽故合五音色见青黄赤白黒故合五行脉彰寒暑之休王故合隂阳之气也】是知隂盛则梦渉大水恐惧【隂为水故梦渉水而恐惧也隂阳应象大论曰水为隂】阳盛则梦大火燔灼【阳为火故梦大火而燔灼也隂阳应象大论曰火为阳】隂阳俱盛则梦相杀毁伤【亦类交争之气象也】上盛则梦飞下盛则梦堕【气上则梦上故飞气下则梦下故堕】甚饱则梦予【内有余故】甚饥则梦取【内不足故】肝气盛则梦怒【肝在志为怒】肺气盛则梦哭【肺声哀故为哭新校正云详是知隂盛则梦渉大水恐惧至此乃灵枢之文误置于斯仍少心脾肾气盛所梦今具甲乙经中】短虫多则梦聚众【身中短虫多则梦聚众】长虫多则梦相击毁伤【长虫动则内不安内不安则神躁扰故梦是矣　新校正云详此二句亦不当出此应他经脱简文也】是故持脉有道虚静为保【前明脉应此举持脉所由也然持脉之道必虚其心静其志乃保定盈虚而不失　新校正云按甲乙经保作寳】春日浮如鱼之游在波【虽出犹未全浮】夏日在肤泛泛乎万物有余【泛泛平貌阳气太盛脉气亦象万物之有余易取而洪大也】秋日下肤蛰虫将去【随阳气之渐降故曰下肤何以明阳气之渐降蛰虫将欲藏去也】冬日在骨蛰虫周宻君子居室【在骨言脉深沉也蛰虫周宻言阳气伏藏君子居室此人事也】故曰知内者按而纪之【知内者谓知脉气也故按而为之纲纪】知外者终而始之【知外者谓知色象故以五色终而复始】此六者持脉之大法【见是六者然后可以知脉之迁变也　新校正云详此前对帝问脉其四时动奈何之事】心脉搏坚而长当病舌卷不能言【搏谓搏击于手也诸脉坚而长者皆为劳心而藏脉气虚极也心手少隂脉从心系上侠咽喉故令舌卷短而不能言也】其耎而散者当消环自已【诸脉耎散皆为气实血虚也消谓消散环谓环周言其经气如环之周当其火王自消散也新校正云按甲乙经环作渇】肺脉搏坚而长当病唾血【肺虚极则络逆络逆则血泄故唾出也】其耎而散者当病灌汗至今不复散发也【汗泄府津液奔凑寒水灌洗皮宻汗藏因灌汗藏故言灌汗至今不复散发也灌谓灌洗盛暑多为此也　新校正云详下文诸藏各言色而心肺二藏不言色者疑阙文也】肝脉搏坚而长色不青当病坠若搏因血在胁下令人喘逆【诸脉见本经之气而色不应者皆非病从内生是外病来胜也夫肝藏之脉端直以长故言曰色不青当病坠若搏也肝主两脇故曰因血在脇下也肝厥隂脉布脇肋循喉咙之后其支别者复从肝别贯鬲上注肺今血在脇下则血气上熏于肺故令人喘逆也】其耎而散色泽者当病溢饮溢饮者渇暴多饮而易入肌皮肠胃之外也【面色浮泽是为中湿血虚中湿水液不消故言当病溢饮也以水饮满溢故渗溢易而入肌皮肠胃之外也新校正云按甲乙经易作溢】胃脉搏坚而长其色赤当病折髀【胃虚色赤火气牧之心象于火故色赤也胃阳明脉从气冲下髀抵伏兎故病则髀如折也】其耎而散者当病食痹【痹痛也胃阳明脉其支别者从大迎前下人迎循喉咙入缺盆下鬲属胃络脾故食则痛闷而气不散也　新校正云详谓痹为痛义则未通】脾脉搏坚而长其色黄当病少气【脾虚则肺无所养肺主气故少气也】其耎而散色不泽者当病足防肿若水状也【色气浮泽为水之候色不润泽故言若水状也脾太隂脉自上内踝前防上踹内循胻骨后交出厥隂之前上循膝股内前防入腹故病足胻肿也】肾脉搏坚而长其色黄而赤者当病折腰【色气黄赤是心脾干肾肾受客阳故腰如折也腰为肾府故病发于中】其耎而散者当病少血至今不复也【肾主水以生化津液今肾气不化故当病少血至今不复也】帝曰【新校正云详帝曰至以其胜治之愈全元起本在汤液篇】诊得心脉而急此为何病病形何如歧伯曰病名心疝少腹当有形也【心为牡藏其气应阳今脉反寒故为疝也诸脉劲急者皆为寒形谓病形也】帝曰何以言之歧伯曰心为牡藏小肠为之使故曰少腹当有形也【少腹小肠也灵兰秘典论曰小肠者受盛之官以其受盛故形居于内也】帝曰诊得胃脉病形何如歧伯曰胃脉实则胀虚则泄【脉实者气有余故胀满脉虚者气不足故泄利　新校正云详此前对帝问知病之所在】帝曰病成而变何谓歧伯曰风成为寒热【生气通天论曰因于露风乃生寒热故风成为寒热也】瘅成为消中【瘅谓湿热也热积于内故变为消中也消中之证善食而瘦新校正云详王注以善食而瘦为消中按本经多食数溲为之消中善食而瘦乃是食防之证当云善食而溲数】厥成为巅疾【厥谓气逆也气逆上而不已则变为上巅之疾也】久风为飱泄【久风不变但在胃中则食不化而泄利也以肝气内合而乘胃故为是病焉隂阳应象大论曰风气通于肝故内应于肝也】脉风成为疠【经风论曰风寒客于脉而不去名曰疠风又曰疠者有荣气热附其气不清故使其鼻柱坏而色败皮肤疡溃然此则也夫如是者皆脉风成结变而为也】病之变化不可胜数【新校正云详此前对帝问知病之所变奈何】帝曰诸痈肿筋挛骨痛此皆安生【安何也言何以生之】歧伯曰此寒气之肿八风之变也【八风八方之风也然痈肿者伤东南西南风之变也筋挛骨痛者伤东风北风之变也灵枢经曰风从东方来名曰婴儿风其伤人也外在筋纽风从东南来名曰弱风其伤人也外在于肌风从西南来名曰谋风其伤人也外在于肉风从北方来名曰大刚风其伤人也外在于骨由此四风之变而三病乃生故下问对是也】帝曰治之奈何歧伯曰此四时之病以其胜治之愈也【胜谓胜克也如金胜木木胜土土胜水水胜火火胜金此则相胜也】帝曰有故病五藏发动因伤脉色各何以知其久暴至之病乎【重以色气明前五藏坚长之脉有自病故病及因伤候也】歧伯曰悉乎哉问也徴其脉小色不夺者新病也【气乏而神犹强也】徴其脉不夺其色夺者此久病也【神持而邪凌其气也】徴其脉与五色俱夺者此久病也【神与气俱衰也】徴其脉与五色俱不夺者新病也【神与气俱强也】肝与肾脉并至其色苍赤当病毁伤不见血已见血湿若中水也【肝色苍心色赤赤色见当脉洪肾脉见当色黒今肾脉来反见心色故血因伤而血不见也若已见血则是湿气及水在腹中也何者以心肾脉色中外之不相应也】尺内两傍则季胁也【尺内谓尺泽之内也两傍各谓尺之外侧也季胁近肾尺主之故尺内两傍则季胁也】尺外以候肾尺里以候腹中【尺外谓尺之外侧尺里谓尺之内侧也次尺外下两傍则季胁之分季胁之上肾之分季脇之内则腹之分也】附上左外以候肝内以候鬲【肝主贲贲鬲也】右外以候胃内以候脾【脾居中故以内候之胃为市故以外候之】上附上右外以候肺内以候胷中【肺叶垂外故以外候之胷中主气管故以内候之】左外以候心内以候膻中【心主鬲中也膻中则气海也嗌也　新校正云详王氏以二中为嗌也疑误】前以候前后以候后【上前谓左寸口下前谓胷之前膺及气海也上后谓右寸口下后谓胷之后背及气管也】上竟上者胷喉中事也下竟下者少腹腰股膝胫足中事也【上竟上至鱼际也下竟下谓尽尺之脉动处也少腹胞气海在膀胱腰股膝胫足中之气动静皆分其近逺及连接处所名目以候之知其善恶也】麤大者隂不足阳有余为热中也【麤大谓脉洪大也脉洪为热故曰热中】来疾去徐上实下虚为厥巅疾来徐去疾上虚下实为恶风也【亦脉状也】故中恶风者阳气受也【以上虚故阳气受也】有脉俱沈细数者少隂厥也【尺中之有脉沈细数者是肾少隂气逆也何者尺脉不当见数有数故言厥也俱沈细数者言左右尺中也】沈细数散者寒热也【阳干于隂隂气不足故寒热也正理论曰数为阳】浮而散者为眴仆【脉浮为虚散为不足气虚而血不足故为头而仆倒也】诸浮不躁者皆在阳则为热其有躁者在手【言大法也但浮不躁则病在足阳脉之中躁者病在手阳脉之中也故又曰其有躁者在手也阳为火气故为热】诸细而沈者皆在隂则为骨痛其有静者在足【细沈而躁则病生于手隂脉之中静者病生于足隂脉之中也故又曰其有静者在足也隂主骨故骨痛】数动一代者病在阳之脉也泄及便脓血【代止也数动一代是阳气之生病故言病在阳之脉所以然者以泄利及脓血脉乃尔】诸过者切之濇者阳气有余也滑者隂气有余也【阳有余则血少故脉濇隂有余则气多故脉滑也　新校正云详气多疑误当是血多也】阳气有余为身热无汗隂气有余为多汗身寒【血少气多斯可知也】隂阳有余则旡汗而寒【阳余旡汗隂余身寒若隂阳有余则当旡汗而寒也】推而外之内而不外有心腹积也【脉附臂筋取之不审推筋令逺使脉外行内而不出外者心腹中有积乃尔】推而内之外而不内身有热也【脉逺臂筋推之令近逺而不近是阳气有余故身有热也】推而上之上而不下足清也【推筋按之寻之而上脉上涌盛是隂气有余故腰足冷也新校正云按甲乙经上而不下作下而不上】推而下之下而不上头项痛也
　　【推筋按之防之而下脉沈下掣是阳气有余故头项痛也　新校正云按甲乙经下而不上作上而不下】按之至骨脉气少者腰脊痛而身有痹也【隂气大过故尔】
　　平人气象论篇第十八【新校正云按全元起本在第一卷】
　　黄帝问曰平人何如【平人谓气平调之人也】歧伯对曰人一呼脉再动一吸脉亦再动呼吸定息脉五动闰以太息命曰平人平人者不病也【经脉一周于身凡长十六丈二尺呼吸脉各再动定息脉又一动则五动也计二百七十定息气可环周然尽五十营以一万三千五百定息则气都行八百一十丈如是则应天常度脉气无不及太过气象平调故曰平人也】常以不病调病人医不病故为病人平息以调之为法人一呼脉一动一吸脉一动曰少气【呼吸脉各一动准减平人之半计二百七十定息气凡行八丈一尺以一万三千五百定息气都行四百五丈少气之理从此可知】人一呼脉三动一吸脉三动而躁尺热曰病温尺不热脉滑曰病风脉濇曰痹【呼吸脉各三动准过平人之半计二百七十息气凡行二十四丈三尺病生之兆白斯着矣夫尺者隂分位也寸者阳分位也然隂阳俱热是则为温阳独躁盛则风中阳也脉要精防论曰中恶风者阳气受也滑为阳盛故病为风濇为无血故为痹也躁谓烦躁　新校正云按甲乙经无脉濇曰痹一句下文亦重】人一呼脉四动以上曰死脉絶不至曰死乍踈乍数曰死【呼吸脉各四动准候过平人之倍计二百七十息气凡行三十二丈四尺况其以上耶脉法曰脉四至曰脱精五至曰死然四至以上亦近五至也故死矣然脉絶不至天真之气已无乍数乍踈胃谷之精亦故皆死之候是以下文曰　新校正云按别夲一作败】平人之常气禀于胃胃者平人之常气也【常平之气胃海致之灵枢经曰胃为水谷之海也正理论曰谷入于胃脉道乃行】人无胃气曰逆逆者死【逆谓反平人之候也　新校正云按甲乙经云人常禀气于胃脉以胃气为本无胃气曰逆逆者死】春胃防曰平【言防似不谓防而也钩及耎弱毛石义并同】多胃少曰肝病但无胃曰死【谓急而益劲如新张弓也】胃而有毛曰秋病【毛秋脉金气也】毛甚曰今病【木受金邪故今病】藏真散于肝肝藏筋膜之气也【象阳气之散发故藏真散也藏气法时论曰肝欲散急食辛以散之取其顺气】夏胃防钩曰平钩多胃少曰心病但钩无胃曰死【谓前曲后居如操带钩也】胃而有石曰冬病【石冬脉水气也】石甚曰今病【火被水侵故今病】藏真通于心心藏血脉之气也【象阳气之炎盛也藏气法时论曰心欲耎急食咸以耎之取其顺气】长夏胃防耎弱曰平弱多胃少曰脾病但代旡胃曰死【谓动而中止不能自还也】耎弱有石曰冬病【石冬脉水气也次其胜克石当为长夏土絶故云石也】弱甚曰今病【弱甚为土气不足故今病　新校正云按甲乙经弱作石】藏真濡于脾脾藏肌肉之气也【以含藏水谷故藏真濡也】秋胃防毛曰平毛多胃少曰肺病但毛无胃曰死【谓如物之浮如风吹毛也】毛而有曰春病【春脉木气也次其乘克当为钩金气逼肝则脉来见故不钩而反也】甚曰今病【木气逆来乘金则今病】藏真髙于肺以行荣衞隂阳也【肺处上焦故藏真髙也灵枢经曰荣气之道内谷为实谷入于胃气传与肺流溢于中而散于外精专者行于经隧以其自肺宣布故云以行荣卫隂阳也　新校正云按别夲实一作寳】冬胃防石曰平石多胃少曰肾病但石无胃曰死【谓如夺索辟辟如弹石也】石而有钩曰夏病【钩夏脉火兼土气也次其乗克钩当云弱土王长夏不见正形故石而有钩兼其土也】钩甚曰今病【水受火土之邪故今病】藏真下于肾肾藏骨髓之气也【肾居下焦故云藏真下也肾化骨髓故藏骨髓之气也】胃之大络名曰虚里贯鬲络肺出于左乳下其动应衣脉宗气也【宗尊也主也谓十二经脉之尊主也贯鬲络肺出于左乳下者自鬲而出于乳下乃络肺也】盛喘数絶者则病在中【絶谓暂断絶也】结而横有积矣絶不至曰死【皆左乳下脉动状也中谓腹中也】乳之下其动应衣宗气泄也【泄谓发泄　新校正云按全元起本无此十一字甲乙经亦无详上下文义多此十一字当去】欲知寸口太过与不及寸口之脉中手短者曰头痛寸口脉中手长者曰足胫痛【短为阳气不及故病于头长为隂气太过故病于足】寸口脉中手促上击者曰肩背痛【阳盛于上故肩背痛】寸口脉沈而坚者曰病在中寸口脉浮而盛者曰病在外【沈坚为隂故病在中浮盛为阳故病在外也】寸口脉沈而弱曰寒热及疝瘕少腹痛【沈为寒弱为热故曰寒热也又沈为隂盛弱为阳余余盛相薄正当寒热不当为疝瘕而少腹痛应古之错简尔　新校正云按甲乙经无此十五字况下文已有寸口脉沈而喘曰寒热脉急者曰疝瘕少腹痛此文衍当去】寸口脉沈而横曰脇下有积腹中有横积痛【亦隂气内结也】寸口脉沈而喘曰寒热【喘为阳吸沈为隂争争吸相薄故寒热也】脉盛滑坚者曰病在外脉小实而坚者病在内【盛滑为阳小实为隂隂病病在内阳病病在外也】脉小弱以濇谓之久病【小为气虚濇为无血血气虚弱故云久逺之病也】脉滑浮而疾者谓之新病【滑浮为阳足脉疾为气全阳足气全故云新浅之病也】脉急者曰疝瘕少腹痛【此覆前疝瘕少腹痛之脉也言沈弱不必为疝瘕沈急乃与诊相应】脉滑曰风脉濇曰痹【滑为阳阳受病则为风濇为隂隂受病则为痹】缓而滑曰热中盛而紧曰胀【缓谓纵缓之状非动之迟缓也阳盛于中故脉滑缓寒气否满故脉盛紧也盛紧盛满也】脉从隂阳病易已脉逆隂阳病难已【脉病相应谓之从脉病相反谓之逆】脉得四时之顺曰病无他脉反四时及不闲藏曰难已【春得秋脉夏得冬脉秋得夏脉冬得四季脉皆谓反四时气不相应故难已也】臂多青脉曰脱血【血少脉空客寒因入寒凝血汁故脉色青也】尺脉缓濇谓之解防【尺为隂部腹肾主之缓为热中濇为无血热而无血故解防并不可名之然寒不寒热不热弱不弱壮不壮防不可名谓之解防也脉要精防论曰尺外以候肾尺里以候腹中则腹肾主尺之义也】安卧脉盛谓之脱血【卧久伤气气伤则脉诊应防今脉盛而不防则血去而气无所主乃尔盛谓数急而大鼓也】尺濇脉滑谓之多汗【谓尺肤濇而尺脉滑也肤濇者荣血内涸脉滑为阳气内余血涸而阳气尚余多汗而脉乃如是也】尺寒脉细谓之后泄【尺主下焦诊应肠腹故肤寒脉细泄利乃然脉法曰隂防即下言尺气虚少】脉尺麤常热者谓之热中【谓下焦中也】肝见庚辛死【庚辛为金伐肝木也】心见壬癸死【壬癸为水灭心火也】脾见甲乙死【甲乙为木克脾土也】肺见丙丁死【丙丁为火铄肺金也】肾见戊巳死【戊巳为土刑肾水也】是谓真藏见皆死【此亦通明三部九候论中真藏脉见者胜死也尺麤而藏见亦然】颈脉动喘疾欬曰水【水气上溢则肺被热熏阳气上逆故颈脉盛鼓而欬喘也颈脉谓耳下及结喉傍人迎脉者也】目里防肿如卧起之状曰水【评热病论曰水者隂也目下亦隂也腹者至隂之所居也故水在腹中者必使目下肿也】溺黄赤安卧者黄疸【疸劳也肾劳胞热故溺黄赤也正理论曰谓之劳瘅以女劳得之也　新校正云详王注以疸为劳义非若谓女劳得疸则可若以疸为劳非矣】已食如饥者胃疸【是则胃热也热则消谷故食已如饥也】面肿曰风【加之面肿则胃风之诊也何者胃阳明脉起于鼻交頞中下循鼻外故尔】足胫肿曰水【是谓下焦有水也肾少隂脉出于足心上循胫过隂股从肾上贯肝鬲故下焦有水足胫肿也】目黄者曰黄疸【阳怫于上热积胷中阳气上燔故目黄也灵枢经曰目黄者病在胷】妇人手少隂【新校正云按全元起本作足少隂】脉动甚者姙子也【手少隂脉谓掌后陷者中当小指动而应手者也灵枢经曰少隂无输心不病乎歧伯云其外经病而藏不病故独取其经于掌后鋭骨之端此之谓也动谓动脉也动脉者大如豆厥厥动摇也正理论曰脉隂阳相薄名曰动也又经脉别论曰隂薄阳别谓之有子　新校正云按经脉别论中无此文】脉有逆从四时未有藏形春夏而脉瘦【新校正云按玉机真藏论瘦作沈濇】秋冬而脉浮大命曰逆四时也【春夏脉瘦谓沈细也秋冬浮大不应时也大法春夏当浮大而反沈细秋冬当沈细而反浮大故曰不应时也】风【新校正云按玉机真藏论风作病】热而脉静泄而脱血脉实【新校正云按玊机真藏论作泄而脉大脱血而脉实】病在中脉虚病在外【新校正云按玉机真藏论作脉实坚病在外】脉濇坚者【新校正云按玉机真藏论作脉不实坚者】皆难治【风热当脉躁而反静泄而脱血当脉虚而反实邪气在内当脉实而反虚病气在外当脉虚滑而反坚濇故皆难治也】命曰反四时也【皆反四时之气乃如是矣　新校正云详命曰反四时也此六字应古错简当去自前未有藏形春夏至此五十三字与后玉机真藏论文相重】人以水谷为本故人絶水谷则死脉无胃气亦死所谓无胃气者但得真藏脉不得胃气也所谓脉不得胃气者肝不肾不石也【不不石皆谓不防似也】太阳脉至洪大以长【气盛故能尔　新校正云按扁鹊隂阳脉法云太阳之脉洪大以长其来浮于筋上动摇九分三月四月甲子王吕广云太阳王五月六月其气太盛故其脉洪大而长也】少阳脉至乍数乍踈乍短乍长【以气有阳未畅者也　新校正云按扁鹊隂阳法云少阳之脉乍小乍大乍长乍短动摇六分王十一月甲子夜半正月二月甲子王吕广云少阳王正月二月其气尚防故其脉来进退无常】阳明脉至浮大而短【谷气满盛故也新校正云详无三隂脉应古文也按难经云大隂之至紧大而长少隂之至紧细而防厥隂之至沈短以敦吕广云阳明王三月四月其气始萌未盛故其脉来浮大而短扁鹊隂阳脉法云少隂之脉紧细动摇六分王五月甲子日中七月八月王太隂之脉紧细以长乘于筋上动摇九分九月十月甲子王厥隂之脉沈短以紧动摇三分十一月十二月甲子王】夫平心脉来累累如连珠如循琅玕曰心平【言脉满而盛防似珠形之中手琅玕珠之类也】夏以胃气为本【脉有胃气则累累而防似连珠也】病心脉来喘喘连属其中防曲曰心病【曲谓中手而偃曲也　新校正云详越人云啄啄连属其中防曲曰肾病与素问异】死心脉来前曲后居如操带钩曰心死【居不动也操执持也钩谓革带之钩】平肺脉来厌厌聂聂如落榆荚曰肺平【浮薄而虚者也　新校正云详越人云厌厌聂聂如循榆叶曰春平脉蔼蔼如车盖按之益大曰秋平脉与素问之説不同张仲景云秋脉蔼蔼如车盖者名曰阳结春脉聂聂如吹榆荚者名曰数恐越人之説误也】秋以胃气为本【脉有胃气则防似榆荚之轻虚也】病肺脉来不上不下如循鸡羽曰肺病【谓中火坚而两傍虚】死肺脉来如物之浮如风吹毛曰肺死【如物之浮瞥瞥然如风吹毛纷纷然也　新校正云详越人云按之消索如风吹毛曰肺死】平肝脉来耎弱招招如揭长竿末梢曰肝平【如竿末梢言长耎也】春以胃气为本【脉有胃气乃长耎如竿之末梢矣】病肝脉来盈实而滑如循长竿曰肝病【长而不耎故若循竿】死肝脉来急益劲如新张弓曰肝死【劲谓劲强急之甚也】平脾脉来和柔相离如鸡践地曰脾平【言脉来动数相离缓急和而调】长夏以胃气为本【胃少则脉实数】病脾脉来实而盈数如鸡举足曰脾病【胃少故脉实急矣举足谓如鸡走之举足也新校正云详越人以为心病】死脾脉来锐坚如乌之啄【新校正云按千金方作如鸡之喙】如鸟之距如屋之漏如水之流曰脾死【乌喙鸟距言锐坚也水流屋漏言其至也水流谓平至不鼓屋漏谓时动复住】平肾脉来喘喘累累如钩按之而坚曰肾平【谓如心脉而钩按之小坚尔　新校正云按越人云其来上大下兊濡滑如雀之啄曰平吕广云上大者足太阳下兊者足少隂隂阳得所为胃气强故谓之平雀啄者本大而末兊也】冬以胃气为本【胃少则不按亦坚也】病肾脉来如引葛按之益坚曰肾病【形如引葛言不按且坚明按之则尤甚也】死肾脉来发如夺索辟辟如弹石曰肾死【发如夺索犹蛇之走辟辟如弹石言促又坚也】






　　黄帝内经素问卷五
　　黄帝内经素问卷五释文
　　脉要精防论莠【音诱】汩【古没切】瘅【都赧切】眴【音荀又音舜】平人气象论疝【音山】瘕【音贾】防【音亦】儜【女耕切】喙【虚畏切】












　　黄帝内经素问卷五释文
&lt;子部,医家类,黄帝内经素问　　&gt;
　　钦定四库全书
　　黄帝内经素问卷六　　　唐　王冰　次注
　　宋　林亿等校正
　　玊机眞藏论　　　三部九候论
　　玊机眞藏论篇第十九【新校正云按全元起本在第六卷】
　　黄帝问曰春脉如何如而歧伯对曰春脉者肝也东方木也万物之所以始生也故其气来耎弱轻虚而滑端直以长故曰【言端直而长状如也　新校正云按越人云春脉者东方木也万物始生未有枝叶故其脉来濡弱而长四时经轻作寛】反此者病【反为反常平之候】帝曰何如而反歧伯曰其气来实而强此谓太过病在外其气来不实而微此谓不及病在中【气余则病形于外气少则病在于中也新校正云按吕广云实强者阳气盛也少阳当微弱今更实强谓之太过阳处表故令病在外厥隂之气养于筋其脉今更虚微故曰不及隂处中故令病在内】帝曰春脉太过与不及其病皆何如歧伯曰太过则令人善忘忽忽冒而巅疾其不及则令人胷痛引背下则两脇胠满【怱怱不爽也谓目视如转也冒谓冒闷也胠谓腋下脇也忘当为怒字之误也灵枢经曰肝气实则怒肝厥隂脉自足而上入毛中又上贯鬲布脇肋循喉咙之后上入颃颡上出额与督脉防于巅故病如是　新校正云按气交变大论云木太过甚则忽忽善怒冒巅疾则忘当作怒】帝曰善夏脉如钩何如而钩歧伯曰夏脉者心也南方火也万物之所以盛长也故其气来盛去衰故曰钩【言其脉来盛去衰如钩之曲也　新校正云按越人云夏脉钩者南方火也万物之所盛垂枝布叶皆下曲如钩故其脉来疾去迟吕广云阳盛故来疾隂虚故去迟脉从下上至寸口疾还尺中迟也】反此者病帝曰何如而反歧伯曰其气来盛去亦盛此谓太过病在外【其脉来盛去盛是阳之盛也心气有余是为太过】其气来不盛去反盛此谓不及病在中【新校正云详越人肝心肺肾四藏脉俱以强实为太过虚防为不及与素问不同】帝曰夏脉太过与不及其病皆何如歧伯曰太过则令人热而肤痛为浸淫其不及则令人烦心上见欬唾下为气泄【心少隂脉起于心中出属心系下鬲络小肠又从心系却上肺故心太过则身热肤痛而浸淫流布于形分不及则心烦上见欬唾下为气泄】帝曰善秋脉如浮何如而浮歧伯曰秋脉者肺也西方金也万物之所以收成也故其气来轻虚以浮来急去散故曰浮【脉来轻虚故名浮也来急以阳未沈下去散以隂气上升也新校正云按越人云秋脉毛者西方金也万物之所终草木华叶皆秋而落其枝独在若毫毛也故其脉来轻虚以浮故曰毛】反此者病帝曰何如而反歧伯曰其气来毛而中央坚两傍虚此谓太过病在外其气来毛而微此谓不及病在中帝曰秋脉太过与不及其病皆何如歧伯曰太过则令人逆气而背痛愠愠然其不及则令人喘呼吸少气而欬上气见血下闻病音【肺太隂脉起于中焦下络大肠还循胃口上鬲属肺从肺系横出腋下复藏气为欬主喘息故气盛则肩背痛气逆不及则喘息变易呼吸少气而欬上气见血也下闻病音谓喘息则肺中有声也】帝曰善冬脉如营何如而营【脉沈而深如营动也　新校正云详深一作濡又作抟按本经下文云其气来沈以则深字当为抟又按甲乙经字为濡当从甲乙经为濡何以言之脉沈而濡濡古软字乃冬脉之平调脉若沈而抟击于手则冬脉之太过脉也故言当从甲乙经濡字】歧伯曰冬脉者肾也北方水也万物之所以合藏也故其气来沈以搏故曰营【言沈而搏击于手也　新校正云按甲乙经搏当作濡义如前说又越人云冬脉石者北方水也万物之所藏盛冬之时水凝如石故其脉来沈濡而故曰石也】反此者病帝曰何如而反歧伯曰其气来如弹石者此谓太过病在外其去如数者此谓不及病在中帝曰冬脉太过与不及其病皆何如歧伯曰太过则令人觧防【新校正云按觧防之义具第五卷注】脉痛而少气不欲言其不及则令人心悬如病饥防中清脊中痛少腹满小便变【肾少隂脉自股内后廉贯脊属肾络膀胱其直行者从肾上贯肝鬲入肺中循喉咙侠舌本其支别者从肺出络心注胷中故病如是也防者季脇之下侠脊两傍空软处也肾外当防故防中清冷也】帝曰善帝曰四时之序逆从之变异也【脉春夏钩秋浮冬营为逆顺之变见异状也】然脾脉独何主【主谓主时月】歧伯曰脾脉者土也孤藏以灌四傍者也【纳水谷化津液溉灌于肝心肺肾也以不正主四时故谓之孤藏】帝曰然则脾善恶可得见之乎歧伯曰善者不可得见恶者可见【不正主时寄王于四季故善不可见恶可见也】帝曰恶者何如可见歧伯曰其来如水之流者此谓太过病在外如鸟之喙者此谓不及病在中【新校正云按平人气象论云如鸟之喙又别本喙作啄】帝曰夫子言脾为孤藏中央土以灌四傍其太过与不及其病皆何如歧伯曰太过则令人四支不举【以主四支故病不举】其不及则令人九窍不通名曰重强【脾之孤藏以灌四傍今病则五藏不和故九窍不通也八十一难经曰五藏不和则九窍不通重谓藏气重叠强谓气不和顺】帝瞿然而起再拜而稽首曰善吾得脉之大要天下至数五色脉变揆度竒恒道在于一【瞿然忙貎也言以太过不及而一贯之揆度竒恒皆通也】神转不回回则不转乃失其机【五气循环不愆时叙是为神气流转不回若却行衰王反天之常气是则却回而不转由是却回不转乃失生气之机矣】至数之要迫近以微【得至数之要道则应用切近以微妙也迫切也】着之玉版藏之藏府每旦读之名曰玉机【着之玉版故以为名言是玉版生气之机　新校正云详至数至名曰玉机与前玉版论要文相重彼注颇详】五藏受气于其所生传之于其所胜气舎于其所生死于其所不胜病之且死必先传行至其所不胜病乃死【受气所生者谓受病气于己之所生者也传所胜者谓传于己之所克者也气舎所生者谓舎于生己者也死所不胜者谓死于克己者之分位也所传不顺故必死焉】此言气之逆行也故死【所为逆者次如下说】肝受气于心传之于脾气舎于肾至肺而死心受气于脾传之于肺气舎于肝至肾而死脾受气于肺传之于肾气舎于心至肝而死肺受气于肾传之于肝气舍于脾至心而死肾受气于肝传之于心气舎于肺至脾而死此皆逆死也一日一夜五分之此所以占死生之早暮也【肝死于肺位秋庚辛余四仿此然朝主甲乙昼主丙丁四季上主戊巳晡主庚辛夜主壬癸由此则死生之早暮可知也　新校正云按甲乙经生作者字云占死者之早暮详此经文专为言气之逆行也故死即不言生之早暮王氏改者作生义不若甲乙经中素问本文】黄帝曰五藏相通移皆有次五藏有病则各传其所胜【以上文逆传而死故言是逆传所胜之次也新校正云详逆传所胜之次逆当作顺上文既言逆传下文所言乃顺传之次也】不治法三月若六月若三日若六日传五藏而当死是顺传所胜之次【三月者谓一藏气之迁移六月者谓至其所胜之位三日者三阳之数以合日也六日者谓兼三隂以数之尔热论曰伤寒一日巨阳受二日阳明受三日少阳受四日太隂受五日少隂受六日厥隂受则义也　新校正云详上文是顺传所胜之次七字乃是次前注误在此经文之下不惟无义兼校之全元起本素问及甲乙经并无此七字直去之虑未逹者致疑今存于注】故曰别于阳者知病从来别于隂者知死生之期【主辨三隂三阳之候则知中风邪气之所不胜矣故下曰新校正云详旧此段注冩作经合改为注又按隂阳别论云别于阳者知病处也别于隂者知死生之期又云别于阳者知病忌时别于隂者知死生之期义同此】言知至其所困而死【困谓至所不胜也上文曰死于其所不胜】是故风者百病之长也【言先百病而有之　新校正云按生气通天论云风者百病之始】今风寒客于人使人毫毛毕直皮肤闭而为热【客谓客止于人形也风击皮肤寒胜腠理故毫毛毕直府闭宻而热生也】当是之时可汗而发也【邪在皮毛故可汗泄也隂阳应象大论曰善治者治皮毛此之谓也】或痹不仁肿痛【病生而变故如是也热中血气则痹不仁寒气伤形故为肿痛隂阳应象大论云寒伤形热伤气气伤痛形伤肿】当是之时可汤熨及火灸刺而去之【皆谓释散寒邪宣正气】弗治病入舎于肺名曰肺痹发欬上气【邪入诸隂则病而为痹故入于肺名曰痹焉宣明五气篇曰邪入于阳则狂邪入于隂则痹肺在变动为欬故欬则气上故上气也】弗治肺即传而行之肝病名曰肝痹一名曰厥脇痛出食【肺金伐木气下入肝故曰弗治行之肝也肝气通胆胆善为怒怒者气逆故一名厥也肝厥隂脉从少腹属肝络胆上贯鬲布脇肋循防咙之后上入颃颡故脇痛而食入腹则出故曰出食】当是之时可按若刺耳弗治肝传之脾病名曰脾风发瘅腹中热烦心出黄【肝气应风木胜脾土土受风气故曰脾风盖为风气通肝而为名也脾之为病善发黄瘅故发瘅也脾太隂脉入腹属脾络胃上鬲侠咽连舌本散舌下其支别者复从胃别上鬲注心中故腹中热而烦心出黄色于便写之所也】当此之时可按可药可浴弗治脾传之肾病名曰疝瘕少腹寃热而痛出白一名曰蛊【肾少隂脉自股内后亷贯脊属肾络膀胱故少腹寃热而痛溲出白液也究热内结消铄脂肉如虫之食日内损削故一名曰蛊】当此之时可按可药弗治肾传之心病筋脉相引而急病名曰瘛【肾不足则水不生水不生则筋燥急故相引也隂气内弱阳气外燔筋脉受热而自跳掣故名曰瘛】当此之时可灸可药弗治满十日法当死【至心而气极则如是矣若复传行当如下说】肾因传之心心即复反传而行之肺发寒热法当三嵗死【因肾传心心不受病即而复反与肺金肺已再伤故寒热也三嵗者肺至肾一嵗肾至肝一嵗肝至心一嵗火又乗肺故云三嵗死】此病之次也【谓传胜之次第】然其卒发者不必治于传【不必依传之次故不必以传治之】或其传化有不以次不以次入者忧恐悲喜怒令不得以其次故令人有大病矣【忧恐悲喜怒发无常分触遇则发故令病气亦不次而生】因而喜大虚则肾气乗矣【喜则心气移于肺心气不守故肾气乗矣宣明五气篇曰精气并于心则喜】怒则肝气乗矣【怒则气逆故肝气乗脾】悲则肺气乗矣【悲则肺气移于肝肝气受邪故肺气乗矣宣明五气篇曰精气并于肺则悲】恐则脾气乗矣【恐则肾气移于心肾气不守故脾气乗矣宣明五气篇曰精气并于肾则恐】忧则心气乗矣【忧则肝气移于脾肝气不守故心气乗矣宣明五气篇曰精气并于肝则忧】此其道也【此其不次之常道】故病有五五五二十五变及其传化【五藏相并而各五之五而乗之则二十五变也然其变化以胜相传传而不次变化多端　新校正云按隂阳别论云凡阳有五五五二十五阳义与此通】传乗之名也【言传者何相乗之异名尔】大骨枯槀大肉陷下胷中气满喘息不便其气动形期六月死真藏脉见乃予之期日【皮肤干着骨间肉陷谓大骨枯槀大肉陷下也诸附骨际及空窳处亦同其类也胷中气满喘息不便是肺无主也肺司治节气息由之其气动形为无气相接故耸举肩背以逺求报气矣夫如是皆形藏已败神藏亦伤见是证者期后一百八十日内死矣见真藏之脉乃与死日之期尔真藏脉诊下经备矣此肺之藏也】大骨枯槀大肉陷下胷中气满喘息不便内痛引肩项期一月死真藏见乃予之期日【火精外出阳气上燔金受火灾故内痛肩项如是者期后三十日内死此心之藏也】大骨枯槀大肉陷下胷中气满喘息不便内痛引肩项身热脱肉破防真藏见十月之内死【隂气防弱阳气内燔故身热也防者肉之标脾主肉故肉如脱尽防如破败也见斯证者期后三百日内死防谓肘膝后肉如块者此脾之藏也】大骨枯槀大肉陷下肩髓内消动作益衰真藏来见期一嵗死见其真藏乃予之期日【肩髓内消谓缺盆深也衰于动作谓交接渐微以余藏尚全故期后三百六十五日内死此肾之藏也　新校正云按全元起本及甲乙经真藏未见作来见来当作未字之误也】大骨枯槀大肉陷下胷中气满腹内痛心中不便肩项身热破防脱肉目匡陷真藏见目不见人立死其见人者至其所不胜之时则死【木生其火肝气通心脉抵少腹上布脇肋循喉咙之后上入颃颡故腹痛心中不便肩项身热破防脱肉也肝主目故目匡陷及不见人立死也不胜之时谓于庚辛之月此肝之藏也】急虚身中卒至五藏絶闭脉道不通气不往来譬于堕溺不可为期【言五藏相移传其不胜则可待真藏脉见乃与死日之期卒急虚邪中于身内则五藏絶闭脉道不通气不往来譬于堕坠没溺不可与为死日之期也】其脉絶不来若人一息五六至其形肉不脱真藏虽不见犹死也【是则急虚卒至之脉新校正云按人一息脉五六至何得为死必息字误息当作呼乃是】眞肝脉至中外急如
　　循刀刃责责然如按琴瑟色青白不泽毛折乃死眞心脉至坚而搏如循薏苡子累累然色赤黒不泽毛折乃死眞肺脉至大而虚如以毛羽中人肤色白赤不泽毛折乃死眞肾脉至搏而絶如指弹石辟辟然色黒黄不泽毛折乃死眞脾脉至弱而乍数乍疎色黄青不泽毛折乃死诸眞藏脉见者皆死不治也【新校正云按杨上善云无余物和杂故名眞也五藏之气皆胃气和之不得独用如至刚不得独用独用则折和柔用之即固也五藏之气和于胃气即得长生若眞独见必死欲知五藏眞见为死和胃为生者于寸口诊即可知见者如是肝脉也微为平和微谓二分胃气一分气俱动为微三分并是而无胃气为见眞藏余四藏凖此】黄帝曰见眞藏曰死何也歧伯曰五藏者皆禀气于胃胃者五藏之本也【胃为水谷之海故五藏禀焉】藏气者不能自致于手太隂必因于胃气乃至于手太隂也【平人之常禀气于胃胃气者平人之常气故藏气因胃乃能至于手太隂也　新校正云详平人之常至下平人之常气本平人气象论文王氏引注此经按甲乙经云人常禀气于胃脉以胃气为本与此小异然甲乙之义为得】故五藏各以其时自为而至于手太隂也【自为其状至于手太隂也】故邪气胜者精气衰也故病甚者胃气不能与之俱至于手太隂故真藏之气独见独见者病胜藏也故曰死【是所谓脉无胃气也平人气象论曰人无胃气曰逆逆者死】帝曰善【新校正云详自黄帝问至此一段全元起本在第四卷太隂阳明表里篇中王氷移于此处必言此者欲明王氏之功于素问多矣】黄帝曰凡治病察其形气色泽脉之盛衰病之新故乃治之无后其时【欲必先时而取之】形气相得谓之可治【气盛形盛气虗形虗是相得也】色泽以浮谓之易已【气色浮润血气相营故易已】脉从四时谓之可治【脉春夏钩秋浮冬营谓顺四时从顺也】脉弱以滑是有胃气命曰易治取之以时【可取之时而取之则万举万全当以四时血气所在而为疗尔新校正云详取之以时甲乙经作治之趋之无后其时与王氏之义两通】形气相失谓之难治【形盛气虗气盛形虗皆相失也】色夭不泽谓之难已【夭谓不明而恶不泽谓枯燥也】脉实以坚谓之益甚【脉实以坚是邪气盛故益甚也】脉逆四时为不可治【以气逆故疾上四句是谓四难所以下文曰】必察四难而明告之【此四粗之所易语工之所难为】所谓逆四时者春得肺脉夏得肾脉秋得心脉冬得脾脉其至皆悬絶沈濇者命曰逆四时【春得肺脉秋来见也夏得肾脉冬来见也秋得心脉夏来见也冬得脾脉春来见也悬絶谓如悬物之絶去也】未有藏形于春夏而脉沈濇【新校正云按平人气象论云而脉瘦义与此同】秋冬而脉浮大名曰逆四时也【末有谓未有藏脉之形状也】病热脉静泄而脉大脱血而脉实病在中脉实坚病在外脉不实坚者皆难治【皆难治者以其与证不相应也　新校正云按平人气象论云病在中脉虚病在外脉濇坚与此相反此经误彼论为得自未有藏形春夏至此与平人气象论相重注义备于彼】黄帝曰余闻虚实以决死生愿闻其情歧伯曰五实死五虚死【五实谓五藏之实五虚谓五藏之虚】帝曰愿闻五实五虚歧伯曰脉盛皮热腹胀前后不通闷瞀此谓五实【实谓邪气盛实然脉盛心也皮热肺也腹胀脾也前后不通肾也闷瞀肝也】脉细皮寒气少泄利前后饮食不入此谓五虚【虚谓真气不足也然脉细心也皮寒肺也气少肝也泄利前后肾也饮食不入脾也】帝曰其时有生者何也歧伯曰浆粥入胃泄注止则虚者活身汗得后利则实者活此其候也【全注饮粥得入于胃胃气和调其利渐止胃气得实虚者得活言实者得汗外通后得便利自然调平】三部九候论篇第二十【新校正云按全元起本在第一卷篇名决死生】
　　黄帝问曰余闻九鍼于夫子众多大不可胜数余愿闻要道以属子孙传之后世着之骨髓藏之肝肺防血而受不敢妄泄【防血饮血也】令合天道【新校正云按全元起本云令合天地】必有终始上应天光星辰厯纪下副四时五行贵贱更互冬隂夏阳以人应之奈何愿闻其方【天光谓日月星也厯纪谓日月行厯于天二十八宿三百六十五度之分纪也言以人形血气荣卫周流合时之迁移应日月之行道然斗极旋运黄赤道差冬时日依黄道近南故隂多夏时日依黄道近北故阳盛也夫四时五行之气以王者为贵相者为贱也】歧伯对曰妙乎哉问也此天地之至数【道贯精微故云妙问至数谓至极之数也】帝曰愿闻天地之至数合于人形血气通决死生为之奈何歧伯曰天地之至数始于一终于九焉【九竒数也故天地之数斯为极矣】一者天二者地三者人因而三之三三者九以应九野【尔雅曰邑外为郊郊外为甸甸外为牧牧外为林林外为坰坰外为野言其逺也　新校正云详王引尔雅为证与今尔雅或不同已具前六节藏象论注中】故人有三部部有三候以决死生以处百病以调虚实而除邪疾【所谓三部者言身之上中下部非谓寸关尺也三部之内经隧由之故察候存亡悉因于是鍼之补写邪疾可除也】帝曰何谓三部歧伯曰有下部有中部有上部部各有三候三候者有天有地有人也必指而导之乃以为真【言必当谘受于师也徴四失论曰受师不卒妄作杂术谬言为道更名自功妄用砭石后遗身咎此其诫也礼曰疑事无质质成也】上部天两额之动脉【在额两傍动应于手足少阳脉气所行也】上部地两颊之动脉【在鼻孔下两傍近于巨髎之分动应于手足阳明脉气之所行】上部人耳前之动脉【在耳前陷者中动应于手手少阳脉气之所行也】中部天手太隂也【谓肺脉也在掌后寸口中是谓经渠动应于手】中部地手阳明也【谓大肠脉也在手大指次指歧骨间合谷之分动应于手也】中部人手少隂也【谓心脉也在掌后锐骨之端神门之分动应于手也灵枢经持鍼纵舍论问曰少隂无输心不病乎对曰其外经病而藏不病故独取其经于掌后锐骨之端正谓此也】下部天足厥隂也【谓肝脉也在毛际外羊矢下一寸半陷中五里之分卧而取之动应于手也女子取太冲在足大指本节后二寸陷中是】下部地足少隂也【谓肾脉也在足内踝后跟骨上陷中大谿之分动应手】下部人足太隂也【谓脾脉也在鱼腹上趋筋间直五里下箕门之分寛巩足单衣沈取乃得之而动应于手也候胃气者当取足跗之上冲阳之分宂中脉动乃应手也　新校正云详自上部天至此一段旧在当篇之末义不相接此正论三部九候冝处于斯今依皇甫諡甲乙经编次例自篇末移置此也】故下部之天以候肝【足厥隂脉行其中也】地以候肾【足少隂脉行其中也】人以候脾胃之气【足太隂脉行其中也脾藏与胃以膜相连故以候脾兼候胃也】帝曰中部之候奈何歧伯曰亦有天亦有地亦有人天以候肺【手太隂脉当其处也】地以候胷中之气【手阳明脉当其处也经云肠胃同故以胷中也】人以候心【手少隂脉当其处也】帝曰上部以何候之歧伯曰亦有天亦有地亦有人天以候头角之气【位在头角之分故以头角之气也】地以候口齿之气【位近口齿故以候之】人以候耳目之气【以位当耳前脉抵于目外眦故以候之】三部者各有天各有地各有人三而成天【新校正云详三而成天至合为九藏与六节藏象论文重注义具彼篇】三而成地三而成人三而三之合则为九九分为九野九野为九藏【以是故应天地之至数】故神藏五形藏四合为九藏【所谓神藏者肝藏魂心藏神脾藏意肺藏魄肾藏志也以其皆神气居之故云神藏五也所谓形藏者皆如器外张虚而不屈含藏于物故云形藏也所谓形藏四者一头角二耳目三口齿四胷中也　新校正云详注説神藏宣明五气篇文又与生气通天论注六节藏象论注重】五藏已败其色必夭夭必死矣【夭谓死色异常之候也色者神之旗藏者神之舎故神去则藏败藏败则色见异常之候死也】帝曰以候奈何歧伯曰必先度其形之肥瘦以调其气之虚实实则冩之虚则补之【度谓量也实冩虚补此所谓顺天之道也老子曰夭之道损有余补不足也】必先去其血脉而后调之无问其病以平为期【血脉满坚谓邪留止故先刺去血而后乃调之不当询问病者盈虚要以脉气平调为之期准尔】帝曰决死生奈何【度形肥瘦调气盈虚不问病人以平为准死生之证以决之也】歧伯曰形盛脉细少气不足以息者危【形气相反故生气至危玉机真藏论曰形气相得谓之可治今脉气不足形盛有余证不相扶故当危也危者言其近死犹有生者也刺志论曰气实形实气虗形虗此其常也反此者病今脉细少气是为气弱体壮盛是为形盛形盛气弱故生气倾危　新校正云按全元起注本及甲乙经脉经危作死】形瘦脉大胷中多气者死【是则形气不足脉气有余也故死形瘦脉大胷中气多形藏已伤故云死也凡如是类皆形气不相得也】形气相得者生参伍不调者病【参谓参校伍谓类伍参校类伍而有不调谓不率其常则病也】三部九候皆相失者死【失谓气候不相类也相失之候诊凡有七七诊之如下文云】上下左右之脉相应如参舂者病甚上下左右相失不可数者死【三部九候上下左右凡十八诊也如参舂者谓大数而鼓如参舂杵之上下也脉要精微论曰大则病进故病甚也不可数者谓一息十至已上也脉法曰人一呼而脉再至一吸脉亦再至曰平三至曰离经四至曰脱精五至曰死六至曰命尽今相失而不可数者是过十至之外也至五尚死况至十者乎】中部之候虽独调与众藏相失者死中部之候相减者死【中部左右凡六诊也上部下部已不相应中部独调固非其乆减于上下是亦气衰故皆死也减谓偏少也臣亿等详旧无中部之候相减者死八字按全元起注本及甲乙经添之且注有觧减之説而经阙其文此脱在王注之后也】目内陷者死【言太阳也太阳之脉起于目内眦目内陷者太阳絶也故死所以言太阳者太阳主诸阳之气故独言之】帝曰何以知病之所在歧伯曰察九候独小者病独大者病独疾者病独迟者病独热者病独寒者病独陷下者病【相失之候诊凡有七者此之谓也然脉见七诊谓参伍不调随其独异以言其病尔】以左手足上上去踝五寸按之庶右手足当踝而弹之【手足皆取之然手踝之上手太隂脉足踝之上足太隂脉足太隂脉主肉应于下部手太隂脉主气应于中部是以下文云脱肉身不去者死中部乍踈乍数者死臣亿等按甲乙经及全元起注本并云以左手足上去踝五寸而按之右手当踝而弹之全元起注云内踝之上隂交之出通于膀胱系于肾肾为命门是以取之以明吉凶今文少一而字多一庶字及足字王注以手足皆取为觧殊为穿凿当从全元起注旧本及甲乙经为正】其应过五寸以上蠕蠕然者不病【气和故也】其应疾中手浑浑然者病中手徐徐然者病【浑浑乱也徐徐缓也】其应上不能至五寸弹之不应者死【气絶故不应也】是以脱肉身不去者死【谷气外衰则肉如脱尽天真内竭故身不能行真谷并衰故死之至矣去犹行去也】中部乍踈乍数者死【乍踈乍数气之防乱也故死】其脉代而钩者病在络脉【钩为夏脉又夏气在络故病在络脉也络脉受邪则经脉滞否故代止也】九候之相应也上下若一不得相失【上下若一言迟速小大等也】一候后则病二候后则病甚三候后则病危所谓后者应不俱也【俱犹同也一也】察其府藏以知死生之期【夫病入府则愈入藏则死故死生期凖察以知之矣】必先知经脉然后知病脉【经脉四时五藏之脉】真藏脉见者胜死【所谓真藏脉者真肝脉至中外急如循刀刃责责然如按琴瑟真心脉至坚而搏如循薏苡子累累然真脾脉至弱而乍数乍踈真肺脉至大而虚如毛羽中人肤真肾脉至搏而絶如指弹石辟辟然凡此五者皆谓得真藏脉而无胃气也平人气象论曰胃者平人之常气也人无胃气曰逆逆者死此之谓也胜死者谓胜克于己之时则死也平人气象论曰肝见庚辛死心见壬癸死脾见甲乙死肺见丙丁死肾见戊巳死是谓胜死也】足太阳气絶者其足不可屈伸死必戴眼【足太阳脉起于目内眦上额交巅上从巅入络脑还出别下项循肩髆内侠脊抵腰中其支者复从肩髆别下贯臋过髀枢下合腘中贯腨循踵至足外侧太阳气絶死如是矣　新校正云按诊要经终论载三阳三隂脉终之证此独犯足太阳气絶一证余应阙文也又注贯臋甲乙经作贯胂王氏注厥论刺疟篇各作贯胂又注刺腰痛篇作贯臋详甲乙经注臀当作胂】帝曰冬隂夏阳奈何【言死时也】歧伯曰九候之脉皆沈细悬絶者为隂主冬故以夜半死盛躁喘数者为阳主夏故以日中死【位无常居物极则反也乾坤之义隂极则龙战于野阳极则亢龙有悔是以隂阳极脉死于夜半日中也】是故寒热病者以平旦死【亦物极则变也平晓木王木气为风故木王之时寒热病死生气通天论曰因于露风乃生寒热由此则寒热之病风薄所为也】热中及热病者以日中死【阳之极也】病风者以日夕死【卯酉冲也】病水者以夜半死【水王故也】其脉乍踈乍数乍迟乍疾者日乗四季死【辰戌丑未土寄王之脾气内絶故日乗四季而死也】形肉已脱九候虽调犹死【亦谓形气不相得也证前脱肉身不去者九候虽平调亦死也】七诊虽见九候皆从者不死【但死候顺四时之令虽七诊互见亦生矣从谓顺从也】所言不死者风气之病及经月之病似七诊之病而非也故言不死【风病之脉诊大而数月经之病脉小以微虽候与七诊之略同而死生之证乃异故不死也】若有七诊之病其脉候亦败者死矣【言虽七诊见九候从者不死若病同七诊之状而脉应败乱纵九候皆顺犹不得生也】必发哕噫【胃精内竭神不守心故死之时发斯哕噫宣明五气篇曰心为噫胃为哕也】必审问其所始病与今之所方病【方正也言必当原其始而要终也】而后各切循其脉视其经络浮沈以上下逆从循之其脉疾者不病【气强盛故】其脉迟者病【气不足故】脉不往来者死【精神去也】皮肤著者死【骨干枯也】帝曰其可治者奈何歧伯曰经病者治其经【求有过者】孙络病者治其孙络血【有血留止刺而去之　新校正云按甲乙经云络病者治其络血无二孙字】血病身有痛者治其经络【灵枢经曰经脉为里支而横者为络络之别者为孙络由是孙络则经之别支而横也　新校正云按甲乙经无血病二字】其病者在竒邪竒邪之脉则缪刺之【竒谓竒缪不偶之气而与经脉缪处也由是故缪刺之缪刺者刺络脉左取右右取左也】留瘦不移节而刺之【病气淹留形容减瘦证不移易则消息节级养而刺之此又重明前经无问其病以平为期者也】上实下虚切而从之索其结络脉刺出其血以见通之【结谓血结于络中也血去则经隧通矣前经云先去血脉而后调之明其结络乃先去也　新校正云详经文以见通之甲乙经作以通其气】瞳子髙者太阳不足戴眼者太阳已絶此决死生之要不可不察也【此复明前太阳气欲絶及已絶之候也】手指及手外踝上五指留鍼【错简文也】











　　黄帝内经素问卷六
　　黄帝内经素问卷六释文
　　玊机眞藏论溉【古代切】寙【音愈】防【渠殒切】瞀【莫候切】三部九候论防【所甲切饮血也】坰【古营切】蠕【而兖切】
  </div>
  <div class="pagination">
   <a href="黄帝内经素问_page17.html">
    上一页
   </a>
   <span>
    ...
   </span>
   <a href="黄帝内经素问_page13.html">
    13
   </a>
   <a href="黄帝内经素问_page14.html">
    14
   </a>
   <a href="黄帝内经素问_page15.html">
    15
   </a>
   <a href="黄帝内经素问_page16.html">
    16
   </a>
   <a href="黄帝内经素问_page17.html">
    17
   </a>
   <span class="current-page">
    18
   </span>
   <a href="黄帝内经素问_page19.html">
    19
   </a>
   <a href="黄帝内经素问_page20.html">
    20
   </a>
   <a href="黄帝内经素问_page21.html">
    21
   </a>
   <a href="黄帝内经素问_page22.html">
    22
   </a>
   <a href="黄帝内经素问_page23.html">
    23
   </a>
   <span>
    ...
   </span>
   <a href="黄帝内经素问_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
