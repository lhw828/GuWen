<!DOCTYPE html>
<html>
<head>
    <meta charset="UTF-8">
    <title>验方家秘 - 第 6 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>验方家秘 - 第 6 页/共 26 页</h1>
    <div class="content">
　　○咳嗽痰喘：有妇人痰喘咳嗽，终夜不寐。面浮如盘。后服。用真蚌壳粉，长者为蚌，圆者为蛤。须自取蚌壳研粉，若用蛤粉则无效。新瓦炒，须入青黛少许，用淡腌菜水滴麻油数点，调服二钱神效。或用生山药半碗，捣烂，甘蔗汁半碗和匀炖热服之立止。

　　
诸般咳嗽.：新定诸般咳嗽方。用炒桔梗 炒荆芥 炒紫菀。饭上蒸一次。再炒。百部饭上蒸一次再炒 白前饭上蒸一次再炒，以上各八两，共磨细末。每服三钱。临时开水调服。如初感风寒者，生姜汤调下。

　　○肺萎：肺萎咳嗽，凡感受风寒停留肺中，或劳力内伤以致咳嗽声重，胸膈隐痛，头项强硬不能转侧。此肺痈也。久则鼻流清涕。咳吐脓痰黄色腥秽，重则胸肋胀满，呼吸不及饮食减少脉洪自汗渐至咳吐痰血。寒热往来。形体消瘦。声哑喉痛。转为肺萎，此危症也。。用大瓜蒌一个开一孔内有子多少粒，用杏仁去皮尖照数配入。封好。用黄泥包裹烧红烧至无烟取出。用物盖住候冷去泥。又用川贝母。照瓜蒌子粒数配入共研末。临卧时每用二钱白蜜调匀，灯心煎水送下。九按此肺痈转为肺萎而出此大可方也。

　　○咳嗽痰血：用大柿饼一个去子入真青黛一钱 线扎紧饭上蒸熟。临睡时食薄荷汤送下亦验方也。

　　○肺萎：独圣散治多年咳嗽肺萎咯血红痰。用白芨三两 为末每服二钱临卧糯米汤下。。台州一吏悯重囚。囚感之曰。吾七犯死罪遭刑拷肺皆伤，得一方用白芨末米饮调服。凌迟剖胸见肺间窍穴数十皆白芨填补色犹未变也。

　　○年久咳嗽：年久咳嗽用扁柏叶阴干加红枣七枚煎浓汤代茶时时饮之。忌食荤腥煎炒。另用百合四两冰糖四钱，早晚蒸服。不可间断。轻则十日可愈。重则半月自痊。有老人咳嗽三十余年服此月余脱然除根。灵验无比。切勿轻视。（寒咳胡桃热咳柿蒂柏叶。）

　　○呛逆：咳嗽呛逆妙方。用净麻黄 红枣皮 南薄荷各五分 上边桂 紫苏叶 桑白皮 杏仁 大腹皮各四分 炙草六分 水煎服。百发百中。

　　○脾虚：一小儿昼夜咳嗽、食少、发黄，此脾虚也。用真山药一味煮熟加糖调服神效之至。

　　○虚劳热咳加味四物汤治痨热咳嗽如神。当归 熟地各三钱 川芎 芍药各二钱 柳树根一两酒炒，水煎服。奇效。

　　○恶心吞酸：恶心吞酸此脾虚冷也。方用吴萸四钱 滚水泡去苦味，水煎食远服。有人患此多年一服即愈。或加干姜一钱亦可。忌夜食并忌生冷食物。又方：核桃嚼烂姜汤送下。

　　○胸满：脾家冷积食后胸满兼治一切痰气。方用桔皮一斤 甘草四两 食盐四两 水五碗，慢火煮干。焙为末。每服三钱白滚水冲服。有人得此痰百药不效。服此胸觉坠下大惊自汗如雨。须臾腹痛遗下数块如铁弹子，臭不可闻。从此胸次廓然其疾顿愈。盖脾之冷积也。

　　○损病要诀：一人损病，六脉俱数，声哑，口疮，昼夜发热无间，经云数则脾气虚，此真阴虚也。用四君子加黄芪 淮山 莲肉 白芍 五味子 麦冬去头煎不用，只服二三煎。此为养脾阴密法也。服十剂热退，疮差。后以参苓白术散去头煎，晒干为末，陈米锅焦打糊为丸，绿豆大。每日三钱，每服一钱百沸汤下。

　　
古法治痨以桂枝汤加饴糖，补虚退热。如咳嗽用六君子去参加姜炭 五味 细辛。如吐血以理中汤加木香 当归。或单用炙草 黑姜炭 五味子煎服，亦妙。炙草倍用。

　　
龙牡二加汤。叶天士加减大小建中汤，至于肉消脂涸，吸气喘促，欲咳不能出声，必距按季肋方稍有力，寐醒喉中干涸直至胸脘。此五液俱竭。当以六味丸减丹 泽加秋石 龟胶 牡蛎 湖莲之属。或用海参胶 淡菜胶及燕窝之类。

　　○咯血吐血痨咳久不止。方用雪梨膏。雪梨六十只取汁二十杯 生地 茅根 藕汁各十杯 萝卜 麦冬汁各五杯 将六味煎炼入蜂蜜一斤 饴糖八两 姜汁半杯 熬如稀糊则成膏矣。每日用二匙含咽甚妙。

　　○天真丸：治一切亡血过多，形槁肢羸，饮食不进，肠胃滑泄。津液枯竭，久服生血养气暖胃驻颜。生羊肉七斤 肉苁蓉十两 当归十一两 山药十两 天冬一斤 四味为末，用无灰酒煮羊肉糜烂。再入黄芪五两 人参末 白术末各二两。捣作薄饼晒干炼蜜为丸。梧桐子大。温酒送下。

　　○黑地黄丸：治阳盛阴衰脾胃不足房劳虚损形瘦无力，面多青黄，用此补肾益胃之剂。苍术一斤 油浸熟地一斤 五味子半斤 干姜秋冬一两 夏五钱 春七钱随时而用。共为末枣肉为丸。梧子大。米饮下一百丸。

　　○胀而属热脉实而滑者，廓清饮主之。枳壳二钱 姜朴一钱半大腹皮一钱 白芥子五七分 茯苓皮三钱 菜菔子三钱 泽泻二钱 陈皮一钱水煎服。

　　
胀而属七情所发者，宜四七汤主。逍遥散亦主之。半夏三钱 茯苓三钱 厚朴二钱 苏叶一钱 生姜两片 水煎服。

　　
逍遥散加半夏二钱 生麦芽二钱以泄肝气。

　　
胀而属虚者，脉微弱细小喜按摩，二便利，气衰言微。宜六君子汤，理中汤及八味丸服之。

　　
单腹胀死症或青年壮健起于骤然。若心下坚大如盘者。以桂枝去芍药加麻黄 附子 细辛汤直捣其痰水气之窠穴。续以枳术丸消导之。

　　
胀而属寒者，胃苓散主之。兼小便不利者四苓散以蒜为丸主之。

　　○痰饮吐水：凡食生冷物过度或气虚脾弱不能消化饮食。入胃皆变成水。呕吐无时名曰痰饮。方用赤石脂一斤研末。每服二钱酒送下。服至一斤则终身不吐痰水。又不下痢。此药能补五藏令人肥健。有人痰饮百药不效服此而愈。

　　○狂病：化狂丹治终年狂病或持刀杀人骂官。不认六亲见水则喜，见食则怒。此乃心气虚而邪热乘之。痰气侵遂成狂矣。方用高丽参三钱 白术 茯苓各一两 甘草 菖蒲各一钱 半夏 菟丝子各一钱 附子一分 水煎服 。一剂狂定二剂病痊。此方甚妙。

　　○疯癫：有妇人疯癫十余年。服至四五十天，心间如有物脱去。再服数十日而愈。方用真川郁金七两 白矾三两 薄荷水为丸，朱砂为衣。如梧子大。每早服一次开水下。盖郁金入心去恶血，白矾化顽痰，朱砂安神故也。愈后须用天王补心丹加减调治方免后患。

　　
又方用藜芦煎水多服甚效，生者煮食炒食俱妙。有妇人癫至四年。每年一发，久则一日发十余次，昏痴不愈。后服此方吐出痰涎二斗，汗如洗，更觉昏困三日痊愈。

　　○羊颠：凡痴癫羊癫等症皆痰迷心窍所致。方用青橄榄十斤打破沙锅内熬十数滚去核入石臼内捣烂，再熬，熬至无味去渣。熬成膏用白矾八钱研末加入搅匀。每日早晚取膏三钱开水送下。服完自愈。

　　○三消：三消消渴而饮水不止为上消。饮水多而作泻为下消。多食易饥为中消。消渴饮水不止方用三消汤。真台党参 白术 当归 茯苓 生地各一钱 黄柏 知母 黄连 麦冬 天花粉 黄芩各七分 甘草五分 水煎服神效。

　　
又方用苦楝树根新白皮五钱切片，瓦上焙干入麝香少许水煎空心服之。有人口渴不止遇道人传此方，服后下虫四条而愈。愈后人必困顿用党参二两煎水饮之。

　　
如一日饮水至石许者，浮萍捣汁服之。

　　
又有一人多年消渴饮水，百药不效，时发时止服白芍 甘草 等分为末，每用一钱开水送。日三服。七日愈。

　　
久病消渴不止。并治泄泻口渴方。用七味白术散（常以好梨日食效）：白术 党参 茯苓 藿香 干葛根各一钱 炙草五分 水煎服。当茶饮。另用木香三分磨汁兑服屡试如神。

　　
一人每日饮水不止，小便如膏，用茴香炒 苦楝子炒 各一钱研末空心酒调服。

　　
有人一日饮水数斗，上饮下流。用鸡蛋三个去壳搅融烧酒冲开四两。服后即盖被睡下，睡醒禁风一日即愈。

　　○食积痞块：有人患食积痞块后用木贼草五钱研末，每服五分开水空心调服。年近者一料即消。年远者不过两料。痊愈屡试如神。

　　
。噎膈：有人噎食以牛涎丸获愈。方用糯米粉拌老牛涎和为小丸煮熟食之神效。或用牛涎水服亦妙。取牛涎法。以水洗后以盐涂之，少顷涎出。终身戒食牛肉。

　　○噎隔：有人患噎隔大便已燥结者，服净牛乳少加白糖，时时炖热饮之获愈。

　　
一僧患隔食临死语其徒云：我胸中有物作梗。死后必为剖出。其徒剖出一骨以鹅血偶滴其骨，骨即消化。后其徒亦病隔食，因饮鹅血而愈，屡试如神。查此症胸前必有二小骨渐渐交合，则不能食而死。取生鹅血对口乘热灌之。其骨自化饮食可进。永戒食鹅、牛二物。

　　○虫隔：有人病噎，有虫存于肺管，时长时缩，长则饮食难进。或食后少顷即吐。皆有虫也。用靛青叶捣汁，无叶即用蓝靛亦可。兑淡酒饮之立愈。无不效者，此方最为神效。

　　○食隔：有人病食隔用粪姜二分入麝香一厘滚水冲服。忌荤腥盐酱五十天永不再发。此方极效无比。制法：生姜不拘多少。五月五日用布袋装好浸于不见天之粪坑内四十九天取起用长流水洗净，悬空吊晒极干为末。病二年者用姜末三分 病一年者用姜末二分。存心预制功德无量。

</div>
    <div class="pagination">
<a href="验方家秘_page5.html">上一页</a><a href="验方家秘.html">1</a><a href="验方家秘_page2.html">2</a><a href="验方家秘_page3.html">3</a><a href="验方家秘_page4.html">4</a><a href="验方家秘_page5.html">5</a><span class="current-page">6</span><a href="验方家秘_page7.html">7</a><a href="验方家秘_page8.html">8</a><a href="验方家秘_page9.html">9</a><a href="验方家秘_page10.html">10</a><a href="验方家秘_page11.html">11</a><span>...</span><a href="验方家秘_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
