<!DOCTYPE html>
<html>
<head>
    <meta charset="UTF-8">
    <title>养生秘旨 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生秘旨 - 第 2 页/共 4 页</h1>
    <div class="content">　　初一日子午末。二日丑未初。三日丑未正。四日丑未末。五日寅申正。六日寅申末。七日卯酉初。八日卯酉正。九日辰戌正。十日辰戌末。十一日巳亥初。十二日巳亥正。十三日巳亥末。十四日子丑初。十五日子丑正。十六日子丑末。十七日子午末。十八日丑未初。十九日丑未末。二十日寅申初。廿一日寅申末。廿二日卯酉初。廿三日卯酉正。廿四日卯酉末。廿五日辰戌初。廿六日辰戌末。廿七日巳亥正。廿八日子午初。廿九日子午正。三十日子午末。盖此时人身气血亦朝至顶也。

　　八段导引法

　　（亦可却病，又名八段锦）

　　闭目冥心坐，握固静思神。

　　闭目冥心，总以求静。坐法以左脚后跟曲顶肾根下动处，不令精窍漏泄，谓之握固。

　　叩齿三十六，两手抱昆仑。

　　头面谓之昆仑。叉两手向顶后，数九息，勿令耳闻。

　　左右鸣天鼓，二十四度闻。

　　移两手心掩两耳，先以第二指压中指，弹击脑后，左右各二十四次。

　　微摆撼天柱。

　　摇头左右顾，肩膊转动，二十四次。

　　赤龙搅水精。

　　赤龙者，舌也。以舌搅口齿并左右颊，待口中津生。

　　漱津三十六，神水满口匀；一口分三咽，龙行虎自奔。

　　液为龙，气为虎。

　　闭气搓手热。

　　以鼻引清气，闭之少顷，搓手甚急，令热极，鼻中乃徐徐放出气。

　　背摩后精门。

　　精门者，腰后外肾也。合手心摩毕，收手握固。

　　尽此一口气，想火烧脐轮。

　　闭口气，想用心火下烧丹田，觉热极，即用后法，丹田在脐轮下一寸三分。

　　左右辘轳转，两脚放舒伸。

　　俯首摆撼两肩三十六次，后将两脚放开舒直。

　　叉手双虚托，低头攀足频。

　　先叉手相交，向上托空三次，后以两手向前攀脚心十二次，乃收足端坐。

　　以候逆水上。

　　喉中津液生，如未生，再用搅水法。

　　再漱再吞津；如此三度毕，神水九次吞。

　　谓再漱三十六，如前口分咽，乃为九也。

　　咽下 响，百脉自调匀；河车搬运讫，发火遍烧身。

　　摆肩并身二十四，及再转辘轳二十四次，想丹田火自下而上遍烧身体，想时口鼻皆闭气少顷。

　　邪魔不敢近，梦寐不能昏；寒暑不能入，灾病不能侵。

　　子后午前作，造化合乾坤；循环次第转，八卦是良因。

　　法于甲子日夜半子时起首行时。口中不得出气。唯鼻中微微放清气，每日子后午首各行一次。然此修仙家能也，凡人事忙，不必拘定，但一日之中得身闲心静处，便是下手所在，多寡随行可也。

　　丹阳祖师回阳固本十六锭金诀

　　一升便提，气气归脐，一降便咽，水火相见。

　　凡修养家，以鼻为天门，以口为地户，地户常闭。天门常开，故此法只以鼻息为候。

　　遇鼻入息曰吸，即便升气，将下部前后着力一提，气气归脐也。遇鼻出息曰降，即便放身自在，徐徐出气，咽津一口， 然有声，亦以意存送于脐中，乃是一降便咽，水火相见也。盖脐中乃真元所聚之处，真气悉藏于此，原胎息之所也，凡咽纳之际，若有津液，尤为妙也。一升一降，使气相会，心肾相合，水火相见，所以谓炼成离女液，咽尽坎男精也。如此行之，不计度数，不拘时候，要行即行，要止即止，一身之后，脐轮火炽，两肾汤煎，腹中气转，如雷之鸣，小便渐减，久而百病皆除，延年益寿矣。

　　积气生精

　　积气生精，不外神气相守之功，虽功同而用则异也。凡精不足者，与欲开关者，俱宜用积气生精之功。凡神气不足者，与开关后者，俱宜用神气相守之功，若人于酒色财气、思虑过度，耗其精神者，丹田空虚，下元虚冷无力，入房易败，种子不结不射，宜于玄关行真息升降。于子后午前，或食少腹虚之际，运机用息，内联呼吸，每于此玄关升呼降吸，为一息，俱会于命蒂之处。行真息即生真气，有真气即生真精，是积息正所谓积气也，积气正所谓生精也。何也？真息乃气之阖辟，真气乃精之父母，故炼士欲积气生精；须于积息中求之，每节积三十息，咽津一口，共积至十二节，以合周天一年三百六十日之数，数完自觉气满精生矣。行旬日功，禁欲节劳，保守精气，自有奇验。久久行之，则精气生旺，诸病不生，开关之功全赖于此。凡一节三十息完，生华池神水一满兑，是验也。若津液不生，功夫不到，必须另为。

　　炼精化气

　　夫炼精化气，乃逆行法也。欲知仙凡之隔，当知顺逆之分。经曰：顺则成人，逆则成仙是也。顺行则致一身之气化而为精，是以阳变阴，乃成人之道也。凡人有所感触而兴起者，或交感忍而不泄，或梦觉交而未遗，犯此者，精虽未：泄，然念头驰动，而流珠便欲去人，其精己离各脏腑，奔出于肾，凝聚于阴跷、会阴等处矣。由是其精有从溺出者，有结为悬痈者，有闭其窍溺不通者，有变为赤白浊者，有变为淋沥者，有致遗精不禁者，有凝结为痔漏者，有积久不泄，遂致一溃倾命者，种种遗患，难以尽举。仙翁所以怜悯世人，立此炼精化气之法；以却其病，以延其年，非大有福缘者，不能遇此。须要知其聚精当为何时，及其炼精为何功耳。如前云感触兴起、交媾不泄、梦交未遗者，非所谓聚精之时耶？此时能根据法行炼精化气法十余转，则运所聚之精悉化为气，又何有疾患哉？久久行时，则能使精元完固而可无漏矣。此炼精化气之法，人实难明其义。譬精犹水泽也，能以法运精使升，不犹地气腾其水泽为云雾乎？气升作甘津降下中黄，不犹云腾化作甘津以敷九野乎？精出于肾，止聚于一处，到此复上泥丸，降下中黄，则散于一身四大矣，《易》所谓黄中通理是也。诀曰：平气定其息，以手握龙身，鼻息用力提，龙神往上奔，神龙归大海，阴跷上暂停，自南转北去，须臾到命门，驾起我白驹，挽着辘轳行，夹脊三关过，曹溪上太清，兴云布甘雨，阵阵落黄庭，行此运气法，百病不来侵。炼士请细玩之，乃有得也。

　　仙师口诀

　　凡视听言动，皆我神也。欲行功，须先以意收回所散之神，次聚内外两肾中间之气，常兜二子向上，一遇阳生，即以左手中指掩马口，右手双指紧抵阴跷穴，随怒目切牙，吸鼻，咽气一口，驼腰憋腹，着力提搐入泓池水内，瞑目端坐，习静调息，息息归根，务令纯熟。又加导引按摩，吹吁呼吸，如有津液，漱咽下丹田。此乃筑基炼己之法也。

　　凡行坐动，须从缓缓，若存若忘，不可急忙取效，所谓急则反受其敌也。迨夫调弄习惯，则放去收来多由得我矣。每泓池中水火相见了，鼻中重吸一吸，咽气一口，则津液心火都下入丹田。

　　咽时即搐外肾，便津气 有声，然后徐徐稍放出气，如此谓之一次，少停再行。或略睡便起，不必拘于时候，要在次第行之。初次行一九，次七加之二九，至三九四九，数多为妙。然亦不可执定数目，恐劳神耳。

　　已上法行之一年，则下田自实，第二年方可运用河车法。若神气充溢于四肢，津液流通于上下，谓之水火既济。使阴阳交媾于丹田之内，后行河车转运，使真气循环于一身之间。必须宁神定息静坐，先搅左关二十四，后搅右关二十四，次搅双关二十四。左右两膊，一前一后，更换相扇，共四十八。左右歪肩，共四十八。左右手屈伸二十四。顾左肩一十四，右肩一十四，仰头一十四，点头一十四。正立起，以手扶物，左脚屈伸二十四，右脚屈伸二十四。鞠躬，左右手舞足蹈二十四。将身向前凹脊，两手握固，大搅双关二十四。行毕少坐，方可起身。盖凡漱炼津液，为生心汞。汞为神水，炼至华池皆化为铅，一意常照泓池水中，乃两肾中间。肾生精，精化气。气者，大也。为聚火烧丹，每于子午卯酉四正时，可常叩齿集神炼之。液在下田则化为气。

　　一见金精发现时，盒饭肘后飞炼，一撞三关，逆流直上，气冲泥丸，如戽水相似。凡定中药生，急急采之，肘后飞过，先过尾闾为第一关，次夹脊为中关，玉枕为三关。要闭塞两耳，耳乃肾之门户，勿使走泄。头顶紧缩，着力提，过尾闾，有九窍，上有四十二骨节，直透泥丸，犹日月之飞腾黄道也。第二关，如前法提起，飞过夹脊二窍。第三关，复如前法提起，飞过玉枕，有九窍。然此关颇难开，须闭息令紧，以大白牛车力如礼打之状，亦不能放。头顶气从肾中生，从夹脊直透上脑，其时药物都从顶门过，须臾觉脑门如火热且重，即缓缓抬身，徐徐放气，自明堂两眉间飞下，即吞入腹中，解化为水，经洞房，入黄庭，渐渐变成黄芽矣。近有修真之士，不得真诀，未能聚火，未能炼铅，丹田无药，下手便行搬运周天火候，妄致气血奔驰，虚阳冲脑，令人头晕目眩、耳聋、鼻流清涕，岂不深可惜哉？正所谓腹内若无真种，犹将水火煮空铛耳。诀云：按巽骨，攀心窍，此中消息谁知道，牙关咬定是秘传，从此元神入怀抱。此盖不用心，而以手行火候，正无为之工夫也。用左手按尾闾，尾闾即巽骨也。右手行火候，火候即周天火也。如斗柄之指十二辰，而心不动，至静中不知身之为我，我之有身，真液下咽。 有声，每滴有一铢，以二十四铢为进一两，水应坤策也。此只是八口，紫阳师云：口八八刀。盖指每灌漱津液，一口分三咽，咽之有声，止八口也，定中胎息自动，情极而嘘，如春池龟息，动三十六为进一两，火应干策也。一抽一添，一进一退，乃为周天火候，正所谓周天息数微微数，玉漏寒声滴滴符。如此行持，不记年月、直待脱胎神化，方为了当。

　　日用经

　　饮食有节，脾土不泄。调息寡言，肺金自全。动静以敬，心火自定。宠辱不惊，肝木以宁。恬然无欲，肾水自足。

</div>
    <div class="pagination">
<a href="养生秘旨.html">上一页</a><a href="养生秘旨.html">1</a><span class="current-page">2</span><a href="养生秘旨_page3.html">3</a><a href="养生秘旨_page4.html">4</a><a href="养生秘旨_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
