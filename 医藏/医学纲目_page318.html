<!DOCTYPE html>
<html>
<head>
    <meta charset="UTF-8">
    <title>医学纲目 - 第 318 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 318 页/共 379 页</h1>
    <div class="content">　　又方治患崩中不止，结作血片，如鸡肝色碎烂。

　　芎（十二分）阿胶青竹茹（各八分）续断地榆小蓟根（各三分）当归（六分）生地伏龙肝（各十一分）上用水九盏，煮取三盏，去渣，分作三服。

　　〔《衍》〕治妇人血露。蚕砂一两，炒伏龙肝半两，阿胶一两，同为末，温酒调，空心，二三钱，以知为度（《大全》名无比散，无阿胶。）〔罗〕

　　伏龙肝散

　　治气血劳伤，冲任脉虚，经水非时忽然崩下，或如豆汁，或成血片，或五色相杂，或赤白相兼，脐腹冷痛，经久未止，令人黄瘦，口干，饮食减少，四肢无力，虚烦惊悸。

　　伏龙肝（一两）甘草（半两）赤石脂（一两）芎（三两）肉桂（半两）熟地（二两）当归干姜（各七钱半）艾叶（二两，微炒）麦门冬（去心，一两半）上件为粗末，每服四钱，枣二枚，水同煎。

　　上四方伏龙肝例，盖燥可去湿也。前二方去湿热，后二方去寒湿。按伏龙肝为止血之圣药，先贤治崩，用旋复花、半夏辈。治膈间湿痰而崩止者，亦是此意。

　　〔《大》〕崩中下血不止，小腹痛。

　　芍药（一两，炒黄）柏叶（六两，微炒。丹溪云：柏叶性多燥）上水一升，煎取六合，入酒五合，煎取七合，空心，分为二服。一方为细末，酒调二钱。一方有鹿角胶等分，酒调，治白带，脐腹痛。

　　〔世〕

　　牡蛎散

　　治月水不止，众药不愈者。

　　牡蛎火研细，用醋调成丸，再过通红，候冷研细，出火毒，却用醋调艾末，熬成膏，和丸如桐子大。

　　每服五十丸，醋艾汤下。

　　〔《素》〕阴虚阳搏，谓之崩。（阴阳别论）〔垣〕

　　凉血地黄汤

　　治妇人血崩。是肾水阴虚，不能镇守胞络相火，故血走而崩也。

　　生地（半两）黄连（三分）黄柏（二分）黄芩（一分）羌活柴胡知母升麻川芎（各二分）防风（三分）本（二分）甘草（一分）红花（少许）归身（五分）细辛（一分）荆芥穗蔓荆子（一分）上咀，都作一服，水三大盏，煎至一盏，去渣，稍热服，空心。足太阴脾之经中血海二穴，在膝膑上内，白肉际二寸中。治女子漏中恶血，月事不调，逆气腹胀，其脉缓者是也，灸三壮。足少阴肾之经中阴谷二穴，在膝内辅骨后，大筋下、小筋上，按之应手，屈膝取之。治膝如锥，不得屈伸，舌纵涎流，烦逆溺难，少腹急引阴痛，股内痛，妇人漏下不止，腹胀满不得息，小便黄如蛊，女子如妊身，可灸三壮。

　　〔《大》〕

　　小蓟汤

　　治崩漏不止，色明如水，得温则烦闷者。此阳伤于阴，令人下血，当补其阴。

　　脉数疾小者顺，大者逆。

　　小蓟茎叶（研，取汁一盏）生地黄汁（一盏）白术（半两，锉）上三件，入水一盏，煎至一半，去渣温服。

　　芎酒

　　治崩中，昼夜不止，医不能治。

　　芎（一两）生地汁（一盏）上用酒五盏，煮芎一盏，去渣，下地黄汁，再煎二三沸，分为三服。

　　治崩中去血不止。

　　大、小蓟根（五两）白茅根（三两）上二味，细切，用酒五升，煮取四升，去渣，分四服。

　　〔丹〕漏下乃热兼虚，四物加黄连。

　　〔云〕

　　金华散

　　治血室有热，崩下不止，服温药不效者。

　　延胡索瞿麦穗当归干姜牡丹皮（各一两）石膏（二两）桂心（别研为末，七钱半）蒲黄（半两）威灵仙（七钱半）上为细末，每服三钱，水一盏半，空心温服，日二。

　　〔《大》〕治崩中下血。黄芩不以多少，为细末，每服一钱，烧秤锤通赤，投酒中令沸，却用其酒调服。（许学士云：崩中多用止血补血药治之。阳乘于阴，前所谓天暑地热，经水沸溢是也。金华散亦妙。）〔丹〕经水多，去不能住，以三补丸加莎根、龟板、金毛狗脊。（三补者，芩、连、柏也。）〔子和〕孟官人母，年五十余，血崩一载，佥用泽兰丸、黑神散、保安丸、白薇散，补之不效。戴人见之曰：天癸已尽，本不当下血，盖血得热而流散，非寒也。夫女子血崩，多因大悲哭，悲甚则肺叶布，心系为之急，血不禁而下崩。《内经》曰：阴虚阳搏谓之崩。阴脉不足，阳脉有余，数则内崩，血乃下流，举世以虚损治之，莫有知其非者。可服大剂。大剂者，黄连解毒汤是也。次以香附二两炒，白芍药二两焙，当归二两焙。三味同为细末，水调下。又服槟榔丸，不旬日而安。

　　〔垣〕

　　丁香胶艾汤

　　治崩漏不止。盖心气不足，劳役及饮食不节所得。经隔少时，其脉两尺俱弦紧而洪，按之无力，其证自觉脐下如冰，求浓衣被以御其寒，白带白滑之物虽多，间下如屋漏水，下时有鲜血不多，右尺脉时微洪，屋漏水多暴下者，是急弦脉为寒多，而洪脉时见乃热少，合而言之，急弦者北方寒水多也，洪脉时出者命门胞络之火也，黑物多赤物少，合现房漏水之状也。

　　川芎（四分）归身（一钱二分）生艾叶（一钱）阿胶（六分，另后炮入）白芍（三分）熟地（三分，以泻大洪脉）丁香（四分）上为细末，作一服，水二盏，煎至五沸，去渣，入胶、艾，再上火煎至一大盏，空心宿食消尽带热服之，三服效。

　　〔《大》〕治血崩。

　　熟艾（如鸡子大）阿胶（半两）干姜（一钱）上粗末，用水五盏，先煎艾叶、姜至二盏半，入胶稍温分二服，空心服。

　　又方治崩中不止。丁香二两为细末，用酒三升，煮取一升，空心顿服。《必效方》用丁香百颗，酒煎服。又方，益智炒为细末，盐汤米饮调下。

　　〔世〕

　　香矾散

　　治血崩。

　　香附不以多少，极酸醋浸一宿，炒焦为灰存性，每一两，入白矾末二钱，米饮调服，空心，神妙。

　　一法用荷叶汤调，尤妙。

　　〔《大》〕用香附子去毛，炒焦黑存性，为细末，用极热酒调下二钱，放温服，不过两服立愈。

　　昏迷甚者，三钱匕。如血山崩不止者，亦能解之，米饮调亦可。许学士云：治下血不止，或成五色崩漏，香附子是妇人仙药也。

　　〔世〕妇人血崩不止。用槟榔烧灰存性，碾末，以温酒调下，甚妙。

　　〔《大》〕

</div>
    <div class="pagination">
<a href="医学纲目_page317.html">上一页</a><span>...</span><a href="医学纲目_page313.html">313</a><a href="医学纲目_page314.html">314</a><a href="医学纲目_page315.html">315</a><a href="医学纲目_page316.html">316</a><a href="医学纲目_page317.html">317</a><span class="current-page">318</span><a href="医学纲目_page319.html">319</a><a href="医学纲目_page320.html">320</a><a href="医学纲目_page321.html">321</a><a href="医学纲目_page322.html">322</a><a href="医学纲目_page323.html">323</a><span>...</span><a href="医学纲目_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
