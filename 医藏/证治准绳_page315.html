<!DOCTYPE html>
<html>
<head>
    <meta charset="UTF-8">
    <title>证治准绳 - 第 315 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 315 页/共 348 页</h1>
    <div class="content">
　　此穴治瘰疬之秘法盖瘰疬属肝胆二经故患在耳前后项腋之间男子多因恚怒亏损肝经之血隂火内作或不慎起居耗损肾水不能生肝血妇女多因恚怒伤肝火动血燥或欝结伤脾火动血耗或患于胸乳间亦属前经此证若因恚怒伤肝气血壅遏而不愈者宜灸此穴踈通经络若因久欝怒元气亏损而不愈当推其所属而调补化源如取其穴当以指甲搯两肘两肩四所患处觉酸麻方是其穴
　　又方灸瘰疬未成脓者用大蒜切片如三钱厚安患处用艾壮于蒜上灸之至三五壮换蒜每日灸十数蒜片以防欝毒如破乆不合内有核或瘀肉此因血气不足不能腐烂以铜钱挺轻轻衣膜取去纵取重亦不痛不必畏惧更用江西豆豉为末唾津和为饼如前灸之以助阳气内服补药外贴琥珀膏或太乙膏疮口自合
　　灵枢黄帝曰决其生死柰何岐伯曰反其目视之其中有赤脉上下贯瞳子见一脉一歳死见一脉半一嵗半死见二脉二嵗死见二脉半二嵗半死见三脉三嵗而死见赤脉不下贯瞳子可治也　肺脉微濇为鼠瘘在颈支腋之间下不胜其上其应善痠











　　证治凖绳卷一百八
<子部,医家类,证治准绳>
　　钦定四库全书
　　证治准绳卷一百九
　　明　王肯堂　撰
　　外科
　　肩部
　　肩疽
　　灵枢云发于肩及臑名曰疪痈其状赤黒急治之此令人汗出至足不害五脏痈发四五日逆之　鬼遗云丁疽发两肩恶血留结内外荣卫不通发成疔疽五日肿大令人口噤寒战十二日可刺不治二十日死　陈干疽肿发起两肩及两大臂连脾骨二七日痛不息亦不可动五十日身热不赤六十日可刺刺之无血者死或问肩上生疽何如曰此处手足三阳交防之所名
　　曰肩疽由风热欝结所致或因负重损伤而作服乌金散胜金丹活命饮加柴胡桔梗壮实者一粒金丹下之老弱者十全大补汤托之
　　肩脾疽
　　或问肩脾内痛渐至溃烂成疮何如曰此名太隂疽即莲子发属手太隂肺经积热所致宜活命饮加桔梗黄茋夺命丹胜金丹黄茋木香散选用壮实者八阵散一粒金丹下之赤色者可治青黒者不治喘大渇胷满脉防者死
　　左右串
　　或问左右搭串何如曰左肩骨上生疽串于右者可治右肩骨上生疽串于左者难治古有此説愚谓不然攻注左右者气血不调隂阳交错也宜胜金丹活命饮加羗活桔梗壮实者八阵散一粒金丹下之七恶证少何虑难痊元气虚惫治之何补哉
　　缺盆疽
　　或问一人年六十肩前陷中生疽寒热大作饮食少进肩背拘急小水不利胸腹膨胀何如曰是名缺盆疽又名鎻骨疽属足阳明胃经手少阳三焦经宜隔蒜灸先服紫金丹夺命丹而恶证退惟苦小水不利投以六一散而利后服十全大补汤而安若治之稍缓必致溃烂是经少血多气疮口不合危笃者多矣
　　肩后疽
　　或问肩膊后骨上生疽何如曰此名上鼠疽即上搭也怒气积欝所致属太阳兼少阳经初觉宜隔蒜灸活命饮加羌活桔梗柴胡胜金丹紫金丹夺命丹选用既溃十全大补汤黄茋木香散人参养荣汤
　　过肩疽
　　或问肩后夹脊两邉肿硬疼痛何如曰此名筋疽亦名过肩疽初得寒热似疟但肿硬无头急隔蒜灸服活命饮加羌活胜金丹夺命丹汗之壮实者一粒金丹万病觧毒丹选用
　　疬痈
　　或问项腋两乳旁结核或两胯软肉处生肿块何如曰是名疬痈属手少阳三焦经其发缓慢是冷证非热证也宜用回阳玉龙膏热药敷贴服内补十宣散何首乌散胜金丹选用
　　腋发
　　灵枢云发于腋下赤坚者名曰米疽治之以砭石欲细而长疎砭之涂以豕膏六日巳勿裹之其痈坚而不溃者为马刀挟瘿急治之　鬼遗云内疚疽发两腋下及臂并两手掌中振寒热血嗌干饮多即呕烦心悁悁脉盛六七八日诊如此可汗不汗死
　　夹肢痈
　　或问肩膊下隙内生疽何如曰是名夹肢痈属手少隂心经手厥隂心包络风热所致宜服内托黄茋柴胡汤壮实者八阵散一粒金丹下之及紫金丹胜金丹选用老弱者黄茋木香散人参养荣汤十全大补汤主之
　　臂部【七】
　　臂痈
　　鬼遗云垂臂两处发接骨下臂鵞上起如鸡鸭卵大皆由荣衞不调所为也喜患实处而不透内亦宜急消或发穴早疗　两臂肘起在接骨下引手至小骨之上发痈疖此处虽实柰连大小筋骨举动不便垂手多坠疼如脓深沉彻骨即伤筋脉拳缩不舒搐撮宜急以缓慢筋脉药饵治之　机云在臂外为痈在臂内为鱼肚发在臂上节肿连肩髃为臂风毒宜活命饮加羌活独活桂枝桔梗水酒各半煎服及夺命丹紫金丹胜金丹选用壮实有里证者一粒金丹八阵散下之若漫肿无头服败毒之药不能消者宜十全大补汤加桂枝桔梗托之有呕吐而数日不食者溃出脓则愈
　　治验一人年将六十五月患右臂膊肿盛上至肩下至手指色变皮肤凉六脉沉细而微此脉证俱寒乃附骨痈也开发已迟以燔针啓之脓清稀觧次日肘下再开之加吃逆不絶与丁香柿蒂散两服稍缓次日吃逆尤甚自利脐腹冷痛腹满食减时发昏愦灸左乳下黒尽处二七壮又处托里温中汤一两半与服或曰诸痛疮疡皆属心火又时当盛暑而用姜附可乎予曰经云脉细皮寒泻利前后饮食不入是为五虚况吃逆胃中虚寒此证内外相反须当舍时从证遂投之诸证悉去饮食倍进疮势温脓色正复用五香汤数服月余而愈【机按此证多属虚寒此方专用辛热以治其寒不用参术以补其虚葢因吃逆腹满乃气欝壅也想必其人年虽老脉证虽虚而形体颇实非隂虚吃逆比】　一挥使臂肿一块不痛不赤脉弱嬾食时呕以六君子加藿香酒炒芍药呕止食进再以八珍汤二十余剂脓成刺之又以十全大补汤而愈次年伤寒后臂复肿微痛乃伤寒余毒也然无表证但虚弱耳先用十宣散四剂取参茋芎归扶助元气防风桔梗白芷厚朴行散肿结肉桂引经破血肿退三四再用八珍汤脓溃而愈至冬臂复作痛因服袪风药反筋挛痛甚此血虚不能养筋筋虚不能束骨用加味十全大补汤百贴而愈　一女臂患肿溃久不敛寒热交作五心烦热饮食少思月水不通以逍遥散月余少可更服八珍汤加丹皮香附又月余经通再加黄茋白敛两月余而愈　一人臂肿患毒作痛服寒凉药食少大便不实予用理中丸二服更以六君子加砂仁藿香再以托里脓溃而愈　凡疮痛甚者若禀厚有近五十左防外侧红肿如粟予曰勿轻视得独参汤数斤乃佳数贴而止旬余值大风防木疮上起一红线绕背抵右肋与大料人参汤加芎术补剂两月而安　一妇臂痛筋挛不能屈伸遇寒则剧脉细此良甫所谓肝气虚为风寒流于血脉经络搏于筋筋不荣则干急为痛先用舒筋汤次用四物汤加牡丹皮泽兰白术而愈亦有臂痛不能举或转左右作痛由中脘伏痰脾气滞不行宜茯苓丸或控涎丹治之　一人手臂结核如粟延至颈项状似瘰疬此风湿流注用加减小续命汤及独活寄生汤更以托里药倍加参茋归术百贴而愈【机按此条有证无脉认作风湿流注而治当时必有所见也后用补剂百贴而愈是终不离于虚也】　一儿三嵗臂患毒焮痛服觧毒丸搽神功散而消【此条证脉不详当时必有所见】尝治臂毒便闭烦躁服五福化毒丹亦効若脓成急刺用纸撚醮麻油絍疮内以膏药贴之若儿安静不必服药有脓取去仍用絍贴　一人臂患疽脉数饮槐花酒一服势顿退再与金银花黄茋甘草十余服而平【槐花治湿热之功最为神速胃寒不宜过剂】　尹老家贫形志皆苦自幼頽疝孟冬于手阳明大肠经分出痈第四日稠脓臂外皆肿痛在手阳明左右经中其脉俱按之洪缓有力此得自八风之变以脉断之邪气在表饮食如常大小便如故腹中和口知味知不在里也不恶风寒只热躁脉不浮知不在表也表里既和邪在经脉之中故曰凝于血脉为痈是也痈出身半已上故风从上受因知为八风之变而疮只在经脉之中法当却寒调和经脉中血气使无凝滞可愈矣宜以白芷升麻汤【机按此方举一身而言故阳明为一身之中若以各经言之而阳明亦自有表里中三等之剂太阳亦有表里之中之方余经皆可以类推也】　一人年逾三十臂患疽溃而不痛脓稀脉弱丹溪曰疽溃深而不痛者胃气大虚不知痛也东垣曰脓水清稀疮口不合气血俱虚也理宜大补彼不聼服消毒药气血愈虚遂不救　丹溪曰才见肿痛叅之脉证倘有虚弱便与滋补气血可保终吉又曰溃疡内外皆虚补接为主兹则见善不从自用己智宁免死乎　一人年逾四十臂患毒焮痛作呕服托里消毒药愈盛予用凉膈散二剂顿退更以四物汤加芩连四剂而消【机按此所谓肿疡热毒攻心而作呕也】　一人两臂肿痛服托里药日盛予谓肿属湿痛属火此湿热流注经络也用人参败毒散加威灵仙酒炒黄芩南星数剂渐愈更以四物汤加苍术黄檗桔梗二十余剂而消【按此托里药日盛故改作湿热治也】　一尚书左右砍烂入些醋温涂敷患处
　　赤葛膏　治病藕节及臂臑腕掌等处结毒
　　赤葛根皮　山布瓜根　山苏木　山樟根皮紫金皮　赤牛膝　赤芎根　赤毛桃根　用皮捣
　　极烂糟炒敷涂患处
　　敷病肌石蜦药
　　用山樟子叶捣极烂糟炒缚之又用根煎酒服之
　　臑痈【俗名病藕包】
　　臑臂表里俱肿痛赤色惟肘节处差小故名藕包以内外分隂阳俱如上法
　　泥油膏　治病藕包
　　用塘泥一分桐油三分共和之以鸭毛扫时时涂勿令干
　　二瓜散　治病藕包
　　右用山布根天布根二物砍烂入米醋少许和暖涂之
　　或问手臂阳明经分生防初如粟米渐大如赤豆痛不可忍旬日大如胡桃桃枯紫何如曰此名骨蝼疽若毒游遍身拘急发搐呕哕不食冷汗自出滑泄烦躁脉乱者死犯房劳怒气者死一人患此证一月之后遍身攻串口吐黄水秽气满室既而呕吐脓血旬日而亡其人三四日前尚进饮食人与沐浴扶起皮肉俱烂患者不信医者不识以致陨身此由七情不和积怒积忧积热所致真元虚败不能胜邪故也纵有丸丹天命而已惟智者防患于未然急服黄连消毒散胜金丹乌金散活命饮加羌活选用治之稍缓七恶证多者必死也　按此证发之暴死之速乃隂虚极而火独光之故前药不滋化源而扬汤止沸其能济乎
　　手部【八】
　　手发背【俗名蜘蛛背】
　　鬼遗云两手背发痈疽初生如水刺无头脑顽然满手背肿满后聚毒成疮深入至骨而为发手背此属五种皆发毒之类也　手背肿毒乃三阳经风热欝滞而发宜服活命饮加芩连山栀桔梗升麻寒加桂枝热加姜黄水酒煎服有表证者紫金丹乌金散夺命丹汗之有里证者一粒金丹八阵散下之老弱者宜大补之剂柿根膏　治蜘蛛背
　　右用紫背草狐柿子根皮同砍烂糟炒缚之又方加岩松子或单用亦可
　　手心毒
　　手心结毒焮赤肿痛俗名病穿掌又名穿窟天蛇又名贫子盂若偏于掌邉者名穿邉天蛇又名穿埂天蛇此手厥隂心包络积热所致初宜隔蒜灸之以泄其毒服活命饮加桂枝姜黄实者量表里为汗下于紫金丹夺命丹乌金散一粒金丹选用既溃参茋大剂补之蜈蚣散　治病穿掌
　　穿山蜈蚣　花心蜈蚣　背子蜈蚣　山苏木飞天蜈蚣　金头蜈蚣　酒坛蜈蚣　赤牛膝臭不待根　紫背草　紫金藤　用酒煎服不饮酒
　　人水煎入少酒和服又用过路蜈蚣溪女叶煎水浸洗
　　又方
　　穿山蜈蚣　鸡屎子　金脑香　紫金藤　水煎入
　　酒和服
　　敷穿掌穿板药
　　仙人掌根　鸡屎根皮　赤葛根皮　葛合根山布瓜根　背子蜈蚣　山樟根皮　赤牛膝落鸦鎗根　天布瓜根　山枇杷根皮　紫河车紫金皮　同擂烂入醋少许和涂患处
　　又方
　　仙人掌根磨米醋暖涂傅又用藜芦子煎醋薫又用零香子煎水浸洗
　　浸洗方
　　石楠藤　赤牛膝　赤麻藚　八角茴香　赤藚子九节香　猪屎苏　穿山蜈蚣　鉄蔆角　含笑叶鉄梗子　落鸦鎗　山蓼叶　同煎水薫浸淋洗之
　　溃烂者用搽末
　　旧饭筲烧存性为末柏油扫患处次搽末或用生肌散亦大効　饭筲要用农家者取其日日贮饭藏气者効
　　虎口疽
　　虎口结毒焮赤肿痛名合谷疽又名了刺毒又名擘蟹毒又名手叉发又名病蟹叉此手阳明大肠经风热积毒之所致也初觉宜隔蒜灸之服活命饮加桂枝姜黄桔梗升麻水酒煎服壮实者量表里为汗下老弱者十全大补汤十宣散托里散中选用　五指叉处结毒焮肿者俗名鸦叉
　　草灵散　治病蠏叉
　　用薢义草【又名薢义】捣极烂酒炒缚之
　　又方　山马稍根皮砍烂糟炒缚之
　　又方　宿地薤白根叶砍烂酒炒缚之
　　又方　防子叶砍烂糟炒缚之又以小叶净瓶子煎水熏洗亦効
　　又方　碌碡草叶砍烂酒炒缚之又以梗煎水浸洗落鸦鎗散　治鸦义
　　落鸦鎗　大金钱　羊蹄菜　水杨栁根
　　右砍烂糟炒缚之
　　又方
　　落鸦鎗　紫金皮　山布瓜根　天布瓜根　同捣
　　烂糟炒缚之
　　又方　落鸦鎗根捣烂糟炒缚之
　　又方　落鸦鎗根天布瓜根砍烂糟炒缚之
　　腕痈
　　手屈之处结毒焮赤为手屈发俗名手牛押屈此手三隂经风热聚毒之所致也治法同前　一人年四十手腕生疽面目手臂俱浮肿饮食全不进者七日矣惟饮水数升神思昏愦小便不利时值盛暑秽气逼人恶证叠见不应用药姑以玉枢丹加蟾酥涂之出蛆合许脓升许恶证悉退补养而痊
　　紫金牛膝散　治手半押屈及脚上一切肿毒堆核焮痛者
　　紫金皮　赤葛根皮　赤毛桃根　山布瓜根赤牛膝　鱼铜根皮　天布瓜根　落鸦鎗根
　　同砍烂糟炒热缚患处
　　又方
　　鱼桐皮根　落鸦鎗根　紫金皮　同砍烂糟炒
　　缚之
　　又方
</div>
    <div class="pagination">
<a href="证治准绳_page314.html">上一页</a><span>...</span><a href="证治准绳_page310.html">310</a><a href="证治准绳_page311.html">311</a><a href="证治准绳_page312.html">312</a><a href="证治准绳_page313.html">313</a><a href="证治准绳_page314.html">314</a><span class="current-page">315</span><a href="证治准绳_page316.html">316</a><a href="证治准绳_page317.html">317</a><a href="证治准绳_page318.html">318</a><a href="证治准绳_page319.html">319</a><a href="证治准绳_page320.html">320</a><span>...</span><a href="证治准绳_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
