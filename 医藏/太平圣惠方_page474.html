<!DOCTYPE html>
<html>
<head>
    <meta charset="UTF-8">
    <title>太平圣惠方 - 第 474 页/共 791 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平圣惠方 - 第 474 页/共 791 页</h1>
    <div class="content">　　腊月猪头（一枚烧灰）上捣细罗为散。以鸡子清调令匀。敷疮上。日三易之。

　　又方。

　　上以寒食干饧糖。烧为灰敷之。即瘥。

　　治鱼脐丁疮。其头似白。肿痛不可忍方。

　　白苣（绞取汁）上以针刺疮上四畔。涂汁于疮中。即瘥。

　　又方。

　　蛇蜕皮（一两炙微黄） 鸡子（一枚取清）上件药。以水一大盏。煎蛇皮至六分。去滓。入鸡子清。搅令匀。更煎三两沸。顿服立愈。或以蛇皮灰。用鸡子清调涂之。

　　卷第六十四

　　治恶肉诸方

　　夫恶肉者。身里忽有肉如小豆突出。细长乃如牛马乳。亦如鸡冠之状。不痒不痛。久不治。长不已。由春冬被恶风所伤。风入肌肉。结瘀血积而生也。

　　治恶肉。漏芦散方。

　　漏芦（半两） 白蔹（半两） 黄芩（半两） 白薇（半两） 枳实（半两麸炒微黄） 川升麻（半两） 甘草（半两生锉） 赤芍药（半两） 川大黄（半两锉碎微炒） 麻黄（半两去根节）上件药。捣粗罗为散。每服二（三）钱。以水一中盏。煎至五分。去滓。不计时候温服。

　　治恶肉不瘥方。

　　茹（半两末） 白矾（三分烧令汁尽） 雄黄（三分细研）上件药。同细研为散。用敷肉上。

　　蚀恶肉散方。

　　硫黄（细研） 马齿苋 白矾（烧令汁尽） 茹 丹参（以上各半两）上件药。捣细罗为散。涂敷恶肉上。

　　治恶肉久不瘥。宜用大黄膏方。

　　川大黄（一两生用） 附子（一两生去皮脐） 芎 （一两） 黄芩（二两） 白蔹（二两） 雄黄（一两细研） 真珠末（一两） 茹（二两别捣为末） 白矾（二两烧令汁尽细研）上件药。大黄等五味并锉。先以猪脂一斤半。煎十余沸。滤去滓。纳雄黄真珠 茹白矾等末。搅令匀。涂于恶肉上即消。

　　治疮中恶肉出方。

　　乌梅（一七颗烧为灰末之）上以敷疮中恶肉。立效。

　　卷第六十四

　　治恶核肿诸方

　　夫恶核者。为肉里忽有核。累如梅李。或如小豆粒。皮肉碜痛。左右走身中。卒然而起。此风邪挟热毒所成。亦似射工毒。初得无常处。多侧侧痛。不即治之。毒入腹脏。闷烦恶寒。

　　治恶核风结肿毒。四肢烦热。拘急独活散方。

　　独活（一两） 木香（一两） 射干（一两） 连翘（一两） 甘草（一两生锉） 桑寄生（一两）川升麻（一两） 沉香（一两） 川大黄（一两生用）上件药。捣粗罗为散。每服四钱。以水一中盏。煎至六分。去滓。入竹沥半合。更煎一二沸。放温服之。日三服。得快利为度。

　　治项上恶核 肿。连翘散方。

　　连翘（一两） 射干（一两） 川升麻（一两） 独活（一两） 桑寄生（半两） 丁香（半两）木通（一两锉） 木香（一两） 沉香（一两） 川大黄（二两锉碎微炒）上件药。捣细罗为散。每服。以清粥饮调下二钱。日三服。

　　治恶核 肿不消。宜贴白蔹散方。

　　白蔹（一两） 川大黄（一两） 赤石脂（一两） 赤芍药（一两） 莽草（一两） 黄芩（一两）黄连（一两去须） 吴茱萸（一两）上件药。捣罗为末。以鸡子清和如泥。涂布上贴于肿处。干即易之。

　　治恶核 肿疼痛。宜贴黄 散方。

　　黄 （一两半锉） 黄芩（一两） 芎 （一两） 黄连（一两去须） 白芷（一两） 赤芍药（一两） 当归（一两）上件药。捣罗为末。以鸡子清调如泥。涂于布上。贴肿处。干即易之。

　　治肉中忽有恶核生。肿硬不消。恶肉恶脉。瘰 。风结肿气。五香散方。

　　木香（一两） 沉香（一两） 鸡舌香（一两） 麝香（一分细研） 薰陆香（一两） 射干（二两） 紫葛锉） 连翘〔二（三）两〕上件药。捣粗罗为散。入麝香研匀。每服三钱。以水一中盏。煎至五分。去滓。入竹沥半合。更煎三（一二）沸。放温服之。日三服。

　　治恶核。肿结不散方。

　　吴茱萸（一两末） 小蒜（二两）上合捣敷之。日三换。以瘥为度。

　　卷第六十四

　　治身体风毒疮诸方

　　夫风毒疮者。由内热外虚。为风湿所乘。则生疮也。所以然者。肺主气。候于皮毛。脾主肌肉。气虚则肤腠开。为风湿所乘。内热相搏。故身体皆生疮也。

　　治身体生风毒疮。或痒痛不止。苦参散方。

　　苦参（一两锉） 人参（一两去芦头） 丹参（一两） 黄连（三分去须） 沙参（一两去芦头） 玄参（一两） 秦艽（三分去苗） 白藓皮（一两） 川升麻（一两） 枳壳（一两麸炒微黄去瓤） 栀子仁（三分） 犀角屑（一两） 黄芩（一两） 赤芍药（一两）当归（一两） 白蒺藜（一两微炒去刺） 防风（一两去芦头） 白花蛇（二两酒浸炙令黄去皮骨）上件药。捣细罗为散。每服。不计时候。以温酒调下二钱。

　　治身体生风毒疮不瘥。宜服此方。

　　白鸽粪（四两烧为灰） 天麻（一两） 麻黄（一两去根节） 防风（一两去芦头）上件药。捣细罗为散。每于食后。用温酒调下一钱。

　　治风毒攻身体生疮。或时发痒肿痛。白花蛇煎方。

　　白花蛇（一条去皮骨） 海桐皮 白芷 防风（去芦头） 独活 羌活 白术 附子（去皮脐） 天南星木鳖子（去壳）上件药。并锉。以米醋二升。煎三二沸。匀拌药一宿。用腊月猪脂炼了者三斤。于铛内煎令沸。渐渐下药。候白芷色赤黄。用绵滤过。瓷盒盛。先以苦参汤淋浴。后以暖酒调下半匙。外以膏涂在疮上。令热为度。日三遍服用。

　　治身体生风毒疮。赤肿疼痛。宜涂豉心散方。

　　豉心（一合炒令烟绝） 黄连（一两半去须） 赤小豆（一合） 胡粉（一两细研） 杏仁（一两汤浸去皮尖双仁细研）上件药。捣罗为末。研入胡粉杏仁令匀。以酥和涂之。

　　治风毒身体生疮。水银膏方。

　　水银（一两以尖熟枣瓤研令星尽） 松脂（一两） 朱砂（一两细研） 土蜂窠（二两）黄柏（一两锉） 川大黄〔二（一）两〕上件药。除水银朱砂外。捣罗为末。以炼成猪脂二斤。煎为膏。放令冷。取水银朱砂入膏中相和。搅令匀。用涂疮上。日再换之。

　　治身体生风毒疮。茅胆膏方。

　　茅胆（一两茅针里面瓤是也） 栀子仁（一两） 苦参（一两锉） 黄蜡（二两） 清麻油（七斤） 腻粉（半两）上件药。茅胆等三味。捣罗为末。先以油蜡慢火熬。令蜡消。入前药末。并腻粉。不住手搅令匀。瓷盒内盛。每取少许涂疮。日四五度用之。

</div>
    <div class="pagination">
<a href="太平圣惠方_page473.html">上一页</a><span>...</span><a href="太平圣惠方_page469.html">469</a><a href="太平圣惠方_page470.html">470</a><a href="太平圣惠方_page471.html">471</a><a href="太平圣惠方_page472.html">472</a><a href="太平圣惠方_page473.html">473</a><span class="current-page">474</span><a href="太平圣惠方_page475.html">475</a><a href="太平圣惠方_page476.html">476</a><a href="太平圣惠方_page477.html">477</a><a href="太平圣惠方_page478.html">478</a><a href="太平圣惠方_page479.html">479</a><span>...</span><a href="太平圣惠方_page475.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
