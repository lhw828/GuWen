<!DOCTYPE html>
<html>
<head>
    <meta charset="UTF-8">
    <title>证治准绳 - 第 10 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 10 页/共 348 页</h1>
    <div class="content">　　证治准绳卷十五
<子部,医家类,证治准绳>
　　钦定四库全书
　　证治准绳卷十六
　　明　王肯堂　撰
　　准绳
　　七窍门
　　目
　　瞳神散大　东垣云凡心包络之脉出于心中代心君行事也与少阳为表里瞳子散大者少隂心之脉挟目系厥隂肝之脉连目系心主火肝主木此木火之势盛也其味则宜苦宜酸宜凉大忌辛辣热物是防木火之邪也饮食中常知此理可也以诸辛主散热则助火故不可食诸酸主收心气防木火也诸苦防火热则益水也尤忌食冷水大寒之物此物皆损胃气胃气不行则元气不生元气不生縁胃气下陷胸中三焦之火及心火乘于肺上入胸灼髓火主散溢瞳子之散大者以此大热之物直助火邪尤为不可食也药中去茺蔚子以味辛及主益肝是助火也故去之加黄芩半两黄连三钱黄连防中焦之火黄芩防上焦肺火以酒洗之乃寒因热用也亦不可用青葙子为助阳火也更加五味子三钱以收瞳神之散大也且火之与气势不两立故经曰壮火食气气食少火少火生气壮火散气诸酸物能助元气孙真人曰五月常服五味子助五藏气以补西方肺金又经云以酸补之以辛防之则辛防气明矣或曰药中有当归其味亦辛甘而不去何也此一味辛甘者以其和血之圣药也况有甘味又欲以为乡导为诸药之使故不去也熟地黄丸　瞳神散大而风轮反为窄窄一周甚则一周如线者乃邪热郁蒸风湿攻击以致神膏游走散壊若初起即收可复缓则气定膏散不复收敛未起内障顔色而止是散大者直收瞳神瞳神收而光自生矣散大而有内障起者于收瞳神药内渐加攻内障药治之多用攻内障发药攻动真气瞳神难收病既急者以收瞳神为先瞳神但得收复目即有生意有何内障或药或针庶无失收瞳神之悔若只攻内障不收瞳神瞳神愈散而内障不退缓而疑不决治者二证皆气定而不复治终身疾矣大抵瞳神散大十有七八皆因头风痛攻之害虽有伤寒疟疾痰湿气怒忧思经产败血等久郁热邪火证而蒸伤胆中所包精汁亏耗不能滋养目中神膏故精液散走而光华失皆水中隐伏之火发夫水不足不能制火火愈胜隂精愈亏故清纯太和之气皆乖乱气既乱而精液随之走散矣凡头风攻散者又难收如他证譬诸伤寒疟疾痰火等热证炎燥之火热邪蒸壊神膏内障来迟而收亦易敛若风攻则内障即来且难收敛而光亦损耳【保命集当归汤】
　　瞳神小　倪仲贤论强阳搏实隂之病曰强者盛而有力也实者坚而内充也故有力者强而欲搏内充者实而自收是以隂阳无两强亦无两实惟强与实以偏则病内搏于身上见于虚窍也足少隂肾为水肾之精上为神水手厥隂心包络为相火火强搏水水实而自收其病神水小渐小而又小积渐至如菜子许又有神水外围相类虫蚀者然皆能覩而不昏但微觉眊矂羞涩耳是皆阳气强盛而隂隂气坚实而有御虽受所终止于边鄙皮肤也内无所伤动治法当抑阳缓隂则愈以其强耶故可抑以其实耶惟可缓而弗宜助助之则反胜抑阳酒连散主之大抵强者则不易入故以酒为之导引欲其气味投合入则可展其长此反治也还隂救苦汤主之疗相火药也亦宜用搐鼻碧云散秘要云瞳子渐渐细小如簪脚甚则小如针视尚有
　　光早治可以挽住复故则难患者因恣色之故虽病目亦不忌滛欲及劳伤血气思竭心意肝肾二经俱伤元气衰弱不能升运精汁以滋于胆胆中三合之精有亏则所输亦乏故瞳中之精亦日渐耗损甚则陷没俱无而终身疾矣亦有头风热证攻走蒸干精液而细小者皆宜乘初早救以免噬脐之悔也
　　瞳神欹侧　谓瞳神歪斜不正或如杏仁枣核三角半月也乃肾胆神膏损耗瞳神将尽矣若风轮破神膏流绽致瞳神欹侧者轮外必有蟹睛在焉虽平而瞳神不得复圆外亦结有脂翳终身不脱若轮外别无形证而瞳神欹侧者必因内伤肾水肝血胆乏化源故膏液日耗而瞳神欲没甚为可畏宜急治之虽难复圆亦可挽住而免坠尽无光之患
　　目昏花　运气目昏有四　一曰风热经云少隂司天之政风热参布云物沸腾太隂横流寒乃时至往复之作民病聋瞑此风热参布目昏也　二曰热经云少隂在泉热淫所胜病目瞑治以咸寒此热胜目昏也三曰风经云嵗水不及湿乃大行复则大风暴发目视防防此风胜目昏也　四曰燥经云阳明司天燥淫所胜目昧眦伤治以苦热是也　经云肝虚则目防防无所见耳汩汩无所闻善恐如人将捕之状海藏云目瞑肝气不治也镇肝明目羊肝丸补肝丸养肝丸　许学士云素问曰久视伤血血主肝故勤书则伤肝主目昏肝伤则自生风热气上腾致目昏亦不可专服补药但服益血镇肝明目药自愈　经云胆移热于脑则辛頞鼻渊传为衂蔑瞑目千金方用牛胆浸槐子隂干百日食后每日吞一枚可以治之　经云肾足少隂之脉是动则病坐而欲起目防防如无所见又云少隂所谓起则目防防无所见者隂内夺故目防防无所见也此葢房劳目昏也左肾隂虚益本滋肾丸六味地黄丸右肾阳虚补肾丸八味地黄丸　刘河间云目昧不明热也然府者无物不有人之藏府皮毛肌肉筋膜骨髓爪牙至于世之万物尽皆有之乃气出入升降之道路门户也人之眼耳鼻舌身意神识能为用者皆升降出入之通利也有所闭塞者不能为用也若目无所见耳无所闻鼻不闻臭舌不知味筋痿骨痹爪退齿腐毛发堕落皮肤不仁肠胃不能渗泄者悉由热气怫郁府闭密而致气液血脉荣卫精神不能升降出入故也各随郁结微甚而为病之重轻故知热郁于目则无所见也故目微昏者至近则转难辨物由目之府闭小如隔帘视物之象也或视如蝇翼者府有所闭合者也或目昏而见黒花者由热气甚而发之于目亢则害承乃制而反出其泪泣气液眯之以其至近故虽微而亦见如黒花也　娄全善曰诚哉河间斯言也目盲耳聋鼻不闻臭舌不知味手足不能运用者皆由其府闭塞而神气出入升降之道路不通利故先贤治目昏花如羊肝丸用羊肝引黄连等药入肝解肝中诸郁葢肝主目肝中郁解则目之府通利而明矣故黄连之类解郁热也椒目之类解湿热也茺蔚之类解气郁也芎归之类解血郁也木贼之类解积郁也羌活之类解经郁也磁石之类解头目郁坠邪气使下降也蔓菁下气通中理亦同也凡此诸剂皆治气血郁结昏目之法而河间之言信不诬矣至于东垣丹溪治目昏用参茋补血气亦能明者又必有説通之葢目主气血盛则府得利出入升降而明虚则府无以出入升降而昏此则必用参茋四物等剂助气血运行而明也　倪仲贤论气为怒伤散而不聚之病曰气阳物类天之云雾性本动聚其体也聚为隂是阳中之隂乃离中有水之象阳外隂内故聚也纯阳故不聚也不聚则散散则经络不收经曰足阳明胃之脉常多气多血又曰足阳明胃之脉常生气生血七情内伤脾胃先病怒七情之一也胃病脾病气亦病焉隂阳应象大论曰足厥隂肝主目在志为怒怒甚伤肝伤脾胃则气不聚伤肝则神水散何则神水亦气聚也其病无眵泪痛痒羞明涩之证初但昏如雾露中行渐空中有黒花又渐睹物成二体久则光不收遂为废疾葢其神水渐散而又散终而尽散故也初渐之次宜以千金磁硃丸主之镇坠药也石斛夜光丸主之羡补药也益隂肾气丸主之壮水药也有热者滋隂地黄丸主之此病最难治饵服上药必要积以嵗月必要无饥饱劳役必要驱七情五贼必要徳性纯粹庶几易效不然必废废则终不复治久病光不收者亦不复治一证因为暴怒神水随散光遂不收都无初渐之次此一得永不复治之证也又一证为物所击神水散如暴怒之证亦不复治俗名为青盲者是也世病者多不为审第曰目昏无伤始不经意及成世医亦不识直曰热致竟以凉药投殊不知凉药又伤胃况凉为秋为金肝为春为木又伤肝矣往往致废而后已病者不悟药之过犹诿之曰命也医者亦不自悟而曰病拙悲夫一视瞻昏眇证谓目内外别无证但自视昏眇昧不清也有神劳有血少有元气弱有元精亏而昏眇者致害不一若人年五十以外而昏者虽治不复光明葢时犹月之过望天真日衰自然日渐光谢不知一元还返之道虽有妙药不能挽回故曰不复愈矣此専言平人视昏非因目病昏眇之比各有其因又当分别凡目病外障而昏者由障遮之故欲成内障而昏者细视瞳内亦有气色若有障治愈后昏眇者因障遮久滞涩其气故光隠眊当培其本而光自发有目病渐发渐生痛损经络血液涩少故光华亏耗而昏有因目病治失其中寒热过伤及开导针烙炮灸失当当而失中伤其血气耗其光华而昏者已上皆宜培养根本乘其初时而治之久则气脉定虽治不愈若目在痛时而昏者此因气塞火壅络不和畅而光涩譬之烟不得透火反不明如目暴痛愈后尚昏者血未充足气未和畅也宜谨慎保养以免后患若目病愈久而昏眇不醒者必因六欲七情五味四气瞻视哭泣等故有伤目中气血精液脉络也早宜调治久则虽治亦不愈矣若人年未五十目又无痛赤内障之病及斵丧精元之过而视昏眇无精彩者其人不寿凡人年在富强而多丧真损元竭视苦思劳形纵味久患头风素多哭泣妇女经产损血者目内外别无证只是昏眊月复月而年复年非青盲则内障来矣　睛黄视眇证风轮黄亮如金色而视亦昏眇为湿热重而浊气熏蒸清阳之气升入轮中故轮亦色易好酒嗜食湿热燥腻之人每有此疾与视瞻昏眇证本病不同干涩昏花证目自觉干涩不爽利而视物昏花也乃劳瞻竭视过虑多思躭酒恣燥之人不忌房事致伤神水目上必有证如细细赤脉及不润泽等病在焉合眼养光良乆则得泪畧润开则明爽可见水少之故若不戒谨保养甚则有伤神水而枯涩之变生矣治惟滋隂养水畧带抑火以培其本本正则清纯之气和而化生之水润若误认火实用开烙针泄之治者则有缩细小
　　之患　起坐生花证内外别无证但其人动作少过起坐少频或久坐或久立久眠久视便觉头目花昏晕也乃元气弱隂精亏损水少液伤脉络衰疲之咎怯弱证隂虚水少痰火每多患此　萤星满目证自见目前有无数细细红星如萤火飞伏撩乱甚则如灯光扫星之状其人必躭酒嗜燥劳心竭肾痰火上升目络涩滞精汁为六贼之邪火熏蒸所损故阳光散乱而飞伏水不胜火之患久而不治内障成矣非若起坐生花证与有火人昏花中亦带萤星之轻者此言其时时屡见萤星之重者耳　养肝丸　麢羊羌活汤　菊睛丸明目生熟地黄丸　石决明丸　加减驻景丸　补肾磁石丸　千金神麴丸　三仁五子丸　补肝丸　补肾丸　麢羊角饮　仁丸　熟干地黄丸　摩顶膏决明丸　白龙粉　煮肝散　服椒方　芎防散
　　暴盲　平日素无他病外不伤轮廓内不损瞳神倐然盲而不见也病致有三曰阳寡曰隂孤曰神离乃否塞闗格之病病于阳伤者縁忿怒暴悖恣酒嗜辣好燥腻及久患热病痰火人得之则烦躁秘渴病于隂伤者多色欲悲伤思竭哭泣太频之故患则类中风中寒之起伤于神者因思虑太过用心防极忧伤至甚惊恐无措者得之患则其人如痴騃病发之状屡有因头风痰火元虚水少之人晕发而醒则不见能保养者亦有不治自愈病复不能保养乃成痼疾其证最速而异人以为魇魅方犯鬼神为祟之类泥于禳祷殊不知急治可复缓则气定而无用矣　丹溪治一老人病目暴不见物他无所苦起坐饮食如故此大虚证也急煎人参膏二斤服二日目方见一医与青礞石药朱曰今夜死矣不悟此病得之气大虚不救其虚而反用礞石不出此夜必死果至夜半死　一男子四十余嵗形实平生好饮热酒忽目盲脉濇此因热酒所伤胃气汚浊之血死在其中而然也遂以苏木作汤调人参膏饮之服二日鼻内两手掌皆紫黒曰此病退矣滞血行矣以四物加苏木红花桃仁陈皮煎调人参末服数日而愈　一男子五十五嵗九月间早起忽开眼无光视物不见急就睡片时却能见人物竟不能辨其何人何物饮食减平常之半神思极倦脉之缓大四至之上重按则散而无力朱作受湿治询之果因卧湿地半个月得此证遂以白术为君黄茋茯苓陈皮为臣附子为佐十余贴而安右三方治目暴盲皆为气脱而用参术追回者也经
　　云上焦开发宜五谷味熏肤充身泽毛若雾露之溉是谓气脱者目不明即其证也
　　青盲　目内外并无障翳气色等病只自不见者是乃府幽邃之源郁遏不得发此灵明耳其因有二一曰神失二曰胆涩须记其为病之始若伤于七情则伤于神若伤于精血则损于胆皆不易治而失神者尤难有能保真致虚抱元守一者屡有不治而愈若年髙及疲病或心肾不清足者虽治不愈世人但见目盲便呼为青盲者谬甚夫青盲者瞳神不大不小无缺无损仔细视之瞳神内并无些少别样气色俨然与好人一般只是自看不见方为此证若有何气色即是内障非青盲也雀盲　俗称也亦曰鸡盲本科曰髙风内障至晚不明至晓复明也葢元阳不足之病或曰既阳不足午后属隂何未申尚见子后属阳何丑寅未明曰午后虽属隂日阳而时隂阳分之隂且太阳明丽于天目得其类故明至酉日没隂极而瞑子后虽属阳夜隂而时阳隂分之阳天地晦黒理之当暝虽有月灯而不见者月隂也灯亦隂也隂不能助内之阳病轻者视亦稍见病重者则全不见至寅时阳盛目道气升而稍明卯时日出如故若人调养得宜神气融和精血充足阳光复盛不治自愈若不能爱养反致丧真则变为青盲内障甚则有隂阳乖乱否塞闗格为中满而死者食以牛猪之肝治以补气之药即愈益见其元气弱而阳不足也　倪仲贤论阳衰不能抗隂之病或问曰人有昼视通明夜视罔见虽有火光月色终不能覩物者何也答曰此阳衰不能抗隂之病谚所谓雀盲者也黄帝生气通天论曰自古通天者生之本本于隂阳天地之间六合之内其气九州九窍五藏十二节皆通乎天气又曰隂阳者一日而主外平旦人气生日中而阳气隆日西而阳气已虚气门乃闭又曰阳不胜其隂则五藏气争九窍不通是也问曰阳果何物耶答曰凡人之气应之四时者春夏为阳也应之一日者平旦至昏为阳也应之五藏六府者六府为阳也问曰阳何为而不能抗隂也答曰人之有生以脾胃中州为主也灵兰秘典曰脾胃者仓廪之官在五行为土土生万物故为阳气之原其性好生恶杀遇春夏乃生长遇秋冬则收藏或有忧思恐怒劳役饥饱之类过而不节皆能伤动脾胃脾胃受伤则阳气下陷阳气下陷则于四时一日五藏六府之中阳气皆衰阳气既衰则于四时一日五藏六府之中隂气独盛隂气既盛故阳不能抗也问曰何故夜视罔见答曰目为肝肝为足厥隂也神水为肾肾为足少隂也肝为木肾为水水生木葢亦相生而成也况怒伤肝恐伤肾肝肾受伤亦不能生也昼为阳天之阳也昼为阳人亦应之也虽受忧思恐怒劳役饥饱之伤而阳气下陷遇天之阳盛隂衰之时我之阳气虽衰不得不应之而升也故犹能昼视通明夜为隂天之隂也夜为隂人亦应之也既受忧思恐怒劳役饥饱之伤而阳气下陷遇天隂盛阳衰之时我之阳气既衰不得不应之而伏也故夜视罔所见也问曰何以为治答曰镇隂升阳之药决明夜灵散主之　三因蛤粉丸　千金方地肤子五钱决明子一升二味为末以米饮汁和丸食后服二十丸至三十丸日日服至瘥止　苍术四两米泔水浸一宿切作片焙干为末每服三钱猪肝二两批开掺药在内用麻线缚定粟米一合水一碗砂锅内煮熟熏眼温临卧服大效　又方苍术一两捣罗为末每服一钱不计
　　真睛膏损　此证乃热伤真水以致神膏缺损若四围赤甚痛极者由络间瘀滞火燥了神膏若凝脂翳碎壊神膏而缺者是热烂了神膏为病尤急若四围不甚赤痛不是凝脂所损者为害稍缓乃色欲烦燥恣辛嗜热之故大畧是蒸郁烁损了肝胆络分之病其状风轮有证或痕或长短大小不一或小如针刺伤者或大如簪脚刺伤者或痕如指甲刻伤者或风轮周匝有痕长甚者凡有此等皆系内有郁滞热蒸之甚烁壊了神膏之故急须早治勿使深陷为窟而蟹晴突出若至深大纵蟹睛未出而翳满亦有白晕如氷瑕翳等病结焉乃药气填补其膏故有此瘢若久服久防方得水清膏复若治少间怠则白晕终身难免浅小者方得如故深大者亦有微微之迹葢神膏乃先天二五精气妙凝自然至清至粹者今以后天药物之气味而补其缺损乃于浊中熏陶其含蕴之清也非识鉴之精需以嵗月鲜能复其初焉
　　膏伤珠陷　谓目珠子觉低陷而不鲜绽也非若青黄牒出诸漏等病因损破膏流水耗而低之比葢内有所亏失其养源枯络伤血液耗涩精膏损涸之故所致不一有恣色而竭肾水者有嗜辛燥而伤津液者有因风痰湿热久郁而蒸损精膏者有不当出血而悮伤经络及出血太过以致膏液不得滋润涵养者有哭损液汁而致者有因窍因漏泄其络中真气及元气弱不能升载精汁运用者大抵系元气弱而膏液不足也凡人目无故而自低陷者死期至矣若目至于外有恶证内损精膏者不治
　　神水将枯　神珠外神水干涩而不莹润最不好识虽形于言不能妙其状乃火郁蒸膏泽故精液不清而珠不莹润汁将内竭虽有淫泪盈珠亦不润泽视病气色干涩如蜒蝣唾涎之光凡见此证必有危急病来治之缓失则神膏干涩神膏干涩则瞳神危矣夫神水为目之机要其病幽微人不知之致变出危证而救之已迟其状难识非心志巧眼力精虽师指不得尽其妙若小儿素有疳证粪如鸭溏而目疾神水将枯者死五十以外人粪如羊矢而目病神水将枯者死热结膀胱证神水将枯者葢下水热蒸不清故上亦不清澄其源而流自清矣【一云瞳神干缺证其睛干涩全无泪液或白或黒始则疼痛后来稍定而黒不见此证不可治疗宜防胆散】
　　辘轳转闗　目病六气不和或有风邪所击脑筋如拽神珠不待人转而自蓦然察上蓦然察下下之不能上上之不能下或左或右倐忽无时葢气激不定筋脉振缓急无常被其牵拽而为害轻则气定脉偏而珠歪如神珠将反之状甚则翻转而为瞳神反背矣【天门冬饮子　防肝散　聚宝丹　雄猪散牛旁子丸　还睛丸　退血散】
　　双目睛通　亦曰睊目甲乙经云睊目者水沟主之此证谓幼时所患目珠偏斜视亦不正至长不能愈有患非一端有因脆嫩之时目疾风热攻损脑筋急缩者有因惊风天吊带转筋络失于散治风热遂致凝滞经络而定者有因小儿眠之牖下亮处侧视乆之遂致筋脉滞定而偏者凡有此病急宜乘病嫩血气未定治之若至长筋络血气已定不复愈矣此专言幼患至长不可医者非神珠将反急病之比
　　珠神将反谓目珠不正人虽要转而目不能转乃风热攻脑筋络被其牵缩急吊偏珠子是以不能运转甚则其中自闻刮聒有声时响血分有滞者目亦赤痛失治者有反背之患与双目睛通初起状相似而不同瞳神反背　因六气偏胜风热急其珠斜翻侧转白向外而黒向内也药不能疗止用拨治须久久精熟能识其向入何眦或带上带下之分然后拨之则疗在反掌否则患者徒受痛楚医者枉费心机今人但见目盲内障或目损风水二轮壊而膏杂白掩黒者皆呼为瞳神反背谬矣夫反背实是斜翻乌珠向内岂有珠正向外而可谓之反背者哉
　　青黄牒出　风轮破碎内中膏汁叠出也不治者甚则膏尽珠有因自破牒出而火气得以舒泄内外不治致气定而胀出不收者有医以寒凉逐退内火外失平治滞定为凸起者乃不治之病初起由风热攻击及撞损真膏等害血气瘀滞亢极攻碎神珠神珠之中膏汁俱已溃烂而出纵有妙手不复可救但可免其凸而已珠上膏水斑杂结为翳状如白混障者南人呼为白果即华元化复生何能为也
　　珠中气动　视瞳神深处有气一道隐隐袅袅而动状若明镜逺照一缕清烟也患头风痰火病郁久火胜激动其络中真一之气游散飘耗急宜治之动而定后光冥者内证成矣
　　倒睫拳毛　眼睫毛倒卷入眼中央是也久则赤烂毛刺于内神水不清以致障结且多凝涩泪出之苦人有拔去剪去者有医以夹板去腐上睥者得效虽速殊不知内病不除未几复倒譬之草木粪壤枯瘦则枝叶萎垂即朝摘黄叶暮去枯枝徒伤其本徒速其槁不若培益粪壤滋调水土本得培养则向之黄者翠而垂者耸矣夹之一治乃刼法耳其经久睥壊而寛甚者药攻甚迟不得已而夹去之内当服药以治其本不然未几而复寛睫矣拔剪之法未闻其妙屡有内多湿热外伤风邪致烂极丑一毛俱无如风疾者有毛半断者有夹而复睫云是尚寛复夹至于三四目亦急缩细小徒损无益终莫之悟愚之甚也　倪仲贤论内急外弛之病曰隂阳以和为本过与不及病皆生焉急者缩不解也弛者寛纵不收也缩属阳寛纵属隂不解不收皆为病也手太隂肺为辛为金也主一身皮毛而目之上下睫之外者亦其属也手少隂心为丁手太阳小肠为丙丙丁为火故为表里故分上下而目之上下睫之内者亦其属也足厥隂肝为乙乙为木其脉循上睫之内火其子也故与心合心肝小肠三经受邪则阳火内盛故上下睫之内缩而不解也肺金为火尅受尅者必衰衰则隂气外行故目之上下睫之外者寛纵而不收也上下睫既内急外弛故睫毛皆倒而刺里睛既受刺则深赤生翳此翳者睛受损也故目所病者皆具如羞明沙涩畏风怕日沁烂或痛或痒生眵流泪之证俱见有用药夹施于上睫之外者欲弛者急急者弛而睫毛无倒刺之患者非其治也此徒能解厄于目前而终复其病也何则为不审过与不及也为不能治其原病也治法当攀出内睑向外速以三棱针乱刺出血以左手大指甲迎其针锋后以黄茋防风饮子主之无比蔓荆子汤主之决明益隂丸主之菊花决明散主之搐鼻碧云散亦宜兼用如是则缩自弛寛纵渐急或过不及皆复为和药夹之治慎勿施也徒为苦耳智者审之防肝散洗刀散石膏羌活散五蜕还光丸皂角丸五蜕散青黛散　以无名异末掺卷纸中作燃子防着至药末处吹杀以烟熏之自起　蚕沙一两虢丹五钱慢火熬成膏入轻粉五分熬黒色逐时汤泡洗　摘去拳毛用虱子血防入眼内数次即愈
　　睥急小　谓眼楞急缩小乃倒睫拳毛之渐也若不曽治而渐自缩小者乃膏血精液涩耗筋脉急之故若治而急小者治之之故患者多因睥寛倒睫枷去上睥失于内治愈后复倒复枷遂致精液损而脉不舒睥肉壊而血不足目故急小有不当割导而频数割导又不能滋其内以致血液耗而急小者凡因治而愈者若不乘时滋养则络定气滞虽治不复愈矣　神效黄茋汤　有翳拨云汤　小角偏连翘饮子　娄全善云阳虚则眼楞急隂虚则瞳子散大故东垣治眼楞急用参茋补气为君佐以辛味疎散之而忌芍药五味子之类酸收是也治瞳子散大用地黄补血为君佐以酸味收敛之而忌茺蔚子青葙子之类是也睥肉粘轮　目内睥之肉与气轮相粘不开难于转运有热燥血涌者目必赤痛有热退血散失于治疗者其状虽粘必白珠亦痛止须用割之治若赤痛时生粘者必有瘀滞宜渐导渐如别病虽退而粘生不断亦须割渐开仍防热血复粘生合须用药时分之【排风散】胞肉胶粘证　两睥腻沫粘合难开夜卧尤甚轻则如胶粘刷重则结硬必得润而后可开也其病重在脾肺湿热之故夫肺主气气化水为泪泪为热击而出邪热蒸之浑浊不清出而为脾土燥湿所滞遂阻腻凝结而不流燥甚则结硬而痛故当以清凉滋润为主虽有障在珠亦是水不清内滞之故非障之愆久而不治则有疮烂之变内则有椒疮粟疮羞明瘀滞等证生矣　睥翻粘睑证　乃睥翻转贴在外睑之上如舌砥唇之状乃气滞血涌于内皮急系吊于外故不能复转有自病壅翻而转有因翻睥看病为风热搏滞不得复返而转大抵多风湿之滞所致故风疾人患者多治亦难愈非风者易治宜用剔开导之去
　　睥轮振跳　谓目睥不待人之开合而自牵拽振跳也乃气分之病属肝脾二经络牵振之患人皆呼为风殊不知血虚而气不顺非纯风也若有湿烂及头风病者方是风邪之故久而不治为牵吊败壊之病
　　血瘀睥泛　谓睥内之肉紫淤浮泛如臭血壊泛之状其色紫晕泛起甚则细细如泡无数相连成片葢睥络血滞又不忌火毒燥腻致积而不散其血皆不莹泽而瘀泛睥内肉壊或碎睥出血因而冒风风伤其血血滞涩而睥肉不得润泽此乃久积之病也非比暴疾治因以活血为上甚者方以刼治轻者止用杀伐之治足矣睥虚如毬　谓目睥浮肿如毬状也目尚无别病久则始有赤丝乱脉之患火重甚皮或红目不痛湿痰与火夹者则有泪有眦烂之乃火在气分之虚证不可误认为肿如杯覆血分之实病以两手掌擦热拭之少平顷复如故可见其血不足而虚火壅于气也
　　风沿烂眼　丹溪云风沿眼系上膈有积热自饮食中挟怒气而成顽痰痞塞浊气不降清气不上升由是火益炽而水益降积而久也眼沿因脓渍而肿于中生细小虫丝遂年久不愈而多痒者是也用紫金膏以银脚揩去油腻防之试问若果痒者又当去虫以絶根本葢紫金膏只是去湿与去风凉血而已若前所谓饮食挟怒成痰又须更与防风通圣散去硝黄为细末以酒拌匀晒干依法服之禁诸厚味及大料物方尽诸法之要　风赤烂证　乃目睥沿赤烂垢腻也葢血虚液少不能滋养睥肉以致湿热滞于睥络常时赤烂如是者非若迎风因邪乘虚之比久而不治则拳毛倒入损甚则赤烂湿垢而拳毛皆壊若先有障而后赤烂者乃经络涩滞神水不清而烂治其障通其脉络而自愈有因毛倒而拔剪损动精液引入风邪以致壊烂各因其源而濬之一法刼治以小烙铁卷纸蘸桐油烧红烙之烂湿而痒者颇获其效若失于内治终难除根　迎风赤烂证　谓目不论何风见之则赤烂无风则否与风赤烂入睥络之深者不同夫风属木木强土弱弱则易侵因邪引邪内外夹攻土受木尅是以有风则病无风则愈赤烂者木土之正病耳赤者木中火证烂者土之湿证若痰若湿盛者烂胜赤若火若燥盛者赤胜烂心承肺承者珠亦痛赤焉此专言见风赤烂之患与后章迎东迎西迎风冷热泪证入内之深者又不同　眦赤烂证谓赤烂唯眦有之目无别病也若目有别病而赤烂者乃因别火致伤其眦又非此比赤胜烂者火多乃劳心忧郁忿悖无形之火所伤烂胜赤者湿多乃恣燥嗜酒哭泣过多冒火冲烟风热熏蒸有形所伤病属心络甚则火盛水不清而生疮于眦边也要分大小二眦相火君火虚实之説　洗刀散菊花通圣散内服黄连散洗　芦甘石散防　二蚕沙香油浸月余重绵滤过防　紫金膏用水飞过虢丹蜜多水少文武火熬以器盛之防　治眼赤瞎以青泥蛆淘净晒干末之仰卧合目用药一钱放眼上须臾药行待少时去药赤瞎自无　东垣云目瞳赤烂嵗久俗呼赤瞎是也常以三棱针刺目外以泄湿热立愈　治风烂眼秘穴　大骨空在手大指第二节尖灸九壮以口吹火灭　小骨空在手小指二节尖灸七壮亦吹火灭
　　目泪不止　灵枢黄帝曰人之哀而泣涕者何气使然岐伯曰心者五藏六府之主也目者宗脉之所聚也上液之道也口鼻者气之门户也故悲哀愁忧则心动心动则五藏六府皆揺揺则宗脉感宗脉感则液道开液道开故涕泣出焉液者所以灌精濡空窍者也故上液之道开则泣泣不止则液竭液竭则精不灌精不灌则目无所见矣故命曰夺精补天柱经侠颈　又云五藏六府心为之主耳为之听目为之视肺为之相肝为之荣脾为之卫肾为之主外故五藏六府之津液尽上渗于目心悲气并则心系急心系急则肺举肺举则液上溢夫心系与肺不能常举乍上乍下故欬而泣出矣素问解精微论曰厥则目无所见夫人厥则阳气并于上隂气并于下阳并于上则火独光也隂并于下则足寒足寒则胀也夫一水不胜五火故目眦盲是以气冲风泣下而不止夫风之中目也阳气内守于精是火气燔目故见风则泣下也有以比之夫火疾风生乃能雨此之类也　肝为泪　运气泪出皆从风热经曰厥隂司天之政三之气天政布风乃时举民病泣出是也张子和曰凡风冲泪出俗言作冷泪者非也风冲于内火发于外风热相由是泪出内外皆治可愈治外以贝母一枚白腻者加胡椒七粒不犯铜铁研细临卧防之治内以当归饮子服之　经云风气与阳明入胃循脉而上至目内眦则寒中而泣出此中风寒泪出也河间当归汤主之　东垣云水附木势上为眼涩为眵为冷泪此皆由肺金之虚而肝木寡于畏也　迎东证谓目见东南二风则涩痛泪出西北风则否与迎风赤烂迎风泪出末同而本异各证不论何风便发此二证则有东西之别以见生尅虚实之为病迎风之泪又专言其泪不带别病而本病之深者又非迎东迎西有别病之比故治亦不同迎东与迎西又不同迎东乃肝之自病气盛于血发春夏者多非若迎西因虚受尅而病发也迎西证谓目见西北二风则涩痛泪出见东南风则
　　否乃肝虚受尅之病秋冬月发者多治当补肝之不足抑肺之有余　迎风冷泪证不论何时何风见则冷涙交流若赤烂障翳者非也乃水木二家血液不足隂邪之患与热泪带火者不同久而失治则有内障视眇等隂证生焉与无时冷泪又不同此为窍虚因邪引邪之患无时冷泪则内虚胆肾自伤之患也　迎风热泪证不论何时何风见之则流热泪若有别证及分风气者非也乃肝胆肾水木之精液不足故因虚窍不蜜而风邪引出其泪水中有隐伏之火发故泪流而热久而不治反有触犯者则变为内障如萤星满目等证也　无时冷泪证目不赤不痛若无别病只是时常流出冷泪甚则视而昏眇也非比迎风冷泪因虚引邪病尚轻者葢精液伤耗肝胆气弱膏涩肾水不足幽隐之病已甚久而失治则有内障青盲视瞻昏眇之患精血衰败之人性隂毒及悲伤哭泣久郁者又如产后悲泣太过者每多此疾且为患又缓人不为虑往往罹其害而祸成也悔已迟矣　无时热泪证谓目无别病止是热泪不时常流也若有别病而热泪流出者乃火激动其水非此病之比葢肝胆肾水耗而隂精亏涩及劳心竭意过虑深思动其火而伤其汁也故血虚膏液不足人哭泣太伤者每每患此久而失治触犯者变为内障因其为患微缓故罹害者多矣　肝虚还睛补肝丸枸杞酒二妙散　肝实洗肝汤麢羊角散　肝热决明子方凉胆丸风热羌活散青葙子丸　风冷羌活散　风湿菊花
　　散蝉蜕饼子川芎丸　外防真珠散乳汁煎　食盐如小荳大内目中习习去盐以冷水洗自瘥　开元铜钱一百文背上有月者更妙甘草去皮三钱青盐一两半于白磁器内用无根水一大碗浸七日每着一盏洗无力换洗到十日约添甘草青盐每日洗三次忌食五辛驴马鸡鱼荤酒治冷泪久而眼昏　乌鸡胆汁临卧防眼中治迎风冷泪不止　乌贼鱼骨研极细末防目中治无时热泪　目中溜火恶日与火隐涩小角久视昏花迎风有泪连翘饮子主之　气壅如痰证睥内如痰白沫稠腻甚多拭之即有者是痰火上壅脾肺湿热所致故好酒嗜燥悖郁者每患此疾若觉睥肿及有丝脉虬赤者必滞入血分防瘀血灌睛等变生矣
　　目疮疣　内经运气目眦有二一曰热经云少隂司天之政三之气大火行寒气时至民病目赤眦疡治以寒剂是也二曰燥经云嵗金大过民病目赤肿眦又云阳明司天燥淫所胜民病目眯眦疡治以温剂是也实热生疮证轻重不等痛痒不同重则有堆积髙厚
　　紫血脓烂而腥臭者乃气血不和火实之邪血分之热尤重如瘀滞之证膏溷水浊每每流于睥眦成疮血散而疮自除勤劳湿热人每患睥眦成疮无别痛肿证者亦轻而无妨若火盛疮生堆重带肿痛者又当急治恐触气沿于目内而病及于珠若先目病后生疮必是热沿他经凡见疮生当验部分以别内之何源而来因其轻重治之　椒疮证生于睥内累累如疮红而坚者是也有则沙擦开张不便多泪而痛今人皆呼为粟疮误矣粟疮亦生在睥但色黄輭而易散此则坚而难散者医者率以龙须灯心等物出血取效效虽速不知目以血为荣血损而光华有衰弱之患轻则止须善治甚重至于累累连片矻髙低不平及血瘀滞者不得已而导之中病即止不可太过过则血损恐伤真水失养神膏大防用平熨之法退而复来者乃内有瘀滞方可量病渐导若初治便用开导者得效最速切莫过治　粟疮证生于两睥细颗黄而輭者是今人称椒疮为粟疮非也椒疮红而坚有则碍睛沙涩不便未至于急粟疮见若目痛头疼者内必有变证大意是湿热郁于土分为重椒疮以风热为重二证虽皆属于血分一易散一不易散故治亦不同有素好湿热燥腻者亦有粟疮若睛虽赤而痛不甚者虽有必退与重者不同又不可误认为玉粒玉粒乃淡黄色坚而消迟为变亦迟者　睥生痰核证乃睥外皮肉有赘如荳坚而不疼火重于痰者皮或色红乃痰因火滞而结此生于上睥者多屡有不治自愈有恣嗜辛辣热毒酒色斵丧之火久而变为瘿漏重疾者治亦不同若初起刼治则顷刻平复矣木疳证【前见】　火疳证生于睥眦气轮在气轮为害尤急葢火之实邪在于金部火尅金鬼贼之邪故害最急初起如椒疮榴子一颗小而圆或带横长而圆如小赤荳次后渐大痛者多不痛者少不可误认为轮上一颗如赤荳之证因瘀积在外易消者此则从内而生也　土疳证谓睥上生毒俗呼偷针眼是也有一目生又一目者有止生一目者有邪微不出脓血而愈者有犯触辛热燥腻风沙烟火为漏为吊败者有窍未实因风乘虚而入头脑俱肿目亦赤痛者其病不一当随宜治之巢氏曰凡眼内眦头忽结成疱三五日间便生脓汁世呼为偷针此由热气客在眦间热于津液所成但其势轻者小小结聚汁溃热歇乃瘥谨按世传眼眦初生小疱视其背上即有细红防如疮以针刺破眼时即瘥故名偷针实解太阳经结热也人每试之有验然巢氏但其所因而不更分经络其诸名实所过者多矣【治偷针眼方南星生为末三钱生地黄不拘多少一处研成膏贴眼阳两边肿自消　又方生姜捣细盫之泪出即愈】金疳证初起与玉粒相似至大方变出祸患生于睥内必碍珠涩痛以生障翳生于气轮者则有珠痛泪流之苦子后午前阳分气升之时尤重午后入隂分则痛畧清宁久而失治违戒反触者有变漏之患　水疳证忽然一珠生于睥眦气轮之间者多若在风轮目必破损有虚实大小二证实者小而痛甚虚者大而痛缓状如黒荳亦有横长而圆者与木疳相似但部分稍异色亦不同黒者属水青緑蓝碧者属木久而失治必变为漏头风人每有此患风属木肝部何以病反属水葢风行水动理之自然头风病目每伤瞳神之精膏被风攻郁郁久则火胜其清液为火击散走随其所伤之络结滞为疳也疳因火滞火兼水化化因邪胜不为之清润而反为之湿热湿热相而为漏矣故水疳属肾与胆也倪仲贤论血气不分混而遂结之病曰轻清圆健者
　　为天故首象天重浊方厚者为地故足象地飘腾往来者为云故气象云过流循环者为水故血象水天降地升云腾水流各宜其性故万物生而无穷阳平隂秘气行血随各得其调故百骸理而有余反此则天地不降升云水不腾流各不宜其性矣反此则隂阳不平秘气血不行随各不得其调矣故曰人身者小天地也难经云血为荣气为卫荣行脉中气行脉外此血气分而不混行而不阻也明矣故如云腾水流之不相杂也大抵血气如此不欲相混混则为阻阻则成为结结则无所去还故隐起于皮肤之中遂为疣病然各随经络而见疣病自上眼睫而起者乃手少隂心脉足厥隂肝脉血气混结而成也初起时但如荳许血气衰者遂止不复长亦有久止而复长者盛者则渐长长而不已如杯如盏如碗如斗皆自荳许致也凡治在初须择人神不犯之日大要令病者食饱不饥先汲冷井水洗眼如氷勿使气血得行然后以左手持铜筋按眼睫上右手翻眼皮令转转则疣肉已突换以左手大指按之勿令得动移复以右手持小眉刀尖畧破病处更以两手大指甲捻之令出则所出者如荳许小黄脂也恐出而根不能断宜更以眉刀尖断之以井水再洗洗后则无恙要在手疾为巧事毕须投以防风散结汤数服即愈此病非手法则不能去何则为血气初混时药自可及病者则不知其为血气混也比结则药不能及矣故必用手法去去毕则又以升发之药散之药手皆至庶几了事漏睛　眦头结聚生疮流出脓汁或如涎水粘睛上下不痛仍无翳膜此因心气不宁并风热停留在脸中宜服五花丸白薇丸　歌曰原因风热睑中停凝结如脓似泪倾驱毒除风无别病黄连膏子防双睛合用糖煎散三和散蜜花散　倪仲贤论热积必溃之病曰积者重叠不解之貌热为阳阳平为常阳淫为邪常邪则行行则病易见易见则易治此则前篇淫热之病也深邪则不行不行则伏因伏而又伏日渐月聚势不得不为积也积已久久积必溃溃始病见病见则难治难治者非不治也为邪积久比溃已深何则溃犹败也知败者庶可以救其病隐涩不自在稍觉眊矂视物微昏内眦穴开窍如针目按之则沁沁脓出有两目俱病者有一目独病者目属肝内眦属膀胱此葢一经积邪之所致也故曰热积必溃之病又曰漏睛眼者是也竹叶防经汤主之大便不鞕者减大黄为用蜜剂解毒丸主之不然药悮病久终为祸害　大眦漏证大眦之间生一漏时流血水其色紫晕肿胀而疼病在心部火之实毒治法宜补北方防南方　小眦漏证小眦间生一漏时流血色鲜红病由心包络而来相火横行之失治则神膏损而明丧矣当于北方中补而抑之　隂漏证不论何部生漏但从黄昏至天晓则痛胀流水作青黒色或腥臭不可闻日间则稍可非若他证之长流乃幽隂中有伏隐之火随气升而来故遇隂分即病重治当温而清之　阳漏证不论何部分生漏但日间胀痛流水其色黄赤遇夜则稍可非若他漏长流也治当补正气清金火　正漏证有漏生于风轮或正中或畧偏病至此目亦危矣若初发破浅则流出如痰白膏犹为可救至于日久而深则流血青黒膏汁损及瞳神即有金丹妙药难挽先天二五元精丧明必矣病属肝肾二部目窍于肝主于肾故曰正漏耳　偏漏证漏生在气轮金坚而位傍为害稍迟故曰偏漏其流如稠浊白水重则流脓久而失治水泄膏枯目亦损矣　外漏证生于两睥之外或流脓或流稠臭水胀痛则流出不胀则畧止其害目迟于各漏久而失治则睥壊气泄膏水耗损目亦壊矣　窍漏证乃目傍窍中流出薄稠水如脓腥臭拭之即有久则目亦糢糊也人嗜燥耽酒痰火湿热者每患此疾久而不治亦有暗伤神水耗涩神膏之害与气壅如痰相似彼轻此重如痰乃在外水不清睑内欲出不得出者此则从内邪气熏蒸而出欲罢不能者治亦深浅迟速不同
　　能逺视不能近视　东垣云能逺视不能近视者阳气有余隂气不足也乃血虚气盛血虚气盛者皆火有余元气不足火者元气谷气真气之贼也元气之来也徐而和细细如线邪气之来也而强如巨川之水不可遏也　海藏云目能逺视责其有火不能近视责其无水法当补肾地芝丸主之　秘要云隂精不足阳光有余病于水者故光华发见散乱而不能收敛近视治之在心肾心肾平则水火调而隂阳和顺隂阳和顺则收敛发用各得其宜夫血之所化为水在身为津液在目为膏汁若贪淫恣欲饥饱失节形脉甚劳过于悲泣皆斵耗隂精隂精亏则阳火盛火性炎而发见隂精不能制伏挽回故越于外而逺照不能治之而反触激者有内障之患
　　能近视不能逺视　东垣云能近视不能逺视者阳气不足隂气有余乃气虚而血盛也血盛者隂火有余也气虚者元气虚弱也此老人桑榆之象也　海藏云目能近视责其有水不能逺视责其无火法宜补心局方定志丸主之　秘要云此证非谓禀受生成近觑之病乃平昔无病素能逺视而忽然不能者也葢阳不足隂有余病于火者故光华不能发越于外而偎敛近视耳治之在胆肾胆肾足则神膏厚神膏厚则经络润泽经络润泽则神气和畅而阳光盛矣夫气之所用谓之火在身为运用在目为神光若耽酒嗜燥头风痰火忿怒暴悖者必伤神损气神气弱必发用衰发用衰则经络涩滞经络涩滞则阳气偏胜而光华不能发达矣目妄见　灵枢大惑论帝曰予尝上清泠之台中堦而顾匍匐而前则惑予私异之窃内怪之独瞑独视安心定气久而不解独独披发长跪俛而视之复久之不已也卒然自上何气使然岐伯曰五藏六府之精气皆注于目而为之精精之窠为眼骨之精为瞳子筋之精为黒眼血之精为络其窠气之精为白眼肌肉之精为约束里撷筋骨血气之精而与脉并为系上属于脑后出于项中故邪中于项因逢其身之虚其入深则随眼系以入于脑入于脑则脑转脑转则引目系急目系急则目以转矣邪中其精其精所中不相比也则精散精散则视岐故见两物　又云目者五藏六府之精也荣卫魂魄之所常营也神气之所生也故神劳则魂魄散志意乱是故瞳子黒睛法于隂曰眼赤脉法于阳也故隂阳合转而睛明也目者心之使也心者神之舍也故神精乱而不转卒然见非常处精神魂魄散不相得故曰惑也帝曰予疑其然予每之东苑未曽不惑去之则复予唯独为东苑劳神乎何其异也岐伯曰不然也心有所喜神有所恶卒然相感则精气乱视误故惑神移乃复是故闻者为迷甚者为惑　素问云夫精明者所以视万物别白黒审长短以长为短以白为黒如是则精衰矣【东垣益气聪明汤之类主之】神光自见证谓目外自见神光出现每如电闪掣甚则如火熖霞明时发时止与视瞻有色之定者不同乃隂精亏损清气怫郁府太伤孤阳飞越神光欲散内障之重者非若萤星痰火之轻也　黒夜精明证夫人体天地之隂阳昼明夜晦理之常也今晦冥之中倐忽见物是背于隂阳矣乃水火不交精华闗格乖乱不和阳光飞越之害不能培养隂精以留制阳光而自以为精华之盛至于光坠而盲始悔之不已晚乎　视正反邪证谓物本正而目见为邪也乃隂阳偏胜神光欲散之阳胜隂者因恣辛嗜酒怒悖头风痰火气伤之病隂胜阳者因色欲哭泣饮味经产血伤之病此内之府郁滞有偏而气重于半边故发见之火亦偏而不正耳治用培其本而伐其标久而失治内障成焉　视定反动证谓物本定而目见为动也乃气分火邪之害水不能救之故上旋晕振掉不定光华欲坠久则地石亦觉振动而不定内障成矣恣酒嗜燥头风痰火人隂虚血少者屡有此患　云麓漫抄云淮南陈吉老儒医也有富翁子忽病视正物皆以为斜几案书席之类排设整齐必更移令斜自以为正以至书冩尺牍莫不皆然父母甚忧之更歴数医皆不谙其疾或以吉老告遂以子往求治既诊脉后令其父先归留其子设乐开宴酬劝无算至醉乃罢扶病者坐轿中使人舁之髙下其手常令倾倒展转久之方令登榻而卧达旦酒醒遣之归家前日斜视之物皆理正之父母跃然而喜且询治之之方吉老云令嗣无他疾醉中尝闪倒肝之一叶搭于肺上不能下故视正物为斜今复饮之醉则肺胀展转之间肺亦垂下矣药安能治之哉富翁厚为之酬　视物颠倒证谓目视物皆振动而倒植也譬之环舞后定视则物皆移动而倒植葢血气不正隂阳反复真元有伤隂精衰弱阳邪上干虚而运掉有一年数发有一月数发者若发一视倒而视冥不醒者神光坠矣须因其所发时令及别其因虚因风因痰因火而治之若以风不足为虑反斵丧而激触者内障之患终莫能迯　九灵山房集云元末四明有吕复别号沧洲翁深于医道临州道士萧云泉眼中视物皆倒植请治于复复问其因萧曰某尝大醉尽吐所饮酒熟睡至天明遂得此病复切其脉左闗浮促即告之曰当伤酒大吐时上焦反覆致倒其胆腑故视物皆倒植此不内外因而致内伤者也治当复吐以正其胆遂以藜芦蒂为麤末用水煎之使平旦顿服以吐为度吐毕视物如常　视一为二证谓一物而目视为二即内经所谓视岐也乃精华衰乱偏隔败壊病在肾胆肾胆真一之精不足而阳光失其主倚故视一为二若目赤痛者乃火壅于络隂精不得升运以滋神光故反为阳邪错乱神光而岐其视譬诸目痛时见一灯火为二三灯也　许学士云荀牧仲尝谓予曰有人视一物为两医作肝气盛故见一为二服防肝药皆不验此何疾也予曰孙真人曰灵枢有云目之系上属于脑后出于项中云云则视岐故见两物也令服驱风入脑药得愈视瞻有色证非若萤星云雾二证之细防长条也乃
　　目凡视物有大片甚则通行当因其色而别其证以治之若见青緑蓝碧之色乃肝肾不足之病由隂虚血少精液衰耗胆汁不足气弱而散故视亦见其色怯弱证人眼前每见青緑色益见其隂虚血少之故也若见黄赤者乃火土络有伤也痰火湿热人每有此患夫隂虚水少则贼火得以燥烁而清纯太和之气为之乖戾不和故神光乏滋运之化源而视亦因其本而见其色也因而不能滋养反有触犯者内障生焉若见白色者病由金分元气有伤及有痰沫阻滞道路者皆有此患若视有大黒片者肾之元气大伤胆乏所养不久盲矣视赤如白证谓视物却非本色也因物着形之病与视瞻有色空中气色不同或观太阳若氷轮或覩灯火反粉色或视粉墙如红如碧或看黄纸似緑似蓝等类此内络气郁府不和之故当因其色而别之以如何藏府乘侮之为病而施治　光华晕大证谓视日与灯烛皆生红晕也甚则通红而人物在灯光之下亦大矣皆是实火阳邪发越于上之害诸络必有滞涩轻者晕小而淡重者晕大而浓治虽外证已退目视尚有晕者阳邪未平隂精未盛犹宜滋养化源而尅制其火耳　道山清话云张子顔少卿晚年常目光闪闪然中有白衣人如佛相者子顔信之弥谨乃不食肉不饮酒然体而多病矣一日从汪寿卿求脉寿卿一见大惊不复言但投以大丸数十小丸千余粒祝曰十日中服之当尽却以示报既如期视所见白衣人衣变黄而光无所见矣乃欲得肉食又思饮酒又明日俱无所见觉气体异他日矣乃诣寿卿以告寿卿曰吾固知矣公脾初受病为肺所乘心脾之母也公既多疑心气不固自然有所覩吾以大丸实其脾小丸补其心肺为脾之子既不能胜其母其病自愈也　北梦琐言曰有少年苦晕眼花常见一镜子赵卿诊之曰来晨以鱼鲙奉及期延于内从容久饥客退方得攀接俄而擡上施一瓯芥醋更无他味少年饥甚闻芥醋香径啜之逡巡再啜遂觉胸中豁然眼花不见卿曰郎君吃鱼鲙太多芥醋不快又有鱼鳞在胸中所以眼花故权诳而愈其疾也　视直如曲证梦溪笔谈云有一人家妾视直物如曲弓界尺之类视之皆如钩医僧奉真亲见之
　　闭目不开　足太阳之筋为目上纲足阳明之筋为目下纲热则筋纵目不开
　　目直视　视物而目睛不转动者是也若目睛动者非直视也伤寒直视者邪气壅盛冒其正气使神气不慧藏府之气不上荣于目则目为之直视伤寒至于直视为邪气已极证已逆多难治经曰衂家不可发汗发汗则额上陷脉急直视不能眴不能眠以肝受血而能视亡血家肝气已虚目气已弱又发汗亡阳则隂阳俱虚所致此虽错逆其未甚也逮狂言反目直视又为肾絶直视摇头又为心絶皆藏府气脱絶也直视讝语喘满者死下利者亦死又剧者发狂则不识人循衣摸牀惕而不安微喘直视脉濇者死皆邪气盛而正气脱也　素问曰少阳终者其百节纵目睘絶系王注曰睘谓直视如惊貎【睘音琼】目系絶故目不动而直视目上视　经云瞳子髙者太阳不足戴眼者太阳已絶太阳之脉其终也戴眼反折瘈疭　针灸法见中风
　　目为物所伤　倪仲贤论曰志于固者则八风无以窍其隙本于密者则五藏何以受其邪故生之者天也召之者人也虽生弗召莫能害也为害不已召之甚也生气通天论曰风者百病之始也清静则肉腠闭拒虽有大风苛毒弗之能害隂阳应象论曰邪风之至疾如风雨故善治者治皮毛夫肉腠固皮毛密所以为害者安从来也今为物所伤则皮毛肉腠之间为隙必甚所伤之际岂无七情内移而为卫气衰惫之原二者俱召风安得不从故伤于目之上下左右者则目之上下左右俱病当总作除风益损汤主之伤于眉骨者病自目系而下以其手少隂有隙也加黄连除风益损汤主之伤于额者病自抵过而上伤于耳中者病自鋭眦而入以其手太阳有隙也加柴胡除风益损汤主之伤于额交巅耳上角及脑者病自内眦而出以其足太阳有隙也加苍术除风益损汤主之伤于耳后耳角耳前者病自客主人斜下伤于颊者病自鋭眦而入以其手少阳有隙也加枳壳除风益损汤主之伤于头角耳前后及目鋭眦后者病自鋭眦而入以其足少阳有隙也加龙胆草除风益损汤主之伤于额角及巅者病自目系而下以其足厥隂有隙也加五味子除风损益汤主诸有热者更当加黄芩兼服加减地黄丸伤甚者须从权倍加大黄防其败血六节藏象论曰肝受血而能视此葢滋血养血复血之药也此治其本也又有为物暴震神水遂散更不复治故并识之于此　惊振外障【前见】　惊振内障证因病目再被撞打变成内障日夜疼痛淹淹障子赤膜绕目不能视三光亦如久病内障宜补肝丸补肾丸石决明丸及皂角丸合生熟地黄丸　物损真睛证谓被物触打径在风轮之急者物大则状大物小则状小有黄白二色黄者害速白者稍迟若尖细之物触伤浅小者可治可消若麤厉之物伤大而深及缺损神膏者虽愈亦有瘢痕若触及破膏者必有膏汁或青黒色或白色如痰者流出为害尤急纵然急治瞳神虽在亦难免欹侧之患绽甚而瞳神已去者不治物有尖小而伤深膏破者亦有细细黒颗如蟹睛出愈后有瘢且如草木刺金石屑苗叶尖针尖触在风轮浅而结颗黄者状如粟疮急而有变白者状如银星为害稍缓每见耘苗人竹木匠往往误触竹丝木屑苗叶在风轮而病者若飞之物重大而打破风轮者必致青黄牒出轻而膏破者膏汁流出黒颗为蟹睛又轻而伤浅者黒膏未出有白膏流出状如稠痰凝在风轮欲流不流嫩白如凝脂者此是伤破神珠外边上层气分之精膏也不可误认为外障若视昏者瞳神有大小欹侧之患久而失治目必枯凸大凡此病不论大小黄白但有泪流赤胀等证者急而有变珠疼头痛者尤急素有痰火风湿斵丧之人病已内积未至于发今因外伤而激动其邪乘此为害痛甚便涩者最凶又如木竹芒刺误触断在风轮膏内者必晓夜胀痛难当急宜取出物若麤大入深者于此损处必有膏出为蟹睛治亦有瘢取迟膏水滞结障生者物去而治障障自退障若大而厚者虽退亦有迹失取而攻损瞳神者不治若刺伤断在气轮皮内取迟者必有瘀血灌胀取去物而先导之后治余证大抵此证物尖细者伤亦小易退而全好麤大者伤亦大难退而有迹小者能大大者损目风轮最急气轮次之其小物所触浅细者年少精强及善于防养性情纯缓之人亦有不治而愈者必其内外别无他证也　振胞瘀痛证谓偶被物撞打而血停滞于睑睥之间以致胀痛也缓而失治则胀入珠内瘀血灌睛而睛有损壊之患状亦与胀如杯覆同外治开导敷治亦同内治不同葢胀如杯覆因火从内起而后壅滞此因外触凝滞脉道阻塞而后灌及神珠或素有痰火风邪因而激动乘虚为患又当验其形证丝络各随其经而治之　触伤真气证乃被物撞打而目珠痛痛后视复如故但过后渐觉昏冥也葢打动珠中真气络涩滞而郁遏精华不得上运损及瞳神而为内障之急若初觉昏暗速治之以免内障结成之患若疾已成瞳神无大小欹侧者犹可拨治内宜调畅气血无使凝滞【此证既成即惊振内障】　飞丝入目证谓风飏游丝偶然撞入目中而作痛也若野蚕蜘蛛木虫之丝患尚迟若遇金蚕老鹳丝其目不出三日迸裂今人但患客风暴热天行赤热痛如针刺一应火实之证便呼为天丝眼不知飞丝入目乃人自知者但回避不及不意中被其入也入目之时亦自知之倐然而痛泪涌难开岂可以之混治他证乎　治飞丝入目方头垢防入眼中　柘树浆防了锦里筯头蘸水于眼上缴拭涎毒　火麻子一合杵碎井水一碗浸搅却将舌浸水中涎沫自出神效一方用茄子叶碎杵如麻子法尤妙　飞丝入眼眼肿如眯痛涩不开鼻流清涕用京墨脓磨以新笔涂入目中闭目少时以手张开其丝自成一块看在眼白上却用绵轻轻惹下则愈如未尽再涂　物偶入睛证谓偶然被物落在目中而痛也凡人被物入目不可乘躁便擦须按住性待泪来满而擦则物润而易出如物性重及有芒刺不能出者急令人取出不可揉擦擦则物愈深入而难取若深入须翻上睥取之不取则转运阻碍气滞血凝而大变芒刺金石棱角之物失取碍久及擦重者则壊损轮膏如痕凝脂等病轻则血瘀水滞为痛为障等病有终不得出而结于睥内者必须翻而寻看因其证而治之此与眯目飞伤不同飞细沙擦眯已成证者此则未成证若已成证则大同小异终彼轻而此重也　眯目飞证因出行间风吹沙土入目频多揩拭以致气血凝滞而为病也初起涩湿赤脉次后泪出急涩渐渐重结为障翳然有轻重赤白亦因人之感受血气部分或时令之寒热不同耳或变或不变亦随人之戒触所致当辨形证别经络而施治之治眯目盐与豉置水中浸之视水其查立出一物落眼中用新笔蘸缴出又方浓研好墨防眼立出　治稻麦芒入眼取蛴螬以新布覆目上待蛴螬从布上摩之其芒出着布上
　　伤寒愈后之病　倪仲贤曰伤寒病愈后或有目复大病者以其清阳之气不升而余邪上走空窍也其病瘾涩赤胀生翳羞明头脑骨痛宜作羣队升发之剂饵之数服斯愈伤寒论曰冬时严寒万类深藏君子固密不伤于寒触目之者乃名伤寒其伤于四时之气者皆能为病又生气通天论曰四时之气更伤五藏五藏六府一病则浊隂之气不得下清阳之气不得上今伤寒时病虽愈浊隂清阳之气犹未来复浊隂清阳之气未复故余邪尚炽不休走上而为目之害也是以一日而愈者余邪在太阳二日而愈者余邪在阳明三日而愈者余邪在少阳四日而愈者余邪在太隂五日而愈者余邪在少隂六日而愈者余邪在厥隂七日而复是皆清阳不能出上窍而复受其害也当以助清阳上出则愈人参补阳汤主之羌活胜风汤主之加减地黄丸主之搐鼻碧云散亦宜用也忌大黄芒硝苦寒通利之剂犯之不可复治
　　姙娠目病　其病多有余要分血分气分气分则有如旋胪泛起瞳神散大等证血分则有如瘀血凝脂等病葢其否隔隂阳涩滞与常人不同为病每多危急人不知虑屡见临重而措手不及者内伐又恐伤胎泄气不伐又源不澄病不去将奈何吁能知其胎系固否善施内防外刼之治则百发百中矣
　　产后目病　产则百脉皆动气血俱伤太虚不足邪易以乘肝部发生之气甚弱血少而胆失滋养精汁不盛则目中精膏气液皆失化源所以目病者多然轻重内外不同有劳瞻竭视悲伤哭泣而为无时冷热泪内障昏眇等证有窍不密引入风邪为湿烂头风者有因虚沐髪湿气归脑而为内障诸病者有因虚劳役恣辛嗜热及患热病而伤目血为外障者皆内不足所致善知爱防者疾微而不变不知保养反纵斵丧则变重不一大抵产后病宜早治莫待其久久则气血定而病深治亦不易其外证易知者人皆知害而早治其内证害缓者人多忽之比其成也为无及之悔者多矣【叅有目痛条亡血过多之病】
　　因风证　谓患风病人目疾也风在五行为木在藏为肝在窍为目本乎一气久风则热胜热胜则血弱风久必郁郁则火生火性炎上故患风人未有目不病者然各因其故而发有日浅而郁未深为偏防歪斜者有入脾而睥反湿胜而赤烂者有血虚筋弱而振搐者有不禁反伤精神及恣燥嗜热助邪乖乱清和融纯之气氤郁而为内障者有风盛血滞结为外障如努肉等证者加以服饵香燥之药耽酒纵辛隂愈亏而火愈烁病变瘀变重者治各因其证而伐其本内外常刼不同大抵风病目者当去风为先不然目病虽退而复来虽治至再至三风不住目病终无不发之理
　　因毒证谓人生疮痬肿毒累及目病也夫六阳火燥有余水不能制致妄乱无拘气滞血壅而始发疮痬肿毒火性炎上目窍髙火所从泄浊能害清理之自然肝胆清净融和之府疮毒痈疽浊乱之邪邪既炽盛侵搅清和因素斵丧肝肾有亏隂虚血少胆之精汁不光化源弱而目络少滋故邪得乘虚入目而为害若病目正在病毒之时治毒愈而目亦愈若毒愈而目不愈者乃邪入至髙之深处难以自退当濬其流澄其源因而触激甚者有瘀滞之变
　　因他证　谓因患别病而害及目也所致不同有隂病而隂自伤有阳病而阳自损有寒病热药太过伤其神气有热病寒药太过耗其精血补者防之防则损其元防者补之补则助其邪针砭之泄散真气炮灸之激动火邪实实虚虚损不足益有余之故不同亦各因人触犯感受藏府经络衰旺随其所因而入为病内外轻重不等当验其标而治其本譬如伤寒阳证热郁蒸损瞳神内证也热盛血滞赤痛泪涩者外证也隂证脱阳目盲内证也服姜附温热之剂多而火燥赤涩者外证也疟疾之热损瞳神内证也火滞于血而赤涩外证也防利后昏眇为谷气乏土府清纯之气伤不能发生长养津液耗而膏汁不得滋润内证也山岚瘴气目昏者邪气蔽正气外证也蛊胀中满赤痛者隂虚难制阳邪内证也气证多怫郁弱证多昏花皆内证也痰证之腻沫火证之赤涩皆外证也余仿此　梦灵丸明目生熟地黄丸合皂角丸茺蔚子丸
　　痘疹余毒证　痘疹为毒最重为自禀受以来蕴积恶毒深久之故古称曰百嵗疮谓人生百嵗之中必不能免一发则诸经百脉清纯太和之气皆为其扰乱一畨正气大虚而邪得以乘之各因所犯而为疾况目又清纯之最者通于肝胆肝胆为清浄之府邪正不并立今受浊邪熏灼则目有失发生长养之源而病亦易侵皆由人不能救而且害之之故也或于病中食物太过懐藏太暖误投热药多食甘酸而致病者或于病后因虚未复恣食辛辣燥腻竭视劳瞻好烘多哭冲冒风沙烟瘴而致病者有为昏流泪之内证者有为赤烂星障之外证者有余邪蕴积为凝脂黄膜花翳蟹睛等证之重而目凸者有余邪偶流为赤丝羞明微星薄翳等证之轻而病自消者轻重浅深亦各随人之犯受所患不一当验其证而审其经以治之不可执一反有激变之祸葢痘疹之后人同再造比之常人不同若有所悮贻害终身行斯道者宜加谨焉大抵治之早则易退而无变迟则虽无变恐血气凝定即易治之证亦退迟矣今人但见痘后目疾便谓不治不知但瞳神不损者纵久逺亦有可治之理惟久而血定精凝障翳沉滑涩损者则不治耳　倪仲贤云癍疹余毒所害者与风热不制之病稍同而异总以麢羊角散主之便不鞭者减硝黄未满二十一日而病作者消毒化癍汤主之　海藏云东垣先生治癍后风热毒翳膜气晕遮睛以防青丸子防之大效初觉易治　余详见痘疹门
　　时复证　谓目病不治忍待自愈或治失其宜有犯禁戒伤其脉络遂致深入又不治之致夹不得发散之故或年之月月之日如花如潮至朝而发至期而愈久而不治及因激发遂成大害未发者问其所发之时令以别病本在何经位已发者当验其形证丝脉以别其何部分然后治之















　　证治准绳卷十六
<子部,医家类,证治准绳>
　　钦定四库全书
　　证治凖绳卷十七
　　明　王肯堂　撰
　　凖绳
　　七窍门
　　耳
　　耳属足少隂肾经【中藏曰肾者精神之舍性命之根外通于耳素问曰肾在窍为耳肾和则耳能闻五音矣又曰肾者主为外使之逺听视耳好恶以知其性故耳好前居牙车者肾端正注牙车即颊车穴也在耳下曲颔端陷中耳偏髙者肾偏倾耳髙者肾髙耳后陷者肾下耳坚者肾坚耳薄不坚者肾胞珠白耳薄而黒或白者肾败也】又属手少隂心经【素问曰南方赤色入通于心开窍于耳又曰手少隂之络会于耳中】又属手太隂肺经【李东垣曰耳本主肾而复能聴声者声为金是耳中有肺水土生于申也王太仆曰手太阴肺络会于耳中肺虚则少气不能报息而耳聋】又属足厥阴肝经【素问曰肝病气逆则耳聋不聪朱丹溪曰耳聋属热少阳厥隂热多】又属手足少阳三焦胆手太阳小肠经之会【灵枢曰少阳根于窍阴结于窻茏者耳中也素问曰一阳独啸少阳厥也其终者耳聋注啸耳中鸣如啸声也胆及三焦脉皆入耳故气逆上则耳中鸣又曰少阳主胆其脉循脇络于耳故伤寒三日少阳受之则胸脇痛而耳聋九日少阳病衰耳聋微闻○灵枢曰手太阳所生病者耳聋目黄】又属手足阳明大肠胃经【素问曰头痛耳鸣九窍不利肠胃之所生也○灵枢曰聋而痛者取手阳明聋而不痛者取足少阳○又曰耳者宗脉之所聚也胃中空则宗脉虚虚则下溜脉有所竭者故耳鸣】又属足太阳膀胱经【素问曰太阳所谓耳鸣者阳气万物盛上而跃故耳鸣也】又属手足少隂心肾太隂肺脾足阳眀胃经之络【素问曰此五络皆属于耳中上络左角邪客之则病】耳前属手足少阳三焦胆足阳眀胃经之会【素问曰上部人耳前之动脉注在耳前陷者中动应于手手少阳脉气之所行也】耳后属手足少阳三焦胆经之会【李东垣曰少阳者邪出于耳前后也○按此语并证上文】耳下曲颊属足少阳胆阳明大肠经之会又属手太阳小肠经【灵枢曰手太阳当曲颊】曲颊前属足少阳胆阳明大肠经之会前寸许属手阳明大肠经曲颊后属足少阳胆经【灵枢曰足少阳在耳下曲颊之后】　保命集云夫耳者以窍言之水也以声言之金也以经言之手足少阳俱防其中也有从内不能听者主也有从外不能入者经也有若蝉鸣者有若钟声者有若火熇熇然者各随经见之其间虚实不可不察也假令耳聋者何谓治肺肺主声鼻塞者肺也何谓治心心主臭如推此法皆从受气于始肾受气于巳心受气于亥肝受气于申肺受气于寅脾受气于四季此治法皆生长之道也　赵以徳曰耳者肾之窍足少隂经之所主然心亦寄窍于耳在身十二经脉中除足太阳手厥隂外其余十经脉络皆入耳中盖肾治内之隂心治外之阳合天地之道精气无处而不交通故清净精明之气上走空窍耳受之而听斯聪矣因此耳属二藏之窍也于是诸经禀其隂阳五行精眀者皆上入之所以宫商角徴羽之五音从斯辨矣经曰积阳为天积隂为地清阳出上窍是也若二气不调则交通不表故阳气者闭塞地气者冐明而阳气之闭塞者或因烦劳隂虚气浮或因卫气不下循脉积聚于上或得于邪风与阳并盛或因热淫之胜或因三焦之火独光而耳中浑浑焞焞或因经藏积热所致或因大怒气上而不下夫如是者皆由心气虚实不调虚则不能治其阳下与隂交实则恃阳强而与隂絶经曰至阴虚天气絶是也而地气之冐明者或忧愁不解隂气闭塞不与阳通或内外湿饮痞隔其气不得升降则耳中亦浑浑焞焞或肾精脱若热病之精脱二者尺脉絶则死或耳中因二气不和结干耵聍塞之夫如是皆由肾气不和虚则隂气微不能上交于阳而阳是暴实则隂气逆不纳其阳也灵枢曰肾气通于耳肾和则能闻五音五藏不和则七窍不通故凡一经一络有虚实之气入于耳中者皆足以乱二藏主窍之精明至于聋聩此言暴病者也若夫久聋者于肾亦有虚实之异左肾为隂主精右肾为阳主气精不足气有余则聋为虚其人痩而色黒筋骨健壮此精气俱有余固藏闭塞是聋为实乃髙夀之兆也二者皆禀赋使然不须治之又有乍聋者经曰不知调隂阳七损八益之道早衰之节也其年五十体重耳目不聪明矣此亦无治也唯暴聋之病与隂阳隔絶之未甚经脉欲行而未通冲击其中鼔动听戸随其气之微甚而作嘈嘈风雨诸声者则可随其邪以为治补不足泻有余务使隂阳和平自然清净之气上走耳中而听斯聪矣曰若子所表言水火同开此窍何原病式之非温补耶曰心在窍为舌以舌非孔窍因寄窍于耳则是肾为耳窍之主心为耳窍之客以五藏开窍于面部分隂精阳气言之在肾肝居隂故耳目二窍隂精主之在心肺脾居阳故口舌鼻三窍阳气主之所以隂精主者贵清凉而恶烦热阳气主者贵温暖而恶寒凉洁古老人尝有是论信耳目之不可以温补也　仁斋直指云肾通乎耳所主者精精气调和肾气充足则耳闻而聪若劳伤气血风邪袭虚使精脱肾惫则耳转而聋又有气厥而聋者有挟风而聋者有劳伤而聋者葢十二经脉上络于耳其隂阳诸经适有交并则臓气逆而为厥厥气搏入于耳是为厥聋必有时乎晕之证耳者宗脉之所附脉虚而风邪乘之风入于耳之脉使经气否而不宣是为风聋必有时乎头痛之证劳役伤于血气淫欲耗其精元痩悴力疲昏昏愦愦是为劳聋有能将适得所血气和平则其聋暂轻其或日就劳伤风邪停滞则为久聋之证矣外此又有耳触风邪与气相击其声嘈嘈眼或见火谓之虚鸣热气乘虚随脉入耳聚热不散脓汁出焉谓之脓耳人耳间有津液轻则不能为害若风热抟之津液结成核塞耳亦令暴聋谓之耵耳前是数者肾脉可推风则浮而盛热则洪而实虚则涩而濡风为之疎散热为之清利虚为之调飬邪气并退然后以通耳调气安肾之剂主之　风虚耳聋排风汤桂星散羊肾羮鱼脑膏磁石丸姜蝎散　风热耳聋犀角饮子芍药散犀角散伏神散　耳聋皆属于热少阳厥隂热多宜开痰散风热通圣散滚痰丸之类　耳因郁聋以通圣散内加大黄酒煨再用酒炒三次后入诸药通用酒炒　厥聋和剂流气饮加石菖蒲每服三钱以生姜防白同煎食后服沉香降气汤或苏子降气汤不换金正气散指迷七气汤轻者吞来复丹重者吞养正丹凡治耳聋皆当调气　气逆耳聋有三肝与手太阳少阳也经云肝气逆则头痛耳聋不聪颊肿又云太阳所谓浮为聋者皆在气也罗谦甫云手太阳气厥而耳聋者其候聋而耳内气满也手少阳气厥而耳聋者其候耳内浑浑焞焞此皆气逆而聋也治法宜四物汤吞龙荟丸降火及复元通气散调气是也　耳聋有湿痰者防榔神芎丸下之　耳聋面颊黒者为精脱肾虚罗谦甫云经曰精脱者则耳聋夫肾为足少隂之经乃藏精而气通于耳耳者宗脉之所聚也若精气调和则肾藏强盛耳闻五音若劳伤气血兼受风邪损于肾藏而精脱者则耳聋也然五藏六府十二经脉有络于耳者其隂阳经气有相并时并则藏气逆名之曰厥厥气相入于耳之脉则令聋其肾病精脱耳聋者其侯颊颧色黑手少阳之脉动则气厥逆而耳聋者其候耳内浑浑焞焞也手太阳厥而耳聋者其候聋而耳内气满也宜以烧肾散主之烧肾散益肾散补肾丸苁蓉丸肉苁蓉丸桑螵蛸汤
　　肾虚有寒者宜之　本事地黄汤肾虚有热者宜之耳聋少气嗌干者为肺虚东垣曰藏气法时论云肺虚则少气不能报息耳聋嗌干注云肺之络会于耳中故聋此説非也盖气虚必寒盛则气血俱濇滞而不行也耳者宗气也肺气不行故聋也宜生脉散嚼下蜡弹丸耳聋多恐者为肝虚经云肝虚则目防防无所见耳
　　无所闻善恐治法用四物汤加防风羌活柴胡菖蒲茯神等分煎汤服二十余贴却用姜蝎散开之本草云肝虚则生姜补之是也　劳聋宜益气聪明汤　头目不清清神散　气闭不通通气散秘降气汤加菖蒲外治通神散通耳法追风散萆麻丸雄黄散透耳筒鲫鱼胆膏蝎稍膏防胆丸鸡卵方炙方驴脂方醋附方尿方干地龙方鱼脑膏　久聋萆麻子丸天雄鸡子方通气散水银方大蒜方胜金透闗散　暴聋蒲黄膏龙脑膏川椒巴荳菖蒲松脂以腊熔为筒子内耳中一日一易或用雄黄一钱巴荳肉一个研细葱延和作锭子纸卷塞耳中或用凌霄花叶杵自然汁滴耳中罗谦甫云夫卒耳聋者由肾气虚为风邪所乘于经络随其血脉上入耳正气与邪气相故令卒聋也娄全善云暴聋皆是厥逆之气经云暴厥而聋偏塞闭不通内气暴薄也又云少阳之厥暴聋是也宜于前厥聋条求其治法　运气耳聋有四　一曰湿邪伤肾三焦聋经云太阴在泉湿淫所胜民病耳聋浑浑焞焞治以苦热是也　二曰燥邪伤肝聋经云歳金太过燥气流行肝木受邪民病耳聋无所闻是也　三曰火邪伤肺聋经云歳火太过炎暑流行肝金受邪民病耳聋是也　四曰风火炎扰于上聋经云少阳司天之政风热防布云物沸腾民病聋暝三之气炎暑至民病热中聋瞑治以寒剂是也　耳鸣经云耳者宗脉之所聚也故胃中空则宗脉虚虚则下溜脉有所竭故耳鸣补客主人手大指爪甲上与肉交者也又云上气不足耳为之苦鸣补足外踝下留之又云脑为髓之海其输上在百会下在风府髓海不足则脑转耳鸣审守其输调其虚实又云液脱者脑髓消胫痠耳数鸣凡此皆耳鸣之属虚者也经云太阳所谓耳鸣者阳气万物盛上而跃故耳鸣也又云厥隂司天风行太虚云物揺动目转耳鸣三之气天政布气乃时举民病耳鸣又云厥隂之脉耳鸣头又云少阳所至为耳鸣治以凉寒凡此皆耳鸣之属实者也　王汝言云耳或鸣甚如蝉或左或右或时闭塞世人多作肾虚治不效殊不知此是痰火上升郁于耳中而为鸣郁甚则壅闭矣若遇此证但审其平昔饮酒厚味上焦素有痰火只作清痰降火治之大抵此证多先有痰火在上又感恼怒而得怒则气上少阳之火客于耳也若肾虚而鸣者其鸣不甚其人多欲当见劳怯等证　丹溪云耳鸣因酒过者用大剂通圣散加枳殻柴胡大黄甘草南星桔梗青皮荆芥如不愈用四物汤薛新甫云若血虚有火用四物加山栀柴胡若中气
　　虚弱用补中益气汤若血气俱虚用八珍汤加柴胡若怒便聋而或曰耳属肝胆经气实用小柴胡加芎归山栀虚用八珍汤加山栀若午前甚者阳气实热也小柴胡加黄连山栀阳气虚用补中益气汤加柴胡山栀午后甚者隂血虚也四物加白术茯苓若肾虚火动或痰盛作渴者必用地黄丸　胃中空宗脉虚上气不足皆参茋为君柴升佐之　耳中閧閧然是无隂也又液脱者脑髓消胫痠耳数鸣宜地黄丸　肾虚耳中潮声蝉声无休止时妨害听闻者当坠气补肾正元饮咽黑锡丹间进安肾丸有热者龙齿散　肾藏风耳鸣夜间睡着如打战鼓更四肢抽掣痛耳内觉有风吹竒痒宜黄茋丸　肾者宗脉所聚耳为之窍血气不足宗脉乃虚风邪乘虚随脉入耳气与之搏故为耳鸣先用生料五苓散加制枳殻橘红紫苏生姜同煎吞青木香丸散邪疎风下气续以芎归饮和养之　耳中耵聍耳鸣耳聋内有汚血宜柴胡聪耳汤　余法与耳聋相防用之外治麝香散吴茱茰散及乌头烧灰菖蒲等分末之绵包塞耳或用生地黄截塞耳数易之以瘥为度　耳肿痛属少阳相火经云少阳之胜耳痛治以辛寒是也生犀丸犀角饮子解热饮子　耳内痛生疮用黍粘子汤　耳湿肿痛用凉膈散加酒炒大黄黄芩酒浸防风荆芥羌活服之更以脑多麝香少湿加枯矾吹入耳中丹铅续录云王万里时患耳痛魏文靖公劝以服青
　　盐鹿茸煎雄附为剂且言此药非为君虚损服之曷不观易之坎为耳痛坎水藏在肾开窍于耳而水在志为恐恐则伤肾故为耳痛气阳运动常显血阴流行常幽血在形如水在天地间故坎为血卦是经中已着病证矣竟饵之而良愈　外治白龙散杏仁膏菖蒲挺子或用穿山甲二片土狗子二个夹在穿山甲内同炒焦黑色为度入麝香少许同研细吹一字于耳内【亦治耳聋】或用草乌削如枣核大蘸姜汁塞耳内【一方不用姜汁】或用郁金研细末每以净水调一字倾入耳却急倾出或用油胡桃肉为末狗胆汁和为丸如桐子大绵裹安耳中或用食盐炒热用枣麫蒸熟青花布包定枕之　耳痒沈存中云予为河北察访使时病赤目四十余日黒睛傍黯赤成疮昼夜痛楚百疗不瘥郎官邱革相见问予病目如此曽耳中痒否若耳中痒即是肾家风有四生散疗肾风每作二三服即瘥闾里号为圣散子予传其方合服之午时一服临卧一服目反大痛至二鼓时乃能眠及觉目赤稍散不复痛矣更进三四服遂平安如常是时孙和甫学士帅镇阳闻予説大喜曰吾知所以自治目矣向久病目尝见吕吉甫防政云顷目病久不瘥因服透氷丹乃瘥如其言修合透氷丹一剂试服了二三十服日遂愈乃知透氷丹亦疗肾风耳　圣恵云有人耳痒一日一作可畏直挑剔出血稍瘉此乃肾臓虚致浮毒上攻未易以常法治也宜服透氷丹勿饮酒啖湿麫蔬菜鸡猪之属能尽一月为佳不能戒无效　停耳罗谦甫云耳者宗脉之所聚肾气之所通足少隂之经也若劳伤气血热气乘虚入于其经邪随血气至耳热气聚则生脓汁故谓之停耳也内服柴胡聪耳汤通气散蔓荆子散外用红绵散松花散白莲散麝香散杏仁膏矾石散葱涎膏菖蒲散竹蛀散蝎倍散立效散香附散三黄散二圣散　如壮盛之人积热上攻耳中出脓水不瘥用无忧散送雄黄丸泻三四五行瘥　耳内疮罗谦甫云耳内生疮者为足少隂是肾之经也其气通于耳其经虚风热乗之随脉入于耳与气相故令耳门生疮也曽青散主之黄连散亦可　内服黍粘子汤薛新甫云耳疮属手少阳三焦经或足厥隂肝经血虚风热或肝经燥火风热或肾经风火等因若发热焮痛属少阳厥隂风热用柴胡栀子散　内热痒痛属前二经血虚用当归川芎散若寒热作痛属肝经风热用小柴胡汤加山栀川芎若内热口干属肾经虚火用加味地黄丸如不应用加减八味丸余当随证治之　冻耳成疮方柏叶三两微炙为末杏仁四十九枚汤浸去皮研成膏乱髪两鸡子大食盐乳香各半两细研黄蜡一两半清油一斤右先煎油令沸即下乱髪以消尽为度次下诸药煎令焦黄滤去滓更以绵重滤过再以慢火煎之后下乳香黄蜡等搅令稠稀得所于磁器盛每用鹅翎旋取涂之　又方柏白皮榆白皮桑白皮杏仁【汤浸去皮】各二两甘草一两羊脑髓半斤右剉以手脑髓煎令黄滤去滓于磁器盛每用鹅翎蘸药涂之　虫入耳薛新甫云先君尝睡间有虫入耳痛瞀将生姜擦猫鼻其尿自出取尿滴耳内虫即出而愈又有百户张锦谓予曰耳内生疮不时作痛痛而欲死痛止如故诊其脉皆安静予谓非疮也话间痛忽作予度其有虫入耳令回急取猫尿滴耳果出一臭虫遂不复痛或用麻油滴之则虫死难出或用炒芝麻枕之则虫亦出但俱不及猫尿之速也　治百虫入耳　蓝汁　葱汁　韭汁莴苣汁　鸡冠血　酸醋　香油　稻秆灰汁　俱灌入耳中　桃叶挼细塞耳　白胶香烧烟熏入耳　猪肉少许炙香置耳孔邉　麻油作煎饼侧卧以耳枕之以火照之　以刀两口于耳上相击作声　水银一
　　大荳倾入耳中欹耳孔向下于耳上击铜器物数声白矾雄黄等分为细末香油调成膏每用皂角子大塞耳　川椒为末一钱醋半盏浸良久少少滴耳中　用口气尽力吸出最妙　蜒蝣入耳立騐散　碙砂胆矾等分研细鹅翎管吹一字入耳中虫化为水　鸡一只去毛足以油煎令黄筋穿作孔枕之　绿矾为末水调灌耳　雄黄为末醋调灌耳　蜗牛一个捶碎置耳邉牛乳一盏少少灌入耳内若入腹者饮一二升当化
　　为黄水　驴乳三合灌耳中其虫从左耳入右耳出蜈蚣入耳用煎鸡枕之或用炙猪肉掩两耳　韭汁或姜汁灌耳中　蜈蚣及蚁入耳用猪脂一指大炙令香安耳边即出又用生姜汁灌耳中即出　大蒜汁亦可蚁入耳捣韭汁灌　大蒜汁亦可　鲮鲤甲烧灰为
　　末水调滤过滴入耳中　飞蛾入耳酱汁灌入耳即出或以鹅管极气吸之出或击铜器于耳边　苍蝇入耳最害人速用皂角子虫研烂生鳝血调灌入耳中　蚤虱入耳痛菖蒲为末炒乘热以绵裹着耳边　水入耳以薄荷汁防立劾治耳中有物不可出以麻绳剪令头散傅好胶着耳中使其物粘之徐徐即出
　　鼻
　　頞中【頞亦作齃鼻山根也俗呼鼻梁】属足阳明胃经督脉之会【素问曰胆移热于脑则辛頞鼻渊传为衂蔑瞑目注足太阳膀胱脉起目内眦上頞交巅络脑阳明脉起于鼻交頞中旁约太阳之脉今脑热则足太阳逆与阳明之脉俱盛薄于頞中故頞辛鼻渊頞辛者鼻酸痛也鼻渊者浊涕下而不止如水泉也热盛则阳络溢阳络溢故衂衂者鼻出汗血也又谓之蔑血出甚则阳明太阳脉衰不能荣养于目故目瞑暗也】鼻属手太隂肺经【素问曰西方白色入通于肺开窍于鼻畏热灵枢曰肺病者喘息鼻张又曰肺虚则鼻塞不利和则能知香臭矣乔岳曰肺絶则无涕鼻孔黒燥肝逆乘之而色青东垣曰伤风鼻中气出麄合口不开肺气通于天也】又属手少隂心经【李东垣曰鼻本主肺而复能闻香臭者鼻中有心庚金生于已也素问曰五气入鼻藏于心肺心肺有病而鼻为之不利也】又属手足阳明大肠胃经督脉之交会【刘河间曰伤风寒于腠理而为鼻塞者寒能收敛阳气不通畅也素问曰伤寒二日阳明受之阳明主肉其脉挟鼻故鼻干不得卧王海藏曰石膏发汗辛寒入手太隂经仲景治伤寒阳明经证乃用之者何也盖胃脉行身之前而为胃肺之室邪热在阳明则肺受火制故用辛寒以清肺所以号为白虎汤也素问又曰运气阳明所至为鼽嚏注鼽鼻室也嚏喷嚏也】其在小儿面部谓之明堂【灵枢曰脉见于气口色见于明堂者鼻也明堂广大者夀小者殆况加疾哉○按此语即相家贵隆准之説也然须视其面部何如愚尝见明堂虽小与面相称者夀可八十要不可执一论也】属足太隂脾经【素问曰脾热病者鼻先赤】挟鼻孔两旁五分【名迎香穴】属手足阳明大肠胃经之防直两目瞳子【名巨髎穴】属足阳明胃经隂蹻脉之防　余处无恙独鼻尖色青黄者其人必为淋也鼻尖微白者亡血也赤者血热也黄者小便难也
　　鼻塞　皆属肺经云肺气通于鼻肺和则鼻能知香臭矣又云五气入鼻藏于心肺心肺有病而鼻为之不利也又云西方白色入通于肺开窍于鼻藏精于肺又云肺主臭在藏为肺在窍为鼻是也　东垣曰金匮真言论云西方白色入通于肺开窍于鼻藏精于肺夫十二经脉三百六十五络其气血皆上走于面而走空窍其精阳气上走于目而为睛其别气走于耳而为听其宗气出于鼻而为鼻难经云肺气通于鼻肺和则能知香臭矣夫阳气宗气者皆胃中生发之气也其名虽异其理则一若因饥饱劳役损脾胃生发之气既弱其营运之气不能上升邪塞孔窍故鼻不利而不闻香臭也宜养胃气实营气阳气宗气上升鼻管则通矣又一説难经云心主五臭肺主诸气鼻者肺窍反闻香臭者何也葢以窍言之肺也以用言之心也因卫气失守寒邪客于头面鼻亦受之不能为用是不闻香臭矣故经曰心肺有病鼻为之不利洁古曰视听明而清凉香臭辨而温暖者是也治法宜先散寒邪后补卫气使心肺之气得交通则鼻利而闻香臭矣丽泽通气汤主之　眼多眵泪温肺汤　咳嗽上喘御寒汤　目中澑火气寒血热泪多脐下冷阴汗足痿弱温卫汤　耳鸣口不知谷味气不快四肢困倦行步不正髪脱落食不下膝冷阴汗带下喉中介介不得卧口舌嗌干太息头不可回顾项筋急脊强痛头旋眼黒头痛呵欠嚏喷温卫补血汤　人参汤　辛夷散　増损通圣散　辛夷汤　醍醐散　通闗散　防风汤　排风散　荜澄茄丸　皆治鼻塞之剂宜审表里寒热而用之　小蓟一把水二升煮一升去查温服　外治通草散菖蒲散蒂散蒺藜汁葫芦酒或用生葱分作三叚早用葱白午用葱管中截晚换葱管末稍一截塞入鼻中令透里方效　王汝言曰鼻塞不闻香臭或但遇寒月多塞或畧感风寒便塞不时举发者世俗皆以为肺寒而用解表通利辛温之药不效殊不知此是肺经素有火邪火郁甚则喜得热而恶见寒故遇寒便塞遇感便发也治法清肺降火为主而佐以通气之剂若如常鼻塞不闻香臭者再审其平素只作肺热治之清金泻火清痰或丸药噙化或末药轻调缓服久服无不効矣此予所亲见而治验者其平素原无鼻塞旧证一时偶感风寒而致窒塞声重或流清涕者自作风寒治薛新甫云前证若因饥饱劳役所伤脾胃发生之气不能上升邪害空窍故不利而不闻香臭者宜养脾胃使阳气上行则鼻通矣补中益气汤之类是也　孙氏姑鼻不闻香臭有年矣后因他疾友人缪仲淳为处方每服用桑白皮至七八钱服久而鼻塞忽通　鼻塞久而成齆盖由肺气注于鼻上荣头面若上焦壅滞风寒客于头脑则气不通冷气停滞搏于津液脓涕结聚则鼻不闻香臭遂成齆也内服芎防散山茱茰丸外用赤龙散通顶散雄黄散黄白散通草散
　　鼻鼽　谓鼻出清涕也　内经运气鼻鼽有二　一曰火攻肺虚鼻鼽经云少隂司天热气下临肺气上从鼽衂鼻窒又云少隂司天热滛所胜民病鼽衂嚏呕又云少阳司天火淫所胜甚则鼽衂又云少阳之复烦躁鼽嚏又云少隂司天客胜则鼽嚏又云嵗金不及炎火乃行民病鼽嚏又云金不及曰从革从革之纪其病嚏咳鼽衂治以诸寒是也　二曰金助肺实鼻鼽经云阳明所至为鼽嚏治以温剂是也　孙一奎曰大肠肺之府也胃五臓之所受气者也经曰九窍不利肠胃之所生也鼻主无形者经曰清气通于天又曰鼻主天气设肠胃无痰火积热则平常上升之气皆清气也从火热主令之嵗何尝病耶若肠胃素有痰火积热则其平常上升之气皆氲而为浊矣金职司降喜清而恶浊今受浊气熏蒸凝聚既久壅遏郁结而为涎涕至于痔珠瘜肉之类皆由积久燥火内燔风寒外束队道壅塞气血升降被其妨碍浇培弥厚犹积土而成阜也即非火热主令之嵗有不病者乎治者无拘于运气之説可也　细辛散本事通草丸三因辛夷散千金细辛膏川椒散塞鼻柱膏皆温热之剂真是脑冷者乃可用　白芷丸有外感者可服　丹溪云肥人鼻流清涕乃饮食痰积也苍术片芩南星川芎白芷辛夷甘草或末或丸皆可白汤下
　　鼻渊　谓鼻出浊涕也　经云胆移热于脑则辛頞鼻渊鼻渊者浊涕不止也传为衂蔑瞑目【又云泣涕者脑也故脑渗为涕】故得之气厥也王太仆注云脑液下渗则为浊涕涕下不止如彼水泉故曰鼻渊也頞谓鼻頞也足太阳脉起于目内眦上頞交巅上入络脑足阳眀脉起于鼻交頞中傍约太阳之脉今脑热则足太阳逆与阳明之脉俱盛薄于頞中故鼻頞酸痛也热盛则阳络溢阳络溢则衂出汗血也血出甚阳明太阳脉衰不能荣养于目故目瞑厥者气逆也皆由气逆而得之宜服防风汤　运气鼻渊皆属热经云少隂之复甚则入肺咳而鼻渊治以苦寒是也　仲景云肺中寒者吐浊涕　原病式曰夫五行之理微则当其本化甚则兼其鬼贼故经曰亢则害承乃制也易曰燥万物者莫熯乎火以火炼金热极而反化为水故其热极则反汗出也由是肝热甚则出泣心热甚则出汗脾热甚则出涎肺热甚则出涕肾热甚则出唾经曰鼻热甚则浊涕又曰胆移热于脑则辛頞鼻渊故凡痰涎涕唾稠浊者火热盛极消烁致之也或言鼽为肺寒者误也但见鼽涕鼻窒遇寒则甚遂以为然岂知伤寒皮毛则腠理致宻热气拂郁而病愈甚也　三因苍耳散严氏辛夷散皆表剂也　丹溪治鼻渊药南星半夏苍术白芷神麴酒芩辛夷荆芥　娄全善治一中年男子右鼻管流浊涕有秽气脉小右寸滑左寸涩先灸上星三里合谷次以酒芩二两苍术半夏各一两辛夷细辛川芎白芷石膏人参葛根各半两分七贴服之全愈此乃湿热痰积之证也　孙一奎云尝以防风通圣散除硝黄其滑石石膏减半倍加辛夷花先服三五贴再用此为丸每服七十丸早晚白汤吞服半斤则瘳矣　抑金散　戴复庵云有不因伤冷而涕多涕或黄或白或时带血如脑髓状此由肾虚所生不可过用剂宜补脑散仍以黑锡丹紫灵丹灵砂丹　亦有痰气者宜南星饮　头风鼻涕下如白带宜辛夷丸　久患鼻脓极臭者以冷水调百草霜末服治脑漏验方人参白术川芎当归各一钱黄茋防风各七分陈皮八分白芷木通各五分辛夷四分细辛升麻炙甘草各三分水煎食后半饱服　又方川芎二钱防风一钱二分白芷荆芥穗黄芩石膏各一钱细辛升麻木通各七分藁本桔梗各五分甘草三分末之每七钱加煅过黄鱼脑中骨三钱茶清调下虚人加人参麦门冬　鼻中时时流臭黄水甚者脑亦时痛俗名控脑砂有虫食脑中用丝藤近根三五尺许烧存性为细末酒调服即愈　又方沉香少许宿香去白二钱雄黄皂角各少许白牛毛橙叶焙干各二钱右为细末吹入鼻中倘有少血出不妨血出加炒山栀子　灸法会在鼻心直上入髪际二寸再容豆是穴灸七壮又灸通天在会上一寸两傍各一寸灸七壮左灸左右臭灸右俱臭俱灸曾用此法灸数人皆于鼻中去臭积一块如朽骨臭不可言去此全愈
　　鼻瘜肉　韩氏医通云贵人鼻中肉赘臭不可近痛不可揺束手待毙余但以白矾末加碙砂少许吹其上顷之化水而消与胜湿汤加泻白散二帖愈此厚味拥湿热蒸于肺门如雨霁之地突生芝菌也　肺虚而壅鼻生瘜肉不闻香臭羊肺散　胃中有食积热痰流注宜星半苍术酒芩连神麴辛夷细辛白芷甘草消痰积之药内服外用蝴蝶矾二钱细辛一钱白芷五分为末绵裹纳鼻中频换　辛夷膏轻黄散黄白散二丁散丁散地龙散皆外治之药
　　鼻疮　内服乌犀丸　甘露饮　黄连阿胶丸　外治地黄煎　辛夷膏　杏仁研乳汁傅
　　乌牛耳垢傅　黄蘗苦参防榔为末猪脂调傅　青黛槐花杏仁研傅
　　鼻疳蚀　椿根汤　乌香散　蓝靛傅令徧日十度夜四度立瘥
　　鼻干无涕　犀角散　桑根白皮散　吹鼻散
　　鼻痛　气道壅塞故痛内服人参顺气散　外傅白芷散　风冷于肺藏上攻于鼻则令鼻痛没药散　肺受风面色枯白颊时赤皮肤干燥鼻塞干痛此为虚风白藓皮汤　鼻塞眼昏疼痛脑闷葫芦酒　卒食物从鼻中缩入脑中介介痛不出以牛脂或羊脂如指头大内鼻中以鼻吸取脂入须防脂消则物逐脂俱出也鼻赤　一名酒齄鼻乃血热入肺也肺气通于鼻为清气出入之道路多饮酒人邪热熏蒸肺叶伏留不散故见于鼻或肺素有风热虽不饮酒其鼻亦赤谓之酒齄盖俗名也宜一味折二泔食后冷饮或以枇杷叶拭去毛不须涂炙剉细煎浓汤候冷调消风散食后临卧进亦可服升麻防风散泻青丸　秘方用枇杷叶【去毛】大山栀苦参苍术【米泔浸炒】各等分为末每服一钱半酒调白滚汤咽下晚服之去右边赤早服之去左边赤其効如神外用硫黄入大菜头内煨碾涂之或以生白矾研末
　　每洗面时置掌中滴酒擦患处数日即白或以白盐常擦或以牛马耳垢水调傅或以生半夏末水调傅或以青黛槐花杏仁研傅或以杏仁一味乳汁研傅或用硫黄一两白果烧灰一钱琥珀叄分轻粉五分白矾五分各为末用烧酒一碗入酒壶将前药装内封固悬空锅内热汤浸壶慢火顿一二时取出放冷日用烧酒涂夜用沉底药末傅
　　鼻紫黒　丹溪云诸阳聚于头则面为阳中之阳鼻居面中央而阳明起于頞中一身之血运到面鼻阳部皆为至清至精之气矣酒性善行而喜升大热而有峻急之毒多酒之人酒气熏蒸面鼻血得酒为极热热血得冷为隂气所汚浊凝结滞而不行宜其先为紫而后为黑色也须用融化滞血使得流通滋生新血可以运化病乃可愈予尝以酒制四物汤加酒炒片芩陈皮生甘草酒红花生姜煎调下五灵脂末饮之气弱形肥者加酒黄茋无有不应【入好酒数滴为引使】
　　口
　　口者脾之所主胃大肠脉之所挟经云中央黄色入通于脾开窍于口藏精于脾又云脾主口在藏为脾在窍为口又云脾气通于口脾和则口能知五味矣此脾之主于口也又经云胃足阳明之脉挟口下交承浆又云大肠手阳明之脉挟口交人中此胃大肠之脉挟于口也　脾热则口甘肝热则口酸心热则口苦肺热则口辛肾热则口咸胃热则口淡　口甘生地黄药黄连及三黄丸　口苦柴胡黄芩黄连苦参龙胆草及小柴胡汤加麦门冬酸枣仁地骨皮逺志　内经曰有病口苦名曰胆瘅乃肝主谋虑胆主决断盛汁七合是清净之府取决于胆胆或不决为之恚怒则气上逆胆汁上溢故口苦或热甚使然也龙胆泻肝汤主之　口酸黄连龙胆【泻肝】神麴萝卜【消食郁】　口辛黄芩栀子【泻肺】药【泻脾】麦门【清心】　口淡白术半夏生姜茯苓【燥脾渗湿】　口咸知母乌贼鱼骨【淡胃】　口涩黄芩【泻火】葛根【生津】防风薄荷【疎风】括蒌茯苓【行痰】　口糜内经云膀胱移热于小肠膈肠不便上为口糜东垣云好饮酒人多有此疾易老用五苓散导赤散相合服之神効　经云少隂之复火气内发上为口糜治以苦寒胡黄连散必効散皆苦寒之剂以辛温佐之　口糜野蔷薇根煎汤潄之良　口疮有二一曰热经云少阳司天火气下临肺气上从口疡是也二曰寒经云嵗金不及炎火乃行复则寒雨暴至隂厥且格阳反上行病口疮是也　或问口疮如何得之曰经云膀胱移热于小肠膈肠不便上为口糜盖小肠者心之府也此举由邪热之端耳心属君火是五藏六府之火主故诸经之热皆应于心心脉布舌上若心火炎上熏蒸于口则为口舌生疮脾脉布舌下若脾热生痰热涎相从相火上炎亦生疮者尤多二者之病诸寒凉剂皆可治但有涎者兼取其涎然则有用理中汤加附子以治者又何如曰夫火有虚实因诸经元有热而动者谓之实无热而动者谓之虚实则正治寒凉之剂是也虚则从治如此用温热是也理中汤者因胃虚谷少则所胜肾水气之逆而乘之反为寒中脾胃衰虚之火被迫炎上作为口疮故用参术甘草补其土姜附散其寒则火得所助接引其退舍矣至圣济聪録有谓元藏虚冷上攻口疮者用巴防白芷髙良姜末猪腰煨服又有用丁香胡椒松脂细辛末苏木汤调涂疮上及不任食者用当归附子白蜜含咽者有用生附涂脚心者有用吴茱茰末醋熬膏入生地龙末涂两足心者若此之类皆是治龙火按寒水上迫心肺之阳不得下降故用温热之剂或散于上或散于下或从隂随阳所攸利者也胃中有热脉洪大宜服凉膈散甘桔汤加芩三补丸
　　金花丸潄以黄连升麻汤傅以緑袍散蜜蘗散丹溪用西浆水徐徐饮之如无以皮烧灰噙之外用细辛黄蘗末掺取涎　胡氏方以好墨研蝼蛄极细傅之立効按此治膀胱移热于小肠者之正剂也盖蝼蛄専走小肠膀胱而通利膈肠者因力峻气猛隂虚气上致疮者戒勿用唯体实有热在上焦者宜之　张子和治一男子病口疮数年上至口中至咽嗌下至胃腕皆痛不敢食热物一涌一泄一汗十去其九次服黄连解毒汤十余日皆释【以上治实热】　服凉药不愈者此酒色过度劳役不睡舌上光滑而无皮或因忧思损伤中气虚火泛上无制用理中汤甚者加附子或官桂噙之　薛新甫云口疮上焦实热中焦虚寒下焦隂火各经传变所致当分别治之如发热作汤饮冷实热也轻则用补中益气汤重则用六君子汤饮食少思大便不实中气虚也用人参理中汤手足逆冷肚腹作痛中气虚寒也用附子理中汤晡热内热不时而热血虚也用八物加丹皮五味麦门冬发热作渴唾痰小便频数肾水亏也用加减八味丸食少便滑面黄肢冷火衰土虚也用八味丸日晡发热或从腹起隂虚也用四物参术五味麦门不应用加减八味丸若热来复去昼见夜伏夜见昼伏不时而动或无定处或从脚起乃无根之火也亦用前丸及十全大补加麦门五味更以附子末唾津调搽涌泉穴若防用寒凉损伤生气为害匪轻【以上治虚火】　治少阴口疮半夏散声絶不出者是寒遏絶阳气不伸半夏制一两桂乌头各一字同煎一盏分二服　治太隂口疮甘矾散以甘草二寸白矾栗子大含化咽津　治赤口疮乳香散以乳香没药各一钱白矾半钱铜緑少许研为末掺之　治白口疮没药散以乳香没药雄黄各一钱轻粉半钱巴荳霜少许为末掺之　口疮久不愈以五倍末搽之或煎汤潄或煎汤泡白矾或胆矾漱盖酸能收敛　戴复庵云下虚上盛致口舌生疮若用镇坠之药以降气汤或盐水下养正丹或黑锡丹仍于临卧热汤洗足炒拣净吴茱茰小撮拭足了便乘炒热置足心用绢片紥之男左女右
　　口臭常熟严文靖公年逾七十未断房室日服温补之药无算兼以人参煮粥苁蓉作羮致滋胃热满口糜烂牙齿动揺口气臭秽殆不可近屡进寒凉清胃之药不効有欲用姜桂反佐者请决于予予曰用之必大剧主用加减甘露饮八剂而平　香薷煮浓汁含之　噙鸡舌香即沉香花如无沉香可代　口中如胶而臭知母地骨皮桑白皮山栀麦门冬甘草盐汤噙早起汲井中第一汲水即黄华水含之吐弃厠下即瘥　心气不足口臭益智仁加甘草少许为末干咽或汤防　张子和治一男子二十余嵗病口中气出臭如登厠夫肺金本主腥金为火所乘火主臭应便如是也久则成腐腐者肾也此亢极则反兼水化也病在上宜涌之以茶调散涌而去其七分夜以舟车丸濬川散下五七行比旦而臭防【药性犷悍不宜轻用】　罗谦甫治梁济民膏粱多饮因劳心过度肺金有伤以致气出腥臭涕唾稠粘咽嗌不利口苦干燥以加减泻白散主之难经云心主五臭入肺为腥臭此其一也因洪饮大热之气所伤从心火刑于肺金以桑白皮地骨皮苦微寒降肺中伏火而补气为君以黄芩知母苦寒治气腥臭清利肺气为臣肺欲収急食酸以收之五味子酸温以收肺气麦门冬甘寒治涕唾稠粘口苦干燥为佐桔梗辛温体轻浮治痰逆利咽膈为使也
　　齿
　　齿统属足少隂肾经【素问曰丈夫五八肾气衰髪堕齿槁又曰肾热者色黒而齿槁少隂终者面黒齿长而垢】　齿分上下龂【亦作龈齿根肉也】上龂属足阳明胃经【素问曰邪客于足阳明之经令人鼽衂上齿寒针经曰上片痛喜寒而恶热取足阳明之原冲阳穴在两足跗上五寸骨间动脉中注爿判也左半为爿右半为片朱丹溪曰当灸三里穴三里足阳明经之合穴也在两膝下外侧辅骨下三指地离防骨外一指许两筋间宛宛也】下龂属手阳明大肠经【张洁古曰秦艽去下牙痛及除本经风湿针经曰下爿痛喜热而恶寒取手阳明之原合谷穴在两手大指次指岐骨间陷中朱丹溪曰当灸三间穴三间手阳明经之俞穴也在两手大指次指本节后内侧骨上缝中赤白肉际】　男子八嵗肾气实而齿生更三八真牙生五八则齿槁八八而齿去矣女子亦然以七为数葢肾主骨齿乃骨之余髓之所养也故随天癸之盛衰也足阳眀之支者入于上齿手阳明之支者入于下齿若骨髓不足阳明脉虚则齿之诸病生矣何以言之阳明金也齿属肾水也阳明之支入齿间此乃母气荣卫其子也故阳明实则齿坚牢阳明虚则齿浮动所以齿痛者乃阳明经有风冷湿热之邪乘虚而入聚而为液为涎与齿间之气血相搏击而痛也若热涎壅盛则肿而痛也热不盛则齿龂微肿而根浮也有虫牙痛者由湿热生虫蚀其根而作痛也有齿间血出者由阳明之支有风热之邪入齿龂搏于血故血出也有齿龋者亦以阳眀入风热之邪搏齿龂气血腐化为脓出臭汁谓之齿龋亦曰风龋有齿防者是虫蚀齿至龂脓烂汗臭也有齿挺者由气热传入脉至齿龂间液沫为脓气血竭肉龂消故齿根露而挺出也有齿动揺者阳明脉虚气血不荣故齿动揺也有齿歴蠧者由骨髓气血不能荣盛故令牙齿黯黑谓之歴齿其齿黄黑者亦然以此而言岂非诸齿病皆因阳明之所致哉　东垣云夫齿者肾之标口者脾之窍诸经多有会于口者其牙齿是手足阳明之所过上龂于坤土乃足阳明胃脉之所贯络也止而不动下龂嚼动而不休手阳明大肠脉之所贯络也手阳明恶寒饮而喜热足阳明喜寒饮而恶热故其病不一牙者肾之标亦喜寒寒者坚牢为病不同热甚则齿动龈断袒脱作痛不已故所治疗不同也有恶热而作痛者有恶寒而作痛者有恶寒又恶热而作痛者有恶寒饮少热饮多而作痛者有恶热饮少寒饮多而作痛者有牙齿动揺而作痛者有齿袒而作痛者有齿龂为疳所蚀缺少血出而作痛者有齿龂肿起而作痛者有脾胃中有风邪但觉风而作痛者有牙上多为虫所蚀其齿缺少而色变为虫牙痛者有胃中气少不能于寒袒露其齿作痛者有牙齿疼痛而臭秽之气不可近者痛既不一岂可一药而尽之哉　刘宗厚云头面外冐风寒或口吸寒冷致牙疼者皆外因也实热隂虚火动骨蒸所致气鬰血热虫蛀皆内因也硬物所支打击等致皆不内外因也　薛新甫云湿热甚而痛者承气汤下之轻者清胃散调之大肠热而龈肿痛者清胃散治之重则调胃汤清之六郁而痛者越鞠丸解之中气虚而痛者补中益气汤补之思虑伤脾而痛者归脾汤调之肾经虚热而痛者六味丸补之肾经虚寒而痛者还少丹补之重则八味丸主之其属风热者独活散不愈茵蔯散风寒入脑者羌活附子汤病证多端当临证制宜　牙痛有风毒热壅龋蛀肾虚未辨何证俱用消风散揩抹诸证皆宜香附炒黒三分炒盐一分研匀揩用如常　风寒湿犯脑痛项筋急牙齿揺肉龈袒脱疼痛宜羌活散　冬月时风寒湿头疼项筋急牙齿动揺疼痛宜麻黄散　大寒犯脑连头痛齿亦痛宜细辛散白芷散蝎稍散　牙齿寒痛用牢牙地黄散擦或露蜂房川椒【去目炒】等分为麤末煎潄或荔枝殻或核烧灰存性擦痛处　牙痛用清凉药便痛甚者从治之用荜拨川椒薄荷荆芥细辛樟脑青盐为末擦牙上　得热而痛得凉则止者以辛凉药治之东垣治刘经歴内子年三十余病齿痛不可忍须骑马外行口吸凉风则痛止至家则痛复作此湿热之邪也足阳明贯于上齿手阳明贯于下齿阳明多血多气又加以膏梁之味助其湿热故为此痛因立一方不须骑马出外当令风寒之气常生于齿间以黄连梧桐律之苦寒新薄荷叶荆芥穗之辛凉四味相合而作风寒之气治其湿热更以升麻之苦平引入阳明经为使牙齿骨之余以羊胫骨灰补之为佐麝香少许入内为引用名曰馘鬼散为细末擦之神効又以调胃承气汤去芒硝加黄连以治其本服之下三五行其病良愈不复作　风毒牙痛内服独活散外用皂角寸节实之以盐火煨熟汤泡通口漱吐下涎沫　风毒及热壅上攻牙龈痛或齿缝有红肉努出宜消风散食后临卧入茶防仍入荆芥防风白芷蜂房之属煎冷频频漱口　若热壅甚牙肿连颊痛不可忍宜金沸草散去麻黄加薄荷如其数三因方云一妇人牙痛治疗不効口颊皆肿以金沸草散大剂煎汤熏漱而愈　阳明热牙疼大黄炒焦黑存性香附亦然为末入青盐少许擦无时　因服补胃热药致上下牙疼痛不可忍牵引头脑满面发热大痛阳明之别络入脑喜寒恶热乃手阳明经中热甚而作其齿喜冷恶热清胃汤主之　仓公治齐中大夫病龋齿灸左手阳明脉苦参汤日漱三升五六日愈　寒热皆痛当归龙胆散益智木律散　寒多热少者微恶热饮大恶寒饮宜草荳防散　热多寒少者微恶寒饮大恶热饮宜麝香散立効散　上片牙痛升麻散　下片牙痛白芷散　平昔多食肉人口臭牙齿动揺欲落或血出不止乃内伤湿热膏梁之疾也宜神功丸牢牙散调胃承气去硝加黄连汤　肾虚牙浮而痛甚则憎寒壮热全具如欲脱之状宜安肾丸八味丸还少丹间进黑锡丹　病齿非肿非痛虚不能嚼食用局方嘉禾散姜煎食后一服次以地骨皮煎汤漱之候空心以羊腰子一对切片勿令断以防丝椒末青盐蒺藜去刺末固元散二钱拌匀掺于腰子肉以荳防叶或荷叶包褁煨令熟食之服经两日顿觉快利饮食如故　擦药用牢牙散　引涎止痛方枯矾露蜂房【微炙】等分为末每服二钱水煎乘热煠牙冷即吐之或用蟾酥银硃掺和为丸如萝卜子大每用一丸搽患处便不痛至三丸吐浓涎数口全愈　塞耳方雄黄定痛膏透闗散及巴岂一粒煨黄熟去殻用蒜一瓣切一头作盖剜去中心入巴岂其中以葢合之用绵裹随患左右塞耳中　常用刷牙牢牙散白牙散麝香刷牙散羊胫骨灰散长春散沉香散朱砂散妙应散龋蛀海藏云牙齿等龋数年不愈当作阳明畜血治之桃仁承气汤为细末炼蜜丸如桐子大服之好饮过者多得此疾屡服有効　蛀牙痛用巴荳一粒烂研【一方香油灯上烧过】搓乳香细末丸之塞蛀孔中　内藜芦细末于孔中勿咽津　用不蛀皂角一锭去皮子却于每皂子处安巴荳一粒盐泥固济烧灰研细末用剜耳子抄少许填入蛀孔内　雄雀粪绵裹塞孔内日一二易　芦荟白胶香塞蛀孔内　松脂鋭如锥者塞孔中少顷虫出脂上　芦荟四分炒研细先用盐揩净齿傅少许　鹤虱枝挿患处　芜荑仁安蛀齿上有缝就以窒之　吴茱茰雄黄各等分樟脑乳香各少许末之擦痛处　鹤虱细辛白芷干茄等分为末措痛处如有蛀孔用饭丸药末塞孔中　虫蚀牙根肉腐用棘针烧取沥频傅之或煮汁含之亦可煮郁李根白皮浓汁含　温米醋漱出虫自愈　香白芷细辛煎漱　天仙子烧烟用竹筒抵牙引烟熏之即虫死不再发　用小瓦片置油拌榧子烧烟阁在水碗上以漏斗覆之以蛀牙受漏斗口中烟其牙内虫如针者皆落水碗中　蛀牙有孔疼痛不断根者用雄黄乳香各一钱樟脑少许末之黄蜡为丸随孔大小纳一丸以铁打条一尺五寸长如筯小头大作一勾头如钳尾状火烧红笔管筒住只留勾头勿令热伤唇舌须先以筯挑开口唇然后以头勾炷荡药上须容开觉热为度以水漱之神効　有牙虫已出其孔穴空虚而痛者宜用乳香少许火炙令輭以实之　牙龂宣露用括蒌根二两砂锅内甘草水煮輭取出令干鸡舌香十枚白芷半两麝香一分右为细末每用少许揩牙误咽无妨　蚯蚓矢水和为泥火烧令赤研如粉腊月猪脂和傅上日三次永瘥一方同入磁瓶内黄泥固济煻火煨烧一夜冷取出细研用如常法揩牙生地黄一斤于木臼内捣碎入盐二合和之上用白麫裹可厚半寸以来煨于煻灰火中断烟始成去焦麫入麝香一分同研末每用少许贴齿根上　蔓荆子生地黄地骨皮青蒿各一两郁李根皮二两每服半两水煎热含冷吐　牙齿动揺东垣云还少丹常服牢牙齿地黄丸亦好　隂虚内热者甘露饮　外用五灵膏宣牙膏五倍子散生姜地黄汁制皂角散土蒺藜散黒铅砂贴搽　生地细剉绵裹着齿上咂之日三四并咽津効　牙齿不生用黑豆三十枚牛粪火内烧令烟尽取出细研入麝香少许研匀先以针挑破不生处令血出却涂药在上不可见风忌酸咸物　雄鼠矢三七枚麝香半钱同研细揩齿　露蜂房散　川升麻散
</div>
    <div class="pagination">
<a href="证治准绳_page9.html">上一页</a><span>...</span><a href="证治准绳_page5.html">5</a><a href="证治准绳_page6.html">6</a><a href="证治准绳_page7.html">7</a><a href="证治准绳_page8.html">8</a><a href="证治准绳_page9.html">9</a><span class="current-page">10</span><a href="证治准绳_page11.html">11</a><a href="证治准绳_page12.html">12</a><a href="证治准绳_page13.html">13</a><a href="证治准绳_page14.html">14</a><a href="证治准绳_page15.html">15</a><span>...</span><a href="证治准绳_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
