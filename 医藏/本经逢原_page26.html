<!DOCTYPE html>
<html>
<head>
    <meta charset="UTF-8">
    <title>本经逢原 - 第 26 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 26 页/共 86 页</h1>
    <div class="content">　　青黛乃蓝淀浮沫搅澄掠出收干，泻肝胆，散郁火，治温毒发斑，及产后热痢下重。《千金》金蓝丸用之，天行寒热头痛，水研服之。与蓝同类，而止血拔毒、杀虫之功似胜于蓝。又治噎膈之疾，取其化虫之力也，和溺白垢，冰片吹口疳最效。

　　卷二隰草部

　　蓼子

　　生水旁者曰水蓼，俗名荭草咸微温，无毒。

　　《本经》明目温中，耐风寒，下水气，疗面浮肿，痈疡。

　　发明

　　蓼实治消渴去热，及瘰 癖痞腹胀，皆取其散热消积之功，即《本经》下水气，面浮肿，痈疡之用。其荭草子专治痞积， 丸用之。蓼叶治大小肠邪气。黄帝云，蓼食过多，毒发心痛。妇人月事不来不可食，蓼及蒜善为血淋带下。扁鹊云：蓼食之，令人寒热，损骨髓，杀丈夫阴气。

　　卷二隰草部

　　蓄

　　苦平，无毒。

　　《本经》主浸淫疥瘙疽痔，杀三虫。

　　发明

　　蓄利水散湿热，治黄瘅霍乱，疗小儿 病，女子阴蚀。《本经》专主浸淫疥瘙疽痔，所主皆湿热之病，三虫亦湿热所化也。

　　卷二隰草部

　　白蒺藜

　　苦辛温，无毒。酒浸焙焦，去刺研用。

　　《本经》主恶血，破症结积聚，喉痹，乳难。久服长肌肉，明目，轻身。

　　发明

　　白蒺藜性升而散，入肝肾经，为治风明目要药。风入少阴、厥阴经者，为响导。

　　目病，为风木之邪，风盛则目病；风去则目明矣。《本经》专破恶血积聚，治喉痹，乳难，以苦能泄，温能宣，辛能润也。此言刺蒺藜之功用耳。久服长肌肉，明目，轻身，以其入肾益精气也。此则专主沙苑蒺藜而言。其治痰、消痈肿，搜肾脏风气，又须刺者，为破敌之先锋。《千金方》治白癜风，以一味为末，汤服二钱，日二服，服至半月，白处见红点，至一月效。

　　卷二隰草部

　　沙苑蒺藜

　　甘温，无毒。产沙苑者，色微黑而形似羊肾。若色微绿，虽产秦中，非沙苑也。酒蒸捣用。药肆中以一种野田开红花之土蒺藜伪充，咬之亦生豆气，但缺处有尖钩，稍异耳。

　　发明

　　沙苑蒺藜产于潼关，得漠北之气，性降而补，益肾，治腰痛，为泄精虚劳要药，最能固精，故聚精丸用此，佐鳔胶大有殊功。以之点汤代茶，亦甚甘美益人；但肾与膀胱偏热者禁用，以其性温助火也。

　　卷二隰草部

　　谷精草

　　辛温，无毒。

　　发明

　　谷精草性体轻浮，能入阳明分野，治目中诸痛甚良，而去翳尤为专药，明目退翳之功在菊花之上，痘后生翳亦用之。此草兔性喜食，故目疾家专用，与望月砂功用不殊。

　　卷二隰草部

　　海金沙

　　甘寒，无毒。市铺每以沙土杂入，须淘净，取浮者曝干，捻之不沾指者真。

　　发明

　　海金沙生于叶上，小肠膀胱血分药也。热伏二经血分者宜之。故小便热淋，茎痛为要药。肾脏真阳不足者忌用。

　　卷二隰草部

　　地椒

　　一名水杨梅，生水边，条叶丛生似菊，茎端开黄花，实类椒，而不赤辛温，无毒。

　　发明

　　地椒制丹砂粉霜，见庚辛《玉册纲目》名水杨梅，时珍主治疔疮肿毒。

　　卷二隰草部

　　半边莲

　　辛平，无毒。

　　发明

　　半边莲，小草也。生阴湿塍堑边就地，细梗引蔓，节节生细叶，秋开小花，淡红紫色，止有半边如莲花状故名。专治蛇伤，捣汁饮，以滓围之。

　　卷二隰草部

　　地丁

　　苦辛寒，无毒。

　　发明

　　地丁有紫花、白花二种。治疔肿恶疮，兼疗痈疽发背，无名肿毒。其花紫者茎白，白者茎紫，故可通治疔肿，或云随疔肿之色而用之。但漫肿无头，不赤不肿者禁用，以其性寒不利阴疽也。

</div>
    <div class="pagination">
<a href="本经逢原_page25.html">上一页</a><span>...</span><a href="本经逢原_page21.html">21</a><a href="本经逢原_page22.html">22</a><a href="本经逢原_page23.html">23</a><a href="本经逢原_page24.html">24</a><a href="本经逢原_page25.html">25</a><span class="current-page">26</span><a href="本经逢原_page27.html">27</a><a href="本经逢原_page28.html">28</a><a href="本经逢原_page29.html">29</a><a href="本经逢原_page30.html">30</a><a href="本经逢原_page31.html">31</a><span>...</span><a href="本经逢原_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
