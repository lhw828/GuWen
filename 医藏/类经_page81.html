<!DOCTYPE html>
<html>
<head>
    <meta charset="UTF-8">
    <title>类经 - 第 81 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 81 页/共 96 页</h1>
    <div class="content">　　身形应九野。天忌。（经络三十五。）

　　逆春气，则少阳不生，肝气内变。逆夏气，则太阳不长，心气内洞。逆秋气，则太阴不收，肺气焦满。逆冬气，则少阴不藏，肾气独沉。夫四时阴阳者，万物之根本也，所以圣人春夏养阳，秋冬养阴，以从其根。（摄生六。）

　　脾不主时。（藏象七。）

　　德化政令灾变，不能相加也。胜复盛衰，不能相多也。往来小大，不能相过也。用之升降，不能相无也。各从其动而复之耳。（运气十二。）

　　有胜则复，无胜则否。胜至则复，无常数也，衰乃止耳。复已而胜，不复则害，此伤生也。（运气二十九。）

　　乘危而行，不速而至，炎威无德，灾反及之，微者复微，甚者复甚。（运气十三。）

　　阴阳者，寒暑也。热则滋雨而在上，根 少汁，人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚涩。（针刺三十五。）

　　治其王气，是以反也。（论治七。）

　　故用针者，不知年之所加，气之盛衰，虚实之所起，不可以为工也。（针刺六。）

　　三十卷　会通类

　　十一、奇恒

　　黄帝问曰：余闻揆度奇恒，所指不同，用之奈何？岐伯对曰：揆度者，度病之浅深也。奇恒者，言奇病也。请言道之至数，五色脉变，揆度奇恒，道在于一。神转不回，回则不转，乃失其机。至数之要，迫近以微。行奇恒之法，以太阴始。（见论治类十四。至数脉变以下数句，又见脉色十。）

　　上经下经，揆度阴阳，奇恒五中，决以明堂，审于终始，可以横行。（论治十八。）

　　奇恒之势乃六十首，诊合微之事，追阴阳之变，章五中之情，其中之论，取虚实之要，定五度之事，知此乃足以诊。

　　（脉色七。）

　　黄帝曰：呜乎远哉！天之道也，如迎浮云，若视深渊，视深渊尚可测，迎浮云莫知其极。（运气六。论治十八。）

　　天气，清静光明者也，藏德不止，故不下也。天明则日月不明，邪害空窍。（摄生五。）

　　夫自古通天者，生之本，本于阴阳。天地之间，六合之内，其气九州九窍，五脏十二节，皆通于天气。其生五，其气三，三而成天，三而成地，三而成人，三而三之，合则为九，九分为九野，九野为九藏，故形藏四，神藏五。（运气一。

　　脉色五、疾病五俱略同。）

　　天之在我者德也，地之在我者气也，德流气薄而生者也。（藏象九。）

　　此人与天地相应者也。（藏象十六。）

　　岐伯曰：人生于地，悬命于天，天地合气，命之曰人。人能应四时者，天地为之父母；知万物者，谓之天子。天有阴阳，人有十二节；天有寒暑，人有虚实。能经天地阴阳之化者，不失四时；知十二节之理者，圣智不能欺也。（针刺九。）

　　天不足西北，左寒而右凉，地不满东南，右热而左温，其故何也？岐伯曰：阴阳之气，高下之理，太少之异也。东南方，阳也，阳者其精降于下，故右热而左温。西北方，阴也，阴者其精奉于上，故左寒而右凉。是以地有高下，气有温凉，高者气寒，下者气热。（运气十六。）

　　天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。（阴阳三。）

　　呜呼，窈窈冥冥，孰知其道？道之大者，拟于天地，配于四海。（论治十九。）

　　帝曰：地之为下否乎？岐伯曰：地为人之下，太虚之中者也。帝曰：冯乎？岐伯曰：大气举之也。燥以干之，暑以蒸之，风以动之，湿以润之，寒以坚之，火以温之，故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。（运气四。）

　　地气制己胜，天气制胜己，天制色，地制形，五类衰盛，各随其气之所宜也。根于中者，命曰神机，神去则机息。

　　根于外者，命曰气立，气止则化绝。（运气十五。）

　　圣人之为道者，上合于天，下合于地，中合于人事。故匠人不能释尺寸而意短长，废绳墨而起平水；工人不能置规而为圆，去矩而为方。临深决水，不用功力而水可竭也。循掘决冲，而经可通也。此言气之滑涩，血之清浊，行之逆顺也。（针刺二十。）行有逆顺，至有迟速，故太过者化先天，不及者化后天。（运气十八。）

　　天枢之上，天气主之；天枢之下，地气主之；气交之分，人气从之，万物由之。升已而降，降者谓天；降已而升，升者谓地。天气下降，气流于地；地气上升，气腾于天。故高下相召，升降相因，而变作矣。（运气九。）

　　阳之汗，以天地之雨名之；阳之气，以天地之疾风名之。暴气象雷，逆气象阳。（阴阳四。）

　　善言天者，必应于人；善言古者，必验于今；善言气者，必彰于物；善言应者，同天地之化；善言化言变者，通神明之理。（运气十二。）善言人者，必有厌于己。（疾病六十六。）

　　善言始者，必会于终；善言近者，必知其远。（运气类三。）

　　帝曰：余闻得其人不教，是谓失道；传非其人，慢泄天宝。夫道者，上知天文，下知地理，中知人事，可以长久，此之谓也。帝曰：何谓也？岐伯曰：本气位也。位天者，天文也。位地者，地理也。通于人气之变化者，人事也。故太过者先天，不及者后天，所谓治化而人应之也。（运气十。）

　　得其人弗教，是谓重失；得而泄之，天将厌之。（藏象三十一。）

　　物生谓之化，物极谓之变，阴阳不测谓之神，神用无方谓之圣。在天为气，在地成形，形气相感而化生万物矣。（运气三。）

　　物之生从乎化，物之极由乎变，变化之相搏，成败之所由也。出入废则神机化灭，升降息则气立孤危。故非出入，则无以生长壮老已；非升降，则无以生长化收藏。无形无患。（运气九。）

　　道无鬼神，独来独往。（针刺九。）

　　有道以来，有道以去，审知其道，是为身宝。（针刺二十七。）

　　无道行私，必得天殃。（针刺二十八。运气三同。）

　　治之极于一。一者因得之。（论治十七。）

　　补泻勿失，与天地如一，得一之精，以知死生。（脉色九。）

　　知其要者，一言而终，不知其要，流散无穷。（经络十四。运气五、十七。）

　　凡此十二官者，不得相失也。故主明则下安，以此养生则寿，殁世不殆，以为天下则大昌。主不明则十二官危，使道闭塞而不通，形乃大伤，以此养生则殃，以为天下者，其宗大危。至道在微，变化无穷，孰知其原？窘乎哉！消者瞿瞿，孰知其要？闵闵之当，孰者为良？恍惚之数，生于毫厘，毫厘之数，起于度量，千之万之，可以益大，推之大之，其形乃制。（藏象一。肖者瞿瞿四句，又见运气十一。）

　　圣人易语，良马易御也。（经络七。）

　　春气西行，夏气北行，秋气东行，冬气南行。故春气始于下，秋气始于上，夏气始于中，冬气始于标。春气始于左，秋气始于右，冬气始于后，夏气始于前。此四时正化之常。故至高之地，冬气常在，至下之地，春气常在。（运气十八。）

　　彼春之暖，为夏之暑，彼秋之忿，为冬之怒。（运气三十二。）

　　初气终三气，天气主之，胜之常也；四气尽终气，地气主之，复之常也。有胜则复，无胜则否。（运气二十九。）

　　太过者暴，不及者徐。暴者为病甚，徐者为病持。（运气二十三。）

　　乘危而行，不速而至，炎威无德，灾反及之，微者复微，甚者复甚。不恒其德，则所胜来复；政恒其理，则所胜同化。（运气十三。）

</div>
    <div class="pagination">
<a href="类经_page80.html">上一页</a><span>...</span><a href="类经_page76.html">76</a><a href="类经_page77.html">77</a><a href="类经_page78.html">78</a><a href="类经_page79.html">79</a><a href="类经_page80.html">80</a><span class="current-page">81</span><a href="类经_page82.html">82</a><a href="类经_page83.html">83</a><a href="类经_page84.html">84</a><a href="类经_page85.html">85</a><a href="类经_page86.html">86</a><span>...</span><a href="类经_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
