<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 19 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 19 页/共 54 页</h1>
    <div class="content">　　茯苓（四两） 桂枝 白术（各三两） 甘草（二两）

　　上四味，以水六升，煮取三升，分温三服，小便则利。

　　肾气丸方

　　（见妇人杂病中）

　　【集解】尤怡曰：饮，水病也。治水必自小便去之。苓、桂、术、甘益土气以行水，肾气丸温阳气以行水，虽所主不同，而利小便则一也。

　　夫心下有留饮，其人背寒冷如掌大。留饮者，胁下痛引缺盆，咳嗽则转甚。胸中有留饮，其人短气而渴。四肢历节痛，脉沉者有留饮。

　　【按】此条古本内于“四肢历节痛”之下有“脉沉者有留饮”一句，当另为一条，始合论脉之义。短气而渴之“渴”字，当是“喘”字，四肢上当有缺文。皆传写之讹。

　　【注】停饮初病，即以小半夏汤加茯苓、五苓散、肾气丸等药治之而愈者，微邪也。若邪甚而不去者，留于心上则阻心阳，必背寒冷；留于胁下则碍肝气，必胁下痛引缺盆，咳嗽转甚；留于胸中则壅肺气，必短气而喘；留于身体则塞经络，必四肢历节痛也。由此推之，留于脾则腹肿身重，留于肾则囊足胫肿，理必然也。

　　膈上病痰，满喘咳吐，发则寒热，背痛，腰疼，目泣自出，其人振振身 剧，必有伏饮。

　　【注】伤饮之病，留而不去，谓之留饮；伏而难攻，谓之伏饮，伏饮者，乃饮留膈上伏而不出，发作有时者也。即今之或值秋寒，或感春风，发则必喘满咳吐痰盛，寒热背痛腰疼，咳剧则目泣自出，咳甚则振振身动，世俗所谓吼喘病也。

　　【集注】程林曰：痰饮留于膈，则令人喘咳吐；发于外，则令人寒热，背痛、腰疼；咳甚则肺叶举；而目泣出；喘甚则息摇肩，而振振身 。如此剧者，必有伏饮。

　　脉浮而细滑，伤饮。

　　【注】凡饮病得脉浮而细滑者，为痰饮，初病水邪未深之诊也。

　　【集注】李 曰：饮脉当沉，今脉浮者，水在肺也。

　　脉沉者，有留饮。

　　【按】此条系在四肢历节痛之下，今分在此。

　　【注】凡饮病得脉沉者为留饮，水邪将深之诊也。

　　【集注】程林曰：脉得诸沉者，当责有水，故脉沉者为水饮。

　　李 曰：经云：沉潜水蓄是也。

　　病者脉伏，其人欲自利，利反快，虽利，心下续坚满，此为留饮欲去故也，甘遂半夏汤主之。

　　【按】“此为留饮欲去故也”句，当在利反快之下，必传写之讹。

　　【注】凡饮病得脉伏者，为伏饮，水邪已深之诊也。凡病饮之人，欲自下利，利后通快，此为所留之饮，欲自去而愈故也。若虽利，利反不快，心下续有坚满，乃所留之饮盘结不欲去也，宜攻之以甘遂半夏汤。方中反佐甘草以激之，意在所向无前，即潜伏难攻，水结未有不破者；因自下利，故又佐芍药以约束之，防胜后穷追不止也。

　　甘遂半夏汤方

　　甘遂（大者三枚） 半夏（以水一升，煮取半升，去滓，十二枚） 芍药（五枚） 甘草（炙，如指大一枚）

　　上四味，以水二升，煮取半升，去滓，以蜜半升，和药汁煎取八合，顿服之。

　　【集解】程林曰：留者行之，用甘遂以决水饮；结者散之，用半夏以散痰饮。甘遂之性直达，恐其过于行水，缓以甘草、白蜜之甘，收以芍药之酸，虽甘草、甘遂相反，而实有以相使，此酸收甘缓，约之之法也。《灵枢经》曰：约方犹约囊。其斯之谓欤！尤怡曰：甘草与甘遂相反，而同用之者，盖欲其一战而留饮尽去，因相激而相成也。芍药、白蜜不特安中，亦缓药毒耳！问曰：夫饮有四，何谓也？师曰：有痰饮，有悬饮，有溢饮，有支饮。问曰：四饮何以为异？师曰：其人素盛今瘦，水走肠间，沥沥有声，谓之痰饮；饮后水流在胁下，咳吐引痛，谓之悬饮；饮水流行，归于四肢，当汗出而不汗出，身体疼重，谓之溢饮；咳逆倚息，气短不得卧，其形如肿，谓之支饮。

　　【注】设问曰：夫饮，不止于留饮伏饮也，而世谓饮有四者，何也？师曰：留饮、伏饮，言饮病新久深浅之理也，今世所谓四者，有痰饮、悬饮、溢饮、支饮，言饮病之情状也。

　　四饮亦不外乎留饮、伏饮之理，但因其水流之处，特分之为四耳！由其状而命之名，故有四也。痰饮者，水饮走肠间不泻，水精留膈间不输，得阳煎熬成痰，得阴凝聚为饮，凡所在处有声，故在上则喉中有漉漉之声，在下则肠间有沥沥之声，即今之遇秋冬则发，至春夏则止，久咳嗽痰喘病也。悬饮者，饮后水流在胁下，不上不下，悬结不散，咳唾引痛，即今之胁下有水气，停饮胁痛病也。溢饮者，饮后水流行归于四肢，当汗出而不汗出，壅塞经表，身体疼重，即今之风水、水肿病也。支饮者，饮后水停于胸，咳逆碍息，短气不得卧，其形如水肿状，即今之停饮，喘满不得卧之病也。

　　【集注】赵良曰：水行走下，而高原之水，流入于川，川入于海，塞其川则洪水泛溢，而人之饮水亦若是。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。今所饮之水，或因脾气而不上散，或因肺气而不下通，以致流溢，随处停积，而为病也。

　　程林曰：《内经》云土郁之发，饮发于中。以其性流衍不常，治法亦有汗下温利之异。

　　李 曰：夫饮有四，而此独以痰饮名，总之水积阴或为饮，饮凝阳或为痰。则分而言之，饮有四，合而言之，总为痰饮而已。

　　尤怡曰：素盛今瘦，知其津液尽化痰饮，故不复外充形体，而反下走肠间也。饮水流溢者，水多气逆也，其流于胁下者，则为悬饮；其归于四肢者，则为溢饮；悬者悬于一处，溢者溢于四旁。其偏结而上附心肺者，则为支饮。支饮者，如水之有派，木之有枝，附近于脏而不正中也。咳逆倚息不得卧者，上迫肺也。

　　水在心，心下坚筑，短气，恶水不欲饮。水在肺，吐涎沫，欲饮水。水在脾，少气身重。水在肝，胁下支满，嚏而痛。水在肾，心下悸。

　　【按】心下悸之“心”字，当是“脐”字，必传写之讹。

　　【注】四饮之水，或留膈间，或留肠间，或留胁下，或留肢体，或留胸中，然不能尽水之为病也。故又发明水之在心者，心下坚硬，短气而悸，不欲饮水也；水之在肺者，吐涎沫，渴欲饮水也；水之在脾者，少气身重也；水之在肝者，胁下支满，嚏而痛也；水之在肾者，脐下悸也。医者以此触类而通之，则水之病，自无遁情矣。

　　支饮胸满者，浓朴大黄汤主之。

　　【按】支饮胸满之“胸”字，当是“腹”字，若是胸字，无用承气汤之理，是传写之讹。

　　【注】支饮胸满，邪在肺也，宜用木防己汤、葶苈大枣汤；支饮腹满，邪在胃也，故用浓朴大黄汤，即小承气汤也。

　　【集注】尤怡曰：胸满疑作腹满，支饮多胸满，此何以独用下法？浓朴大黄与小承气汤同，设非腹中痛而闭者，未可以此轻试也。

　　浓朴大黄汤方

　　浓朴（一尺） 大黄（六两） 枳实（四枚）

　　上三味，以水五升，煮取二升，分温再服。

　　心下有痰饮，胸胁支满，目眩，苓桂术甘汤主之。

　　【注】此承上条详出其证，以明其治也。心下有痰饮，谓痰饮之水流在膈间，故胸胁支满，支满则阻碍阳气，不得上通于头目，故目眩也。主以苓桂术甘汤者，利水而通阳气也。

　　【集注】李 曰：胸胁支满，痰饮停滞于中也；目眩，阻遏阳气不上升也。茯苓淡渗以利水饮，桂枝宣导以行阳气，白术去湿健脾，甘草和中益气，同为补土制水之剂。

　　苓桂术甘汤方

　　（见上）

　　腹满，口舌干燥，此肠间有水气，己椒苈黄丸主之。

　　【注】此又承上条互详其证，以别其治也。心下有痰饮，喉间有漉漉声，肠间有水气，肠中有沥沥声者，用苓桂术甘汤，即温药和之之法也。若更腹满，则水结实矣，口舌干燥，则水不化矣。故以防己、椒目、葶苈、大黄，前后分攻水结，水结开豁，则腹满可除。水化津生，则口燥可滋。小服而频，示缓治之意。稍增者，稍稍增服之。口中有津液渴者，乃饮渴也。加芒硝者，以峻药力耳！【集注】李 曰：腹满，水聚于胃也。肠间有水气，则湿渍中焦，津液不为灌溉，故口舌干燥。前云水走肠间，沥沥有声为痰饮，此肠间有水气，即痰饮也。

　　防己椒目葶苈大黄丸方

</div>
    <div class="pagination">
<a href="订正仲景全书金匮要略注_page18.html">上一页</a><span>...</span><a href="订正仲景全书金匮要略注_page14.html">14</a><a href="订正仲景全书金匮要略注_page15.html">15</a><a href="订正仲景全书金匮要略注_page16.html">16</a><a href="订正仲景全书金匮要略注_page17.html">17</a><a href="订正仲景全书金匮要略注_page18.html">18</a><span class="current-page">19</span><a href="订正仲景全书金匮要略注_page20.html">20</a><a href="订正仲景全书金匮要略注_page21.html">21</a><a href="订正仲景全书金匮要略注_page22.html">22</a><a href="订正仲景全书金匮要略注_page23.html">23</a><a href="订正仲景全书金匮要略注_page24.html">24</a><span>...</span><a href="订正仲景全书金匮要略注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
