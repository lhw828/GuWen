<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 40 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 40 页/共 59 页</h1>
    <div class="content">　　此明痿病之因也。肺为心之盖，有所失亡，所求不得，则懊 而心火炽动，久则灼肺，肺鸣而热，以至叶焦，发为痿 也；悲哀太甚，则伤心胞络，胞络之脉气阻绝不通，则阳气内动冲逆，心下如崩，以动血而数溲血，血去则经脉空虚，无以滋养肌肉而发肌痹，痹者，麻木也，久则传为脉痿矣；思想意淫，入房太甚，皆欲火耗精，阳气变成邪热，以致宗筋弛纵而成筋痿，白淫者，淋浊带下之类，以邪热炽盛，精不藏肾也，肝主筋，故筋痿生于肝，使内损其精也；脾为湿土而主肌肉，故伤湿则肌肉不仁而成肉痿，上文言脾气热，则胃干而渴，肌肉不仁，发为肉痿，大抵脾主肌肉，不拘热湿所伤，皆使肌肉不仁，乃名肉痿也；远行劳倦，逢大热而渴者，此因过劳动火，以伤阴液，其阳和之气内伐，而化为邪热，热舍于肾，更耗其精，以至骨枯髓虚，两足软弱，不任其身，而成骨痿也。

　　卷七　诸痿病证

　　分辨形色

　　帝曰：何以别之？岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。

　　肺色白而主皮毛，故热灼则毛败；心色赤而主血脉，血藏于络，热动其血，故络脉浮溢，甚或如上文之溲血也；肝色苍而主筋，爪为筋之余，热盛液干，故爪枯也；脾色黄而主肉，热极生风，风动则肉蠕动，俗所云肉跳也；肾色黑而主骨，齿为骨之余，热灼精耗，则骨枯而齿亦槁矣。

　　卷七　诸痿病证

　　治法

　　帝曰：论言治痿者独取阳明，何也？岐伯曰：阳明者，五脏六腑之海，主润宗筋，宗筋主束骨而利机关也。

　　冲脉者，经脉之海也，主渗灌溪谷，与阳明合于宗筋。阴阳总宗筋之会，会于气街，而阳明为之长，皆属于带脉，而络于督脉，故阳明虚则宗筋纵，带脉不引，故足痿不用也。

　　阳明胃中水谷精气，充养一身，故为脏腑之海，而濡润宗筋。冲脉为经脉之海，而血盛以渗灌溪谷者。凡经脉骨节交会罅隙，皆如溪谷，而血液由之渗灌以濡润也。冲脉与阳明之气合于宗筋，阳明为阳，冲脉为阴，以其为海，故总一身阴阳之气，会合于宗筋，又统宗筋之气，会于气街，气街在脐下阳明经穴，故阳明为经脉之长也。宗筋者，总一身之筋，所以主束骨而利机关，以此阴阳经气总会之处，皆属于带脉，而络于督脉，故二脉又约束一身之经脉，皆由阳明所滋养，故阳明虚则一身经脉失养，而宗筋弛缓，带脉不能维引，故足痿不用，所以治痿者，独取于阳明也。

　　帝曰：治之奈何？岐伯曰：各补其荥而通其俞，调其虚实，和其逆顺。筋脉骨肉，各以其时受月，则病已矣。

　　荥俞为经气流行出入之穴，阴阳各经皆有者。补荥通俞，言针法也，而用药当参究上文取阳明之理，调其虚实，和其逆顺，为善法也。筋、脉、骨、肉乃肝、心、肾、脾四脏所主，而四脏各随其时以受旺气，如春则肝受旺气，夏则心受旺气，冬则肾受旺气，长夏未月则脾受旺气，遇受旺气之月，则病可已矣。如筋痿愈于春，脉痿愈于夏，肉痿愈于季夏，骨痿愈于冬也。然此独不及皮毛者，以肺热叶焦，必伤筋脉，方成痿 ，若未伤筋脉骨肉，而止伤皮毛，则不成痿也。

　　卷七　诸痿病证

　　偏枯肉苛

　　《灵枢·热病篇》曰：偏枯，身偏不举而痛，言不变，志不乱。病在分腠之间，巨针取之，益其不足，损其有余，乃可复也。

　　此由阴阳气血偏倾，经络流行失度，致邪袭一边，而成半身不遂之病。言不变，志不乱，其五内未伤。病在分肉腠理之间，当用补正泻邪之法，以通经络而调营卫，益其不足，损其有余，使阴阳气血，皆归于平，乃可复元也。

　　《素问·逆调论》帝曰：人之肉苛者，虽近衣絮，犹尚苛也，是为何病？岐伯曰：营气虚，卫气实也。

　　营气虚则不仁，卫气虚则不用，营卫俱虚，则不仁且不用，肉如故也。人身与志不相有，曰死。

　　按《太阴阳明论》云：阳道实，阴道虚。是谓阴居内，其气虚通，阳卫外，其气坚实。太阴阳明，即脾胃也，为营卫之本，营卫为脾胃之标，故此言营气虚者，本虚通也，卫气实者，本坚实也。夫肌肉脾胃所主，而营卫居肌肉之中，营为阴而行脉中，卫为阳而行脉外，以充肌肉者也。阴主濡之，阳主煦之，则肉必柔和而知痛痒也。今则不仁、不知痛痒，笨重不能运用，而肉形仍如故者，乃无阴阳之死气充实于中，名曰肉苛也。故又申言营气虚则不仁，卫气虚则不用，言营卫阴阳之气皆空虚，止存无气之死肉，则与心志不相融洽，故不仁且不用，而自不觉其有身者，此脾脏已绝，故曰死也。再按此病即肉痿证之深重者，痿证皆由伤脏而起，至于脏败，则死不可治，其筋、脉、骨痿、痿 等，亦必皆然，而察其现证，例此可知矣。

　　卷八　病邪传变

　　五脏移寒

　　（痈肿少气、痈肿筋挛、狂、膈中、肺消、涌水）

　　《素问·气厥论》帝曰：五脏六腑，寒热相移者何？岐伯曰：肾移寒于脾，痈肿少气；脾移寒于肝，痈肿筋挛；肝移寒于心，狂膈中；心移寒于肺，肺消，肺消者，饮一溲二，死不治；肺移寒于肾，为涌水，涌水者，按腹不坚，水气客于大肠，疾行则鸣濯濯，如囊裹浆水之病也。

　　此明外感寒热之邪，流传脏腑，各有病变也。如肾受寒邪而移于脾，脾位于腹，寒则阳气不化，而腹满壅肿，少气无力也；脾移寒于肝，又兼筋挛，以肝主筋，因寒而拘急也。此二者，皆由其所胜传来，则肝脾之本气不足可知矣。若肝移寒于心，心火本从木生，乃以寒邪移之，火为寒激而发狂，如阳被阴遏，发而为雷也，心阳不舒，中脘膈而不通也；心移寒于肺，是传其所胜，肺金寒，无阳气以化津上升，故消渴，下元无火，津液反从下溜，故饮一溲二，此火土俱败，水冷金寒，故死也；如肺气未败，而金本生水者，因之移寒于肾，肾为寒水之脏，又加寒邪，则下焦阳气无力宣化，大肠水蓄不行，水在肠中，故按腹不坚，疾行鼓动，则鸣濯濯，如囊裹浆水，名涌水，涌即壅也。

　　卷八　病邪传变

　　五脏移热

　　（惊衄、死证、膈消、柔 、肠 ）

　　脾移热于肝，则为惊衄；肝移热于心，则死；心移热于肺，传为膈消；肺移热于肾，传为柔 ；肾移热于脾，传为虚，肠 ，死不可治。

　　脾热传所不胜，其肝虚可知，邪热伤之，气血沸乱，则为惊为衄；或又顺传于心，心本属火，又加邪火，则心神昏乱而死；若心不受邪，移热于肺，而传其所胜，则膈热善于消水，以肺位于膈也，与前之肺消饮一溲二属虚寒者，正相反也。仲景所论饮一溲一，亦属虚寒，故用肾气丸温补之法治之，如前所云饮一溲二，则为死证矣。若肺移热于肾，肾为水脏，邪热乘之，则水沸外溢而为汗，筋脉反燥而强急为柔 ， 同痉。仲景所论有汗名柔痉，无汗名刚痉，皆有虚实寒热、外感内伤之异也。若肾移热于脾，是传所不胜，其脾虚可知，脾虚则生湿，遂致挟热下利，而成肠 ，如近时所名休息痢者，其邪结而正败，故死不可治也。

　　卷八　病邪传变

　　六腑移热

　　（癃、溺血、鬲肠、口糜、伏瘕、食亦、鼻渊、衄 瞑目）

　　胞移热于膀胱，则癃，溺血；膀胱移热于小肠，鬲肠不便，上为口糜；小肠移热于大肠，为 瘕为沉；大肠移热于胃，善食而瘦，又谓之食亦；胃移热于胆，亦曰食亦；胆移热于脑，则辛 鼻渊，鼻渊者，浊涕下不止也；传为衄 瞑目，故得之气厥也。

　　脏为阴，寒邪入之而不化，故有移寒之病。如其由经腑而传脏者，其邪先已化热也。腑为阳，寒邪入之，即化为热，故有热邪而无寒邪；其有寒者，是内伤之病，如生冷冻饮料食伤胃之类，又如脏寒则腑冷之虚证也。

　　《难经》曰：命门者，男子以藏精，女子以系胞。胞脉在冲任间，上通心气，下通膀胱，是胞者，为女子受孕、男子藏精之所。胞中邪热，多由欲火蕴酿，若移热于膀胱，是内出外也，膀胱热结气分，则小便癃闭，热伤血分，则溺血，闭则痛，名淋也；小肠为受盛之官，化水谷而厘清浊，浊者下传大肠，清者渗入膀胱，故膀胱亦能移热于小肠，因而与大肠阻隔，而便不通利，浊既不下，热蒸胃中水气，上熏于口而糜烂，兼舌亦有腐蚀者，以舌为心之苗，小肠为心之腑也；小肠下接大肠，如移热于大肠，则滓浊结聚不行而成 瘕， ，音义同伏，瘕者，假物结成形质，沉着难去，如宿积燥屎之类也；大肠经脉络肺，肺胃相连，故大肠亦能移热于胃，胃受邪热而善食，热烁肌肉而反瘦，以脾胃主肌肉也，此即中消之病，古名食亦也；胃移热于胆，仍在中焦，故病不变，或兼口苦，是胆热也；胆经之脉，上头通脑，邪热入脑，脑髓被灼，化为浊涕，下注不止，以其由脑而出，似有辛辣气味触动，涕即下注，名为辛 鼻渊， 音曷，两目中间鼻柱之内，以在鼻之深处，而出涕腥臭，故名渊，久则传为衄 瞑目者，浊涕挟污血而下，以气逆眩晕，故瞑目，而得之气厥者，其病为深重也。

　　卷八　病邪胜负传变

　　胜负传变

　　《灵枢·顺气一日分为四时篇》帝曰：百病之始生，必起于燥湿、寒暑、风雨、阴阳、喜怒、饮食、居处，气合而有形，得藏而有名。多以旦慧昼安，夕加夜甚，何也？岐伯曰：四时之气其然。春生夏长，秋收冬藏，是气之常也，人亦应之。以一日分为四时，朝则为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安；夕则人气始衰，邪气始生，故加；夜半人气入脏，邪气独居于身，故甚也。

　　百病莫不由外感六气、内伤七情而起，邪与正气相角相合而有病形，邪得藏处而立病名。多以旦慧昼安，夕加夜甚者，良以一日一夜十二时，人身元气升降出入，合乎一岁十二月之气化，故人身气旺之时，则邪负正胜而病轻安；气衰之时，则邪胜正负而病加甚也。

　　帝曰：其时有反者，何也？岐伯曰：是不应四时之气，脏独主其病者，是必以脏气之所不胜时者甚，以气所胜时者起也。帝曰：治之奈何？岐伯曰：顺天之时，而病可与期。顺者为工，逆者为粗。

　　此言病有旦重夜轻，与上条所云相反者，因其不应四时之气候，而五脏自主其病也。盖人身元气流行，无不应天时之气候，而有不应者，其脏气先有偏倾乖逆之病以为主也。故遇脏气不胜时气之时则病甚，如肝木病遇庚申辛酉，金克木，其病甚也；遇脏气所胜之时则病起，如遇甲寅乙卯，木气胜，其病起也。余可例推矣。故治之必当顺天时气化之理，随宜补泻而调之。其病之能愈不愈，可与定期也。知顺天时之理者为良工，逆者为粗工矣。

　　《素问·玉机真脏论》帝曰：风者百病之长也。今风寒客于人，使人毫毛毕直，皮肤闭而为热，当是之时，可汗而发也，或痹不仁肿痛，当是之时，可汤熨及火灸刺而去之；弗治，病入舍于肺，名曰肺痹，发咳上气；弗治，肺即传而行之肝，病名曰肝痹，一名曰厥，胁痛出食，当是之时，可按若刺耳；弗治，肝传之脾，病名曰脾风，发瘅，腹中热，烦心，出黄，当此之时，可按可药可浴；弗治，脾传之肾，病名曰疝瘕，少腹冤热而痛，出白，一名曰蛊，当此之时，可按可药；弗治，肾传之心，病筋脉相引而急，病名曰螈，当此之时，可灸可药；弗治，满十日，法当死。肾因传之心，心即复反传而行之肺，发寒热，法当三岁死，此病之次也。

　　风由阳气所化，性动而走泄，凡诸邪伤人，必由于风，故为百病之长，又曰善行而数变也。风寒初伤皮毛而弗治，以致渐入渐深而传肺，以成肺痹，发咳，上气；传肝，成肝痹，胁痛，出食，以肝脉行胁入胃，胃气逆而食反出也；传脾，成脾风，发瘅，以脾为湿土，瘅者，湿郁成热也，邪热蕴结，腹热烦心，便出黄秽，以心脾气通，邪热由小肠而出也；传肾，成疝瘕，仍连于肝，故少腹冤热而痛，冤者，呻吟难忍也，小便出白，如淋浊之类，由肾不能藏精也；传心，而筋脉相引，紧急抽搐成螈，以心主血脉也。其邪皆传于所胜，为贼邪，而又传遍五脏，弗急治之，而再延十日，则死。若肾邪传心，而心气强，复传于肺，肺主皮毛，其邪出于营卫，则发寒热，然其久传之邪，与气血胶结，如油入面，不能解除，拖延三年，元气败竭则死。此病邪相传之次第也。

　　卷八　病邪胜负传变

　　传变不常

　　然其卒发者，不必治于传，或其传化有不以次，不以次入者，忧恐悲喜怒，令不得以其次，故令人有大病矣。因而喜，大虚，则肾气乘矣；怒，则肝气乘矣；悲，则肺气乘矣；恐，则脾气乘矣；忧，则心气乘矣，此其道也。故病有五，五五二十五变，及其传化传乘之名也。

　　上衣冠文物邪传其所胜之脏，是常理也；而邪之伤人卒发者，原不必待其传而治之，且人有强弱，邪有重轻，病之变化多端，其传有不以次序者，假如忧恐等情志所伤，其邪必乘虚深入，不待传次，已成大病矣。因其五脏之气，先自相乘犯，如过喜而心气虚散，则肾气乘之，怒则伤肝，悲则伤肺之类，故一脏而有五脏乘犯之病，五五二十五变，及外邪传化传乘之病名，何可数计乎！《难经》论脉，以五脏相乘犯名五邪，有微甚之十变，宜参观之。此条与前岐伯所云：不应四时之气，而脏独主其病者，义理可以会通也。

　　卷八　病邪胜负传变

　　传变死证

　　大骨枯槁，大肉陷下，胸中气满，喘息不便，其气动形，期六月死，真脏脉见，乃予之期日，大骨枯槁；大肉陷下，胸中气满，内痛引肩项，期一月死，真脏见，乃予之期日；大骨枯槁，大肉陷下，胸中气满，喘息不便，内痛引肩项，身热，脱肉破 ，真脏见，十月之内死，大骨枯槁，大肉陷下，骨髓内消，动作益衰，真脏未见，期一岁死，见其真脏，乃予之期日；大骨枯槁，大肉陷下，胸中气满，腹内痛，心中不便，肩项身热，破 脱肉，目眶陷，真脏见，目不见人，立死，其见人者，至其所不胜之时则死。

</div>
    <div class="pagination">
<a href="灵素节注类编_page39.html">上一页</a><span>...</span><a href="灵素节注类编_page35.html">35</a><a href="灵素节注类编_page36.html">36</a><a href="灵素节注类编_page37.html">37</a><a href="灵素节注类编_page38.html">38</a><a href="灵素节注类编_page39.html">39</a><span class="current-page">40</span><a href="灵素节注类编_page41.html">41</a><a href="灵素节注类编_page42.html">42</a><a href="灵素节注类编_page43.html">43</a><a href="灵素节注类编_page44.html">44</a><a href="灵素节注类编_page45.html">45</a><span>...</span><a href="灵素节注类编_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
