<!DOCTYPE html>
<html>
<head>
    <meta charset="UTF-8">
    <title>证治准绳幼科 - 第 80 页/共 215 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳幼科 - 第 80 页/共 215 页</h1>
    <div class="content">　　〔虚证坏势必至辨〕气虚痘证，初发身热悠悠，乍热乍凉，肌慢神倦，面青白，饮食减少，手足时冷时热，呕吐便溏，痘点方见，隐隐不振，淡红皮薄，三四日陆续不齐，不易长大，五六日不易成浆，少食气馁，伤食易泄，七八日塌陷，灰白不起，自汗微渴，或腹胀喘渴，泄泻塌痒，闷乱切牙寒战，头温足冷，势所必至。

　　故治虚痘初发之际，不宜投参苏饮、人参败毒散、黄连解毒汤、升麻葛根汤、紫草三豆饮，当用参 饮。气粗皮燥无润色亦忌之，只以四君子减人参、少加桔梗、川芎、腹皮，补益之中略佐以升提之法为妙。点子出齐，重用参 ，及至八九日间，无他凶证，用法如常。若或顶陷灰白不起，浆清自汗微渴，大补汤加桂。塌陷灰白，腹胀泄泻，木香散。塌痒闷乱，腹胀渴泻，喘嗽头温足冷，寒战切牙者，急进异攻散救之。

　　〔虚证变实〕气虚痘证，父母能守禁忌，及用药不误，调燮顺候，则元气充实，腠理坚固，脾胃强健，饮食如常，二便清调矣。若补益太过，浆足之后，重用参 ，容亦有腹胀喘急之患，用枳壳汤。误用五苓木通，多则有大便秘塞之患，用宽中散。

　　便实而渴，麦门冬汤。过用丁桂辛热之剂，则亦有咽喉肿痛，烦躁闭渴之变，滋阴润燥汤。盖喘急腹胀，大便秘坚，烦渴咽痛，皆类实证也，然而气虚变实者，非真实也，是病浅而用药过深之失也，只宜斟酌，不宜疏通，重治疏利之过，则方生之气复虚，而脱证将至矣。

　　〔虚证似实〕气虚痘证，或为饮食生冷，调理失宜，致伤脾胃，遂成泄泻，津液下陷，虚火上盛，必发而为渴。元气下陷，则虚阳上拥，下气不续，必发而为喘。

　　夫渴与喘，实证也，起于泄泻之后，则为津液暴亡而渴、气虚而喘，岂有实热而渴、气拥而喘，生于泄泻之后哉。故治渴则用参苓白术木香散。渴泻不止，异攻散。喘则用人参定喘汤、独参杏仁汤。喘渴而泄，木香异功散。闷乱腹胀，毒成内攻，眼合自语，已名失志，谬认为实，医何愚哉！〔实证似虚〕身发壮热，毛直皮燥，睡卧不宁，腮红睛赤，气粗烦渴，腹胀便秘喘急，皆实证也，此热盛毒重，壅遏之故，而又见呕吐之证。呕吐似虚也，然未知热毒在内，不得伸越，则上逆攻冲而吐，经云：诸逆攻冲，皆属于火者是也。或为寒冷所搏，或因乳食不节，致伤风冷，则使内热不得发越，冷暖相拒而吐。毒不得伸越者，从升阳发散为最，相拒而吐者、引之使下，如猪苓、泽泻、橘皮之类。

　　又有泄泻之证兼见者，泄泻似虚也，然因热毒郁盛，熏炙脾胃，不得外达，则毒从下陷，寻窍而泄，所谓热毒下注者是也，古云：未出而泻者生，既出而泻者死，概可见矣。治法以升提发散，引毒达表，毒得外解，则内泄自止，兼伤食而泻者，轻则加消化之剂，重则从之。又有不思饮食，书云：不思饮食，皆属内虚者是矣，然不知郁热之证盖因毒瓦斯在内，不得伸越达于肌表，二便秘结，腠理阻塞，热毒壅盛，腹胀满急，不思饮食者，必然之势也，治法以升提发散，引毒达表，则热气有所伸越，而脏腑和平，饮食自进矣。若误用丁、桂、半夏等热药于呕吐、泄泻、不食之证，是以热攻热，而转增烦剧，用人参、黄 、茯苓、白术等补剂于腹胀不思饮食之证，则邪得补而愈盛，药一入口，立见杀人，医之过也，可不慎欤。他如龙骨、豆蔻虽能止泄，神曲、麦芽、缩砂虽能助脾化食，皆不当用于壅热不食之证，继予业者鉴之。

　　〔热证变虚〕血热痘证，只宜清凉发散，不宜峻用苦寒，若过投寒剂如升麻、芩、连及滑泄之药，必致内伤脾胃，外冰肌肉，脾胃伤轻则饮食减而溏泄，重则洞泄无度，而遂致虚寒。肌肉冰则热蒸之气不行，腠理闭涩，痘不肥大，不起发，不行浆，而遂成伏陷。此热证变虚之验，虚证既明，便从虚治，参 丁桂，亦所不忌，五六日后见之，则木香异攻，在所宜施，惟在审证而斟酌之也。

　　〔壅热变虚〕毒盛壅遏，固宜升提发散为主，而佐以清凉解毒为善，又宜得平乃止，若发散太过，必致肌表空虚，元气耗散，内贯清浆，或虚抬空壳，或痒塌外剥，或溃烂不收，百变皆至，见此数端，皆成表虚。表既虚，则元气从此耗泄，而内气亦不能以自守，略伤饮食或生冷，则成泄泻，泄泻不止，遂成虚寒而气脱，烦渴闷乱，寒战切牙，无所不至矣。既知虚证，治从虚例，参 白术丁桂姜附，亦所不忌，六七日后见之，虽木香异攻亦宜急进，在察证而酌量之也。

　　〔壅热用异攻辨〕实热壅遏之证，多用寒凉，致冰伏泄泻，发散太过，或成表虚。既成冰硬，药宜温和，姜桂之热，亦所不忌。泄泻之后，热气自散，真气自虚，既成气虚，药宜补益。气虚必寒，虚寒既明，药宜温补。是以始出之时虽为血热壅遏，至于三四日后，身反不热，肌肤冰冷，痘疮不长，焉得不进以温和之剂如官桂、干姜、川芎之类，使内气一暖，则外气自和。泄泻之后，其内必虚，虽有腹胀烦渴喘急，焉得复为实热，不过内虚伏陷，毒成内攻而然。故实热之证，七八九日曾经泄泻，皆从虚治，有木香异功之证，便进木香异功为贵。如无冰硬之证，切勿误投温剂，无泄泻之证，勿得误投木香异攻等，盖塌陷、倒靥、干枯、而无冰硬泄泻之患者，多因热毒内攻而然，故宜百祥、猪尾等方以治之可也。

　　卷之四·心脏部二　痘疮上

　　阴阳

　　痘出有三阳三阴之异，常须辨之，勿令误也。太阳病寒，身热小便赤涩，出不快，宜荆芥甘草防风汤。少阳病，乍寒乍热，出不快，宜连翘防风汤。阳明病，身热目赤，大便闭实，疮遍肌肉，出不快，宜升麻葛根汤（初热）加紫草。太阴病，自利，四肢逆冷，宜附子理中汤（泻）、木香散（泻）。少阴病，黑陷，口舌干燥，宜四物汤加紫草红花。厥阴病，卵缩舌卷，时发厥逆，宜大异功散（出不快）加防风、青皮。

　　三阴病，法当救里，故宜以温剂助之。

　　卷之四·心脏部二　痘疮上

　　阴阳

　　（凡痘疹、春夏为顺，当纯阳之时也，古人治法，与伤寒同。）

　　足胫热 两腮红 大便秘 小便涩 渴不止 上气急 脉洪数以上七证，不宜服热药。

　　疮疹一发，有密如蚕种者，或如糠 者，合清表，宜连翘升麻汤（见形）。或未出而先发搐，是兼外感风寒之邪，宜茶汤下解毒丸（痘惊），及犀角地黄汤（失血）。疮出不快，清便自调，知其在表，当微发散，升麻葛根汤（初热）。若疮青干黑陷，身不大热，大小便涩滞，是热蓄于内，宜煎大黄汤下宣风散（发热）。若表大热者不可下。黑陷甚者百祥丸（黑陷）。若疮已发，稠密微喘，渴欲饮水，宜微下之，当归丸及庞氏地黄膏（见形），外以黄柏膏（见形）涂面。值盛夏暑热正炽，适疮大发，烦渴大便实者，宜玉露散（吐泻）及甘露饮子（咽痛）。或昏冒不知人，时作搐搦，疮倒靥、黑陷者，宜猪心龙脑膏（黑陷）。

　　卷之四·心脏部二　痘疮上

　　阴阳

　　（凡疮发于秋冬为逆当纯阴之时也）

　　足胫冷 腹虚胀 粪青色 面 白 呕乳食 目睛青 脉沉微以上七证，不宜服寒药。

　　痘疮盛出，四肢逆冷或自利，系在太阴脾经，宜急温之，用异功散（出不快）、附子理中汤（泻）、调中丸（泻）。痘疮平塌，灰白色不泽，此是正气不足，宜十补托里散，倍黄、加熟附子。或四肢厥冷，时作搐搦，系在厥阴，宜温之异功散（出不快）加防风、青皮，或白术散（渴）去干葛、藿香，加附子、肉桂。

　　痘疮证，有阳盛阴虚，有阴盛阳虚，阳盛者饮冰雪不知寒，阴盛者饮沸汤不知热。凡发热作渴，手足逆冷，大便自利，喜饮热汤，皆阴盛阳虚也，薛氏用大异功散（出不快）、八味丸治之。若发热作渴，而大便秘结，手足并热，喜饮冷水，皆阳盛阴虚也，薛氏用四顺饮（热）、地黄丸（肾）、治之。若烦热作渴，面赤睛白，此为肾经虚热，亦宜地黄丸之类。陈文中治阴盛阳虚用大异功散加木香、当归、以补阳是矣，治阳盛阴虚，用木香散加丁香、官桂、以补阴，不为以火济火乎，此陈氏方所以为一偏之术，而见讥于前哲也。学人不察，而误用之，夭枉可胜道哉。

　　卷之四·心脏部二　痘疮上

　　形气

　　凡疮疹已出后有声音者，乃形病而气不病也，身温者宜解毒防风汤（大法），大便闭者宜当归丸（便秘）。疮疹未出，先声音不出者，乃形不病而气病也，宜补肺散（失音）加生黄。若疮疹出而声音不出者，是形气俱病也，小儿禀赋素弱者宜预服十奇散（即十宣散见起发）倍归、芎、少木香煎服。（或云，宜十补散，或大异功散，或云形气俱病者、当清其肺，宜八风汤，并凉膈散去硝黄主之。）

　　卷之四·心脏部二　痘疮上

　　形气

　　肺主气，气不足，则致后三证自汗声不出。疮顶陷塌。不绽肥。并宜十奇散。（自汗倍黄 ，声不出倍桔梗）

　　心主血，血不足，则致后三证。

　　灰白色。根窠不红。不光泽。并宜芎归汤加芍药、紫草、红花，良验。

　　卷之四·心脏部二　痘疮上

　　轻重

　　〔钱〕凡疮疹若出辨视轻重，若一发便出尽者必重也。痘夹疹者半轻半重也。出稀者轻。里外肥红者轻。外黑里白者微重也。外白里黑者大重也。疮端里黑如针孔者热剧也。青干黑陷，昏睡汗出不止，烦躁热渴，腹胀啼喘，大小便不通者困也。

　　凡疮疹，当乳母慎口，不可令饥及受风寒，必归肾变黑，难治。〔海〕或热极反兼水化者，亦能变黑，当以凉药主之，不可不察，以脉别之可也。或有出色正者，内素有热，头反陷，色或灰青似黑，中有针眼下陷，当急以清凉药疏之，便结者大黄、牵牛之类，便软者金花丸之类主之。

　　〔陈〕轻者作三次出。大小不一等。头面稀少。眼中无。根窠红。肥满光泽。

　　重者一齐并出。密如蚕种。身热腹胀。疮灰白色。稠密无缝。泻渴不止。头温足冷。

　　轻变重。犯房室。不忌口。先曾泻。饮冷水。饵凉药。

　　重变轻。避风寒。常和暖。大便稠。不燥渴。忌生冷。忌外人。

　　上，饮冷水，饵凉药，若内有实热者不须忌之。

　　二日三日，痘疮始见，微微才出如粟米大，或如黍米大，或如绿豆大，似水珠光泽明净者佳，不须服药。

　　四日五日，痘疮大小不等，根窠红活，光泽明净者轻。如稠密陷顶，灰白色泻渴者重。

　　六日七日，痘疮肥红光泽者轻。如身温气促，口干腹胀，足指冷者重。

　　八日九日，痘疮长足，肥满苍蜡色者轻。如寒战闷乱，腹胀烦渴，气急切牙者，至重也。

　　十日十一日，痘疮当靥，疮痂欲落而愈。如身热闷乱，腹胀泄泻，寒战切牙者重。

　　〔翁〕轻痘歌 热缓神清痘小稀，根窠红活出参差，四肢温暖无寒热，乳食如常渴泻除，太阳面颊俱光润，手足累累圆似珠，更兼腰项当心少，但宜调护不须医。

　　重痘歌 初热一日即便出，稠密鲜红减饮食，泄泻烦渴头面多，红 夹疹二便涩，平阔灰白欠光明，疔毒脓疮水流湿，若此重证须预防，莫待临期有疏失。

　　〔万〕古人云：轻变重，重变轻，轻者，指出稀者，里外肥红者，人见其轻，遽生怠忽之心，不避风寒，不节饮食，不慎禁戒，不择医巫，以致感风寒则生外热，伤饮食则生内热，热气熏蒸，或翻出疮痘稠密者，或痘后目盲发痈者，或腹胀，或烦躁，或吐利，犯禁戒则为瘙痒，为溃烂，医之误，则补所不当补，泻所不当泻，巫之诬，则咒水洒之以伤其表，令之饮水以伤其里，往往变为重疾，归之气数，抑何愚哉。重者，指出密者，外黑里赤者，外白里黑者，能存忧惧之心，适寒温，慎饮食，禁戒必守，医巫必择，自然易发易靥，能变为轻，非人能胜天乎。

</div>
    <div class="pagination">
<a href="证治准绳幼科_page79.html">上一页</a><span>...</span><a href="证治准绳幼科_page75.html">75</a><a href="证治准绳幼科_page76.html">76</a><a href="证治准绳幼科_page77.html">77</a><a href="证治准绳幼科_page78.html">78</a><a href="证治准绳幼科_page79.html">79</a><span class="current-page">80</span><a href="证治准绳幼科_page81.html">81</a><a href="证治准绳幼科_page82.html">82</a><a href="证治准绳幼科_page83.html">83</a><a href="证治准绳幼科_page84.html">84</a><a href="证治准绳幼科_page85.html">85</a><span>...</span><a href="证治准绳幼科_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
