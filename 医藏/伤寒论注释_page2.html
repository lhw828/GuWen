<!DOCTYPE html>
<html>
<head>
    <meta charset="UTF-8">
    <title>伤寒论注释 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论注释 - 第 2 页/共 10 页</h1>
    <div class="content">　　金　成无巳　注
　　辨太阳病脉证并治法中第六
　　太阳病项背强几几无汗恶风葛根汤主之【太阳病项背强汗出恶风者中风表虚也项背强几几无汗恶风者中风表实也表虚宜解肌表实宜发汗是以葛根汤发之也】
　　葛根汤方
　　葛根【四两】　　麻黄【三两去节】　桂【二两去皮】　芍药【二两切】甘草【二两炙】　生姜【三两切】　大枣【十二枚擘】
　　【本草云轻可去实麻黄葛根之属是也此以中风表实故加二物于桂枝汤中也】
　　右七味防咀以水一斗先煮麻黄葛根减二升去沫内诸药煮取三升去滓温服一升覆取微似汗不须啜粥余如桂枝法将息及禁忌
　　太阳与阳明合病者必自下利葛根汤主之【伤寒有合病有并病本太阳病不解并于阳明者谓之并病三经俱受邪相合病者谓之合病合病者邪气甚也太阳阳明合病者与太阳少阳合病阳明少阳合病皆言必自下利者以邪气并于阴则阴实而阳虚邪气并于阳则阳实而阴虚寒邪气甚客于二阳二阳方外实而不主里则里气虚故必下利与葛根汤以散经中甚邪】太阳与阳明合病不下利但呕者葛根加半夏汤主之【邪气外甚阳不主里里气不和气下而不上者但下利而不呕里气上逆而不下者但呕而不下利与葛根汤以散其邪加半夏以下逆气】
　　葛根加半夏汤方
　　葛根【四两】麻黄【三两去节汤泡去黄汁焙干称】生姜【三两切】
　　甘草【二两炙】芍药【二两】桂枝【二两去皮】大枣【十二枚擘】
　　半夏【半升洗】
　　右八味以水一斗先煮葛根麻黄减二升去白沫内诸药煮取三升去滓温服一升覆取微似汗
　　太阳病桂枝证医反下之利遂不止脉促者表未解也喘而汗出者葛根黄连黄芩汤主之【经曰不宜下而便攻之内虚热入协热遂利桂枝证者邪在表也而反下之虚其肠胃为热所乗遂利不止邪在表则见阳脉邪在里则见阴脉下利脉迟微邪在里也促为阳盛虽下利而脉促者知表未解也病有汗出而喘者为自汗出而喘也即邪气外甚所致喘而汗出者为因喘而汗出也即里热气逆所致与葛根黄芩黄连汤散表邪除里热】
　　葛根黄芩黄连汤方
　　葛根【半斤】甘草【二两炙味甘平】黄芩【二两味苦寒】黄连【三两味苦寒】
　　【内经曰甘发散为阳表未解者散以葛根甘草之甘苦以坚里气弱者坚以黄芩黄连之苦】右四味以水八升先煮葛根减二升内诸药煮取二升去滓分温再服
　　太阳病头痛发热身疼腰痛骨节疼痛恶风无汗而喘者麻黄汤主之【此太阳伤寒也寒则伤荣头痛身痛腰痛以至牵连骨节疼痛者太阳经荣血不利也内经曰风寒客于人使人毫毛毕直皮肤闭而为热者寒在表也风并于卫卫实而荣虚者自汗出而恶风寒也寒并于荣荣实而卫虚者无汗而恶风也以荣强卫弱故气逆而喘与麻黄汤以发其汗】麻黄汤方
　　麻黄【三两味甘温去节】桂枝【三两去皮味辛热】甘草【一两炙味甘平】杏仁【七十个汤去皮尖味辛温】
　　【内经曰寒淫于内治以甘热佐以苦辛麻黄甘草开肌发汗桂枝杏仁散寒下气】
　　右四味以水九升先煮麻黄减二升去上沫内诸药煮取二升半去滓温服八合覆取微似汗不须啜粥余如桂枝法将息
　　太阳与阳明合病喘而胷满者不可下宜麻黄汤主之【阳受气于胷中喘而胷满者阳气不宣发壅而逆也心下满腹满皆为实当下之此以为胷满非里实故不可下虽有阳明然与太阳合病为属表是与麻黄汤发汗】太阳病十日已去脉浮细而嗜卧者外已解也设胷满脇痛者与小柴胡汤脉但浮者与麻黄汤【十日已去向解之时也脉浮细而嗜卧者表邪已罢也病虽已和解之若脉但浮而不细者则邪气但在表也与麻黄汤发散之】太阳中风脉浮紧发热恶寒身疼痛不汗出而烦躁者大青龙汤主之若脉微弱汗出恶风者不可服服之则厥逆筋惕肉瞤此为逆也大青龙汤主之【此中风见寒脉也浮则为风风则伤卫紧则为寒寒则伤荣荣卫俱病故发热恶寒身疼痛也风并于卫者为荣弱卫强寒并于荣者为荣强卫弱今风寒两伤则荣卫俱实故不汗出而烦躁也与大青龙汤发汗以除荣卫风寒若脉微弱汗出恶风者为荣卫俱虚反服青龙汤则必亡阳或生厥逆筋惕肉瞤此治之逆也】
　　大青龙汤方
　　麻黄【六两去节味甘温】桂枝【二两去皮味辛热】甘草【二两炙味甘平】杏仁【十四个去皮尖味苦甘温】生姜【三两切味辛温】　大枣【十二枚擘味甘温】石膏如鸡子大【碎味甘微寒】
　　【辛甘均为发散然风宜辛散寒宜甘发以辛甘相合乃能发散荣卫之风寒麻黄甘草石膏杏仁以发散荣中之寒桂枝姜枣以解除卫中之风】
　　右七味以水九升先煮麻黄减二升去上沫内诸药煮取三升去滓温服一升取微似汗汗出多者温粉粉之一服汗者停后服汗多亡阳遂虚恶风烦躁不得眠也
　　伤寒脉浮缓身不疼但重乍有轻时无少阴证者大青龙汤发之【此伤寒见风脉也伤寒者身疼此以风胜故身不疼中风者身重此以兼风故乍有轻时不久厥吐利无少阴里证者为风寒外甚也与大青龙汤以发散表中风寒】伤寒表不解心下有水气干呕发热而欬或渴或利或噎或小便不利少腹满或喘者小青龙汤主之【伤寒表不解心下有水饮则水寒相搏肺寒气逆故干呕发热而咳针经曰形寒饮冷则伤肺以其两寒相感中外皆伤故气逆而上行此之谓也与小青龙汤发汗散水水气内渍则所传不一故有或为之证随证增损以解化之】
　　小青龙汤方
　　麻黄【三两去节味甘温】芍药【三两味酸微寒】　五味子【半升味酸温】干姜【三两味辛热】　甘草【三两炙味甘平】　细辛【三两味辛温】桂枝【三两去皮味辛热】半夏【半斤汤洗味辛微温】
　　【寒邪在表非甘辛不能散之麻黄桂枝甘草之辛甘以发散表邪水停心下而不行则肾气燥内经曰肾苦燥急食辛以润之干姜细辛半夏之辛以行水气而润肾欬逆而喘则肺气逆内经曰肺欲收急食酸以收之芍药五味子之酸以收逆气而安肺】
　　右八味以水一斗先煮麻黄减二升去上沫内诸药煮取三升去滓温服一升
　　【加减法　若微利者去麻黄加荛花如鸡子熬令赤色下利者不可攻其表汗出必胀满麻黄发其阳水渍入胃必作利荛花下十二水水去利则止　若渴者去半夏加栝蒌根三两辛燥而苦润半夏辛而燥津液非渴者所宜故去之栝蒌味苦而生津液故加之　若噎者去麻黄加附子一枚炮经曰水得寒气冷必相抟其人即防加附子温散水寒病人有寒复发汗胃中冷必吐蚘去麻黄恶发汗　若小便不利少腹满去麻黄加茯苓四两水畜下焦不行为小便不利少腹满麻黄发津液于外非所宜也茯苓泄畜水于下加所当也　若喘者去麻黄加杏仁半升去皮尖金匮要畧曰其人形肿故不内麻黄内杏子以麻黄发其阳故也喘呼形肿水气摽本之疾】
　　伤寒心下有水气欬而微喘发热不渴服汤已渴者此寒去欲解也小青龙汤主之【欬而微喘者水寒射肺也发热不渴者表证未罢也与小青龙汤发表散水服汤已渴者里气温水气散为欲解也】太阳病外证未解脉浮弱者当以汗解宜桂枝汤【脉浮弱者荣弱卫强也】太阳病下之微喘者表未解故也桂枝加厚朴杏仁汤主之【下后大喘则为里气大虚邪气传里正气将脱也下后微喘则为里气上逆邪不能传里犹在表也与桂枝汤以解外加厚朴杏仁以下逆气】太阳病外证未解者不可下也下之为逆欲解外者宜桂枝汤主之【经曰本发汗而复下之为逆也若先发汗治不为逆】太阳病先发汗不解而复下之脉浮者不愈浮为在外而反下之故令不愈今脉浮故知在外当须解外则愈宜桂枝汤主之【经曰柴胡汤证具而以他药下之柴胡证仍在者复与柴胡汤此虽已下之不为逆则其类矣】太阳病脉浮紧无汗发热身疼痛八九日不解表证仍在此当发其汗服药已微除其人发烦目瞑剧者必衂衂乃解所以然者阳气重故也麻黄汤主之【脉浮紧无汗发热身疼痛太阳伤寒也虽至八九日而表证仍在亦当发其汗既服温暖发散汤药虽未作大汗亦微除也烦者身热也邪气不为汗解郁而变热蒸于经络发于肌表故生热烦肝受血而能视始者寒气伤荣寒既变热则血为热抟肝气不治故目瞑也剧者热甚于经迫血妄行而为衂得衂则热随血散而解阳气重者热气重也与麻黄汤以解前太阳伤寒之邪也】太阳病脉浮紧发热身无汗自衂者愈【风寒在经不得汗解郁而变热衂则热随血散故云自衂者愈】二阳并病太阳初得病时发其汗汗先出不彻因转属阳明续自微汗出不恶寒若太阳病证不罢者不可下下之为逆如此可小发汗设面色缘缘正赤者阳气怫郁在表当解之熏之若发汗不彻不足言阳气怫郁不得越当汗不汗其人躁烦不知痛处乍在腹中乍在四肢按之不可得其人短气但坐以汗出不彻故也更发汗则愈何以知汗出不彻以脉濇故知也【太阳病未解传并入阳明而太阳证未罢者名曰并病续自微汗出不恶寒者为太阳证罢阳明证具也法当下之若太阳证未罢者为表未解则不可下当小发其汗先解表也阳明之经循面色縁縁正赤者阳气怫郁在表也当解之熏之以取其汗若发汗不彻者不足言阳气怫郁止是当汗不汗阳气不得越散邪无从出拥甚于经故躁烦也邪循经行则痛无常处或在腹中或在四肢按之不可得而短气但责以汗出不彻更发汗则愈内经曰诸过者切之濇者阳气有余为身热无汗是以脉濇知阳气拥郁而汗出不彻】脉浮数者法当汗出而愈若下之身重心悸者不可发汗当自汗出乃解所以然者尺中脉微此里虚须表里实津液自和便自汗出愈【经曰诸脉浮数当发热而洒淅恶寒言邪气在表也是当汗出愈若下之身重心悸者损其津液虚其胃气若身重心悸而尺脉实者则下后里虚邪气乘虚传里也今尺脉微身重心悸者知下后里虚津液不足邪气不传里但在表也然以津液不足则不可发汗须里气实津液足便自汗出而愈】脉浮紧者法当身疼痛宜以汗解之假令尺中迟者不可发汗何以知其然以荣气不足血少故也【针经曰夺血者无汗尺脉迟者为荣血不足故不可发汗】脉浮者病在表可发汗宜麻黄汤【浮为轻手得之以候皮肤之气内经曰其在皮者汗而发之】脉浮而数者可发汗宜麻黄汤【浮则伤卫数则伤荣荣卫受邪为病在表故当汗散】病常自汗出者此为荣气和者外不谐以卫气不共荣气和谐故尔以荣行脉中卫行脉外复发其汗荣卫和则愈宜桂枝汤【风则伤卫寒则伤荣卫受风邪而荣不病者为荣气和也卫既客邪则不能与荣气和谐亦不能卫护皮腠是以常自汗出与桂枝汤解散风邪调和荣卫则愈】病人藏无他病时发热自汗出而不愈者此卫气不和也先其时发汗则愈宜桂枝汤主之【藏无他病里和也卫气不和表病也外台云里和表病汗之则愈所谓先其时者先其发热汗出之时发汗则愈】伤寒脉浮紧不发汗因致衂者麻黄汤主之【伤寒脉浮紧邪在表也当与麻黄汤发汗若不发汗则邪无从出拥甚于经迫血妄行因致衂也】伤寒不大便六七日头痛有热者与承气汤其小便清者知不在里仍在表也当须发汗若头痛者必衂宜桂枝汤【不大便六七日头痛有热者故宜当下若小便清者知里无热则不可下经曰小便数者大便必鞕不更衣十日无所苦也况此不大便六七日小便清者不可责邪在里是仍在表也与桂枝汤以解外若头疼不已为表不罢郁甚于经迫血妄行上为衂也】伤寒发汗解半日许复烦脉浮数者可更发汗宜桂枝汤主之【烦者热也发汗身凉为已解至半日许身复热脉浮数者邪不尽也可更发汗与桂枝汤】凡病若发汗若吐若下若亡津液阴阳自和者必自愈【重亡津液则不能作汗必待阴阳自和乃自愈矣】大下之后复发汗小便不利者亡津液故也勿治之得小便利必自愈【因亡津液而小便不利者不可以药利之俟津液足小便利必自愈也】下之后复发汗必振寒脉微细所以然者以内外俱虚故也【发汗则表虚而亡阳下之则里虚而亡血振寒者阳气微也脉微细者阴血弱也】下之后复发汗昼日烦躁不得眠夜而安静不呕不渴无表证脉沈微身无大热者干姜附子汤主之【下之虚其里汗之虚其表里虚又汗则表里俱虚阳王于昼阳欲复虚不胜邪正邪交争故昼日烦躁不得眠夜阴王阳虚不能与之争是夜则安静不呕不渴者里无热也身无大热者表无热也又无表证而脉沈微知阳气大虚阴寒气胜与干姜附子汤退阴复阳】
　　干姜附子汤方
　　干姜【一两味辛热】　附子一枚【生用去皮破八片味辛热】
　　【内经曰寒淫所胜平以辛热虚寒大甚是以辛热剂胜之也】
　　右二味以水三升煮取一升去滓顿服
　　发汗后身疼痛脉沈迟者桂枝加芍药生姜各一两人参三两新加汤主之【汗后身疼痛邪气未尽也脉沈迟荣血不足也经曰其脉沈者荣气微也又曰迟者荣气不足血少故也与桂枝汤以解未尽之邪加芍药生姜人参以益不足之血】发汗后不可更行桂枝汤汗出而喘无大热者可与麻黄杏仁甘草石膏汤主之【发汗后喘当作桂枝加厚朴杏仁汤汗出则喘愈今汗出而喘为邪气拥甚桂枝汤不能发散故不可更行桂枝汤汗出而喘有大热者内热气甚也无大热者表邪必甚也与麻黄杏仁甘草石膏汤以散其邪】
　　麻黄杏仁甘草石膏汤方
　　麻黄【四两去节味甘温】　杏仁【五十个去皮尖味甘温】
　　甘草【二两炙味甘平】　　石膏【半斤碎绵里味甘寒】
　　【内经曰肝苦急急食甘以缓之风气通于肝风邪外甚故以纯甘之剂发之】
　　右四味以水七升先煮麻黄减二升去上沫内诸药煮取二升去滓温服一升本云黄耳柸
　　发汗过多其人义手自冒心心下悸欲得按者桂枝甘草汤主之【发汗过多亡阳也阳受气于胷中胷中阳气不足故病义手自冒心心下悸欲得按者与桂枝甘草汤以调不足之气】
　　桂枝甘草汤方
　　桂枝【四两去皮味辛热】　甘草【二两炙味甘平】
　　【桂枝之辛走肺而益气甘草之甘入脾而缓中】
　　右二味以水三升煮取一升去滓顿服
　　发汗后其人脐下悸者欲作奔豚茯苓桂枝甘草大枣汤主之【汗者心之液发汗后脐下悸者心气虚而肾气发动也肾之积名曰奔豚发则从少腹上至心下为肾气逆欲上凌心今脐下悸为肾气发动故云欲作奔豚与茯苓桂枝甘草大枣汤以降肾气】茯苓桂枝甘草大枣汤方
　　茯苓【半斤味甘平】　甘草【二两炙味甘平】　大枣【十五枚擘味甘平】桂枝【四两去皮】
　　【茯苓以伐肾邪桂枝能泄奔豚甘草大枣之甘滋助脾土以平肾气煎用甘烂水者扬之无力取不助肾气也】
　　右四味以甘烂水一斗先煮茯苓减二升内诸药煮取三升去滓温服一升日三服作甘烂水法取水二斗置大盆内以杓之水上有珠子伍六千颗相逐取用之
　　发汗后腹胀满者厚朴生姜甘草半夏人参汤主之【吐后腹胀与下后腹满皆为实言邪气乘虚入里为实发汗后外已解也腹胀满知非里实由脾胃津液不足气濇不通壅而为满与此汤和脾胃而降气】
　　厚朴生姜甘草半夏人参汤方
　　厚朴【半斤去皮炙味苦温】　生姜【半斤切味辛温】　半夏【半升洗味辛平】人参【一两味甘温】　　甘草【二两炙味甘平】
　　【内经曰脾欲缓急食甘以缓之用苦泄之厚朴之苦以泄腹满人参甘草之甘以益脾胃半夏生姜之辛以散滞气】
　　右五味以水一斗煮取三升去滓温服一升日三服
　　伤寒若吐若下后心下逆满气上冲胷起则头脉沈紧发汗则动经身为振振摇者茯苓桂枝白术甘草汤主之【吐下后里虚气上逆者心下逆满气上冲胷表虚阳不足起则头脉浮紧为邪在表当发汗脉沈紧为邪在里则不可发汗发汗则外动经络损伤阳气阳气外虚则不能主持诸脉身为振振摇也与此汤以和经益阳】
　　茯苓桂枝白术甘草汤方
　　茯苓【四两味甘平】　桂枝【三两去皮味辛热】白术【二两味苦甘温】甘草【二两炙味甘平】
　　【阳不足者补之以甘茯苓白术生津液而益阳也里气逆者散之以辛桂枝甘草行阳散气】右四味以水六升煮取三升去滓分温三服
　　发汗病不解反恶寒者虚故也芍药甘草附子汤主之【发汗病解则不恶寒发汗病不解表实者亦不恶寒今发汗病且不解又反恶寒者荣卫俱虚也汗出则荣虚恶寒则卫虚与芍药甘草附子汤以补荣卫】
　　芍药甘草附子汤方
　　芍药【三两味酸微寒】甘草【三两炙味甘平】附子【一枚炮去皮破八片味辛热】
　　【芍药之酸收敛津液而益荣附子之辛温固阳气而补卫甘草之甘调和辛酸而安正气】
　　已上三味以水五升煮取一升伍合去滓分温服疑非仲景意
　　发汗若下之病仍不解烦躁者茯苓四逆汤主之【发汗若下病宜解也若病仍不解则发汗外虚阳气下之内虚阴气阴阳俱虚邪独不解故生烦躁与茯苓四逆汤以复阴阳之气】
　　茯苓四逆汤方
　　茯苓【六两味甘平】人参【一两味甘温】附子【一枚生用去皮破八片味辛热】甘草【二两炙味甘平】干姜【一两半味辛热】
　　【四逆汤以补阳加茯苓人参以益阴】
　　右五味以水五升煮取三升去滓温服七合日三服
　　发汗后恶寒者虚故也不恶寒但热者实也当和胃气与调胃承气汤【汗出而恶寒者表虚也汗出而不恶寒但热者里实也经曰汗出不恶寒者此表解里未和与调胃承气汤和胃气】太阳病发汗后大汗出胃中干烦燥不得眠欲得饮水者少少与饮之令胃气和则愈若脉浮小便不利微热消渴者与五苓散主之【发汗已解胃中干烦燥不得眠欲饮水者少少与之胃气得润则愈若脉浮者表未解也饮水多而小便少者谓之消渴里热甚实也微热消渴者热未成实上焦燥也与五苓散生津液和表里】
　　五苓散方
　　猪苓【十八铢味甘平去皮】泽泻【一两六铢半味酸咸】茯苓【十八铢味甘平】桂【半两去皮味辛热】　白术【十八铢味甘平】
　　【淡者一也口入一而为甘甘甚而反淡甘缓而淡渗猪苓白术茯苓三味之甘润虚燥而利津液咸味下泄为阴泽泻之咸以泄伏水辛甘发散为阳桂枝之辛甘以和肌表】
　　右五味为末以白饮和服方寸匕日三服多饮暖水汗出愈
　　发汗已脉浮数烦渴者五苓散主之【发汗已脉浮数者表邪未尽也烦渴亡津液胃燥也与五苓散和表润燥】伤寒汗出而渴者五苓散主之不渴者茯苓甘草汤主之【伤寒汗出而渴者亡津液胃燥邪气渐传里也五苓散以和表里若汗出不渴者邪气不传里但在表而表虚也与茯苓甘草汤和表合卫】
　　茯苓甘草汤方
　　茯苓【二两味甘平】　桂枝【二两去皮味辛热】生姜【三两切味辛温】甘草【一两炙味甘平】
　　【茯苓甘草之甘益津液而和卫桂枝生姜之辛助阳气而解表】
　　右四味以水四升煮取二升去滓分温三服
　　中风发热六七日不解而烦有表里证渴欲饮水水入则吐者名曰水逆五苓散主之【中风发热至六七日则当解若不解烦者邪在表也渴欲饮水邪传里也里热甚则能消水水入则不吐里热少则不能消水停积不散饮而吐水也以其因水而吐故名水逆与五苓散和表里散停饮】未持脉时病人手义自冒心师因教试令欬而不欬者此必两耳聋无闻也所以然者以重发汗虚故如此【发汗多亡阳胷中阳气不足者病人手义自冒心师见外证知阳气不足也又试令欬而不即欬者耳聋也知阳气　虚明矣耳聋者阳气虚精气不得上通于耳故也】发汗后饮水多必喘以水灌之亦喘【喘肺疾饮水多喘者饮冷伤肺也以冷水灌洗而喘者形寒伤肺也】发汗后水药不得入口为逆若更发汗必吐下不止【发汗后水药不得入口为之吐逆发汗亡阳胃中虚冷也若更发汗则愈损阳气胃气大虚故吐下不止】发汗吐下后虚烦不得眠若剧者必反覆颠倒心中懊憹栀子豉汤主之【发汗吐下后邪热乘虚客于胷中谓之虚烦者热也胷中烦热郁闷而不得发散者是也无气伏于里者则喜睡今热气浮于上烦扰阳气故不得眠心恶热热甚则必神昏是以剧者反覆颠倒而不安心中懊憹而愦闷懊憹者俗谓鹘突是也内经曰其髙者因而越之与栀子防汤以吐胷中之邪】
　　栀子豉汤方
　　栀子【十四枚擘味苦寒】　香防【四合绵裹味苦寒】
　　【酸苦涌泄为阴苦以涌吐寒以胜热栀子豉汤相合吐剂宜矣】
　　右二味以水四升先煮栀子得二升半内豉煮取一升半去滓分为二服温进一服得吐者止后服
　　若少气者栀子甘草豉汤主之若呕者栀子生姜豉汤主之【少气者热伤气也加甘草以益气呕者热烦而气逆也加生姜以散气少气则气为热搏散而不收者甘以补之可也呕则气为热搏逆而不散者辛以散之可也】发汗若下之而烦热胷中窒者栀子豉汤主之【阳受气于胷中发汗若下使阳气不足邪热客于胷中结而不散故烦热而胷中窒塞与栀子豉汤以吐胷中之邪】伤寒五六日大下之后身热不去心中结痛者未欲解也栀子防汤主之【伤寒五六日邪气在里之时若大下后身热去心胷空者为欲解若大下后身热去而心结痛者结胷也身热不去心中结痛者虚烦也结胷为热客胷中为实是热气已收敛于内则外身热去虚烦为热客胷中未结为实散漫为烦是以身热不去六七日为欲解之时以热为虚烦故云未欲解也与栀子防汤以吐除之】伤寒下后心烦腹满卧起不安者栀子厚朴汤主之【下后但腹满而不心烦即邪气入里为里实但心烦而不腹满即邪气在胷中为虚烦既烦且满则邪气壅于胷腹之间也满则不能坐烦则不能卧故令卧起不安与栀子厚朴汤吐烦泄满】
　　栀子厚朴汤方
　　栀子【十四枚擘味苦寒】厚朴【四两姜炙苦温】枳实【四枚水浸去穰炒味苦寒】
　　【酸苦涌泄栀子之苦以涌虚烦厚朴枳实之苦以泄腹满】
　　已上三味以水三升半煮取一升半去滓分二服温进一服得吐者止后服
　　伤寒医以圆药大下之身热不去微烦者栀子干姜汤主之【丸药不能除热但损正气邪气乘虚留于胷中而未入深者则身热不去而微烦与栀子干姜汤吐烦益气】
　　栀子干姜汤方
　　栀子【十四枚擘味苦寒】　干姜【二两味辛热】
　　【苦以涌之栀子之苦以吐烦辛以润之干姜之辛以益气】
　　右二味以水三升半煮取一升半去滓分二服温进一服得吐者止后服
　　凡用栀子汤病人旧微溏者不可与服之【病人旧微溏者里虚而寒在下也虽烦则非蕴热故不可与栀子汤内经曰先泄而后生他病者治其本必且调之后乃治其他病】太阳病发汗汗出不解其人仍发热心下悸头身瞤动振振欲擗地者真武汤主之【发汗不解仍发热邪气未解也心下悸头身瞤动振振欲擗地者汗出亡阳也里虚为悸上虚为经虚为身瞤振振摇与真武汤主之温经复阳】咽喉干燥者不可发汗【津液不足也】淋家不可发汗发汗必便血【膀胱里热则淋反以汤药发汗亡耗津液増积客热膀胱虚燥必小便血】疮家虽身疼痛不可发汗发汗则痓【表虚聚热则生疮疮家身疼如伤寒不可发汗发汗则表气愈虚热势愈甚生风故变痓也】衂家不可发汗汗出必额上陷脉急紧直视不能眴不得眠【衂者上焦亡血也若发汗则上焦津液枯竭经络干涩故额上陷脉急紧诸脉者皆属于目筋脉紧急则牵引其目故直视不能眴眴瞬合目也针经曰阴气虚则目不亡血为阴虚是以不得眠也】亡血家不可发汗发汗则寒栗而振【针经曰夺血者无汗夺汗者无血无血发汗则阴阳俱虚故寒栗而振】汗家重发汗必恍惚心乱小便已阴疼与禹余粮圆阙【汗者心之液汗家重发汗则心虚恍愡心乱夺汗则无水故小便已阴中疼】病人有寒复发汗胃中冷必吐蚘【病人有寒则当温散反发汗损阳气胃中冷必吐蚘也】本发汗而复下之此为逆也若先发汗治不为逆本先下之而反汗之为逆若先下之治不为逆【病在表者汗之为宜下之为逆病在里者下之为宜汗之为逆经曰阳盛阴虚汗之则死下之则愈阳虚阴盛汗之则愈下之则死】伤寒医下之续得下利清谷不止身疼痛者急当救里后身疼痛清便自调者急当救表救里宜四逆汤救表宜桂枝汤【伤寒下之续得下利清谷不止身疼痛者急当救里者以里气不足必先救之急与四逆汤得清便自调知里气已和然后急与桂枝汤以救表身疼者表邪也内经曰病发而不足标而本之先治其标后治其本此以寒为本也】病发热头痛脉反沈若不差身体疼痛当救其里宜四逆汤【发热头痛表病也脉反沈者里脉也经曰表有病者脉当浮大今脉反以迟故知愈也见表病而得里脉则当差若不差为内虚寒甚也与四逆汤救其里】太阳病先下之而不愈因复发汗以此表里俱虚其人因致冒冒家汗出自愈所以然者汗出表和故也得里和然后复下之【冒者鬰也下之则里虚而亡血汗之则表虚而亡阳表里俱虚寒气怫郁其人因致冒金匮要畧曰亡血复汗寒多故令郁冒汗出则怫郁之邪得解则冒愈金匮要畧曰冒家欲解必大汗出汗出表和而里未和者然后复下之】太阳病未解脉阴阳俱停必先振栗汗出而解但阳脉微者先汗出而解但阴脉微者下之而解若欲下之宜调胃承气汤主之【脉阴阳俱停无偏胜者阴阳气和也经曰寸口关上尺中三处大小浮沈迟数同等此脉阴阳为和平虽剧当愈今脉阴阳既和必先振栗汗出而解但阳脉微者阳不足而阴有余也经曰阳虚阴盛汗之则愈阴脉微者阴不足而阳有余也经曰阳盛阴虚下之则愈】太阳病发热汗出者此为荣弱卫强故使汗出欲救邪风者宜桂枝汤【太阳中风风并于卫则卫实而荣虚荣者阴也卫者阳也发热汗出阴弱阳强也内经曰阴虚者阳必凑之故少气时热而汗出与桂枝汤解散风邪调和荣卫】伤寒五六日中风徃来寒热胷脇苦满黙黙不欲饮食心烦喜呕或胷中烦而不呕或渴或腹中痛或脇下痞鞕或心下悸小便不利或不渴身有微热或欬者与小柴胡主之【病有在表者有在里者有在表里之间者此邪气在表里之间谓之半表半里证五六日邪气自表传里之时中风者或伤寒至五六日也玉凾曰中风五六日伤寒徃来寒热即是或中风或伤寒非是伤寒再中风中风复伤寒也经曰伤寒中风有柴胡证但见一证便是不必悉具者正是谓或中风或伤寒也邪在表则寒邪在里则热今邪在半表半里之间未有定处是以寒热徃来也邪在表则心腹不满邪在里则心腹胀满今止言胸脇苦满知邪气在表里之间未至于心腹满言胷脇苦满知邪气在表里也黙黙静也邪在表则呻吟不安邪在里则烦闷乱内经曰阳入之阴则静黙黙者邪方自表之里在表里之间也邪在表则能食邪在里则不能食不欲食者邪在表里之间未至于必不能食也邪在表则不烦不呕邪在里则烦满而呕心烦喜呕者邪在表方传里也邪初入里未有定处则所传不一故有或为之证有柴胡证但见一证便是即是此或为之证】
　　小柴胡汤方
　　柴胡【半斤味苦微寒】　黄芩【三两味苦寒】　人参【三两味甘温】甘草【三两味甘平】　半夏【半升洗味辛温】　生姜【三两切味辛温】大枣【十二枚擘味甘温】
　　【内经曰热淫于内以苦发之柴胡黄芩之苦以发传邪之热里不足者以甘缓之人参甘草之甘以缓中和之气邪半入里则里气逆辛以散之半夏以除烦呕邪在半表则荣卫争之辛甘解之姜以和荣卫】右七味以水一斗二升煮取六升去滓再煎取三升温服一升日三服　后加减法
</div>
    <div class="pagination">
<a href="伤寒论注释.html">上一页</a><a href="伤寒论注释.html">1</a><span class="current-page">2</span><a href="伤寒论注释_page3.html">3</a><a href="伤寒论注释_page4.html">4</a><a href="伤寒论注释_page5.html">5</a><a href="伤寒论注释_page6.html">6</a><a href="伤寒论注释_page7.html">7</a><a href="伤寒论注释_page8.html">8</a><a href="伤寒论注释_page9.html">9</a><a href="伤寒论注释_page10.html">10</a><a href="伤寒论注释_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
