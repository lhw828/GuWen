<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 48 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 48 页/共 401 页</h1>
    <div class="content">　　【注】百合病本不渴今一月不解变成渴者外以百合汤浸洗其身通表泻热内食煮饼勿以盐防不致引饮而渴自止也
　　百合洗方
　　百合【一升】
　　右以水一斗渍之一宿以洗身洗已食煮饼勿以盐防也
　　百合病渴不瘥者用后方主之
　　【注】与百合洗身而渴不瘥者内热盛而津液竭也栝蒌根苦寒生津止渴牡蛎咸寒引热下行也
　　栝蒌牡蛎散方
　　栝蒌根　　　　　牡蛎【熬等分】
　　右为细末饮服方寸匕日三服
　　百合病发汗后者百合知母汤主之
　　【注】百合病不应汗而汗之不觧者则致燥以百合知母汤主之者清而润之也
　　百合知母汤方
　　百合【七枚擘】　　　知母【三两切】
　　右先以水洗百合渍一宿当白沫出去其水更以泉水二升煎取一升去滓别以泉水二升煎知母取一升去滓后合和煎取一升五合分温再服
　　百合病下之后者滑石代赭汤主之
　　【注】百合病不应下而下之不解者则怯中以滑石代赭汤清而鎭之也
　　滑石代赭汤方
　　百合【七枚擘】　　　滑石【三两碎绵裹】
　　代赭石【如弹丸大一枚碎绵裹】
　　右先以水洗百合渍一宿当白沫出去其水更以泉水二升煎取一升去滓别以泉水二升煎滑石代赭取一升去滓后合和重煎取一升五合分温服
　　百合病吐之后者用后方主之
　　【注】百合病不应吐而吐之不解者则虚中以百合鸡子汤清而补之也
　　百合鸡子汤方
　　百合【七枚擘】　　　鸡子黄【一枚】
　　右先以水洗百合渍一宿当白沫出去其水更以泉水二升煎取一升去滓内鸡子黄搅匀煎五分温服
　　狐惑之为病状如伤寒黙黙欲眠目不得闭卧起不安蚀于喉为惑蚀于隂为狐不欲饮食恶闻食臭其面目乍赤乍黒乍白蚀于上部则声嗄甘草泻心汤主之蚀于下部则咽干苦参汤洗之蚀于肛者雄黄熏之【注】狐惑牙疳下疳等疮之古名也近时惟以疳呼之下疳即狐也蚀烂肛隂牙疳即惑也蚀咽腐龈脱牙穿腮破唇每因伤寒病后余毒与湿防之为害也或生斑疹之后或生癖疾下利之后其为患亦同也状如伤寒谓发热憎寒也黙黙欲眠目不得闭谓其病或在隂亦或在阳故卧起俱不安也此病有虫虫闻食臭而动动则令人烦心故不欲饮食恶闻食臭也面目乍赤乍黒乍白亦由虫动交乱胃中胃主面故色无定也惑蚀于上部之喉故先声嗄毒在喉也狐蚀于下部之隂故先咽干毒在隂也外治之法苦参汤雄黄散解毒杀虫尚属有理内用甘草泻心汤必传写之误也姑存之
　　【集注】程林曰灵枢经云虫动则令悗心是以有卧起不安等项也
　　李彣曰喉肛与前隂皆闗窍所通津液滋润之处故虫每蚀于此
　　甘草泻心汤方
　　甘草【四两】　　　黄芩
　　人参　　　　　干姜【各三两】
　　黄连【一两】　　　大枣【十二枚】
　　半夏【半升】
　　右七味水一斗煑取六升去滓再煎温服一升日三服
　　苦参汤方
　　苦参【一升】
　　水一斗煑取七升熏洗日三
　　雄黄
　　右一味为末筒瓦二枚合之烧向肛熏之
　　衇经云病人或从呼吸上蚀其咽或从下焦蚀其肛隂蚀上为惑蚀下为狐狐惑病者猪苓散主之
　　病者衇数无热微烦黙黙但欲卧汗出初得之三四日目赤如鸠眼七八日目四眦黒若能食者脓已成也赤小豆当归散主之
　　【注】病者衇数谓病狐惑之人衇数也数主疮主热今外无身热而内有疮热疮之热在于隂故黙黙但欲卧也热在于阳故微烦汗出也然其病初得之三四日目赤如鸠眼者是热蕴于血故眦络赤也七八日四眦皆黒者是热瘀血腐故眦络黒也若不能食其毒尚伏诸里若已能食其毒已化成脓也故以赤小豆排痈肿当归调疡血米浆和胃气也
　　【集注】李彣曰经云衇数不止而热不解则生恶疮今脓成何处大率在喉与隂肛盖积热生虫亦积热成脓是亦恶疮之类也
　　赤小豆当归散方
　　赤小豆【三升浸令芽出曝干】　当归
　　右二味杵为散浆水服方寸匕日三服
　　阳毒之为病面赤斑斑如锦文咽喉痛唾脓血五日可治七日不可治升麻鼈甲汤主之
　　隂毒之为病面目青身痛如被杖咽喉痛五日可治七日不可治升麻鼈甲汤去雄黄蜀椒主之
　　【注】隂阳平正气也隂阳偏邪气也隂阳变异气也正气者即四时令平之气也中人为病徐而浅邪气者即四时不和之气也中人为病速而危异气者非常灾疠之气也中人为病暴而死所以过五日不治以五藏相传俱受邪也此气适中人之阳则为阳毒适中人之隂则为隂毒非后人所论隂寒极阳热极之隂毒阳毒也观其所主之方要不过升麻甘草当归鼈甲蜀椒雄黄而并不用大寒大热之药则可知仲景所论隂毒阳毒非隂寒极阳热极之谓也此二证即今世俗所称痧证是也阳毒终属阳邪故见面赤斑斑如锦文唾脓血之热证隂毒终属隂邪故见面目青身痛如被杖之寒证二证俱咽喉痛者以此证乃邪从口鼻而下入咽喉故痛也
　　【按】由此推之凡邪所过之处无不痛也故中此气之人不止咽喉痛身痛甚至有心腹绞痛大满大胀通身络衇青紫暴出手足指甲色如靛叶口噤牙紧心中忙乱死在旦夕者若谓必从皮毛而入未有为病如是之速者也是必从口鼻而下入咽喉无疑况隂毒反去雄黄蜀椒必传写之譌故治是证者不必问其隂阳但刺其尺泽委中手中十指衇络暴出之处出血轻则用刮痧法随即服紫金锭或吐或下或汗出而愈者不少若吐泻不止厥逆冷汗衇微欲絶用炮附子炮川乌呉茱茰丁香生干姜甘草虚者加人参救之亦多得生
　　【集注】王履曰仲景虽有隂毒之名其叙证不过面目青身痛咽痛而已并不言隂寒极盛之説其升麻鼈甲汤并不用大热药是知仲景所论隂毒者非隂寒之病乃感天地恶毒异气入于隂经故曰隂毒耳后人谓隂寒极盛之证称为隂毒引仲景所叙面目青身痛如被杖咽喉痛数语郤用附子散正阳散等药窃谓隂寒极盛之证固可名为隂毒然终非仲景所以立名之本意后人所叙隂毒与仲景所叙隂毒自是两般岂可混论盖后人所叙隂毒只是内伤冷物或暴寒所中或过服寒凉药或内外俱伤于寒而成耳非天地恶毒异气所中者也
　　李彣曰赵献可云此隂阳二毒是感天地疫疠非常之气沿家传染所谓时疫证也观方内老小再服可见
　　升麻鼈甲汤方
　　升麻【二两】　　　当归【一两】
　　蜀椒【炒去汗一两】　　甘草【二两】
　　鼈甲【手掌大一片炙】　　雄黄【半两研】
　　右六味以水四升煑取一升顿服之老小再服取汗
　　疟病衇证并治第四
　　师曰疟衇自数者多热迟者多寒小紧者下之差迟者可温之紧者可发汗鍼灸也浮大者可吐之数者风发也以饮食消息止之
　　【按】小紧者之小字当是沉字则有可下之理紧者当是浮紧则有可发汗之理浮大者当是滑大则有可吐之理且不遗本文疟衇自之意
　　【注】疟之为病寒热也三隂三阳皆有之因其邪伏藏于半表半里之间故属少阳衇自也数者多热迟者多寒谓发作之时多热为阳盛多寒为隂盛也夫伤寒少阳病则有汗吐下三法之禁而疟亦属少阳何以有汗吐下三法之宜是盖疟属杂病不可不知也初发衇兼沉紧者主乎里也可下之兼迟者主乎寒也可温之兼浮紧者主乎表也可汗之兼滑大者主乎饮也可吐之兼数者风发也即风热之谓也可清之若乆发不止则不可以此法治之当以饮食撙节调理消息止之盖初病以治邪为急乆病以养正为主也其他瘅疟即内经所谓但热不寒之瘅疟也温疟即内经所言先伤于风后伤于寒热多寒少之温疟也牝疟即内经所言先伤于寒后伤于风寒多热少之寒疟也惟疟母一证经所未载然论诸疟未有详于内经者也其文虽略有不同必是脱简然所出治法亦未有过于仲景者也
　　【集注】徐彬曰自者谓感有风寒而衇惟自也于是衇既有一定之象而兼数为热兼迟为寒此其大纲也
　　尤怡曰疟之舍固在半表半里之间而人之藏则有偏多偏少之异故其病有热多者有寒多者有里多而可下者有表多而可汗可吐者当各随其衇而施治也
　　周扬俊曰人之疟证由外邪之入每伏于半表半里入而与隂争则寒出而与阳争则热故寒热徃来主少阳谓兼他经证则有之谓全不渉少阳则无是理也仲景曰疟衇自正以衇之数迟小紧浮大皆未可定要必兼为少阳衇也夫邪犯少阳与卫气并居卫气昼行于阳夜行于隂故邪得阳而外出得隂而内薄内外相薄是以日作若气之舍深内薄于隂阳气独发隂气内着隂与阳争不得出是以间日而作也然则偏隂多寒偏阳多热其为瘅为温为牝莫不自少阳而造其极补偏救弊必从少阳之界使邪去而隂阳适归于和而后愈也
　　病疟以月一日发当以十五日愈设不差当月尽解如其不差当云何师曰此结为症瘕名曰疟母急治之宜鳖甲煎圆
　　【注】病疟者以月计之如一日发者当以十五日愈以十五日更一气也人受气于天天气更则人身之气亦更更气旺则不受疟邪故愈也设若不差当月尽解是又更一旺气也倘如更二气不差此疟邪不衰与病者气血痰饮结为症瘕名曰疟母也当急治之宜用鳖甲煎丸攻之可也
　　【集注】程林曰五日为一候三候为一气一气十五日也夫人受气于天气节更移荣卫亦因之以易也
　　鳖甲煎圆方
　　鳖甲【十二分炙】　　　乌扇【三分烧】
　　黄芩【三分】　　　柴胡【六分】
　　防妇【三分熬】　　　干姜【三分】
　　大黄【三分】　　　芍药【五分】
　　桂枝【三分】　　　葶苈【一分熬】
　　石苇【三分去毛】　　　厚朴【三分】
　　牡丹【五分去心】　　　瞿麦【二分】
　　紫葳【三分】　　　半夏【一分】
　　人参【一分】　　　虫【五分熬】
　　阿胶【三分】　　　蜂窠【四分炙】
　　赤消【十二分】　　　螂【六分熬】
　　桃仁【二分】
　　右二十三味为末取鍜灶下灰一斗清酒一斛五斗浸灰候酒尽一半着鳖甲于中煮令泛烂如胶漆绞取汁内诸药煎为丸如梧子大空心服七丸日三服
　　【集解】徐彬曰药用鳖甲煎者鳖甲入肝除邪养正合煆灶灰所浸酒去瘕故以为君小柴胡汤桂枝汤大承气汤为三阳主药故以为臣但甘草嫌柔缓而减药力枳实嫌破气而直下故去之外加干姜阿胶助人参白术温养为佐瘕必假血依痰故以四虫桃仁合半夏消血化痰凡积必由气结气利而积消故以乌扇葶苈利肺气合石苇瞿麦清邪热而化气散结血因邪聚则热故以牡丹紫葳去血中伏火膈中实热为使千金方去防妇赤消而加海藻大防以软坚化水更妙
　　师曰隂气孤絶阳气独发则热而少气烦寃手足热而欲呕名曰瘅疟若但热不寒者邪气内藏于心外舍分肉之间令人消铄肌肉
　　【按】此言瘅疟其文脱简内经已详不复释
　　温疟者其衇如平身无寒但热骨节疼烦时呕白虎加桂枝汤主之
　　【按】此言温疟其文脱简内经已详不复释
　　白虎加桂枝汤方
　　知母【六两】　　　甘草【二两炙】
　　石膏【一觔】　　　粳米【二合】
　　桂枝【三两】
　　右剉每五钱水一盏半煎至八分去滓温服汗出愈
　　疟多寒者名曰牝疟蜀漆散主之
　　【按】此言牝疟其文脱简内经已详不复释
　　蜀漆散方
　　蜀漆【洗去腥】　　　云母【烧二日夜】
　　龙骨【等分】
　　右三味杵为散未发前以浆水服半钱匕温疟加蜀漆半分临发时服一钱匕
　　【集解】李彣曰牝疟证多隂寒治宜助阳温散为主云母之根为阳起石下有云母上多云气性温气升乃升发阳气之物龙骨属阳能逐隂邪而起阳气蜀漆乃常山之苖功能治疟不用根而用苖者取其性多升发能透达阳气于上之义也温疟加蜀漆亦取其升散之功
　　中风歴节病衇证并治第五
　　夫风之为病当半身不遂或但臂不遂者此为痹衇防而数中风使然
</div>
    <div class="pagination">
<a href="御纂医宗金鉴_page47.html">上一页</a><span>...</span><a href="御纂医宗金鉴_page43.html">43</a><a href="御纂医宗金鉴_page44.html">44</a><a href="御纂医宗金鉴_page45.html">45</a><a href="御纂医宗金鉴_page46.html">46</a><a href="御纂医宗金鉴_page47.html">47</a><span class="current-page">48</span><a href="御纂医宗金鉴_page49.html">49</a><a href="御纂医宗金鉴_page50.html">50</a><a href="御纂医宗金鉴_page51.html">51</a><a href="御纂医宗金鉴_page52.html">52</a><a href="御纂医宗金鉴_page53.html">53</a><span>...</span><a href="御纂医宗金鉴_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
