<!DOCTYPE html>
<html>
<head>
    <meta charset="UTF-8">
    <title>圣济总录 - 第 415 页/共 447 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录 - 第 415 页/共 447 页</h1>
    <div class="content">　　治肠风泻血。胡荽饼方胡饼 胡荽（净择作齑）上二味。以胡饼裹胡荽食之。

　　治肠风秘结。麻子粥方大麻子（半斤） 附子（二两炮裂去皮脐别捣末）上二味。将麻子淘净曝干捣罗为末，每服二两，水一升半研匀，细布绞取汁，入附子末一钱匕，相和，粟米一合，同煮粥，空心食，不得用漆匙。

　　治久患肠风下血，肛门疼痛。食野猪肉方野猪肉（二斤）上一味。切作炙脔，入椒盐葱白，串炙令熟，空腹食之。

　　治肠风下血，烦渴。乌梅粥方乌梅（椎碎七颗） 粟米（淘净不拘多少）上二味。以水八合，浸一宿，去乌梅，取汁煮粥，每日空腹顿食之。

　　治肠风五痔热血。马齿菜方马齿菜上一味。每日作齑食之。

　　卷第一百九十

　　食治五淋

　　治热淋，及小便出血，茎中痛。车前子叶羹方车前子叶（择取一斤细切） 葱白（一握细切） 粟（三合净淘）上三味。以豉汁五升煮令沸，先下米煮熟，次下车前叶葱白和作羹，入少盐醋，空腹食之，或煮为粥亦得。

　　治热病，小便不利。凫葵粥方凫葵（择取叶二斤细切即水中荇叶也） 粟米（半升净淘）上二味。先用盐豉汁五升，煎令沸，下米煮十余沸，下凫葵煮作粥，空心任意，量多少食之。

　　治小便不通。粟酥粥法粟米（一升净淘） 酒（一升） 酥（无好酥以熟油一两代之） 葱白（一握细切）上四味。用浆水五升，煮米为粥，候粥将熟，下酒酥葱，更煮取熟，令病患空腹恣意食之，或腹痛无害，但行三五十步即通。

　　治小便不通。葱白粥方葱白（去须叶一大握细切烂研生布绞取汁） 白粳米（两合净淘）上二味。以水二升半，煮米作粥，候粥将熟，下葱汁，更煮取熟，空心温食之，良久即便。

　　治诸淋，小便赤涩，茎中疼痛。葵菜粥方葵菜（择取叶并嫩心三斤细切） 粟米（三合净淘） 葱白（去须叶一握细切）上三味。先以水五升，煮葵菜至三升，绞去葵菜取汁，下米并葱白，更入浓煎豉汁五合，同煮为粥，空心顿食之，食不尽，分作两度，一日取尽。

　　治热淋，小便不通。真酥粥方真酥（一两） 粟米（三合净淘） 淡浆水（三升）上三味。以浆水煮米作粥，候粥将熟，下酥更煮取熟，适寒温，空腹恣意食之。

　　治小便淋沥涩少疼痛。青头鸭羹方青头鸭（一只净去毛并肠肚骨等细切） 冬瓜（去瓜瓤四两细切） 莱菔（四两细切） 葱白（四握细切）上四味。浓煎豉汁二斗，煮鸭肉，候熟，入冬瓜等三味，更煮取熟，又入少许盐醋，空心任意食之。

　　治淋，小腹结痛，小便不通。榆皮索饼方榆皮（去粗皮细锉二两） 白面（四两）上二味。以水二升，煮榆皮至五合，绞去滓，取汁和面作索饼，于浓煎盐豉汁中熟煮，空心食之，续以热葱茶投之。

　　治小便淋痛。酥粥方真酥（一两） 滑石（三两捣如麻子粒大） 白茯苓（二两捣如麻子粒大） 葱白（三七茎去须叶细切） 生姜（一两湿纸裹灰火煨细切）上五味。先以水四升，煮后四味至二升，以生绢滤去滓，取清，更入浆水一升，添入粟米三合净淘煮作粥，候粥将熟，方入酥搅匀取熟，空心任意食之。

　　治久淋不瘥宜食。粳酥粥方真酥（三合） 芜荑仁（微炒别捣末三钱半）上二味。先取白粳米半升净淘，以水多少煮粥，候熟下酥并芜荑末搅匀，任意食之，食不尽，分作两度。

　　治五淋小便涩痛。冬麻子粥方冬麻子（一升烂研用水三升投以生绢滤取汁） 粳米（三合净淘）上二味。取麻子汁煮令沸，下米煮，将熟，入葱白并椒各少许，煮熟空心食之。

　　治五淋，小便不通。紫苏粥方紫苏（一两） 糯米（三合净淘一方用粟米）上二味。以浆水二升，煮紫苏令沸，去紫苏下糯米煮粥，空心任食之。

　　治五淋，小便疼痛壮热，腹胀气闷。冬瓜羹方冬瓜（去皮瓤一斤细切） 葱白（一握细切） 冬麻子（一升洗研碎）上三味。以水三升，漉麻子成浆，生绢滤取汁，煮冬瓜葱白作羹，候熟入少许盐醋，空心食之。

　　卷第一百九十

　　食治小便数

　　治小便数下焦虚冷。方羊肺（细切一具） 羊肉（切四两）上二味。入五味作羹，空腹食之。

　　治小便数下焦虚冷。方生山芋（半斤削去皮）上一味拍碎，慢火煎酒二升，候酒沸，旋下山芋，入盐椒葱白，空腹食之。

　　治小便数。方生山芋（削去皮半斤） 小豆叶（嫩者一斤）上二味。豉汁中入五味，煮羹食之。

　　治小便数。方鸡肠菜（一斤）上一味。豉汁中入五味，煮羹食之。

　　治小便数。方生山芋（半斤削去皮） 薤白（切一握）上二味。以豉汁煮羹，入五味如常法，空腹食。

　　卷第一百九十

　　食治蛔虫

　　治蛔虫。槟榔粥方槟榔（生用五枚） 酸石榴根皮（东行者洗锉半斤）上二味。粗捣筛，分作三度用，每度以水一升半，煎至一升，绞去滓，用粟米一合净淘煮为粥，平旦乘饥顿食，得快利虫出为效。

　　治蛔虫。绿豆汁方绿豆（三升水五升煮烂绞取汁二升） 大麻子仁（一升烂研入水半盏同研绞取汁）上二味。先取麻仁汁一半煎微温，后入绿豆汁一升同搅，更煎微温，欲服时，先吃炙羊肉干脯一片，吐滓只咽津五七度，顿服药汁，须臾或吐或利，即其蛔已消，若未尽更服。

　　治蛔虫心痛。苦楝根粥方苦楝根（洗去土取皮细锉半升）上一味。都以水二升半，慢火煎至八合，绞去滓，以粟米三合净淘，量水多少，并楝根汁同煮为稠粥，隔宿不食，平旦顿食之，即蛔虫尽下。

　　卷第一百九十一　针灸门

　　骨度统论

　　论曰凡用针当先明骨节，骨节既定，然后分别经络所在，度以身寸，以明孔穴，为施刺灸，观病所在，或浅或深，若在皮毛，若在血脉，是动者治其气，所生病者治其血。在浮络者取其浮络之血，在筋者以燔针劫刺之，有余则泻，不足则补，不盛不虚，以经取之，治之大体也，然人身骨节之数，三百六十有五，以应一期之日，骨节所在，大小长短，广狭浓薄，或隐或显，有势无势，有体无体，有液无液，皆有定体，实刺法之先务也，内经具载，但有骨空去处，其骨度之说，徒有其名，未载其法。至于三百六十之数，因亦泯然，使用针之人，妄意 穴，不知骨节本原，徒为针灸，未得其法，枉伤肌肉，良可惜也。今摭自古医经，有骨度之数，析骨之论，凡三百六十五骨之法，以此论骨胳，其庶矣。故着于篇，以冠针法之首云。

　　卷第一百九十一　针灸门

　　骨空穴法

　　人之周身，总有三百六十五骨节，以一百六十五字都关次之。首自钤骨之上为头，左右前后至辕骨，以四十九字共关七十二骨。巅中为都颅骨者一（有势微有髓及有液），次颅为髅骨者一（有势微有髓），髅前为顶威骨者一（微有髓女人则无此骨），髅后为脑骨者一（有势微有髓），脑左为枕骨者一（有势无液），脑右为就骨者一（有势无液），枕就之中附下为天盖骨者一（下为肺系之本），盖骨之后为天柱骨者一（下属脊窳有髓），盖前为言骨者一（言上复合于髅骨有势无髓），言下为舌本骨者左右共二（有势无髓），髅前为囟骨者一（无势无液），囟下为服委骨者一（俚人讹为伏犀骨是也无髓势），服委之下为俊骨者一（附下即眉字之分也无髓势），眉上左为天贤骨者一（无势无髓下同），眉上之右为天贵骨者一（眉上直目睛也），左睛之上为智宫骨者一（无髓无势），右睛之上为命门骨者一（无髓势两睛之下中则为鼻），鼻之前为梁骨者一（无髓无势），梁之左为颧骨者一（无势无髓），梁之右为 骨者一（有势无髓），梁之端为嵩柱骨者一（无髓势其颧 之后即耳之分也），左耳为司正骨者一（无髓无势），右耳为纳邪骨者一（无髓无势），正邪之后为完骨者左右共二（无势无液），正邪之上附内为嚏骨者一（无势少液）。嚏后之上为通骨者左右前后共四（有势少液）。嚏上为 骨者一（无势多液），其KT 后连属为颔也。左颔为乘骨者一（有势多液），右颔为车骨者一（无势多液），乘车上下出齿牙三十六事（无髓势庸下则不满其数），乘车之后为辕骨者左右共二（有液有势）。

　　复次，钤骨之下为膻中，左右前后至 ，以四十字关九十七骨，辕骨之下左右为钤骨者二（多液），钤中为会厌骨者一（无髓势），钤中之下为咽骨者左中及右共三（无髓），咽下为喉骨左中及右共三（无髓），喉下为咙骨者环次共十事（无髓），咙下之内为肺系骨者累累然共十二（无髓势），肺系之后为谷骨者一（无髓），谷下为鬲道骨者左右共二（无髓），咙外次下为顺骨者共八（少液），顺骨之端为顺隐骨者共八（少液），顺下之左为洞骨者一（女人无此），顺下之右为棚骨者一（女人无此二骨），洞棚之下中央为 KT 骨者一（无髓俚人呼为鸠尾），KT直下为天枢骨者一（无髓），钤下之左右为缺盆骨者二（有势多液），左缺盆前之下为下厌骨者一（无髓），右缺盆前之下为分膳骨者一（无髓），厌膳之后附下为仓骨者一（无髓），仓之下左右为 骨者共八（无液有势）， 下之左为胸骨者一（男子此骨大则好勇）， 下之右为荡骨者一（女人此骨大者多夫），胸之下为乌骨者一（男女此骨满者鬓发早白），荡之下为臆骨者一（此骨高则使人多讹妄），钤中之后为脊窳骨者共二十二（上接天柱有髓），脊窳次下为大动骨者一（上通天柱共成二十四 ），大动之端为归下骨者一（道家谓之尾闾），归下之后为篡骨者一（此骨能限精液），归下之前为 骨者一（此骨薄者多处贫下）。

　　复次，缺盆之下左右至衬，以二十五字关六十骨（此下止分两手臂至十指之端众骨也），支其缺盆之后为伛甲骨者左右共二（有势多液），伛甲之端为甲隐骨者左右共二（此骨长则至贤），前支缺盆为飞动骨者左右共二（此骨消则病痱缓），次飞动之左为龙 骨者一（有势多髓多液），次飞动之右为虎冲骨者一（有势多髓液），龙 之下为龙本骨者一（有势多髓），虎冲之下为虎端骨者一（有势多髓），本端之下为腕也，龙本之上内为进贤骨者一（男子此骨隆则为名臣），虎端之上内为及爵骨者一（女人此骨高则为命妇），腕前左右为上力骨者共八（有势多液），次上力为驻骨者左右共十（有势多液），次驻骨为搦骨者左右共十（有势多液），次搦为助势骨者左右共十（左助外为爪右助外为甲），爪甲之下各有衬骨者左右共十（无势有液）。

　　复次， KT 之下，左右前后至初步，以五十一字关一百三十六骨，此下自两乳下分左右至两足心，众骨所会处也， KT 之下为心蔽骨者一（无髓）， KT 之左为胁骨者上下共十二（居小肠之分也），左胁之端各有胁隐骨者分次亦十二（无髓），胁骨之下为季胁骨者共二（多液），季胁之端为季隐骨者共二（无髓）， KT 之右为肋骨者上下共十二（处大肠之分也），肋骨之下为 肋骨者共二（各无隐骨唯兽有之），右肋之端为肋隐骨者共十二（无髓），骨之前为大横骨者一（有势少髓），横骨之前为白环骨者共二（有势有液），白环之前为内辅骨者左右共二（有势多液），内辅之后为骸关骨者左右共二（有势多液），骸关之下为楗骨者左右共二（有势多液），楗骨之下为髀枢骨者左右共二（有势多髓），髀枢下端为膝盖骨者左右共二（无势多液），膝盖左右各有侠升骨者共二（有势多液），髀枢之下为 骨者左右共二（有势多髓）， 骨之外为外辅骨者左右共二（有势有液）， 骨之下为立骨者左右共二（有势有液），立骨左右各有内外踝骨者共四（有势少液），踝骨之前左右各有下力骨者共十（有势多液），踝骨之后各有京骨者左右共二（有势少液），下力之前各有释欹骨者左右共十（有势有液），释欹之前各有起仆骨者左右共十（有势），起仆之前各有平助骨者左右共十（有势），平助之前各有衬甲骨者左右共十（无势少液），释欹两傍各有核骨者左右共二（有势多液），起仆之下各有初步骨者左右共二（有势无髓有液女人无此骨），凡此三百六十五骨也，天地相乘，惟人至灵，其女人则无顶威左洞右棚及初步等五骨，止有三百六十骨，又男子女人一百九骨，或隐或衬，或无髓势，余二百五十六骨，并有髓液，以藏诸筋，以会诸脉，溪谷相需，而成身形，谓之四大，此骨度之常也。

　　昔黄帝问于伯高曰：脉度言经脉之长短，何以立之?伯高对曰：先度其骨节之大小广狭长短，而脉度定矣。帝曰：愿闻众人之度，人长七尺五寸者，其骨节之大小长短各几何?伯高曰：头之大骨，围二尺六寸，胸围四尺五寸，腰围四尺二寸，发所复者，颅至项尺二寸，发以下至颐，长一尺，君子终折，结喉以下至缺盆中，长四寸，缺盆以下至 KT ，长九寸，过则肺大，不满则肺小， KT 以下至天枢，长八寸，过则胃大，不及则胃小，天枢以下至横骨，长六寸半，过则回肠广长，不满则狭短，横骨长六寸半，横骨上廉以下至内辅之上廉，长一尺八寸，内辅之上廉，以下至下廉，长三寸半，内辅下廉下至内踝，长一尺三寸，内踝以下至地，长三寸，膝 以下至跗属，长一尺六寸，跗属以下至地，长三寸，故骨围大则太过，小则不及，角以下至柱骨，长一尺，行腋中不见者，长四寸，腋以下至季胁，长一尺二寸，季胁以下至髀枢，长六寸，髀枢以下至膝中，长一尺九寸，膝以下至外踝，长一尺六寸，外踝以下至京骨，长三寸，京骨以下至地，长一寸，耳后当完骨者，广九寸，耳前当耳门者，广一尺三寸，两颧之间，相去七寸，两乳之间，广九寸半，两髀之间，广六寸半，足长一尺二寸，广四寸半，肩至肘，长一尺七寸，肘至腕，长一尺二寸半，腕至中指本节，长四寸，本节至其末，长四寸半，项发以下至背骨，长二寸半，膂骨以下至尾 二十一节，长三尺，上节长一寸四分分之一，奇分在下，故上七节至于膂骨，九寸八分分之七，此众人骨之度也，所以立经脉之长短也，是故视其经脉之在人身也，其见浮而坚，其见明而大者，多血，细而沉者，多气也。

　　凡欲用针须明骨空所在及机关之节机关者。内经曰：辅骨上横骨下为楗，侠髋为机，膝解为骸关，侠膝之骨为连骸，骸下为辅，辅上为 ， 上为关，头横骨为枕，是也，骨空者，内经髓空在脑后三分，在颅际锐骨之下（风府穴也），一在 基下（下颐是也），一在项后中复骨下（喑门穴也），一在脊骨上空在风府上（脑户穴也），脊骨下空在尻骨下空（长强穴也），数髓空在面挟鼻（颧 穴也），或骨空在口下当两肩（大迎穴也），两 骨空在 中之阳（近肩传失其名），臂骨空在臂阳，去踝四寸两骨空之间（通间穴也），股骨上空在股阳出上膝四寸（承楗也）， 骨空在辅骨之上端（犊鼻穴也），股际骨空在毛中动下（经阙穴名），尻骨空在髀骨之后相去四寸（八 穴也），扁骨有渗理凑无髓孔，易髓无空，是也。凡病属巨阳少阴之经与冲脉任脉督脉之分者，病本于骨，各随其要而灸刺之，故风从外入，令人振寒恶寒，汗出身重，头痛或颈项痛者，治在风府，从风憎风，刺眉头（攒竹穴也），失枕在肩上横骨间（缺盆穴也），折使揄臂齐肘正，灸脊中（阳关穴也）， 络季胁引少腹而痛胀，刺 ，大风汗出则灸之，腰痛不可转摇急引阴卵刺八 与痛上，八 在腰尻分间，鼠 寒热，还刺寒府，寒府在附膝外解营，取膝上外者使之拜，取足心者使之跪，任脉为病，男子内结七疝，女子带下瘕聚，冲脉为病，逆气里急，督脉为病，脊强反折，此三脉生病者，从少腹上冲心而痛，不得前后，为冲疝，其女子不孕，癃痔遗溺，嗌干，督脉生病治督脉，治在骨上（曲骨穴也），甚者在齐下营，其上气有音者治其喉，中央在缺盆中者（天突穴也），其病上冲喉者治其渐，渐者上挟颐也（大迎穴也），蹇膝伸不得屈治其楗，坐而膝痛治其机，立而暑解治其骸关，膝痛，痛及拇指治其 （委中穴也），坐而膝痛如物隐者治其关，膝痛不可屈伸，治其背内（大杼也），连 若折，治阳明中俞 （三里穴也），若别治巨阳少阴荥（通谷及然谷穴），淫泺胫酸，不能久立，治少阳之络，在外踝上五寸（光明穴也）。

　　卷第一百九十一　针灸门

　　经脉统论

　　论曰经脉者，其气始从中焦，注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复会于中焦，注手太阴，此荥气之序也，营气之行，常循其经，周身之度一十六丈二尺，一日一夜行八百一十丈，计五十度周于身，卫气则不循其经焉，昼则行阳，夜行于阴，行阳者行诸经，行阴者行诸脏，凡刺之道，须候卫气所在，然后迎随以明补，然营卫之行，末始相从，则血气之分，亦各有在，一脉之间，有所谓是动者，有所谓所生病者，此气血之异也，经曰，刺营无伤卫，刺卫无伤营，针阳者卧针而刺之，针阴者摄按气散而内针，兹其要妙，营卫之外有浮络者，有经筋者，又有别络者，其生病各不同，刺法亦宜有异焉，刺齐论所谓刺骨无伤筋，刺筋无伤肉，刺肉无伤脉，刺脉无伤皮，刺皮无伤肉，刺肉无伤筋，刺筋无伤骨，是也，知此乃知浅深之齐，气血之分，故十二经立其常，十五络通其变，邪在经则巨刺，邪在络则缪刺，邪在营则调之血，邪在卫则调之气，邪在筋则劫刺之，夫然后原九针之宜，行十二刺之节，明五变之理，审其部分，刺道思过半矣，今于逐脉之下，载其经穴，与其病证，兼及浮络经筋之病，共为一编，窍穴虽同，而浅深各有部分，在用针者以意审之。

　　卷第一百九十一　针灸门

　　手太阴肺经

　　手太阴肺之经，起于中焦，下络大肠，还循胃口，上膈属肺，从肺系横出腋下，下循内，行少阴心主之前，下肘中，循臂内，上骨下廉，入寸口，上鱼，循鱼际，出大指之端，其支者，从腕后直出次指内廉，出其端，是动则病肺胀满膨膨而喘咳，缺盆中痛，甚则交两手而瞀，此为臂厥，是主肺所生病者，咳，上气，喘，渴，烦心，胸满， 臂内前廉痛厥，掌中热，气盛有余，则肩背痛，风寒汗出中风，小便数而欠，气虚则肩背痛寒，少气不足以息，溺色变，盛者，气口大三倍于人迎，虚者，气口反小于人迎也。

　　手太阴之别，名曰列缺，起于腕上分间，并太阴之经直入掌中，散入于鱼际，其病实则手锐掌热，虚则欠KT ，小便遗数，取之去腕半寸，别走阳明也。

</div>
    <div class="pagination">
<a href="圣济总录_page414.html">上一页</a><span>...</span><a href="圣济总录_page410.html">410</a><a href="圣济总录_page411.html">411</a><a href="圣济总录_page412.html">412</a><a href="圣济总录_page413.html">413</a><a href="圣济总录_page414.html">414</a><span class="current-page">415</span><a href="圣济总录_page416.html">416</a><a href="圣济总录_page417.html">417</a><a href="圣济总录_page418.html">418</a><a href="圣济总录_page419.html">419</a><a href="圣济总录_page420.html">420</a><span>...</span><a href="圣济总录_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
