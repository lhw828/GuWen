<!DOCTYPE html>
<html>
<head>
    <meta charset="UTF-8">
    <title>类经 - 第 52 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 52 页/共 96 页</h1>
    <div class="content">　　足阳明之脉上行于面，其悍气上冲头者，循眼系入络脑，足太阴支者注心中，故以头痛而兼面肿烦心者，当取足之阳明、太阴也。）厥头痛，头脉痛，心悲善泣，视头动脉反盛者，刺尽去血，后调足厥阴。（头脉痛者，痛在皮肉血脉之间也。

　　心悲善泣者，气逆在肝也。故当先视头脉之动而盛者，刺去其血以泄其邪，然后取足厥阴肝经而调补之，以肝脉会于巅也。）厥头痛，贞贞头重而痛，泻头上五行、行五，先取手少阴，后取足少阴。（贞贞，坚固貌，其痛不移也。头上五行、行五，即前篇热病五十九俞之穴，所以散诸阳之热逆也。先取手少阴心经，泻南方以去火也。后取足少阴肾经，补北方以壮水也。）厥头痛，意善忘，按之不得，取头面左右动脉，后取足太阴。（脾藏意，意伤则善忘。阳邪在头而无定所，则按之不得。故当先取头面左右动脉以泄其邪，后取足太阴经以补脾气也。）厥头痛，项先痛，腰脊为应，先取天柱，后取足太阳。（项先痛，腰脊为应，皆足太阳经也。故当先取天柱，后及本经之下 。）厥头痛，头痛甚，耳前后脉涌有热，泻出其血，后取足少阳。（耳之前后，足少阳经也。其脉涌而热者，当泻出热血，仍取本经之穴。有热，一本云有动脉。）

　　真头痛，头痛甚，脑尽痛，手足寒至节，死不治。（头痛有二：上文言厥头痛者可治，此言真头痛者不可治。盖头为诸阳之会，四肢为诸阳之本，若头痛甚而遍尽于脑、手足寒至节者，以元阳败竭，阴邪直中髓海，故最为凶兆。）头痛不可取于者，有所击堕，恶血在于内，若肉伤痛未已，可则刺，不可远取也。（头痛因于击堕者，多以恶血在脉络之内，故伤痛未已，若可刺者，但当刺去其痛处之血，不可远取荥 ，徒伤正气，盖此非大经之病也。）头痛不可刺者，大痹为恶，日作者，可令少愈，不可已。（痹之甚者，谓之大痹。其证则风寒湿三气杂至，合成恶患，令人头痛，不可刺也。若日作者，则犹有间止，故刺之可令少愈，终亦不能全已也。）头半寒痛，先取手少阳、阳明，后取足少阳、阳明。（头半寒痛者，偏头冷痛也。手足少阳阳明之脉，皆循耳上行头角，故当先取手经以去其标，后取足经以去其本也。）

　　二十一卷　针刺类

　　四十四、刺头项七窍病

　　（《素问·长刺节论》《骨空论》《灵枢·寒热病篇》《热病篇》《厥病篇》《杂病篇》《终始篇》）

　　刺家不诊，听病者言。（《素问·长刺节论》。善刺者不必待诊，但听病者之言，则发无不中，此以得针之神者为言，非谓刺家概不必诊也。

　　今后世之士，针既不精，又不能诊，则虚实补泻，焉得无误？故《九针十二原篇》又曰：凡将用针，必先诊脉，视气之剧易，乃可以治。其义为可知矣。）在头头疾痛，为藏针之，（藏针之，藏言里也，即深入其针之谓。）刺至骨病已，上无伤骨肉及皮，皮者道也。（头疾痛者其病深，故当刺至骨分则病已。然既刺至骨，何得上无伤骨肉及皮乎？盖谓无得妄施补泻，谬伤骨肉皮分之气也，不过借皮肉为入针之道耳。）

　　颈侧之动脉人迎。人迎，足阳明也，在婴筋之前。

　　（《灵枢·寒热病篇》。颈前中行，任脉也。二行动脉，即足阳明之人迎穴。说文曰：婴，颈KT 也。故颈侧之筋曰婴筋。）婴筋之后，手阳明也，名曰扶突。（在颈之第三行。）次脉，足少阳脉也，名曰天牖。（在颈之第六行，手少阳脉也。足字疑误。牖音有。）次脉，足太阳也，名曰天柱。（在颈之第七行。）腋下动脉，臂太阴也，名曰天府。（臂太阴，即手太阴也。以上五穴，本输篇言之尤详，见经络类第十，即所以治下文之病者也。）阳迎头痛，胸满不得息，取之人迎。

　　（迎，逆也。阳邪逆于阳经而为头痛胸满者，当取之人迎也。）暴喑气硬，取扶突与舌本出血。（喑，声哑不能言也。气硬，喉舌强硬也。当取手阳明之扶突穴，及出其舌本之血。凡言暴者，皆一时之气逆，非宿病也，故宜取此诸穴以治其标。喑音音。 ，硬同。）暴聋气蒙，耳目不明，取天牖。（经气蒙蔽而耳目暴有不明者，当取天牖如上文也。）暴挛痫眩，足不任身，取天柱。（挛，拘挛也。痫，癫痫也。眩，眩运也。合三证而足弱不能任身者，当取天柱如上文也。（痫音闲。）

　　暴瘅内逆，肝肺相搏，血溢鼻口，取天府。（瘅，热病也。暴热内逆，则肝肺之气相搏而血溢口鼻，当取天府如上文也。

　　瘅音丹，又上、去二声。）此为天牖五部。（此总结上文五穴为天牖五部者，以天牖居中，统前后上下而言也。）

　　臂阳明有入 遍齿者，名曰大迎，下齿龋取之，臂恶寒补之，不恶寒泻之。（手阳明脉有入 遍齿者，其道出于足阳明之大迎，凡下齿龋痛者当取之，如商阳、二间、三间皆主齿痛。但臂恶寒者多虚，故宜补；不恶寒者多实，故宜泻。

　　音求，颧也。龋，曲主切。）

　　足太阳有入 遍齿者，名曰角孙，上齿龋取之，在鼻与 前，方病之时其脉盛，盛则泻之，虚则补之。（足太阳脉亦有入 遍齿者，其道出于手少阳之角孙，凡上齿龋痛者当取之。又如鼻与 前者，乃足阳明地仓、巨 等穴，亦主齿痛，以足阳明入上齿中也。但当于方病之时，察其盛衰而补泻之。）一曰取之出鼻外。（谓手阳明禾 、迎香等穴。）

　　足阳明有挟鼻入面者，名曰悬颅，属口对入击目本，视有过者取之，损有余，益不足，反者益其。（其当作甚。足阳明之脉有挟鼻入于面者，道出于足少阳之悬颅，其下行者属于口，其上行者对口入系目本。或目或口，凡有过者，皆可取之。然必察其有余不足以施补泻，若反用之，病必益甚。）

　　足太阳有通项入于脑者，正属目本，名曰眼系，头目苦痛取之，在项中两筋间。（足太阳之脉有通项入于脑者，即项中两筋间玉枕穴也，头目痛者当取之。）入脑乃别，阴跷阳跷，阴阳相交，阳入阴，阴出阳，交于目锐 ，阳气盛则 目，阴气盛则瞑目。（太阳经自项入脑，乃别属阴跷阳跷，而交合于目内 之睛明穴，阳跷气盛，则阴气不荣，故目张如 而不得合。阴跷气盛，则阳气不荣，故目瞑而不能开也。按：脉度篇言跷脉属目内 ，合于太阳。下文热病篇曰：目中赤痛，从内 始，取之阴跷。然则此云锐 者，当作内 也。详经络类二十八。跷有五音，跷、皎、乔、脚，又极虐切。

　　音嗔。瞑音明。又上声。）

　　其上气有音者治其喉中央，在缺盆中者（《素问·骨空论》。谓气喘急而喉中有声也。喉中央者，两缺盆之中，任脉之天突穴也。）其病上冲喉者治其渐，渐者上侠颐也。（气喘满而上冲于喉者，当治足阳明经侠颐之大迎穴。阳明之脉，由此渐上颐面，故名侠颐为渐也。）

　　失枕在肩上横骨间，（失枕者，风入颈项，疼痛不利，不能就枕也。刺在肩上横骨间，当是后肩骨上，手太阳之肩外俞也。或为足少阳之肩井穴，亦主颈项之痛。若王氏云缺盆者，其脉皆行于前，恐不可以治失枕。）折使榆臂齐肘，正灸脊中。（折，痛如折也。榆当作揄，引也。谓使病者引臂，下齐肘端以度脊中，乃其当灸之处，盖即督脉之阳关穴也。）

　　喉痹舌卷，口中干，烦心心痛，臂内廉痛，不可及头，取手小指次指爪甲下去端如韭叶。

　　（《灵枢·热病篇》。小指次指端，手少阳之关冲也。）

　　目中赤痛，从内 始，取之阴跷。（阴跷之脉属于目内 ，足少阴之照海，即阴跷之所生也，故当刺之。）耳聋无闻取耳中（《灵枢·厥病篇》。耳中，手太阳之听宫也。）

　　耳鸣，取耳前动脉。（耳前动脉，手少阳之耳门也。）

　　耳痛不可刺者，耳中有脓，若有干耵聍，耳无闻也。（耵聍，耳垢也。若耳中有脓及有干耵聍而或痛或无闻者，皆不可刺之，脓垢去而耳自愈矣。耵音顶。聍音宁，又去声。）

　　耳聋，取手小指次指爪甲上与肉交者，先取手，后取足。（手小指次指爪甲上者，手少阳之关冲也。后取足者，亦言小指次指，足少阳之窍阴也。）

　　耳鸣，取手中指爪甲上，左取右，右取左，先取手，后取足。（手中指爪甲上，手厥阴之中冲也。左鸣者取其右，右鸣者取其左。）

　　聋而不痛者，取足少阳；聋而痛者，取手阳明（《灵枢·杂病篇》。足少阳之脉下耳后，支耳中，出耳前，手阳明之别者入耳，故当分痛与不痛而补泻之。）

　　嗌干，口中热如胶，取足少阴。（足少阴之脉，循喉咙系舌本。嗌干口热如胶者，阴不足也，故当取而补之。嗌音益。）

　　喉痹不能言，取足阳明；能言，取手阳明。（手足阳明之脉，皆循喉咙。能言者轻，但取之上；不能言者重，当泻其下也。）

　　齿痛不恶 饮，取足阳明；恶 饮，取手阳明。（手足阳明之脉皆入齿中，然胃经多实热，故不畏寒饮者，当泻足阳明；大肠经多虚寒，故畏寒饮者，当补手阳明也。此与上文臂阳明节义有所关，当互求之。 音倩。）

　　衄而不止， 血流，取足太阳； 血，取手太阳，不已，刺宛骨下，不已，刺 中出血。（鼻中出血曰衄，败血凝聚色紫黑者曰 。 血成流，其去多也。下云 血，其聚而不流者也。血去多者，当取足太阳。去少者，当取手太阳。宛骨下，即手太阳之腕骨穴。 中出血，即足太阳之委中穴也。衄，女六切。 ，普杯切。）

　　痛，刺手阳明与 之盛脉出血。（ ，鬓前两太阳也。手阳明之别者入耳合于宗脉，正出两 之间，故当刺之。与之盛脉出血，即鬓前之血络。 音坎，又海敢切。） 痛，刺足阳明曲周动脉，见血立已，不已，按人迎于经立已。（足阳明之脉，循颊车上耳前，过客主人，循发际至额颅，故 痛者当刺曲周，即颊车也。以其周绕曲颊，故曰曲周。见血立已，如不已，当按人迎于本经而浅刺之，可立已也。）

　　项痛不可俯仰，刺足太阳；不可以顾，刺手太阳也。（不可俯仰者，痛在项后，故当刺足太阳经。不可以顾者，痛在颈侧，故当刺手太阳经也。）

　　重舌，刺舌柱以铍针也。

　　（《灵枢·终始篇》。舌下生小舌，谓之重舌。舌柱，即舌下之筋如柱者也，当用第五针曰铍针者刺之。铍音披。）

　　二十一卷　针刺类

　　四十五、卒然失音之刺

　　（《灵枢·忧恚无言篇》全）

　　黄帝问于少师曰：人之卒然忧恚而言无音者，何道之塞，何气出行，使音不彰？愿闻其方。（恚，慧、畏二音，恨怒也。）少师答曰：咽喉者，水谷之道也。喉咙者，气之所以上下者也。（人有二喉，一软一硬。软者居后，是谓咽喉，乃水谷之道，通于六腑者也。硬者居前，是谓喉咙，为宗气出入之道，所以行呼吸，通于五脏者也。其在太阴阳明论，则单以软者为咽，硬者为喉，故曰喉主天气，咽主地气。硬，硬同。）会厌者，音声之户也。（会厌者，喉间之薄膜也，周围会合，上连悬雍，咽喉食息之道得以不乱者，赖其遮厌，故谓之会厌。能开能阖，声由以出，故谓之户。）口唇者，音声之扇也。（唇启则声扬，故谓之扇。）舌者，音声之机也。（舌动则音生，故谓之机。）悬雍垂者，音声之关也。（悬雍垂者，悬而下垂，俗谓之小舌，当气道之冲，为喉间要会，故谓之关。）颃颡者，分气之所泄也。（颃，颈也。颃颡，即颈中之喉颡，当咽喉之上，悬雍之后，张口可见者也。颡前有窍，息通于鼻，故为分气之所泄。颃，何朗切，又去声。颡，思朗切。）横骨者，神气所使，主发舌者也。（横骨，即喉上之软骨也。下连心肺，故为神气所使。上连舌本，故主举发舌机。）故人之鼻洞涕出不收者，颃颡不开，分气失也。（鼻洞者，涕液流泄于鼻也。颃颡之窍不开则清气不行，清气不行则浊液聚而下出，由于分气之失职也。）是故厌小而疾薄，则发气疾，其开阖利，其出气易；其厌大而浓，则开阖难，其气出迟，故重言也。（疾，速也。重言，言语蹇涩之谓。）人卒然无音者，寒气客于厌，则厌不能发，发不能下，至其开阖不致，故无音。（不致，不能也。寒气客于会厌，则气道不利，既不能发扬而高，又不能低抑而下，开阖俱有不便，故卒然失音。）黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。（两泻者，两足俱刺也。足少阴之血脉，当是所注之 穴，即太溪也。然人有虚劳失音者，观此节之义，则亦无非属乎肾经；但其所致有渐，与此卒然者不同，其治当分补泻耳。辟，开也。）会厌之脉，上络任脉，取之天突，其厌乃发也。（天突为阴维任脉之会，取之能治暴喑。）

　　二十一卷　针刺类

　　四十六、刺心痛并虫瘕蛟

　　（《灵枢·厥病篇》《杂病篇》）

　　厥心痛与背相控，善 ，如从后触其心，伛偻者，肾心痛也，先取京骨、昆仑，发针不已，取然谷（《灵枢·厥病篇》。五脏逆气，上干于心而为痛者，谓之厥心痛。下仿此。控，引也。善 ，拘急如风也。伛偻，背曲不伸也。足少阴之经，由股内后廉贯脊属肾，其直者，从肾上贯肝膈入肺中。凡疼痛如从脊后触其心而伛偻者，以肾邪干心，是为肾心痛也。肾与膀胱为表里，故当先取足太阳之京骨、昆仑。如痛不已，仍当取肾经之然谷。控，苦贡切。伛，雍主切。偻，吕、娄二音。）厥心痛，腹胀胸满，心尤痛甚，胃心痛也，取之大都、太白。（足阳明之经，由缺盆下膈属胃络脾，其支者下循腹里。凡腹胀胸满而为痛者，以胃邪干心，是为胃心痛也。胃与脾为表里，故当取足太阴之大都、太白二穴。）厥心痛，痛如以锥针刺其心，心痛甚者，脾心痛也，取之然谷、太溪。（脾之支脉，注于心中。若脾不能运而逆气攻心，其痛必甚，有如锥刺者，是为脾心痛也。但然谷、太溪，皆足少阴之穴，取此治脾，其义何居？盖湿因寒滞，则相挟乘心，须泄肾邪，当刺此也。）厥心痛，色苍苍如死状，终日不得太息，肝心痛也，取之行间、太冲。

　　（苍苍，肝色也。如死状，肝气逆也。终日不得太息，肝系急，气道约而不利也。是皆肝邪上逆，所谓肝心痛也。行间、太冲，皆足厥阴经穴，故当取以治之。）厥心痛，卧若徒居，心痛间动作痛益甚，色不变，肺心痛也，取之鱼际、太渊。

　　（徒，空也。卧若徒居，无倚傍也。间或动作则益甚者，气逆不舒，畏于动也。色不变，不在血也。是皆病在气分，故曰肺心痛也。鱼际、太渊，皆手太阴经穴，故宜取之。）真心痛，手足 至节，心痛甚，旦发夕死，夕发旦死。（真心痛者，邪气直犯心主也。毒深阴甚，故手足之 至节，其死之速如此。愚按：本篇所言五脏之滞，皆为心痛，刺治分经，理甚明悉，至若舍针用药，尤宜察此详义。盖肾心痛者，多由阴邪上冲，故善 如从后触其心。胃心痛者，多由停滞，故胸腹胀满。脾心痛者，多由寒逆中焦，故其病甚。肝心痛者，多由木火之郁，病在血分，故色苍苍如死状。肺心痛者，多由上焦不清，病在气分，故动作则病益甚。若知其在气则顺之，在血则行之，郁则开之，滞则逐之，火多实，则或散或清之，寒多虚，则或温或补之，必真心痛者乃不可治，否则但得其本，则必随手而应，其易如探囊也。 音倩，寒冷也。）心痛不可刺者，中有盛聚，不可取于 。（中有盛聚，谓有形之症，或积或血，停聚于中，病在脏而不在经，故不可取于 穴，当从内以调治之也。）肠中有虫瘕及蛟蛔，皆不可取以小针，心肠痛 作痛，肿聚，往来上下行，痛有休止，腹热喜渴，涎出者，是蛟蛔也。（此言虫瘕在肠胃中，亦为心腹痛也。瘕，结聚也。蛟，即蛔属。蛔， 也。不可取以小针，谓其力小不能制也。虫瘕之证，其痛则懊 难忍，或肚腹肿起而结聚于内，或往来上下而行无定处，或虫动则痛、静则不痛而有时休止，或腹热喜渴而口涎出者，是皆蛟蛔之为患也。瘕，加、驾二音。蛔音回。 ，乃包切。）以手聚按而坚持之，无令得移，以大针刺之，久持之，虫不动，乃出针也。（此即治虫瘕蛟蛔之法。大针，第九针也。久持之而虫不动，中其虫矣，故可出针也。）HT 腹 痛，形中上者。HT ，满也。此重言证之如此，其形自中自上而渐升者，即当以虫治之也。HT ，并同，音烹。）

　　心痛引腰脊，欲呕，取足少阴（《灵枢·杂病篇》。心痛而后引腰脊、前则欲呕者，此肾邪上逆也，故当取足少阴经以刺之。）心痛腹胀，啬啬然大便不利，取足太阴。（啬啬，涩滞貌。此病在脾，故当取足太阴经以刺之。啬音色。）心痛引背不得息，刺足少阴；不已，取手少阳。（足少阴之脉贯脊，故痛引于背。手少阳之脉布膻中，故不得息。宜刺此二经也。）心痛引小腹满，上下无常处，便溲难，刺足厥阴。（足厥阴之脉抵小腹结于阴器，凡心痛而下引小腹者，当刺之也。）

　　心痛但短气不足以息，刺手太阴。（肺主气，故短气者当刺手太阴。）心痛当九节刺之，按已刺，按之立已；不已，上下求之，得之立已。（此总言刺心痛之法也。九节，即督脉之筋缩穴。宜先按之，按已而刺，刺后复按之，其痛当立已。如不已，则上而手经，下而足经，求得其故而刺之，则立已矣。）

　　二十二卷　针刺类

</div>
    <div class="pagination">
<a href="类经_page51.html">上一页</a><span>...</span><a href="类经_page47.html">47</a><a href="类经_page48.html">48</a><a href="类经_page49.html">49</a><a href="类经_page50.html">50</a><a href="类经_page51.html">51</a><span class="current-page">52</span><a href="类经_page53.html">53</a><a href="类经_page54.html">54</a><a href="类经_page55.html">55</a><a href="类经_page56.html">56</a><a href="类经_page57.html">57</a><span>...</span><a href="类经_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
