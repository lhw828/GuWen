<!DOCTYPE html>
<html>
<head>
    <meta charset="UTF-8">
    <title>本草纲目 - 第 51 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 51 页/共 603 页</h1>
    <div class="content">　　辰、锦上品砂，生白石床之上，十二枚为一座，色如未开莲花，光明耀日。亦有九枚为一座。

　　七枚、五枚者次之。每座中有大者为主，四围小者为臣朝护，四面杂砂一、二斗抱之。中有芙蓉头成颗者，亦入上品。又有如马牙光明者，为上品；白光若云母，为中品。又有紫灵砂，圆长似笋而红紫，为上品；石片棱角生青光，为下品。交、桂所出，但是座上及打石得，形似芙蓉头面光明者，亦入上品；颗粒而通明者，为中品；片段不明澈者，为下品。衡、邵所出，虽是紫砂，得之砂石中者，亦下品也。有溪砂，生溪州砂石之中；土砂，生土穴之中，土石相杂，故不入上品，不可服饵。唐李德裕《黄冶论》云：光明砂者，天地自然之宝，在石室之间，生雪床之上。如初生芙蓉，红芭未拆。细者环拱，大者处中，有辰居之象，有君臣之位。光明外澈，采之者，寻石脉而求，此造化之所铸也。土宿真君曰：丹砂受青阳之气，始生矿石，二百年成丹砂而青女孕，又二百年而成铅，又二百年成银，又二百年复得太和之气，化而为金，故诸金皆不若丹砂金为上也。

　　【修治】 曰：凡修事朱砂，静室焚香斋沐后，取砂以香水浴过，拭干，碎捣之，钵中更研三伏时。取一瓷锅子，每朱砂五两，用甘草二两，紫背天葵一镒，五方草一镒，着砂上下，以东流水煮三伏时，勿令水火阙。去药，以东流水淘净干晒，又研如粉。用小瓷瓶入青芝草、山须草半两盖之，下十斤火 ，从巳至子方歇，候冷取出，细研用。如要服，则以熬蜜丸细麻子大，空腹服一丸。

　　时珍曰：今法惟取好砂研末，以流水飞三次用。其末砂多杂石末、铁屑，不堪入药。又法：以绢袋盛砂，用荞麦灰淋汁，煮三伏时取出，流水浸洗过，研粉飞晒用。又丹砂以石胆、硝石和埋土中，可化为水。

　　【气味】甘，微寒，无毒。

　　普曰：神农：甘；岐伯：苦，有毒。扁鹊：苦。李当之：大寒。

　　权曰：有大毒。

　　大明曰：凉，微毒。之才曰：恶磁石，畏碱水，忌一切血。

　　时珍曰：丹砂，《别录》云无毒，岐伯、甄权言有毒，似相矛盾。按《何孟春余冬录》云：丹砂性寒而无毒，入火则热而有毒，能杀人，物性逐火而变。此说是也。丹砂之畏磁石、碱水者，水克火也。 曰：铁遇神砂，如泥似粉。

　　土宿真君曰：丹砂用阴地缺、地骨皮、车前草、马鞭草、皂荚、石苇、决明、瞿麦、南星、白附子、乌头、三角酸、藕荷、桑椹、地榆、紫河车、地丁，皆可伏制。而金公以砂为子，有相生之道，可变化。

　　【主治】身体五脏百病，养精神，安魂魄，益气明目，杀精魅邪恶鬼。久服通神明不老。

　　能化为汞（《本经》）。通血脉，止烦满消渴，益精神，悦泽人面，除中恶腹痛，毒瓦斯疥 诸疮。轻身神仙（《别录》）。镇心，主尸疰抽风（甄权）。润心肺，治疮痂息肉，并涂之（大明）。

　　治惊痫，解胎毒痘毒，驱邪疟，能发汗（时珍）。

　　【发明】保升曰：朱砂法火色赤而主心。

　　杲曰：丹砂纯阴，纳浮溜之火而安神明，凡心热者非此不能除。

　　好古曰：乃心经血分主药，主命门有余。

　　青霞子曰：丹砂外包八石，内含金精，禀气于甲，受气于丙，出胎见壬，结块成庚，增光归戊，阴阳升降，各本其原，自然不死。若以气衰血败，体竭骨枯，八石之功，稍能添益。

　　若欲长生久视，保命安神，须饵丹砂。且八石见火，悉成灰烬；丹砂伏火，化为黄银。能重能轻，能神能灵，能黑能白，能暗能明。一斛人擎，力难升举；万斤遇火，轻速上腾。鬼神寻求，莫知所在。

　　时珍曰：丹砂生于炎方，禀离火之气而成，体阳而性阴，故外显丹色而内含真汞。其气不热而寒，离中有阴也。其味不苦而甘，火中有土也。是以同远志、龙骨之类，则养心气；同当归、丹参之类，则养心血；同枸杞、地黄之类，则养肾；同浓朴、川椒之类，则养脾；同南星、川乌之类，则祛风。可以明目，可以安胎，可以解毒，可以发汗，随佐使而见功，无所往而不可。夏子益《奇疾方》云：凡人自觉本形作两人，并行并卧，不辨真假者，离魂病也。用辰砂、人参、茯苓，浓煎日饮，真者气爽，假者化也。《类编》云：钱丕少卿夜多恶梦，通宵不寐，自虑非吉。遇邓州推官胡用之曰：昔常如此。有道士教戴辰砂如箭镞者，涉旬即验，四五年不复有梦。因解髻中一绛囊遗之。即夕无梦，神魂安静。道书谓丹砂辟恶安魂，观此二事可征矣。

　　《抱朴子》曰：临沅县廖氏家，世世寿考。后徙去，子孙多夭折。他人居其故宅，复多寿考。疑其井水赤，乃掘之，得古人埋丹砂数十斛也。饮此水而得寿，况炼服者乎？颂曰：郑康成注《周礼》，以丹砂、石胆、雄黄、 石、磁石为五毒。古人惟以攻疮疡，而《本经》以丹砂为无毒，故多炼治服食，鲜有不为药患者，岂五毒之说胜乎？当以为戒。

　　宗 曰：朱砂镇养心神，但宜生使。若炼服，少有不作疾者。一医疾，服伏火者数粒，一旦大热，数夕而毙。沈存中云：表兄李善胜炼朱砂为丹，岁余，沐浴再入鼎，误遗一块。

　　其徒丸服之，遂发懵冒，一夕而毙。夫生朱砂，初生小儿便可服；因火力所变，遂能杀人，不可不谨。

　　陈文中曰：小儿初生，便服朱砂、轻粉、白蜜、黄连水，欲下胎毒。此皆伤脾败阳之药，轻粉下痰损心，朱砂下涎损神，儿实者服之软弱，弱者服之易伤，变生诸病也。

　　时珍曰：叶石林《避暑录》载：林彦振、谢任伯皆服伏火丹砂，俱病脑疽死。张杲《医说》载：张悫服食丹砂，病中消数年，发鬓疽而死。皆可为服丹之戒。而周密《野语》载：临川周推官平生孱弱，多服丹砂、乌、附药，晚年发背疽。医悉归罪丹石，服解毒药不效。

　　疡医老祝诊脉曰：此乃极阴证，正当多服伏火丹砂及三建汤。乃用小剂试之，复作大剂，三日后用膏敷贴，半月而疮平，凡服三建汤一百五十服。此又与前诸说异。盖人之脏腑禀受万殊，在智者辨其阴阳脉证，不以先入为主。非妙入精微者，不能企此。

　　【附方】旧八，新二十七。

　　服食丹砂：三皇真人炼丹方：丹砂一斤，研末重筛，以醇酒沃之如泥状。盛以铜盘，置高阁上，勿令妇人见。

　　燥则复以酒沃，令如泥，阴雨疾风则藏之。尽酒三斗，乃曝之，三百日当紫色。斋戒沐浴七日，静室饭丸麻子大，常以平旦，向日吞三丸。一月，三虫出；半年，诸病瘥；一年，须发黑；三年，神人至。（《太上玄变经》）小神丹方：真丹末三斤，白蜜六斤。搅合日曝，至可丸，丸麻子大。每旦服十丸。一年，白发反黑，齿落更生，身体润泽，老翁成少。（《抱朴子内编》）明目轻身，去三尸，除疮癞。美酒五升，浸朱砂五两，五宿，日干研末，蜜丸小豆大。

　　每服二十丸，白汤下，久服见效。（《卫生易简方》）神注丹方：白茯苓四两（糯米酒煮，软竹刀切片，阴干为末），入朱砂末二钱。以乳香水打糊丸梧子大，朱砂末二钱为衣。阳日，二丸；阴日，一丸。要秘精，新汲水下；要逆气过精，温酒下。并空心。（王好古《医垒元戎》）乌髭变白：小雌鸡二只，只与乌油麻一件同水饲之。放卵时，收取。先放者打窍，以朱砂末填入糊定，同众卵抱出鸡取出，其药自然结实，研粉，蒸饼和丸绿豆大。每酒下五、七丸。不惟变白，亦且愈疾。（张潞方）小儿初生六日，解胎毒，温肠胃，壮气血。朱砂豆大，细研，蜜一枣大，调与吮之，一日令尽。（姚和众《至宝方》）预解痘毒，初发时或未出时。以朱砂末半钱，蜜水调服。多者，可少；少者，可无；重者，可轻也。（丹溪方）初生儿惊，月内惊风欲死：朱砂磨新汲水涂五心，最验。（《斗门方》）小儿惊热，夜卧多啼：朱砂半两，牛黄一分。为末。每服一字，犀角磨水调下。（《普济方》）急惊搐搦：丹砂半两，天南星一个（一两重者。炮裂酒浸），大蝎三个。为末。每服一字，薄荷汤下。（《圣济录》）惊忤不语，打扑惊忤，血入心窍，不能言语。朱砂为末，以雄猪心血和，丸麻子大。每枣汤下七丸。（《直指方》）客忤猝死：真丹方寸匕，蜜三合，和灌之。（《肘后方》）癫痫狂乱 归神丹：治一切惊忧，思虑多忘，及一切心气不足，癫痫狂乱。 猪心二个，切，入大朱砂二两、灯心三两在内，麻扎，石器煮一伏时，取砂为末，以茯神末二两，酒打薄糊丸梧子大。每服九丸至十五丸、至二十五丸，麦门冬汤下。甚者，乳香、人参汤下。（《百一选方》）产后癫狂：败血及邪气入心，如见祟物，癫狂。用大辰砂一、二钱，研细飞过，用饮儿乳汁三、四茶匙调湿，以紫项地龙一条入药滚三滚，刮净，去地龙不用，入无灰酒一盏，分作三、四次服。（何氏方）心虚遗精：猪心一个，批片相连，以飞过朱砂末掺入，线缚，白水煮熟食之。（唐瑶《经验方》）离魂异病：方见发明。

　　夜多恶梦：方见发明。

　　男妇心痛：朱砂、明矾（枯）等分。为末。沸汤调服。（《摘玄方》）心腹宿症及猝得症。

　　朱砂研细，搜饭，以雄鸡一只，饿二日，以饭饲之，收粪曝燥为末。温酒服方寸匕，日三服。

　　服尽更服，愈乃止。（《外台秘要》）霍乱转筋身冷，心下微温者。朱砂（研）二两，蜡三两。

　　和丸，着火笼中熏之，周遭浓覆，勿令烟泄。兼床下着火，令腹微暖，良久当汗出而苏。（《外台秘要》）辟瘴正阳：丹砂三两，水飞。每服半钱，温蜜汤下。（《圣济录》）伤寒发汗：《外台秘要》：治伤寒时气温疫，头痛壮热脉盛，始得一、二日者。取真丹一两，水一斗，煮一升，顿服，覆被取汗。忌生血物。《肘后》：用真丹末，酒调，遍身涂之，向火坐，得汗愈。

　　辟禳温疫：上品朱砂一两，细研，蜜和丸麻子大。常以太岁日平旦，一家大小勿食诸物，向东各吞三七丸，勿令近齿，永无温疫。（《外台》）诸般吐血：朱砂、蛤粉等分，为末。酒服二钱。又方：丹砂半两，金箔四片，蚯蚓三条。

　　同研，丸小豆大。每冷酒下二丸。（《圣济录》）妊妇胎动：朱砂末一钱，和鸡子白三枚，搅匀顿服。胎死即出，未死即安。（《普济方》）子死腹中不出：朱砂一两，水煮数沸，为末。酒服立出。（《十全博救方》）目生障翳：生辰砂一块，日日擦之，自退。王居云病此，用之如故。（《普济方》）目膜息肉：丹砂一两，五月五日研匀，铜器中以水浆一盏，腊水一盏，浸七日，曝干，铜刀刮下，再研瓶收。每点少许 上。（《圣济录》）目生弩肉及珠管：真丹、贝母等分，为末。点注，日三、四度。（《肘后方》）面上 ：鸡子一枚（去黄），朱砂末一两。入鸡子内封固，入白伏雌下，抱至雏出，取涂面即去。不过五度，面白如玉。此乃陈朝张贵妃常用方，出《西王母枕中方》。（《外台秘要》）沙蜂叮螫：朱砂末，水涂之。（《摘玄方》）木蛭疮毒，南方多雨，有物曰木蛭，大类鼻涕，生于枯木之上，闻人气则闪闪而动。人过其下，堕人体间，即立成疮，久则遍体。惟以朱砂、麝香涂之，即愈。（张杲《医说》）产后舌出不收：丹砂敷之，暗掷盆盎作堕地声惊之，即自收。（《集简方》）

　　石部第九卷　金石之三

　　水银

　　（《本经》中品）【释名】汞（《别录》）、 （汞同）、灵液（《纲目》）、 女（《药性》）。

　　时珍曰：其状如水似银，故名水银。 者，流动貌。方术家以水银和牛、羊、豕三脂杵成膏，以通草为炷，照于有金宝处，即知金、银、铜、铁、铅、玉、龟、蛇、妖怪，故谓之灵液。颂曰：《广雅》：水银谓之 。丹灶家名汞，其字亦通用尔。

　　【集解】《别录》曰：水银生符陵平土，出于丹砂。

　　弘景曰：今水银有生熟。此云生符陵平土者，是出朱砂腹中，亦有别出沙地者，青白色，最胜。出于丹砂者，是今烧粗末朱砂所得，色小白浊，不及生者。甚能消化金银，使成泥，人以镀物是也。烧时飞着釜上灰，名汞粉，俗呼为水银灰，最能去虱。

　　恭曰：水银出于朱砂，皆因热气，未闻朱砂腹中自出之者。火烧飞取，人皆解法。南人蒸取之，得水银虽少，而朱砂不损，但色少变霍尔。

　　颂曰：今出秦州、商州、道州、邵武军，而秦州乃来自西羌界。《经》云出于丹砂者，乃是山石中采粗次朱砂，作炉置砂于中，下承以水，上覆以盆，器外加火 养，则烟飞于上，水银溜于下，其色小白浊。陶氏言别出沙地者青白色，今不闻有此。西羌人亦云如此烧取，但其山中所生极多，至于一山自拆裂，人采得砂石，皆大块如升斗，碎之乃可烧 ，故西来水银极多于南方者。又取草汞法：用细叶马齿苋干之，十斤得水银八两或十两。先以槐木槌之，向日东作架晒之，三、二日即干。如经年久，烧存性，盛入瓦瓮内，封口，埋土坑中四十九日，取出自成矣。

　　时珍曰：汞出于砂为真汞。雷 言有草汞。陶弘景言有沙地汞。《淮南子》言弱土之气生白 石， 石生白 。苏颂言陶说者不闻有之。按《陈霆墨谈》云。拂林国当日没之处，地有水银海，周遭四五十里。国人取之，近海十里许掘坑井数十，乃使健夫骏马，皆贴金箔，行近海边。日照金光晃耀，则水银滚沸如潮而来，其势若粘裹。其人即回马疾驰，水银随赶。若行缓，则人马俱扑灭也。人马行速，则水银势远力微，遇坑堑而溜积于中。然后取之，用香草同煎，则成花银，此与中国所产不同。按：此说似与陶氏沙地所出相合；又与陈藏器言人服水银病拘挛，但炙金物熨之，则水银必出蚀金之说相符。盖外番多丹砂，其液自流为水银，不独炼砂取出，信矣。胡演《丹药秘诀》云：取砂汞法：用瓷瓶盛朱砂，不拘多少，以纸封口，香汤煮一伏时，取入水火鼎内，炭塞口，铁盘盖定。凿地一孔，放碗一个盛水，连盘覆鼎于碗上，盐泥固缝，周遭加火 之，待冷取出，汞自流入碗矣。邕州溪峒烧取极易，以百两为一铫，铫之制似猪脬，外糊浓纸数重，贮之即不走漏。若撒失在地，但以川椒末或茶末收之，或以真金及 石引之即上。

　　嘉谟曰：取去汞之砂壳，名天流，可点化。

　　【修治】 曰：凡使勿用草汞并旧朱漆中者，经别药制过者，在尸中过者，半生半死者。

　　其朱砂中水银色微红，收得后用葫芦贮之，免遗失。若先以紫背天葵并夜交藤自然汁二味同煮一伏时，其毒自退。若修十两，二汁各七镒。

　　【气味】辛，寒，有毒。权曰：有大毒。大明曰：无毒。

　　之才曰：畏磁石、砒霜。

</div>
    <div class="pagination">
<a href="本草纲目_page50.html">上一页</a><span>...</span><a href="本草纲目_page46.html">46</a><a href="本草纲目_page47.html">47</a><a href="本草纲目_page48.html">48</a><a href="本草纲目_page49.html">49</a><a href="本草纲目_page50.html">50</a><span class="current-page">51</span><a href="本草纲目_page52.html">52</a><a href="本草纲目_page53.html">53</a><a href="本草纲目_page54.html">54</a><a href="本草纲目_page55.html">55</a><a href="本草纲目_page56.html">56</a><span>...</span><a href="本草纲目_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
