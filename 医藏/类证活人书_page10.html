<!DOCTYPE html>
<html>
<head>
    <meta charset="UTF-8">
    <title>类证活人书 - 第 10 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证活人书 - 第 10 页/共 32 页</h1>
    <div class="content">　　○扁鹊中藏经。治伤寒咳逆。丁香散、丁香柿蒂各一分。甘草良姜各半钱。沸汤点。作一服。乘热猛吃极效。○三因第十一卷。又有竹茹汤等方亦丁香散方竹茹汤治阳证也。○本事方第八卷。治伤寒候咳逆。豆蔻汤。治阴证咳逆。丁香茴香肉豆蔻等药。若阳证不可用。○凡咳逆多有先热而吃生冷。或凉药多相激而成。盖阴阳二气相搏。林人之仆。本发大热。以凉药下之。想太甚咳逆四五日竟至于服丁香柿蒂而后却。再以小柴胡之属解其余热。遂愈。下后盖有身热不解。○治伤寒咳逆后二方。出抚州华盖山周先生。唯一备急方。救急方。香附子、橘核各半两细锉。用酒半盏。先将药在石银器内炒。渐渐滴酒炒药焦黄色。研细末。每二钱。水一小盏。煎至八分。细细旋呷服。○一方单用香附子末。○又方。大蒜头二个煨动研爆。入白姜末。（丸得为度）研和。如梧桐子大。捣薤菜自然汁。

　　吞下二十丸。病退再服一十五丸。

　　（八十八）问发黄病患寒湿在里不散。热蓄于脾胃。腠理不开。瘀热与宿谷相搏。郁蒸不消化。故发黄。（汉赞南方暑湿。近夏瘅热。盖瘅者。黄也。古人以黄为瘅。湿热相搏。民多病瘅。甚为跗肿也）

　　然发黄与瘀血。外证及脉俱相似。但小便不利为黄。小便自利为瘀血。要之发黄之人。心脾蕴积。发热引饮。脉必浮。滑而紧数。若瘀血证。即如狂。大便必黑。此为异耳。凡病患身体发热头面汗出。身无汗剂颈而止。渴引水浆。小便不利。如此必发黄。茵陈蒿汤（正九十三）加五苓散（正六十六）也。茵陈蒿汤十分。五苓散五分。二件拌和。每服一钱。温水调下。日三服。病患服汤得小便利如皂荚汁赤。一宿腹减。则黄从小便中出也。古人云。治湿不利小便。非其治也。

　　大抵发黄者。瘀热在里。由小便不利而致之也。栀子柏皮汤、（正方五十）麻黄连翘赤小豆汤。（正二十四）可选而用之。又方。伤寒欲发黄者。急用瓜蒂末。口含水。搐一字许入鼻中。出黄水甚验。即用茵陈蒿汤调五苓散服之最良。○又问白虎证。亦身热烦渴引饮。小便不利。何以不发黄。答曰。白虎与发黄证相近。遍身汗出。此为热越。白虎证也。头面汗出。颈以下都无汗。

　　发黄证也。○又问太阳病一身尽痛。发热。身如熏黄者何。太阳中湿也。仲景云。伤寒发汗已。

　　身目为黄。所以然者。以寒湿在里不解故也。以为不可下也。于寒湿中求之。（第九卷六十九问。

　　）○又问病患脉弦浮大而短气。腹都满。胁下及心痛。久按之气不通。鼻干。不得汗。嗜卧。一身及目悉黄。小便难。有潮热。时时咳嗽者何也。少阳中风也。小柴胡汤主之。（正方二十九）

　　（八十九）问发狂发狂有二证。阳毒发狂。蓄血如狂。其外证与脉皆不同。病患烦躁。狂走妄言。面赤咽痛。脉实潮热独语。如见鬼状。此阳毒也。（治药方在二十一问）病患无表证。不发寒热。唇燥但欲漱水。不欲入咽。其脉微而沉。小腹硬满。小便反利。大便必黑。身黄发狂。此血证谛也。病患如热状。烦满口燥。其脉反无热。此为阴伏。其血证审矣。仲景云。太阳病不解。热结膀胱。其人如狂。其血自下者愈。若外不解者。尚未可攻。当先解其表。且桂枝汤。（正方一）外已解。但小腹急结者。乃可攻之。属桃仁承气汤主之。（正四十四）大抵伤寒当汗不汗。热蓄在里。热化为血。其人喜忘而如狂。血上逆则喜忘。血下蓄则内争。甚者抵当汤、（正九十一）抵当丸、（正方九十）轻者桃仁承气汤、（正四十四）犀角地黄汤。（杂八十六）须取尽黑物为效。（夫血热蓄在膀胱经。若用抵当汤。更须仔细审其有无表证。若有蓄血证而外不解。亦未可便用抵当汤。先用桂枝汤。以解其外。缘热在膀胱太阳经故也）○又有火邪发惊狂者。医以火于卧床下。或周身用火。迫劫汗出。或熨而成火邪。其人亡阳烦躁惊狂。卧起不安。桂枝去芍药加蜀漆牡蛎龙骨救逆汤、（正方十）桂枝甘草龙骨牡蛎汤（正方十四）主之。（凡灸及烧针后证似火劫者。并用劫法治之。金匮风引汤尤良。柴胡加龙骨牡蛎汤更捷）。（正三十三）

　　（九十）问发斑发斑有两证。（温病发斑。热病发斑）温毒发斑者。冬月触冒寒毒。至春始发。或已汗下。

　　表证未除。毒瓦斯未解。故发斑黑膏主之。（杂九十三）或冬月温暖。人感乖戾之气。至春初为积寒所折。毒瓦斯未得泄。迨天气暄暖。温毒始发。肌肉斑烂。瘾疹如锦文而咳。心闷呕清汁。葛根橘皮汤。（杂九十四）屡用之验。黄连橘皮汤亦佳。（杂一百二十五）（广州褚 子斑如坏梨靥）热病发斑者。与时气发斑同。或未汗下。或已汗下。热毒不散。表虚里实。热毒乘虚出于皮肤。遂发斑疮。瘾疹如锦纹。俗呼疮麸。素问谓之疹。（发斑者。下之太早。热气乘虚故也。下之太迟。热留胃中。亦发斑。服热药过多。亦发斑。微者赤斑出。五死一生。剧者黑斑出。十死一生）大抵发斑不可用表药。表虚里实。若发汗开泄。更增斑烂也。皆当用化斑汤、（杂百二十）玄参升麻汤、（杂九十五）阿胶大青汤、（杂九十六）猪胆栀子汤。（杂四十四）或与紫雪大妙。可下者。与调胃承气汤。（正四十三）（暑月阳气重者。常宜体候。才有赤点如蚊蚤咬。却急治之）○又有阳毒发斑。见十九问。二十一问。宜参酌之。

　　（九十一）问谵语病患有谵语。有郑声二证。郑声为虚。当用温药。白通汤主之。（正九十七）谵语为实。当须调胃承气汤主之。（正四十三）服调胃承气而谵语止。或更衣者。停后服。不尔再与之。仲景云。

　　实则谵语。虚则郑声。郑重也。重语也。世多不别。然谵语郑声。亦相似难辨。须更用外证与脉别之。若大小便利。手足冷。脉微细者。必郑声也。大便秘。小便赤。手足温。脉洪数者。必谵语也。

　　以此相参。然后用药万全矣。大抵伤寒不应发汗。即谵语。（仲景云。伤寒四五日脉沉而喘满。沉为在里。反发其汗。津液越出。大便为难。表虚里实。实则谵语）谵语属胃。和中则愈。不和则烦而躁。宜调胃承气汤。然亦有三阳合病谵语者。三阳合病。腹满身重。难以转侧。口中不仁。

　　面垢谵语遗溺。其脉必滑实。不可汗下。宜白虎汤。（正六十四）有胃实谵语者。病患身热汗出。

　　大便硬为胃实。宜调胃承气汤。（正四十三）大承气。（正四十一）外台承气汤。无芒硝尤稳或发汗多。亡阳谵语者。（仲景云。发汗多亡阳谵语者。不可下。此为津液不和。与柴胡桂枝汤）（正三十一）（和其营卫。以通津液后自愈。恐人作燥屎攻之。慎不可攻也）有下利谵语者。（下利谵语。有燥屎也。调胃承气汤）（正方四十三）（小承气汤主之）（正四十二）

　　有下后谵语者。（伤寒八九日下之。胸满烦惊。小便不利。谵语身重不可转侧者。柴胡加龙骨牡蛎汤）（正三十三）有妇人热入血室谵语者。（妇人伤寒发热。经水适来。昼日明了。暮则谵语。

　　如见鬼状者。此为热入血室。无犯胃气。及上二焦。速用小柴胡汤主之）（正二十九）（若行汤迟热入胃。令津燥。中焦上焦不荣。成血结胸状。须当针期门也。妇人中风。发热恶寒。经水适来。入血室也。当刺期门。随其实而取之，已上二焦。热结在期门也。若犯胃气。昼夜谵语喜忘。小腹满。小便利。属抵当汤证中）（正九十一）○又问。仲景云。无犯胃气何也。答曰。热因经水适来。乘虚入室。故血室有热。遂令谵语。当以小柴胡解之。（正二十九）却与胃实谵语不同。胃实有燥粪。故宜调胃承气汤下之。（正四十三）若血实有热谵语。非胃家实。仲景恐人作胃实攻之。故曰无犯胃气也。大抵谵语是热。属阳而反见阴证者逆。

　　（九十二）问吐血伤寒吐血。由诸阳受邪。热初在表。应发汗而不发汗。热毒入深。结于五脏。内有瘀积。故吐血也。瘀血甚者。抵当丸（正方九十）轻者桃仁承气汤（正四十四）兼服犀角地黄汤（杂八十六）三黄丸（杂九十八）

　　（九十三）问腹痛（腹胀满附）

　　本太阳病。医反下之。因尔腹满时痛。是有表。复有里。仲景所以用桂枝加芍药汤主之。（正方十二）痛甚者。加大黄。（正方十三）（桂枝加芍药。即是小建中也。太阴脉弱自利。设当行大黄芍药者宜减之。其人胃虚。阳气易动故也。下利者。先煎芍药十余沸）难经云。痛为实。大抵痛宜下。（仲景云。发汗不解。腹满痛者急下之。宜大承气汤）（正四十一）（又曰腹中满痛。此为实。当下之。属大柴胡汤）（正方三十）腹痛有二证。有热痛、有冷痛、尺脉弦、肠鸣泄利而痛者冷痛也。

　　小建中汤主之。（正三十七）仲景云。阳脉涩。阴脉弦。法当腹中急痛。先与小建中汤。不瘥者。与小柴胡汤。（小柴胡去黄芩加芍药）（正方二十九）阴证腹痛。即四逆散、（正七十六）通脉四逆加芍药汤。（正八十一）腹痛小便不利者。真武汤（正一百五）关脉实。腹满大便秘。按之而痛者。实痛也。桂枝加大黄汤。（正方十三）

　　黄连汤、（正八十三）大承气汤主之。（正四十一）○又问腹胀满者何也。阴阳不和也。桔梗半夏汤最良。（杂九十九）仲景论太阳证发汗后。腹胀满也。浓朴生姜半夏甘草人参汤。

　　（正五十八）下后心烦腹满。卧起不安者。栀子浓朴汤。（正四十八）吐后腹胀满者。与调胃承气汤。（正四十三）少阴病六七日腹胀不大便者。急下之。宜承气汤。（正四十三）

　　（九十四）问烦躁伤寒烦躁。太阳与少阴经为多。（盖太阳与少阴为表里）阳明经或因不大便。中有燥屎。故烦躁耳。（仲景云。病患不大便五六日绕脐痛。烦躁。发作有时者。此有燥屎也。宜承气汤。大抵得病二三日。脉弱无太阳柴胡证。烦躁。心下硬。小便利。屎定硬。以小承气汤）（正四十二）（少少与。微利之。然有病已瘥。尚微烦。必大便硬。当问其小便日几行。若小便少。津液当还入胃。不须攻也）大抵阴气少。阳气胜。则热而烦。故太阳经伤风。多烦而躁也。（仲景云。太阳伤风。服桂枝汤）（正一）烦不解。先刺风池风府。却与桂枝汤。又云。太阳伤风。脉浮紧。

　　发热恶寒。身疼痛无汗而烦躁者。大青龙汤主之。（正三十五）又云。伤寒二三日心中悸而烦者。

　　小建中汤主之（正三十七）（又云。伤风发热。六七日不解而烦。有表里证。渴欲饮水。水入则吐。五苓散主之）（正六十六）（又云。伤寒得病无热。但狂言。烦躁不安。精气不与人相当。但与五苓散。二大钱服之。常与新汲井水饮一升许。即以指刺喉去之。随手愈。然而太阳证自汗心烦。若小便数者。又不可用桂枝表也）阳虚阴盛。亦发烦躁。阳气弱为阴所乘而躁。故少阴病亦烦躁。（少阴病二三日以上。心烦不得卧。黄连阿胶汤主之）（正八十四）（少阴病吐利手足逆冷。烦躁欲死者。吴茱萸汤主之）（正方一百）（少阴病下利咽痛。胸痛心烦者。猪肤汤主之）（正一百一）少阴下利。六七日咳而呕。渴烦不得眠。猪苓汤主之。（正六十七）

　　少阴病恶寒而蜷。时时自烦。欲去衣被。大柴胡汤下之。（正方三十）学人当以外证与脉别之。（寸关浮数。身热而烦者。属太阳也。尺寸俱沉。手足厥逆。自利而烦者。属少阴也）然有汗之而烦者。（仲景云。太阳病发汗后。大汗出。胃中干。烦躁不得眠。欲得饮水者。少少与之。令胃中和则愈。若脉浮小便不利。微热稍渴。五苓散主之）（正方六十六）有下之而烦者（仲景云。下之后发汗。昼日烦躁不得眠。夜而安静。不呕不渴。无表证。脉沉微者。干姜附子汤主之）（正七十三）（又云。发汗吐下后。虚烦不得眠。心中懊 者。栀子豉汤主之）（正四十五）（发汗若下之。病仍未解。烦躁者茯苓四逆汤主之）（正方七十八）又有病已解而反微烦者。此由病新瘥不胜谷。损谷则愈。（先用小柴胡汤）（正二十九）（和其营卫。以通津液。得屎而解。小柴胡不中。然后以调胃承气汤）

　　（正方四十三）

　　（九十五）问下利者伤寒下利多种。须识别阴阳。勿令差互。（三阳下利则身热。太阴下利手足温。少阴厥阴下利。身不热。以此别之大抵下利挟太阳脉证便不得用温药。俗医但见下利。便作阴证。用温热药。鲜不发黄生斑而死也）太阳阳明合病。必下利。

　　葛根汤（正二十六）主之。（下利而头疼腰痛。肌热目疼鼻干。其脉浮大而长者。是其证也）太阳少阳合病自下利。黄芩汤主之。（正八十五）若呕者。黄芩汤加半夏生姜也。（正八六）（下利而头疼胸满。或口苦咽干。或往来寒热而呕。其脉浮大而弦者。是其证也）阳明少阳合病。必下利。其脉不负者顺也。负者。失也。互相克贼。名为负也。（下利而身热胸胁痛满干呕。或往来寒热。其脉长大而弦者。是其证也。盖阳明者土。其脉长大。少阳者木。其脉弦。若合病。土被木贼。更下利为胃已困。若脉不弦者顺也。为土不负。负者死）自利不渴属太阴。（四逆汤）（正七十五）（理中汤主之）（正七十四）自利而渴属少阴（白通汤）（正九十七）（白通加猪胆汤）（正九十八）（通脉四逆汤）（正八十二）（猪苓汤）（正六十七）（真武汤）（正一百五）（四逆加人参汤）（正七十七）（可检证而用之）其余下利。皆因汗下后证也。大抵伤寒下利。须看脉与外证。下利而脉大者。虚也。脉微弱者。为自止。下利日十余行。脉反实者逆。下利脉数而滑者。有宿食也。下之愈。脉迟而滑者实也。其利未得便止。更宜下之。下利三部脉皆平。按其心下硬者急下之。协热利者。脐下必热。大便赤黄色。及肠间津汁垢腻。（谓之肠垢）寒毒入胃。则脐下必寒。腹胀满。大便或黄白。或青黑。或下利清谷。

　　湿毒瓦斯盛则下利腹痛。大便如脓血。或如烂肉汁也。下利欲饮水者。以有热也。下利谵语者。有燥屎也。寒毒入胃者。

　　四逆汤、（正七十五）理中汤、（正七十四）白通汤加附子、（正九十七）四逆散加薤白、（正七十六）主之。协热利者。

　　黄芩汤、（正八十五）白头翁汤、（正一百八）三黄熟艾汤、（杂方一百）薤白汤、（杂一百一）赤石脂丸、（杂一百二）湿毒下脓血者。桃花汤、（正九十九）地榆散、（杂一百三）黄连阿胶散。（杂一百四）虽然。自利而渴属少阴。然三阳下利亦有饮水者。乃有热也。三阴下利宜温之。然少阴自利清水。心下痛。口干燥者。却宜下之。此又不可不知也。（少阴泄利下重。不可投热药。先浓煎薤白汤。）（杂一百）（内四逆散。缘四逆散用枳实芍药之类。又寻常胃中不和腹中肠鸣下利。生姜泻心汤最妙。）（正六十三）（此二法。不特伤寒证也。）

　　（九十六）问小便不利小便难伤寒发汗后小出多亡津液。胃中极干。故小便不利。医见小便不利。往往利之误矣。类纂云。胃中干则无小便。慎不可利。故仲景云。下之后复发汗。小便不利者。亡津液耳。若伤寒引饮。下焦有热。小便不通。脉浮者。五苓散。（正六十六）脉沉者。猪苓汤也。（正六七）表不解。心下有水。发热而咳。小腹满。小便不利者。小青龙汤去麻黄加茯苓也。（正三十六）伤寒无汗。翕翕发热。头项强痛。小便不利者。桂枝汤去桂加茯苓白术也。（正方九）呕而发热。胸胁满。心下怔忪。小便不利者。小柴胡汤去黄芩加茯苓。（正二十九）少阴病小便不利者。四逆散加茯苓也。（正七十六）（伤寒有所不利者。行之取其渗泄也。有渴而饮停者。有躁而烦渴者。有病气去而水气不得行者。其表里得见烦躁。口燥欲饮水。水入即吐。病名水逆。

　　及霍乱头痛。发热身疼痛欲饮水者。有发热汗出。复恶寒不呕。但心下痞者。并宜五苓散。其脉浮。发热渴欲饮水。小便不利。少阴病下利六七日。咳而呕渴。心烦不得眠者。宜与猪苓汤。其大病瘥后。从腰以下有水气者。牡蛎泽泻散。）（正九十四）（此利水道渗泄之义也。）

　　大抵中湿与发黄。以利小便为先。阳明汗多。以利小便为戒。○又问小便难何也。阴虚故也。阴虚者阳必凑之。为阳所凑也。故小便黄者。中有热也。宜瞿麦滑石之类泻之。太阳病发汗。遂漏不止。其人恶风。小便难。四肢微急。难以屈伸者。桂枝加附子汤主之。（正方六）

　　阳明中风。脉弦浮大。短气腹满。胁下及心痛。鼻干不得汗。嗜卧身黄。小便难。潮热而哕者。小柴胡加茯苓主之。（正二十九）

　　（九十七）问小便自利小便数太阳证。下焦有热。小腹必满。应小便不利而小便反利者。下血证也。抵当汤主之。（正九十一）阳明证自汗出。应小便少而小便自利者。津液内竭也。屎虽硬不可攻也。当用蜜煎导之。（正百十二）少阴证四逆而小便自利者。虚寒证也。四逆汤、（正七十五）真武汤去茯苓主之。（正百五）○又问小便数者何也。肾与膀胱俱虚。而有客热乘之也。二经既虚。致受于客热。虚则不能制水。故令数。小便热则水行涩。涩则小便不快。故令数起也。诊其趺阳脉数。胃中热。即消谷引饮。大便必硬。小便即数也。太阳病自汗。四肢拘急。难以屈伸。心烦微恶寒。脚挛急。若小便数者。慎不可行桂枝也。宜与甘草干姜汤、（正五十五）芍药甘草汤也。（正五十七）大抵溲数则大便难。仲景云。趺阳脉浮而涩。浮则胃气强。涩即小便数。浮涩相搏。大便则硬。其脾为约。麻子仁丸主之。（正九十二）太阳病若汗若吐若下后微烦。小便数。大便因硬者。与小承气汤（正四十二）和之愈。○又云。伤寒脉浮自汗。小便数。若胃中不和谵语者。少与调胃承气汤。（正四十三）

　　（九十八）问有数日不大便。有大便难。有大便硬。有燥屎。有大便溏。

　　伤寒数日不大便。大便硬。及有燥屎。皆知用大柴胡、（正方三十）大承气、（正四十一）

　　小承气（正四十二）攻之。然仲景论大便不通。亦有数种不可攻者。（在第三卷十五问中详言之矣。）○仲景又有阳结阴结之论。不可不别也。其脉浮而数。能食不大便。此为实。名曰阳结。宜用小柴胡汤。（正二十九）所谓和其营卫。以通津液。纵不了了。得屎而解也。其脉沉而迟。不能食。身体重。大便反硬。名曰。阴结。宜用金液丹。所谓阳盛则促。阴盛则结促结同也。○又问大便溏者何也。古人云。岁火不及。寒乃大行。民病骛溏。大率病患肠中有寒。即大便鸭溏。盖溏者。胃中冷水谷不别故也。华佗云。寒即溏。热即垢。仲景说初硬后溏有二证。小便不利。小便少。皆水谷不分耳。

　　（九十九）问病患默默欲眠。目不能闭。起居不安。其声嗄或咽干。（嘎，所讶切声破也）

　　此名狐惑伤寒也。狐惑与湿 。皆虫证。初得状如伤寒。或因伤寒变成其疾。其候默默欲眠。

　　目不能闭。起居不安。虫蚀其喉为惑。其声嗄。虫食下部为狐。其咽干。狐惑之病。并恶饮食。面目乍赤、乍白、乍黑。是其证也。大抵伤寒病腹内热。入食小肠胃空虚三虫行作求食。蚀人五脏及下部。为 病。其候齿无色。舌上尽白。甚者唇黑有疮。四肢沉重。忽忽喜眠。虫蚀其肛。烂见五脏则死。当数看其上下唇。上唇有疮。虫食其脏也。下唇有疮。虫食其肛也。杀人甚急。多因下利而得。治 桃仁汤、（杂一百五）黄连犀角汤（杂一百六）雄黄锐散主之。（杂一百七）

　　（一百）问病患欲食。复不能食。常默默欲卧。复不能卧。欲出行复不能行。饮食或有美时。或有不饭时。如强健人而卧不能行。如有寒如无寒。如有热复无热。口苦小便赤。药入即吐利。

　　此名百合伤寒也。百脉一宗。悉致其病。无复经络也。其状欲食复不能食。常默默欲得卧复不能卧。欲出行复不能行。饮食或有美时。或有不 饭时。如强健人而卧不能行。如有寒如无寒。

　　如有热复无热。口苦小便赤。百合之病。诸药不治。药入即吐利。如有神灵。此多因伤寒虚劳。大病之后不平复。变成斯疾也。百合知母汤、（杂一百八）滑石代赭汤、（杂一百九）鸡子汤、（杂一百十）百合地黄汤、（杂百十一）百合洗方（杂百十二）栝蒌牡蛎散、（杂百十三）滑石散（杂百十四）主之。

　　卷第十二

　　此一卷。说药证并药方加减法。所谓药证者。药方前有证也。如某方治某病是也。伤寒有证异而病同一经。药同而或治两证。类而分之。参而伍之。审知某证者。某经之病。某汤者。某证之药。然后用之万全矣。又况百问中一证下有数种药方主之者。须是将病对药。将药合病。乃可服之。假如下利而心下痞。称十枣汤、大柴胡、生姜泻心汤、甘草泻心汤、赤石脂禹余粮汤、桂枝人参汤之类。虽均是治下利而心下痞。其方有冷有热。仔细详药证以对治之。则无不中矣。所谓药方并加减法者。仲景伤寒方一百十三道。病与方相应。乃用正方。科有差别。即随证加减。昔人云。

</div>
    <div class="pagination">
<a href="类证活人书_page9.html">上一页</a><span>...</span><a href="类证活人书_page5.html">5</a><a href="类证活人书_page6.html">6</a><a href="类证活人书_page7.html">7</a><a href="类证活人书_page8.html">8</a><a href="类证活人书_page9.html">9</a><span class="current-page">10</span><a href="类证活人书_page11.html">11</a><a href="类证活人书_page12.html">12</a><a href="类证活人书_page13.html">13</a><a href="类证活人书_page14.html">14</a><a href="类证活人书_page15.html">15</a><span>...</span><a href="类证活人书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
