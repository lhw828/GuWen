<!DOCTYPE html>
<html>
 <head>
  <meta charset="utf-8"/>
  <title>
   黄帝内经太素 - 第 28 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝内经太素 - 第 28 页/共 37 页
  </h1>
  <div class="content">
   输脉者，足太阳脉，以管五脏六腑之输，故曰输脉。膂筋，谓肠后脊膂之筋也。缓筋，谓足阳明筋，以阳明之气主缓。平按：孙络《灵枢》作孙脉。注滋章袁刻作滋蔓。）黄帝曰：愿尽闻其所由然。（愿尽闻者，愿尽闻于成积所由。）岐伯曰：其着孙络之脉而成积者，其积往来上下，臂手孙络之居也，浮而缓，不能勾积而止之，故往来移行，肠间之水，凑渗注灌，濯濯有音，（居，着也。邪气着于臂手孙络，随络往来上下，其孙络浮缓，不能勾止积气，臂手之络行在肠间，故邪随络脉往来，令肠间之水凑渗有声也。濯濯，水声也。平按：《甲乙》臂手作擘乎，注：擘音拍，破尽也。勾作 ，肠间之水作肠胃之外，《灵枢》作肠胃之间水。）有寒则脉 满雷引，故时切痛。（邪循于络，在肠间时，有寒则孙络 满，引肠而作雷声，时有切痛。平按：《灵枢》无脉字，《甲乙》脉作腹。）其着于阳明之经，则侠脐而居，饱食则益大，饥则益小。（胃脉足阳明之经，直者下乳内廉，下侠脐入气街中，故邪气着之，饱食则其脉粗大，饥少谷气则脉细小，今人称此病两 也。平按：《灵枢》侠作挟。）其着于缓筋也，似阳明之积，饱食则痛，饥则安。（缓筋，足阳明之筋也。邪客缓筋，是足阳明筋从上下腹，侠脐而布，似足阳明经脉之积。饱则大而痛，饥小而安，亦邪挟经之大小也。平按：似袁刻作以，注同，《灵枢》亦作似。）其着于肠胃之募原也，痛而外连于缓筋，饱食则安，饥则痛。（募，谓肠胃腑之募也。原，谓肠胃腑之原也。募原之气外来连足阳明筋，故邪使饱安饥痛也。平按：注足阳明筋，袁刻筋误作经。）其着于伏冲之脉者，揣揣应手而动，发手则热气下于两股，如汤沃之状。

　　（冲脉下者，注少阴之大络，出于气街，循阴股内廉入 中，伏行 骨内，下至内踝之属而别，前者伏行出跗属下，循跗入大趾间，以其伏行，故曰伏冲。揣，动也。以手按之，应手而动，发手则热气下于两股如汤沃，邪之盛也。平按：揣揣《灵枢》、《甲乙》作揣之。）

　　其着于膂筋在肠后者，饥则积见，饱则积不见，按之弗得。（膂筋，足少阴筋，循脊内挟膂，在小肠后附脊。因饥则见，按之可得，饱则不见，按之难得也。平按：《甲乙》弗得作伏得。）其着于输之脉者，闭塞不通，津液不下，空窍干壅。（输脉，足太阳脉也。

　　以管诸输，络肾属膀胱，故邪着之，津液不通，大便干壅，不得下于大小便之窍也。平按：空《灵枢》作孔，《甲乙》作而空窍干。）此邪气之从外入内，从上下者。（结邪行处也。）黄帝曰：积之始生，至其已成奈何？岐伯曰：积之始生，得寒乃生，厥上乃成积也。（夫聚者阳邪，积者阴邪也，此言病成；若言从生，阴阳生也。故积之始生，邪得寒气，入舍于足，以为积始也，故曰得寒乃生也。寒厥邪气上行，入于肠胃，以成于积也。平按：《灵枢》厥下无上字，《甲乙》上作止。）黄帝曰：成积奈何？岐伯曰：厥气生足 ，足 生胫寒，胫寒则血脉 泣，寒气上入肠胃，入于肠胃则 胀， 胀则肠外之汁沫迫聚不散，日以成积。（以上言成积所由三别。外邪厥逆之气客之，则阳脉虚，故胫寒。胫脉皮薄，故血寒而 泣。 ，凝也。寒血循于络脉上行，入于肠胃。寒血入于肠胃，则肠胃之内 胀，肠胃之外冷汁沫聚不得消散，故渐成积也。此为生积所由一也。平按：足 《甲乙》作足溢，注云：《灵枢》作足 。 泣《灵枢》作凝涩，《甲乙》作凝泣。寒气上《甲乙》作寒热上下。）卒然盛食多饮则脉满，起居不节，用力过度，则络脉伤，阳络伤则血外溢，外溢则衄血，阴络伤则血内溢，内溢则便血，肠外之络伤，则血溢于肠外，肠外有寒，汁沫与血相薄，则并合 聚不得散，积成矣。（盛饮多食无节，遂令脉满，起居用力过度，内络脉伤。若伤肠内阳络，则便衄血；若伤肠内阴络，遂则便血；若伤肠外之络，则血与寒汁凝聚为积。此则生积所由二也。平按：《灵枢》盛食多饮作多食饮，脉满作肠满。

　　聚《灵枢》、《甲乙》作凝聚，散下有而字。）卒然外中于寒，若内伤于忧怒，则气上逆。气上逆则六输不通，温气不行， 血蕴裹而不散，津液泣澡，着而不去，而积皆成矣。（人之卒然外中于寒，以入于内，内伤忧怒，以应于外，内外相搏，厥气逆上，阴气既盛，遂令六腑阳经六输皆不得通，卫气不行，寒血凝泣，蕴裹不散，着而成积，所由三也。平按：忧怒《甲乙》作忧恐，六输作穴俞， 血蕴裹作凝血 裹，泣澡作凝涩，《灵枢》作涩渗。）黄帝曰：其生于阴者奈何？岐伯曰：忧思伤心；（前言积成于阳，以下言积成于阴。忧思劳神，故伤心也。）重寒伤肺；（饮食外寒，形冷内寒，故曰重寒。肺以恶寒，故重寒伤肺。）忿怒伤肝；（肝主于怒，故多怒伤肝也。）醉以入房，汗出当风，则伤脾；（因醉入房，汗出当风，则脾汗得风，故伤脾也。平按：醉以《甲乙》作醉饱。）用力过度若入房，汗出浴水，则伤肾。（肾与命门，主于入房，故用力及入房，汗出浴水，故伤于肾也。平按：《灵枢》无水字。）此外内三部之所生病者也。黄帝曰：善。（忧思为内，重寒为外，入房当风以为内外，故合前三部所生病。平按：《灵枢》、《甲乙》外内作内外。）治之奈何？岐伯曰：察其所痛，以知其应，有余不足，当补则补，当泻则泻，毋逆天时，是谓至治。（凡积之病，皆有痛也，故察其痛以候其积。既得其病，顺于四时以行补泻，可得其妙也。）

　　五邪入：邪入于阳则为狂；邪入于阴则为血痹；邪入于阳，搏则为癫疾；邪入于阴，搏则为喑；阳入之于阴，病静；阴出之于阳，病善怒。（热气入于阳脉，重阳故为狂病。

　　寒邪入于阴脉，重阴故为血痹。阳邪入于阳脉，聚为癫疾。阳邪入于阴脉，聚为喑不能言。阳邪入阴者，则为病好静。阴邪出之于阳，阳动故多生怒也。平按：《素问》五邪入作五邪所乱，则为血痹作则痹，邪入于阳搏作搏阳二字，邪入于阴搏作搏阴二字，怒上无善字。

　　新校正云：“《难经》云：重阳者狂，重阴者癫。巢元方云：邪入于阴则为癫。《脉经》云：阴附阳则狂，阳附阴则癫。孙思邈云：邪入于阳则为狂，邪入于阴则为血痹。邪入于阳，传则为癫痉；邪入于阴，传则为痛喑。全元起云：邪已入阴，复传于阳，邪气盛，腑脏受邪，使其气不朝，荣气不复周身，邪与正气相击，发动为癫疾。邪已入阳，阳今复传于阴，脏腑受邪，故不能言，是胜正也。诸家之说不同，故俱载。”又引全元起云：阳入阴则为静，出则为恐。《千金方》云：阳入于阴病静，阴出于阳病怒。）五发：阴病发于骨，阳病发于血，以味病发于气，阳病发于冬，阴病发于夏。（阴之为病，发骨疼等。阳之为病，发于血痹等。五味为病，发于气不调等。冬阳在内，故病发冬。夏阳在外，故病发夏也。平按：《素问》五发作五病所发，以味病发于气作阴病发于肉。）

　　卷第二十八·风

　　诸风数类

　　平按：此篇自篇首至末，见《素问》卷十二第四十二《风论》篇，又见《甲乙经》卷十第二上编。

　　黄帝问于岐伯曰：风之伤人，或为寒热，或为热中，或为寒中，或为疠，或为偏枯；或为贼风也，其病各异，其名不同；（风、气一也，徐缓为气，急疾为风。人之生也，感风气以生；其为病也，因风气为病。是以风为百病之长，故伤人也，有成未成。伤人成病，凡有五别：一曰寒热，二曰热中，三曰寒中，四曰疠病，五曰偏枯。此之五者，以为风伤变成。余病形病名各不同，或为贼风者，但风之为病，所因不同，故病名病形亦各异也。平按：《素问》、《甲乙》无于岐伯三字，伤人下均有也字，疠均作厉，下均有风字。或为贼风也《甲乙》作其为风也，《素问》作或为风也。注急疾袁刻作疾急。）

　　或内至五脏六腑，不知其解，愿闻其说。岐伯曰：风气藏于皮肤间，内不得通，外不得泄，风者喜行而数变，（言风入于脏腑之内为病，遂名脏腑之风。风气藏于皮肤之间，内不得通生大小便道，外不得腠理中泄。风性好动，故喜行数变以为病也。平按：《素问》、《甲乙》曰上有对字，间上有之字。喜作善，下同。风者《甲乙》作风气者。注生大小便，生字恐衍。）腠理开则洒然寒闭，闭则热而 ，（风气之邪得之因者，或因饥虚，或因复用力，腠理开发，风入毛腠，洒然而寒，腠理闭塞，内壅热闷。洒音洗，如洗而寒也。平按：洒《甲乙》作 。闭字《素问》、《甲乙》不重。闭则热而 ，《素问》 作闷，《甲乙》作不热而闷。）其寒也则衰食饮，其热也销肌肉，故使人 而不能食，名曰寒热。（其寒不泄在内，故不能食；其热不泄在外，故销肌肉也。是以使人恶风而不能食，称曰寒热之病。 ，振寒貌也。平按：销肌肉《素问》、《甲乙》作则消肌肉。 《甲乙》作解 ，《素问》新校正云：全元起本作失味。）风气与阳入胃，循脉而上至目 ，其人肥，则风气不得外泄，则为热中而目黄也。（以下言热中病也。风气从皮肤，循足阳明之经，入于胃中；足阳明经从目内 ，入属于胃，故循其脉至目内 。以其人肥，腠理密实不开，风气壅而不得外泄，故内为热中，病目黄也。平按：与阳入胃《素问》、《甲乙》作与阳明入胃，目 作目内 。）人变瘦，则外泄而寒，则为寒中而泣出。（以下言寒中之病也。人瘦则腠理疏虚，外泄温气，故风气内以为寒中。足阳明脉虚冷，故目泣出也。平按：《素问》、《甲乙》瘦上无变字。）风气与巨阳俱入，行诸脉输，散于分理间，冲气淫邪，与卫气相干，其道不利，故使肌肉贲 而有伤，卫气有所 而不行，故其肉有不仁。（以下言疠病也。巨阳，足太阳也。风气之邪与足太阳，二气俱入十二经脉输穴之中，又散于分肉腠理之间，其与太阳俱入于输，冲上来者，淫邪之气，与卫气相干，致令卫气涩而不行，故肌肉贲起，腹胀有所伤也。以卫气凝聚不行，故肉不仁也。 ，义当凝也。平按：《素问》、《甲乙》巨阳作太阳，输作俞，分理作分肉，冲气淫邪，《素问》无此四字，《甲乙》作卫气悍邪时五字。贲 《甲乙》作 胀，《素问》作愤。伤《素问》、《甲乙》均作疡。

　　《素问》、《甲乙》作凝。）疠者，营气热 ，其气不精，故使其鼻柱坏而色败也，皮肤伤溃，风寒客于脉不去，名曰疠风，（ ，腐也。太阳与卫气在营血之中，故浊而热于胸腹。上冲于鼻，故鼻鼽骨坏。其气散于皮肤，故皮肤溃烂。以其邪风寒气客脉，留而不去为病，称曰疠风。疠，力誓反。平按：营气《素问》、《甲乙》作有荣气。

　　《甲乙》作浮。不精《素问》、《甲乙》作不清。伤溃《素问》、《甲乙》作疡溃。）

　　或名曰寒热。（言前疠风，或名寒热之病也。）以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。（春甲乙者，木王时也。木王盛时，冲上风来，名曰邪风。木盛近衰，故冲上邪风来伤于肝，故曰肝风。余皆仿此。平按：戊己伤于邪，《甲乙》邪作风。庚辛中于邪，及壬癸中于邪，《甲乙》均作伤于风。）风气中五脏六腑之输，亦为脏腑之风，（脏腑输者，当是背输。近伤脏腑之输，故曰脏腑之风也。平按：《素问》风下无气字。

　　输《素问》、《甲乙》作俞。）各入其门户之中，则为偏风。（门户，空穴也。邪气所中之处，即偏为病，故名偏风也。平按：之中《素问》作所中，《甲乙》作风之所中。）

　　风气循风府而上，则为脑风。（风府，在项入发际一寸，督脉阳维之会，近太阳入脑出处。风邪循脉入脑，故名脑病也。）风入系头，则为目风。（邪气入于目，系在头，故为目风也。平按：《甲乙》入上无风字。系《素问》作 。）眠寒饮酒中风，则为漏风。

　　（因饮酒寒眠，腠开中漏汗，故为漏风。有本，目风眼寒也。平按：眠寒《素问》、《甲乙》作眼寒，属上节。）入房汗出中风，则为内风。（入房用力汗出，中风内伤，故曰内风也。）新沐中风，则为首风。（新沐发已，头上垢落，腠开得风，故曰首风也。）

　　久风入中，则为肠风飧泄。（皮肤受风日久，传入肠胃之中泄痢，故曰肠风。）外在腠理，则为泄风。（风在腠理之中，泄汗不止，故曰泄风也。）故风者百病之长也，至其变化为他病也无常方，然故有风气也。（百病因风而生，故为长也。以因于风，变为万病，非唯一途，故风气以为病长也。平按：《素问》、《甲乙》化下有乃字。故《素问》作致，新校正云：“全元起本及《甲乙经》致字作故攻。”今本《甲乙》仍作故，下无攻字。）

　　卷第二十八·风

　　诸风状论

　　平按：此篇自篇首至末，见《素问》、《甲乙》，卷第同前。

　　黄帝问于岐伯曰：愿闻其诊，及其病能。（诊者，既见其状，因知所由，故曰诊也。

　　昼间暮甚等，即为状也。咳短气等，即为病能也。平按：《素问》无“黄、问于岐伯”五字，曰下有“五脏风之形状不同者何”十字。注既见，既字袁刻脱。）岐伯曰：肺风之状，多汗恶风，色 然白，时咳短气，昼日则瘥，暮则甚，诊在眉上，其色白。（ ，普幸反，白色薄也。肺风病能凡有七别：一曰多汗；二曰恶风；三曰色白，谓面色白薄也；四曰嗽咳；五曰短气；六曰昼间暮甚，以肺主太阴，故暮甚也；七曰诊五色各见其部，薄泽者，五脏风之候也。白，肺色也。）心风之状，多汗恶风，焦绝喜怒，赫者赤色，痛甚则不可快，诊在口，其色赤。（心风状能有七：一曰多汗；二曰恶风；三曰焦绝，焦，热也，绝，不通也，言热不通也；四曰喜怒；五曰面赤色；六曰痛甚不安；七曰所部色见，口为心部也。平按：喜《素问》、《甲乙》作善，下同。《素问》赫作，下无者字。痛《素问》、《甲乙》作病。则不可快《甲乙》作则言不快，《素问》作则言不可快。）肝风之状，多汗恶风，喜悲色微苍，嗌干喜怒，时憎女子，诊在目下，其色青。（肝风状能有八：一曰多汗，二曰恶风，三曰喜悲，四曰面色微青，五曰咽干，六曰喜怒，七曰时憎女子，八曰所部色见也。）脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。（脾风状能有七：一曰多汗；二曰恶风；三曰身体怠惰；谓除头四肢为身体也；四曰四肢不用；五曰面色微黄；六曰不味于食；七曰所部色见也。）肾风之状，多汗恶风，面庞然 肿，腰脊痛不能正立，其色 ，隐曲不利，诊在颐上，其色黑。〔肾风状能有七：一曰多汗；二曰恶风；三曰面肿；四曰腰脊痛；五曰面色黑如烟（ ，大才反）；六曰隐曲不利，谓大小便不得通利；七曰所部色见，颐上，肾部也。

　　有本为肌上，误也。平按：庞《素问》作 。 《素问》、《甲乙》作浮。《素问》脊上无腰字。《甲乙》色 上有其字。颐《素问》、《甲乙》作肌。〕胃风之状，颈多汗恶风，饮食不下，隔塞不通，腹喜满，失衣则 胀，食寒则泄，诊瘦而 腹大。（胃风状能有八：一曰颈多汗；二曰恶风；三曰不下饮食；四曰膈不通，膈中 也；五曰腹喜满；六曰失覆腹胀；七曰食冷则痢；八曰胃风形诊，谓瘦而腹大，胃风候也。平按：诊瘦而 腹大《素问》、《甲乙》作诊形瘦而腹大，《素问》新校正云：“按孙思邈云：新食竟取风为胃风。”）首风之状，头面多汗恶风，先当风一日则病甚，头痛不可出内，至其风日则病少愈。（首风状能有三：一曰头面多汗，二曰恶风，三曰诊候。不出者，不得游于庭也；不内者，不得在室也。平按：《甲乙》头面多汗作头痛面多汗。《素问》先当风作当先风。《素问》、《甲乙》不可下有以字。风日，日字袁刻脱。《素问》新校正云：“孙思邈云：新沐浴竟取风为首风。”）漏风之状，或多汗常不可单衣，食则汗出，甚则身汗，息恶风，衣裳濡，口干喜渴，不能劳事。（漏风状能有七：一曰多汗，谓重衣则汗，衣单则寒；二曰因食汗甚，病甚无汗；三曰恶风，四曰衣裳恒湿；五曰口干；六曰喜渴，七曰不能劳事也。平按：《素问》、《甲乙》身汗息作身汗喘息，裳作常。《素问》新校正云：“孙思邈云：因醉取风为漏风，其状恶风，多汗少气、口干善渴，近衣则身热如火，临食则汗流如雨，骨节懈惰，不欲自劳。”）

　　泄风之状，多汗，汗出泄衣上，口干上来，其风不能劳事，身体尽痛则寒。（泄风状能有四：一曰多汗污衣，二曰口干，三曰□□皮上冷也，四曰劳则体痛寒也。平按：泄《素问》、《甲乙》作泄。口干上来《素问》作口中干上渍，《甲乙》作咽干上渍。注污衣袁刻作泄衣。三曰下原缺二字，袁刻作液涸。《素问》新校正云：“孙思邈云：新房事取风为内风，其状恶风，汗流沾衣裳，疑此泄风乃内风也。”）

　　卷第二十八·风

　　诸风杂论

　　平按：此篇自篇首至末，见《灵枢》卷九第五十八《贼风》篇，又见《甲乙经》卷六第五。

　　黄帝曰：夫子言贼风邪气之伤人也，令人病焉；今有其不离屏蔽，不出室内之中，卒然病者，非必离贼风邪气，其故何也？（贼风者，风从冲上所胜处来，贼邪风也。离，历也。贼邪之风夜来，人皆卧，虽是昼日，不离屏蔽室内，不历贼风邪气，仍有病者，其故何也？平按：室内《灵枢》、《甲乙》作室穴。非必《灵枢》作非不。袁刻脱必字。）岐伯曰：此皆尝有所伤于湿气，藏于血脉之中，分肉之间，久留而不去，若有所堕坠，恶血在内而不去，卒然喜怒不节，饮食不适，寒温不时，腠理闭而不通，其开而遇风寒时，血气 结，与故邪相袭，则为寒痹。其有热则汗出，汗出则受风，虽不遇贼风邪气，必有因加而发焉。（人虽不离屏室之中，伤于寒湿，又因坠有恶血，寒湿恶血等邪，藏于血脉中，又因喜怒饮食寒温失理，遂令腠理闭塞，壅而不通。若当腠开，遇于风寒，则血凝结，与先寒湿故邪相因，遂为寒痹。虽在屏蔽之中，因热汗出，腠开受风，斯乃屏内之中加此诸病，不因贼风者。平按：其开而遇风寒，《甲乙》无其开二字，遇上有适字。时血气 结《素问》、《甲乙》作则血气凝结。）

　　黄帝曰：今夫子之所言者，皆病患之所自知也；其无所遇邪气，又无怵惕之志，卒然而病者，其故何也？唯有鬼神之事乎？（因内邪得病，病患并能自知；仍有自知不遇寒湿之邪，又无喜怒怵惕之志，有卒然为病，当是鬼神为之乎？平按：其无所遇邪气，《甲乙》无所字。之志《灵枢》作之所志。鬼神上《灵枢》、《甲乙》有因字。注仍有袁刻作因有有。）岐伯曰：此亦有故邪留而未发也，因而志有所恶，及有所梦慕，血气内乱，两气相薄，其所从来者微，视之不见，听而不闻，故似鬼神。（以下答意，非无故邪在内，亦非无怵惕之志。故有所恶，即为怒也；梦有所乐，即为喜也。因此两者相薄，故血气乱而生病。所来微细，视听难知，众人谓如鬼神，非鬼神也。平按：《灵枢》、《甲乙》无梦字。薄《灵枢》作搏。）黄帝曰：其祝而已者，其故何也？岐伯曰：先巫者固知百病之胜，先知其病之所从生者，可祝而已。黄帝曰：善。（先巫知者，巫先于人，因于鬼神，前知事也。知于百病从胜克生，有从内外邪生。生病者，用针药疗之，非鬼神能生病也，鬼神但可先知而已。由祝去其巫知之病，非祝巫之鬼也。平按：祝下《甲乙》有由字。

　　固知《灵枢》、《甲乙》作因知。其病之所从生者《甲乙》作百病之所从者。）

　　卷第二十八·风

　　九宫八风

　　九宫八风图　〔平按：此篇自九宫八风图至篇末，见《灵枢》卷十一第七十七《九宫八风》篇，又自风从其冲后来，见《甲乙经》卷六第一。平按：此图《灵枢》坤上无右手二字，坤下无戊申己未四字，玄委下无宫字，两旁无内脾外肌主弱六字，下无谋风二字，立秋下无二字。兑上无右胁二字，兑下无辛酉二字，仓果下无宫字，两旁无内肺外皮肤主身燥八字，下无刚风二字，秋分下无七字。干上无右足二字，干下无戊戌己亥四字，新洛下无宫字，两旁无内小肠外手太阳脉主脉绝则溢脉闭则结不通暴死二十一字，下无折风二字，立冬下无六字。坎上无腰尻下穷四字，坎下无壬子二字，两旁无内肾外骨肩背膂筋主寒十字，汁蛰下无宫字，汁作吐，下同（按《西京赋》五纬相汁。注：汁作叶，和也。亦通），下无大刚风三字，冬至下无一字。艮上无左足二字，艮下无戊寅二字，天溜下无宫字，溜作留，右旁无内大肠外两胁腋骨下支节十一字，下无凶风二字，立春下无八字。

　　震上无左胁二字，震下无己卯二字，仓门下无宫字，两旁无内肝外筋纫主身湿八字，下无婴儿风三字，春分下无三字。巽上无左手二字，巽下无戊辰己巳四字，阴洛下无宫字，两旁无内胃外肉主体重七字，下无弱风二字，立夏下无四字。离上无膺喉首头四字，离下无丙午二字，上天下无宫字，两旁无内心外脉主热六字，下无大弱风三字，夏至下无九字。中央下无五字，招摇下无宫字，两旁无六腑膈下三脏应中州九字。〕立秋二玄委（平按：《灵枢》有西南方三字） 秋分七仓果（平按：《灵枢》有西方二字） 立冬六新洛（平按：《灵枢》有西北方三字） 夏至九上天（平按：《灵枢》有南方二字） 招摇五（平按：《灵枢》无五字，有中央二字） 冬至一汁蛰（平按：《灵枢》有北方二字） 立夏四阴洛（平按：《灵枢》有东南方三字） 春分三仓门（平按：《灵枢》有东方二字） 立春八天溜（平按：《灵枢》溜作留，下同。有东北方三字）

　　太一常以冬至之日，居汁蛰之宫四十六日，明日居天溜四十六日，明日居仓门四十六日，明日居阴洛四十五日，明日居上天（平按：《灵枢》作天宫。）四十六日，明日居玄委四十六日，明日居仓果四十六日，明日居新洛四十五日，明日复居汁蛰之宫。从其宫（平按：从其宫三字《灵枢》作“曰冬至矣，太一日游，以冬至之日，居吐蛰之宫”十八字。）数所在，日从一处，至九日复反于一，常如是无已，终而复始。太一徙日，（平按：徙《灵枢》作移。）天必应之以风雨，以其日风雨，则吉岁矣，民安少病矣，先之则多雨，后之则多旱。太一在冬至之日有变，占在君；太一在春分之日有变，占在相；太一在中宫之日有变，占在吏；太一在秋分之日有变，占在将；太一在夏至之日有变，占在百姓。所谓有变者，太一居五宫之日，疾风折树木，扬沙石。各以其所生占贵贱，日视风所从来而占之。（平按：《灵枢》所生作所主，日视作因视。）从其所居之乡来为实风，主生长养万物；风从其冲后来为虚风，伤人者也，（平按：《甲乙》伤上有贼字。）主杀主害者也。谨候虚风而避之，故圣人避邪弗能害，此之谓也。（平按：《灵枢》故圣人避邪弗能害作“故圣人日避虚邪之道，如避矢石然，邪不能害”。是故太一入从，立于中宫，乃朝八风，以占吉凶也。以下言太一从于中宫，以朝八风，以占吉凶也。平按：《灵枢》从作徙。）风从南方来，名曰大弱风，其伤人也，内舍于心，外在于脉，其气主为热。（平按：《灵枢》作气主热三字。）风从西南方来，名曰谋风，其伤人也，内舍于脾，外在于肌，其气主为弱。（平按：《甲乙》肌下有肉字。）风从西方来，名曰刚风，其伤人也，内舍于肺，外在于皮肤，其气主为身燥。（平按：《灵枢》、《甲乙》燥上无身字。）风从西北方来，名曰折风，其伤人也，内舍于小肠，外在手太阳脉，脉绝则溢，脉闭则结不通，喜暴死。（平按：《甲乙》溢作泄。喜《灵枢》、《甲乙》作善。）风从北方来，名曰大刚之风，其伤人也，内舍于肾，外在于骨与肩背之膂筋，其气主为寒。风从东北方来，名曰凶风，其伤人也，内舍于大肠，外在于两胁腋骨下及肢节。风从东方来，名曰婴儿之风，其伤人也，内舍于肝，外在于筋纫，其气主为身湿。（纫，女巾反，索也，谓筋传之也。平按：纫《灵枢》、《甲乙》作纽。湿上《甲乙》无身字。）风从东南方来，名曰弱风，其伤人也，内舍于胃，外在于肉，其气主体重。（平按：于肉《灵枢》作肌肉，《甲乙》作于肌。）凡此八风，皆从其虚之乡来，乃能病患。三虚相薄，则为暴病卒死；两实一虚，病则为淋洛寒热，犯其两湿之地，则为痿，故圣人避邪风如避矢石焉；其有三虚而偏中于邪风，则为击仆偏枯矣。（风从冲后来，故称虚乡来也。三虚谓年虚、月虚、时虚。三虚之中，纵使二实，但令一虚遇邪，犹为淋洛寒热，居处湿地，即为痿厥；况二虚一实遇邪，其病安得不甚；若先三虚逢邪，遂致击仆偏枯之病也。平按：《灵枢》相薄作相搏。《甲乙》两实一虚作两虚一实。淋洛《灵枢》、《甲乙》作淋露。避邪风，《甲乙》无风字，《灵枢》无邪字。）

　　卷第二十八·风

　　三虚三实

　　平按：此篇自篇首至末，见《灵枢》卷十二第七十九《岁露》篇，又见《甲乙经》卷六第一。

　　黄帝问少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开，贼风邪气因以得入乎？将必须八正虚邪乃能伤人乎？（黄帝谓四时八节虚邪贼风中人，要因其暑腠理开时，因入伤人，故致斯问也。平按：因以得入乎《灵枢》、《甲乙》作因得以入乎。《甲乙》八正虚邪作八正风邪。）少师答曰：不然。贼风邪气之中人也，不得以时。（少师答意，腠理开者，贼风中深，腠理闭者，贼邪中浅，以其贼邪贼害甚也。不得以时者，暑开之时即入，闭之时不入也。）然必因其开也，其入也深，其内极也疾，其病患卒暴；（邪之中人，若因腠理开者，为害有三：一则邪入深也，二则极人命速，三则病死卒暴也。

　　平按：其入也深《灵枢》、《甲乙》无也字。其内极也疾，《甲乙》极作亟，注云亦作极，《灵枢》作其内极病。其病患卒暴，《灵枢》、《甲乙》卒上有也字。）因其闭也，其入也浅以留，其病患也徐以持也。（若腠理闭，为遇有二：一则邪入浅也，二则为病死徐。持，久留之也。平按：持《灵枢》、《甲乙》作迟，下无也字。）黄帝曰：有寒温和适，腠理不开，然有卒病者，其故何也？少师曰：帝弗知邪入乎？虽平居，其腠理开闭缓急，固常有时也。（平，和适也。人虽和适而居，腠理开闭，未必因于寒暑，因于月之满空，人气盛衰，故腠理开闭，有病不病，斯乃人之常也。平按：固常有时也《灵枢》作其故常有时也。）黄帝曰：可得闻乎？少师曰：人与天地相参也，与日月相应也。（人之身也，与天地形象相参。身盛衰也，与日月相应也。）故月满则海水西盛，（日为阳也，月为阴也，东海阳也，西海阴也。月有亏盈，海水之身随月虚实也。月为阴精主水，故月满西海盛也。）人血气精，肌肉充，皮肤致，毛发坚，焦理 ，烟垢着。

　　当是之时，虽遇贼风，其入浅，亦不深。人身盛时，法月及与西海皆悉盛实也。但贼邪不入，凡有六实：一曰，血气精而不浊；二曰，肌肉充实不疏；三曰，皮肤密致不开；四曰，毛发坚实不虚；五曰，焦腠理曲而不通（三焦之气发于腠理，故曰焦理。 ，曲也）；六曰，烟尘垢腻蔽于腠理。有此六实，故贼风虽入，不能深也。平按：《灵枢》、《甲乙》血气精作血气积，焦理作腠理。《灵枢》浅下无亦字。至其月郭空，则海水东盛，人血气虚，其卫气去，形独居，肌肉减，皮肤缓，腠理开，毛发浅，焦理薄，烟垢落。当是之时，遇贼风，则其入也深，其病患也卒暴。

　　（人身衰时，法月及与西海皆悉衰也。月空东海盛者，阴衰阳盛也。凡有八衰：一曰，血气虚浊，谓当脉血气虚也；二曰，卫气减少，谓脉外卫气去而少也；三曰，肌肉疏减；四曰，皮肤虚缓；五曰，腠理空开；六曰，毛发虚浅；七曰，焦理疏薄；八曰，理无烟垢。有此八虚，所以贼邪深入，令人卒病也。平按：《灵枢》血气作气血，皮肤缓作皮肤纵，毛发浅作毛发残，焦理作 理。《甲乙》无浅焦理三字。）黄帝曰：其有卒然卒死暴病者，何邪使然？少师曰：得三虚者，其死暴疾；得三实者，邪不能伤人也。（人备三虚，其病死暴疾也。平按：《灵枢》、《甲乙》卒死作暴死。《甲乙》无暴病二字。

　　何邪使然《灵枢》作何也。注暴疾，袁刻疾误作死。）黄帝曰：愿闻三虚。少师曰：乘年之衰，（人年七岁，加于九岁，至十六岁，名曰年衰。如是恒加九岁，至一百六，皆年之衰也。非岁露年，以其人实，邪不伤，故人至此年，名曰乘也。）逢月之空，（月郭空时，人具□虚，当此虚时，故曰逢也。平按：注虚上所空一字，据上文应作八。）

　　失时之和，因为贼风所伤，是谓三虚，故论不知三虚，工反为粗。（摄养乖于四时和气，非理受于风寒暑湿，人之有此三虚，故从冲后发屋折木扬沙走石等贼风至身，洒然起于毫毛，发于腠理，即为贼风伤也。平按：和下《甲乙》有人气乏少四字，贼风下有邪气二字。）黄帝曰：愿闻三实。少师曰：逢年之盛，（逢年，谓不加年衰也。）遇月之满，（十五日时也。）

　　得时之和，虽有贼风邪气，不能危之。（摄养顺于四时和气，人之有此三实，纵有贼邪，不能伤也。平按：不能危之《甲乙》作不能伤也。注不能上袁刻有定字。）黄帝曰：善乎哉论！明乎哉道！请藏之金匮，命曰三实，然此一夫之论也。（子之所论皆善者，以其内明于道，故请藏而宝之。此举一夫之论，以类众人也。）

　　平按：命曰三实《灵枢》在黄帝曰上。

　　卷第二十八·风
  </div>
  <div class="pagination">
   <a href="黄帝内经太素_page27.html">
    上一页
   </a>
   <span>
    ...
   </span>
   <a href="黄帝内经太素_page23.html">
    23
   </a>
   <a href="黄帝内经太素_page24.html">
    24
   </a>
   <a href="黄帝内经太素_page25.html">
    25
   </a>
   <a href="黄帝内经太素_page26.html">
    26
   </a>
   <a href="黄帝内经太素_page27.html">
    27
   </a>
   <span class="current-page">
    28
   </span>
   <a href="黄帝内经太素_page29.html">
    29
   </a>
   <a href="黄帝内经太素_page30.html">
    30
   </a>
   <a href="黄帝内经太素_page31.html">
    31
   </a>
   <a href="黄帝内经太素_page32.html">
    32
   </a>
   <a href="黄帝内经太素_page33.html">
    33
   </a>
   <span>
    ...
   </span>
   <a href="黄帝内经太素_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
