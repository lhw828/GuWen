<!DOCTYPE html>
<html>
<head>
    <meta charset="UTF-8">
    <title>医学集成 - 第 26 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学集成 - 第 26 页/共 64 页</h1>
    <div class="content">　　附绿袍散

　　治虚火上炎，喉痹舌痛诸证，樟脑五钱、薄荷三钱，研细，入宝罐内，碗覆罐上，湿纸封固，微火升起刮下，加黄柏末一两，人中白五分，青黛少许，吹喉极效。

　　灸喉证穴道

　　小海、阳溪、液门、然谷、窍阴

　　脾胃

　　清臣曰：脾胃为后天化源，喜燥恶湿，虚冷则寒从中生，邪气壅滞胸膈，中气不运，百病丛生，宜节饮食，忌生冷。凡治病勿伤胃气，久病宜保脾土，以土能生万物，他脏皆取资焉。

　　脾胃强旺，平胃散。肉积加山楂；面积加麦芽；谷积加神曲；痰多加半夏；呕吐，苍朮换白朮，加砂仁、藿香；腹痛加木香、香附；胁痛加柴、芍、枳壳；饱胀加香附、枳壳、白蔻、砂仁；气块加三棱、枳实、槟榔、小茴；小便赤加芩，泽；大便结加硝、黄。

　　脾胃虚弱，四君子汤加陈皮，名异功散。调理脾胃，再加半夏，名六君子汤，治气虚有痰，脾虚鼓胀。再加香附、砂仁，名香砂六君子汤，治虚寒胃痛，及腹痛泄泻。六君，加山药、扁豆，名六神散，治小儿表热退后又热。

　　六君加柴、芍、葛根，名柴芍六君子，健脾退热。六君加黄耆、山药，名黄耆六君子。病后，调脾进食，四君加木香、藿香、葛根，名七味白朮散，治脾虚肌热，泄泻作渴。六君加柴、芍、芩、葛，名十味人参散，治虚热潮热，身体倦怠。六君加麦冬、竹沥，治四肢不举。六君加姜汁、竹沥，治半身不遂。

　　劳倦伤脾，中气不足，补中益气汤。有痰加苓、夏。胃冷加炮姜。足冷加附子。腹胀加砂、半、白蔻。泄泻，去当归，加苓、泽。食积加楂、麦、曲、枳。痞满加枳实、草蔻、姜黄。

　　补遗

　　调元粉：潞参、山药、莲米、芡实、胡桃、枣肉、黑芝麻、花生、花椒，加糯米，炒黄磨粉，白糖调服。

　　加味养元粉：条参、茯苓、莲米、山药、芡实各一两，山楂五钱，花椒一钱，加糯米一升，炒黄研末，白糖调服。

　　八仙长寿糕：北耆、人参、茯苓、山药、莲米、芡实、苡仁、扁豆各一两，加糯米一升，炒黄磨细，入白糖一升，打成糕。随食，调服亦佳。

　　八仙糕：芡实四两，条参、玉竹、山药、莲米、茯苓、苡仁、扁豆，各二两，外阴米一升，黑芝麻、黑小豆各一茶杯，核桃仁三两，花椒一撮，共炒研为末，不论酥油、猪油、红糖、白糖，随意调用。

　　以上四方，均大养脾胃，长服不断，益寿延年，大有奇效。

　　附消食外治方

　　凡饮食不消，用推运法，口呼出浊气三五口，以手握拳，上挣三五次，向背后下筑三五次，两拳当胸左右转腰三五次，或跪一只脚，伸一只脚，两拳挣地，耸肩三五次，其食自消。

　　痞满

　　清臣曰：痞塞不通为痞，胀满不行为满，有邪有滞为实痞，无邪无滞为虚痞。有胀有痛为实满，无胀无痛为虚满。实痞实满宜消散，虚痞虚满宜温补。

　　实痞实满，平胃散，枳朮丸。甚者，丁香白蔻散。

　　虚痞虚满，理中汤，理阴煎。甚者，六味回阳饮。

　　气血失调，人参、焦朮、茯苓、当归、川芎、陈皮、砂仁、白蔻、泽泻、柴胡。

　　气血虚极，人参、焦朮、茯苓、当归、川芎、炒芍、陈皮、益智。

　　元气虚寒，人参、焦朮、茯苓、陈皮、肉桂、附子、炙草、煨姜。

　　痞满成块，万年红旧对子纸，剪如块大，烟油摊贴，大膏药盖，呕晕，口噙冷水，水热又换三次即消，继服黄耆六君子汤，或八珍汤或酌用六八味丸。

　　补遗

　　食积，藿砂枳朮丸加楂、麦、神曲、草蔻，或大和中饮。

　　痰气，砂蔻二陈汤加丁香，或香砂六君，加南星、白芥。

　　脾虚，补中汤加砂、蔻、半夏，或归脾汤，加砂仁、白蔻。

　　肾虚，阳八味丸或右归饮丸。

　　脾肾虚，理脾涤饮，加故纸、益智、草蔻，或参朮理阴煎，加砂、半、故纸、益智。

　　单痞气，人参、焦朮、苍朮、半夏、陈皮、肉桂、炮姜、枳实、防风、泽泻、生姜。日久，去枳实，加茯苓。

　　单中满，人参、焦朮、茯苓、山药各二两，莲米一两，白蔻六钱，陈皮五钱，苏梗、甘草各三钱，蜜丸，每米汤下三钱，泻加益智。

　　痞复兼满，焦术四两，茯苓、陈皮、陈冬米各二两，神曲、麦芽各一两，白蔻、砂仁、广香各五钱。气滞加香附八两。水丸，每姜汤下三钱。

　　脉实证实，青皮、陈皮、三棱、莪朮、神曲、麦芽，研末，醋丸梧子大，每茶下三五十丸，或二陈加砂、枳、楂、连、青皮、木香。

　　脉虚证虚，人参、焦朮、茯苓、苡仁、山药、芡实、谷芽、莱菔、肉桂。

　　或熟地、焦术各五钱，枣皮四钱，杜仲三钱，故纸一钱，附子五分。

　　灸痞满穴道

　　膻中、中脘、期门、章门、通谷、脾俞、三焦俞、少商、内关、涌泉

　　积聚

　　清臣曰：坚硬不移为积。积者，积累之谓，由渐而成者也。时有时无为聚，聚者，聚散之谓，作止不常者也。积多在血分，聚多在气分。临此证者，辨其有形无形，在血在气，而治积治聚，胸中自有把握矣。

　　有形宜攻，加味百顺丸：大黄二两，桃仁一两，红花五钱，牙皂二钱，研末为丸，每服二三钱。或神保丸：木香、胡椒各一钱半，全蝎七个，巴豆十粒、去油，研末，为丸，麻子大，朱砂为衣，每柿蒂汤下七八丸。

　　无形宜散，加味神香散：砂仁、白蔻、枳实、丁香，研末，每姜汤下一二钱。或木香调气散：木香、藿香、檀香、丁香、砂仁、白蔻、炙草。

　　不堪攻击，止宜消导渐磨，和中丸：焦朮、枳实、厚朴、槟榔、陈皮、半夏、木香、炙草，姜汁为丸服。或藿砂枳朮丸加陈皮、半夏。

　　虚弱失调，只宜和中养胃。虚在脾胃，砂半理中汤；虚在肝肾，六味回阳饮加橘、半、砂仁、白蔻。

　　补遗

　　实证，大七气汤：三棱、莪朮、青皮、陈皮、藿香、香附、益智、肉桂、桔梗、甘草、姜、枣。心胃痛加枳实、乌药。或遇仙丹：黑丑、槟榔各二两，大黄一两，三棱、莪朮各五钱，木香二钱半，研末，皂角子煎汤，煮糊为丸，茶下。

　　虚证，补中汤去升、柴，加苓、夏、枳、朴、山楂，或五味异功散加枳实、砂仁、白蔻、炮姜、藿香。

　　统治积聚，焦朮、当归、半夏、枳实、厚朴、香附、陈皮、砂仁、木香、山楂、生姜。左，加川芎、桃仁、肉桂。右，加三棱、莪朮、青皮。肉积加肉果。面积加莱菔。痰积加海石、蒌霜、茯苓、槟榔。疟后加柴胡、鳖甲。气虚加人参。

</div>
    <div class="pagination">
<a href="医学集成_page25.html">上一页</a><span>...</span><a href="医学集成_page21.html">21</a><a href="医学集成_page22.html">22</a><a href="医学集成_page23.html">23</a><a href="医学集成_page24.html">24</a><a href="医学集成_page25.html">25</a><span class="current-page">26</span><a href="医学集成_page27.html">27</a><a href="医学集成_page28.html">28</a><a href="医学集成_page29.html">29</a><a href="医学集成_page30.html">30</a><a href="医学集成_page31.html">31</a><span>...</span><a href="医学集成_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
