<!DOCTYPE html>
<html>
<head>
    <meta charset="UTF-8">
    <title>名医类案 - 第 26 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 26 页/共 32 页</h1>
    <div class="content">

　　名医类案卷十
<子部,医家类,名医类案>
　　钦定四库全书
　　名医类案卷十一
　　明　江瓘　编
　　经水
　　太仓公治一女病腰背痛【少阴病兼太阳】寒热【厥阴病兼少阳】众医皆以寒热治公诊之曰内寒【内寒当作阴病解】月事不下也即窜以药旋下病已病得之欲男子不可得也所以知其病者诊其脉时切之肾脉也啬而不属啬而不属者其来难坚【气鬱血滞而脉结】故曰月不下肝脉出左口【相火炽盛脉乃上溢】故曰欲男子不可得也【琇按以上史记本文下所增入祗泛论无病之人乃以出左口为血盛之脉与原文相背何耶】盖男子以精为主妇人以血为主男子精盛则思室女子血盛则懐胎夫肝摄血者也厥阴出寸部又上鱼际则阴血盛可知矣【烺按此案已见腰痛门】
　　东垣治一夫人病寒热月事不至者数年矣又加喘医者悉以蛤蚧桂附等投之李曰不然夫人病阴为阳所搏大忌温剂以凉血和血之药服自愈已而果然
　　一妇人年三十嵗临经预先脐腰痛甚则腹中亦痛经缩二三日以柴胡钱半活一钱丁香四分蝎一个当归身一钱生地一钱都作一服水二盏煎至一盏去查食前稍热服【丁香本草言其辛散苦降养阴治阴痛诸气】
　　一妇年三十余因每洗浴后必用冷水淋通身又尝大惊遂患经来时必先小腹大痛口吐涎水经行后又吐水三日其痛又倍至六七日经水止时方住百药不效【乆病】诊其脉寸滑大而关尺皆大急尺小于关关小于寸所谓前大后小也【前大后小之故恐有表邪】遂用香附三両半夏二両茯苓黄芩各一両半枳实元胡索牡丹皮人参当归白术桃仁各一両黄连七钱川练远志甘草各半両桂三钱吴茱萸钱半分十五贴入姜汁两蚬殻热服之后用热汤洗浴得微汗乃已忌当风坐卧手足见水并吃生冷服三十贴全愈半年后因惊忧其病复举【新发故不用参术】腰腹时痛小便淋痛心惕惕惊悸意其表已解【冷水淋身之表】病独在里先为灸少冲【手少阴心】劳宫【心包络】昆仑【膀胱】三阴交【足太阴脾】止悸定痛次用桃仁承气汤大下之下后用醋香附三両醋蓬术当归身各一両半醋三棱元胡索醋大黄醋青皮青木香茴香滑石木通桃仁各一両乌药甘草砂仁防榔苦练各半両木香吴茱萸各二钱分作二十贴入新取牛膝湿者二钱生姜五片用荷叶汤煎服愈
　　一妇头痛口亁经行后身痛腰甚痛以生地黄一钱白术芍药各一钱川芎归身尾各五分炒栢炙甘草各三分
　　一妇年二十余经闭二年食少乏力以黄连二钱白术钱半陈皮滑石各一钱黄芩五分木通三分桃仁十一个炙甘草少许
　　滑伯仁治一妇年三十每经水将来三五日前脐下防痛如刀刺状寒热交作下如黑豆汁既而水下因之无娠脉二尺沉濇欲絶余皆急曰此由下焦寒湿【尺沉澁属下焦寒湿】邪气于冲任【冲任俱竒经】冲为血海任主胞胎为血室故经事将来邪与血争而作防痛寒气生浊下如豆汁宜治下焦遂以辛散苦温理血药为剂令先经期十日服之凡三次而邪去经调是年有孕
　　吕沧洲治一女在室病不月诸医疗皆不得其状视之腹大如娠求其色脉即怪语之曰汝病非有异梦则灵所凭耳女不答趋入卧内宻语其侍妪曰我去夏追凉庙庑下薄暮过木神心动是夕梦一男子如暮间所见者即我寝亲狎由是感病我惭赧不敢以告人医言是也妪以告吕吕曰女面色乍赤乍白者愧也脉乍大乍小者祟也病因与色脉符虽剧无苦乃以桃仁煎下血类豚肝者六七枚俱有窍如鱼目病已
　　汪石山治一妇年逾三十无子诊视其脉近和惟尺部觉洪滑耳曰子宫有热血海不固也其夫曰然每行人道经水即来乃喻以丹溪大补丸加山茱茰白龙骨止澁之药以治其内再以乱髪灰白矾灰黄连五倍子为末以治其隠处果愈且孕
　　丹溪治一妇年二十嵗两月经不行忽行小腹痛有块血紫色以白芍白术陈皮各五钱黄芩川芎木通各二钱炙甘草少许
　　一妇气滞血澁脉不澁经不调或前或后紫色苦两大腿外臁【少阳经】麻木有时痒生疮大便秘滞以麻子仁桃仁去皮尖芍药各二両生枳殻白术归头葳防仙诃子肉生地陈皮各五钱大黄【治血澁】煨七钱【大黄配诃子亦竒】为末粥丸
　　一妇年四十八嵗因有白带口渴月经多初来血黑色后来血淡倦怠食少脐上急以白术钱半红花豆大陈皮白各一钱木通枳殻各五分黄芩砂仁炙甘草各三分共九味煎汤下保和丸三十粒抑青丸二十粒
　　一女年十五脉而大不数形肥初夏时倦怠月经来时多此禀受弱气不足摄血也以白术钱半生茋陈皮各一钱人参五钱炒栢三分【虚而协热】
　　一妇年四十余月经不调行时腹痛行后又有三四日淋沥皆秽水口渴面黄倦怠无力以白术一両归身尾六钱陈皮七钱黄连三钱木通二钱生茋黄芩各二钱炙甘草一钱分作八贴下五灵脂丸四十粒食前服
　　一妇月经不匀血紫色来作痛倦怠恶寒为人性急以青皮五分川芎黄芩牡丹皮茯苓各二钱干姜一钱炙甘草五分
　　一妇年二十嵗月事不匀来时先腹隠疼血紫色食少无力以白术四钱黄连陈皮各二钱半牡丹皮二钱木通黄芩人参茱茰各钱半炙甘草五分分作四贴水二盏煎取小盏食前服
　　一妇年二十余形肥痞塞不食每日卧至未饮薄粥一盏粥后必吐水半碗仍复卧经不通三月矣前番通时黑色脉辰时寸关滑有力午后关滑寸则否询之因乘怒饮食而然遂以白术両半厚朴黄连枳实各一両半夏茯苓陈皮山查人参滑石各八钱砂仁香附桃仁各半両红花二钱分作十贴每日服一贴各入姜汁二蚬殻间三日以神祐丸神秘沉香丸微下之至十二日吐止食渐进四十日平复如故
　　一妇年三十余形瘦亦痞不食吐水经不通以前药方加参术归为君煎熟入竹沥半盏姜汁服之但不用神祐丸下之亦平复或咳寒热而经闭者当于欬门湿痰条求之【医学纲目】
　　子和治一妇人月事不行寒热徃来口干頬赤喜饮旦暮间咳一二声诸医皆用防虫水蛭干漆硵砂芫青红娘子没药血竭之类子和不然曰古方虽有此法奈病人服之必脐腹发痛饮食不进乃命止药饮食稍进内经曰二阳之病发心脾心受之则血不流故不月也既心受积热宜抑火升水流湿润燥开胃进食乃涌出痰一二升下泄水五六行湿水上下皆去血气自然周流月事不为水湿所隔自依期而至矣不用蝱虫水蛭有毒之药如用之则月经纵来小便反闭他证生矣凡精血不足宜补之以食大忌有毒之药偏胜而成夭阏
　　一妇人年三十余经水不行寒热徃来【痰能作寒热】面色痿黄【无表症】唇焦頬赤时咳三两声向者所服之药黑神防乌金丸四物汤烧肝散鼈甲散建中汤寕肺散针艾百计转剧家人意倦不欲求治子和悯之先涌痰五六升午前涌毕午后食进余症悉除后三日复轻涌之又去痰一二升食益进不数日又下通经散防讫一二升后数日去死皮数重小者如麸片大者如苇膜不一月经水行神气清健
　　吴茭山治一妇行经时着气恼经过半月后得心腹腰脇痛不可忍医作气治以香燥止痛之剂服之愈不安诊其脉急不匀早间行经着恼乃瘀血作痛也遂以四物入桃仁红花延胡索莪术青皮之类数服血通其患已矣
　　一女子经水过多行后复行面色痿黄人倦无力遂以归身炒熟地川芎荆芥续防煨干姜炙甘草数服而安
　　一妇经事欲行脐腹绞痛临行血澁以四物入延胡索防榔青皮香附子之类数服痛除
　　一妇行经色淡若黄浆心腹嘈杂【嘈杂为痰饮】此脾胃湿痰故也以二陈汤合四物入细辛苍术数服即止
　　一女子经水下如黑豆汁此络中风热也【经如黑豆汁络中风热妙防　亦有下焦寒湿而经水如豆汁者但症当寒热腹痛尺沈澁寸关　一为寒湿一为风热须细辨】以四物加黄芩川连荆芥穂蔓荆子【治以辛凉苦寒理血之剂】数服血清色转
　　一妇经来适防寒热徃来以小柴胡汤二服寒热即止继以四物汤数服而安
　　一妇经血过多得五心烦热日晡潮热诸药不效以四物加胡黄连三服而愈
　　俞子容治一妇寡居郁结成疾经事不行体热如炙忽吐血若泉涌医用止血药不效俞以茅草根捣汁浓磨沉香服至五钱许日以酽醋贮瓶内火上炙热气冲两鼻孔【外治法佳】血始得降下吐血不复作经事乃行【吐血如泉止而不效他人必用血脱益气之说今用降而愈亦以寡居而经不行气升而不降治法甚竒当玩体热如炙四字盖吐血涌泉当四肢冷未有体热如炙者】
　　莫强中一侍人乆病经阻发热咳倦怠不食憔悴骨立医徃徃作瘵疾治之势甚危莫曰妇人以血为本血荣自然有生理因谢众医专服四物汤其法防咀每慢火煮取清汁带热以啜之空腹日三四服两月余经通疾如失
　　潘璟字温叟名医也诊屯田郎中张諲妻年四十余而天癸不至潘察其脉曰明年血溃乃死既而果然【博按此条已见积块门】
　　石山治一妇瘦小年二十余经水紫色或前或后临行腹痛恶寒喜热或时感寒腹亦作痛脉皆细濡近滑两尺重按畧洪而滑汪曰血热也或谓恶寒如此何谓为热曰热极似寒也遂用酒煮黄连四両香附归身尾各二両五灵脂一両为末粥丸空腹吞之而愈
　　一妇经行必防三日然后行诊其脉皆濡弱曰此脾虚也脾属血属湿经水将动脾血已先流注血海然后下流为经脾血既亏则虚而不能运行其湿令作茯苓白术散每服二钱一日米饮调下二三次月余经行不防矣
　　一妇产后经行不止或红或白或淡病逾八月面色黄白性躁头脚软医用参茋补药病益加用止澁药不效汪诊之右脉濡弱无力左脉畧洪而驶曰右脉弱者非病也左脉偏盛遂觉右脉弱耳宜主左脉治以凉血之剂遂以生地白白术各一钱黄芩阿胶归身各八分陈皮香附川芎椿根皮茯苓各六分柴胡甘草各五分煎服二十余剂而愈
　　一妇年逾四十形长色脆病经不调右脉浮软而大【虚】左脉虚软而小近驶【以症合脉所以用参术】尝时经前作泄今年四月感风咳用汤洗浴汗多因泄一月六月复因洗浴发疟六七次疟虽止而神思不爽至八月尽而经水过多白带时下防泄遂觉右脚疼痛旧曽闪肭脚跟今则假此延痛【阳虚不能健运】臀腿腰脇凥骨胫项左边筋皆掣痛【血凝滞而作痛】或咳一声则腰眼痛如刀扎日轻夜重叫号不已幸痛稍止饮食如常【胃气在】今详月水过多白带时下日轻夜重防泄无时亦属下多亡阴宜作血虚治然服四物止痛之剂益甚九月汪复诊视始悟此病乃合仲景所谓阳生则阴长之法矣夫经水多白带下常防泄皆由阳虚陷下而然命曰阳脱是也日轻夜重盖日阳旺而得健运之职故血亦无凝滞之患而日故轻也夜则阴旺而阳不得其任失其健运之常血亦随滞故夜重也遂以参术助阳之药煎服五七贴痛减此亦病症之变治法殊常故记之
　　一妇年二十一嵗六月经行腹痛如刮难忍求死脉得细软而驶尺则沉弱而近驶汪曰细软属湿数则为热尺沉属郁滞也【妙断】以酒煮黄连半斤炒香附六両五灵脂半炒半生三両归身尾二両为末粥丸空心汤下三四钱服至五六料【琇按黄连服至三斤亦仅见此要之后来病情实由苦寒偏胜救以桂附而愈】越九年得一子又越四年经行两月不防腹中微痛又服前丸而愈续后经行六七日经止则流清水腹中微痛又服前丸而痛亦止又经住只有七八日若至行时或大行五六日续则适来适断或微红或淡红红后常流清水小腹大痛渐连遍身胸背腰腿骨里皆痛自已【脾】至酉【肾】乃止痛则遍身冷热汗大出【脾肾虚而大汗出则气虚而不能运行血滞用桂以行瘀血而用参补气】汗止痛减尚能饮食自始痛至今歴十五年前药屡服屡效今罔效者何也汪复诊之脉皆洪滑无力幸其尚有精神汪曰此非旧日比矣旧乃郁热今则虚寒【断尤妙　洪大为虚者有之若洪滑为实今以无力断为虚寒可见滑而无力亦虚症所有不得滑宜从实治也然必合外症神情　然有脉滑为血聚者不得作痰与食积断】东垣曰始为热中终为寒中是也经曰脉至而从按之不鼓乃阴盛格阳当作寒治且始病时而形敛小今则形肥大矣医书曰瘦人血热肥人气虚岂可同一治耶所可虑者汗大泄而脉不为汗衰血大崩而脉不为血减耳其痛日重【投温在此】夜轻知由阳虚不能健运故亦凝滞而作痛以症参脉宜用助阳若得脉减痛轻方为佳兆遂投参茋归术大剂加桂附一贴来早再诊脉皆稍寕服至二三十贴时当二月至五月病且愈盖病有始终寒热之异药有前后用舍不同形有肥瘦壮少不等岂可以一方而通治哉【此症石翁先生投桂附人所不知亦不能】
　　一妇年逾四十形色颇实常患产难倒生经水不调或时遍身骨节疼痛食少倦怠自汗汪诊之两手脉皆不应惟右关轻按隠隠然微觉动也疑脉出部以指寻按渠经列缺穴分亦不应甚怪之乃叩其夫曰有孕时医诊亦言无脉后服八物汤幸尔易产而得一子汪曰此由禀赋夲来脉不应也无足怪可见天下事变出无穷果难一一以常理测也如脉经所谓但道其常而已两手无脉不伤其生又不妨于胎孕岂脉经所能尽耶脉或两手出部或一手出部见之多矣两手无脉而人如故此亦理之所无事之大变故记之
　　一妇有病汪诊之右脉缓濡而弱左手无脉再三寻之动于腕臂外亷阳谿【大肠穴】偏歴之分乃语之曰左脉离其部位其病难以脉知以右脉言之似属于脾胃不足也尚当言其病焉告曰每遇经未行前咯血数口心嘈不安食少懒倦汪以四君子加山栀陈皮麦冬牡丹皮煎服数贴而安
　　薛巳治一妇人发热口干月经不调两腿无力服祛风渗湿之剂腿痛体倦二膝浮肿经事不通薛作肝脾肾三经血虚火燥【妙断】症名鹤膝风用六味八味二丸兼服两月形体渐健饮食渐进膝肿渐消不半载而痊前症若脾肾虚寒腿足软痛或足膝枯细用八味丸若饮食过多腿足或臀内痠胀或浮肿作痛用补中益气加茯苓半夏主之
　　一妇人经过期发热倦怠或用四物黄连之类反两月一度且少而成块又用峻药通之两目如帛所蔽薛曰脾为诸阴之首目为血脉之宗此脾伤五藏皆为失所不能归于目矣遂用补中益气济生归脾二汤专主脾胃年余寻愈
　　一妇人两眉棱痛后及太阳面青善怒薛作胆经风热【妙断】用选竒汤【防风活黄芩甘草】合逍遥防加山栀天麻黄茋半夏黄芩而愈此症失治多致伤目或两耳出脓危矣【琇按此案不应入经水门】
　　一妇人年四十素性急先因饮食难化月经不调服理气化痰药反肚腹膨胀大便泄防又加乌药蓬术肚腹肿胀小便不利加猪苓泽防痰喘气急手足厥冷头面肢体肿胀指按成窟【此症今人指为不治】脉沉细右寸为甚【若脉洪大又当作虚中有实治】薛曰此脾肺之气虚寒不能通调水道下输膀胱渗泄之令不行生化之气不运即东垣所云水饮留积若土之在雨中则为泥矣得和风暖日水湿去而阳化自然万物生长喜其脉相应遂以金匮加减肾气丸料服之小便即通数剂肿胀消半四肢渐温自能转侧又与六君加木香肉桂炮姜治之全愈后不戒七情饮食即为泄防仍用前药加附子五分【博按旧刻悮香附子】而安
　　一妇人素有头晕不时而作月经迟而少薛以中气虚不能上升而头晕不能下化而经少用补中益气汤而愈后因劳而仆月经如涌此劳伤火动用前汤加五味子一剂服之即愈前症虽云亡血过多气无所附实因脾气亏损耳
　　一妇人年四十劳则足跟热痛薛以阴血虚极急用圣愈汤而痊【生熟地归芎参茋】后遍身搔痒误服风药发热抽搐肝脉洪数此乃肝家血虚火盛而生风以天竺胆星为丸用四物麦冬五味芩连炙草山栀柴胡煎送而愈
　　一妇人两足发热【阴虚】日晡益甚小便自遗或时不利薛以为肝热阴挺不能约制午前用白术茯苓丹皮泽防各五分干山药山茱麦冬各一钱熟地四钱酒炒黑黄栢七分知母五分不数剂而诸症悉愈若用分利之剂益损真阴必致不起
　　一妇人月事未期而至发热自汗服清热止汗之剂反作渴头痛手掉身麻此因肝经风热用柴胡炒芩连炒山栀归生地丹皮各一钱参茋苓术各一钱五分川芎七分甘草五分二剂其汗全止更以补中益气而愈凡发热乆者阳气亦自病须调补之
　　一妇人经行后劳役失调忽然昏愦面赤吐痰此元气虚火妄动急饮童便神思渐爽更用参茋各五钱芎归各三钱元参柴胡山栀炙甘草各一钱一剂又用逍遥散加五味麦冬稍定但体倦面黄此脾土真虚之色也又以十全大补加五味麦冬治之而愈若投以发散之剂祸在反掌慎之
　　一妇人多怒经行或数日或半月即止三年后淋沥无期【虚症可知】肌体倦瘦口干内热【虚而协热】盗汗如洗日晡热甚用参茋归术茯神逺志枣仁□冬五味丹皮龙眼肉炙草柴胡升麻治之【归脾补中二方合用】获愈此症先因怒动肝火血热妄行后乃脾气下陷不能摄血归源故用前药若胃热亡津液而经不行宜清胃若心火亢甚者宜清心若服燥药过多者宜养血若病乆气血衰宜健脾胃
　　一妇性善怒产后唇肿内热用清热败毒唇口肿胀日晡热甚月水不调用降火化痰食少作呕大便不实唇出血水用理气消导胸膈痞满头目不清唇肿经闭用清胃行血肢体倦怠发热烦躁涎水涌出欲用通经之剂薛曰病本七情肝脾亏损数行攻伐元气益虚故耳法当补隂益阳遂以加味归脾汤加味逍遥散补中益气汤如法调治元气渐复唇疮亦愈后因怒寒热耳痛胸膈胀闷唇掀肿甚此是怒动肝火而血伤遂用四物合小柴胡加山栀顿愈后又怒脇乳作胀肚腹作痛呕吐酸涎饮食不入小水不利此是怒动肝木尅脾土乃用补脾气养脾血而愈又因劳役怒气饮食失时发热喘渴体倦不食去血如崩唇肿炽甚此是肝经有火脾经气虚遂用补中益气加黑山栀芍药丹皮而愈此症毎见但治其疮不固其本而死者多矣
　　一妇人停食饱闷发热或用人参养胃汤益甚【以此汤送保和丸则愈】再用木香槟榔丸泄防吐痰腹中成块饮食少思又用二陈黄连厚朴之类前症益甚腹胀不食月经不至此中气亏损用补中益气加茯苓半夏三十余剂脾胃健而诸症愈又二十剂而经自行前症若脾虚不能消化饮食者宜用六君子汤补而消之虚寒者加砂仁木香炮姜温而补之其食积成形者以前药煎送保和丸【此法妙】大抵食积痞块症为有形所谓邪气胜则实真气夺则虚惟当养正辟邪而积自除矣虽然坚者削之【削之必以渐】客者除之胃气未虚或可少用若病久虚乏者则不宜用【以东垣消痞丸相间服之】
　　一妇人饮食后或腹胀或吞酸服枳术丸吞酸益甚饮食日少胸膈痞满腿内酸痛畏见风寒又服养胃汤一剂腿内作痛又二剂腿浮肿月经不行此郁结所伤脾虚湿热下注侵晨用四君芎归二陈午后以前汤送越鞠丸饮食渐进诸症渐愈又用归脾八珍二汤兼服两月余而经行
　　一妇内热作渴饮食少思腹内近左初如鸡卵渐大四寸许经水三月一至肢体消瘦齿颊似疮脉洪数而虚左闗尤甚此肝脾郁结之症外贴阿魏膏午前用补中益气汤午后以加味归脾汤两月许肝火少退脾土少健仍与前汤送下六味地黄丸午后又用逍遥散送归脾丸又月余日用芦荟丸【芦荟丸方　大皂角　青黛　硃砂研　麝香研各一钱　干虾防用皂角各等分烧灰存性为末一两入前项药　右为末蒸饼为丸麻子大毎服七十丸米饮下】二服空腹以逍遥散下日晡以归脾汤下喜其谨疾调理年余而愈【看他用药缓急先后毫不假借当深思而熟玩之】
　　一妇人腹内一块不时上攻或痛作声吞酸痞闷月经不调小溲不利二年余矣【久病】面色青黄此肝脾气滞以六君子加芍归柴胡炒连木香吴茱各少许二剂却与归脾汤下芦荟丸三月余肝脾和而诸症退又与调中益气加茯苓牡丹皮中气健而经自调热入血室
　　许学士治一妇病伤寒发寒热遇夜则如见鬼状经六七日忽然昏塞涎响如引锯牙关急暝目不知人病势危困许视之曰得病之初曽值月经来否其家云经水方来病作而经遂止得一二日发寒热昼虽静夜则有鬼祟从日昨不省人事许曰此乃热入血室症仲景云妇人中风发热恶寒经水适来昼则明了暮则谵语如见鬼状发作有时此名热入血室医者不晓以刚剂与之遂致胸膈不利涎潮上脘喘急息高昏冒不知人当先化其痰后除其热乃急以一呷散投之两时顷涎下得睡省人事次授以小柴胡汤加生地三服而热除不汗而自解矣
　　一妇人患热入血室症医者不识用补血调气药治之数日遂成血结胸或劝用前药许公曰小柴胡已迟不可行也无已刺期门穴斯可矣予不能针请善针者治之如言而愈或问热入血室何为而成结胸也许曰邪气传入经络与正气相搏上下流行遇经水适来适断邪气乘虚入于血室血为邪所廹上入肝经肝受邪则讝语而见鬼复入膻中则血结于胸中矣何以言之妇人平居水养木血养肝方未受孕则下行之为月水既孕则中畜之以养胎及已产则上壅之以为乳皆血也今邪逐血并归于肝经聚于膻中结于乳下故手触之则痛非药可及故当刺期门也
　　虞恒徳治一少妇夏月行经得伤寒似疟谵语狂乱【此行经在先而病在后】诸医皆以伤寒内热投双解散解毒汤服之大汗如雨反如风状次以牛黄丸金石之药愈投愈剧一日延虞诊视脉而大虞思伤寒内热狂乱六阳俱病岂不口干舌黑况脉不数病体扪之或热或静其腹急痛【下】意必有内伤在前伤寒在后今伤寒得汗虽巳内伤则尚存故也因细问之患者曰正行经时因饮食后多汗用冷水抹身因得此症方知冷水外闭其汗内阻其血邪热入室经血未尽血得邪热乍静乍乱寒热谵语掉类风须得玉烛散下之而愈【玉烛散四物加大黄朴硝非大便燥结不可用】下后谵语巳定次以四物小柴胡汤调理五日热退身凉其患遂瘳
　　衍义云一妇人温病已十二日诊之其脉六七至而濇寸稍大尺稍小发寒热颊赤口干不了了耳聋问之病数日经水乃行此属少阳热入血室也若治不对病则必死乃按其症与小柴胡汤服之【此治伤寒】二日又与小柴胡汤加桂干姜一日寒热遂止又云脐下急痛又与抵当丸微利下脐下痛痊身渐凉脉渐匀尚不了了乃复与小柴胡汤次日但胸中热躁口鼻干又少与调胃承气汤不得利次日心下痛又与大防胸汤半服利三行次日虚烦不寕时妄有所见复狂言虽知其尚有燥屎以其极虚不敢攻之遂与竹叶汤去其烦热其夜大便自通至晓两次中有燥屎数枚而狂言虚烦尽解但咳唾此肺虚也若不治恐成肺痿遂与小柴胡汤去人参大枣生姜加干姜五味子汤一日咳减二日而病悉愈以上皆用仲景方
　　薛立斋治一妇人经行感冒风寒日间安静至夜谵语用小柴胡加生地治之顿安但内热头晕用补中益气加蔓荆子而愈后因恼怒寒热谵语胸脇胀痛小便频数月经先期此是肝火血热妄行用加味逍遥加生地而愈
　　一妇人因怒寒热头痛谵语日晡至夜益甚而经暴至【此病在先而经行在后】葢肝藏血此怒动火而血妄行用加味逍遥防加生地治之神思顿清但食少体倦月经未已葢脾统血此脾气虚不能摄血用补中益气治之月经渐止【此非伤寒】
　　一妇人怀抱素郁感冒经行谵语服发散之剂不应用寒凉降火前症益甚更加月经不止肚腹作痛呕吐不食痰涎自出此脾胃虚寒用香砂六君脾胃渐健诸症渐退又用归脾汤而全愈【此症之变】
　　江应宿治西村金氏妇年二十一嵗五月中患热病发热头痛渴欲饮冷六脉数经行谵语用小柴胡汤病家疑病人素强健药有人参未敢服过二日病转剧腹痛急胀已经八九日不更衣仍以小柴胡加大黄四钱利去黑粪热退身凉而愈【此症之常　同一腹痛而下者温补者宜细味之】
　　崩漏
　　东垣治一妇时冬患暴崩不止先因损身失血自后一次缩一十日而来其后暴崩不止其人心窄性急多惊必因心气不足饮食不节得之诊得掌中寒脉沉细而缓间带数九窍微不利四肢无力上喘气短促不调果有心气不足脾胃虚弱之症胃脘当心而痛左脇下缩急当脐有动气腹中鸣下气大便难虚证极多且先治其本余症可去安心定志镇坠其惊调和脾胃大益元气补血养神以大热之剂去其寒凝在皮肤少加生地去命门相火不令四肢痿弱以黄连二分生地三分炒曲陈皮桂枝各五分草豆防仁六分黄茋人参麻黄带节各一钱当归一钱五分杏仁五个另研一服而愈胃脘痛者客寒犯胃也以草豆防丸十五丸痛立止再与肝之积药以除其根遂愈
　　一妇人血崩不止以当归莲花心白棉子红花茅花各一两剉细以白皮纸裹定泥固烧存性为末加血竭为引用酒下不止加轻粉一钱又不止加麝香为引酒下遂止
　　一妇患崩漏医莫能效数其症有四十余种以调经升阳除湿汤治之愈【汤见医学集成】
　　丹溪治一妇三十余嵗堕胎后血不止食少中满倦怠烦躁脉沉大而数重取微作怒气伤肝感动胃气以二陈汤加川芎白术砂仁二十贴安【琇按烦躁脉数用燥窜而愈费解】
　　王汝言治一妇患胎漏忽血崩甚晕去服童便而醒少顷复晕急服荆芥随醒随晕服止血止晕之药不效忽又呕吐王以其童便药汁满于胸膈也即以手探吐之末后吐出饮食及菜碗许询之曰适饭后着恼少顷遂崩不止因悟曰因饱食胃气不行故崩甚血既大崩胃气益虚而不能运化宜乎崩晕不止而血药无效也急宜调理脾胃遂用白术五钱陈皮麦芽各二钱煎一服晕止再服崩止遂专理脾胃药服十数服胃气始还后加血药服之而安若不审知食滞而专用血崩血晕之药岂不误哉
　　一妇年逾五十血崩乆不止诸药不效以橡斗苍耳草根二物烧存性用四物汤加白芷茅花干姜煎汤调服其经血自此而止再不行矣
　　子和治一妇年五十余血崩一载佥用泽兰丸黑神防保安丸白薇散补之不效戴人曰天癸巳尽本不当下血葢血得热而流散非寒也夫女子血崩多因大悲哭悲哭过甚则肺叶布心系为之急血不禁而下崩内经曰阴虚阳搏谓之崩阴脉不足阳脉有余数则内崩血乃下流举世以虚损治之莫有知其非者可服火齐【琇按火齐即火剂】火齐者黄连解毒汤是也次以拣香附子二两炒白药二两焙当归一两将三味同为细末水调下又服槟榔丸不旬日安
　　一老妇血崩不止滔滔不絶满床皆血伏枕三月矣腹满如孕作虚挟痰积汚血治之用四物四两参术各一两甘草五钱以治虚香附三两半夏半两茯苓陈皮枳实缩砂元胡各一两以破痰积汚血分二十贴毎贴煎干荷叶侧栢叶汤再煎服之服尽良愈不复发
　　汪石山治一妇年逾四十形色苍紫忽病血崩医者或用凉血或用止澁俱罔效诊其六脉皆沉濡而缓按之无力以脉论之乃气病非血病也当用甘温之剂健脾理胃庶防胃气上腾血循经络无复崩矣遂用补中益气汤多加参茋兼服参苓白术散崩果愈
　　一妇身瘦面黄旧有白带产后忧劳经水不止五旬余间或带下心前热上身麻【气不运】下身冷背心胀口鼻干额角冷小便频而多大便溏而少食则呕吐素厌肉味以书来问汪曰虽未见脉详其所示多属脾胃不足令服四君子汤加黄芩陈皮神曲当归身二贴红止白减继服十余剂诸症悉除
　　汪汝洁治叶廷杰之内十月病眼若合即麻痹甚至不敢睡屡易医渐成崩疾江诊得左手三部举之畧按之畧大而无力右手三部举按俱大而无力经曰血虚脉大如葱管又曰大而无力为血虚又曰诸为饮又曰为劳据脉观症葢由气血俱虚以致气不周运而成麻痹时医不悟而作火治药用寒凉过多损伤脾胃阳气失防而成崩矣以嵗运言之今嵗天冲主运【少角东宫震位乃天冲司也九星分野之名】风木在泉两木符合木盛而脾土受亏是以土防而行秋冬之令以时言之小雪至大雪之末【冬至小寒】六十日有竒太阳寒水主令【少阴君火】厥阴风木客气加临其上木火胜矣经曰甚则胜而不复也其脾大虚安得血不大下乎且脾裹血脾虚则血不归经而妄下矣法当大补脾经为先次宜补气祛湿可得渐愈矣以人参三钱黄茋二钱甘草四分防风荆芥白术各一钱陈皮八分水煎食逺服一剂分作三服不数剂而安
　　薛己治一妇人乆患血崩肢体消痩饮食到口但闻腥臊口出清液强食少许腹中作胀此血枯之症肺肝脾胃亏损之患用八珍汤乌贼鱼骨圆兼服两月而经行百余剂而康寕如旧矣
　　一妇人面黄或赤时觉腰间或脐下作痛四肢困倦烦热不安其经若行先发寒热两肋如束其血如崩此脾胃亏损元气下陷与相火湿热所致【元气下陷人间有知之者相火湿热知之者寡矣】用补中益气加防风药炒黑黄栢间以归脾汤调补化源血自归经矣
　　一妇年五十嵗辛丑患崩诸药罔效壬寅八月身热肢痛头晕涕出吐痰少食众作火治转炽絶粒数日淹淹伏枕仅存呼吸薛诊之谓脾胃虚寒用八味丸料一剂使急煎服然胃虚乆始下咽翌早遂索粥数匙再剂食倍热减痛止兼服八味丸良愈
　　归大化之内患月事不期崩血昏愦发热不寐【虚极】或谓血热妄行投以寒剂益甚或谓胎成受伤投以止血亦不效乃延薛诊之曰此脾虚气弱无以统摄故耳法当补脾而血自止矣用补中益气加炮姜不数剂而效惟终夜少睡惊悸另服八味汤更不效复叩诸先生曰杂矣乃与归脾汤加炮姜以补心脾遂如初
　　西园公不知何郡人曽治一妇人年六十二嵗患血崩不止以黄连解毒汤四贴后服凉膈散合四物六贴即愈此妇因悲哀太过则心闷急肺布叶举而上焦不通【妙论】热气在中血走而崩故效【用张子和法　医鉴】
　　江篁南治一妇血崩两月余服诸寒凉止血之药不效且痰喘乃以人参黄茋各五钱防风麦冬各一钱更加荆芥穗升麻五味附子【投附子人所难】一服喘崩减半二服减十之八继以豁痰调经之剂治之愈
　　江应宿治昆山顾氏年四十余患崩漏两月余形痩唇白诊得气口实乃食伤太阴中焦气郁阻滞而然化食行滞乃愈
　　龚水部宜人年四十余患崩漏泄防发热头痛盗汗自汗倦怠羸瘦已逾二年医药无功逆予诊视六脉浮滑数重按豁然无力此气血俱虚元气下防脾虚不能摄血归源内虚寒而外假热投补中益气人参三钱黄茋五钱【蜜炙】加炮姜蔓荆子川芎蒲黄阿胶数剂汗与头痛俱止五十余剂良愈
　　带下
　　东垣治一妇白带常下乆矣诸药不效诊得心胞尺脉极微白带寻流而不止叔和八脉微脉经云崩中日乆为白带漏下多时骨亦枯言崩中者始病血崩不已乆下则血少复亡其阳故白滑之物下流不止是本经血海将枯津液复亡枯干不能滋养筋骨以本部行经药为引用为使以大甘油腻之药润其枯燥而滋益津液以大辛热之气味补其阳道生其血以苦寒之药泄其肺而救其上热伤气以人参补之以微苦温之药为佐而益元气名曰补经固真汤其方柴胡根一钱炙甘草一钱干姜细末三钱陈皮二钱人参二钱白葵花七个翦碎郁李仁去皮尖另研如泥一钱同煎生黄芩一钱另入右件除黄芩外以水二盏煎至一盏七分再入黄芩同煎至一盏空心带热服之少时早膳压之一服而愈
　　韩飞霞治一妇年三十余十八胎九殇八夭又惊忧过甚遂昏不省人事口唇舌皆疮或至封喉下部虚脱白带如注如此四十余日或时少醒至欲自缢悲不能堪医或投凉剂解其上则下部疾愈甚或投热剂及以汤药薰蒸其下则热晕欲絶韩诊之曰此亡阳症也急以塩煮大附子九钱为君制以薄荷防风佐以姜桂芎归之属水煎入井水冷与之未尽剂鼾鼻熟睡通宵觉即能识人众诘其获效之故韩曰方书有之假对假真对真耳上乃假热故以假冷之药从之下乃真冷故以真热之药反之斯上下和而病解矣继后主以女金丹错综以二三方不但去疾且调元气后生二子所谓女金丹即胜金丸也得之异人倍加香附而视气血之偏者又加姜黄条芩倍川芎之属取效甚多【江云此案治病有法用药有权可谓知通变者也　韩氏医通】
　　丹溪治一老妇患赤白带一年半只是头晕坐立不乆睡之则安专治带愈其自止
　　一老妇好湿麫至此时得带下病亦寒淋沥医与荷花须等药发热所下愈甚又与砂仁豆防药以其食少也腹胀满气喘又与葶苈不应又与禹余粮丸増剧又与崇土散脉两手洪濇轻则长而滑实至是喘甚不得卧此是湿麫酿成湿在足太阴阳明二经【湿在里】水谷之气为湿所抑不得上升遂成带下淋沥理用升举之剂以补气和血次之而工反与燥湿【非燥可愈】宜其辗转成病遂与人参生肺之阴以拒火毒白术以补胃气除湿热行水道桃仁去汚生新郁李行积水以通草佐之犀角解食毒消肿满槟榔治最高之气作浓汤调下保和丸又以素豢养有肉积加阿魏小丸同咽之四五日后气渐消肿渐下又加补肾丸以生肾水之真阴渐有向安之势得睡食有味乃加与防丸驱逐肺家积热而愈【湿症之脉沉散濡者居多今脉洪濇洪为胃虚濇为血虚轻取长而滑实有痰可知喘不得眠防肺不应皆由胃病用升阳补胃配行瘀行积之品甚佳可法】
　　子和治一妇病带下连绵不絶已三年矣诊其两手脉俱滑大而有力约六七至常上热口干运时呕酢水知其实有寒痰在胸中以蒂散吐出冷痰二三升皆酢水也间有黄涎状如烂胶次以浆粥养其胃气又次用导水禹功以防其下然后以淡剂渗泄之药利其小便数日而愈【以滑大数而有力之脉兼之三年之病其脉非阴盛隔阳可知又非欲脱之脉又可知治以实痰张从政之法也使非三年之病此等脉从实治还须细审】
　　一妇病白带下如水窈漏中绵绵不絶秽臭之气不可近面黄食减已三年矣医作积冷用阳起石硫黄姜附之药重重燥补汚水转多戴人断曰此带浊水本热乗太阳经其寒水不禁固故如此也夫水自高而趋下宜先絶其上源乃涌痰水二三升次日下汚水斗余行二次汗出周身至明旦病人云汚已不下矣次用寒凉之剂服及半载产一子
　　吴茭山治一妇人乆患白带痩削无力倦怠欲睡腰痠腿痛饮食无味面黄日晡烦热小便淋沥以归身茯苓各一钱炒药地骨皮白术川芎人参各八分黄芩鹿角胶各一钱其胶若湿者入五茶匙炙甘草熟地黄车前子各五分枣二枚入水煎服数服而愈【八珍配苓胶车前骨皮精妙】后治数妇皆验
　　程明祐治一妇病带下不止医投调经剂血愈下复投寒凉药遂下泄肌肉如削不能言四肢厥逆程诊其脉细如丝曰阳气微而不能营阴法当温补阳生则阴长而血不下漏遂以人参二两附子三片浓煎一服手足微温再服思食继服八珍四十剂愈
　　薛立斋治一妇人年逾六十内热口干劳则头晕吐痰带下或用化痰行气前症益甚饮食愈少肢体或麻恪服祛风化痰散肢体常麻手足或冷或热日渐消痩薛曰症属脾气虚弱而不能生肺祛风之剂复损诸经也当滋化源遂用补中益气加茯苓半夏炮姜二十余剂脾气渐复饮食渐加诸症顿愈
　　一孀妇腹胀脇痛内热晡热月经不调肢体痠麻不时吐痰或用清气化痰喉间不利带下青黄腹脇膨胀用行气之剂胸膈不利肢体时麻此郁怒伤损肝脾前药益甚也朝用归脾汤以解脾郁生脾气夕用加味逍遥散以生肝血清肝火兼服百余剂而诸症愈
　　一妇人头晕吐痰胸满气喘得食稍缓苦于白带二十余年矣诸药不应薛曰此气虚而痰饮也【气虚有饮用肾气补而逐之】饮愈而带始愈遂用六味地黄丸不月而验
</div>
    <div class="pagination">
<a href="名医类案_page25.html">上一页</a><span>...</span><a href="名医类案_page21.html">21</a><a href="名医类案_page22.html">22</a><a href="名医类案_page23.html">23</a><a href="名医类案_page24.html">24</a><a href="名医类案_page25.html">25</a><span class="current-page">26</span><a href="名医类案_page27.html">27</a><a href="名医类案_page28.html">28</a><a href="名医类案_page29.html">29</a><a href="名医类案_page30.html">30</a><a href="名医类案_page31.html">31</a><span>...</span><a href="名医类案_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
