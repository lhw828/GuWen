<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 48 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 48 页/共 63 页</h1>
    <div class="content">　　【集注】林澜曰：霍乱要在审察寒热而治。若果夏月中暑霍乱，脉虚、小便赤少，不可用附子、干姜，须仔细辨之；利止脉微而恶寒，乃可用耳。又曰：中暑霍乱，只宜五苓散，加香薷、扁豆、葛根、姜汁炒黄连之类治之。

　　四逆加人参汤方

　　于四逆汤方内，加人参一两，余根据四逆汤法。

　　吐利发汗，脉平、小烦者，以新虚不胜谷气故也。

　　【注】霍乱，吐已利断，汗出已止，脉平和者，内外俱解也。法当食，食之小烦者，以吐下后新虚，不胜谷气故也。节其饮食，自可愈矣。

　　【集注】郑重光曰：吐、利、发汗、脉平，阴退阳回，乃有此象，犹以新虚不胜谷气，而致小烦。盖霍乱吐利， 时不可便与饮食，以胃气逆反，仓廪未固，不可便置米谷耳！张锡驹曰：霍乱一病，夏秋最多，是风寒暑湿之邪，中人皆能病霍乱，非止一寒邪也。若吐利过甚，损伤中焦之气，以致阴阳间隔，手足厥冷，脉微欲绝，不多饮水者，无分寒暑，皆宜四逆理中治之。盖邪盛而正实者，当泻其邪；邪盛而正衰者，宜扶其正。况夏月之时，阳气浮于外，阴气伏于内，复以冷风寒其形，冷水寒其胃，内外皆寒，风暑之邪，未有不乘虚入于阴经者。所以夏月只有阴证，而无伤寒，今人患暑证死，而手足指甲皆青者，阴证也。古人以大顺散治暑，良有以也。

　　卷十五

　　辨可汗病脉证篇

　　夫以为疾病至急，仓卒寻按，要者难得，故重集诸可与不可方治，比之三阴三阳篇中，此易见也。又时有不止是三阴三阳，出在诸可与不可中也。

　　【注】夫以疾病至急，仓卒寻求，治法难得，其要者，汗、吐、下也，故重集汗、吐、下诸可与、不可与之法，比之三阴三阳篇中，则易见也。又时有不止是三阴三阳篇中者，亦出在诸可与、不可与中也。

　　大法：春夏宜发汗。

　　【注】春夏阳气舒畅，故宜发汗，医治常道，此大法也。

　　【集注】程应旄曰：春夏宜发汗者，发汗有助宣阳气之功，等于春夏发生长育之义。今人多以麻、桂二汤，作春夏之禁药，其轻于畔经者，由其未明天道也。

　　凡发汗，欲令手足俱周时出，以 然，一时间许，亦佳，不可令如水淋漓。若病不解，当重发汗。汗多者必亡阳，阳虚不得重发汗也。

　　【注】凡发汗，令手足俱周时出，是欲汗缓出周遍，则邪气悉丢，正气不伤也。以 然，不得令如水淋漓为度，不欲汗急出过多也。若急出过多，则邪气不尽，正气反伤矣。倘若病不解，当重发汗，但前汗已多，更汗必亡其阳，阳虚即病不解，故不敢再发其汗也。

　　【集注】成无己曰：汗缓缓出，则表里之邪悉去。汗大出，则邪气不除，但亡阳也。阳虚为无津液，故不可重发汗。

　　方有执曰：此叮咛发汗之节度也。

　　张锡驹曰：汗乃津液，汗多则亡津液，何以又谓亡阳也？经云：上焦开发腠理，熏肤、充身、泽毛，若雾露之溉。盖汗虽津液，必借阳气之熏蒸宣发而后出，故汗多亡津液，而阳亦随之俱亡也。

　　凡服汤发汗，中病即止，不必尽剂也。

　　【注】服汤发汗，汗出病解，便可止再服，不必定然尽剂。

　　【集注】程应旄曰：中病即止，亦麻黄、桂枝互举之词，示撙节于“中”字，所以严不中之禁也。

　　凡云可发汗，无汤者，丸散亦可用，要以汗出为解。然不如汤，随证良验。

　　【注】凡云可发汗无汤者，一时仓卒无汤，以丸散代之亦可，要不过以汗出为解耳。然丸散乃定剂，不如汤可随证而进，其验甚准，故曰良也。

　　【集注】程应旄曰：丸散仅可从权，随证则不如汤。

　　夫病脉浮大，问病者，言但便硬耳。设利者为大逆，硬为实，汗出而解，何以故？脉浮当以汗解。

　　【注】脉浮大，属表未解，虽有便硬里实，亦不可利下，何以故？因脉浮也。当先解其外，表解热除，内外和谐，而大便自通矣。设用利药，是为大逆也。

　　【集注】成无己曰：结胸虽急，脉浮大尤不可下，下之即死，况此便硬乎？论中有云：本发汗而复下之，此为逆；若先发汗，治不为逆，此之谓也。

　　卷十五

　　辨不可汗病脉证篇

　　脉濡而弱，弱反在关，濡反在巅，微反在上，涩反在下，微则阳气不足，涩则无血。阳气反微，中风汗出，而反躁烦；涩则无血，厥而且寒，阳微发汗，躁不得眠。

　　【注】浮而无力，濡脉也。沉而无力，弱脉也。浮中沉俱无力，似有似无，微脉也。滞而不流利，涩脉也。

　　巅谓浮也，上谓寸也，下谓尺也。脉濡而弱，弱反在关，濡反在巅，微反在上，涩反在下，谓关脉浮濡沉弱。

　　寸脉微，尺脉涩，阳虚则寸脉微，血少则尺脉涩。此阳虚血少，不可汗之脉也。阳虚当汗出恶寒，血少当心烦发热。此阳虚血少，不可汗之证也。若误认为太阳中风而发其汗，必致阴阳相失而两亡，则反烦躁不眠，厥而且寒矣。

　　脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温，微弦为虚，不可发汗，发汗则寒粟，不能自还。

　　【注】此谓关脉浮濡沉弱，寸脉弦，尺脉微也。弦为少阳热邪之诊，微为少阴寒邪之诊，故曰上实下虚也。

　　然微弦同见，虚实未审，惟察其人意欲得温，则非恶寒在表，而是畏寒在里也，故不可发汗。若误发其汗，则阴愈盛而生寒栗，阳愈衰而不能自还矣。

　　诸脉得数动微弱者，不可发汗；发汗则大便难，腹中干，胃燥而烦。其形相像，根本异源。

　　【注】凡诸病得数动脉者，有余诊也，可发汗，若按之微弱者，是外假实而内真虚也，不可发汗。若误发其汗，伤其津液，则腹中干，大便难，胃燥而烦，其形似胃实热结之阳明，究其根本，实由发虚家汗，致成津枯虚燥之阳明也。故曰：其形相像，根本异源也。

　　【集注】程知曰：动数为热，微弱为虚，发汗动津液，则便难腹干，胃燥而烦。此与阳明里热之证。虽曰其形相似，而根本则有虚实之不同也。

　　张志聪曰：数动阳脉也，微弱阴脉也。诸脉得动数微弱者，犹言左右三部，或得动数之脉而按之微弱者，皆不可发汗。发汗则津液内竭，故大便难；水气外泄，故腹中干；火热上蒸，故胃燥而烦。其形相像者，汗后而燥证相同也。根本异源者，动数之脉属乎阳，微弱之脉属乎阴，有阴、有阳、有虚、有实也。

　　厥，脉紧，不可发汗；发汗则声乱咽嘶，舌萎声不得前。

　　【注】可发汗之脉，必阴阳俱紧，今厥而脉紧，乃少阴之紧，非太阳之紧也。若发其汗，则伤少阴之气，声乱咽嘶，舌萎声不得前之证作矣。

　　【集注】成无己曰：厥而脉紧，则少阴伤寒也。法当温里，而反发汗，则损少阴之气。其脉不能入肺中，循喉咙挟舌本，故声乱咽嘶，舌萎声微，言语不得高也。

　　魏荔彤曰：此段就厥证论脉，知阳虚禁汗，因明诸逆发汗之贻误也。厥也，凡厥有冷厥、热厥、蛔厥、寒热相胜之厥。但见紧脉，无论何厥，病皆在阴。若发汗反攻其阳，则气散血竭。夫舌根于肾，声出于肺，声乱咽嘶，肺气欲绝也。舌萎，即萎不为用也。声不得前，本气不振也。皆由于发汗，散亡其肾肺二脏真气也。

　　动气在右，不可发汗，发汗则衄而渴，心苦烦，饮即吐水。动气在左，不可发汗，发汗则头眩，汗不止，筋惕肉 。动气在上，不可发汗，发汗则气上冲，正在心端。动气在下，不可发汗，发汗则无汗，心中大烦，骨节苦痛，目晕恶寒，食则反吐，谷不得前。

　　【注】动气者，筑筑然气跳动也。脐之上下左右，四脏之位也。四脏之气，不安其位故动也。缘素为客邪所据，本脏之气，已失其守，尚赖中州胃气为主，即有表邪，不可发汗，恐胃中之气液两伤，本脏失养，则所不胜之邪，因而同病也。动气在右，肺气不治，心不恒德。若误汗之，则心气愈热，血脉沸腾，故衄而渴、苦烦也；肺失治节，不能通调水道，故饮即吐水也。动气在左，肝气不治，肺不恒德。若误汗之，则肝虚失升，故头眩也；若汗出不止，津液失养筋肉，故惕 也。动气在上，心气不治，肾不恒德。若误汗之，则心气虚，故肾气上冲，正在心端也。动气在下，肾气不治，脾不恒德。若误汗之，肾水虚竭，故骨痛、恶寒无汗，心烦目晕也；脾土过燥，不守常化，故食则反吐，谷不得近也。

　　【集注】程知曰：此言动气不可发汗也。盖正气内虚，脏气不治，故气筑筑然动。动气为里虚，故不可发汗。

　　程应旄曰：脏气不安其位，故动。原素有邪据，本脏之气，反在根据附之间，最易离经，所恃奠定之者，全赖胃气为之主。发汗虚其胃气，则四脏失所养，反被邪攻，各见离经之象，病虽左右上下之不同，要其失于建中之义则一也。

　　咽中闭塞，不可发汗；发汗则吐血，气微绝，手足厥冷，欲得蜷卧，不能自温。

　　【注】少阴之脉，循喉咙系舌本，咽中闭塞，少阴之气不能上通也。若强发少阴汗，阳微不能作汗，必动其血，故吐血，气微绝，蜷卧厥冷，不能自温也。

</div>
    <div class="pagination">
<a href="订正仲景全书伤寒论注_page47.html">上一页</a><span>...</span><a href="订正仲景全书伤寒论注_page43.html">43</a><a href="订正仲景全书伤寒论注_page44.html">44</a><a href="订正仲景全书伤寒论注_page45.html">45</a><a href="订正仲景全书伤寒论注_page46.html">46</a><a href="订正仲景全书伤寒论注_page47.html">47</a><span class="current-page">48</span><a href="订正仲景全书伤寒论注_page49.html">49</a><a href="订正仲景全书伤寒论注_page50.html">50</a><a href="订正仲景全书伤寒论注_page51.html">51</a><a href="订正仲景全书伤寒论注_page52.html">52</a><a href="订正仲景全书伤寒论注_page53.html">53</a><span>...</span><a href="订正仲景全书伤寒论注_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
