<!DOCTYPE html>
<html>
<head>
    <meta charset="UTF-8">
    <title>古今医统大全 - 第 396 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 396 页/共 402 页</h1>
    <div class="content">　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。
　　是以圣人为腹不为目，故去彼取此。然至道之精， 冥冥；至道之极，昏昏默默。无视无听，抱神以静，形将自正。必静必清，无劳汝形，无摇汝精，乃可以长生。目无所见，耳无所闻，心无所知，汝神将守形，形乃长生。（《庄子》）圣人休休焉则平易矣，平易则恬 矣。平易恬 则忧患不能入，邪气不能袭，故其德全而神不亏。
　　养志者忘形，养形者忘利，致道者忘心矣。
　　目欲视色，耳欲听声，口欲蜜味，志气欲盅。人上寿百岁，中寿八十，下寿六十。除病哀死丧忧患，其中开口笑者，一月之中不过四五日而已矣。天与地无穷，人死者有时。操有时之具，而托与无穷之间，忽然无异骐骥之驰过隙也。不能悦其志意，养其寿命者，皆非通道者也。
　　凝心虚形，内观洞房，抱玄念神，专守真一者，则头发不白。未有以百思缠胸，寒热破神，营此官务，常此风尘，口言吉凶之会，身排得失之门。众忧若是，万虑若此，虽有真心　以之不笃，抱道不行，握宝不用，而自然望头不白者，亦希闻也。眼者身之镜，耳者体之牖。视多则镜昏，听众则牖闭。面者神之庭，发者齿之华。心悲则面焦，脑减则发素，所以示神内丧，真精损极也。
　　礼年七十悬车。悬车者，以年至虞渊，如日之昏，体气就损，神候方落，不可复劳形体于风尘，役方寸于外物矣。
　　夫学生之道，当先治病，不使体有虚邪，及血少脑减津液凝滞也。不先治病，虽服食行气，无益于身。
　　心欲安静，虑欲深远。心安静则神策生，虑深远则计谋成。心不欲躁，虑不欲浅。心躁则精神滑，虑浅则百务倾。
　　全汝形，抱汝生，无使汝思虑营营。若此绪年，或可以及此言。出《亢仓子》，注云：萤营，动不息也。绪，终也。全角抱生，不运思虑，心气冥寂，道自居之。若此永年，可及此言也。
　　水之性清，吐者扣之，故不得清。人之性寿，物者扣之，故不得寿。
　　夫香美脆味，浓酒肥肉，甘口而疾形；曼理皓齿，悦情而损精。故云：去甚去泰，身乃无害。
　　（《韩非子》）夫喜怒音，道之衰也；忧悲者，德之失也；好憎者，心之过也；嗜欲者，生之累也。人大怒破阴，大喜坠阳；暴气发喑，惊怖为狂；忧悲焦心，疾病乃成。人能除此五者，即合神明。神明者得其内，得其内者五脏宁，思虑平，耳目聪明，筋骨劲强。
　　学道之人聊且均调喜怒之情。虽有喜，勿至荡动湛然之性；虽有怒，勿至结滞浩然之气。
　　遣妄情，如刀伐木，非一斧可倒；求真理，如食之充肠，非一口可饱。修道积功，大率如此。
　　灌园所以养蔬也，驱禽所以养果也。养生之士岂不如养蔬养果之人乎？较其理之轻重，何如哉？养生大要，一曰啬神，二曰爱气，三曰养形，四曰导引，五曰言语，六曰饮食，七曰房室，八曰反俗，九曰医药，十曰禁忌。过此以往，义可略焉。
　　人不欲使乐，乐人不寿。但当勉强为力所不任。举重引强掘地，若此倦而不息，以致筋骨疲竭耳。然劳胜于逸乐也，能从朝至暮，常有所为，使之不息乃快。但觉极，当息。息复为之。此与导引无异也。夫流水不腐，户枢不朽者，以其劳动数故也。饱食不用坐与卧，欲得行步，务作以散之。不尔，使人得积聚不消之疾，及手足痹蹶，面目黧皱，必损年寿也。
　　先除欲以养情，后禁食以存命。是知食胎气，饮灵元，不死之道，返童远年。此盖圣人之所重也。
　　我命在我，保精爱气，寿无极也。
　　无劳尔形，无摇尔精，归心静默，可以长生。
　　一阴一阳之谓道，三元二合谓之丹，逆流补脑谓之还，精化为气谓之转。一转一易一益，每转延一纪之二，九转延一百八岁。
　　阴阳之道，精液为宝，谨而守之，后天为老。
　　子欲长生，当由所生之门，游处得中，进退得所，动静以法，去留以度，可以延年而愈疾矣。
　　以金理金，是为真金；以人理人，是为真人。人常失道，非道失人；人常去生，非生去人。
　　要常养神，勿失生道，长使道与生相保，神与生相保，则形神俱久矣。
　　故性命之根，诚有极也；嗜欲之性，固无穷也。以有极之性命，逐无穷之嗜欲，亦自毙之而己矣。
　　德以形为车，道以气为马，魂以精为根，魄以气为户。形劳则德散，气越则道叛。精消魂散，气动魄微。是以静形爱气，全精宝视，道德凝密，魂魄固守。
　　夫长生久视，未有不爱精保气能致之。阴丹内御之道，世莫得知。虽务于气，而不解绝情欲，亦未免殃矣。
　　天地以生成为德，有生所甚重者身也。身以安乐为本，安乐所以致者，以保养为本。世之必本其本，则本必固。本必固，疾病何由而生？夭横何由而至？此摄生之道，无逮于此。夫草木无知，尤假灌溉，矧人为万物之灵，岂不资以保养？然保养之义，其理万计，约而言之，其术有三：一养神，二惜气，三堤疾。忘情去智，恬 虚无，离事全真，内外无寄。如是则神不内耗，境不外惑，真一不杂，神自宁矣。此养神也。抱一元之本根，固归真之精气，三焦定位，六贼忘形，识界既空，大同斯契，则气自定矣。此惜气也。饮食适时，温凉合度，出处无犯于八邪，寝寐不可以勉强，则身自安矣。此堤疾也。三者甚易行，然人自谓难行而不肯行。如此，虽有长生之法，人罕敦尚，遂至永谢。是以疾病交攻，天和顿失，圣人悯之。
　　夫安乐之道，在能保养者得之。况招来和气之药少，攻伐之药多，不可不察也。是知人之生须假保养，无犯和气，以资生命。缘失养护，便致病生。苟或处治乖方，旋见颠越。防患须在闲日，故曰：安不忘危。此圣人之预戒也。
　　摄养之道，莫若守中，守中则无过与不及之害。经曰：春秋冬夏四时阴阳，生病起于过用。
　　盖不适其性而强云为，逐强处则病生。五脏受气，盖有常分，用之过耗，是以病生。善养生者既无过耗之弊，又能保守真元，何患乎外邪所害也？故善服药不若善保养。世有不善保养，又不善服药，仓卒病生，而归咎于神天。噫！是亦未尝思也。
　　夫未闻道者放逸其心，逆于生乐，以精神徇智巧，以忧畏徇得失，以劳苦徇理节，以身世徇财利。四徇不去，心为之病矣。极力劳形，躁暴气逆，当风纵酒，食嗜辛咸，肝为之病矣。恣食生冷，温凉失度，久坐久卧，大饱大饥，脾为之病矣。呼叫过常，辩争陪答，冒犯寒暄，好食咸辛，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病，病至则重，重则必毙。呜呼！是皆弗思而自取之也。卫生之士，须谨此五者，可致终身无苦。经曰不治已病治未病，正为此矣。
　　夫善养生者养内，不善养生者义外。养外者实外，以充快悦泽贪欲恣情为务，殊不知外实则内虚也。善养内者实内，使脏腑安和，三焦各守其位，饮食常适其宜。故庄周曰：人之可畏者，衽席饮食之间，而不知为戒者也。若能常如是畏谨，疾病何缘而起？寿考焉得不长？贤者造形而悟，愚者临病不知，诚可畏也。
　　黄帝问岐伯曰：余闻上古之人，春秋皆度百岁，而动作不衰；今时之人，年至半百而动作皆衰者，时世畏耶？人将失之耶？岐伯对曰：上古之人，其知道者，法于阴阳，和于术数，饮食有节，起居有常，不妄作劳，故能形与神俱，而尽终其天年，度百岁乃去。今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。
　　夫四时五行，以生长收藏，以生寒暑燥湿风。人有五脏，化为五气，以生喜怒悲忧恐。故喜怒伤气，寒暑伤形，暴怒伤阴，暴喜伤阳。厥气上行，满脉去形。喜怒不节，寒暑过度，生乃不固。故重阳亡阳，重阴亡阴。故曰：冬伤于寒，春必病温；春伤于风，夏必泄泻；夏伤于暑，秋必病疟；秋伤于湿，冬必咳嗽。
　　王充年渐七十，乃作养生之书，凡十六篇。香气自守，闭明塞聪，受补自精，服药导引，庶几获道。
　　太上养神，其次养形。神清意平，百节皆宁，养生之本也。肥肌肤，充腹肠，开嗜欲，养生之末也。
　　凡生之长也，顺之也。使生不顺者，欲也。故圣人必先适欲。（适，节也。）室大则多阴，台高则多阳。多阴则蹶，多阳则痿。蹶者，逆寒疾也，痿 不能行，刈阴阳不适之患也。是故先王不处大室，不为高台，味不众珍，衣不 热， 热则理塞，（脉则闭结。）理塞则气不达。味众珍则胃充，胃充则中大鞔，中大鞔则气不达。以此求长生者其可得乎？天生阴阳寒暑，四时之化，万物之变，莫不为利，莫不为害。圣人察之以便生，故精安乎形，而年寿长焉。长也者，非短而续之者也，毕其数也。毕数之务，在去乎害。何谓去害？大甘大酸大苦大辛大咸，五者充形，则生害矣；大喜大怒大忧大恐大哀，五者接神，则生害矣；大寒大热大燥大湿大风大雾，六者动精，则生害矣。（诸言大者，皆谓过制。）故凡养生，莫若知本，知本则疾无由至矣。
　　劳者，劳于神气；伤者，伤于形容。饥饱过度则伤脾，思虑过度则伤心，色欲过度则伤肾，起居过度则伤肝，喜怒悲愁过度则伤肺。又风寒暑湿则伤于外，饥饱劳役则败于内。昼感之则病荣，夜感之则病卫。经内联外，交运而各从其昼夜，始劳于一，一起为二，二传于三，三通于四，四迁于五，五复返一。一至于五，邪乃深藏，真气大失，使人肌肉消，神气弱，饮食减，行步难。
　　及其如此，则虽有命，亦不能生也。
　　夫人禀天地阴阳而生者，盖天有六气，人有三阴三阳而上奉之；地有五行，人以五脏六腑而下应之。于是资生皮肉筋骨、精髓血脉、四肢九窍、毛发齿牙唇舌，总而成体。外则气血循环，流注经络，喜伤六淫；内则精神魂魄志意思，喜伤七情。六淫者，寒暑燥湿风热是；七情者，喜怒悲思惊。若持护得宜，怡然安太；役冒非理，百 生焉。
　　物之最灵，唯其人也。身者乃神化之本。精于人也，若水浮航；气于人也，如风杨尘；神于人也，似野马聚空。水涸则航止，风息则尘静，野马散而火空。长有精能固，无气能盛物。精气神三者，心可不动。其变化也，外忘其形，内养其神，是谓登真之路。嗜欲纵乎心，孰能久去？哀乐伤乎志，孰能久忘？思虑役乎神，孰能久无？利禄劳乎身，孰能久舍？五味败乎精，孰能久节？酒醴乱乎情，孰能久绝？食佳肴，饮旨酒，顾以姝丽，听以淫声，虽精强而反祸于身，耳目快而致乱于神，有百端之败道。夫一介而希真，安有养身之验耳？夫学道者，外则意不逐物移，内则意不随心乱，湛然保于虚寂造化清净之域。譬如起屋之劳，假一息之形气尚苏，神归其清，而况契于道保真丹所哉？彭祖曰：养寿之道，但莫伤之而已。夫冬温夏凉，不失四时之和，所以适身也；美色淑姿，幽闲娱乐，不致思欲之惑，所以通神也；车服威仪，知足无甚，所以一志也；八音五色，以悦视听，所以导心也。凡此皆以养寿。而不能斟酌之者，反以速患。古之至人，恐下才之子不识事宜，流遁不还，故绝其源。故有上士别床，中士异被；服药百裹，不如独卧。五音使人耳聋，五味令人口爽。苟能节宣其宜适，抑扬其通塞者，不减年算而得益。凡此之类，譬犹水火，用之过当，不为害也？不知其经脉损伤，血气不足，内里空疏，髓脑不实，体已先病，故为外物犯，风寒酒色以发之耳。若本充实，岂有病也？夫远思强记伤人，忧愁悲哀伤人，喜乐过差伤人，忿怒不解伤人，汲汲所愿伤人，阴阳不顺伤人。有所伤者甚众，而独戒于房中，岂不惑哉？男女相成，犹天地相生也，所以导养神气，使人不失其和。天地得交接之道，故无终竟之限；人失交接之道，故有残伤之期。能避众伤之事，得阴阳之术，则不死之道也。天地昼分而夜合。一岁三百六十日而精气和合，故能生产万物而不穷。人能则之，可以长存。次有服气得其道，则邪气不得入，治身之本要。余吐纳导引之术，及念体中万神有含影守形之事，皆非真道。人能爱精养体，服气炼形，则万神自守其真。不然者，则荣卫枯悴，万神日逝，非思念所留者也。
　　夫道者藏精于内，栖神于心，静漠恬 ，悦穆胸中，廓然无形，寂然无声。静漠恬 ，所以养生也；和愉虚无，所以据德也。外不乱内，即性得其宜；静不动和，则德安其位。养生以经世，抱德以终年，可谓能体道矣。
　　能尊生，虽富贵不以养伤身，虽贫贱不以利累形。
　　神善于气，气会于神。神气不散，是谓修真。
　　喜怒损性，哀乐伤神，性损则害生。故养精以全气，保神以安心。气全体平，心安神逸，此全生之诀也。
　　晋道成自号祟真子。其论长生养性之旨曰：其要在于存三、抱元、守一。三者，精气神，其名曰三宝。抱元者，抱守元阳真气也。守一，神灵也。神在心，心有性，属阳，是为南方丙丁之火也。肾者能生元阳，为真气，其泄为精，是为北方壬癸之水。水为命，命系于阴也。此之谓性命。为三一之道，在于存想，入下丹田，抱守元阳，逾三五年，自然神定气和。神既定，则释其四大而无执焉。坦然修颐其真，功满行毕，其道成矣。
　　玄牝既立，犹瓜有蒂。暗注母气，呼即呼，吸即吸，绵绵十月，气足形圆。心是气之主，气是形之根；形是气之宅，神是气之真。神用气养，气因神住。神行则气行，神住则气住。此经要妙之义也。
　　阳精魂主，阴精魄成。二精相搏，而成神明。神以形用，形以神生。神去则形毙，神全角可延。神以道全，形以术延耳。
　　骨肉以精血为根，灵识以元气为木，神气乃性命之本也。神为气之子，气为神之母，子母不可以斯须离也。元气湛然止于丹田，则变化成矣。神能御气，气能留形。出息微微，入息绵绵，深根固蒂，长生久视之道也。故曰：天门常开，地户密闭，呼至于根，吸彻于蒂，谓之丹田，谓之气海，如抱鸡卵，如鱼生水，法就圣胎，自然蝉蜕。
　　炼精者，炼元精，非淫 所感之精；炼气者，炼元气，非口鼻呼吸之气；炼神者，炼元神，非心意会虑之神。故此神气精者，与天地同其根，与万物同其体；得之则生，失之则死；以阳火炼之则化成阳气，以阴符养之则结成阴精；见之不可用，用之不可见也。
　　发宜多梳，齿宜多叩，液宜常咽，气宜精炼，手宜在面，五者所谓子欲不死修昆仑耳。
　　养耳力者常塞，养目力者常瞑，养臂指者常屈信，养股趾者常步履。精者神之本，气者神之主，形者气之宅。故形大用则羸，精大用则竭，气大劳则绝。是以人之生者神也，形之托者气也。
　　若气衰则神托而得长生者，未之闻也。夫有者，因无而生焉，形须神而立焉。有者，无之馆也；形者，神之宅也。倘不全宅以安生，修身以养神，则不免气散归空，游魂为变。仿之于烛，烛虚则火不居焉；譬之于堤，堤坏则水不存焉。身劳则形散，气劳则命终，形疲则神毙，神毙则向导游矣。已游者无返期，既朽者无生理。故神者魂也，魄者阴也。神能复气，形能食味。气清则神爽，形劳则气浊。服气者，千百不死，故身飞于天；食谷者，千百皆死，故形归于地。人之死也，魂飞于天，魄落于泉。水火分散，各归本源。生则同体，死则相捐。飞沉各异，禀之自然。何者？譬如焚之木，以火焚之，烟则上升，灰则下沉，亦自然之理也。夫神明者，生死之本也；精气者，万物之体也。全其形则生，养其精气神则性命长生矣。
　　养生有五难：名利不灭，此一难也；喜怒不除，此二难也；声色不去，此三难也；滋味不绝，此四难也；神虑精散，此五难也。五者必存，虽心希难老，口诵至言，咀嚼英华，呼吸太阳，不能不夭其年也。五者无于胸中，则信顺日深，玄德日全，不祈喜而自福，不求寿而自延。此养生大理所归也。
　　圣人一度循轨，不变其宜，不易其常，放准修绳，曲因其当。夫喜怒者，道之邪也；忧悲者，德之失也；好憎者，心之过也；嗜欲者，性之偏也。人大怒伤阴，大喜坠阳，暴气发喑，惊怖为狂。忧悲多患，痛乃成积。好憎繁多，祸乃相随。故心不忧乐，德之至也；通而不变，静之至也；嗜欲不载，虚之至也；无所爱憎，平之至也；不与物散，粹之至也。能此五者，则通于神明。通于神明者，得其内者也。
　　夫孔窍者，精神之户牖也；而气志者，五脏之使佐也。耳目淫于声色之乐，则五脏摇动而不定也。五脏摇动而不定，则血气滔荡而不休。气血滔荡而不休，则精神驰聘于外而不守矣。精神驰骋于外而不守，则祸福之至，虽如丘山，无由识之矣。使耳目精明玄达而无诱慕，气志虚静恬愉而省嗜欲，五脏定宁充盈而不泄，精神内守形骸而不外越，至望于往世之前而视于来世之后犹足为也，岂直祸福之间哉？故曰：其出弥远，其知弥少，以言夫精神之不可使外淫也。故五色乱目，使目不明；五声讹耳，使耳不聪；五味乱口，使口爽伤；趋舍滑心，使行飞扬。此四者，天下之所养性也，然皆人累也。故曰：嗜欲者，使人之气越；而好憎者，使人之心劳。弗疾去，则志气日耗矣。夫人之所以不能终其寿命而中道夭于刑戮者，何也？以其生生之浓。夫惟能无以生为者，则所以修得生也。
　　凡夫不徒不知益之为益，乃又不知损之为损也。夫损易知而速焉，益难知而迟焉。而尚不悟其易，亦安能炽其难哉？夫损之者，如灯火之消脂，莫之见也，而忽尽矣；益者如禾苗之播殖，莫之觉也，而忽茂矣。故治身养性，务谨其细，不可以小益为不平而不修，不可以小损为无伤而不防。凡聚小所以就大，损一所以至亿也。若能爱之于微，成之于着者，则当乎知道矣。
　　养生以不伤为本，此要言也。且才所不逮而困思之，伤也；力所不胜而强举之，伤也；悲哀憔悴，伤也；喜乐过差，伤也；汲汲所欲，伤也；戚戚所患，伤也；久谈言笑，伤也；寝息失时，伤也；挽弓引弩，伤也；沉醉呕吐，伤也；跳走喘乏，伤也；欢呼笑泣，伤也；阴阳不交，伤也。
　　是以养性之方，唾不及远，行不疾步，耳不极听，目不极视，坐不至久，卧不及疲。先寒而衣，先热而解。不欲极饥而食，食不可过饱；不欲极渴而饮，饮不可过多。凡食多则结积聚，过饮则成痰癖也。不欲甚劳甚逸，不欲起晚，不欲汗流，不欲多睡，不欲奔车走马，不欲极目远望，不欲多食生冷，不欲饮酒当风，不欲数数沐浴，不欲广志远愿，不欲规造异巧。冬不欲极温，夏不欲极凉。不欲露卧星下，不欲眠中见扇。大寒大热大风大雾，皆不欲冒之。五味入口，不欲偏多。故酸多伤脾，若多伤肺，辛多伤肝，咸多伤心，甘多伤肾。此五行自然之理也。
　　凡言伤者，亦不便觉也，谓久则损寿耳。
　　古之知道者，筑垒以防邪，疏源以毓真。深居静处，不为物撄，动息与神气俱，魂魄守。
　　谨防室兑，专一不分，真气乃存，上下灌注，气乃流通。如水之流，如日月之行而不休。阴营其脏，阳固其腑，流源 ，满而不溢，充而不盈，夫是之谓久生。
　　里语有之：人在世间，日失一日，如牵羊以就诸屠所，每进一步，而去死转近。此譬虽丑而实理也。达人所以不愁死者，非不欲求生，亦固不知所以免死之术，而空自煎愁，无益于事。故云：乐天知命，故不忧耳，非不欲久生也。且夫深入九泉之下，长空罔极，始为蝼蚁之粮，终与尘埃合体，令怛然心热，不觉咄嗟。若心有求生之志，何不屏置不急之事，以修玄妙也哉？世人不察，惟五欲是嗜，声色是耽。目惑玄黄，耳务淫哇。滋味煎其脏腑，醴醪煮其肠胃，香芬腐其骨髓，喜怒悖其正气，思虑消其精神，哀乐殃其平粹。夫以蕞尔之躯，攻之非一途；易竭之身，而瓜分受敌。身非木石，其能久乎？大凡住生，先调元气。身有四气，人多不明。四气之中，各主生死。一曰干元之气，化为精，精反为气。精者连于神，精益则神明，精固则神畅，神畅则生健。苦精散则神疲，精竭则神去，神去则死。二曰坤元之气，化为血，血复为气。气血者通为内外，血壮则体丰，血固则颜盛，颜盛则生合。若血衰则发变，血败则脑空，脑空则死。三曰庶气，庶气者，一元交气，气化为津，津复为气。气运于生，生托于气，阴阳动息，滋润形体。气通则生，气乏则死。四曰众气，众气者，谷气也。谷济于生，终误于命，食谷虽生，蕴谷气还死。精能附血，气能附生，当使循环，即身永固。干元之阳，阳居阴立，脐下气海是也。坤元之阴，阴居阳位，脑中血海是也。
　　生者属阳，阳贯五脏，喘息之气是也。死者属阴，阴纳五味，秽恶之气是也。气海之气以壮精神，以填骨髓；血海之气以补肌肤，以流血脉；喘息之气以通六腑，以扶四肢；秽恶之气以乱身神，以腐五脏。
　　形者，生之气也；心者，形之主也；神者，心之宝也。故神静而心和，心和而形全；神躁则心荡，心荡则形伤。将全其形也，先在理神。故恬和养神，则自安于内；清虚栖心神，则不诱于外。神恬心清，则形无累矣。虚室生白，人心苦空。虚则纯白不浊，吉祥至矣。人不照于昧爽而照于莹镜者，以莹能朗也；不鉴于流波而鉴于静水者，以静能清也。镜水以清明之性，故能照物之形。由此观之，神照则垢灭，形静而神清。垢灭则内欲永尽，神清则外累不入。今清歌奏而心乐，悲声发而心哀。夫七窍者，精神之户牖也；志气者，五脏之候也。耳目诱于声色，鼻口之于芳味，四体之于安适，其情一也。则精神驰惊而不守，志气系于趋舍，则五脏滔荡而不安。嗜欲之归于外，心腑壅塞于内；曼衍于荒滔之波，留连于是非之境，而不败德伤生者，盖亦寡矣。是以圣人清目而不视，聪耳而不听，闭口而不言，弃心而不虑。贵身而忘贱，故尊势不能动；乐道而忘贫，故浓利不能倾。容身以怡情，而游一气，活然纯白于衷，故形不养而自全者，不劳而道自至也。
　　身之有欲，如树之有蝎。树抱蝎则远自凿，人抱欲而反自害。故蝎盛则木枯，欲炽而身亡。
　　将收情欲，先敛五关。五关者，情欲之路，嗜欲之府也。目爱彩色，命曰伐性之斧；耳乐淫声，命曰攻心之鼓；口贪滋味，命曰腐脏之药；鼻悦芳馨，命曰熏喉之烟；身安舆驷，命曰召蹶之机。
　　此五者所以养生，亦以伤生。耳目之于声色，鼻口之于芳味，肌体之于安适，其情一也。然亦以之生，或为贤智，或为痴愚，由于处之异也。
　　
　　卷之九十九　养生余录（上）
　　养生主论
　　甚哉！坟素之书以心为身中君主之官，神明出焉。以此养生则寿，而齿不殆。主不明则道闭塞而不通，形乃大伤。以此养生则殃。故《庄子》有养生主篇，盖有心者必有身，故人我交相，而物欲蔽其明也。
　　昔者太王之去国也，召其耆老而告之曰：君子不以其所以养人者害人。故逾梁山而迁岐山之下。养生之为道，莫大如此，而身外琐琐，又何足以累吾之灵府哉？是则人心之病，如面不同。
　　混浓之辞难为通治。故述方内之道，以正其心；方外之道，以广其志；百氏之言，以返其流；游谈之说，以攻其蔽。或因激怒而愤悱，或因随喜而投机，使其各有所入，则庶不溺于常见也。试请论之。
　　夫一心万虑，其义有三：有天理，有人情，有五行。仁者梦金革，此五行之所役也。甚饥梦取，甚饱梦与，非人情之使然乎？夫天理者何？一言而蔽之曰：上帝临汝，毋贰尔心。故由仁义行，非行仁义也。不获己者，如达摩大师云：外息诸缘，内心无惴。庄子云：宇宙者，发乎天光。
　　故黄帝赤水求玄珠，非罔象无由得之。此道甚易，人自为难。从浅而言，唯息奔竞，默聪明，涵智能而已。
　　是故余尝有言曰：世人不必聪明，不必愚鲁。是必愚鲁者，下愚也；是必聪明者，上智也。
　　其余察察，皆系祸福之门。故嵇康从孙登三年，登未尝出一言。康欲辞去，登乃曰：子识火乎？火生而有光，而不用其光，果在于用光；人生而有才，而不用其才，果在于用才。故用光在乎得薪，所以保其耀；用才在乎识真，所以保其年。今子才多识寡，难乎免于今之世矣。子无求乎！康不能用，果遭非命，乃作幽愤诗曰：昔惭柳下，今愧孙登。如《庄子》寓言，祖习《老》《列》，证引孔颜，伪仁义而显仁义，出世间而居世间，故非明论庄政之言，实出诸子百氏之表。下学人窃取文华而为笔力，诵其汗漫而为高谈。中才以上者 绎之，如人之美食美器，可以味能虚心实腹。上达者观之，则如程孔目击而已矣。
　　故《太乙真人破迷歌》云：道傍逢一鱼，犹能掉红尾。子若欲救之，急须送于水。道傍逢一人，性命将沦委。子若欲救之，急须与道理。《黄帝阴符经》云：上有神仙抱一之道，中有富国安民之法，下有强兵战胜之术。故以身为国，以心为君，精气为民，抱一守中，心不妄用。故精充气住，则如物阜民繁，然后阴虎阳龙，烹炼三尸而战退百邪。丹田有宝，四大轻安。修之不已，内功外行。乃证真仙，再历真空。果位无修，可修则与佛同体，故名万法之尊，心之灵妙。有若是者，上为三界诸天之祖，下为六道四生之源。然则何为然而霄壤之间乎？所谓天理也、人情也、五行也，五行人情交战于物欲之私者，小人也，故有刑灾异类之差。
　　人情天理相符于显微之机者，君子也，故无宠辱若惊之患。若夫仰钻瞻忽之道，颜子心斋日至，孟子浩然难言。必也还源之士，超出乎理路之表者，强名曰佛，亦名大觉金仙。此非一曲之士之所知，再请敷露。
　　夫用天之道，因地之利，谨身节用，以养父母，此孔子已尝许为庶人之孝也。既孝矣，又何加焉？故当体认喜怒哀乐未发之先，毫发无间之地。此则心君之实相，号曰本来面目。以是了了尝知，言之不可及，故神而明之，存乎其人。倘居上而骄，为下而乱，在丑而争，思无不邪，言必纵欲，窃仲尼之冠佩，掩盗 之忍残，苟侥幸而免于刑戮，则欣灾危昏梦之间，游魂为变之际，意光业镜，心事阎王，不待六审三推，自然根据款承伏，故沉而为地狱饿鬼，从而为胎卵湿化，恶趋将尽。次因缘再托人身，而又私计人我，残贼天真。报缘既尽，新业已成，复入轮回，备偿夙债，不失人身则幸矣。余尝有曰：天地熔金作一炉，鼎钟盂鉴总由吾。他年要识方圆器，各自而今观造模。其有志趣不凡者，因而步入道环，则朝市山林，空手把锄头，步行骑水牛，而游戏三昧也。
　　
　　卷之九十九　养生余录（上）
　　天元之寿精气不耗者得之
　　男女居室，人之大伦。独阳不生，独阴不成，人道有不可废者。庄周乃曰：人之可畏者，衽席之间，不知戒者过也。盖此身与造化同流，左为肾属水，右为命门属火。阳生于子，火实藏之，犹北方之有龟蛇也。膀胱为左肾之府，三焦有脂膜如掌大，正与膀胱相对，有二白脉由中而出，夹脊而上，贯于脑。上焦在膻中，内应心；中焦在中脘，内应脾；下焦在脐下，即肾间动气，分布人身。方其湛寂，欲念不兴，精气散于三焦，荣华百脉。及欲想一起，欲火炽然，翕撮三焦，精气流溢，并从命门输泻而去，可畏哉！嗟夫！元气有限，人欲无涯。火生于木，火发必克。尾闾不禁，沧海以竭。少之时，血气未定，既不能守夫子在色之戒；及其老也，则当寡欲闲心，又不能明列子养生之方。吾不知其可也。
　　麻衣道人曰：天地人等列三才。人得中道，可以学圣贤，可以学神仙，况人之数多于天地万物之数。但人之不修人道，贪爱嗜欲，其消减只与物同也，所以有老病夭伤之患。鉴乎此，必知所自重，而可以得天元之寿矣。
　　
　　卷之九十九　养生余录（上）
　　欲不可绝
　　黄帝曰：一阴一阳之谓道，偏阴偏阳之谓疾。又曰：两者不和，若春无秋，若冬无夏。因而和之，是谓圣度。圣人和合之道，但贵于闭密，以寄天真也。
　　素女曰：人年二十者，四日一泄；三十者，八日一泄；四十者，十六日一泄；五十者，二十日一泄。此法语也。所禀者浓，食饮多，精力健，或少过其度。譬之井焉，源深流长，虽随汲随满，不惧其竭也。若所禀者薄，元气本弱，又食减清耗，愿强而为之，是怯夫而试冯妇之术也，适以投虎牙耳。道弱者亦须禁止，不可根据此施泄。
　　素女曰：人年十六者，当闭精勿泄。若气力尚壮盛者，亦不可强忍，久而不泄，致生痈疾。
　　彭祖曰：男不可无女，女不可无男。若念头真正，无可思者大佳，长年也。又曰：人能一月再泄精，一岁止二十四泄，得寿一百岁。
　　《名医论》曰：思欲无穷，所愿不得，意淫于外，为白淫而下。因是入房太甚，宗筋纵弛。
　　书云：男子以精为主，女人以血为主。故精盛则思室，血盛则怀胎。若孤阳绝阴，独阴无阳，欲心炽而不遂，则阴阳交争，乍寒乍热，久而为劳。
　　富贵家子唐靖，疮发于阴至烂。道人周守真曰：病得之欲泄而不可泄也。
　　《史记》济北王侍人韩女病腰背寒热，仓公曰：病得之欲男子而不可得也。
　　
　　卷之九十九　养生余录（上）
</div>
    <div class="pagination">
<a href="古今医统大全_page395.html">上一页</a><span>...</span><a href="古今医统大全_page391.html">391</a><a href="古今医统大全_page392.html">392</a><a href="古今医统大全_page393.html">393</a><a href="古今医统大全_page394.html">394</a><a href="古今医统大全_page395.html">395</a><span class="current-page">396</span><a href="古今医统大全_page397.html">397</a><a href="古今医统大全_page398.html">398</a><a href="古今医统大全_page399.html">399</a><a href="古今医统大全_page400.html">400</a><a href="古今医统大全_page401.html">401</a><span>...</span><a href="古今医统大全_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
