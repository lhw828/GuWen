<!DOCTYPE html>
<html>
<head>
    <meta charset="UTF-8">
    <title>薛氏医案 - 第 102 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 102 页/共 200 页</h1>
    <div class="content">　　面赤舌青细寻看母活子死定应难
　　凡姙妇面色赤是荣气流通母活之候舌上青色是姙脉络絶胎死之候
　　唇口俱青沫又出子母俱死总高判
　　若姙妇唇口俱青色者荣卫气絶也又口中吐出痰沫者是脾胃之气俱絶此是子母俱死之候也
　　面青舌青沫出频母死子活是知真不信若能看应验寻之贤哲不虚陈
　　凡姙妇面与舌皆青色又吐痰沫者是产妇荣卫俱絶胎气冲上之候此是子活母死之候产下子母必死也此古贤哲应验之文不虚妄陈其説也
　　新产之脉缓滑吉实大急死来侵
　　凡妇人新产之后其脉来缓滑者为气血通利调和是生活安吉之兆也若见牢大急之脉则防必死之脉也
　　若得沉重小者吉忽若坚牢命不停
　　若产妇诊得沉重微小者此是形虚相应故云吉兆之脉忽然诊得坚硬牢实之脉是脉盛形衰相反性命不可停留必死也
　　寸口澁疾不调死
　　若产后寸口脉澁疾大小不调匀者此是血气衰絶之脉故云死也
　　沉细附骨不絶生
　　若重手按之乃得其脉沉细附着于骨不断絶有力者此生活之兆也
　　审看此候分明记长须念此向心经
　　凡为医者宜详审脉证分明记于心也
　　愚按前论与脉诀刋误所云不同观者审之



　　薛氏医案卷四十一
　　钦定四库全书
　　薛氏医案卷四十二
　　明　薛己　订
　　妇人良方
　　产后门【产难既明须知产后疾病故以次之】
　　产后将防法第一
　　妇人产毕饮热童便一盏闭目少坐上床倚故立膝仰卧不时唤醒及以醋涂鼻或用醋炭及烧漆器更以手从心擀至脐下使恶露不滞如此三日以防血晕血逆酒虽行血亦不可多恐引血入四肢且能昏晕宜频食白粥少许一月之后宜食羊肉猪蹄少许仍慎言语七情寒暑梳头洗足以百日为度若气血素弱者不计日月否则患手足腰腿痠痛等症名曰蓐劳最难治疗初产时不可问是男女恐因言语而泄气或以爱憎而动气皆能致病不可独宿恐致虚惊不可刮舌恐伤心气不可刷齿恐致血逆须血气平复方可治事犯时微若秋毫成病重如山岳可不戒哉
　　产后调理法第二
　　产后将息如法脏腑调和庶无诸疾苦须先服黒神散四物汤四顺理中丸七寳散若壮热头痛此乳脉将行用玉露散头目不清是血晕用清魂散粥食不美是胃气虚用四顺理中丸
　　愚按丹溪先生云肉汁发隂经之火易成内伤之病当归丸当归建中汤四顺理中丸虽滋补悉犯桂附干姜僣热之剂脏腑无寒何处消受若夫儿之初产母腹顿寛便啖鸡子火盐不思鸡子难化火盐发热展转为病医者不识妄指他病率尔用药宁不误人予每见产妇之无病者皆不用黑神散与鸡子火盐诸般肉食毎白粥调理间以些小石首鱼干淡食之至半月以后少食虽鸡子亦豁开煮之方能养胃却痰彼富贵之家娇姿之妇率有白带头风气痛膈满痰逆口干经事不调发脱体热皆因失于调理所致也
　　产后通用方第三
　　愚按前方即产后诸症各门自有方论主治故不再録
　　胞衣不出论第四
　　郭稽中曰胎衣不下者因气力疲惫不能努出或血入衣中胀大而不能下以致心胸胀痛喘急速服夺命丹血散胀消其衣自下牛膝散亦效
　　愚按前症若出而气虚不能入用补中益气汤或萆麻子仁一两研涂母头顶心即上若胎衣不下用萆麻子仁涂右脚心胎衣下急洗之缓则胎衣仍入益母丸亦效若胎衣未下若欲断脐带须先以少物系坠然后断之
　　附治验
　　一妇人胞衣不出胸腹胀痛手不敢近用滚酒下失笑散一剂恶露胎衣并下
　　一产妇胎衣不出腹作痛手按痛稍缓此气虚而不能送出也用无忧散而下前症常询诸穏婆云宜服益母草丸或就以产妇头发入口作呕胎衣自出其胎衣不出者必死授与前法效
　　夺命丹
　　附子【半两炮】牡丹皮【一两】大黄【末一两】干漆【一钱炒烟尽】
　　右为末醋煎大黄成膏丸桐子大温酒吞五七丸
　　花蕋石散　治产后败血不尽血迷血晕腹中胎衣不下至死心头暖者急用一服化水即出其效如神花蕋石【一斤】上色硫黄【四两】
　　右和匀先用纸泥封固瓦罐一个入二药仍封固隂干如急用以焙笼内炙干用炭煆赤去火次日取出细研每服一钱童便热酒下
　　牛膝散　治胎衣不出腹中胀急服此药腐化而下缓则不救
　　牛膝　川芎　朴硝　蒲黄【各三两】当归【一两五钱】桂心【五钱】右每服五钱姜三片生地黄一钱水煎
　　附方
　　补中益气汤【方见二十四卷第六论】
　　失笑散【方见十六卷第五论】
　　无忧散【方见十六卷第三论】
　　益母草丸【方见十三卷第九论】
　　又方用灶下土三四钱好醋调和纳脐中续煎生甘草汤半盏或以醋汤饮之即出
　　又方用萆麻子仁研烂涂足心下即洗去
　　又方用红花一两酒煮浓汁服
　　又方用鹿角镑三钱为末煮葱白汤调服
　　又方取产母鞋底灸热熨小腹上下二七次
　　又方用浸苎水浓煮温饮二碗立下
　　又方用皁角棘烧为末每服一钱温酒调
　　产后血晕方论第五
　　产后血晕乃血入肝经甚至眼花昏闷用黑神散主之下血过多用清魂散补之或以醋汤细饮或预烧秤锤以醋沃之或酽醋涂口鼻或烧漆器薫之使产母鼻吸其气庶无此患
　　愚按前症若恶露上行用失笑散血下过多芎归汤若过劳所伤补中益气汤气血虚极用清魂散大凡产后口眼防斜等症当大补气血为主而兼以治痰若脾胃虚弱用六君子汤苟于七月之前服安胎饮至八九月间加大腹皮黄杨头元气虚弱八珍汤临产用无忧散则无前患
　　附治验
　　一妇八月胎下坠或动面黄体倦饮食少思此脾气虚弱用补中益气汤倍白术加苏梗三十余剂而安产后晕胸满咳嗽用四物加茯苓半夏桔梗而愈一姙妇因产饮酒恶露甚多患血晕口出酒气此血得酒热而妄行虚而作晕也以佛手散加煨甘葛二钱一剂而痊酒性慓悍入月及产后不宜饮恐致前症产室人众气热喧攘亦致此症
　　夺命丹　治血晕腹痛没药血竭末等分每服二钱热童便热酒下
　　牡丹皮散　治产后恶露闷絶
　　牡丹皮　芒硝　大黄【蒸各一两】冬仁【三七粒去皮尖】
　　右每五钱水煎服
　　清魂散　治产后气血暴损虚火妄动血随火上以致心神昏乱口噤眼花甚至闷絶而苏
　　泽兰叶　人参【各一钱】荆芥【三钱】川芎【一钱】
　　右各另为末和匀每服一二钱热汤和酒调灌之
　　当归芍药汤【方见十二卷第十二论】
　　一方五灵脂末半生半炒每服二钱温酒灌入喉即愈一方荆芥为末童便调
　　一方神麯末每服二钱热水调
　　一方韮菜切入瓶内注热醋以瓶口对鼻气入即醒一方用红花末五钱酒调服
　　一方半夏为末丸豆大入鼻中即省亦疗五絶
　　一方赤小豆为末东流水和服钱许不瘥再服
　　佛手散　治产后去血晕欲絶【方见十二卷第七论】
　　又方松烟墨二钱烧赤窨灭为末温酒调半匕京墨亦可或烧漆器取烟薰之
　　附方
　　失笑散【方见二十卷第五论】
　　补中益气汤
　　六君子汤
　　四物汤【三方见二十四卷第六论】
　　安胎饮【方见十二卷第二论】
　　无忧散【方见十六卷第二论】
　　产后颠狂方论第六
　　产后颠狂乃败血上冲用大圣泽兰散加砂仁末三分煎酸枣仁汤调下或硃砂二钱研细以乳汁调和入紫项活地龙一条滚二三沸去之入酒再用重汤煮温分三服愚按前症乃血虚神不守舍非补养元气不可仍叅后各门互用
　　附治验
　　一产妇患前症或用大泽兰汤而愈后又怔忡妄言其痰甚多用茯苓散补其心虚顿愈又用八珍散加
　　逺志茯苓养其气血而瘥
　　一产妇亦患此用化痰安神等药病益甚神思消烁余以为心脾血气不足用大剂参术芎归茯神酸枣仁四觔余而安乃以归脾汤五十余剂而愈
　　附方
　　隠居泽兰汤【方见二十卷第六论】
　　茯苓散【方见十九卷第三论】
　　八珍汤
　　归脾汤【二方见二十四卷第四论】
　　产后狂言谵语方论第七
　　产后狂言谵语乃心血虚也用硃砂末酒调下龙虎丹参丸琥珀地黄丸亦可如惊悸歌哭颠狂等症当参十九等卷治之
　　愚按前症当固胃气为主而佐以见症之药为善若一于攻痰则误矣
　　附治验
</div>
    <div class="pagination">
<a href="薛氏医案_page101.html">上一页</a><span>...</span><a href="薛氏医案_page97.html">97</a><a href="薛氏医案_page98.html">98</a><a href="薛氏医案_page99.html">99</a><a href="薛氏医案_page100.html">100</a><a href="薛氏医案_page101.html">101</a><span class="current-page">102</span><a href="薛氏医案_page103.html">103</a><a href="薛氏医案_page104.html">104</a><a href="薛氏医案_page105.html">105</a><a href="薛氏医案_page106.html">106</a><a href="薛氏医案_page107.html">107</a><span>...</span><a href="薛氏医案_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
