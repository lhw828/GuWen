<!DOCTYPE html>
<html>
<head>
    <meta charset="UTF-8">
    <title>幼幼新书 - 第 82 页/共 309 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼幼新书 - 第 82 页/共 309 页</h1>
    <div class="content">　　大黄（五分） 麦门冬（去心） 甘草（各三分） 细辛（二分） 甘竹叶（一合，切） 黄芩（四分）上水三升，煮一升二合。一服一合，日再。二三岁儿服量减之。

　　《婴孺》治小儿心胸壮热、发热者饮子方。

　　子芩 升麻 龙胆 大黄（各三分）上以水二升，煮一升二合。温，一日服尽。利三二行。乳母忌热面、动风物。

　　《婴孺》治少小暴热，得之二三日。

　　李根汤方李根 葱 芒硝（各二分） 甘草（炙） 麦门冬（去心。各四分）上以水三升，煮一升半，为三服。

　　《婴孺》治小儿潮热，及百日儿壮热气急，虽得歇，眠不开，小便黄赤方。

　　蜀漆 甘草（炙） 知母 龙骨 牡蛎（各半两）上切，以水四升煮一升，去滓。一岁儿半合，日进二服，百日儿以意服。

　　《婴孺》治少小热。除热龙骨汤方龙骨 甘草（炙） 赤石脂 大黄 石膏 桂心 寒水石 栝蒌（各二分）上以酒、水各一小盏，取散一鸡子大，煮三沸，去滓。一岁服尽，不过三服愈。

　　《万全方》治小儿壮热惊悸，大小便赤涩。

　　钩藤散钩藤 天竺黄（细研） 地骨皮（各一分） 茯神 犀角屑 龙胆（去芦头） 川芒硝 甘草 赤茯苓（各半两）川大黄（三分，锉碎，微炒）上件杵罗为末。每服一钱，以水一小盏，煎至五分，去滓。量儿大小分减温服。

　　《孔氏家传》治小儿心经热，夜发壮热，夜啼，并解伤寒诸病。

　　犀角散方甘草 牛蒡子 荆芥上件药各等分，为粗末。每服一钱，水八分，煎五分，温服。临卧、食后服。

　　孔氏又方荆芥（去枝梗） 桔梗（苦者。各二两） 甘草（一两半） 牛蒡子（二两，略炒）上为末。每服二钱，汤点服，食空时服。

　　《赵氏家传》人参保童丸 治禀气虚弱，筋骨软，肌肉浅薄，乳食不成，肌肉面黄，体热多汗，久服不热方。

　　人参 石连肉 使君子（去皮） 没石子 干山药（各半两） 木香（一分） 白术 白芍药 当归（各半分） 黄连（一分，先捣半夏末一分，炒黄连，候半夏末黑色，去半夏末不用。）上件为末，稀糊和丸如麻子大。每服七丸至十丸；三岁以上十五丸，温汤下。

　　《吉氏家传》治伤寒潮热、鼻塞、头疼。

　　人参散。亦治清涕壮热不解，大妙。

　　人参 茯苓 羌活 当归 前胡 甘草（各一钱） 麻黄（三钱，去节）上末。每服半钱，水半盏，姜一片同煎三分，温服。

　　卷第十四

　　时气第三《巢氏病源》小儿时气病候：时气病者，是四时之间忽有非节之气。如春时应暖而寒，夏时应热而冷，秋时应凉而热，冬时应寒而温。其气伤人为病，亦头痛壮热，大体与伤寒相似。无问长幼，其病形证略同。言此时通行此气，故名时气。世呼亦为天行。

　　《巢氏病源》小儿天行病发黄候：四时之间忽有非节之气伤人，谓之天行。其热入于脾胃，停滞则发黄也。脾与胃合俱象土，其色黄，而候于肌肉，热气蕴积，其色蒸发于外，故发黄也。

　　《巢氏病源》小儿时气腹满候：时气之病，腹满者，是热入腹，与脏气相搏，气痞涩在内，故令腹满。若毒而满者，毒瓦斯乘心，烦懊者死。

　　《巢氏病源》小儿时气病结热候：时气之病，热入腹内，与脏腑之气相结，谓之结热。热则大小肠痞涩，大小便难而苦烦热是也。

　　《巢氏病源》小儿败时气病候：时气之病，若施治早晚失时，投药不与病相食，致令病连滞不已，乍瘥乍剧，或寒或热，则败坏之证无常是也。

　　《巢氏病源》小儿时气病兼疟候：时气之病，又兼疟者，是日数未满。本常壮热而邪不退，或乘于阴，或乘于阳。其乘于阳，阳争则热；其乘于阴，阴争则寒。阴阳之气为邪所并，互相乘加，故发寒热成疟也。

　　《巢氏病源》小儿时气病得吐下后犹热候：时气之病，得吐下之后，壮热犹不歇者，是肠胃宿虚，而又吐利，则为重虚。其热乘虚而入里，则表里俱热，停滞不歇，故虽吐下而犹热也。

　　《巢氏病源》小儿病后不嗜食面青候：时气病热歇之后，不嗜食而面青者，是胃内余热未尽，气满，故不嗜食也。诸阳之气俱上荣于面，阳虚未复，本带风邪，风邪挟冷，冷搏于血气，故令面青也。

　　《巢氏病源》小儿时气病发复候：时气之病发复者，是热退之后，气血未和，腑脏热势未尽，或起早劳动，或饮食不节，故其病重发，谓之复也。然发复多重于初病者，血气已虚，重伤故也。

　　《伤寒证治》孙思邈云：治小儿时行，节度如大人法。但用药分剂少异，药小冷尔。

　　《婴童宝鉴》小儿时气歌：时气皆因节令亏，头疼壮热汗微微。良工若得看形候，须作伤寒病有归。

　　《婴童宝鉴》小儿时气后，大小便不通歌：热毒还从腑气冲，便成结热在肠中。身体苦烦多躁渴，更兼便溺不能通。

　　《婴童宝鉴》时气后为败气歌：时气还须早早医，变为败气切须知。乍寒乍热无时度，或减或增体渐羸。

　　《婴童宝鉴》小儿时气躁渴歌：谁言吐下热无余，只为元因脏腑虚。热盛更虚皮肉涩，至今烦渴躁难除。

　　《婴童宝鉴》小儿时气后为疟疾歌：阴阳邪气两相并，脏腑阴阳力竞争。发作有期名是疟，宜须疗理莫留停。 《婴童宝鉴》时气后余热并夹冷气歌：时气虽然瘥，犹多余热停。气填须不食，夹冷面皮青。

　　《石壁经》三十六种内夜热昼凉瘟疫候歌：夜间遍体有如汤，才到天明又复凉。非是鬼神为祸祟，都缘脏腑有风伤。只消将药医脾脏，（四十八候云：只宜将药除脾热。）次使神方泻大肠。患候但观喉厌动，更看眼急（四十八候云：眼赤）鼻头光。此病已传瘟疫候，若能辩别是医王。

　　此内因伤物、外因伤邪所致也。先当表散其毒邪，次用药去其积。亦主至夜多汗，只在其头额上有之，亦口中涎响也，脾风则然。多言有祸祟，非也。更请细看前后。（《凤随经》此候歌括一同，仍注云：宜与七宝散方。见温壮门中。）《小儿形证论》四十八候夜热昼凉温壮歌后云：此患缘饥过后，冷食滞脾胃，气不行于诸经。夜热昼凉先进南生丸（方见伤寒变蒸门中。）与三五服，后进槟榔散（方见烦热门中）相间与服。然后气平和，又须当与白丁香膏（方未见）取，或只以磨积方调气。只不得便取，动难止，为肚大，恐成疳疾也。

　　《千金》治小儿时气方。

　　桃叶三两捣，以水五升，煮十沸，取汁，日五六遍淋之。（《圣惠》用七两，水五升。）若复发，烧雄鼠屎二枚，水调服之。

　　《外台》：刘氏疗小儿天行头痛壮热方。

　　青木香（六分） 白檀香（三分）上二味捣散，以清水和服之。以水调涂顶，头痛立瘥。

　　《圣惠》治小儿时气壮热，头疼，咳嗽不能食。宜服解肌散方麻黄（三分，去根节） 杏仁（汤浸，去皮尖、双仁，麸炒微黄） 赤芍药 贝母（炮微黄） 柴胡（去苗） 葛根（锉） 甘草（炙微赤，锉。各半两） 石膏（一两，细研）上件药捣，筛为散。每服一钱，以水一小盏，煎至五分，去滓，不计时候，量儿大小分减温服。

　　《圣惠》治小儿时气，头痛壮热。

　　升麻散方川升麻 赤芍药 石膏（细研） 麻黄（去根节） 甘草（炙微赤。锉。各半两） 贝齿（一枚）上件药捣，筛为散。每服一钱，以水一小盏，煎至五分，去滓。不计时候，量儿大小分减温服。得微汗为效。

　　《圣惠》治小儿时气，咳嗽壮热。

　　麦门冬散方麦门冬（去心，焙） 川升麻（各一两） 贝母（ 微黄） 甘草（炙微赤，锉。各三分） 赤芍药 杏仁（汤浸，去皮尖、双仁，麸炒微黄。各半两）上件药捣，粗罗为散。每服一钱，以水一小盏，煎至五分，去滓，入淡竹沥半合，更煎一、两沸。不计时候，量儿大小分减温服。

　　《圣惠》治小儿时气，头痛、体热、烦渴。

　　葛根散方葛根（锉） 麦门冬（去心。各三分） 黄芩 赤芍药 人参（去芦头） 犀角屑 甘草（炙微赤，锉） 川升麻（各半两） 石膏（一两，细研）上件药捣，筛为散。每服一钱，以水一小盏，煎至五分，去滓。不计时候，量儿大小分减温服。

　　《圣惠》治小儿时气壮热，心腹烦闷。

　　麦门冬散麦门冬（一两半，去心，焙） 人参（去芦头） 葛根（锉） 甘草（炙微赤，锉。各半两） 茅根（一两，锉）上件药捣，粗罗为散。每服一钱，以水一小盏，煎至五分，去滓。不计时候，量儿大小分减温服。

　　《圣惠》治小儿时气，壮热咳嗽，心胸胀闷，乳食不下。

</div>
    <div class="pagination">
<a href="幼幼新书_page81.html">上一页</a><span>...</span><a href="幼幼新书_page77.html">77</a><a href="幼幼新书_page78.html">78</a><a href="幼幼新书_page79.html">79</a><a href="幼幼新书_page80.html">80</a><a href="幼幼新书_page81.html">81</a><span class="current-page">82</span><a href="幼幼新书_page83.html">83</a><a href="幼幼新书_page84.html">84</a><a href="幼幼新书_page85.html">85</a><a href="幼幼新书_page86.html">86</a><a href="幼幼新书_page87.html">87</a><span>...</span><a href="幼幼新书_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
