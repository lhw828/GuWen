<!DOCTYPE html>
<html>
<head>
    <meta charset="UTF-8">
    <title>瘟疫论 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瘟疫论 - 第 3 页/共 5 页</h1>
    <div class="content">　　老少异治
　　三春旱草得雨即荣残腊枯枝虽灌弗泽凡年高之人最忌剥削设投承气以一当十设用参术十不抵一盖老年荣衞枯濇几微之元气易耗而难复也不比少年气血生机甚防其势浡然但得邪气一除正气随复所以老年愼泻少年愼补何况误用耶万有年高禀厚年少赋薄者又当从权勿以常论
　　妄投破气药论
　　瘟疫心下胀满邪在里也若纯用青皮枳实梹榔诸香燥破气之品冀其寛胀此大谬也不知内壅气闭原有主客之分假令根于七情郁怒肝气上升饮食过度胃气填实本无外来邪毒客气相干止不过自身之气壅滞投木香砂仁豆蔲枳殻之类上升者即降气闭者即通无不立效今疫毒之气传于胸胃以致升降之气不利因而胀满实为客邪累及本气但得客气一除本气自然升降胀满立消若专用破气之剂但既破正气毒邪何自而泄胀满何由而消治法非用小承气弗愈既而肠胃燥结下既不通中气郁滞上焦之气不能下降因而充积即膜原或有未尽之邪亦无前进之路于是表里上中下三焦皆阻故为痞满燥实之证得大承气一行所谓一窍通诸窍皆通大闗通而百闗尽通也向则郁于肠胃之邪由此而下肠胃既舒在膜原设有所不尽之余邪方能到胃乗势而下也辟若河道阻塞前舟既行余舟连尾而下矣至是邪结并去胀满顿除皆借大黄之力大黄本非破气药以其润而最降故能逐邪拔毒破结导滞加以枳朴者不无佐使云尔若纯用破气之品津液愈耗热结愈固滞气无门而出疫毒无路而泄乃望其寛胸利膈惑之甚矣
　　妄投补剂论
　　有邪不除淹日久必至尫羸庸医望之輙用补剂殊不知无邪不病邪去而正气得通何患乎虚之不复也今投补剂邪气益固正气日郁转郁转热转热转痩转痩转补转补转郁循环不已乃至骨立而毙犹言服参几许补之不及天数也病家止误一人医者终身不悟不知杀人无算
　　妄投寒凉药论
　　疫邪结于膜原与衞气并因而昼夜发热五更稍减日晡益甚此与瘅疟相类瘅疟热短过时如失明日至期复热今瘟疫热长十二时中首尾相接寅卯之间乃其热之首尾也即二时余焰不清似乎日夜发热且其时也邪结膜原气并为热胃本无病误用寒凉妄伐生气此其误者一及邪胃烦渴口燥舌干胎刺气喷如火心腹痞满午后潮热此应下之证若用大剂芩连栀栢专务清热竟不知热不能自成其热皆由邪在胃家阻碍正气郁而不通火亦留止积火成热但知火与热不知因邪而为火热智者必投承气逐去其邪气行火泄而热自己若防用寒凉何异汤止沸每见今医好用黄连解毒汤黄连泻心汤盖本素问热淫所胜治以寒凉以为圣人之言必不我欺况热病用寒药最是防径又何疑乎每遇热甚反指大黄能泄而损元气黄连清热且不伤元气更无下泄之患且得病家无有疑虑守此以为良法由是凡遇热证大剂与之二三钱不已增至四五钱热又不已昼夜连进其病转剧至此技穷力竭反谓事理当然又见有等日久腹皮贴背乃调胃承气证也况无痞满益不敢议承气唯类聚寒凉专务清热又思寒凉之最者莫如黄连因而再倍之日近危笃有邪不除耽误至死犹言服黄连至几两热不能清非药之不到或言不治之证或言病者之数也他日凡遇此证每每如是虽父母妻子不过以此法毒之盖不知黄连苦而性滞寒而气燥与大黄均为寒药大黄走而不守黄连守而不走一燥一润一通一塞相去甚远且疫邪首尾以通行为治若用黄连反招闭塞之害邪毒何由以泄病根何由以拔既不知病原乌能以愈疾耶问曰间有进黄连而得效者何也曰其人正气素胜又因所受之邪本微此不药自愈之证医者悮投温补转补转郁转郁转热此以三分客热转加七分本热也客热者因客邪所郁正分之热也此非黄连可愈本热者因误投温补正气转郁反致热极故续加烦渴不眠谵语等证此非正分之热乃庸医添造分外之热也因投黄连于是烦渴不眠谵语等证顿去要之黄连但可清去七分无邪本热又因热减而正气即回所存三分有邪客热气行即已医者不解遂以为黄连得效他日借此防治客热则无效矣又以昔效而今不效疑其病原本重非药之不到也执迷不悟所害更不可胜计矣问曰间有未经温补之误进黄连而疾愈者何也曰凡元气胜病为易治病胜元气为难治元气胜病者虽误治未必皆死病胜元气者稍误未有不死者此因其人元气素胜所感之邪本微是以正气有余足以胜病也虽少与黄连不能抑郁正气此为小逆以正气犹胜而疾幸愈也医者不解窃自邀功他日设遇邪气胜者非导邪不能瘳其疾误投黄连反招闭塞之害未有不危者
　　大便
　　结热流协热下利大便秘结大肠胶闭总之邪在里其证不同者在乎通塞之间耳
　　协热下利者其人大便素不调邪气忽乗于胃便作烦渴一如平时泄泻稀粪而色不败其色但焦黄而已此伏邪里不能稽留于胃至午后潮热便作泄泻子后热退泄泻亦减次日不作潮热利亦止为病愈潮热未除利不止者宜小承气汤以彻其余邪而利自止利止二三日后午后忽加烦渴潮热下泄仍如前证此伏邪未尽复转到胃也治法同前
　　大便秘结者疫邪里内热壅郁宿粪不行蒸而为结渐至黒硬下之结粪一行瘀热自除诸证悉去
　　热结流者以胃家实内热壅闭先大便秘结续得下利纯臭水全然无粪日三四度或十数度宜大承气汤得结粪而利立止服汤不得结粪仍下利纯臭水并所进汤药因大肠邪胜失其送之职知邪犹在也病必不减宜更下之
　　大肠胶闭者其人平素大便不实设遇疫邪里但蒸作极臭之物如粘胶然至死不结愈蒸愈闭以致胃气不能下行疫毒无路而出不下即死但得粘胶一去下证自除霍然而愈
　　瘟疫愈后三五日或数日反腹痛里急者非前病原也此下焦别有伏邪所发欲作滞下也发于气分则为白积发于血分则为红积气血俱病红白相兼邪尽利止未止者宜芍药汤【方见前】
　　愈后大便数日不行别无他证此足三隂不足以致大肠虚燥此不可攻饮食渐加津液流通自能润下也觉谷道夯闷宜作蜜箭导甚则宜六成汤
　　病愈后脉迟细而弱每至黎明或夜半后便作泄泻此命门眞阳不足宜七成汤　亦有杂证属实者宜大黄丸下之立愈【此证万中之一耳】
　　六成汤方
　　当归【一钱五分】　　白芍药【一钱】　地黄【五钱】
　　天门冬【一钱】　肉苁蓉【三钱】　麦门冬【一钱】
　　照常煎服日后更燥者宜六味丸少减泽泻
　　七成汤方
　　破故纸【炒香捶碎三钱】　熟附子【一钱】　辽五味【八分】白茯苓【一钱】　　人参【一钱】　　甘草【炙五分】
　　照常煎服愈后更发者宜八味丸倍加附子
　　小便
　　热到胱小便赤色邪到胱干于气分小便胶濇干于血分溺血畜血留邪欲出小便急数胱不约小便自遗胱热结小便闭塞
　　热到胱者其邪在胃胃热灼于下焦在胱但有热而无邪惟令小便赤色而已其治在胃
　　邪到胱者乃疫邪分布下焦胱实有之邪不止于热也从胃家来治在胃兼治胱若纯治胱胃气乗势拥入胱非其治也若肠胃无邪独小便急数或白膏如马遗其治在胱宜猪苓汤
　　猪苓汤方　邪干气分者宜之
　　猪苓【二钱】　　泽泻【一钱】　　滑石【五钱】
　　甘草【八分】　　木通【一钱】　　车前【二钱】
　　灯心煎服
　　桃仁汤方　邪干血分者宜之
　　桃仁【三钱研如泥】　丹皮【一钱】　　当归【一钱】
　　赤芍【一钱】　　阿胶【二钱】　　滑石【五钱】
　　照常煎服小腹痛按之硬痛小便自调有畜血也加大黄三钱甚则抵当汤药分三等随其病之轻重而施治
　　前后虚实
　　病有先虚后实者宜先补而后泻有先实后虚者宜先泻而后补假令先虚后实者或因他病先亏或因年高血弱或因先有劳倦之极或因新产亡血过多或旧有吐血及崩漏之证时疫将发即触动旧疾或吐血或崩漏以致亡血过多然后疫气渐渐加重已上并宜先补而后泻泻者谓疎导之剂并承气下药防而言之也凡遇先虚后实者此万不得已而投补剂一二贴后虚证少退便宜治疫若补剂连进必助疫邪祸害随至　假令先实而后虚者疫邪应下失下血液为热尽原邪尚在宜急下之邪退六七急宜补之虚回五六愼勿再补多服则前邪复起下后必竟加添虚证者方补若以意揣度其虚不加虚证误用补剂贻害不浅
　　脉厥
　　瘟疫得里证神色不败言动自如别无怪证忽然六脉如丝微细而软甚至于无或两手俱无或一手先伏察其人不应有此脉今有此脉者皆缘应下失下内结壅闭荣气逆于内不能达于四末此脉厥也亦多有过用黄连石膏诸寒之剂强遏其热致邪愈结脉愈不行医见脉微欲絶以为阳证得隂脉为不治委而弃之以此误人甚众若用人参生脉散等剂祸不旋踵宜承气缓缓下之六脉自复
　　脉证不应
　　表证脉不浮者可汗而解以邪气微不能牵引正气故脉不应　里证脉不沉者可下而解以邪气微不能抑郁正气故脉不应　阳证见隂脉有可生者神色不败言动自如乃禀赋脉也再问平日无此脉乃脉厥也下后脉实亦有病愈者但得证减复有实脉乃天眞脉也　夫脉不可一途而取须以神气形色病证相参以决安危为善
　　张昆源室年六旬得滞下后重窘急日三四十度脉常歇至诸医以为雀啄脉必死之咸不用药延予诊视其脉参互不调或二动一止或三动一止而复来此濇脉也年高血弱下利脓血六脉短濇固非所能任询其饮食不减形色不变声音烈烈言语如常非危证也遂用芍药汤加大黄三钱大下纯脓成块者两碗许自觉舒快脉气渐续而利亦止数年后又得伤风咳嗽痰涎涌甚诊之又得前脉与杏桔汤二剂嗽止脉调方知此妇凡病俱作此脉大抵治病务以形色脉证参考庶不失其大段方可定其吉凶也
　　体厥
　　阳证脉隂身冷如冰为体厥
　　施幼声卖卜颇行年四旬禀赋肥甚六月患时疫口燥舌干胎刺如锋不时太息咽喉肿痛心腹胀满按之痛甚渴思冰水日晡益甚小便赤濇得涓滴则痛甚此下证悉备但通身肌表如冰指甲青黒六脉如丝防之则有稍按则无医者不究里证热极但引陶氏全生集以为隂证但手足厥逆若冷过于肘膝便是隂证今已通身冰冷比之冷过肘膝更甚宜其为隂证一也且陶氏以脉分隂阳二证全在有力无力中分今已脉微欲絶按之如无比之无力更甚宜其为隂证二也隂证而得隂脉之至有何説焉以内诸阳证竟置不问遂定附子理中汤未服延予至以脉相参表里互较此阳证之最者下证悉具但嫌下之晩耳盖因内热之极气道壅闭乃至脉微欲絶此脉厥也阳郁则四肢厥逆况素禀肥盛尤易壅闭今亢阳已极以至通身冰冷此体厥也六脉如无者羣龙无首之象证亦危矣急投大承气汤嘱其缓缓下之脉至厥回便得生矣其妻闻一曰隂证一曰阳证天地悬隔疑而不服更请一医指言隂毒须炙丹田其兄叠延三医续至皆言隂证妻乃惶惑病者自言何不卜之神明遂卜得从隂则吉从阳则凶更惑于医之议隂证者居多乃进附子汤下咽如火烦燥顿加乃叹曰吾已矣药之所误也言未已更加踯躅逾时乃卒嗟乎向以卜谋生终以卜谋死误人还自误可为医巫之鍳
　　乗除
　　病有纯虚纯实非补即泻何有乗除设遇既虚且实者补泻间用当详孰先孰后从少从多可缓可急随其证而调之
　　吴江沈青来室少寡素多郁怒而有吐血证歳二三发吐后即已无有他证盖不以为事也三月间病并非旧证但小发热头疼身痛不恶寒而微渴夫恶寒不渴者乃感冐风寒今不恶寒微渴者疫也至第二日旧证大发吐血胜常更加晕手振烦躁种种虚状饮食不进且热渐加重医者病者但见吐血以为旧证复发不知其为疫也故以发热认为隂虚头疼身痛认为血虚不察未吐血前一日已有前证非吐血后所加之证也诸医议补问余可否余曰失血补虚权宜则可盖吐血者内有结血正血不能归经所以吐也结血牢固岂能吐乎能去其结于中无阻血自归经方冀不发若吐后专补补则血满既满不归血从上溢也设用寒凉尤误投补剂者只顾目前之虚用参暂效不能拔去病根日后又发也况又兼疫今非昔比今因疫而发血脱为虚邪在为实是虚中有实若投补剂始则以实填虚沾其补益既而以实塡实灾害立至于是暂用人参二钱以茯苓归芍佐之两剂后虚证咸退热减六七医者病者皆谓用参得效均欲速进余禁之不止乃恣意续进便觉心胸烦闷腹中不和若有积气求哕不得此气不时上升便欲作呕心下难过遍体不舒终夜不寐喜按摩捶击此皆外加有余之变证也所以然者止有三分之疫只应三分之热适有七分之虚经络枯澁阳气内陷故有十分之热分而言之其间是三分实热七分虚热也向则本气空虚不与邪故无有余之证但虚不任邪惟懊憹郁冐晕而已今投补剂是以虚证咸去热减去七所余三分之热者实热也乃是病邪所致断非人参可除者今再服之反助疫邪邪正相搏故加有余之变证因少与承气微利之而愈按此病设不用利药宜静养数日亦愈以其人大便一二日一解则知胃气通行邪气在内日从胃气下趋故自愈间有大便自调而不愈者内有湾粪隐曲不行下之得宿粪极臭者病始愈设邪未去恣意投参病乃益固日久不除医见形体渐痩便指为怯证愈补愈危死者多矣要之眞怯证世间从来罕有今患怯证者皆是人参补药酿成近代参价若金服者不便是以此证不死于贫家多死于富室也








　　瘟疫论卷上
<子部,医家类,瘟疫论>
　　钦定四库全书
　　瘟疫论卷下
　　明　吴有性　撰
　　杂气论
　　日月星辰天之有象可睹水火土石地之有形可求昆虫草木动植之物可见寒热温凉四时之气往来可觉至于山岚瘴气岭南毒雾咸得地之浊气犹或可察而惟天地之杂气种种不一亦犹天之有日月星辰地之有水火土石气交之中有昆虫草木之不一也草木有野葛巴豆星辰有罗计荧惑昆虫有毒蛇猛兽土石有雄硫磠信万物各有善恶不等是知杂气之毒亦有优劣也然气无形可求无象可见况无声复无臭何能得睹得闻人恶得而知其气又恶得而知其气之不一也是气也其来无时其着无方众人有触之者各随其气而为诸病焉其为病也或时众人发颐或时众人头面浮肿俗名为大头瘟是也或时众人咽痛或时声哑俗名为虾蟆瘟是也或时众人疟痢或为痹气或为痘疮或为斑疹或为疮疥疔瘇或时众人目赤肿痛或时众人呕血暴下俗名为瓤瘟探头瘟是也或时众人瘿痎俗名为疙瘟是也为病种种难以枚举大约病偏于一方延门合戸众人相同者皆时行之气即杂气为病也为病种种是知气之不一也盖当时适有某气专入某脏府某经络专发为某病故众人之病相同是知气之不一非关脏府经络或为之证也夫病不可以年嵗四时为拘葢非五运六气所能定者是知气之所至无时也或发于城市或发于村落他处截然无有是知气之所着无方也疫气者亦杂气中之一但有甚于他气故为病颇重因名之厉气虽有多寡不同然无嵗不有至于瓤瘟疙瘟缓者朝发夕死急者顷刻而亡此又诸疫之最重者幸而几百年来罕有之证不可以常疫并论也至于发颐咽痛目赤斑疹之类其时村落中偶有一二人所患者虽不与众人等然考其症甚合某年某处众人所患之病纎悉相同治法无异此即当年之杂气但目今所钟不厚所患者希少耳此又不可以众人无有断为非杂气也况杂气为病最多而举世皆误认为六气假如误认为风者如大麻风鹤膝风痛风歴节风老人中风肠风厉风癎风之类防用风药未尝一効实非风也皆杂气为病耳至又误认为火者如疔疮发背痈疽瘇毒气毒流注流火丹毒与夫发斑痘疹之类以为诸痛疮疡皆属心火投芩连栀栢未尝一効实非火也亦杂气之所为耳至于误认为暑者如霍乱吐泻疟痢暴注腹痛绞肠痧之类皆误认为暑因作暑证治之未尝一効与暑何与焉至于一切杂证无因而生者并皆杂气所成従古未闻者何耶葢因诸气来而不知感而不觉惟向风寒暑湿所见之气求之既已错认病原未免误投他药大易所谓或系之牛行人之得邑人之灾也刘河间作原病式葢祖五运六气百病皆原于风寒暑湿燥火谓无出此六气为病而不知杂气为病更多于六气良以六气有限现在可测杂气无穷茫然不可测也专务六气不言杂气焉能包括天下之病欤
　　论气盛衰
　　其年疫气盛行所患皆重最能传染即童辈皆知其为疫至于微疫似觉无有葢毒气所钟不厚也
　　其年疫气衰少闾里所患者不过几人且不能传染时师皆以伤寒为名不知者固不言疫知者亦不便言疫然则何以知其为疫葢脉证与盛行之年所患之证纎悉相同至于用药取効毫无差别是以知瘟疫四时皆有常年不防但有多寡轻重耳
　　疫气不行之年微疫转有众人皆以感冒为名实不知为疫也设用发散之剂虽不合病原然亦无大害疫自愈实非药也即不药亦自愈至有稍重者误投发散其害尚浅若误用补剂及寒凉反成痼疾不可不辨
　　论气所伤不同
　　所谓杂气者虽曰天地之气实由方土之气也葢其气从地而起有是气则有是病譬如所言天地生万物然亦由方土之产也彼植物借雨露而滋生动物借饮食而颐养必先有是气然后有是物推而广之有无限之气因有无限之物也但二五之精未免生尅制化是以万物各有宜忌宜者益而忌者损损者制也故万物各有所制如猫制鼠如鼠制象之类既知以物制物即知以气制物矣以气制物者蟹得雾则死得雾则枯之类此有形之气动植之物皆为所制也至于无形之气偏中于动物者如牛瘟羊瘟鸡瘟鸭瘟岂但人疫而已哉然牛病而羊不病鸡病而鸭不病人病而禽兽不病究其所伤不同因其气各异也知其气各异故谓之杂气夫物者气之化也气者物之变也气即是物物即是气知气可以制物则知物之可以制气矣夫物之可以制气者药物也如蜒蚰解蜈蚣之毒猫肉治鼠瘘之溃此受物气之为病是以物之气制物之气犹或可测至于受无形杂气为病莫知何物之能制矣惟其不知何物之能制故勉用汗吐下三法以决之嗟乎即三法且不能尽善况乃知物乎能知以物制气一病只有一药之到病已不烦君臣佐使品味加减之劳矣
　　蚘厥
　　疫邪传里胃热如沸蚘动不安下既不通必反于上蚘因呕出此常事也但治其胃蚘厥自愈每见医家妄引经论以为脏寒蚘上入膈其人当吐蚘又云胃中冷必吐蚘之句便用乌梅圆或理中安蚘汤方中乃细辛附子干姜桂枝川椒皆辛热之品投之如火上添油殊不知疫证表里上下皆热始终从无寒证者不思现前事理徒记纸上文辞以为依经傍注坦然用之无疑因此误人甚众
　　呃逆
　　胃气逆则为呃逆呉中称为冷呃以冷为名遂指为胃寒不知寒热皆令呃逆且不以本证相参专执俗语为寒遂投丁茱姜桂误人不少吾愿执辞害义者临证猛省
　　治法各従其本证而消息之如见白虎证则投白虎见承气证则投承气膈间痰闭则宜导痰如果胃寒丁香柿蒂散宜之然不若四逆汤功効殊捷要之但治本证呃自止其他可以类推矣
　　似表非表似里非里
　　时疫初起邪气蟠踞于中表里阻隔里气滞而为闷表气滞为头疼身痛因见头疼身痛往往误认为伤寒表证因用麻黄桂枝香苏葛根败毒九味羌活之类此皆发散之剂强求其汗妄耗津液经气先伤邪气不损依然发热也更有邪气传里表气不能通于内必壅于外每至午后潮热热甚则头胀痛热退则已此岂表实者耶以上似表误为表证妄投升散之剂原邪愈实火气上升头疼转甚须下之里气一通经气降而头疼立止若果感冒头疼无时不痛为可辨也且有别证相参不可一途而取　若汗若下后脉静身凉浑身肢节反加痛甚一如被杖一如坠伤少动则痛苦号呼此经气虚荣卫行濇也三四日内经气渐回其痛渐止虽不药必自愈设妄引经论以为风湿相搏一身尽痛不可转侧遂投疏风胜湿之剂身痛反剧似此误人甚众
　　伤寒传胃即便潮热谵语下之无辞今时疫初起便作潮热热甚亦能谵语误认为里证妄用承气是为诛伐无辜不知伏邪附近于胃邪未入府亦能潮热午后热甚亦能谵语不待胃实而后能也假令常疟热甚亦作谵语瘅疟不恶寒但作潮热此岂胃实者耶以上似里证误投承气里气先虚及邪陷胃转见胸腹胀满烦渴益甚病家见势危笃以致更医医见下药病甚乃指大黄为砒毒或投泻心或投柴胡枳桔留邪在胃变证日増神脱气尽而死向则不应下而反下之今则应下而反失下葢因表里不明用药前后失序之误
　　论食
　　时疫有首尾皆能食者此邪不传胃切不可絶其饮食但不宜过食耳　有愈后数日微渴微热不思食者此微邪在胃正气衰弱强与之即为食复　有下后一日便思食食之有味当与之先与米饮一小杯加至茶瓯渐进稀粥不可尽意饥则再与如忽加吞酸反觉无味乃胃气伤也当停谷一日胃气复复思食也仍如渐进法　有愈后十数日脉静身凉表里俱和但不思饮食者此中气不苏当与粥饮迎之得谷后即思食觉饥久而不思食者一法以人参一钱煎汤与之少引胃气忽觉思食便可勿服
　　论饮
　　烦渴思饮酌量与之若引饮过多自觉水停心下名停饮宜四苓散最効　如大渴思饮氷水及冷饮无论四时皆可量与葢内热之极得冷饮相救甚宜能饮一升止与半升宁使少顷再饮至于棃汁藕汁蔗浆西皆可备不时之需如不欲饮冷当易白滚汤与之乃至不思饮则知胃和矣
　　四苓汤
　　白茯苓【二钱】　泽泻【一钱五分】　猪苓【一钱五分】　陈皮【一钱】
　　取长流水煎服古方有五苓散用桂枝者以太阳中风表证未罢并入膀胱用四苓以利小便加桂枝以解表邪为双解散即如少阳并于胃以大柴胡合表里而治之今人但见小便不利便用桂枝何异聋者之听宫商胃本无病故用白术以健中今不用白术者疫邪传胃而渴白术性壅恐以实填实也加陈皮者和中利气也
　　损复
　　邪之伤人也始而伤气继而伤血继而伤肉继而伤筋继而伤骨邪毒既退始而复气继而复血继而复肉继而复筋继而复骨以柔脆者易损亦易复也
　　天倾西北地陷东南故男先伤右女先伤左及其复也男先复左女先复右以素亏者易损以素实者易复也严正甫年三十时疫后脉证俱平饮食渐进忽然肢体浮肿别无所苦此即气复也葢大病后血未盛气暴复血乃气之依归气无所依故为浮肿嗣后饮食渐加浮肿渐消若误投行气利水药则谬矣
　　张徳甫年二十患禁口痢昼夜无度肢体仅存皮骨痢虽减毫不进谷以人参一钱煎汤入口不一时身忽浮肿如吹气毬之速自后饮食渐进浮肿渐消肿间已有肌肉矣
　　若大病后三焦受伤不能通调水道下输膀胱肢体浮肿此水气也与气复悬絶宜金匮肾气丸及肾气煎若误用行气利水药必剧凡水气足冷肢体常重气复足不冷肢体常轻为异
　　俞桂玉室年四十时疫后四肢脱力竟若瘫痪数日后右手始能动又三日左手方动又俞桂冈子室所患皆然
　　标本
　　诸窍乃人身之户牗也邪自窍而入未有不由窍而出经曰未入于府者可汗而已已入于府者可下而已麻徴君复增汗吐下三法总是导引其邪打从门户而出可为治法之大纲舍此皆治标云尔今时疫首尾一于为热独不言清热者是知因邪而发热但能治其邪不治其热而热自已夫邪之与热犹形影相依形亡而影未有独存者若以黄连解毒汤黄连泻心汤纯乎类聚寒凉专务清热既无汗吐下之能焉能使邪从窍而出是忘其本徒治其标何异于小儿捕影
　　行邪伏邪之别
　　凡邪所客有行邪有伏邪故治法有难有易取効有迟有速假令行邪者如正伤寒始自太阳或传阳明或传少阳或自三阳入胃如行人经由某地本无根蒂因其浮游之势病形虽重若果在经一汗而解若果传胃一下而愈药到便能获効先伏而后行者所谓瘟疫之邪伏于膜原如鸟栖巢如兽藏穴荣卫所不闗药石所不及至其发也邪毒渐张内侵于府外淫于经荣卫受伤诸证渐显然后可得而治之方其浸淫之际邪毒尚在膜原此时但可疏利使伏邪易出邪毒既离膜原乃观其变或出表或入里然后可导邪而出邪尽方愈初发之时毒势渐张莫之能御其时不惟不能即瘳其疾而病证日惟加重病家见症反增即欲更医医家不解亦自惊叱竟不知先时感受邪甚则病甚邪微则病微病之轻重非闗于医人之生死全赖药石故谚有云伤寒莫治头劳怯莫治尾若果正伤寒初受于肌表不过在经之浮邪一汗即解何莫治之有此言葢指瘟疫而设也所以疫邪方张之际势不可遏但使邪毒速离膜原便是治法全在后段工夫识得表里虚实更详轻重缓急投剂不致差谬如是可以万举万全即使感受之最重者按法治之必无殒命之理若夫久病枯削酒色耗竭耆耄风烛者此等已是天眞几絶更加瘟疫自是难支又不可同日而语矣
　　应下诸证
　　舌白胎渐变黄胎
　　邪在膜原舌上白胎邪在胃家舌上黄胎胎老变为沉香色也白胎未可下黄胎宜下
　　舌黒胎
　　邪毒在胃薰腾于上而生黑胎有黄胎老而变焦色者有津液润泽作软黑胎者有舌上干燥作硬黑胎者下后二三日黑皮自脱　又有一种舌上俱黑而无胎此经气非下证也姙娠多见此隂证亦有此并非下证　下后里证去舌尚黑者胎皮未脱也不可再下务在有下证方可下　舌上无胎况无下证误下舌反见离离黑色者危急当补之
</div>
    <div class="pagination">
<a href="瘟疫论_page2.html">上一页</a><a href="瘟疫论.html">1</a><a href="瘟疫论_page2.html">2</a><span class="current-page">3</span><a href="瘟疫论_page4.html">4</a><a href="瘟疫论_page5.html">5</a><a href="瘟疫论_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
