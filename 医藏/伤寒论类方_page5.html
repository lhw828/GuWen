<!DOCTYPE html>
<html>
<head>
    <meta charset="UTF-8">
    <title>伤寒论类方 - 第 5 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论类方 - 第 5 页/共 17 页</h1>
    <div class="content">　　伤寒四、五日，身热恶风，颈项强，此是太阳所同。胁下满，此则少阳所独。手足温而渴者，前条之渴者属阳明，此因胁下满，则虽似阳明，不作阳明治矣。小柴胡汤主之。

　　伤寒阳脉涩，阴脉弦，法当腹中急痛。先与小建中汤，不瘥者，与小柴胡汤主之。详见桂枝类中。

　　伤寒、中风，有柴胡证，但见一证便是，不必悉具。少阳与太阳、阳明，相为出入，一证可据，虽有他证，可兼治矣。凡柴胡汤病证而下之，误治。若柴胡证不罢者，复与柴胡汤。凡误治而本证未罢，仍用本证之方，他经尽同，不独柴胡证也。必蒸蒸而振，却复发热汗出而解。邪已陷下，故必振动，而后能达于外。《辨脉法篇》云：战而汗出者，其人本虚。是以发战发热汗出，邪仍从少阳而出。

　　伤寒十三日不解，过经二候。胸胁满而呕，此少阳的症。日晡所，发潮热，此似阳明。已而微利，又现里症，药乱则症亦乱。此本柴胡症，下之而不得利，今反利者，知医以丸药下之，非其治也。以汤剂利之，不应；复以丸药利之，是谓重伤。潮热者，实也，先宜小柴胡汤以解外，虽潮热，本属少阳之邪，故仍以柴胡解外。后以柴胡加芒硝主之。解在后加芒硝汤下。

　　伤寒五、六日，头汗出，微恶寒，手足冷，心下满，口不欲食，大便硬，脉细者，此为阳微结。阳气不能随经而散，故郁结不舒，非药误，即迁延所致。亦坏症之轻者。必有表，复有里也，以上诸症，有表有里，柴胡汤兼治表里。脉沉亦在里也。脉细者必沉。汗出为阳微，以汗为征。假令纯阴结，不得复有外证，悉入在里。阴则无汗。此为半在里，半在表也。脉沉为里，汗出为表。脉虽沉紧，细即有紧象。不得为少阴病，所以然者，阴不得有汗，此为要诀。今头汗出，故知非少阴也，可与小柴胡汤。设不了了者，得屎而解。得汤而不了了者，以有里症，故大便硬，必通其大便，而后其病可愈。其通便之法，即加芒硝，及大柴胡等方是也。

　　阳明病，发潮热，大便溏，小便自可，胸胁满而不去者，与小柴胡汤。阳明潮热乃当下之症，因大便、小便自可，则里症未具。又胸胁尝满，则邪留少阳无疑，用此汤和解之。

　　阳明病，胁下硬满，少阳症。不大便，可下。而呕，亦少阳症。舌上白苔者，邪未结于阳明，故舌苔白，虽不大便，不可下。此要诀也。可与小柴胡汤。上焦得通，津液得下，胃气因和，身 然汗出而解也。

　　此四句，申明小柴胡之功效如此，所以诸症得之皆愈也。

　　按：少阳之外为太阳，里为阳明，而少阳居其间。故少阳之症，有兼太阳者，有兼阳明者，内中见少阳一症，即可用小柴胡汤，必能两顾得效。仲景所以独重此方也。

　　阳明中风，脉弦浮大，弦属少阳，浮大属阳明。而短气，腹都满，胁下及心痛，此少阳症。久按之气不通，鼻干不得汗，嗜卧，此症又似少阴。一身面目悉黄，小便难，此二症又似太阴。有潮热，此似阳明。耳前后肿。刺之小瘥。外不解。病过十日，脉续浮者，与小柴胡汤。脉浮虽有里症，邪仍欲外出。脉但浮，无余证者，与麻黄汤。但浮无余症，则里症全无，必从汗解，故用麻黄汤。

　　此二条，明阳明中风之症，有里邪用小柴胡，无里邪则用麻黄，总以脉症为凭，无一定法也。若不尿，膀胱气绝。腹满加哕者，不治。论中阳明篇云：阳明病，不能食，攻其热必哕。所以然者？胃中虚冷故也。“虚冷”二字尤明，盖阳微欲尽也。又云：大吐大下，汗出怫郁，复与之水以发其汗，因得哕。《灵枢》云：真邪相攻，气并相逆，故为哕。即呃逆也。《素问》云：病深者，其声哕。乃肺胃之气隔绝所致，兼以腹满，故不治。

　　本太阳病不解，转入少阳者，此为传经之邪也。胁下硬满干呕不能食，往来寒热，以上皆少阳本症。尚未吐下，脉沉紧者，未吐下，不经误治也，少阳已渐入里，故不浮而沉紧，则弦之甚者，亦少阳本脉。与小柴胡汤。

　　呕而发热者，小柴胡汤主之。但发热而非往来寒热，则与太阳、阳明同，惟呕则少阳所独，故亦用此汤。

　　太阳病，十日以去，脉浮细而嗜卧者，外已解也，设胸满胁痛者，与小柴胡汤，脉但浮者，与麻黄汤。解见麻黄汤。

　　伤寒瘥以后，更发热者，小柴胡汤主之。此复症也，非劳复，非女劳复，乃正气不充，余邪未尽，留在半表半里之间，故亦用小柴胡。复病治法，明着于此，后世议论不一，皆非正治。脉浮者，以汗解之，脉沉实者，以下解之。复症之中，更当考此二脉。如果脉见浮象，则邪留太阳，当用汗法，如脉见沉实，则里邪未尽，当用下法。但汗下不着方名者？因汗下之法不一，医者于麻黄、桂枝，及承气、大柴胡等方，对症之轻重，择而用之，则无不中病矣。

　　妇人中风，七八日，续得寒热，发作有时，此即下文所谓如疟也。经水适断者，此为热入血室，其血必结，血因热结，而成瘀矣。故使如疟状，发作有时，小柴胡汤主之。即以治疟之法治之。

　　又云：妇人中风，发热恶寒，经水适来，彼云断，此云来。得之七八日，热除而脉迟身凉，外邪内伏。胸胁下满，如结胸状，谵语者，此为热入血室也。血室为中焦营气之所聚。肝藏血，心主血，营血结滞，则肝气与心经之气亦凝，故胁满而神昏谵语。当刺期门，随其实而泻之。期门在乳下第二肋端，去乳头约四寸，肝募也。厥阴、阴维之会，刺入四分，血结则为有形之症，汤剂一时难效。刺期门以泻厥阴有余之热，则尤亲切而易散。

　　又云：妇人伤寒发热，经水适来，昼日明了，暮则谵语，如见鬼状者，此为热入血室。昼清而夜昏者。血室属阴，病在阴经也。无犯胃气，及上二焦，必自愈。此为中焦营气之疾，汗下二法，皆非所宜，小柴胡汤：刺期门，则其治也。

　　按：热入血室之状，此二条为最详，妇人伤寒，此症最多，前条症稍轻，后二条症尤重。男子亦有之。

　　卷一　柴胡汤类·四

　　大柴胡汤（二）

　　小柴胡去人参、甘草，加枳实、芍药、大黄，乃少阳、阳明合治之方也。

　　柴胡（半斤） 半夏（半升，洗） 黄芩（三两） 芍药（三两） 生姜（五两，切） 枳实（四枚，炙） 大枣（十二，擘） 上七味，以水一斗二升，煮取六升，去渣，再煎取三升，温服一升，日三服。

　　此方本有大黄二两。王叔和云：若不加大黄，恐不为大柴胡也。

　　太阳病，过经十余日，反二、三下之，一误再误。后四、五日，柴胡证仍在者，如寒热呕逆之类。先与小柴胡汤。呕不止，心下急，郁郁微烦者，犹有里症。为未解也，与大柴胡汤下之则愈。前虽已下，非下法也，以大柴胡两解之。

　　伤寒十余日，热结在里，此大黄之对症。复往来寒热者，此柴胡之对症。与大柴胡汤。

　　伤寒发热，汗出不解，当用柴胡。心中痞硬，呕吐而下利者。邪内陷，故用枳实、半夏、大黄。大柴胡汤主之。

　　伤寒后 后者，过经之后，诸症渐轻，而未全愈也。脉沉，沉者内实也，沉为在里。下解之，宜大柴胡汤。

　　卷一　柴胡汤类·四

　　柴胡桂枝汤（三）

　　此小柴胡与桂枝汤并为一方，乃太阳、少阳合病之方。

　　柴胡（四两） 黄芩 人参 桂枝 芍药 生姜（切，各一两半） 半夏（二合半） 甘草（一两，炙） 大枣（六枚） 上九味，水七升，煮取三升，去渣，温服一升。

　　伤寒六、七日，发热微恶寒，肢节疼烦，以上太阳症。微呕、心下支结，以上少阳症。外证未去者、太阳症为外症。柴胡桂枝汤主之。

　　发汗多，亡阳 语者，此亡阳之轻者也。不可下，勿误以为有燥屎之 语，故以为戒。与柴胡桂枝汤和其营卫，以通津液，后自愈。桂枝汤，和营卫；柴胡汤，通津液，深着二汤合用之功效，而阳亡可复。

　　卷一　柴胡汤类·四

　　柴胡加龙骨牡蛎汤（四）

　　柴胡（四两） 龙骨 生姜（切） 人参 茯苓 铅丹 黄芩 牡蛎（熬） 桂枝（各一两半） 半夏（二合半，洗） 大枣（六枚，擘） 大黄（二两） 上十二味，以水八升，煮取四升，纳大黄，切如棋子大，更煮一、二沸，大黄只煮一、二沸，取其生而流利也，去渣，温服一升。

　　伤寒八、九日，下之，即陷入里。胸满，柴胡、黄芩。烦惊，龙骨、铅丹。牡蛎。小便不利，茯苓。谵语，大黄。一身尽重，不能转侧者。茯苓。柴胡加龙骨牡蛎汤主之。此乃正气虚耗，邪已入里，而复外扰三阳，故现症错杂，药亦随症施治，真神化无方者也。

　　按：此方能下肝胆之惊痰，以之治癫痫必效。

　　卷一　柴胡汤类·四

　　柴胡桂枝干姜汤（五）

　　柴胡（半斤） 桂枝（三两，去皮） 黄芩（三两） 干姜 牡蛎（熬） 甘草（炙，各二两） 栝蒌根（四两） 上七味，以水一斗二升，煮取六升，去渣，再煎，取三升，温服一升，日三服，初服微烦，复服汗出便愈。邪气已深，一时不能即出，如蒸蒸而振，发热汗出而解之类。

　　伤寒五、六日已发汗而复下之，一误再误。胸胁满，用牡蛎。微结，小便不利，渴，以上皆少阳症。渴，故用栝蒌。而不呕，故去半夏生姜。但头汗出，阳气上越用牡蛎。往来寒热，用柴芩。心下烦者，黄芩、牡蛎。此为未解也，柴胡桂枝干姜汤主之。

　　卷一　柴胡汤类·四

　　柴胡加芒硝汤（六）

　　柴胡汤原方，加芒硝，分两各不同。

　　柴胡（二两十六铢） 黄芩 甘草（炙） 人参 生姜（切，各一两） 半夏（二十铢） 大枣（四枚，擘） 芒硝（二两） 上八味，以水四升，煮取二升，去渣，纳芒硝，更煮微沸，分温再服，不解更作。不解，不大便也。

　　此药剂之最轻者，以今秤计之，约二两，分二服，则一服，止一两耳。

　　按：大柴胡汤，加大黄、枳实，乃合用小承气也；此加芒硝，乃合用调胃承气也。皆少阳阳明同治之方。

　　伤寒十三日不解，胸胁满而呕，日晡所发潮热，已而微利，此本柴胡证，下之而不得利，今反利者，知医以丸药下之，此非其治也。潮热者实也，先宜服小柴胡汤以解外，后以柴胡加芒硝汤主之。《本草》：芒硝治六腑积聚。因其利而复下之，所谓通因通用之法也，潮热而利，则邪不停结，故较之大柴胡症，用药稍轻。

</div>
    <div class="pagination">
<a href="伤寒论类方_page4.html">上一页</a><a href="伤寒论类方.html">1</a><a href="伤寒论类方_page2.html">2</a><a href="伤寒论类方_page3.html">3</a><a href="伤寒论类方_page4.html">4</a><span class="current-page">5</span><a href="伤寒论类方_page6.html">6</a><a href="伤寒论类方_page7.html">7</a><a href="伤寒论类方_page8.html">8</a><a href="伤寒论类方_page9.html">9</a><a href="伤寒论类方_page10.html">10</a><span>...</span><a href="伤寒论类方_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
