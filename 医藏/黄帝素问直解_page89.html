<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 89 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 89 页/共 159 页</h1>
    <div class="content">　　肿者，皮肌胀满，水气不行，故聚水而生病也。

　　帝曰：诸水皆生于肾乎？

　　水，水病也。水病不一，水之输布又各不同，故问诸水病皆生于肾乎？

　　岐伯曰：肾者，牝脏也，地气上者，属于肾，而生水液也，故曰至阴。

　　少阴主肾，牝为阴畜，故肾者牝脏也。脾为阴中之至阴，今肾亦为至阴，则地气之上升者属于肾，而生地中之水液也，液主于肾，故曰至阴，盖藏于骨者为精，而濡于肉者则为液也。此言水附于地，液为水源，肾为水液之主，故曰至阴，诸水之所以皆生于肾也。

　　勇而劳甚则肾汗出，肾汗出，逢于风，内不得入于脏腑，外不得越于皮肤，客于玄府，行于皮里，

　　传为 肿，本之于肾，名曰风水。所谓玄府者，汗空也。

　　空，孔同。经脉别论云：持重远行，汗出于肾。故勇而劳甚则肾汗出，肾汗既出，复逢于风，逢风之汗，内不得入于脏腑，外不得越于皮肤，致风水客于玄府，行于皮里，传为皮里肉外之 肿，劳甚汗出，是病之本于肾，汗出逢风，故名曰风水。不但水液之生本肾，而 肿之水亦本于肾，诸水皆生于肾，又何疑焉。复申明所谓玄府者，乃皮毛之汗孔也。

　　帝曰：水俞五十七处者，是何主也？

　　处，去声，下同。诸水皆生于肾，则水俞亦主于肾，故问水俞五十七处，是何主也？

　　岐伯曰：肾俞五十七穴，积阴之所聚也，水所从出入也。

　　《阴阳应象大论》云：积阳为天，积阴为地。水俞五十七处，乃肾俞五十七穴，其穴从尻至足，在身半以下，地气所主，故曰积阴之所聚也。积阴所聚，水气从之，故水之所从以出入也。水从出入，乃水在地中之义，是知水俞五十七穴，而主于肾也。

　　尻上五行行五者，此肾俞，故水病下为 肿，大腹，上为喘呼，不得卧者，标本俱病，

　　故肺为喘呼，肾为水肿，肺为逆，不得卧，分为相输，俱受者，水气之所留也。

　　行，音杭，下仿此。尻上，尻尾上也。五行行五，中行有悬枢、命门、阳关、腰俞、长强五穴；次两行有大肠俞、小肠俞、膀胱俞、中膂内俞、白环俞，左右十穴：外两行有胃仓、肓门、志室、胞肓、秩边，左右十穴。凡二十五穴，在肾俞之左右上下，故曰此肾俞也。肾俞即水俞，故水病于下，则为 肿大腹，水病于上，则为喘呼不得卧。所以然者，肾为本，肺为标，标本俱病，病标故肺为喘呼、病本故肾为水肿，肺喘呼为逆，故不得卧也。分为相输，谓肾气上升，肺气下降，上下分行，相为输布，今俱受病者，乃水气之所留聚也。水气留聚，则不输布，致有水肿喘逆之病矣。

　　伏兔上各二行行五者，此肾之街也，三阴交之所结于脚也。

　　三阴交，旧本讹三阴之所交，今改正。伏兔上，两腿伏兔穴也。各二行行五，并伏兔之穴，在内旁两行，其一有血海，阴陵泉、地机、筑宾、交信五穴；其一有阴包、曲泉、膝关、中都、蠡沟五穴。左右凡四行，计二十穴。其穴在胫之气街，肾脉从胫而上，故曰此肾之街也。两行并行，三阴交总结于下，上连于胫，下贯于脚，故曰三阴交之所结于脚也。

　　踝上各一行行六者，此肾脉之下行也，名曰太冲。

　　下行之行如字。踝上，足踝处也。足踝上各一行行六，谓三阴交、漏谷、商丘、公孙、太白、大都六穴，左右十二穴、肾脉从足而上，亦可从胫而下，故曰此肾脉之下行也。肾脉下行，则名曰太冲，阴阳离合论曰：太冲之地，名曰少阴者此也。

　　凡五十七穴者，皆脏之阴络，水之所客也。

　　承上文而言凡此五十七穴者，尻上之穴为肾俞，伏兔之穴为肾街，踝上之穴为肾脉，是皆肾脏之阴络，而为水之所客也。所以水俞五十七穴，皆主于肾也。

　　帝曰：春取络脉分肉何也？

　　承上文而言水俞五十七穴，皆主于肾，何以春夏秋冬，各有取刺之法，本俞论云；春取络脉诸荥，大筋分肉之间。故问春取络脉之分肉，刺极浅者，何也？

　　岐伯曰：春者木始治，肝气始生，肝气急其风疾，经脉常深，

　　其气少，不能深入，故取络脉分肉间。

　　天之四时，地之五行，人之五脏，气相输应，故时之春者，五行之木气始治，五脏之肝气始生，肝始生，则肝气急，肝气急，一如其风之疾，人之经脉常深，其急疾之肝气始生，故其气少，不能深入于经脉，故春时取络脉间之分肉而浅刺也。

　　帝曰：夏取盛径分腠何也？

　　《灵枢·四时气》论云：夏取盛径孙络，取分间绝皮肤，故问夏取盛经分腠，刺稍深者，何也。

　　岐伯曰：夏者火始治，心气始长，脉瘦气弱，阳气图溢，热熏

　　分腠，内至于经，故取盛经分腠，绝肤而病去者，邪居浅也，所谓盛经者，阳脉也。

　　长，上声。时之夏者，五行之火气始治，五脏之心气始长。心主脉，心气始长，故脉瘦气弱。火为阳，火始治，故阳气留溢。留溢，留满于中也。热熏分腠，充达于外也。分腠，乃盛经之分腠，故热熏分腠，则内至于经。热熏分腠，内至于经，故取盛经分腠，刺之稍深，所以答帝夏取盛经分腠之间，然夏时亦有绝皮肤，取孙络之病，故又言绝肤而病去者，邪居浅也，今所谓取盛经者，乃盛阳之经脉，不在皮肤也。

　　帝曰：秋取经俞何也？

　　《四时气》论云：秋取经俞，邪在府取之合，故问秋取经俞，刺之深者何也？

　　岐伯曰：秋者金始治，肺将收杀，金将胜火，阳气在合，阴气

　　初胜，湿气及体，阴气未盛，未能深入，故取俞以泻阴邪，取合以虚阳邪，阳气始衰，故取于合。

　　时之秋者，五行之金气始治，五脏之肺气将收杀。收、收敛。杀，肃杀也。夏火气消，故金将胜火。

　　阳气内收，故阳气在合。时方清肃，故阴气初胜。白露乃下，故湿气及体。阴气初胜，则阴气未盛，湿气及体，则未能深入，故取俞以泻阴湿之邪。俞，经俞也。所以答帝秋取经俞之问。然秋时亦有阳邪内入之病。若果阳气在合，则取合以虚阳邪，所以然者，秋时阳气始衰，故当更取于合，不但取于经俞也。

　　帝曰：冬取井荥何也？

　　《四时气》论云：冬取井荥，必深以留之。故问冬取井荥，刺亦深者何也？

　　岐伯曰：冬者水始治，肾方闭，阳气衰少，阴气坚盛，巨阳伏

　　沉，阳脉乃去，故取井以下阴逆，取荥以实阳气，故曰：冬取井荥，春不鼽衄，此之谓也。

　　时之冬者，五行之水气始治，五脏之肾气方闭，斯时阳气衰少，而阴气坚盛，巨阳寒水之气，伏沉于内。巨阳伏沉，则阳脉乃去阳而入阴，阳气衰少，阴气坚盛，故当取井以下阴逆。巨阳伏沉，阳脉乃去，故当取荥以实阳气。冬取井荥，使其藏也，故尝言曰：冬取井荥，春不鼽衄。即此取井以下阴逆，取荥以实阳气之谓也。《金匮真言论》云：冬不按跷，春不鼽衄。不按跷者，使之藏。取井荥者，亦使之藏。故不曰冬不按跷，而曰冬取井荥，其义一也。

　　帝曰：夫子言治热病五十九俞，余论其意，未能领别其处，愿闻其处，因闻其意。

　　别，音逼。春夏秋冬，各有取刺之法，则阳中有阴，阴中有阳，水病皆主于肾，而肾不止于寒，故复举热病以为问。本经刺热篇言少阳热病，少阴热病，病甚者，皆为五十九刺。故问夫子言治热病五十九俞，与余曾论其意，余未能领别其处，今愿闻其处，使之得闻其意。

　　岐伯曰：头上五行，行五者，以越诸阳之热逆也。

　　头者，诸阳之会。头上五行，行五者，中行有上星、囟会、前顶、百会、后顶五穴；次两行有五处，承光、通天、络却、玉枕，左右十穴，外两行有临泣、目窗、正营、承灵、脑空，左右十穴；此二十五穴者，刺之，以越诸阳之热逆也。

　　大杼、膺俞、缺盆、背俞，此八者以泻胸中之热也。

　　大杼，项后第一椎两旁，大杼穴也。膺俞，膺中第一俞两旁，俞府穴也。缺盆，颔下两旁横骨陷中，缺盆穴也。背俞，背中第一的两旁，肺俞穴也。此八俞者，在膺背之上，刺之所以泻胸中之热也。

　　气街、三里、巨虚上下廉，此八者以泻胃中之热也。

　　气街，一名气冲，少腹两旁横骨外，气冲二穴也。三里，膝下三寸，两三里穴也。三里下三寸，两巨虚上廉穴也。上廉下三寸，两巨虚下廉穴也。此八俞者，足阳明经脉之循行，刺之所以泻胃中之热也。

</div>
    <div class="pagination">
<a href="黄帝素问直解_page88.html">上一页</a><span>...</span><a href="黄帝素问直解_page84.html">84</a><a href="黄帝素问直解_page85.html">85</a><a href="黄帝素问直解_page86.html">86</a><a href="黄帝素问直解_page87.html">87</a><a href="黄帝素问直解_page88.html">88</a><span class="current-page">89</span><a href="黄帝素问直解_page90.html">90</a><a href="黄帝素问直解_page91.html">91</a><a href="黄帝素问直解_page92.html">92</a><a href="黄帝素问直解_page93.html">93</a><a href="黄帝素问直解_page94.html">94</a><span>...</span><a href="黄帝素问直解_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
