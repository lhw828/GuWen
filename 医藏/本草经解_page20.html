<!DOCTYPE html>
<html>
<head>
    <meta charset="UTF-8">
    <title>本草经解 - 第 20 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草经解 - 第 20 页/共 27 页</h1>
    <div class="content">　　卷四　谷菜部

　　【马料豆】

　　气平。味甘。无毒。生研涂痈肿。煮汁杀鬼毒。止痛。久服令人身重。

　　马豆气平。禀天秋成润泽之金气。入手太阴肺经。味甘无毒。得地中正之土味。入足太阴脾经。气味降多于升。阴也。甘平润燥清热。故生涂痈肿。煮汁杀鬼毒止痛也。久服。则脾土滋润。故令人身重也。盖土湿则重也。

　　制方：马豆同甘草。解百毒。同首乌蒸服。黑发乌须。同归身蒸服。治血枯。同赤豆、绿豆。

　　名三豆汤。治痘血热症。

　　卷四　谷菜部

　　【绿豆】

　　气寒。味甘。无毒。主丹毒。烦热风疹。药石发动。热气奔豚。生研绞汁服。亦煮食。消肿下气。压热解石。用之勿去皮。令人小壅。

　　绿豆气寒。禀天冬寒之水气。入足少阴肾经。味甘无毒。得地中正之土味。入足太阴脾经。

　　气味降多于升。阴也。丹毒烦热风疹。皆属心火。绿豆入肾。气寒足以清心火。味甘可以解热毒。所以主之也。丹石之药性热。多服则热毒发动。其主之者。甘寒能解热毒也。奔豚者心病也。心受火邪而藏之于肝。肝受之而藏之于肾。肾气上突。如豚奔冲也。其主之者。寒可清火。甘可缓突也。热胜则肿。气寒清热。所以消肿。火性炎上。气热则炎上。气寒清热。所以下气。气寒所以压热。味甘所以解石毒也。皮性寒。故用之不可去皮。去皮令人小壅者。甘故也。

　　制方：绿豆同赤豆、黑豆。醋调敷痘痈。同大黄、薄荷。涂丹毒。

　　卷四　谷菜部

　　【扁豆】

　　气微温。味甘。无毒。主和中下气。

　　扁豆气微温。禀天春初少阳之气。入足少阳胆经、手少阳三焦经。味甘无毒。得地中正之土味。入足太阴脾经。气味俱升。阳也。中者。脾胃也。扁豆气温入胆。胆气生发。则脾胃之气宣通。所以曰和中也。味甘入脾。脾健则气下行。所以下气也。

　　制方：扁豆同人参、白术、白茯、甘草、山药、苡仁、莲肉、桔梗、砂仁末。名参苓白术散。

　　治脾湿泄泻。及小儿脾虚症。同麦冬、五味、川连、干葛。解酒毒。

　　卷四　谷菜部

　　【脂麻仁】

　　气平。味甘。无毒。主伤中虚羸。补五内。益气力。长肌肉。填髓脑。久服轻身不老。黑色者良。（酒蒸晒）

　　脂麻气平。禀天秋凉之金气。入手太阴肺经。味甘无毒。得地中正之土味。入足太阴脾经。

　　八谷之仁。兼入手少阴心经。气味升多于降。阳也。阴者。中之守也。伤中者。阴血伤也。

　　肺为津液化源。脾统血。心主血。脂麻入脾肺心。甘平益血。所以主伤中也。脾主肌肉。脾燥则虚瘦。味甘润脾。故主虚羸。内为阴。外为阳。五内。五脏之内。藏阴之所也。脂麻滋润。故补五内。阴虚则馁。五脏既补。气力自充。脾主肌肉。味甘润脾。肌肉自长。髓与脑。皆阴气所化也。甘平益阴。阴长髓脑自填。久服味甘益脾。脾血润。故不老。气平益肺。

　　肺气充。故身轻也。

　　制方：麻仁同甘菊、天冬、黄柏、生地、首乌、柏仁、桑皮、牛膝、杞子、麦冬丸。治半身不遂。

　　同茅术丸。治脾湿。

　　卷四　谷菜部

　　【谷芽】

　　气温。味苦。无毒。主寒中下气。除热。

　　谷芽气温。禀天春生之木气。入足厥阴肝经。味苦无毒。得地南方之火味。入手少阴心经。

　　气味升多于降。阳也。中者脾胃也。谷食入土。温能散寒。故主寒中。味苦下泄。所以下气除热也。

　　制方：谷芽同炙草、砂仁、白术丸。名谷神丸。启脾进食。同山药、白茯、白芍、白术、陈皮。

　　治脾虚不食。

　　卷四　谷菜部

　　【豆豉】

　　气寒。味苦。无毒。主伤寒头痛寒热。瘴气恶毒。烦躁满闷。虚劳喘吸。两脚疼冷。

　　豆豉气寒。禀天冬寒之水气。入足太阳寒水膀胱经、手太阳寒水小肠经。味苦无毒。得地南方之火味。入手少阴心经、手少阳相火三焦经。气味俱降。阴也。伤寒有五。风寒湿热温。

　　当其初伤太阳也。太阳经行于头。而本寒标热。故必头痛寒热。豆豉气寒能清。味苦能泄。

　　所以主之也。瘴气恶毒。致烦躁满闷。热毒郁于胸中。非宣剂无以除之。故用豆豉苦寒。所以涌之也。虚劳喘吸。火乘肺也。两脚疼冷。火上而不降也。豆豉苦寒足以清火。清上则火自降。所以皆主之也。

　　制方：豆豉同葱白。治伤寒初起。同薤白。治血利。

　　卷四　谷菜部

　　【红曲】

　　气温。味甘。无毒。主消食活血。健脾燥胃。治赤白痢。下水谷。

　　红曲气温。禀天春和之木气。入足厥阴肝经。味甘无毒。得地中正之土味。入足太阴脾经。

　　气味俱升。阳也。主消食者。饮食入胃散精于肝。肝散之。然后脾消之。红曲入脾肝。气温达肝。肝疏畅。则脾亦健运也。肝藏血。脾统血。血温则活也。人之水谷入胃。中焦湿热熏蒸。游溢精气。日化为经。是为营血。红曲以白饭蒸罨成红色。与营血有同气相求之理。能生血而健脾。脾健则为胃行其津液而胃燥矣。治赤白痢者。以有活血消食之功也。下水谷者。气温达肝。味甘益脾之力也。

　　制方：红曲同白术、甘草。治吐逆。同滑石、甘草末。治暑痢。

　　卷四　谷菜部

　　【神曲】

　　气温。味辛甘。无毒。主化水谷宿食。症结积聚。健脾暖胃。（炒黄）

</div>
    <div class="pagination">
<a href="本草经解_page19.html">上一页</a><span>...</span><a href="本草经解_page15.html">15</a><a href="本草经解_page16.html">16</a><a href="本草经解_page17.html">17</a><a href="本草经解_page18.html">18</a><a href="本草经解_page19.html">19</a><span class="current-page">20</span><a href="本草经解_page21.html">21</a><a href="本草经解_page22.html">22</a><a href="本草经解_page23.html">23</a><a href="本草经解_page24.html">24</a><a href="本草经解_page25.html">25</a><span>...</span><a href="本草经解_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
