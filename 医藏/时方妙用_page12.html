<!DOCTYPE html>
<html>
<head>
    <meta charset="UTF-8">
    <title>时方妙用 - 第 12 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>时方妙用 - 第 12 页/共 22 页</h1>
    <div class="content">　　一医书云下痢纯血者死。下痢如屋漏水者死。按其治法。不过用阿胶地榆槐花苍术之类。

　　安能以救死症。如果下奔鲜血。口渴便短。里急后重。脉盛者为火症。宜白头翁汤。一日二服。虚人及产后。加阿胶甘草。亦有下鲜血而非火症者。若血带黯而成块者。属热者少。属寒者多。俱宜从脉症细辨之。若口中和。脉细。小便长。手足冷者。属虚寒无疑。宜以理中汤。加灶心土八钱主之。下血多者。宜间服黄土汤。一日二服。三日渐愈。盖以脾胃如分金之炉。理中汤分其清浊。是治其本源也。屋漏水。即血水之黯滞不稠者。为虚寒症。误用寒凉攻破所致。若见咽痛。语言无序。半日必死。亦用理中汤救之。

　　一医书云能食者轻。不能者重。绝食者死。发呕者死。盖不能食。有食滞。即宜以平胃散加消导之药。若脾胃虚弱。即宜用香砂六君子汤及理中汤。健脾以运胃。又有辨于其微者。

　　不即是噤口痢。丹溪用人参石莲肉黄连煎汤。入生姜汁。徐徐呷之。只认作湿热上冲之症。故不效。宜参上诸法治之。若食入即吐不利于香砂橘半者。宜用干姜黄连黄芩汤。苦辛以开拒格。若胸满而吐。及干呕吐涎沫者。宜吴茱萸汤。温镇以和土木。其效如神。○凡心下痞满。从仲景三泻心汤。及浓朴生姜甘草半夏人参汤等。择用如神。

　　一医书云。妇人新产即发痢者死。余放金匮白头翁汤加甘草阿胶之例。可知产后宜照病用药。毫无顾忌。又云小儿出痘后即发痢者死。余以为不尽然。大抵产后失于过温致死痘后失于过寒致死。俱因病而药之。不必泥于一说。

　　卷三

　　恒法

　　一痢疾无外症恶症。但见里急后重便脓血者。三日内。俱宜芍药汤。（六十）

　　一痢疾腹中撮痛。或下血片。及噤口恶痢。诸药不效者。宜斗门秘传方。（七十）

　　一痢疾不论新久。以陈米汤送下香连丸三钱。一日三服。极验。至于久痢。以四君子汤六君子汤补中益气汤十全大补汤送下。法本薛氏多效。

　　一久痢诸药不效。审其为虚脱不禁无余邪者。宜真人养脏汤。（七十五）

　　一久痢流连不愈。愈而又作。名为休息痢。是堵涩太早。余邪未尽。宜羊脂四钱。白蜡三钱。黄连末三钱。白蜜八钱。乌梅肉炒研末二钱。血余灰三钱。煎搅为丸丸如桐子大。以米饮送下三十丸。日三服。此孙真人法也。○又有服补中益气汤。不应。反下鲜紫血块者。

　　此久风成食泄。风气通于肝。肝伤不能藏血也。宜玉屏风散。去白术。倍防风。加羌活葛根升麻主之。宜玉屏风散。（六十七）

　　一洞泄寒中。注下水谷。赤痢白痢。食已即出。

　　食物不消者。宜圣济附子丸。（七十）

　　卷三

　　时疫

　　（修园新订）

　　程山龄云。时疫之症。须知有来路两条。去路五条。何谓来路两条。疫有在天者。在人者。如春应温而反寒。夏应热而反凉。秋应凉而反热。冬应寒而反温。非其时而有其气。自人受之。皆从经络而入。或为头痛发热咳嗽。或颈肿发？大头风之类。斯在天之疫也。若一人之病。染及一室。一室之病。染及一乡。以及阖邑。病气秽气。互相传染。其气从口鼻而入。其见症。憎寒壮热。胸膈饱闷。○吐黄涎。乃在人之疫以气相感。与天无涉。所谓来路两条者此也。夫在天之疫。邪从经络入。寒多者。治以辛温。宜五积散。热多者。治以辛凉。

　　宜九味羌活汤。审其气虚不能作汗者。宜人参败毒散。热甚格邪。不作汗者。宜防风通圣散。

　　若发颐及大头症。是风火相乘而为毒。宜防风通圣散。加牛蒡子金银花桔梗贝母栝蒌仁之类。

　　俾邪从经络入者。仍从经络出。此以发汗为去路也。在人之疫。邪从口鼻入。或香苏饮。

　　加玉竹川芎忍冬。或神术散。加葛根葱头。或藿香正气散之类。俾其从口鼻入者。仍从口鼻出。此以解秽为去路也。至于经络口鼻所受之邪。传于阳明之经。则为自汗大渴大热斑黄等症。宜甘露饮。生其津液。以为胜邪回生之本。甚者必用人参白虎汤。以清阳明散漫之热。

　　此以清火为去路也。如入于胃腑。则为谵语发狂。大便实小腹拒按等症。宜三一承气汤下之。或内有实热外有实邪者。宜防风通圣以两解。此方。疫症第一良方用之得法。不论新久。

　　头头是道。此以攻下为去路也。复有虚人患疫。或病久变虚。或误治变虚。须用四物汤四君子汤补中益气汤等加减。此以补养托邪为去路也。要之疫症必从大汗而解。人壮者。不战而汗。人虚者。必战栗而后大汗。汗未彻者。俟七日后而又作汗。以上五法。该于发汗一法之中。散邪。是发汗正法。而秽浊之气袭经络。不以辛香解之。则汗不出。火邪内燔。血干津涸。非清火。则阴气不滋而汗不出。胃气壅塞不攻。其实。则浊气不解。而汗不出。汗由液化其出自阳。其源自阴。非补养阴阳。则气血不充。而汗不出。此发汗一法。为治疫大关头。有汗则生无汗则死。若治之失法。或涸其汗源。或强逼使汗皆枉其死也。可不慎哉未汗。宜阳脉。忌阴脉。 已汗。宜阴脉。忌阳脉。

　　卷三

　　避疫法

　　避疫之法。惟在节欲节劳。仍勿忍饥以受其气。○胆为中正之官。胆气壮。则十一经之气赖以俱壮。邪不能入。○医统云男人病邪气出于口女人病邪气出于前阴。其对坐之间。必须识其向背。或以雄黄涂鼻孔中。从容察位而入。

　　卷三

　　暑症

　　洁古谓动而得之为中热。静而得之为中暑。暑阴而热阳。未免称名不正。盖夏日炎炎。

　　人触之则生暑病。即为中热。无非动以得之。他若畏热求凉。凉袭于外。则为发热恶寒头痛项强等症。宜九味羌活汤以散之。凉中于中。则为吐泻肠痛。宜理中汤以温之。若兼烦躁则间用凉水调下大顺散病虽作于暑月。不得以暑病名之也。大抵暑症辨法。以口渴烦心溺赤身热脉洪而虚为的。轻者为伤。以六一散荡涤热气。从小便而泄。若暑热闭郁而无汗。必用香薷饮。发越阳气。彻上彻下。解表兼利小便。则愈。重者为中。大渴大汗。宜白虎加人参汤主之。或汗出身热而两足冷者。是暑而挟湿。宜白虎加苍术汤主之。若中暑昏闷不醒并伏暑停食吐泻。用半夏四两醋煮茯苓甘草各二两。共为末。以生姜汁为丸。如绿豆大。每服五六十丸。开水送下。若昏愦不醒者。研碎灌之立苏。此孙真人之神方也。（名消暑丸。为暑症第一神方。）至于生脉散清暑益气汤。为暑伤元气而立。或预服以却暑。或病愈后以收功。

　　非暑病正方也。

　　六一散（五十二） 香薷饮（四十一） 清暑益气汤（九十六） 生脉散（七十八）

　　卷三

　　湿病

　　湿有从外入者。有自内得者。阴雨湿地。皆从外入。其症头重腰冷。一身尽重。冷浆瓜果。皆自内得。其症泄泻腹胀。肠有水气。淋浊痰饮。然外湿亦可渐入于内。内湿亦有浸渍于外。失此不治。则郁而为热。变症多端。不可不察。湿脉多缓。（是怠缓。非和缓。） 浮大者易治。沉细小者难医。

　　一内外湿总方。宜二陈汤加苍术白术羌活王之。○外湿加紫苏防风猪苓泽泻干葛木瓜主之。○内湿。加木通泽泻砂仁木香。食积。加山楂麦芽枳实。寒湿。加干姜。湿热。加黄连黄芩。热轻者。只用连翘。○槟榔时嚼。亦妙。（八十二）

　　受湿腰痛。其痛冷重沉着。如带五千钱。宜肾着汤。（八十四）

　　白浊不止。为湿热下注。妇人白带亦然。宜萆 厘清饮。○如妇人白带。加半夏芡实苡仁黄柏生白术主之。（八十三）

　　一伤湿一身尽痛。不可转动。宜一味白术酒。（八十五）

　　一苍术多脂易霉而治湿。与僵蚕死于风而治风。驴皮动火制成阿胶而降火。俱是造物妙处。即大易所谓同气相求。内经所谓衰之以其属是也。盖湿邪在人肠胃。原自不安。一得苍术。气味便与之合一。气从汗出。味随水谷下行。先诱之。而后攻之也。

　　卷三

　　头痛

　　大抵暂痛为邪。久痛为虚。邪则分寒热而除之。虚则审阴阳而补之。然亦有久痛为邪所缠。新痛因虚而发者。当因脉证而辨之。

　　脉浮滑者生。短涩者死。

　　一伤寒六经俱有头痛。太阳痛在脑后。必连项强。宜九味羌活汤。加葱白三根。○阳明痛在额前。必连目眶。宜升麻葛根汤。○少阳痛在侧。必兼两胁痛多呕。宜逍遥散。去白术。

　　加半夏黄芩川芎。○太阴无头痛。然湿土动而生痰。亦为头痛。宜二陈汤。加制南星苍术川芎。○少阴头痛。脉细俱欲寐。宜五积散。加细辛附子。○厥阴头痛如破。干呕吐涎沫。宜吴茱萸二钱。人参一钱五分。生姜四钱。大枣四枚。水煎服。名吴茱萸汤。

　　一火邪头痛。火盛者宜竹叶石膏汤加减。方见伤寒。如火势轻者。只用辛凉之品。火郁发之之义也。宜加味逍遥散。加葛根二钱酒炒。黄柏一钱。薄荷五分。（四十八）

　　一气实有痰。或头重眩晕。用大黄酒炒三遍为末。茶调三钱服。此釜下抽薪之法也。

</div>
    <div class="pagination">
<a href="时方妙用_page11.html">上一页</a><span>...</span><a href="时方妙用_page7.html">7</a><a href="时方妙用_page8.html">8</a><a href="时方妙用_page9.html">9</a><a href="时方妙用_page10.html">10</a><a href="时方妙用_page11.html">11</a><span class="current-page">12</span><a href="时方妙用_page13.html">13</a><a href="时方妙用_page14.html">14</a><a href="时方妙用_page15.html">15</a><a href="时方妙用_page16.html">16</a><a href="时方妙用_page17.html">17</a><span>...</span><a href="时方妙用_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
