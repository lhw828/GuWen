<!DOCTYPE html>
<html>
<head>
    <meta charset="UTF-8">
    <title>本经逢原 - 第 53 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 53 页/共 86 页</h1>
    <div class="content">　　辛温无毒。禁用火焙。

　　发明

　　降真香色赤入血分而下降。故内服能行血破滞，外涂可止血定痛。刃伤用紫金散，即降真香用磁瓦刮下，和血竭研末是也；又虚损吐红，色瘀昧不鲜者，宜加用之，其功与花蕊石散不殊。血热妄行色紫浓浓，脉实便秘者禁用。

　　卷三香木部

　　乌药

　　辛温无毒。酒浸晒干用。不可见火。

　　发明

　　乌药香窜能散诸气，故治中风中气诸证。用乌药顺气散者，先疏其气，气顺则风散也。辛温能理七情郁结，上气喘急，用四磨、六磨。妇人血气诸痛，男子腰膝麻痹，用乌沉汤，并借参之力，寓补于泻也。大抵能治气血凝滞，霍乱吐泻，痰食稽留，但专泄之品，施于藜藿相宜。若高梁之辈，血虚内热者服之，鲜不蒙其害也。

　　卷三香木部

　　茴香

　　辛温小毒。去子用。小而味淡者曰木蟹，不入药。

　　发明

　　舶上茴香性热味浓，性入肝经，散一切寒结，故黑锡丹用之。若阴虚肝火从左上冲头面者，用之最捷。盖茴香与肉桂、吴茱萸皆厥阴之药，萸则走肠胃，桂则走肝脏，茴则走经络也。得盐引入肾经，发出邪气，故治疝气有效。但耗血发热，目病、疮疡忌之。

　　卷三香木部

　　枫香脂

　　一名白胶香辛苦平无毒。

　　发明

　　枫性疏通，故木易蛀，为外科透毒要药。金疮筋断，一味为末敷之。《千金》治咳唾脓血，取其开发肺气也。血热生风，齿颊肿痛，为末擦之，烧过揩牙永无牙疾。

　　卷三香木部

　　薰陆香

　　即乳香苦辛微温，无毒。以酒研如泥，水飞晒干或箬上焙去油，同灯心研易碎。

　　发明

　　乳香香窜能入心经，活血定痛，故为痈疽疮疡要药，诸痛痒疮皆属心火也。产科诸方多用之，亦取其活血调血之功耳。凡人筋不伸者，熏洗敷药，宜加乳香，其性能伸筋也。疮疽溃后勿服，脓多勿敷，胃弱勿用。

　　卷三香木部

　　没药

　　苦平无毒。修治与乳香同。

　　发明

　　乳香活血，没药散血，皆能止痛消肿生肌，故二药每每相兼为用。凡刃伤打损坠马，并宜热酒调服。若妊妇胎气不安勿用，产后恶露去多腹中虚痛，痈疽已溃而痛，及筋骨胸腹诸痛，若不因瘀血者，皆不可服。

　　卷三香木部

　　麒麟竭

　　即血竭甘咸平无毒。试之透指甲为真，嚼之不烂如蜡者为上。草血竭色紫，亚于瓜竭。

　　发明

　　血竭木之脂液，如人之膏血，为止痛和血，收敛疮口，散瘀生新之要药。治伤折打损一切疼痛，血气搅刺，内伤血聚，并宜酒服。乳香、没药虽主血病而兼入气分，此则专于肝经血分也。但性最急却能引脓，不宜多服。其助阳药中同乳香、没药用之者，取以调和血气而无留滞壅毒之患。

　　卷三香木部

　　安息香

　　辛苦微甘平，无毒。出西戎及南海波斯国。树中脂也，如胶如饴，今安南三佛齐诸番皆有之。如饴者曰安息香，紫黑黄相和如玛瑙，研之色白者为上。粗黑中夹砂石树皮者为次，乃渣滓结成也。有屑不成块者为下，恐有他香夹杂也。烧之集鼠者为真。修制最忌经火。

　　发明

　　安息香乃外番入贡之物，香而不燥，窜而不烈。烧之去鬼来神，令人神清。服之辟邪除恶，令人条畅，能通心腹诸邪气，辟恶蛊毒，理霍乱，止卒然心痛呕逆，治妇人为邪祟所凭，夜与鬼交，烧烟熏丹田穴，永断。故传尸劳瘵咸用之。其苏合香丸、紫雪丹用之，各有转日回天之功，洵非寻常方药可比也。凡气虚少食，阴虚多火者禁用，为其能耗气也。

　　卷三香木部

　　苏合香

　　甘温无毒。出天竺昆仑诸国，安南三佛齐亦皆有之。其质如 胶者为苏合油。色微绿如雉斑者良，微黄者次之，紫赤者又次之。以簪挑起径尺不断如丝渐渐屈起如钩者为上，以少许擦手心香透手背者真。忌经火。

　　发明

　　苏合香聚诸香之气而成，能辟恶杀鬼精物，治温疟蛊毒、痫痉，去三虫，除邪，能透诸窍藏，辟一切不正之气。凡痰积气厥，必先以此开导，治痰以理气为本也。凡山岚瘴湿之气，袭于经络，拘急弛缓不均者，非此不能除，但性燥气窜，阴虚多火人禁用。

　　卷三香木部

　　龙脑香

　　即冰片辛苦温有毒。忌见火。

　　发明

　　龙脑香窜入骨，风病在骨髓者宜之；若风在血脉肌肉用之，反引风入骨髓也。其味大辛善走，故能散热，通利关格结气，张云岐人参散、柏子仁汤等方多用之。其治目痛喉痹下疳，取其辛温而散火郁也。时珍曰，古方皆言龙脑辛凉入心，故目疾惊风及痘疮心热、血瘀倒靥者，用猪心血为引，使毒散于外则疮发，此似是而非也。目痛惊风及痘，皆火病火郁，则发之从治之法，辛温发散故也。使壅塞通利，经络条达，而惊热自平，疮毒能出。然不可多用，多用则真气立耗矣。人有急难欲自尽者，顿吞两许立毙，为其辛烈立能散尽真气也。世人误以为寒，不知辛散之性，似乎凉耳。治火证，舌出寸许用冰片掺上即缩，引火归元也。目病属阴虚者不宜入点。

　　卷三香木部

　　樟脑

</div>
    <div class="pagination">
<a href="本经逢原_page52.html">上一页</a><span>...</span><a href="本经逢原_page48.html">48</a><a href="本经逢原_page49.html">49</a><a href="本经逢原_page50.html">50</a><a href="本经逢原_page51.html">51</a><a href="本经逢原_page52.html">52</a><span class="current-page">53</span><a href="本经逢原_page54.html">54</a><a href="本经逢原_page55.html">55</a><a href="本经逢原_page56.html">56</a><a href="本经逢原_page57.html">57</a><a href="本经逢原_page58.html">58</a><span>...</span><a href="本经逢原_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
