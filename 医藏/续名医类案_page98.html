<!DOCTYPE html>
<html>
<head>
    <meta charset="UTF-8">
    <title>续名医类案 - 第 98 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 98 页/共 160 页</h1>
    <div class="content">　　杨乘六治许氏妇，产后动怒，寒热往来，胁痛口苦，（肝火病，其状如疟。盖胆为肝腑，肝病则胆亦病矣。）

　　渐次发热晡热。医云风证，混加表散，腹左忽增一块，匾大如掌，日夜作痛。或疑寒凝，或疑食滞，或疑瘀蓄，或疑痞积，杂治之，病益甚，食减肌瘦。脉之，右关弦洪，左关弦数，面色黑瘦，舌色淡黄而干，症乃怒气伤肝经，血少而燥痛也。盖肝居胃左，本藏血者也，血足则其叶软而下垂，血亏则其叶硬而横举，内与胃相磨，外与肌相逼，能不隐而痛乎？凡性躁多怒者，往往患此，而妇女尤多。庸妄不知，误用香燥削克之剂，枉杀者不知凡几，良可叹也！以滋水清肝饮，四剂块消痛止。继用归脾汤去木香，加白芍、丹皮、山栀，间服十余剂而痊。（必用归脾收场，吾知其守而未化也。）

　　许氏妇，产后发热，或时作寒，头痛体倦，医与疏邪降火，烦渴不食。杨诊之，其脉浮取似数，重按则芤，左手尤甚，唇舌皆白，面无血色，用十全大补汤加炮姜。或曰：如此大热而用姜、桂，何也？曰：阳在外，为阴之卫，阴在内，为阳之守，两相根据附者也。今产后阴血大亏，虚阳无附，浮散于外而为热，非引浮散之阳，归于柔阴，其热不退，（却不尽然。）故用温补血气之剂，欲其补以收之也。又曰：姜、桂味辛而散，何云补以收之耶？曰：桂逢阳药，固能汗散，若逢血药，即为温行。姜之为用，生则开肌发汗，熟则温中散寒，至炮黑则入血，且能引气药以入血分而生新血，故以大补为主，以之为佐使，阴得阳生，则热自除耳。四剂，果热退身凉。

　　十余剂，诸症悉愈。

　　凡产后症，多属阴虚血少，第以二地、二冬、杞子，一切养荣之剂，无不立愈。若气血兼补，杂以姜、附刚剂，非担延时日，即贻病者后患，临症者宜审之。（雄按：魏氏独擅此长，至论产后，却是最为贴切。）

　　柴屿青治钱屿沙官侍御时，其夫人产后三日，恶露甚少，面色唇燥，口干身热，（与前案唇舌皆白，面无血色同。）拟用参。屿沙以产后不宜用补为疑。柴曰：果有外感，自别有治法，今症属不足，舍此必致贻患，不可用参之说，此不知医者及女流之说也。遂投人参当归散，加好桂一钱，次日口润生津，调理半月而痊。

　　陆祖愚治聂巡司子妇，产后百余日，大肠燥结，虚火上冲，便血肠鸣，腹满短气，内外皆热，半月不能进饮食，或与养血清火，愈甚。诊得两脉浮洪而数，按之无神，脾肾两脉更觉空虚，乃产后元气耗散，真阴不足，而非实热也。用八味丸，清晨淡盐汤送下三钱，用四君加归、芍、麦冬、知母、莲肉，作煎剂，数服，诸症少缓。后以补中益气加白芍、麦冬，一月瘳。

　　马元仪治陆氏妇，产未一月，因起居微触，便血三日，遂彻夜不寐，此新产去血过多，虚而益虚也。凡有所触，必伤其肝，肝伤而血溢，则气亦不守矣。气虚血弱，心神无养，故目为之不瞑。又与归脾大剂，用参至一两，加鹿茸三钱，两月而愈。（论是，而方未尽协。）

　　魏玉横曰：许竹溪室人，产后数日，发热自汗，面赤头痛，恶食不眠，恶露虽极少而淡，腹时胀痛，脉则洪大而数。曰：此血虚也，腹胀面赤，其势欲崩，宜峻补。或问故，曰：面赤者，阳上越也；腹胀者，阴下陷也。阳上飞则阴下走，势所必然。以熟地一两，杞子、枣仁各五钱，一剂。次日，小腹之右，忽有一块，如且硬，按之痛甚，于是疑为瘀而误补，欲更张。幸病患素服予药，姑再延诊。曰：其块骤起，即大如 ，虽瘀滞亦无如是之甚也，此正肝脾失血，燥而怒张，得补犹然，否则厥而崩矣。今脉大渐敛，面赤渐退，非药之误，乃药之轻也。令前方加倍，再入炒白芍五钱，炙甘草一钱，一服，块渐平，再服，块如失。前方减半，数剂，诸症全安。此症若作瘀治，断无幸矣。

　　卷二十五·产后

　　肉线出

　　一妇产后，水道中下肉线一条，长三四尺，动之则痛欲绝。先服失笑散数帖，次以带皮姜三斤研烂，入清油二斤，煎油干为度，用绢兜起肉线，屈曲于水道边，以前姜熏之，冷则熨之。六日夜，缩其大半，二六日，即尽入。再服失笑散、芎归汤调理之。如肉线断，则不可治矣。

　　卷二十五·产后

　　恶露多

　　产后恶露过多不止，用伏龙肝二两，煎汤澄清，烊入阿胶一两服之。如不应，加人参。方出沈尧封《女科辑要》。

　　卷二十五·产后

　　感症

　　陆肖愚治吴敬之室，年二十余，产前已有感冒，分娩三日后，因责婢离床，时正冬月，觉身上懔栗，遂身热头痛。或用参苏饮发其汗，头痛止而身热不除。遂以产后当大补气血，数剂而烦热日甚，又拟用补中益气汤。

　　脉之，两手虽弱，而左犹带浮，右已见数，曰：脉虚，正产后之平脉，但左手犹浮，知表邪未散，右手见数，欲传里之候也。宜急解其表，微通其里，少缓则有承气之患矣。用柴、葛、桔梗、黄芩、花粉、甘草、山楂，一剂而烦热减，二剂而身凉，以清气养荣汤调之。（雄按：左手带浮，是产后血虚，右手数，是为客邪未解。）

　　马元仪治陆氏妇，产后恶寒，虽重茵浓被不除，屡补不效，将行桂、附矣。诊之，两手脉沉伏，面赤，口燥胸满，此非产后新虚，乃胎前伏邪也。屡用参、术，则邪愈结而正愈阻。肌表恶寒者，邪热内郁，逼阴于外也；口干面赤胸满者，邪气挟火挟食，上凌清道也。仍宜一表一里治之。用葛根、防风、苏梗、枳壳、桔梗、杏仁、苏子、薄荷，一服而表症已，右关尺转见滑实。随用大黄五钱，元明粉三钱，甘草一钱，一服下积秽甚多，复发疹发颐，此表里两和，余邪毕达之征也。再与辛凉解之透之剂而安。此症邪伏于内，久而不宣，用清阳泄表，苦寒达下两泄之，犹发疹发颐，而乃妄行温补，将谓脉伏恶寒为阳虚之候耶？其亦不审病机甚矣。（雄按：在产后能知伏邪，而用一表一里之治，洵是高手，更能不犯苏、防、葛、桔，可免后来发颐之患矣。）

　　王氏妇，产后一月，神气昏倦，上气喘促，胸中满痛，咳嗽发热，百治无效。诊之，两脉沉涩兼结。此胎前已有伏邪，兼产后气血两虚，邪益内结。法宜表里两和，使邪从外达，气从内泄，病自愈矣。以桂枝、柴胡、苏梗、枳壳、半夏曲、萝卜子、杏仁、广皮，透邪达滞之剂顿安。脉已稍舒，或投参、地、归、芍、敛滞之品，遂彻夜靡宁，如丧神守。此邪结于中，补之生变也。乃用桂枝、炮姜、黄连、枳实、浓朴、广皮等，一剂而胸满中痛除。复用蒌仁、柴胡、桂枝、半夏、枳壳、杏仁、苏子、桔梗，再剂而表热喘咳平，但大便不行，此久病津液失养也。加生首乌一两，便行，余邪尽去。然正气大亏，再与滋补气血之剂而安。

　　李季虬治魏季尝令正，产后饮食不节，复感风寒，遂致发热谵语，喘咳气逆，恶露绝不至，势甚急迫。谓症皆系外来客邪尚属可救，设正气虚脱，现诸症者，必无幸矣。何以见之？以脉气浮大有力故也。用大剂疏风消食之剂，二剂便霍然。先是有用白术、芎、归等补药者，几为所误。（《广笔记》。）

　　张意田治一妇，产后，患病已及半载，咸作劳损治，且云阴亏已极，势难痊愈。张连诊五次，确知此症服小柴胡汤，法必当应。奈群议纷纭，以参、柴非治阴亏之药，又言肺热咳嗽，大忌人参，因立案争之。幸病家见信，一服而寒热大作，三服之后，寒热退而咳嗽平，十服全愈。案云：诊得六脉皆数，右寸脉大而软，关尺两部沉候弦急，左寸洪数，关部三候皆虚数，尺中空大。夫右寸软大，肺气虚也。关尺沉候弦急，关主中州，尺司火位，沉里也，弦肝脉也，此因中气虚而木邪犯位，木气动而火从之也。左寸洪数，心经虚火也。关中虚数，肝无血养也。尺中空大，肾水虚也。是脉本属阴虚，而寒邪乘之，留连不已，以至于此。今所见症，五更发热者，寅卯木旺之时，肝火挟邪，随时而动也。上午寒热，得汗热减者，邪稍泄而势稍缓也。咳嗽之声，结而不畅，此久嗽伤肺，肺气虚而邪不得越也。胸腹时胀而微鸣，此肝木犯脾，肝主胀者也。合脉与症，是为虚中挟实，不得枢转外出之候也。《大全》曰：产后血气虚弱，饮食未平，不满百日，将养失所，风冷客于气血，颜容憔悴，饮食难消，感于肺，故咳嗽口干，遂觉头昏，百节疼痛。荣卫受邪，气通于肝，流注脏腑，须臾频发，咳嗽无汗，寒热如疟，蓐劳之候，往往如此。景岳云：虚弱之人，外邪初感，不为解散，而作内伤，或用清凉，或用滋补，以致寒邪郁伏，久留不解，而寒热往来，或为咳嗽，其症全似劳损。欲辨之者，察其表里病情，或身有疼痛，而微汗则热退，无汗则复热。或大声咳嗽，脉虽弦紧，而不甚数，即病至一两月，而邪犹未解，此似损非损症，毋再误也。今此症实类此，当用小柴胡汤，转动枢机，藉少阳之生气，由内而外，自下而上，则阴阳和而伏邪解散矣。去半夏加牛膝。半夏能启阴气，产后阴亏而兼口燥，故去之。胸腹时胀，脾阴多郁，宜加牛膝以导之。药病相当，自应如桴鼓也。（雄按：今春余荆人，娩子颇艰，至三朝，忽浑身麻冷，俄即壮热大渴，汗出不解，耳鸣目泪，舌绛无津，胎色黄燥，腹痛拒按，脘闷不饥，恶露仍行，小溲极热，按脉弦滑，右甚，是胎前吸受温邪，而痰热素盛，气机窒滞，血去阴伤，故见证如是之剧也。予元参、丹参、白薇、知母、花粉、竹茹、豆卷、旋复、桑叶等服之，热即退而脉不减，且不饥，仍予是药。越二日后，麻冷而复热，舌较润，胎稍薄，知治已中 ，尚嫌力薄也，前方加石菖蒲、枳实、楝实、蒌仁投之，热亦退；即退，并吐胶痰数碗，略进稀糜。间一日，又发寒热，或疑为疟，或云产时用力劳伤，或虑将成蓐损，议论纷纷。予置若罔闻，仍主前药，热果渐短，渴亦甚减。逾日，寒热犹来，确守原方，至十一朝，始解黑燥矢，而诸恙悉解，且渐进谷，计服此方已十大剂矣。继惟粥食调养，竟不与药。戚友闻之，莫不骇异。然非独断独行，断艰奏续。设泥初产而用生化行瘀，或视为疟，而以柴胡桂温散，则必骤变。即知为阴虚热感，而与四物等养血，亦必邪气纠缠，延为蓐损。季冬，孙昼三仲媳，因儿女过多，不欲产乳，胎前屡用下胎药，不应。娩后三朝，亦发寒热，兼以痛泻无溺，泻出者皆黑色，医视为瘀，予回生丹等药，已渐愈。惟寒热间作未已，至八朝，延余诊之，右寸关大而乏韵，且有静中一跃之象，及视其神气颇安，胎色薄黄，略思粥食。诊视甫毕，前医适来，余谓脉甚不佳，恐有猝变。彼诊之云：较昨已大和矣，必无害也。余唯唯而退，主人似讶余之太无能也，勉强送余出门。余复谓曰：元气太伤，不可再服峻药也。闻夜间寒热复来，腹痛又作，仍以回生丹下之，越日而殒。）

　　来天培治潘氏妇，季夏，产后二十余日，患寒热便血，恶露未净。而专科与香薷饮四剂，服后反呕吐头眩，腹痛自汗，恶心发热，气促发斑，色微红，两颊淡红。诊之，左脉如丝，右脉沉细，此虚而兼感，呕吐伤胃，肝木乘相火刑金，肺气受伤，上下拒格之症也。治宜活血滋阴，行气舒脾，散气降逆，托里化斑之剂。用牛膝、茯苓、杞子、当归、红花、黄 、川芎、木香、香附、广皮、半夏曲、生姜，一剂诸症大减，六脉和缓。但微嗽眩晕，心跳，胸膈不舒，此邪去正虚所致也。前方去川芎、木香、牛膝，加茯神、丹参、杏仁、贝母，二剂前症尽除。惟心跳头晕，改用归脾汤去人参、木香，加防党参、杞子、白芍，调理而愈。

　　卷二十五·产后

　　感暑

　　孙文垣治一妇人，年十六，初产女，艰苦二日，偶感暑邪，继食面饼，时师不察，竟以参、术投之，即大热谵语，口渴，汗出如洗，（暑症多汗。）气喘，（暑伤气。）泄泻，泻皆黄水、无屎，（协热下利。）日夜无度，小水短少，饮食不进，症甚危恶。时六月初旬，女科见热不退，乃投黄连、黄芩、白芍之剂，诸症更甚。又以参、术大剂，肉果、干姜等止泻，一日计用参二两四钱，泻益频，热益剧，喘汗转加，谵语不彻口。医各束手，谢曰：汗出如油，喘而不休，死症也。又汗出而热不退，泻而热不止，谵语神昏，产后脉洪，大法皆犯逆，无生路矣，惟附子理中汤，庶侥幸万一。孙诊之，六脉乱而无绪，七八至，独右关坚硬。（食积。）因思暑月汗出乃常事，但暑邪面食瘀血，皆未销熔，补剂太骤，致蓄血如见鬼，若消瘀去积解暑，犹可生也。用益元散六钱，解暑清热，止泻利水为君，糖球子（即山楂。）三钱为臣，红曲、泽兰各一钱五分消瘀安魂为佐，橘红、半夏曲、茯苓理脾为使，三棱五分，消前参、术，决其壅滞为先锋。饮下即略睡，谵语竟止。连进二剂，泻半减。次日仍用前方，其下渐减，大便止二次，有黄屎矣，恶露行黑血数枚。次日诊之，脉始有绪，神亦收敛，进粥一盏。前方去三棱、红曲，加扁豆，大便一次，所下皆黑屎，热尽退。改用六君子加益元散、青蒿、扁豆、香附、酒芍、炮姜，调理而安。（三棱亦消瘀之品耳，略消参、术之壅滞，则山楂已足矣，非三棱事也。雄按：炮姜是蛇足矣。）

　　易思兰治石城王福谦之妃，癸酉年六月受孕，偶患泄泻。医用淡渗之药止之，自后每月泻三五日。有作脾泻者，用参苓白术散之类，二三服亦止，然每月必泻五七次。至次年三月生产后，连泻半月，日夜八九次，诸药不效。惊惶无措，召易诊之，两寸尺俱平和，惟两关洪大有力。曰：此暑病也。以黄连香薷饮治之，一剂减半，再剂全愈。惟肝脉未退，又用通元二八丹调理，半月后平复。

　　陆祖愚治李丹山子室，自来元气不足，产后六七日，正当酷暑，而卧房在楼，忽头疼气喘，昏闷，体若燔炭，沉沉昏去。或以为伤寒，令门窗尽闭，帐幔重围，用二陈、羌活、防、芎、苏，一剂口干唇裂，喘急欲绝。

　　诊之，六脉浮洪而散，乃冒暑而非感寒，宜凉解而不宜温散。令取井水洒地，铺以芦席，移病患卧其上，饮以香薷饮，遂微汗而苏。再用清暑益元汤，四剂而起。（雄按：论证甚超，用药可议，何不用益元散、西瓜汁等物？）

　　沈明生治刘舜泉孙媳，夏月产后，晕厥不知人事。或谓恶露上攻所致，投去瘀清魂等剂，瘀不行，晕厥益甚。又作痰治食治，皆不效。沈至，回翔谛审，笑曰：吾得之矣，此暑热乘虚而入，急宜清暑，非黄连不可。

　　或谓血得冷则凝，今恶露未去，若投寒凉，是速其毙也。沈笑曰：有不讳，吾任之。药甫入口，厥苏晕止，再进而恶露行。盖产时楼小人多，炎敲之际，益助其热，乍虚之体触之，岂能不病？经云：暑伤心。又云：心主血。为热冒而晕厥，此中暑而非恶露明矣。或曰：舍症从时，理固然矣。然血热则行，冷则凝，亦古训也。今用寒凉而恶露反去何也？曰：热行冷瘀，以血喻水，道其常耳。子独不观失血者，有用温缓药而得止，则瘀血者，岂无用苦寒而得行，岂造化之微，权逆从之妙理也，安可执乎？（雄按：病虽因暑，而恶露不行，必佐清痰之品，断非单以黄连治之也，诸读者须默会之。）

　　卷二十五·产后

　　火热

　　易思兰治一妇，产后半月余，胃中有清水，作逆而吐，以为胃寒，令煮鸡，倍用椒、姜，初觉相宜。（凡内热虚火之人，初服辛热之药，亦有小效。）至三五日，清水愈多，以姜、椒煎汤，时时饮之。近一月，口气渐冷，四肢发厥，昼夜作逆，腹中冷气难堪，有时战栗，用四君子汤，人参一钱至二钱，初服少安，久则不应。又加炮姜，亦不效。众议用附子理中汤。（庸俗必趋之道。）易诊之，六脉俱无，以食指复按尺部，中指无名指之后，（诊法妙。）

　　脉来实数有力，左右皆同，发言壮厉，一气可说三五句，唇焦颊赤，大便五六日一次，小便赤少，此实热症也。询之，其俗产后以食胡椒炒鸡为补，此妇日食三次，半月后，遂得此疾。乃用三黄汤治之，连进四盏，六脉俱现，姜椒汤不欲食矣。又进四盏，身不战栗，清水减半。服四日，口中热气上升，满口舌尖俱发黄小粟疮，大便八日不通，以四苓合凉膈散，空心一服。至午不动，又以甘草煎汤，调元明粉五钱热服。一时许，腹中微鸣，吐出酸水一二碗，大便连去二次。又复元明粉五钱，下燥矢十数枚。后以四苓、三黄、山栀、枳壳，调理全愈。主人曰：荆人之病，医皆以为虚，而用姜、附，先生一诊而遂用大剂三黄汤，更加元明粉寒凉之剂以通之，不以产为掣肘，公何见也？易曰：脉症明显，不详察耳。《脉法》云：极大极微，最宜斟酌。凡诊脉遇极大无力者，须防阳气浮散于外。若极微之脉，久久寻而得之，手指稍稍加力，按之至骨，愈坚牢者，不可认作虚寒。今脉左右三部，初按悉无，再以食指按其尺部，中指无名指按其尺后，脉来实数有力，所谓伏匿脉是也。此乃阳匿于下，亢之极矣。又大便秘结，小便赤少，唇焦颊赤，气壮言高，自脉与症视之，其为实热明矣。若果虚寒，脉当浮大无力，何以实数有力？症当气息微弱，何以言貌壮强？其口气冷，吐清水，四肢厥，时战栗者，正热极似水，阳遏阴浮之义也。战栗则热入血室，热极则生风矣。热在肝肾，不在心经，故言语真诚，而不妄也。

　　其致病之由，本于食椒鸡过多，胡椒性味辛热，能散寒逐败，鸡属巽而入肝，性温能活滞血而养新血。鸡可常食，椒性大热有毒，不可过多，多则热毒积于肠胃，而诸怪症作矣。至于服姜、椒而反现寒症者，正古云：服黄连多而反热者，服姜、附多而反寒之谓也。用三黄者，黄连味苦入心，苦能下泄，如天气下降，自能引地气上升。黄芩利大肠之热毒，黄柏生肾水以制火，甘草稍解诸药之毒，元明粉软坚，四苓散合凉膈散清利大小便。

　　此药一服，故口舌生疮，其毒自口而出，虽不补产后之虚，然内邪既去，则正气自昌，而虚弱者充实矣。是不补之中，而有大补者在也。

　　按：此为火极似水，乃物极必反之候。凡患此，为燥热温补所杀者多矣，哀哉！许学士云：记一妇人产后，护密阁内，更生火，睡久及醒，则昏昏如醉，不省人事，其家惊惶。许用荆芥，佐以交解散。云：服之即睡，睡之必以左手搔头，觉必醒矣。（盖为火所逼也。）

　　魏玉横曰：沈协兰室人善病，自颇知医，最重《景岳全书》。数年来，所服多温补之剂，约桂、附几各半斤。近以产后恶露淋漓，赤白时下，咳嗽日甚，小便自遗。脉之，右手鼓指，两关弦数，右尺弱，面有红光，舌当中无胎，胸多冷气，喜热饮，稍凉则不快。所服乃寿脾煎加姜、桂等。乃列案与之，曰：病本三阴不足，久服温补，则气分偏胜，遂至绵延不已，其误在便溏气冷，又喜热饮，认为脾胃虚寒，不知火盛下迫则作泻，上冲则反冷，郁于中则得辛热而暂散，此理方书多未论及。今以产后去血，血益虚则火益盛。面有红光，火炎上也。恶露赤白，肝脾热也。咳嗽便遗，肺虚肝盛，肾不秘密也。辛温燥烈，宜急远之。方用生熟地、杞子、沙参、麦冬、钗斛。初犹畏麦冬之寒，以二钱太重，只用六分。数剂后，觉相宜，渐加至一钱五分。十余剂，便不喜热饮，症渐平，又加蒌仁。二十余剂，每日大便下青黑杂物，而辛气满房户。盖桂、姜之热，久迫回肠，因荣气渐充，乃势不能容而下出也。若再投温补，其害可胜言哉。书此以为偏服温补者戒。

　　杨氏二妇，妯娌也，其姒新产，发热头晕，不能起坐，坐则欲仆，恶露红白，两乳壅肿，子户旁肿如鸡卵，痛甚，势将成痈。专科与炮姜、白术、荆芥、桂枝等，更呕恶不寐。脉之，弦数六至有余。乃与生地、杞子、地丁、麦冬、当归、银花、甘草、黄连、蒌仁，六剂全愈。其娣产弥月，耳聋，头及乳腹常痛，带下绵绵，每浴汤中，摇漾如线，子户亦肿痛，医与香燥转甚，亦用前方加减而愈。又朱朗斋之妹，产后赤白淋沥，口干咽痛，前方去地丁、当归，加白芍，四帖全安。其初，杨姒所生儿，食乳即吐，自母服药后，亦不呕矣。凡此，皆少厥二阴阴虚火盛之病，若谓产后而用辛温，是杀之也。

　　卷二十五·产后

　　恶寒

　　吴洋治汪伯玉婶杜，冬举仲子，会病喑且痿，四肢汗溢而甚恶寒，历春夏滋深，挟纩拥絮犹栗栗。

　　曰：物极则反，吾且极之，病由递产而虚，势重不可亟反，激而后反，其易为力哉。于是，补以参、 ，敛以桂枝，固以龙骨、牡蛎，经年寒犹故也。汪以为言，洋曰：毋谓徐徐，及瓜而后可治。又明年夏，先期一月，而诊之曰：药力告盈，其可以已。则以盘水沃青巾者二，以石水浮瓜者三。谓汪曰：洋无戏言，通言语，撤衣衾，其在今日。乃命女仆奉盘水进。杜难之，手语曰：吾病产后，宜不可水。洋曰：无害。第以两手，按青巾试之。病者曰宜，然后乃沃两巾，寻漱以盂水，已复饮之，既削瓜而使啖其半，于是汗止声出，单衣如常。先是溪南吴千妇，病与杜同，洋治以向法效。（《太涵集》。雄按：此先救其表，而后清其里也。然及瓜而后可治，虽医者有此眼力，恐病者无此耐性何。）

　　卷二十五·产后

　　喘

　　沈尧封曰：产后喘，有闭、脱二症。下血过多者是脱症，喉中气促，命在须臾，方书虽有参苏饮一方，恐不及待。恶露不快者，是闭症，投夺命丹可定。如不应，当作痰治。此皆急症，更有一种缓者。楼全善所云：产后喘者多死。有产二月，洗浴即气喘，坐不得卧者。五月，恶露得暖稍下，用丹皮、桃仁、桂枝、茯苓、干姜、枳实、浓朴、桑皮、紫苏、五味、栝蒌，煎服即卧，其疾如失，作污血感寒治也。按此亦是痰症，所以能持久，痰滞阳经，所以恶寒。方中着力在栝蒌、浓朴、枳实、桂枝、茯苓、干姜、五味数味，余皆多赘。

　　楼全善治一妇，产后，洗浴即气喘，但坐而不得卧，已五日，恶风，得暖稍宽，两关脉动，尺寸俱虚，百药不效。用牡丹皮、桃仁、桂枝、茯苓、干姜、枳壳、桑白皮、紫苏、五味子、蒌仁服之即宽，二三服即卧，其疾如失，盖作汗出感寒治之也。（《治法汇》。雄按：寸脉既虚，何以用枳、朴？尺脉既虚，何以用丹皮、桃仁？若谓恶露不行，案中胡不叙及？）

　　薛立斋治一产妇，喘促自汗，手足俱冷，常以手护腹，此阳气虚脱也，用人参附子汤四剂愈。

</div>
    <div class="pagination">
<a href="续名医类案_page97.html">上一页</a><span>...</span><a href="续名医类案_page93.html">93</a><a href="续名医类案_page94.html">94</a><a href="续名医类案_page95.html">95</a><a href="续名医类案_page96.html">96</a><a href="续名医类案_page97.html">97</a><span class="current-page">98</span><a href="续名医类案_page99.html">99</a><a href="续名医类案_page100.html">100</a><a href="续名医类案_page101.html">101</a><a href="续名医类案_page102.html">102</a><a href="续名医类案_page103.html">103</a><span>...</span><a href="续名医类案_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
