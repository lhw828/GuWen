<!DOCTYPE html>
<html>
<head>
    <meta charset="UTF-8">
    <title>皇汉医学 - 第 16 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 16 页/共 77 页</h1>
    <div class="content">　　【气味】苦，咸寒，无毒。
　　【主治】瘿瘤结气，散颈下硬核痛，痈肿，症瘕，坚气。…下十二水肿。(《本经》)
　　疗皮间积聚，暴瘤气，结热，利小便。(《别录》)
　　治气急心下满，疝气下坠，疼痛，卵肿。(甄权)
　　治奔豚气，脚气，水气浮肿，宿食不消，五膈痰壅。(李殉)
　　据以上各说观之，则海藻可谓为解凝性利尿药也。
　　八味丸之注释
　　崔氏八味丸，治脚气上入，少腹不仁。(《金匮要略》)
　　【注】
　　不仁者，本系知觉麻痹之义，然少腹不仁，非唯下腹部知觉麻痹之意，寓有该部软弱无力，恰如按棉花然之触觉之意也。由余之实验，则此脚气与普通一般者不同，多现于孕产妇，尤以产后之妇人为特种之病证，俗称血脚气者是也。
　　虚劳腰痛，小腹拘急，小便不利者，八味丸主之。(《金匮要略》)
　　【注】
　　小腹拘急者，以指撮下腹内部，有紧张状的自觉之谓也。
　　夫短气有微饮，当从小便去之，苓桂朮甘汤主之，肾气丸亦主之。(《金匮要略》)
　　【注】
　　尾台氏曰：「短气云云之二方，虽同为利小便，然其主治则不同。」
　　此方(余谓苓桂朮甘汤也)主心下之水饮，故施于此证(余曰：「指心下停饮，短气之证也」)则有效。八味丸主少腹不仁，故用于心下停饮，短气之证，绝无其效。夫少腹不仁者，不特仅因水毒，血亦不循也，此所以用八味丸之有效也。
　　此说虽当，然说明犹未充分，故补足之。凡水毒原因性之短气，恒为浅在的力弱者，与热毒原因性短气(例如大承气汤证之短气是也)之深而有力者异。茯桂朮甘汤证比八味丸证则较实，故其短气亦比之有力，是二方证可以判别矣。
　　《餐英馆治疗杂话》曰：「呼气短者，水气也。吸气短者，肾虚也，为八味丸之适应证也。」
　　求真按：「此说可谓苓桂朮甘汤之短气发于呼气时，而八味丸之短气生于吸气时也。果然与否，须俟他日之研究。」
　　男子消渴，小便反多，以饮一斗，小便亦一斗，肾气丸主之。(《金匮要略》)
　　译者按：「原本无『亦』字，兹从唐氏《金匮浅注补正本》增。」
　　【注】
　　消渴者，虽渴而饮水，然尿利少也，今反尿利多，故用「反」字。以饮一斗云云者，形容消渴，小便反多也。
　　古来医家，虽因本条文而用本方以治糖尿病及尿崩证。然由余之经验，现时该病之大半为石膏剂证也，不可眩惑于仲景所论之表面而轻忽误治之。
　　问曰：「妇人病，饮食如故，烦热不得卧，而反倚息者，何也？」师曰：「此名转胞，不得溺也。以胞系了戾，故致此病，但利小便则愈，宜肾气丸主之。」(《金匮要略》)
　　【注】
　　饮食如故云者，饮食与平常无异，固为胃中无病，然是亦为阴证之征。所谓烦热者，于《观证辨疑》云：「烦热，虚热也，为心中、手掌、足心之热也。烦者，为无可奈何之状。…血脱者，地黄主之。」
　　又《伤寒杂病辨证》曰：「烦热者，因热而苦烦也。其证心胸之间如蒸如焮，热气沸郁，烦扰不安，故名烦热。」成无己曰：「烦热者，与发热若同而实异也。发热者，怫怫然发于肌表，有时而休也。烦热者，因烦而热，无时或歇者也。」二者均是表热，而烦热者，因热而烦，发热乃时发，无时或也，是得之矣。…又有谓手掌、足心烦热者，盖取诸烦扰无可奈何之义也。
　　然此烦热，非本方证之特有，而同本方含大量地黄之三物黄芩汤、炙甘草汤、黄土汤、芎归胶艾汤、大黄蟅虫丸等证亦有发现者，又无地黄之栀子剂、小柴胡汤、小建中汤等证亦有发现者。仅手掌、足跖之烦热，于驱瘀血剂之大黄牡丹皮汤、桃核承气汤、桂枝茯苓丸、当归芍药散等证亦有发现者，故凭此一证之存在，不可为本方证之特征也。倚息者，倚悬于物而呼吸之意，即伴短气以呼吸也。转胞之胞，即指膀胱，称转胞时，虽为膀胱转移之意，其实不然，是由以下之胞系了戾而来之病名也。溺者，排尿之意。胞系之系，系或紧之义。了戾者，为屈曲旋转之意。膀胱如系之紧者，非输尿管与尿道之外而发病，则此屈曲旋转者，即输尿管也。
　　故全文之意：「有人问曰：『妇人饮食如平常，然烦热而不得横卧，倚悬于物而呼吸者，何故？』师答之曰：『此病称转胞，因输尿管曲捻，不能排尿之结果也。』故与本方以整复输尿管而使利尿之意也。」
　　输尿管之屈曲捻转，因组织之紧张力减退，则由此原因之子宫下垂证，亦多以本方为主治也。
　　八味丸方
　　地黄3.5克，山茱萸、薯蓣各1.5克，泽泻、茯苓、牡丹皮各1.3克，桂枝、附子各0.9克。
　　上研细末，以蜂蜜为丸，一日分三回服。若作煎剂时，除附子外，诸药须增量至二倍以上，以水三合，煎成一合服。
　　八味丸之腹证
　　地黄治脐下不仁及烦热，具强心作用。地黄合泽泻、茯苓、附子为利尿作用；薯蓣、山茱萸有滋养强壮作用；牡丹皮佐地黄而治烦热，并可和血；桂枝抑制水毒之上冲；附子刺激新陈代谢机能，使脐下不仁等之组织弛纵者可以复旧，并治下体部之冷感，及知觉运动之不全或全麻痹等。故包含是等药品之本方以脐下不仁为主目的，尿利之减少或频数，及全身之烦热，或手掌、足跖之更互的出没烦热与冷感为副目的，更参照上记及下列诸说而用之也可。
　　先辈之论说治验
　　《方机》于本方之主治曰：「脚气疼痛，少腹不仁(蕤宾)，足冷或痛，少腹拘急，其便不利者(应钟)。」
　　求真按：「疼痛者，为附子、桂枝之治处。足冷者，附子之疗所也。」
　　夜尿，或遗尿者。
　　《建殊录》曰：「某僧一身肿胀，小便不利，心中烦闷，气息欲绝，脚尤濡弱。一医作越婢加朮附汤饮之，数日无效。先生诊之，按至少腹，得其不仁之状，乃与八味丸。一服心中稍安，再服小便快利，未尽十剂而痊愈。」
　　求真按：「此病恐系慢性肾炎，余亦于此证而烦热不堪病者，与本方而得速效者矣。」
　　《医方口诀集》本书方条曰：「下焦虚惫，或小便不禁者，或癃闭者，痿痹者，皆可用之。」
　　《古方便览》本方条曰：「一人患热病后口渴，饮茶汤每日约三四升，小便昼夜五、六十次，其它无少苦，诸治不得奏效。余即作八味丸料使饮之，诸证顿除。」
　　《成绩录》曰：「一男子腰以下痹，冷痛，手足烦热，舌上黑苔如实状，先生与八味丸而痊愈。」
　　求真按：「此舌黑苔，必为湿润。」
　　《类聚方广义》本方条曰：「治产后水肿，腰脚冷痛，小腹不仁，小便不利者，以水煮服之。」
　　淋家，小便昼夜数十行，便了微痛，常有便意，咽干口渴者，称气淋。老人多患斯证，宜此方。又治阴痿及白浊证，小腹不仁无力，腰脚酸软或痹痛，小便频数者，妇人白带甚者，亦宜此方。
　　求真按：「余亦屡用本方治是等之病矣。」
　　地黄之医治效用
　　《本草纲目》曰
　　地黄
　　【集解】《别录》曰：「地黄生咸阳川泽黄土地者佳。二月、八月采根阴干。」
　　弘景曰：「咸阳，即长安也。」
　　干地黄
　　【气味】甘寒，无毒。
　　【主治】伤中。逐血痹，填骨髓，长肌肉。作汤除寒热积聚，除痹。(《本经》)
　　主男子五劳七伤，女子伤中胞漏下血，破恶血溺血，利大小肠，去胃中宿食。…补五脏内伤不足，通血脉，益气力，利耳目。(《别录》)
　　助心胆气，强筋骨，长志，安魂，定魄，治惊悸劳劣、心肺损、吐血、鼻衄、妇人崩中血运。(大明)
　　产后腹痛。(甄权)。
　　凉血，生血，补肾水真阴，除皮肤燥，去诸湿热。(元素)
　　主心病，掌中热痛，脾气痿蹶，嗜卧，足下热而痛，吐血。(好古)
　　生地黄
　　【主治】治妇人崩中血不止，及产后血上薄心，闷绝，伤身。胎动下血，胎不落。…瘀血，留血，鼻衄，吐血。皆捣饮之。(《别录》)
　　解诸热，通月水，利水道。(甄权)
　　《本草备要》曰：「干地黄，甘苦，寒。…凉血，治血虚发热、劳伤咳嗽、痿痹、惊悸、血运、崩中。…长肌肉，利大小便，调经、胎不安。又能杀虫，治心腹急痛。」
　　由是观之，则地黄有止血，利尿，强壮，强心，解热，镇咳，镇静，镇痛等诸作用也明矣。然以之应用于临床上，当以血脱(南涯翁所说)、血虚(《本草备要》所说)，即贫血虚弱与脐下不仁为主目的，烦热及其它症状为副目的。
　　薯蓣之医治效用
　　《本草备要》曰：「山药，入脾肺二经，补其不足，清其虚热，固肠胃，润皮毛，化痰涎，止泻痢，…益肾，强阴，治虚损劳伤，…又能益心气，治遗精健忘。」
　　据此说观之，则本药为滋养强壮性的止泻药矣。
　　山茱萸之医治效用
　　《本草纲目》曰
　　山茱萸实
　　【气味】酸平，无毒。
　　【主治】强阴益精，安五脏，通九窍，止小便利，久服明目强力。(《别录》)
　　治脑骨痛，疗耳鸣，补肾气与阳道，强阴茎，添精髓，止老人尿不节，治面上疮，…止月水不定。(甄权)
　　暖腰膝，助水脏。(大明)
　　【发明】
　　好古曰：「滑则气脱，涩剂所以收之。山茱萸止小便利，秘精气，取其味酸涩以收滑也。」
　　据以上各说观之，则本药为滋养强壮性的收敛药矣。
　　麻黄汤之注释
　　太阳病，头痛，发热，身疼腰痛，骨节疼痛，恶风，无汗而喘者，麻黄汤主之。(《伤寒论》)
　　【注】
　　本方虽与桂枝汤同为太阳病之治剂，然如既述之桂枝汤证，为皮肤弛纵而汗自出者，即水毒不郁滞于体表，身体非不疼痛，然身疼腰痛，骨节疼痛，不至剧烈。又此毒不迫于呼吸器，故不喘。而本方证因皮肤致密而紧张，汗不出，故排泄被阻止，于是水毒迫于肌肉或关节，致成身疼腰痛，骨节疼痛，侵入呼吸器而使作喘也。由此观之，仅由汗出与不出之差，即有霄壤之别，故诊断时务宜谨慎从事，不可有误。
　　太阳与阳明合病，喘而胸满者，不可下之，宜麻黄汤。(《伤寒论》)
　　【注】
　　所谓太阳与阳明合病者，是指示太阳病不解而转属于阳明之机会与有阳明证时而兼发太阳证之时相似也。前者自表及于里，后者由里达于表也。然太阳、阳明二证，在共存时则相等，而前者为普通所见，故暂置之，今就后者说明之。大概阳明证以泻下可解，然有时病毒之一部欲由皮肤逃遁而现表证，同时有迫呼吸器而发喘证者。此际固有阳明证，而太阳证亦一时的存在也。故成氏所谓太阳与阳明之合病而胸满者，由喘而胸腔之内压增高，压下横膈膜，心下与肋骨弓下部膨满之谓，即喘为主证，而胸满为客证也。故以主证之喘为目的而用本方，则喘与胸满亦皆治愈之意也。
　　何以特记此无意味之客证之胸满，而犹云不可下之，是亦仲景之深意所在。此喘而胸满与大承气汤证之腹满而喘者颇相类似，而示其鉴别法也。详言之，大承气汤证之腹满而喘，由病毒充实于腹内而成腹满，因腹满而迫使横膈膜上升，致成喘证，是以腹满为主证，而喘为客证也。故以腹满为目的，而以大承气汤泻下病毒时，则腹满与喘皆愈矣，然不能治喘而胸满者，则麻黄汤证之喘而胸满者，暗示不可误为腹满而喘，以大承气汤下之之意也。决断病证之表里主客，为决汗下之重大关键，不可不深留意之。
　　太阳病，十日已去，脉浮细而嗜卧者，外已解也。设胸满胁痛者，与小柴胡汤。脉但浮者，与麻黄汤。(《伤寒论》)
　　【注】
　　当患太阳病，经过十日以上尚不愈时，呈脉浮细而好横卧者，表证之谓外，即表证已解也。设有此状，而胸满骨痛者，可与小柴胡汤。脉但现浮，无他证者，为表证未全去，宜与本方之意也。本条所以称与，不称宜者，称宜为应一时病变之活用手段而权其机宜也。称与者，见目前之证，为一时的处方之谓，寓有依证变化或至于转方，亦未可知之意也。至病证完备，无丝毫疑者，则称主之，是三者之区别也。
　　太阳病，脉浮紧，无汗，发热，身疼痛，八九日不解，表证仍在，此当发其汗。服药已，须臾，其人发烦目瞑；剧者必衄，衄则解。所以然者，阳气重故也，麻黄汤主之。(《伤寒论》)
　　【注】
　　「表证仍在」似非仲景之正文，故删之亦佳。又原文于「服药已」之下有「微除」二字，从尾台氏说认为「须臾」之误，已改之。「目瞑」与「目眩」同。衄血后治病之理与所述于桂枝汤条者无异。又于「阳气重故也」句，虽有诸说，何莫非捕风捉影之论，故不揭之，余亦不知其义。然于本方运用上无大关系，故暂不问亦佳。唯有一要言，「麻黄汤主之」之一句，以在本条之末，似非不作「衄血病瘥之后尚用本方」解。然此由不知仲景之文法之过，盖此句假定续于此，当「发其汗」句之下而解释之，较合于理。
　　脉浮者，病在表，可发汗，宜麻黄汤。(《伤寒论》)
　　脉浮而数者，可发汗，宜麻黄汤。(《伤寒论》)
　　【注】
　　以上二条，云「脉浮」，「脉浮而数」，恐省略「紧」字或「有力」等字。
　　伤寒，脉浮紧，不发汗，因致衄者，麻黄汤主之。(《伤寒论》)
</div>
    <div class="pagination">
<a href="皇汉医学_page15.html">上一页</a><span>...</span><a href="皇汉医学_page11.html">11</a><a href="皇汉医学_page12.html">12</a><a href="皇汉医学_page13.html">13</a><a href="皇汉医学_page14.html">14</a><a href="皇汉医学_page15.html">15</a><span class="current-page">16</span><a href="皇汉医学_page17.html">17</a><a href="皇汉医学_page18.html">18</a><a href="皇汉医学_page19.html">19</a><a href="皇汉医学_page20.html">20</a><a href="皇汉医学_page21.html">21</a><span>...</span><a href="皇汉医学_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
