<!DOCTYPE html>
<html>
<head>
    <meta charset="UTF-8">
    <title>丁甘仁医案 - 第 9 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丁甘仁医案 - 第 9 页/共 46 页</h1>
    <div class="content">　　王幼 湿温伏邪，已十六天，汗多潮热，口干欲饮，白 布于胸腹之间，八九日未更衣，脐下按之疼痛，舌红绛中后腻黄，脉象沉数。叠投清温化湿之剂，诸症不减；良由伏邪蕴湿化热，由气及营，由经入腑，腑中宿垢不得下达也。吴又可云：温病下不嫌早。导滞通腑为主，清温凉营佐之，使有形之滞得下，则无形之邪自易解散。

　　生川军（二钱） 玄明粉（后入，一钱五分） 枳实（一钱） 生甘草（五分） 冬桑叶（二钱） 粉丹皮（二钱）

　　青蒿（一钱五分）

　　嫩白薇（一钱五分） 京赤芍（一钱五分） 青荷梗（一尺） 活水芦根（去节，一尺）

　　复诊 昨进导滞通腑，清营泄热之剂。腑气已通，潮热渐减，白 布而不多，口干欲饮，舌中腻黄渐化，脉濡数无力，阴液暗伤，余热留恋气营之间，清津无以上供。今拟生津清化，佐入和胃之品，尚须节食，恐多食则复，少食则遗之弊。

　　天花粉（三钱） 霜桑叶（二钱） 粉丹皮（一钱五分） 京赤芍（一钱五分） 朱茯神（三钱） 青蒿梗（一钱五分） 嫩白薇（一钱五分） 通草（八分） 六一散（包，三钱） 青荷梗（一尺） 生熟谷芽（各三钱）

　　裘左 湿温八天，壮热有汗不解，口干欲饮，烦躁不寐，热盛之时，谵语妄言，胸痞泛恶，不能纳谷，小溲浑赤，舌苔黄多白少，脉象弦滑而数。阳明之温甚炽，太阴之湿不化，蕴蒸气分，漫布三焦，有温化热、湿化燥之势，症非轻浅。姑拟苍术白虎汤加减，以观动静。

　　生石膏（三钱） 肥知母（一钱五分） 枳实炭（一钱） 通草（八分） 制苍术（八分） 茯苓皮（三钱）

　　炒竹茹（一钱五分） 飞滑石（三钱） 仙半夏（一钱五分） 活芦根（去节，一尺）

　　荷梗（一尺）

　　二诊 今诊脉洪数较缓，壮热之势大减，稍能安寐，口干欲饮，胸闷泛恶，不能纳谷，舌苔腻黄渐化，伏温渐解，而蕴湿犹留中焦也。既见效机，毋庸更张，参入芳香淡渗之品，使湿热有出路也。

　　熟石膏（三钱） 仙半夏（一钱五分） 枳实炭（一钱） 泽泻（一钱） 制苍术（八分） 赤茯苓（三钱）

　　炒竹茹（一钱五分） 通草（八分） 飞滑石（三钱） 鲜藿佩（各一钱五分） 荷梗（一尺）

　　三诊 热退数日，复转寒热似疟之象，胸闷不思纳谷，且有泛恶，小溲短赤，苔黄口苦，脉象左弦数，右濡滑。此伏匿之邪，移于少阳，蕴湿留恋中焦，胃失降和。今宜和解枢机，芳香淡渗，使伏匿之邪，从枢机而解，湿热从小便而出也。

　　软柴胡（八分） 仙半夏（二钱） 酒黄芩（一钱） 赤苓（三钱） 枳实（一钱） 炒竹茹（一钱五分）

　　通草（八分） 鲜藿佩（各一钱五分） 泽泻（一钱五分） 荷梗（一尺）

　　赵童 湿温已延月余，身热早轻暮剧，有时畏冷背寒，热盛之时，谵语郑声，渴喜热饮，小溲短赤，形瘦骨立，纳谷衰微，舌质红，苔薄黄，脉象虚弦而数，白疹布而不多，色不显明。良由病久正气已虚，太少之邪未罢，蕴湿留恋膜原，枢机不和，颇虑正不敌邪，致生变迁。书云：过经不解，邪在三阳。今拟小柴胡合桂枝白虎汤加减，本虚标实，固本去标为法。

　　潞党参（一钱五分） 软柴胡（一钱） 生甘草（五分） 仙半夏（二钱） 熟石膏（三钱） 赤茯苓（朱砂拌，三钱） 炙远志（一钱） 川桂枝（八分） 通草（八分） 泽泻（一钱五分） 焦谷芽（三钱）

　　佩兰叶（一钱五分）

　　二诊 进小柴胡合桂枝白虎汤加减，寒热渐退，谵语亦止，白疹布而渐多，脉象濡数，苔薄黄。太少之邪，已有外达之势，口干不多饮，精神疲倦，谷食衰微，正气已夺，脾胃鼓舞无权。今拟制小其剂，扶正祛邪，理脾和胃，冀胃气来复，自能入于坦途。

　　潞党参（一钱五分） 银柴胡（一钱） 生甘草（五分） 云苓（辰砂拌，三钱） 仙半夏（二钱） 粉葛根（一钱五分） 广橘白（一钱） 佩兰叶（一钱五分） 白薇（一钱五分） 川通草（八分） 生熟谷芽（各三钱）

　　生姜（一片） 红枣（三枚）

　　李左 脉来濡数，濡为湿，数为热，湿与热合，蕴蒸气分，漫布三焦，是以身热三候，朝轻暮重，白疹满布胸膺之间，形瘦神疲，乃湿热郁久不化，耗气伤阴所致，症势非轻。急宜存阴清宣。

　　金石斛（三钱） 嫩白薇（一钱五分） 六一散（包，三钱） 象贝母（三钱） 南北沙参（各一钱五分）

　　茯苓皮（三钱） 净蝉衣（八分） 鲜竹叶（三十张） 香青蒿（一钱五分） 通草（八分） 连翘壳（一钱五分） 荷梗（一支）

　　沈左 湿温四候，身热早轻暮重，有汗不解，白 已布，色不显明，口干欲饮，唇燥齿垢，形瘦神疲，舌质红，苔微黄，脉濡数无力。此乃气阴已伤，余邪湿热，留恋气营之间，入夜梦语如谵，有神不守舍之象，且有咳嗽，肺胃亦虚，虚多邪少，还虑生波。今拟清养肺胃之阴，宣化三焦之湿。

　　南沙参（三钱） 朱茯神（三钱） 川贝（二钱） 通草（八分） 川石斛（三钱） 冬桑叶（三钱）

　　栝蒌皮（二钱） 冬瓜子（三钱） 嫩白薇（一钱五分） 粉丹皮（一钱五分） 广橘白（一钱） 生苡仁（三钱）

　　清炙枇杷叶（去毛、包，二钱）

　　复诊 诸恙见轻，原方加北秫米（包）三钱。

　　郑左 湿温十六天，身灼热，有汗不退，口渴欲饮，烦躁少寐，梦语如谵，目红溲赤，舌红糙无津，脉象弦数，红疹布于胸膺之间。此温已化热，湿已化燥，燥火入营，伤阴劫津，有吸尽西江之势，化源告竭、风动痉厥之变，恐在目前。亟拟大剂生津凉营，以清炎炎之威，冀其津生邪却，出险入夷为幸。

　　鲜生地（六钱） 天花粉（三钱） 川贝母（二钱） 生甘草（八分） 粉丹皮（二钱） 冬桑叶（三钱）

　　银花（八钱） 白薇（一钱五分）

　　羚羊片（八分） 朱茯神（三钱） 带心连翘（三钱） 茅芦根（各一两） 鲜石斛（四钱） 鲜竹叶（三十片）

　　二诊 湿温十八天，甘寒清解，已服二剂，舌红糙略润，津液有来复之渐。身灼热、口渴引饮均减，夜寐略安，佳境也。红疹布而渐多，目白红丝，小溲短赤，脉数不静，少阴之阴已伤，水不济火，营分之热尚炽，木火升腾。前方既见效机，毋庸改弦易辙也。

　　原方加：西洋参（一钱五分）、鲜藕（四两，切片入煎）。

　　三诊 湿温三候，温化热，湿化燥，叠进生津凉解，身灼热大减，寐安，梦语亦止。红疹满布，营分之热，已得外达，脉数不静，舌转光红，小便黄，七、八日未更衣，阴液难以骤复，木火尚炽，余焰未净。仍拟生津泄热，佐通腑气，虽缓下，亦寓存阴之意。

　　西洋参（一钱五分） 冬桑叶（二钱） 天花粉（三钱） 白薇（一钱五分） 鲜生地（四钱） 粉丹皮（二钱） 川贝母（三钱） 生甘草（六分） 鲜石斛（四钱） 朱茯神（三钱） 郁李仁（研，三钱）

　　麻仁（研，四钱） 活芦根（去节，一尺）

　　四诊 湿温二十二天，身灼热已退，寐安神清，红疹布而渐化，腑气亦通，舌质红，苔微白，脉象濡软而数，精神疲倦，小溲淡黄，谷食无味，邪退正虚，脾胃鼓舞无权。今拟养正和胃，寒凉慎用，虑过犹不及也。

　　西洋参（米炒，五钱） 朱茯神（三钱） 川石斛（三钱） 生甘草（五分） 通草（八分） 栝蒌皮（二钱）

　　广橘白（一钱） 川贝母（二钱） 北秫米（包，三钱）

　　巫左 湿温症已延月，寒热时轻时剧，口干不喜饮，腑行溏薄。初由伏邪湿热，蕴于募原，少阳枢机不和，太阴为湿所困，清气不升。阅前方参、附、龙、牡、姜、桂、二陈等剂，温涩太过，致伏邪无路可出，愈郁愈深，如胶似漆。邪遏化热，湿遏化燥，伤阴劫津，化源告竭，气逆而促，神糊谵语，所由来也。舌苔黑糙而垢，有似少阴热结旁流、急下存阴之条，无如脉象左弦细促数，右部虚散，腹无燥实坚满之形，安有可下之理？阴液枯槁，正气亦匮，厥脱之变，即在目前矣。勉拟增液生津，以救其焚，亦不过尽人力以冀天眷！西洋参（三钱） 朱茯神（三钱） 天竺黄（一钱五分） 嫩钩钩（后入，三钱） 大麦冬（二钱）

　　紫贝齿（三钱） 银柴胡（八分） 枳实炭（八分） 霍石斛（三钱） 川贝母（二钱） 清炙草（四分）

　　炒竹茹（一钱五分）

　　费右 湿温三候，灼热不退，舌绛起刺，脉洪数。温邪化火，由气入营，热邪内炽，扰犯包宫，伤津劫液，化源欲竭。以致唇焦齿垢，谵语妄言，内陷重症，危笃之至。拟养阴救液，清火开窍，未识能有挽回否。

　　犀角尖（三分） 粉丹皮（一钱五分） 带心麦冬（三钱） 鲜石菖蒲（五分） 鲜生地（三钱）

　　京赤芍（一钱五分） 上川连（三分） 鲜竹叶心（三钱） 带心连翘（三钱） 京玄参（三钱） 天竺黄（二钱） 活芦根（去节，一两） 牛黄清心丸（一粒，另研细末化服）

　　叶左 初病喉痧，治愈之后，因复感停滞，酿成湿温。身热有汗不解，临晚畏寒，入夜热势较盛，天明即觉轻减，已有三候。口干不多饮，小溲短赤，超时有粉汁之形。苔薄黄，脉濡数。素有失红，阴虚体质，叠进清温化湿之剂，其热非特不减，反加肤肿足肿，脐腹饱满，面浮咳嗽。细推病情。太阳经邪未解，膀胱腑湿不化，久则湿困大阴，健运无权。湿为阴邪，易于化水，水湿泛滥，则为肤肿足肿；中阳不运，浊阴凝聚，则为脐腹饱满；水湿逆肺，则为咳嗽面浮；格阳于外，则身热不退也。恙势已入险境，岂可泛视。今拟五苓加味，温开太阳而化水湿，勿可拘执阴虚体质，而畏投温剂，致一误而再误也。然乎否乎？质之高明！川桂枝（八分） 连皮苓（四钱） 炒白术（三钱） 猪苓（三钱） 仙半夏（三钱） 大腹皮（二钱）

　　砂仁（八分） 光杏仁（三钱） 泽泻（一钱） 姜皮（八分） 陈皮（一钱） 冬瓜子皮（各三钱）

</div>
    <div class="pagination">
<a href="丁甘仁医案_page8.html">上一页</a><span>...</span><a href="丁甘仁医案_page4.html">4</a><a href="丁甘仁医案_page5.html">5</a><a href="丁甘仁医案_page6.html">6</a><a href="丁甘仁医案_page7.html">7</a><a href="丁甘仁医案_page8.html">8</a><span class="current-page">9</span><a href="丁甘仁医案_page10.html">10</a><a href="丁甘仁医案_page11.html">11</a><a href="丁甘仁医案_page12.html">12</a><a href="丁甘仁医案_page13.html">13</a><a href="丁甘仁医案_page14.html">14</a><span>...</span><a href="丁甘仁医案_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
