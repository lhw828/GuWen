<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 143 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 143 页/共 253 页</h1>
    <div class="content">　　锦囊催生保产万全汤方论

　　临产几个时辰，实存亡危迫，关系母子性命，故古人立方甚多，然妇人胎产，乃大伤气血之端。难产之因，半由气血不足，产后诸疾，全是气血大亏，产后诸虚，皆属产前所致，奈佛手散、兔脑丸及葵花益母诸方，无非活血顺气，滑胎破瘀，温暖通窍，以图营运推出之势，全不管营运推出之源。产妇精力充足者，藉此开导得以易生，倘系气血不足，则虽有催生开导之功，而无营运药势之力，抑何补哉？至于手握石燕，足贴蓖麻，设遇实症顺症，假此安心候时，如当气血精神亏极，用此敷衍之方，神气内竭，势似隔靴搔痒。不调气血，而强用催生，何以为营运之具！徒存虚名，而无实效，误人性命于顷刻，岂不痛哉！惟达生散立方平正，奈只可调理于产前，生化汤用意甚深，又只可调理于产后，并非可济危急催生之用者，今体二方之意合成一方，务取万全，屡用甚验，即名保产万全汤。鄙见以调补气血为先，以温中散瘀下降为佐，气血得力，自能健运催生，此不催之催也。故用人参、当归为君，培补气血，壮其主也。少加桃仁、川芎、黑姜、炙草、酒红花，温中而散其瘀滞也。牛膝梢、桂心温行导下，使无上逆冲心之患，不惟催生神效，产后更元瘀血凝滞，百病补而兼温则不滞，温而兼补则不崩，升少降多，则气得实而易下，阴而兼升，则瘀自去而新自归，补多泻少，邪去而元气无伤，苦少甘多，瘀逐而中和仍在。（张）以济生念切，敬立是方，幸高明鉴诸。

　　人参（三钱至五钱，大补元气以为君） 当归（去芦，三钱，又补荣血以为臣） 川芎（一钱，入肝以疏郁滞少泻升提之性，则降下之药得力） 桃仁（十三粒，不去皮、尖，捣碎，取苦可去旧，甘能生新，滑能润下） 干姜（炒焦黄，三钱，温能通行血分，焦则令其下降而遏其上升也） 甘草（炙，六分，令其里性少缓，中宫得受补益不使即为下坠也） 牛膝梢（二钱，既能下行复走十二经络，令其经络无壅，则气血效力以为营运推出之势） 红花（酒炒，三分，多则破血，少则活血生新耳） 肉桂（临煎方去皮，切碎，六分，冬天用八分，借此引经率领诸药直入血，且为散瘀则生产自易，而温可通行也）加胶枣一枚，水煎，食前温服。如产妇壮实，及无力服人参者，去参用之。其效尚倍于佛手散多矣。

　　女科精要卷十八　产后门

　　产后脉论

　　叔和曰：产后寸口洪疾不调者，死。沉微附骨不绝者，生。又曰：沉小滑者生，实大坚弦急者死。丹溪曰：胎前脉当洪数，既产而脉仍洪数者，死。又曰：胎前脉细小，产后脉洪大者，多死，《产经》曰：胎前之病，其脉贵实，产后之病，其脉贵虚，胎前则顺气安胎，产后则补虚消瘀，此其要也。

　　临产气血动荡，胞胎迸裂，与常经离异，必有水先下，俗谓之胞浆，即养胎之液也。水下则胞裂而产，既产则气血两虚，脉宜缓滑，缓则舒徐，不因气夺而急促，滑则流利，不因血去而枯涩，均吉兆也。若实大弦牢，非产后气血两虚所宜，实为邪实，大为邪进，弦为阴敛，宣布不能，牢为坚着，近于无胃，皆相逆之脉也。

　　女科精要卷十八　产后门

　　产后当知

　　凡产毕，饮热童便一盏，不得便卧，宜闭目而坐，须臾上床，宜仰坐，不宜侧坐，宜竖膝，不宜伸足高倚，床头浓铺 褥，遮围四壁使无孔隙，免致贼风，以醋涂鼻，或用醋炭，更烧漆器，轻轻以手从心按摩至脐，则恶露尽下，以杜血滑血逆，如此三日。不问腹痛不痛，以童便和酒温服五七次，酒虽行血，能下恶露，行乳汁，然脏气方虚，不可多饮，并不可产毕即饮，恐引血入四肢，能令血晕。如胃气弱者，里无火者，童便亦宜禁之，恐伤胃气，惟频食白术薄粥，渐进丰肉、猪蹄少许。慎言语，戒七情，勿勤梳头洗足，以百日为度。若气血弱者，不计月旦，否则患手足腰腿疼痛等症，名曰蓐劳，最难治疗。产后不必问是男是女，恐因言语而泄气，或因爱憎而劳神。最忌大喜、大怒，喜则气散，或生红污，怒则气逆，或生 瘕。不可独宿，恐致虚惊：不可刮舌，恐伤心气；不可刷齿，恐致血逆。须气血平复，方可治事，犯时微若秋毫，成病重如山岳，可不慎欤！乳乃血气所成，产后不可食盐，盐止血，令无乳汁，且发嗽难治。夏忌贪凉用扇，及食冷物，切不可当风睡卧。儿生三日，相传洗三，谓不洗则长大皮粗起秕，但夏月天热洗可，不洗可，至冬后切不可洗，恐风入脐中，脐风由此而起，屡见有不洗三者，至老不闻皮粗起秕，有识者不洗三可也。且儿在胎，从母腹中温暖长养，一出胎来，阳和之气全失，虽当暑月，必须衣服周密，勿见外风，故俗云亚无六月。儿生下，欲断脐带，必以蕲艾为捻，香油浸湿，熏烧脐带，令焦方断，其束脐须用软帛，浓绵裹束，勿令受风，及儿尿湿脐，此预防脐风第二要紧也。儿初生皮肤娇嫩，腠理不密，衣服须用大人故绵，则勿耗损脉络精华，兼用布衣粗服，令其皮肤坚浓，一生受益无穷。

　　儿生次日，即看口中上 ，如有白泡子，即以银挖宜轻轻刮破其泡子，须刮出勿令落入喉中，仍以京墨搽之。此泡一老，非为难刮，且儿不乳，变生撮口诸症。又看牙龈之上，如有马牙，亦须挑破取出，血出不妨，以墨搽之。其藏胎衣，忌太岁方，三杀方，宜用稍大平稳瓷瓶，器小令儿吐乳，安稳令儿不惊。母血衣不可日晒，儿湿衣不可夜露，遇鸟以粪水染衣，能生毒疮，变成疳症。古以一月为小盈月，两月为大盈月，此两月内不暴怒，少劳碌，禁淫欲，终身无病，而且多子。凡人累劫重修，方得人身，一出胞胎，性命托于父母之保养，有因儿女，太多，衣食缺乏，投溺水中者、大损天和，最宜禁戒。

　　产后诸证，不可概服补药，恐有瘀血凝滞也，非行血则邪不去。即诸虚症，亦须血行其气乃复，但行之有方，不可过峻。凡产后危证，莫如三冲、三急，三冲者，败血冲肺、冲心，冲胃也；三急者，新生产之呕吐、泄泻、多汗也。其用药则有三禁，禁佛手散，以川芎辛散，能发汗走泄也。禁四物汤，以生地寒冷，能作泻而凝血也，白芍酸寒，伐生气也。禁小柴胡汤，以黄芩性凉，能阻恶露也。更有三禁，不可汗，不可下，不可利小便。并勿犯胃及上下焦，虽有杂症，以未治之，大补气血为主。产后满百日，方可会合，不尔至死，大概虚羸百疾，多从此而得。凡妇人患风气，脐下虚冷，莫不由于早行房也。

　　产后诸疾，古方多用四物汤加减，而丹溪独谓芍药酸寒，伐生发之气，禁而不用，何欤？盖新产之妇，血气俱虚，但存秋冬肃杀之气，而无春夏主发之机，故最忌寒凉，大宜温热之药，以助资始资生之源也。先哲制四物汤，以芎归之辛温，佐以地芍之寒，温寒适中，为女科诸疾妙剂。若用于产后，必取白芍以酒重复制炒，去其酸寒之性，但存生血活血之能，或再加黑姜，则何不可用？且芍药性清微酸而收，最宜于阴气散失之证，岂不为产后要药！先贤尚谆谆告戒，况寒凉酸削者乎！但知芍药酸寒而不究生地更凉，且直走血分为害尤甚，必不得已，当以熟地代之，若概以四物治产后者、误人多矣。

　　产后以去败血为先，血滞不快，乃成诸病，夫产后元气既亏，营运失度，不免瘀血停留，治者必先逐瘀，瘀消方可行补，此第一义也。但虚极不能姑待者，则以峻补之中，加入温行之药，峻补则力大而可宣通，温行则流畅而不凝滞，即实症逐瘀，亦不可用峻厉之药。产后元气大虚，恐血无主宰，一任药力，便为崩行不止，虚则易脱，犹覆水难收矣，故莫若生化汤行中有补，补中有行，温则不滞，无伤胃气，为至当也。

　　产后元气大脱，新血未生，凡有头疼发热，恶心饱闷诸证，皆是虚中变现之假象，慨以大补气血为主，如恶露未尽，补药中入行血药。如感冒风寒停滞，亦须补中兼以发散消导，勿得泛用峻厉，有伤气血，因疑似之外邪，伤真切之元气，岂不误甚！新产之后，虽无疾病，宜将息劳动，调理脾胃，进以美味饮食，则脏腑易于平复，气血自然和调，百疾不生，但中气方虚，难于运化，勿得过多，反伤脾胃。

　　四物生地性凉而滞，大伤脾胃，芍药味酸而寒，易伐生气，产后常多误人，生化汤除此二味，加以温中行血之剂。如产后儿枕作痛，世多用消块散血之剂，然后议补。又有消与补混施，不知旧血虽当消化，新血亦当生养，若专攻旧，则新血转伤。世以回生丹，攻血块，下胞衣，其元气甚多伤损，生化汤因药性功用而立名也，产后血块当消而新血亦当生也，专消则新血不生，专生则旧血反滞，芎归桃仁三味善去旧血，骤生新血，佐以黑姜、炙草，引三味入于肺肝，生血利气，行中有补，且得暖则血自流通，恶露自尽，故无后患，实产后之圣药。（张）因其方，加人参、桂、牛膝、红花，更为产前催生之神效。

　　胞衣不下有二，有因恶露入衣，胀而不能出，有因元气亏损，虚而不能出，恶露流入衣中者，腹必胀痛，用夺命丹，或失笑散，以消瘀血，缓则不救。元气虚弱不能送下者，腹中不胀痛，用保生无忧散，以固元气，然不若总以万全汤去人参，并可取效为至当也。

　　妇人百病，莫重于生产，产科之难，临产莫重于催生，既生莫重于胞衣不下，古方用花蕊石散最为紧要，但恐石药非肠胃大虚者所宜，莫若生化万全二方，选而用之。

　　有川佛手散，加红花、益母草、香附、山楂、陈皮、牛膝稍煎成，冲重便服。更有一法，产讫胞衣不下，停久非特产母疲倦，又恐血流胞中，必致危笃，宜急断脐带，以物系坠，使血不潮入胞中，则胞衣自痿缩而下。只要产母安心以物系坠之时，尤宜用心，先系然后截断，不尔胞上掩心而死，慎之。

　　女科精要卷十八　产后杂症门

　　产后血晕

　　产后血晕由产前素虚，产时亡血过多，以致虚火泛上，身无所主，以致昏晕。张按：大病、大虚之症，皆有之，名为血晕，实非因血而致晕也。方书尽曰，败血流入肝经，眼生黑花，头目旋晕不能起坐，昏闷不省人事，谓之血晕。此血热乘虚逆上凑心，故昏迷不省，气闭欲绝也，服童子便最好。此论但照管败血，全不照管大虚，但云气闭欲绝。服童便，岂童便可挽回元气欲绝乎。一方：用当归二钱、益母草一钱，人参二钱、红花六分、黑姜八分，冲热童便服，此方兼得之矣。张每遇产妇向有血晕之症者，于将产数日预服十全、归脾、养荣，调补气血。临产，人参一、二两煎服，补于未产、未虚之前，产后无虚可乘，无晕可发矣。

　　妇人分娩昏冒瞑目，因阴血暴亡，心神失养。心与包络君火相火也，得血则安，亡血则危，火上炽，故令人昏冒；火乘肺，故瞑目不省人事，是阴血暴亡，不能镇抚也。经云：病气不足，宜补，不宜泻。瞑目合眼，病悉属阴，暴去有形之血，则火上炽，但补其血，则神自安，心得血则能养而神不昏迷矣。然甚者，更当以补气药兼之，恐势急而补阴不及，且气能生血也。

　　下血多而晕，名为血脱，当大剂人参，可以回阳。若下血少而晕，非血滞、或属血竭，滞者温而行之，竭者浊而补之，切勿以破血、行血妄投也。

　　产后血晕，宜轻轻扶坐，烧炭沃醋，或烧旧漆器，令烟入口鼻即苏。急捏人中，静以待之，元气渐复，不可乱动，益令神气散乱矣。

　　女科精要卷十八　产后杂症门

　　恶露不下

　　恶露不下，由产后脏腑劳伤，气血虚损，或胞络挟于宿冷，或当风取凉，风冷乘虚而搏于血，壅滞不宣，积蓄在内，故不下也。宜温暖活血，则血自行。更有服燥血枯不能宣滞者，惟为温补气血自通也，不可攻之，反增别病。

　　女科精要卷十八　产后杂症门

　　恶露不绝

　　产后恶露不绝，由产时伤其经血虚损不足，不能收敛；或恶血不尽则好血难安；或阴虚内热，热搏血分；或挟于宿冷致气血不调，并宜脉候参详。虚极者，但温补生新而瘀自化；虚不甚者，则为去瘀生新可也。

　　产后恶露不绝，若肝气热，不能生血，六味丸；若肝气虚，不能藏血，逍遥散；若脾气虚，不能摄血，六君子汤；胃气下陷，不能统血，补中汤；若脾经郁热，血不归源，加味归脾汤；若肝经怒火，荣血妄行，加味四物汤；若气血两虚，十全大补汤；若肝经风邪，其血沸腾，一味防风丸；若淫欲怒气，有伤冲任，血久不止者，六味地黄汤加阿胶、麦冬、五味子。

　　女科精要卷十八　产后杂症门

　　产后头痛

　　头者，诸阳之会也。产后五脏皆虚，胃气亏弱，饮食不充，而虚阳失守，上凑于头，阳实阴虚，则令头痛。间有败血头痛者，总浊气在上也。虽有身热、恶寒之候，只宜生化汤加减，慎不可用羌独等药。盖此由真阳亏损，浊阴得以犯上，陷入髓海，为胀为痛，是非清阳升复，则浊阴不降，在里内起之邪为病，非若外入之邪可表而愈也。

　　女科精要卷十八　产后杂症门

　　产后心痛

　　产后心痛，为阴血亏损，随火上冲心络，名曰心包络痛，宜归脾汤主之。若寒伤心经，名曰真心痛，则无药可救矣。

　　凡产后寒气上攻则心痛，下攻则腹痛，兼血块者，宜服生化汤加桂。若独用热药攻寒，其痛虽止而血妄行，反虚产母。

　　况寒者必挟虚而燥；热者必佐阴药，方能制其僭越也。

　　女科精要卷十八　产后杂症门

　　产后腹痛

　　产后恶血，或因外感六淫，内伤七情，致令斩然而止，瘀血壅滞，所下不尽，故令腹痛，当审因治也。如产妇期数内，或饮食如常，忽作腹痛，六脉沉伏，四肢厥冷，此恶血不尽，伤食裹血而脉不起也，不可误认为气血两虚，而用大补，须兼消导行血之药。

　　《要略》曰：产后腹中 痛，当归生姜羊肉汤主之。病痛者，缓缓痛也，属客寒相阻。故以当归通血分之滞，生姜行气分之寒。君以羊肉者，所谓形不足补以味，况羊肉又能补气， 痛属气弱，故宜之。

　　寇氏曰：妇人产当寒月，寒气入产门，脐下胀满，手不得犯，此寒疝也，宜仲景羊肉汤。或产后脐腹忽痛，乃呼吸之间冷风乘虚而入，宜当归建中汤、四顺理中汤。

　　产后腹痛，恶露既去而仍痛，四神调补之，不应八珍汤。若痛而恶心，或欲作呕，六君子汤；若痛而泄泻，六君子汤送四神丸；若胸膈饱闷，或恶食吞酸，或腹痛手不可按，此是饮食所伤，用二陈加白术、山楂，消导之；若食既消而仍痛，按之不痛，更加头痛，烦热作渴，恶寒欲呕等症，此是中气被伤，宜温补脾胃为主；若发热腹痛，按之痛甚，不恶食吞酸，此是瘀血停滞，失笑散消之；若只发热，头痛，腹痛，按之却不痛，此是血虚，用四物加炮姜、参、术，以补之。

　　女科精要卷十八　产后杂症门

　　产后小腹痛

　　产后小腹痛，由恶露凝结，或外寒搏之久而不散，必成血瘕，月水不调。然有肾阳、肾阴不足者，并宜按脉别治。

　　儿枕痛者，儿在胎中，宿有血块，产时其血破败，与儿俱下，则无是患矣。若产妇脏腑风冷，则血凝小腹，结聚疼痛，右曰儿枕痛，宜芎、归、益母、山楂、香附、陈皮，煎服。甚者加炒五灵脂，或六味加益母草、炒黑干姜，煎服尤佳。凡儿在胎，食母之血，十月满足，余血成块，俗呼为儿HT 。有产时血块中动，败血裹其子，则令难产也。

</div>
    <div class="pagination">
<a href="冯氏锦囊秘录_page142.html">上一页</a><span>...</span><a href="冯氏锦囊秘录_page138.html">138</a><a href="冯氏锦囊秘录_page139.html">139</a><a href="冯氏锦囊秘录_page140.html">140</a><a href="冯氏锦囊秘录_page141.html">141</a><a href="冯氏锦囊秘录_page142.html">142</a><span class="current-page">143</span><a href="冯氏锦囊秘录_page144.html">144</a><a href="冯氏锦囊秘录_page145.html">145</a><a href="冯氏锦囊秘录_page146.html">146</a><a href="冯氏锦囊秘录_page147.html">147</a><a href="冯氏锦囊秘录_page148.html">148</a><span>...</span><a href="冯氏锦囊秘录_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
