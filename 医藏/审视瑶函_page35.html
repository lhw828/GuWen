<!DOCTYPE html>
<html>
<head>
    <meta charset="UTF-8">
    <title>审视瑶函 - 第 35 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>审视瑶函 - 第 35 页/共 46 页</h1>
    <div class="content">　　阿胶散（治目有冷泪。流而不结者。肝经受风冷故也。）

　　阿胶 马兜铃（各两半） 紫菀 款冬花 糯米（各一两） 白蒺藜（炒二钱半） 甘草（五钱）

　　上为细末。每服二钱。水一钟煎。不拘时服。

　　枸杞酒（治目视不明。迎风冷泪。）

　　枸杞子（拣肥者一斤杵烂右用绢袋盛贮须浸酒密封勿令泄气候三七日取饮） 陈无灰酒（十斤）

　　仍用猪肝煮熟切片。蘸花椒盐同食。每饮酒一二杯。勿宜过饮。若或过饮。反佐湿热。为害不浅矣。

　　按肝气通于目。肝和则能辨五色矣。今肝为劳伤。致目视不明。多出冷泪。经曰。味为阴。味浓为阴中之阴。枸杞子味浓。故足以养厥阴之阴。煮以纯酒。取其浃洽气血而已。

　　卷六　运气原证

　　目泪

　　迎风热泪出。肝虚夹火来。水中起隐伏。久则成内灾。

　　此症不论何时何风。见之则流热泪。若有别症及风气者非也。乃肝胆肾水之津液不足。故因虚窍不密。而风邪引出其泪也。中有隐伏之火发。故泪流而热。久而不治。及有触犯。则有变矣。宜服：羚羊角散（治肝脏受热。眼目昏花。时多热泪。）

　　羚羊角（锉细末） 羌活 玄参 车前子 山栀仁（炒） 黄芩 栝蒌（各五钱） 胡黄连 家菊花（各三钱） 细辛（一钱）

　　上为细末。每服二钱。食后竹叶煎汤调下。

　　白僵蚕散（治冲风泪出）

　　白僵蚕（炒） 粉草 旋复花 细辛 木贼草 荆芥（二钱半） 嫩桑叶（一两）

　　上为细末。每服二钱。白水煎。食后温服。

　　珍珠散（治肝虚见风泪出）

　　珍珠（另研） 丹砂（研各三分） 干姜（研二分） 贝齿（火 水淬干研一两）

　　上共研极细令匀。以熟绢帛箍三遍。每仰卧。以少许点眼中。闭少时为妙。

　　卷六　运气原证

　　目泪

　　无时冷泪。水木俱伤。此幽阴之深患。其为病也非常。然斯疾每出不意。非青盲则内障为殃。

　　此症为目无赤病也。只是时常流出冷泪。久则瞻视昏渺。非比迎风冷泪。因虚引邪之轻者。此盖精液耗伤。肝气渐弱。精膏涩枯。肾水不足。幽阴已甚。久而失治。则有内障青盲之患。精血衰败之人。及悲伤哭泣久郁。妇人产后悲泣太过者。每多此症。且为祸又缓。人不为虑。往往罹其害而祸成也。悔已迟矣。宜服：菊睛丸（治肝肾不足。眼目昏暗。瞻视不明。茫茫漠漠。常见黑花。多有冷泪。久服补不足强肝肾。）

　　甘菊花（去梗叶四两炒） 巴戟（去心一两） 肉苁蓉（酒洗去皮炒切焙二两） 枸杞子（捣焙三两）

　　上为细末。炼蜜为丸。如桐子大。每服三钱。温酒或青盐汤。空心食前送下。

　　麝香散（治眼冷泪不止。 鼻。）

　　香附子 川椒目（各等分） 苍术 麝香（各少许）

　　上为细末。令病者噙水一口。将药吹于鼻内。

　　卷六　运气原证

　　目泪

　　无时热泪。其祸幽微。此损耗中之伏隐。乃不足中之有余。服寒凉则伤汁损血。服热药则血壅难舒。当以意中求趣。补益当而消除。

　　此症谓目无别病。止是热泪无时而常流也。若有别病而热泪出者。乃火激动其水。非此病之比。盖肝胆肾水耗而阴精亏涩。及劳心竭力。过虑深思。动其火而伤其汁也。故膏液不足。又哭泣太伤者。每每患此。久而失治。触犯者变为内障。因其为患微缓。罹其祸也多矣。宜服：当归饮子当归身 人参 柴胡 黄芩 白芍药 甘草 大黄（各一钱） 滑石（五分）

　　上锉剂。水二钟。生姜三片。煎至八分。去滓温服。

　　椒 丸（治目昏多泪）

　　熟地黄（切焙干） 川椒（去目及闭口者微炒） 生地黄（切焙干）

　　上三味各等分。为细末。炼蜜为丸。如桐子大。每服五十丸。盐米饮空心送下。

　　（江陵傅氏。家贫。鬻纸为业。好接待游士。一日。有客方巾布袍。邀傅饮。傅目昏多泪。客教以此方。

　　服不一月。目能夜视物。享年八九十。聪明不衰。）

　　卷六　运气原证

　　风沿

　　丹溪云。风沿眼系。上膈有积热。自饮食中挟怒气而成。顽痰痞塞。浊气不下降。清气不上升。由是火益炽而水益降。积而久也。眼沿因脓渍而肿。于中生细小虫丝。遂年久不愈。而多痒者是也。用紫金膏。以银钗脚揩去油腻点之。试问若果痒者。又当去虫。以绝根本。盖紫金膏只去湿与去风凉血而已。若前所谓饮食挟怒成痰。又须更与防风通圣散。去硝黄为细末。以酒拌匀晒干。根据法服之。禁诸浓味及大料物。方尽诸法之要。

　　卷六　运气原证

　　风沿

　　帷赤烂。人皆有之。火土燥湿。病有重轻。重则 帷裂而血出。轻则弦赤烂而难舒。以清润而为治。何患病之不除。

　　此症专言 之赤烂。目无别病也。若目有别病而赤烂者。乃因别火致伤其 。又非此比。赤胜烂者。多于劳心忧郁忿悖。无形之火所伤。烂胜赤者。多于恣燥嗜酒。哭泣过多。冒火冲烟。风热蒸熏。有形之火所伤。病属心络。甚则火盛而生疮于 边也。要分大小二 。相火君火。虚实之症。宜服点洗。

　　防风通圣散（并治中风。一切风热。大便秘结。小便亦涩。眼目赤痛。或热急生风。舌强口噤。

　　或鼻生紫赤风刺瘾疹。而为肺风。或成风疠。而世呼大麻风。或肠风为痔漏。或肠郁而为诸热。谵妄惊狂。并皆治之。）

　　防风 川芎 大黄 赤芍药 连翘 麻黄（去节） 芒硝 苏薄荷 当归 滑石（飞过） 甘草 炒栀仁 白术 桔梗石膏（ ） 荆芥穗 黄芩（各等分）

　　上为粗末。每服四钱。姜三片。水二钟煎。食前温服。

　　按防风、麻黄。解表药也。风热之在皮肤者。得之出汗而泄。荆芥、薄荷。清上药也。风热之在巅顶者。得之由鼻而泄。大黄、芒硝。通利药也。风热之在肠胃者。得之由后而泄。滑石、栀子。水道药也。风热之在决渎者。得之由溺而泄。风淫于膈。肺胃受邪。石膏、桔梗。清肺胃也。而连翘、黄芩。又所以祛诸经之游火。风之为患。肝木主之。川芎、当归。和肝血也。而甘草、白术。又所以和胃气而健脾。刘守真氏长于治火。此方之旨。详具悉哉。

</div>
    <div class="pagination">
<a href="审视瑶函_page34.html">上一页</a><span>...</span><a href="审视瑶函_page30.html">30</a><a href="审视瑶函_page31.html">31</a><a href="审视瑶函_page32.html">32</a><a href="审视瑶函_page33.html">33</a><a href="审视瑶函_page34.html">34</a><span class="current-page">35</span><a href="审视瑶函_page36.html">36</a><a href="审视瑶函_page37.html">37</a><a href="审视瑶函_page38.html">38</a><a href="审视瑶函_page39.html">39</a><a href="审视瑶函_page40.html">40</a><span>...</span><a href="审视瑶函_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
