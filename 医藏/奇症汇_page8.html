<!DOCTYPE html>
<html>
<head>
    <meta charset="UTF-8">
    <title>奇症汇 - 第 8 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇症汇 - 第 8 页/共 17 页</h1>
    <div class="content">　　〔源按〕此方救五绝。一曰自缢死，气绝；二曰墙壁崩压死，气绝；三曰溺水，气绝；四曰鬼魇死，气绝；五曰产妇死，气绝，并能救之。昔葛生尝用此方救人，人问葛生何授得此神术能活人命？生曰∶吾因入山采药，遇白衣人问曰∶汝非葛医生乎？吾乃半夏之精，汝遇人有五绝之病，用吾救治即活。但用吾作细末，令干入鼻中，即复生矣。

　　《坚夷志》云∶成州团练使张子刚，名锐，以医知名，居于郑州刑部尚书。慕容彦逢为起居舍人，母夫人病，召锐于郑，至则死矣。时方六月，将就木，张欲入视，彦逢不忍，意其欲求钱。乃曰∶道路之费，当悉奉偿，实不烦入。

　　张曰∶伤寒法，有死一昼夜复生者，何惜一视之？彦逢不得已，自延入，悲哭不止。张揭面帛注视，呼仵匠语之曰∶可尝见夏月死者面色赤乎？曰∶无。然则汗不出而厥尔。不死也。幸无亟敛，趋出取药。令以水三升，煮其半，灌病者。

　　戒曰∶善守之，至夜半大泻，则活矣。锐舍于外馆，至夜半时，守病者觉有声勃勃然，遗尿已满席，出秽恶斗余。一家大喜，遽敲门呼张。张曰∶吾今体倦莫能起，然亦不必起，明日方可进药也。天且明，出门若将便旋然径命驾归郑。彦逢诣其室，但留平胃散一帖而已。其母服之，数日良愈。盖张为彦逢有求钱之疑，故不告而去，绍兴中流落入蜀，王柜叔问之曰∶公之术，古所谓十全者几是欤？曰∶未也，仅能七八尔。长子病，诊脉察色，皆为热极。命煮承气汤欲饮之，将饮复疑，至于再三，如有掣吾肘者，姑持杯以待。儿忽发颤悸，覆绵衾至四五，始稍定，汗出如洗，明日脱然，使吾药入口则死矣，安得为造妙。世之庸医，学方书未知万一，自以为是吁，可悲哉。

　　《疮疡经验》云∶一老妇喉间及心中咬痛，得食则止，心思香燥之物。偶夏天猫绕足而叫，此妇素性爱猫，取鹿脯嚼之，喉中忽有物出，即取之堕地，头足皆有，五寸长许，乃饥虫也。

　　许智藏梁人也。秦王俊有病，上驰召之。俊夜梦其亡妃崔氏泣曰∶本来相迎，闻智藏将至，当必相苦，为之奈何？明夜俊又梦崔氏曰∶外家得许矣，当入灵府避之。及智藏至，为俊诊脉曰∶疾已入心，即当发痫，不可救也。果如言，俊数日而死。

　　齐州有人病狂毒而歌曰∶五灵华盖晓玲珑，天府由城汝府中，惆怅此情言不尽，一丸采菔火吾宫。又歌曰∶脚阳春，人间二月雨和尘，阳春踏尽秋风起，肠断人间白发人。后遇一道士作法治之，乃曰∶梦中见一红裳女子，引入宫殿，皆红紫饰，小姑令歌。道士曰∶此症犯大麦毒，女则心神，小姑脾神也。按医经萝卜治麦毒，故曰火吾官，即以药并萝卜食之愈。

　　陈斗岩治一妇人，病厥逆。脉伏一日夜不苏，药不能进，陈视之曰∶可活也，针手足阳明，气少回，灸百会穴乃醒。初大泣，既而曰∶我被数人各执凶器，逐潜入柜中，闻小儿啼，百计不能出。又闻击柜者，隙见微明，俄觉火燃其盖，遂跃出。其击柜者针也，燃柜盖者，灸也。

　　韩光武寓洋洲得异疾。与神物遇，颇不省人事，神气恍惚，或食或不食，国医陈易简教服苏合香丸，即愈。盖苏合香丸能辟邪故也。

　　潘温叟治贵江令王齐，夜梦与妇人讴歌饮酒，昼不能食，如是三岁。温叟治之，疾益平，则妇人色益沮，饮酒益怠，而讴歌不乐，久之遂无所见。温叟曰∶疾虽衰，然未愈也，如梦男子青巾白衣者方瘥，后果梦此，能食。

　　〔源按〕此症属于脾，脾为坤土，坤乃阴象。因胃阳弱而坤阴用事，故每梦见妇人。歌者，《内经》所云∶脾主歌是也。至所梦惟酒何故？故胃阳弱而本不思食，酒乃虚而不实之物，且又五谷所作，乃脾之所好，故梦中饮此也。温叟所治，必补中益气汤之类，使胃阳渐动，而坤阴之疾自退。即易所谓坤至柔而动也刚，至柔得刚，而所梦已无，自当能食，而仍不思食何也？因坤土之气始复，犹冬至一阳内复之候，而气之根原未旺，所谓母虚子亦虚也。盖肺为脾之子，而气之原发于肺，故肺主气，脾主营运，因肺未旺而肝木未平，脾仍失健运之职，所以疾虽衰，然未愈也。乃初因病甚于坤，故但梦妇人，至坤阴之梦已退，而肺肝所患未除，故二脏之气未和，所以又当梦见青巾白衣男子。青巾，肝所属也，盖肝属木，其色青，故梦见青色之物。肺属金，其色白，故所梦白人。然必是梦亦无，方得病痊而食也。

　　或问五内有病，何故每见于梦？予曰∶人当寐时，则神归肝肾之所。如一脏有病，则一脏之气不和，不和则神不安，不安则多梦。如肝肾有病，即梦见肝肾所属之物，即如前症；脾病，则梦脾脏所属；肺肝病，则梦肺肝所属。然梦妇人而又讴歌饮酒，梦男子而乃青巾白衣。青巾，乃肝脏所属之物，而以冠白人之首，此中之奇特，皆脏气所为，盖气之变化，诚难测之。

　　又问∶如梦亲戚长幼及所故之人，所属何脏？予曰∶神自病耳。因用神又过，神不能静，故有是梦耳。

　　罗谦甫治副使许可道，脉来乍大乍小，乍长乍短，此乃气血不匀，邪伤正气。许云∶路至邯郸，夜梦一妇人，所服青衣，因用拳打下，却打自胁。遂一点痛，往来不止，兼寒热不能食。罗曰∶此名鬼击，可服八毒赤丸。遂与药三粒，临卧服，明旦下清水二斗而愈。又陈青玉子，因昼卧水仙庙中，梦得一饼食之，心怀忧虑，复即痞满，饮食减少，约一载余，渐瘦弱，腹胀如蛊，屡医不效。罗诊之，问其病始末，又非外感风寒，内伤生冷，因思李子豫八毒丸，颇有相当，遂与五七丸服之。下清黄之涎斗余，渐渐气调，而以别药理之，数月良愈。

　　或问二症之梦，属何脏病乎？予曰∶此内感不正之气，因心气不宁，故感而成梦，盖邪气入内，正气必伤，致病患多端，非辟邪不愈，八毒赤丸，因辟邪故也。凡梦如是者，脉必乍大乍小，乍有乍无也。

　　吕沧洲治一在室女，病不月，诸医疗治，皆不得其当，视之腹大如娠，求其色脉，颇怪之，曰∶汝病非有异梦，即鬼灵所凭耳。女不答，趋入卧内，密语其侍妪曰∶我去夏过凉庙庑下，薄暮遇木神心动。是夕梦一男子如暮间所见者，即我寝亲狎，由是感病，我惭赧不敢以报，医言是也，妪以告吕，吕曰∶汝面色乍赤乍白者愧也，乍大乍小者祟也。病与色脉相符，虽剧无苦，乃以桃仁煎，下血类豚肝者六七枚，俱有窍，如鱼目，病已。

　　朱丹溪治一少年，每夜有梦，朱连诊两日，观其动止，头不仰举，但俯视不正，必阴邪相留，叩之不言其状。询其仆，乃言至庙见侍女，以手抚摩久之，不三日而寝疾。朱令法师入庙，毁其像，小腹中泥土皆湿，其疾遂瘳。

　　一女许嫁后，夫经商二年不归，因不食困卧如痴，无他病，多向里卧。朱诊之，肝脉弦出寸口，曰∶此思想气结也。药难独治，得喜可解。不然令其怒，脾至思过，思则脾气结而不食，怒属肝木，木能克土，怒则气升发而冲开脾气矣。令激之大怒而哭，至三时许，令慰解之，与药一服，即索酒食。朱曰∶思气虽解，必得喜则庶不再结，乃诈以夫有书，旦夕且归，后三月，夫果归而愈。

　　一妇患心中如火一烧，便入小肠急去小便，大便随时亦出，如是者三年。求治，脉滑数，此相火送入小肠经。朱以四物汤加炒黄柏、小茴香、木香，四帖而安。

　　一妇病不知人，稍苏，即号叫数四而复昏。朱诊之，肝脉弦而且滑，曰∶此怒心所为，盖得之怒而强酒也。诘之不得于夫，每夜必饮满自酌，解其怀。朱治以清痰降火之剂，而加香附，以散肝经之郁乃愈。

　　一妇因久积忧患后，心痛食减羸瘦，渴不能饮，心与头更换而痛，不寐，大溲燥结。与四物汤，加陈皮、甘草，百余帖不效。朱曰∶此肺久为火所郁，气不得行，血亦蓄塞，遂成污浊。气壅则头痛，血不流则心痛，通一病也。治肺当自愈，遂效东垣青空膏例，以黄芩细切酒浸，透炒赤色为细末，以热白汤调下，头稍汗，十余帖，汗渐通身而愈。因其膝下无汗，瘦弱脉涩，小溲数，大溲涩，当补血以防后患。以四物汤加陈皮、甘草、桃仁、酒苓服之。

　　许文懿公，因饮食作痰，成心脾疼，后触冒风雪，腿骨疼痛。医以乌、附等药治十余年，艾灸万计。又冒寒而病加，胯难开合，脾疼则胯痛止，胯痛则脾疼止，初因中脘有食积痰饮，续冒寒湿，抑遏经络，气血不行，津液不通，痰饮注入骨节，往来如潮，涌上则为脾疼，降下则为胯痛，须涌泄之。时深秋而以甘遂末一钱，入猪腰子内煨食之，连泄七行，足便能步。后呕吐大作，不食烦躁，气弱不语。《金匮》云∶病患无寒热，而短气不足，以息者实也，其病多年郁结，一旦泄之，徒行动其猖狂之势，无他制御之药故也。仍以吐剂达其上焦，次第治及中下二焦，连日用瓜蒂、藜芦、苦参，俱吐不透，而哕燥愈甚。乃用附子尖三枚和酱水与蜜饮之，方大吐胶痰一大桶，以朴硝、滑石、黄芩、石膏、连翘等一斤浓煎置井中，极冷冻饮料之，四日服四斤。后腹满，二溲闭，脉歇至于卯酉时，夫卯酉为手足阳明之应，此乃胃与大肠有积滞未尽，当速泻之。群医惑阻，乃作紫雪，二日服至五两，神思稍安，腹亦减安。后又小溲闭痛，饮以萝卜子半盂，得吐立通。又小腹满痛，不可扪摸，神思不佳，以大黄、牵牛等分，水丸服至三百丸，下如烂鱼肠二升许，神思稍安。诊其脉不歇，又大溲迸痛，小腹满闷。又与前丸百粒，腹大绞痛，腰胯重，眼热如火，不言语，泻秽如地沥青条一尺许，肛门如火，以水沃之，自病半月不食不语，此方啜稀粥，始有生意，数日平安。自呕吐至安日，脉皆平常弦大，次年行倒仓法痊愈。

　　一妇春末心脾疼，自言腹满手足寒，两膝间须绵裹火烘，胸畏热喜掀露风凉，脉沉细涩，稍重则绝，轻似弦而短，渴喜热饮，不食。以草豆蔻丸，加黄连、滑石、神曲为丸，白术为君，陈皮为使，作汤下百丸，服至二斤而愈。

　　虞恒德治一妇，四月间因多食青梅，得痰因病。日间胸膈中大如刀锥，至晚气胸中痛止，而膝KT 大痛，盖痰饮随气升降故也。一医作胃寒治，用干姜、良姜、官桂、乌、附、丁、沉辈与之，病日剧，加之口渴，小水淋沥。虞诊其六脉洪数而滑，作清痰处治。令其急烹竹沥服三日。口不渴，小水亦不淋沥，但胸中与膝互痛如旧，用萝卜子研汁与半碗，吐痰半升，至夜痛尤甚而厥，正所谓引动其猖狂之势耳。次日用参芦一两，逆流水煎服不吐。又次日苦参煎汤，服亦不吐。又与附子尖、桔梗芦皆不吐。一日清晨用黎芦末一钱，麝香少许，酸浆水调与，始得大吐，至次日天明吐方定。前后得痰乃稠饮一小桶，其痛如脱，调理而安。

　　汪石山治一女，年十五，病心悸，常若有人捕之状。欲避而无所，其母抱之于怀，数婢护之于内，犹恐恐然不能安卧，医者以为病心，用安神丸、镇心丸不效。汪诊之，脉皆细弱而缓，曰∶此胆病也。用温胆汤，服之而安。

　　或问∶人因心恐，遂觉皮肤寒而起栗何故？予曰∶恐则气下，气下则阳气内入，故若此，恐定气还，便即如故。

　　又问∶前症亦因恐而病，盖恐则气下，而何故反用温胆汤降其气乎？予曰∶此乃少阳胆疾，非因恐而病，实因病而恐也。盖胆以温为候，虚则寒，寒则气滞，滞则生痰，痰生胆腑，则神不归舍，故令人心恐不寐。汪 庵云∶此汤橘皮、半夏、生姜辛温导痰，即以之温胆；枳实破滞，茯苓除饮，甘草和中；竹茹开胃土之郁，清肺金之燥，凉肺金，即所以平甲木也。（胆为甲木）。如是则不寒不燥，而胆常温矣。

　　一人年逾七十，忽病瞀昧，但其目系渐急，即合眼昏懵如睡瞌者，头面有所触皆不避，少顷而苏。问之，曰不知也。一日或发二三次，医作风治，病转剧。汪诊其脉结止。

　　苏则皆浮洪数，不任寻按，坐起则觉略小，亦不甚数。脉书曰∶数脉所主为热，其症为虚。三日后再诊，左脉小而滑，右脉大而滑，独肺部浮软，按之似蛰有声，与昨脉不同者，虚之故也。夫阳气者，清顺调和之气也，或劳动过度，或酒食过伤，则扰动其阳，变而为邪热矣。然脾胃以阳气为主，阳变为热血必沸腾而越出于上矣。昏晕者由热熏灼，故神昏运倒而类风也。风之旋动转运与火相类，每觉下焦热上胸膈壅塞而即发者，脾脉从足入腹至胸，令下焦热上乃脾火也。

　　然胸膈心肺之分，为阳之位，清阳居上，而邪热扰之，则阳不得畅达，而心脾之神魂不免为之昏乱矣。况五脏皆赖胃气以培养，胃受火邪则五脏皆无所禀，而所藏之神亦无所根据，故肺之魄、心之神、肝之魂、脾之意、肾之志，安得不随之溃乱而昏瞀耶？多发于午前后者，乃阳气所生之时，脉如常，但浮虚耳。曰∶此虚病也，盖病发而脉结者，血少气劣耳。

　　苏则气血流通，心志皆得所养，故又脉如常也。遂以十全大补汤去桂，加麦冬、陈皮而安。其子问之，汪曰∶三年之内，可保无恙，越此非予所知，果验。

　　一人年十五色悴，十二月间，忽呕瘀血一二碗随止。延小儿医调治，肌体尚弱，常觉头晕。近三月间，天热途步，出汗连日，又劳倦日昃，顿然昏晕不省人事，手足扰乱颠倒，将一时久方定，次日亦然。续后每午前后，如期发一次，近来渐早，自辰至午，连发二次，渐发三四次，比前稍轻。发时自下焦热上至胸，壅塞则昏晕，良久方苏，始疑为疟成痫。医云火动，又云痰症，用牛黄清心丸，以竹沥、姜汁磨，服二次，共四丸。又与煎药，多清痰火之剂，服后每日只发一次。止则汗多，口干食少，身热时多，凉时少。汪脉之阳为邪扰，不能用事，故每至其时而辄发也。且汗多津液泄，口干津液少，医用牛黄、朱砂、琥珀、南星、半夏等，而复燥之，是愈益其燥，故暂止而复发，不能去拔病根也。因取参、 各二钱半，远志、山楂、川芎、黄芩各七分，天麻、麦冬、防风、茯神各一钱，甘草、陈皮各五分，归身八分，白术一钱半，煎服十余剂，而病不复作矣。

　　张子和治一妇，年逾三十，夜梦鬼交，惊怕异常，及见神堂阴府舟楫桥梁。如此一十五年，竟无妊娠。巫祈觋祷，无所不至，针肌灸肉，孔穴万千，黄瘦发热引饮，中满足肿。张曰∶阳火盛于上，阴水盛于下。鬼神者，阴之灵，神堂者，阴之所，舟楫桥梁，水之用。两手寸脉，皆沉而伏，知胸中有痰实也。凡三涌、三泄、三汗，不旬日而无梦，一月而孕。

　　一妇喜笑不休半年矣，诸医治之术穷。张曰∶此易治耳。以食盐三两成块，烧令通红，放冷研细，以河水一大碗煎三五沸，温分三服，须臾探吐出痰半升，次服大剂黄连解毒汤，不数日而笑止。

　　沈宗常治临淄人，自谓无病，忽觉神思有异，晚歌笑不节。沈曰∶此阴火乘肝，晚动宜以柔剂，少加利之，良愈。

　　庄先生治喜乐之极而病者。庄切其脉为之失声，佯曰∶吾取药去。数日更不来。病者愁泣，辞其亲友曰∶吾不久矣。庄知其将愈，慰之，诘其故。庄引《素问》曰∶惧胜喜，可谓得元关者。

　　陈尚古《簪云楼杂说》云∶先达李其姓，归德府，鹿邑人也，世为农家。癸卯获隽于乡，伊芳父以喜，故失声大笑。

　　及春举进士，其笑弥甚。历十年擢谏垣，遂成痼疾。初犹间发，后宵旦不能休。大谏甚忧之，从容语太医院某，因得所授，命家人给乃父云∶大谏已殁。乃父恸绝几殒，如是者十日，病渐瘳。佯为邮语云∶大谏治以赵大夫，绝而复苏，李因不悲，而笑症永不作矣。盖医者意也，过喜则伤，济以悲而仍和，技进乎进矣。

　　薛己治一小儿，喜笑常作不安，面赤饮冷，手足并热。先用黄连泻心汤二服，稍定，又用六味地黄丸料煎服，顿愈。常服此丸则安，月许不服，仍前病作，又服愈矣。

　　许学士治一妇人，数次无故悲泣不止。或谓之有祟，祈让请祷备至，终不应。许忽忆《金匮》有一症，妇人脏躁悲伤欲哭，象如鬼物神灵，数欠伸者，宜甘麦大枣汤。急令治药，数剂而愈。

　　〔源按〕经云∶在脏为肺，在志为悲。又云∶精气并于肺，则悲是也。盖喜属阳，心主之；怒属阴，肝主之。妇人禀性阴柔，故喜常少而怒常多，或悲泣不止，皆阴类也。又云∶神有余则笑，神不足则悲，所以人之幼时，神魂未足，善于啼哭也。

　　邵氏《闻见录》云∶州监军病悲思，郝因告其子曰∶法当得悸而愈。时通守李宋卿御史严甚，监军内所惮也。允与子，请于宋卿，一造问责其过失，监军惶怖汗出，疾乃已。

　　绍兴癸丑，许待次四明，有董生者，患神气不宁，每卧则魂飞扬，觉身体在床，而神魂离体，惊悸多魇，通夕无寐，更医不效。许为诊视，询之曰∶医作何病治？董曰∶众皆以为心病。许曰∶以脉言之，肝经受邪，非心病也。肝气因虚，邪气袭之，肝藏魂者也，游魂为变。平人肝不受邪，卧则魂归于肝，神静而得寐。今肝有邪，魂不得归，是以卧则魂飞扬若离体也。肝主怒，故小怒则剧。董欣然曰∶前此未之闻，虽未服药，已觉沉病去体矣，愿求治之。许曰∶公且持此说，与众医议所治之方，而徐质之。阅旬日复至，云∶医遍议古今无与病相对者。许即处珍珠母丸，独活汤以赠，服一月而病悉除。此方用珍珠母为君，龙齿佐之。珍珠母，入肝经为第一。龙齿、虎睛，今人例以为镇心药。殊不知龙齿安魂，虎睛定魄，各言其类也。盖东方苍龙木也，属肝而藏魂，西方白虎金也，属肺而藏魄。龙能变化，故魂游而不定；虎能专静，故魄止而有守。许谓治魄不宁者，宜以虎睛，治魂飞扬者，宜以龙齿。万物皆有成理而不失，在夫人达之而已。

　　徐仲子士纬曰∶家君肄业过劳，场屋屡屈，志坚不懈，吐血盈盆，虚羸骨立。夜卧合睫则梦争斗，转斗转负，恐畏之态，无可名状，呼号之声，轰然若雷，而不能腾出于口。家人侍睡者，莫不缩手伸舌，如是者十年余矣。每五七夜必一发，过劳则连发，发尤猛。历访师友，多作心血不足治，惟补心安神药投之漠如也，终莫识其为何症，扪心苦思，思每达旦，更几寒暑矣。一日偶观《素问·藏气法时篇》论有曰∶肝病令人善怒，虚则目 无所见，耳无所闻，善恐如人将捕之。恍然警悟，乃知为魂游症也。何言之？夫夜卧属气于肝，肝主藏血，藏魂，作文既言若衄血过度，则魂失养。惟是交睫若魔，则梦争斗。肝虚则胆怯，故多负多恐也，非峻补不奏功。又思草木之剂，不堪任重，乃以鹿角胶三钱，清晨酒溶服，五日而睡卧安，半月而肌肉生，一月而神气完，始能出户。厥后每见血症虚惫者，崩中眩晕者，投前剂莫不附应。夫人但知鹿角胶补虚之功，胜于参 ，而不知鹿角胶可以峻补肝血，盖血盛而魂自安也。

　　黄师文治一妇，卧病三年，状若劳瘵，诸医以虚损治不瘥。黄视之曰∶此食阴物时，或遭惊也，问之妇方自省悟也。

　　襄者食米团时，忽有报其夫坠水，由此一惊，病延至今不能愈。黄以青木香丸兼以利药一帖与之，须臾下一块，乃痰裹一米团耳。当时被惊，怏怏在下而不自觉也，自后安康无恙。

　　一人惊气入心络，喑不能言，以密陀僧研细一匕许，茶调服，遂愈。有一人伐木山中，为野狼所逐，而得是疾，或授此方而愈。又一军尉，采藤入谷，逢恶蛇而疾，其症状同，亦用此药治之而愈。

　　或问∶有邻人，年六十余，因怒而发声，其音遂失，诸治不效。约数年，适食饭蒸白花百合，食后声忽有音，连食旬日，约二斤余，其音如旧。何故？予曰∶声为怒发，此火伤肺金，百合补中兼清，不寒不燥，中和之品，故得中病。

　　游以春治一妇，年三十余，忽午前吐酸水，至未时心前作痛，至申痛极晕绝，交戌方醒如故，每日如此。医治期年不愈，游治用二陈下气之剂不效，熟思其故，忽记《针经》有云∶未申时气行膀胱，想有瘀血滞于此经使然。遂用归尾、红花各三钱，干漆五钱，煎服。吐止痛定，晕亦不举。

　　次日复进一服，前症俱愈。第三日，前方加大黄、桃仁饮之，小便去凝血，三四碗而痊。

</div>
    <div class="pagination">
<a href="奇症汇_page7.html">上一页</a><span>...</span><a href="奇症汇_page3.html">3</a><a href="奇症汇_page4.html">4</a><a href="奇症汇_page5.html">5</a><a href="奇症汇_page6.html">6</a><a href="奇症汇_page7.html">7</a><span class="current-page">8</span><a href="奇症汇_page9.html">9</a><a href="奇症汇_page10.html">10</a><a href="奇症汇_page11.html">11</a><a href="奇症汇_page12.html">12</a><a href="奇症汇_page13.html">13</a><span>...</span><a href="奇症汇_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
