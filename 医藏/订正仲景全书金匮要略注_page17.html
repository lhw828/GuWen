<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 17 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 17 页/共 54 页</h1>
    <div class="content">　　【注】寸口通指三部也。脉动而弱，主惊悸病也。动即为惊，以惊为外触而动也；弱即为悸，以悸为内生而怯也。

　　【集注】徐彬曰：惊为外邪袭心，故其寸口脉动。动者，脉来乱动也。悸乃神不自主，故其寸口脉弱。弱者，脉沉无力也。邪之所袭，因心之虚，故惊悸并见。

　　李 曰：此寸口脉兼三部而言。盖惊自外至者也，惊则气乱，故脉动而不宁；悸自内惕者也，悸因中虚，故脉弱而无力。

　　师曰：夫脉浮，目睛晕黄，衄未止，晕黄去，目睛慧了，知衄今止。

　　【注】浮脉主阳主表，若目睛清洁，主阳表病也；目睛晕黄，主血脉病也。盖以诸脉络于目，而血热则赤，血瘀则黄。今目睛黄晕，知其衄未止也；若黄晕去，目睛慧了，知其衄已止，故曰：衄今止也。

　　又曰：从春至夏衄者，太阳；从秋至冬衄者，阳明。

　　【注】衄血，阳络伤也。下血，阴络伤也。

　　太阳主外，春夏主外，故从春至夏衄血，属太阳也。阳明主内，秋冬主内，故从秋至冬衄血，属阳明也。

　　【集注】李 曰：衄血出于鼻。手太阳经上 抵鼻，目下为 ；足太阳经，从巅入络脑，鼻与脑通；手阳明经挟鼻孔；足阳明经起鼻交额中。四经皆循鼻分，故皆能致衄。太阳行身之表，经云：太阳为开。是春生夏长，阳气在外有开之义，故春夏衄者太阳。阳明行身之里，经云：阳明为阖。是秋敛冬藏，阳气在内，有藏之义，故秋冬衄者阳明。

　　尤怡曰：少阳之脉不入鼻额，故不主衄。

　　衄家不可汗，汗出必额上陷脉紧急，直视，不能 ，不得眠。

　　【注】衄，该吐血而言也，衄血吐血之家，阴已亡矣，若发其汗，汗出液竭，诸脉失养，则额角上陷中之脉为热所灼，紧且急也。目直视，目瞪不转睛也。不能 ，目睫不合也。

　　亦为热灼其脉，引缩使然也。不得眠，阳气不能行于阴也。凡此之病，皆阳盛阴微之危证，故衄家慎不可汗也。

　　【集注】赵良曰：足太阳经主表，上巅入额，贯目睛，衄则在上络脉之血己脱，若更发汗，是重竭津液，津液竭则脉枯，故额上陷中脉紧而急，牵引其目，视不能合也。无血阴虚，故不得眠。

　　病患面无血色，无寒热，脉沉弦者，衄；脉浮弱，手按之绝者，下血；烦咳者，必吐血。

　　【按】脉沉，当是“脉浮”；脉浮，当是“脉沉”，文义始属。必传写之讹。

　　【注】赤色，血色也，面无血色，谓面白之人，纯白而天赤；面黄之人，纯黄而不红也。人有恐怖则面色脱白，其状惊骇；人有愧心，乍白乍红，其状惶怯。今无故而面天血色，则可知非惊愧致气乱血散也；且无寒热病，又可知非虚损不生血少血也。既非血散，又非血少，当询之病患，必有失血之故。诊之于脉，必有吐衄、下血之因。衄吐属阳，故脉见浮弦，按之必芤，营血空也；下血属阴，脉见沉弱，按之欲绝，营气微也。且脉色如斯，而证兼烦咳，是病在心肺，故必吐血也。

　　夫吐血，咳逆，上气，其脉数，而有热，不得卧者，死。

　　【注】吐血咳逆，肺大伤也；上气，肺无降也；脉数有热，火烁肺金也；不得卧者，阳不入阴，故曰死也。

　　【集注】赵良曰：脉数有热，阳独胜也；不能卧，阴已绝也。阴既绝，阳岂独生耶？故死。若得卧者，阴未绝，未可言死。

　　程林曰：吐血、咳逆。上气，则肺脏伤矣。脉数则虚热不去，火来刑金矣。阴血消亡，故不得卧，死可必矣。

　　夫酒客咳者，必致吐血，此因极饮过度所致也。

　　【注】酒性大热，溃脉伤经，极饮过度，必致咳嗽吐血也。

　　【集注】徐彬曰：此言吐血，不必由于气不摄血，亦不必由于阴火炽盛。其有酒客而致咳，则肺伤已极，又为咳所击动，必致吐血，故曰：极饮过度所致。则治之者，当以清酒热为主也。

　　亡血不可发其表，汗出则寒栗而振。

　　【注】凡失血之后，血气未复为亡血也，皆不可发汗。失血之初，固属阳热，亡血之后，热随血去，热虽消而气逐血虚，阳亦微矣。若发其汗，则阳气衰微，力不能支，故身寒噤栗而振振耸动也。发阴虚之汗，汗出则亡阴，即发吐衄之汗也，故见不得 ，不得眠，亡阴之病也。发阳虚之汗，汗出则亡阳，即发亡血之汗也，故见寒栗而振，亡阳之病也。

　　【集注】李 曰：夺血者无汗，以汗与血俱属心液，血亡液竭，无复余液作汗也。今又发表，则阴虚且更亡阳，表间卫气虚极，故寒栗而振。

　　吐血不止者，柏叶汤主之。

　　【注】吐血之病，热伤阳络，当清其热；劳伤阳络，当理其损。今以柏叶汤温散之品，而治吐血不止者，则必是热伏阴分，用此宣发，使热行阳分，血不为热所迫，则自止矣。

　　柏叶汤方

　　柏叶 干姜（各三两） 艾（三把）

　　上三味，以水五升，取马通汁一升合煮，取一升，分温再服。

　　【集解】程林曰：《神农经》云：柏叶主吐血，干姜止唾血，艾叶止吐血。马通者，白马尿也。凡尿必达洞肠乃出，故曰通，亦微温止吐血。四味皆辛温行阳之品，使血归经，遵行隧道，而血自止，故吐血不止，以柏叶汤主之也。

　　心气不足，吐血、衄血，泻心汤主之。

　　【按】心气“不足”二字，当是“有余”二字，若是不足，如何用此方治之，必是传写之讹。

　　【注】心气有余，热盛也，热盛而伤阳络，迫血妄行，为吐、为衄。故以大黄、黄连、黄芩大苦大寒直泻三焦之热，热去而吐衄自止矣。

　　泻心汤方

　　大黄（二两） 黄连 黄芩（各一两）

　　上三味，以水三升，煮取一升，顿服之。

　　病患胸满唇痿，舌青口燥，但欲漱水不欲咽，无寒热，脉微大来迟，腹不满，其人言我满，为有瘀血。

　　【注】表实无汗，胸满而喘者，风寒之胸满也；里实便涩，胸满烦热者，热壅之胸满也；面目浮肿，胸满喘不得卧者，停饮之胸满也；呼吸不快，胸满太息而稍宽者，气滞之胸满也。今病患无寒热他病，惟胸满、唇痿、舌青、口燥，漱水不欲咽，乃瘀血之胸满也。唇、舌，血华之处也，血病不荣，故痿瘁色变也。热在血分，故口燥漱水不欲咽也。脉微大来迟，阴凝之诊，则当腹满，今腹不满，询之其人，言我满在胸在腹也，与上如是之证推之，为有瘀血也。

　　病者如热状，烦满，口干燥而渴，其脉反无热，此为阴伏，是瘀血也。当下之。

　　【注】此承上文互详证脉，以明其治也。如热状，即所谓心烦胸满，口干燥渴之热证也。其人当得数大之阳脉，今反见沉伏之阴脉，是为热伏于阴，乃瘀血也。血瘀者当下之，宜桃核承气、抵当汤丸之类也。

　　【集注】李 曰：血瘀内无实热，故外证但如热状，而其脉不数疾，反元热也。烦满者，血瘀经气不舒；燥渴者，血瘀津液不布。血属阴，瘀则脉伏于内，故为阴伏。当下之，以去瘀生新也。

　　下血，先便后血，此远血也，黄土汤主之。下血，先血后便，此近血也，赤小豆当归散主之。

　　【注】先便后血，此远血也，谓血在胃也，即古之所谓结阴，今之所谓便血也。先血后便，此近血也，谓血在肠也，即古之所谓肠 为痔下血，今之所谓脏毒、肠风下血也。一用黄土汤以治结阴之血，从温也；一用赤小豆当归散以治脏毒之血，从清也。

　　【集注】赵良曰：肠胃阳明经也，以下血言，胃居大肠之上，若聚于胃，必先便后血，去肛门远，故曰远血，若聚大肠，去肛门近，故曰近血。故治远血黄土汤主之，治近血赤小豆当归散主之。

　　黄土汤方

　　甘草 干地黄 白术 附子（炮） 阿胶 黄芩（各三两） 灶中黄土（半斤）

　　上七味，以水八升，煮取三升，分温二服。

</div>
    <div class="pagination">
<a href="订正仲景全书金匮要略注_page16.html">上一页</a><span>...</span><a href="订正仲景全书金匮要略注_page12.html">12</a><a href="订正仲景全书金匮要略注_page13.html">13</a><a href="订正仲景全书金匮要略注_page14.html">14</a><a href="订正仲景全书金匮要略注_page15.html">15</a><a href="订正仲景全书金匮要略注_page16.html">16</a><span class="current-page">17</span><a href="订正仲景全书金匮要略注_page18.html">18</a><a href="订正仲景全书金匮要略注_page19.html">19</a><a href="订正仲景全书金匮要略注_page20.html">20</a><a href="订正仲景全书金匮要略注_page21.html">21</a><a href="订正仲景全书金匮要略注_page22.html">22</a><span>...</span><a href="订正仲景全书金匮要略注_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
