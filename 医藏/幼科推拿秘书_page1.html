<!DOCTYPE html>
<html>
<head>
    <meta charset="UTF-8">
    <title>幼科推拿秘书 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科推拿秘书 - 第 1 页/共 11 页</h1>
    <div class="content">幼科推拿秘书 清 骆如龙
　　
　　
　　卷一　赋歌论诀秘旨
　　保婴赋
　　人禀天地。全而最灵。原无夭札。善养则存。始生为幼。三四为小。七龆八龀。九童十稚。惊痫疳癖。伤食中寒。汤剂为难。推拿较易。以其手足。联系脏腑。内应外通。察识详备。男左女右。为主看之。先辨形色。次观虚实。认定标本。手法祛之。寒热温凉。取效指掌。四十余穴。有阴有阳。
　　十三手法。至微至妙。审症欲明。认穴欲确。百治百灵。万不失一。
　　
　　卷一　赋歌论诀秘旨
　　保生歌
　　要得小儿安。常带饥与寒。肉多必滞气。生冷定成疳。胎前防辛热。乳后忌风参。保养常如法。灾病自无干。
　　
　　卷一　赋歌论诀秘旨
　　变蒸论
　　小儿有变蒸热症。变蒸者。所以变化脏腑。坚强骨脉。是阴阳正气。阳气行于旦。交人物之情性。阴气行于夜。变人物之形体。故小儿自初生至四岁八岁。三十二日一变蒸。而肾气足。八八六十四日再变蒸。则膀胱气足。以后每增四八则一蒸。使五腑气俱足。到三百二十日。凡十蒸变。则诸脏气足。小蒸既毕。然后大蒸。又积至二百零六日。大蒸三遍毕。然后出蒸。是一岁零七个月。
　　大小蒸俱毕。或一日二日发热。此不可推。痘疹亦然。推则拂乱其气。反受其伤。故下手要观五色。辨音。细问。切脉。察病数件。庶不有误也。（上唇尖有米粒又黄泡者即是）
　　卷一　赋歌论诀秘旨
　　察儿病症秘旨
　　小儿之疾。大半胎毒。小半食伤。外感风寒之症。什一而已。儿在胎中。母饥亦饥。母饱亦饱。
　　辛辣适口。胎热即随。情欲动中。胎息即噪。专食煎炒。恣味辛酸。喜怒不常。皆能令子受患。母若胎前不能谨节。产后不能调养。惟务姑息。不能防微杜渐。未满百日。遽与咸酸之味。未及周岁。
　　辄与肥甘之物。则百疾由是而生焉。小儿脾胃。本自娇嫩。易于损伤。乳食伤胃。则为呕吐。乳食伤脾。则为泄泻。吐泻既久。则成慢惊。乳食停积。则生湿痰。痰则生火。痰火交作。则为急惊。或成喉痹。痰火结滞。则成吊痫。或为喘嗽。胎热胎寒。禀受有病。脐风撮口者。胎元有毒也。鹅口。
　　口疮。胃有湿热也。重口木舌。脾经有实火也。走马牙疳。气虚湿热也。爱吃泥土。脾脏心生疳热也。胎惊夜啼。邪火入心也。变蒸发热者。毒散而五脏生也。丹毒者。火行于外也。蕴热者。火积于中而外邪乘也。睡惊者。内火动也。喉痹者。热甚也。眼痛者。火动也。脓耳者。肾气上冲也。鼻塞者。因冒风寒也。头疮者。胎毒热攻也。脐风者。中痰中湿也。尾骨痛者。阴虚痰也。诸虫痛者。胃气伤也。阴肿痛者。寒所郁也。盘肠气痛者。冷滞脾胃也。便血者。热传心肺也。淋者。热郁膀胱也。吐血生肿者。荣卫气逆也。小便不通者。无阴有阳也。大便不通者。无虚有实也。解颅鹤节者。
　　胎元不全也。行迟发迟者。血气不完也。鸡胸者。肺热满胸也。龟背者。风邪入脊也。语迟者。邪乘心也。齿迟者。肾不足也。疟疾者。膈上痰结也。痢疾者。食积腹中也。咳嗽者。肺气伤也。喘气者。
　　痰气盛也。心痛者。虫所啮也。腹痛食所伤也。内伤发热。口苦舌干也。外感发热。鼻塞声重也。腹胀者。脾胃虚弱也。水肿。水旺土亏也。疸黄者。脾胃虚而有湿热也。故调理脾胃。医中之王道也。
　　节戒饮食。却病之良方。惊疳积热。小儿之常病也。恒居时。常观其脾。微有青黑。即推数百。去其青黑之气。再加补脾手法。可保小儿常安。此为要着。不可忽也。然推脾必要补。泄而不补。则脾愈弱。擦龟尾亦要补。如不补。则泄不止。脾上用功。手法之要务也。痢痞痰疳。小儿之重症也。
　　医家慎之。（病源论得精细入手者所宜留心）
　　卷一　赋歌论诀秘旨
　　观形察色审病歌
　　观形察色辨因由。阴弱阳强发碍柔。若是伤寒双足冷。要知有热肚皮求。鼻冷便知是疹痘。
　　耳凉知是风热投。浑身皆热伤风症。下冷上热食伤仇。
　　
　　卷一　赋歌论诀秘旨
　　病源论（望闻问切）
　　儿有大小之不同。病有浅深之不一。形声色脉之殊。望闻问切之间。若能详究于斯。可谓神圣工巧者矣。盖望者。鉴望辨其色也。假如面部。左腮属肝。右腮属肺。额属心。鼻属脾。颊属肾脏。肝病面青。肺病面白。心病面赤。脾病面黄。肾病面黑。是乃望而知之也。闻者。听声知其症也。假如肝病声悲。肺病声促。心病声雄。脾病声慢。肾病声沉。属于脏。大肠病声长。小肠病声短。胃病声速。胆病声清。膀胱病声微。属于腑。是乃闻而知之也。问者。究其病源也。好食酸肝病。好食辛肺病。好食苦心病。好食甘脾病。好食咸肾病。好食热内寒。好食凉内热。是乃问而知之也。切者。切脉察病也。三周以下儿有病。男左女右看三关。卯是气关。寅是风关。辰是命关医难治。虎口有筋往上接。看之须要分五色。红黄安乐五脏和。青紫定是受风吓。是乃切而知之也。
　　此其大略也。
　　
　　卷一　赋歌论诀秘旨
　　看食指定症诀（附）
　　虎口有三关。紫热红伤寒。青惊白是疳。黑即人中恶。黄者是脾端。三关者即风气命三关也。
　　
　　卷一　赋歌论诀秘旨
　　五指定症歌
　　五指梢头冷。惊来不可当。若逢中指热。必定是伤寒。中指独自冷。疹痘症相传。男女分左右。分明仔细看。
　　
　　卷一　赋歌论诀秘旨
　　手探冷热定症诀
　　儿心若热跳。定然是着惊。热而不跳者。可知是风伤。虽冷又翻眼。应看是水惊。
　　
　　卷一　赋歌论诀秘旨
　　视法
　　潜曰。医家看病。望闻问切。有此四法。然必以望为先。故推拿小儿。亦先有视法。
　　
　　卷一　赋歌论诀秘旨
　　视初生
　　小儿初生。五官宜赤。耳目口鼻天庭。五官也。初生气血满足。其色纯赤。故曰赤子。若一门山根。二门印堂。三门发际。有白气多夭。坎上坎下有黑气。是气血不足。见于口唇上下。亦主夭。
　　惟鼻梁上有骨筋。直上大天心。为补骨插天。寿而且贵。主一世无惊痫。
　　
　　卷一　赋歌论诀秘旨
　　视周岁
　　正口常红无疾。白虚黑危。人中黑腹痛有虫。点点黑吐痢。山根紫伤乳食。青多病。印堂黄白吉。青红惊。额青惊红热。眉红夜啼烦躁。两眼黑睛黄伤寒。白睛黄伤食。
　　
　　卷一　赋歌论诀秘旨
　　五视法
　　一视两目。目乃五脏精华所聚。遍身神气所种。最宜睛珠黑光满轮。精神明爽。长寿之相也。
　　虽有疾病。亦易痊愈。若白珠多。黑珠昏。或黄或小。此父母先天之气薄弱。禀受既亏。自多灾患。
　　二视囟门。此禀父精母血而成。充实逼仄。其儿必寿。若虚软不坚。多生疾病。至囟门不合。
　　名曰解颅。黑陷者必死。不必治。
　　三视形貌。凡口小鼻蜗。眉心促皱。皮肤涩滞。虽不夭而多病。若口大鼻端。眉清目秀。部位相等。福寿之基也。
　　四视毛发。毛发受母血而实。故名血余。母血充实。儿发明色黑光润。母血虚弱。儿发黄枯。
　　定生疳痍之患。
　　五视耳门。小丁框双尖者主寿。单尖者必夭。若初生时。外视单尖。内按有双骨。随后长起。亦自不妨。总之双尖框者。容或不寿。至单尖必不能长大。医家视此。决定存亡。
　　
　　卷一　赋歌论诀秘旨
　　面部察色秘旨
　　青主肝。红主心。白主肺。黑主肾。黄主脾。青兼红。是肝与心之疾。面色青者痰也。红者热也。白者寒也。黑者肾败。黄者脾气伤也。热主心有火。哭主肝有风。笑主脾有痰。啼主肺有伤。冷主胃有湿。睡主肾有亏。歌曰。面色黄疳疾。青黑是惊风。吐泻面黄白。伤寒定紫红。痢疾眉头皱。惊风两颊红。渴来唇带赤。热甚眼朦胧。
　　
　　卷一　赋歌论诀秘旨
　　探病秘旨
　　天中气色清明。即或生病必轻。头圆骨耸方平平。荔枝阴囊寿庆。眼赤肝家有热。鼻青肺内受寒。牙齿臭烂毒难堪。热在肾经须看。两目流泪痒涩。邪风早已在肝。疮满口中热毒干。五腑俱可成疳。冷嗽肺气伤湿。风嗽心热何疑。肠脏伤而多泻痢。冷物食积脾虚。水泻冷多浮肿。水积肠脏虚鸣。疳盛淋涩少精神。大小不通热甚。小肠肿为下阴。冷气传于膀胱。食伤冷物哑声音。心热相传成病。吃作鱼羊肉咸。沫延漫而HT。遂为多嗽与多喘。肺家虚热为患。粪门肿肠热结。因食冷物积成。粪中带血热肠存。霍乱阴阳感应。上下气苦不顺。郁逆必须运和。阴阳不和虚汗多。
　　分理阴阳莫错。热留脏中不解。定然渴噪不安。赤泻热痛欠安身。痢久而沉闷。龟胞脉穴风热。
　　脐烂咎在安归。客风冷水之披靡。心热睡语惊飞。手足四肢逆冷。惊风因而大剧。鹅口木舌心热知。冷汗夜啼梦呓。乃是心惊被喝。身生此症须知。气逆淋涩遇尿啼。体热肠蒸肝气。脾虚谷食不消。胃冷冻饮料食难进。眼转气虚吐弱甚。慢脾惊候一定。面上已无血色。痰又满在咽喉。慢惊风症使人愁。渴燥血热脏留。肚大面青黄瘦。热疳冲于四肢。医家审定虚与实。补泄全凭法治。
　　
　　卷一　赋歌论诀秘旨
　　推拿小儿总诀歌（附）
　　推拿小儿如何说。只在三关用手诀。掐在心经与劳宫。热汗立至何愁雪。不然重掐二扇门。
　　大汗如雨便休歇。若治痢疾并水泻。重推大肠经一节。侧推虎口见工夫。再推阴阳分寒热。若问男女咳嗽诀。多推肺经是法则。八卦离起到干宫。中间宜手轻些些。凡运八卦开胸膈。四横纹掐和气血。五脏六腑气候闭。运动五经开其塞。饮食不进儿着吓。推展脾土就吃得。饮食若进人事瘦。曲指补脾何须歇。直指推之便为清。曲指推之为补诀。小儿若作风火吓。多推五指指之节。大便闭塞久不通。盖因六腑有积热。小横肚角要施工。更掐肾水下一节。口出臭气心经热。只要天河水清彻。上入洪池下入掌。万病之中都去得。若是遍身不退热。外牢宫上多揉些。不问大热与小炎。更有水底捞明月。天门虎口肘诀。重揉顺气又生血。黄蜂入洞医阴病。冷气冷痰俱治得。
　　阳池穴掐心头痛。一窝风掐肚痛绝。威灵总心救暴亡。精宁穴治打逆噎。男女眼若往上翻。重掐小天心一穴。二人上马补肾经。治得下来就醒些。男左女右三关推。上热退下冷如铁。寒者温之热者清。虚者补之实者泄。仙人留下救儿诀。后学殷勤谨慎些。
　　
　　卷一　赋歌论诀秘旨
　　观面部形色五脏秘旨
　　心经有冷目无光。面赤须言热病当。赤见山根惊四足。疾成虚肿起阴阳。
　　解曰。太阳黑。目无光彩。此心经冷也。两颊赤色。乃心经热也。山根赤色。心经受风。下准头主恶邪。又若三阴三阳虚肿。心有痰也。
　　肝经有冷面微青。有热眉泡赤又临。发际白兮惊便入。食仓黄是积深沉。
　　解曰。面青为肝经受冷。主发热惊风。眉上肿有赤纹。此是肝经有热。若发际并印堂略白。此乃肝惊也。腮上有黄色。主肝有痰也。
　　脾冷因知面色黄。三阳有白热为殃。青居发际主惊候。唇口皆黄食疾伤。
　　解曰。面黄印堂反白者。此脾冷也。三阳上有白色者。乃脾热也。发际及印堂色青者。此脾惊也。上下唇黄。乃脾经受病也。
　　肺寒面白冷为由。热赤人中及嘴头。青在山根惊要起。热居发际痰为仇。
　　解曰。白色在面皮。及人中青者。肺受冷也。若人中嘴头有赤色。此乃肺有热也。山根有青色。肺受惊也。发际有赤色。内有痰也。
　　面黑当知肾脏寒。食仓红是热须看。风门黄色为惊入。两目微沉痰所干。
　　解曰。面有黑色。肾受寒也。食仓红。肾受热也。风门有黄色。肾有惊也。两目微沉。痰在肾也。
</div>
    <div class="pagination">
<span class="current-page">1</span><a href="幼科推拿秘书_page2.html">2</a><a href="幼科推拿秘书_page3.html">3</a><a href="幼科推拿秘书_page4.html">4</a><a href="幼科推拿秘书_page5.html">5</a><a href="幼科推拿秘书_page6.html">6</a><span>...</span><a href="幼科推拿秘书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
