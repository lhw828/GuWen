<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 25 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 25 页/共 120 页</h1>
    <div class="content">　　曾治一人，年二十余。当仲夏夜寝，因夜凉，盖单衾冻醒，发懒，仍如此睡去。须臾又冻醒，晨起微觉恶寒。至巳时已觉表里大热，兼喘促，脉洪长而浮。投以清解汤，方中生石膏，改用两半，又加牛蒡子（炒捣）

　　三钱，服后得汗而愈。由斯观之，其初非中于太阳乎，然不专在太阳也。人之所以觉凉者，由于衣衾之薄。其气候究非寒凉，故其中于人不专在太阳，而兼在阳明。且当其时，人多蕴内热，是以转阳明甚速也，然此所论者风温耳。若至冬受春发，或夏发之温，恒有与太阳无涉者。故《伤寒论》温病提纲中，特别之曰：风温之为病，明其异于“冬伤于寒，春必病温”之温病也。又杏仁与牛蒡子，皆能降肺定喘，而杏仁性温、牛蒡子性凉，伤寒喘证，皆用杏仁，而温病不宜用温药，故以牛蒡子代之。

　　附录：直隶盐山孙××来函：一九二五年春，一人来津学木工。因身体单薄，又兼天热，得温病，请为诊视。脉浮数而滑，舌苔白浓，时时昏睡。为开清解汤，生石膏用一两，为其脉数，又加玄参五钱，一剂病愈。

　　斯年仲春，俞××之三位女儿皆出瘟疹。生为诊视，皆投以清解汤，加连翘、生地、滑石而愈。同时之患此证者，势多危险。惟生投以此方，皆能随手奏效。

　　一、医方　（二十四）治温病方

　　○凉解汤

　　治温病，表里俱觉发热，脉洪而兼浮者。

　　薄荷叶（三钱） 蝉蜕（二钱，去足土） 生石膏（一两，捣细） 甘草（一钱五分）

　　春温之证，多有一发而表里俱热者，至暑温尤甚，已详论之于前矣。而风温证，两三日间，亦多见有此脉、证者。此汤皆能治之，得汗即愈。

　　西人治外感，习用阿斯匹林法。用阿斯匹林一瓦，和乳糖（可代以白蔗糖）服之，得汗即愈。愚屡次试之，其发汗之力甚猛，外感可汗解者，用之发汗可愈。若此凉解汤，与前清解汤，皆可以此药代之，以其凉而能散也。若后之寒解汤，即不可以此药代之，盖其发汗之力有余，而清热之力，仍有不足也。

　　一、医方　（二十四）治温病方

　　○寒解汤

　　治周身壮热，心中热而且渴，舌上苔白欲黄，其脉洪滑。或头犹觉疼，周身犹有拘束之意者。

　　生石膏（一两，捣细） 知母（八钱） 连翘（一钱五分） 蝉蜕（一钱五分，去足土）

　　或问：此汤为发表之剂，而重用石膏、知母，微用连翘、蝉蜕，何以能得汗？答曰，用此方者，特恐其诊脉不真，审证不确耳。果如方下所注脉证，服之复杯可汗，勿庸虑此方之不效也。盖脉洪滑而渴，阳明府热已实，原是白虎汤证。特因头或微疼，外表犹似拘束，是犹有一分太阳流连未去。故方中重用石膏、知母以清胃府之热；而复少用连翘、蝉蜕之善达表者，引胃中化而欲散之热，仍还太阳作汗而解。斯乃调剂阴阳，听其自汗，非强发其汗也。况石膏性凉（《神农本草经》谓其微寒即凉也）味微辛，有实热者，单服之即能汗乎？曾治一少年，孟夏长途劳役，得温病，医治半月不效。后愚诊视，其两目清白，竟无所见，两手循衣摸床，乱动不休， 语不省人事。其大便从前滑泻，此时虽不滑泻，每日仍溏便一两次。脉浮数，右寸之浮尤甚，两尺按之即无。因此证目清白无见者，肾阴将竭也。手循衣摸床者，肝风已动也。病势之危，已至极点。幸喜脉浮，为病还太阳。右寸浮尤甚，为将汗之势。其所以将汗而不汗者，人身之有汗，如天地之有雨。

　　天地阴阳和而后雨，人身亦阴阳和而后汗。此证尺脉甚弱，阳升而阴不能应，汗何由作？当用大润之剂，峻补真阴，济阴以应其阳，必能自汗。遂用熟地、玄参、阿胶、枸杞之类，约重六七两，煎汤一大碗，徐徐温饮下，一日连进二剂，即日大汗而愈。审是，则发汗原无定法。当视其阴阳所虚之处，而调补之，或因其病机而利导之，皆能出汗，非必发汗之药始能汗也。按：寒温之证，原忌用粘腻滋阴、甘寒清火，以其能留邪也。而用以为发汗之助，则转能逐邪外出，是药在人用耳。

　　一人，年四十余。为风寒所束不得汗，胸中烦热，又兼喘促。医者治以苏子降气汤，兼散风清火之品，数剂病益进。诊其脉，洪滑而浮，投以寒解汤，须臾上半身即出汗。又须臾，觉药力下行，至下焦及腿亦皆出汗，病若失。

　　一人，年三十许。得温证，延医治不效，迁延十余日。愚诊视之，脉虽洪而有力，仍兼浮象。问其头疼乎？曰：然！渴欲饮凉水乎？曰：有时亦饮凉水，然不至燥渴耳。知其为日虽多，而阳明之热，犹未甚实，太阳之表，犹未尽罢也。投以寒解汤，须臾汗出而愈。

　　一人，年三十余。于冬令感冒风寒，周身恶寒无汗，胸间烦躁。原是大青龙汤证，医者投以麻黄汤。服后汗无分毫，而烦躁益甚，几至疯狂。诊其脉，洪滑异常，两寸皆浮，而右寸尤甚。投以寒解汤，复杯之顷，汗出如洗而愈。审是则寒解汤不但宜于温病，伤寒现此脉者，投之亦必效也。

　　一叟，年七旬。素有劳疾，薄受外感，即发喘逆，投以小青龙汤，去麻黄，加杏仁、生石膏辄愈。上元节后，因外感甚重，旧病复发，五六日间，热入阳明之府。脉象弦长浮数，按之有力，而无洪滑之象（此外感兼内伤之脉）。投以寒解汤，加潞参三钱，一剂汗出而喘愈。再诊其脉，余热犹炽，继投以白虎加人参以山药代粳米汤一大剂，分三次温饮下，尽剂而愈。

　　一妊妇，伤寒两、三日。脉洪滑异常，精神昏愦，间作 语，舌苔白而甚浓。为开寒解汤方，有一医者在座，问方中之意何居？愚曰：欲汗解耳。曰：此方能汗解乎？愚曰：此方遇此证，服之自能出汗，若泛作汗解之药服之，不能汗也。饮下须臾，汗出而愈。

　　一妇人，年二十余，得温病。咽喉作疼，舌强直，几不能言，心中热而且渴，频频饮水，脉竟沉细异常，肌肤亦不发热。遂舍脉从证，投以寒解汤，得微汗，病稍见愈。明晨又复如故，舌之强直更甚。知药原对证，而力微不能胜病也。遂仍投以寒解汤，将石膏加倍，煎汤两盅，分二次温饮下，又得微汗，病遂愈。

　　按：伤寒脉若沉细，多系阴证。温病脉若沉细，则多系阳证。盖温病多受于冬，至春而发，其病机自内向外。有时病机郁而不能外达，其脉或即现沉细之象，误认为凉，必至误事。又此证，寒解汤既对证见愈矣，而明晨，舌之强直更甚，乃将方中生石膏倍作二两，分两次前后服下，其病即愈。由是观之，凡治寒温之热者，皆宜煎一大剂，分数次服下，效古人一剂三服之法也。

　　门人高××曾治一媪，年近七旬。于春初得伤寒证，三四日间，烦热异常。又兼白痢，昼夜滞下无度，其脉洪滑兼浮。高××投以寒解汤，加生杭芍三钱，一剂微汗而热解，痢亦遂愈。

　　又：吴又可曰：“里证下后，脉浮而微数，身微热，神思或不爽。此邪热浮于肌表，里无壅滞也。虽无汗，宜白虎汤，邪可从汗而解。若下后，脉空虚而数，按之豁然如无者，宜白虎加人参汤，复杯则汗解。”按：白虎汤与白虎加人参汤，皆非解表之药，而用之得当，虽在下后，犹可须臾得汗，况在未下之前乎。不但此也，即承气汤，亦可为汗解之药，亦视乎用之何如耳。

　　又洪吉人曰：“余尝治热病八、九日，用柴葛解之、芩连清之、硝黄下之，俱不得汗。昏愦扰乱，撮空摸床，危在顷刻。以大剂地黄汤（必系减去桂附者），重加人参、麦冬进之。不一时，通身大汗淋漓，恶证悉退，神思顿清。”按：此条与愚用补阴之药发汗相似，所异者，又加人参以助其气分也。上所论者皆发汗之理，果能汇通参观，发汗之理，无余蕴矣。

　　附录：直隶盐山李××来函：天津××，得温病，先服他医清解之药数剂无效。弟诊其脉象，沉浮皆有力，表里壮热无汗。投以寒解汤原方，遍身得汗而愈。山斯知方中重用生石膏、知母以清热，少加连翘、蝉蜕以引热透表外出，制方之妙远胜于银翘散、桑菊饮诸方矣。且由此知石膏生用诚为妙药。从治愈此证之后，凡遇寒温实热诸证，莫不遵书中方论，重用生石膏治之。其热实脉虚者，亦莫不遵书中方论，用白虎加人参汤，或用白虎加人参以生山药代粳米汤，皆能随手奏效。

　　直隶盐山孙××来函：斯年初冬，适郭姓之女得伤寒证，三四日间阳明热势甚剧，面赤气粗，六脉洪数，时作谵语。为开寒解汤，因胸中觉闷，加栝蒌仁一两，一剂病愈。

　　一、医方　（二十四）治温病方

　　○石膏阿斯匹林汤

　　治同前证。

　　生石膏（二两，轧细） 阿斯匹林（一瓦）

　　上药二味，先用白蔗糖冲水，送服阿斯匹林。再将石膏煎汤一大碗，待周身正出汗时，乘热将石膏汤饮下三分之二，以助阿斯匹林发表之力。迨至汗出之后，过两三点钟，犹觉有余热者，可仍将所余石膏汤温饮下。若药服完，热犹未尽者，可但用生石膏煎汤，或少加粳米煎汤，徐徐温饮之，以热全退净为度，不用再服阿斯匹林也。

　　又：此汤不但可以代寒解汤，并可以代凉解汤。若以代凉解汤时，石膏宜减半。

　　附录：江苏平台王××来函：小儿××，秋夏之交，陡起大热，失常神呆，闭目不食。家慈见而骇甚。吾因胸有成竹定见，遂曰：“此无忧。”即用书中石膏阿斯匹林汤，照原方服法，服后即神清热退。第二日午际又热，遂放胆再用原方，因其痰多而咳，为加清半夏、牛蒡子，服之全愈。

　　一、医方　（二十四）治温病方

　　○和解汤

　　治温病表里俱热，时有汗出，舌苔白，脉浮滑者。

　　连翘（五钱） 蝉蜕（二钱，去足土） 生石膏（六钱，捣细） 生杭芍（五钱） 甘草（一钱）

　　若脉浮滑，而兼有洪象者，生石膏当用一两。

　　一、医方　（二十四）治温病方

　　○宣解汤

　　治感冒久在太阳，致热蓄膀胱，小便赤涩。或因小便秘，而大便滑泻。兼治湿温初得，憎寒壮热，舌苔灰色滑腻者。

　　滑石（一两） 甘草（二钱） 连翘（三钱） 蝉蜕（三钱，去足土） 生杭芍（四钱）

　　若滑泻者，甘草须加倍。

　　一叟，年六十五，得风温证。六七日间，周身悉肿，肾囊肿大似西瓜，屡次服药无效。旬日之外，求为诊视。脉洪滑微浮，心中热渴，小便涩热，痰涎上泛，微兼喘息，舌苔白浓。投以此汤，加生石膏一两，周身微汗，小便通利，肿消其半，犹觉热渴。遂将方中生石膏加倍，服后又得微汗，肿遂尽消，诸病皆愈。按：此乃风温之热，由太阳经入于膀胱之府，阻塞水道，而阳明胃府亦将实也。由是观之，彼谓温病入手经、不入足经者，何其谬哉！

　　一、医方　（二十四）治温病方

　　○滋阴宣解汤

　　治温病，太阳未解，渐入阳明。其人胃阴素亏，阳明府证未实，已燥渴多饮，饮水过多，不能运化，遂成滑泻，而燥渴益甚。或喘，或自汗，或小便秘。温疹中多有类此证者，尤属危险之候，用此汤亦宜。

　　其方即宣解汤加生山药一两，甘草改用三钱。

</div>
    <div class="pagination">
<a href="医学衷中参西录_page24.html">上一页</a><span>...</span><a href="医学衷中参西录_page20.html">20</a><a href="医学衷中参西录_page21.html">21</a><a href="医学衷中参西录_page22.html">22</a><a href="医学衷中参西录_page23.html">23</a><a href="医学衷中参西录_page24.html">24</a><span class="current-page">25</span><a href="医学衷中参西录_page26.html">26</a><a href="医学衷中参西录_page27.html">27</a><a href="医学衷中参西录_page28.html">28</a><a href="医学衷中参西录_page29.html">29</a><a href="医学衷中参西录_page30.html">30</a><span>...</span><a href="医学衷中参西录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
