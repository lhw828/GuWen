<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 21 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 21 页/共 59 页</h1>
    <div class="content">　　卷三　辨太阳病脉证并治第六

　　大青龙汤方第二十一

　　麻黄（六两去节味甘温） 桂枝（二两去皮味辛热） 甘草（二两炙味甘平） 杏仁（四十个去皮尖味苦甘温） 生姜（三两切味辛温） 大枣（十二枚擘味甘温） 石膏如鸡子大（碎味甘微寒）

　　上七味。以水九升。先煮麻黄。减二升。去上沫。内诸药。煮取三升。去滓。温服一升。取微似汗。汗出多者。温粉扑之。一服汗者。停后服。汗多亡阳。遂虚、恶风、烦躁、不得眠也。

　　辛甘均为发散。然风宜辛散。寒宜甘发。辛甘相合。乃能发散荣卫之风寒。麻黄、甘草、石膏、杏仁。以发散荣中之寒。桂枝、姜枣。以解除卫中之风。

　　王文禄云。大青龙、麻黄汤之变。小青龙、桂枝汤之变。

　　伤寒、脉浮缓。身不疼但重。乍有轻时。无少阴证者。大青龙汤发之。

　　此伤寒见风脉也。伤寒者身疼。此以风胜。故身不疼。中风者身重。此以兼风。故乍有轻时。不发厥吐利。无少阴里证者。为风寒外甚也。与大青龙汤以发散表中风寒。

　　许氏云。仲景治伤寒。一则桂枝。二则麻黄。三则青龙。三方鼎立。若证候与脉相对。无不应手而愈。

　　王文禄云。大青龙。治风寒外壅而闭热于经者。故加石膏于发汗药中。尤为峻剂。

　　伤寒表不解。心下有水气。干呕发热而咳。或渴、或利、或噎。或小便不利。少腹满。或喘者。小青龙汤主之。

　　伤寒表不解。心下有水饮。则水寒相搏。肺寒气逆。故干呕发热而咳。针经曰。形寒饮冷则伤肺。以其两寒相感。中外皆伤。故气逆而上行。此之谓也。与小青龙汤。发汗散水。水气内渍则所传不一。故有或为之证。随证增损以解化之。

　　卷三　辨太阳病脉证并治第六

　　小青龙汤方第二十二

　　麻黄（三两去节味甘温） 芍药（三两味酸微寒） 五味子（半升味酸温） 干姜（三两味辛热） 甘草（三两炙味甘平） 桂枝（三两去皮味辛热） 半夏（半升汤洗味辛微温） 细辛（三两味辛温）

　　上八味。以水一斗。先煮麻黄。减二升。去上沫。内诸药。煮取三升。去滓。温服一升。

　　寒邪在表。非甘辛不能散之。麻黄桂枝甘草之辛甘。以发散表邪。水停心下而不行。

　　则肾气燥。内经曰。肾苦燥。急食辛以润之。干姜细辛半夏之辛。以行水气而润肾。咳逆而喘。则肺气逆。内经曰。肺欲收。急食酸以收之。芍药五味子之酸。以收逆气而安肺。

　　加减法若微利者。去麻黄。加荛花。如鸡子大。熬、令赤色。下利者不可攻其表。汗出必胀满。麻黄发其阳。水渍入胃。必作利。荛花下十二水。水去。利则止。

　　若渴者。去半夏。加栝蒌根三两。辛燥而苦润。半夏辛而燥津液。非渴者所宜。故去之。栝蒌味苦而生津液。故加之。

　　若噎者。去麻黄。加附子一枚。炮。经曰。水得寒气。冷必相搏。其人即KT 。加附子。温散水寒。病患有寒。复发汗。胃中冷。必吐蛔。去麻黄。恶发汗。

　　若小便不利。少腹满。去麻黄。加茯苓四两。水蓄下焦不行。为小便不利。少腹满。

　　麻黄发津液于外。非所宜也。茯苓泄蓄水于下。加所当也。

　　若喘者。去麻黄。加杏仁半升。去皮尖。金匮要略曰。其人形肿。故不内麻黄。内杏子。以麻黄发其阳故也。喘呼形肿。水气标本之疾。

　　张卿子云。与柴胡汤症相似。此治表也。故近温。彼半表半里。故近清。

　　伤寒心下有水气。咳而微喘发热不渴。服汤已。渴者。此寒去欲解也。小青龙汤主之。

　　咳而微喘者。水寒射肺也。发热不渴者。表证未罢也。与小青龙汤。发表散水。服汤已。渴者。里气温。水气散为欲解也。

　　太汤病。外证未解。脉浮弱者。当以汗解。宜桂枝汤。

　　脉浮弱者。荣弱卫强也。

　　太阳病。下之微喘者。表未解故也。桂枝加浓朴杏仁汤主之。

　　下后大喘。则为里气大虚。邪气传里。正气将脱也。下后微喘。则为里气上逆。邪不能传里。犹在表也。与桂枝汤以解外。加浓朴杏仁。以下逆气。

　　太阳病。外证未解者。不可下也。下之为逆。欲解外者。宜桂枝汤主之。

　　经曰。本发汗而复下之。为逆也。若先发汗。治不为逆。

　　太阳病。先发汗。不解。而复下之。脉浮者不愈。浮为在外。而反下之。故令不愈。

　　今脉浮。故知在外。当须解外则愈。宜桂枝汤主之。

　　经曰。柴胡汤证具而以他药下之。柴胡汤证仍在者。复与柴胡汤。此虽已下之。不为逆。则其类矣。

　　太阳病。脉浮紧无汗。发热。身疼痛。八九日不解。表证仍在。此当发其汗。服药已。微除。其人发烦。目瞑。剧者必衄。衄乃解。所以然者。阳气重故也。麻黄汤主之。

　　麻黄汤主之。正谓当发其汗一汤也。汗后则必微。除发衄而解。岂有夺血亡汗。再与麻黄之理汗乎。汉文错综接续。不可不知。

　　脉浮紧。无汗。发热。身疼痛。太阳伤寒也。虽至八九日。而表证仍在。亦当发其汗。既服温暖发散汤药。虽未作大汗。亦微除也。烦者、身热也。邪气不为汗解。郁而变热。蒸于经络。发于肌表。故生热烦。肝受血而能视。始者气伤荣。寒既变热。则血为热搏。肝气不治。故目瞑也。剧者热甚于经。迫血妄行而为衄。得衄、则热随血散而解。阳气重者。热气重也。与麻黄汤。以解前太阳伤寒之邪也。

　　王文禄云。此与下二条同看。上条阳气重。即下所谓不得越也。下条不彻。即上所谓微除也。麻黄泻实。故主之。

　　太阳病。脉浮紧。发热、身无汗。自衄者愈。

　　上文因服汗药而衄。此不服汗药而自衄。皆向愈之兆也。

　　风寒在经。不得汗解。郁而变热。衄则热随血散。故云自衄者愈。

　　二阳并病太阳初得病时。发其汗。汗先出不彻。因转属阳明。续自微汗出。不恶寒。

　　若太阳病证不罢者。不可下。下之为逆。如此可小发汗。设面色缘缘正赤者。寒气怫郁在表。当解之、熏之。若发汗不彻。不足言阳气怫郁不得越。当汗不汗。其人躁烦。

　　不知痛处。乍在腹中。乍在四肢。按之不可得。其人短气。但坐。以汗出不彻故也。更发汗则愈。何以知汗出不彻。以脉涩故知也。

　　太阳病未解。传并入阳明。而太阳证未罢者。名曰并病。续自微汗出。不恶寒者。

　　为太阳证罢。阳明证具也。法当下之。若太阳证未罢者。为表未解。则不可下。当小发其汗。先解表也。阳明之经循面。色缘缘正赤者。阳气怫郁在表也。当解之、熏之以取其汗。若发汗不彻者。不足言阳气怫郁。止是当汗不汗。阳气不得越散。邪无从出。壅甚于经。故躁烦也。邪循经行。则痛无常处。或在腹中。或在四肢。按之不可得。而短气。但责以汗出不彻。更发汗则愈。内经曰。诸过者切之。涩者。阳气有余。

　　为身热无汗。是以脉涩。知阳气壅郁。而汗出不彻。

　　脉浮数者。法当汗出而愈。若下之。身重心悸者。不可发汗。当自汗出乃解。所以然者。尺中脉微。此里虚。须表里实。津液自和。便自汗出愈。

</div>
    <div class="pagination">
<a href="张卿子伤寒论_page20.html">上一页</a><span>...</span><a href="张卿子伤寒论_page16.html">16</a><a href="张卿子伤寒论_page17.html">17</a><a href="张卿子伤寒论_page18.html">18</a><a href="张卿子伤寒论_page19.html">19</a><a href="张卿子伤寒论_page20.html">20</a><span class="current-page">21</span><a href="张卿子伤寒论_page22.html">22</a><a href="张卿子伤寒论_page23.html">23</a><a href="张卿子伤寒论_page24.html">24</a><a href="张卿子伤寒论_page25.html">25</a><a href="张卿子伤寒论_page26.html">26</a><span>...</span><a href="张卿子伤寒论_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
