<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 59 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 59 页/共 63 页</h1>
    <div class="content">　　正误

　　小青龙汤方加减法内若微利者，去麻黄加{荛花如鸡子大，熬令赤色}〔茯苓四两〕。

　　【按】“加荛花如鸡子大”，此必传写之误。考《本草》荛花是芫花类也，每用之攻水其力甚峻，五分可令人下行数十次，岂有治停饮之微利，用鸡子大之荛花者乎？当改加茯苓四两。

　　伤寒，心下有水气，咳而微喘，发热不渴，（小青龙汤主之）。服汤已，渴者，此寒去欲解也。

　　【按】“小青龙汤主之”六字，当在发热不渴之下，始与服汤已渴者之文义相属，岂有寒去欲解，而更服小青龙汤之理乎？当移之。

　　卷十七　正误存疑篇

　　正误

　　阳明病，脉浮而紧者，必潮热，发作有时；但浮者，必{盗}〔自〕汗出。

　　【按】自汗是阳明证，盗汗乃少阳证，“盗汗”应是“自汗”，当改之。

　　阳明病，脉迟，汗出多，（发热），微恶寒者，表未解也，可发汗，宜桂枝汤。

　　【按】“汗出多”之下，当有“发热”二字。若无此二字，脉迟汗出多，微恶寒乃表阳虚，桂枝附子汤证也，岂有用桂枝汤发汗之理乎？当补之。

　　伤寒脉浮滑，此以表有热，里有{寒}〔热〕，白虎汤主之。

　　【按】“里有寒”之“寒”字，当是“热”字。若是“寒”字，非白虎汤证也，当改之。

　　伤寒若吐、若下后不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视。脉{弦}〔滑〕者生，涩者死。微者，但发热谵语者，大承气汤主之。若一服利，止后服。

　　【按】“脉弦者生”之“弦”字，当是“滑”字，弦为阴负之脉，岂有必生之理？惟滑脉为阳，始有生理。况滑者通也。涩者塞也，凡物之理，未有不以通为生，而塞为死者，当改之。

　　太阳病，寸缓关浮尺弱，其人发热汗出，复恶寒不呕，但心下痞者，此以医下之也；如其不下者，病患不恶寒而渴者，此转属阳明也。小便数者，大便必硬，不更衣十日无所苦也，渴欲饮水，少少与之，{但以法救之}〔若小便不利〕，渴者，宜五苓散。

　　【按】“但以法救之”五字，当是“若小便不利”五字，方与上文小便数，及下文渴者之义相属。此条病势不急救之之文，殊觉无谓。昔王三阳亦云：此处五苓散难用，不然经文渴者之下，当有缺文，当改之。

　　栀子柏皮汤【按】此方之甘草，当是茵陈蒿，必传写之误也。

　　太阳病，当恶寒发热，今自汗出，反不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，（五六日吐之者），朝食暮吐，以医吐之所致也，此为小逆。

　　【按】“欲食冷食”之下，当有“五六日吐之者”六字，若无此一句，则不喜糜粥，欲食冷食，与朝食暮吐之文不相联属。且以上文一二日、三四日之文细玩之，则可知必有“五六日吐之”一句，由浅及深之义也。

　　当补之。

　　寸口脉浮大，而医下之，此为大逆。浮则无血，大则为寒，寒气相抟，则为肠鸣，医乃不知，而反饮冷水，{令汗大出}，水得寒气，冷必相抟，其人必KT 。

　　【按】“令汗大出”四字，当是衍文，宜删之。

　　阳明病，谵语有潮热，反不能食者，胃中必有燥屎五六枚也，（宜大承气汤下之）。若能食者，但硬耳。

　　【按】“宜大承气汤下之”句，应在“必有燥屎五六枚”之下始合。若但便硬即用大承气汤下之，殊失仲景慎重误下之旨，当移之。

　　阳明中风，脉弦浮大而短气，腹都满，胁下及心痛，久按之，气不通，鼻干，不得汗，嗜卧，一身及面目悉黄，小便难，有潮热，时时哕，耳前后肿，刺之小瘥，外不解，病过十日，脉续{浮}〔弦〕者，与小柴胡汤。

　　但浮，无余证者，与麻黄汤。若不尿。腹满加哕者，不治。

　　【按】“续浮”之“浮”字，当是“弦”字，始与小柴胡汤法之脉相合。若是“浮”字。则上之浮既宜小柴胡汤，而下之浮又用麻黄汤，不自相矛盾耶？当改之。

　　发汗后，水药不得入口为逆，若更发汗，必吐{下}不止。

　　【按】“必吐下不止”之“下”字，衍文也，当删之。

　　卷十七　正误存疑篇

　　正误

　　得病六七日，脉迟浮弱，恶风寒，手足温，医二、三下之，不能食，而胁下满痛，面目及身黄，颈项强，小便难者，与柴胡汤，后必下重，本渴而饮水呕者，柴胡汤不中与也。

　　{食谷者哕}。

　　【按】“食谷者哕”四字，衍文也。食谷呕者有之，从无食谷哕者之证，当删之。

　　伤寒五六日，头汗出，微恶寒，手足冷，心下满，口不欲食，大便硬，脉（沉）细者，此为阳微结，必有表复有里也，脉沉亦在里也。汗出为阳微，假令纯阴结。不得复有外证，悉入在里，此为半在里、半在外也。

　　脉虽沉{紧}〔细〕，不得为少阴病，所以然者，阴不得有汗，今头汗出，故知非少阴也，可与小柴胡汤。设不了了者，得屎而解。

　　【按】“脉细”当是“脉沉细”，观本条下文脉沉亦在里也之“亦”字自知，当补之。脉虽沉紧之“紧”字，当是“细”字。观本条上文并无“紧”字，如何说脉虽沉紧，此“虽”字又何所谓耶？当改之。

　　伤寒发热，汗出不解，心下痞硬，呕吐而{下}〔不〕利者，大柴胡汤主之。

　　【按】“下利”之“下”字，当是“不”字，若是“下”字，岂有上吐下利，而犹以大柴胡汤下之者乎？当改之。

　　太阳病，过经十余日，反二、三下之，后四五日，柴胡证仍在者，先与小柴胡汤。呕不止，心下急，郁郁微烦者，为未解也，与大柴胡汤下之则愈。

　　【按】许叔微曰：大柴胡汤，一方无大黄，一方有大黄。盖大黄荡涤蕴热，伤寒中要药。王叔和云：若不用大黄，恐不名大柴胡汤。且仲景曰：下之则愈，若无大黄，将何以下心下之急乎？当从叔和为是，宜补之。

　　太阳病，过经十余日，心中{温温}〔 〕欲吐，而胸中痛，大便反溏，腹微满，郁郁微烦，先此时，自极吐下者，与调胃承气汤，若不尔者，不可与。但欲呕，胸中痛，微溏者，此非柴胡证，以呕故知极吐下也。

　　【按】王肯堂曰：“温温”当是“ ”。又云以呕下，疑有阙文，当改之。

　　卷十七　正误存疑篇

　　正误

　　太阴之为病，腹满而吐，食不下，时腹自痛，若下之，必胸下结硬，（自利益甚）。

　　【按】吴人驹曰“自利益甚”四字，当在“必胸下结硬”之下，若在吐食不下之下，则是已吐食不下而自利益甚矣。仲景复曰：若下之无所谓也，从而移之。

　　伤寒，本自寒{下}〔格〕，医复吐下之，寒格更逆吐下，若食入口即吐，干姜黄连黄芩人参汤主之。

　　【按】经论中并无寒下之病，亦无寒下之文。玩本条下文，寒格更逆吐下，可知寒下之“下”字，当是“格”字，文义始属。注家皆释胃寒下利，不但文义不属，且与芩、连之药不合，当改之。

</div>
    <div class="pagination">
<a href="订正仲景全书伤寒论注_page58.html">上一页</a><span>...</span><a href="订正仲景全书伤寒论注_page54.html">54</a><a href="订正仲景全书伤寒论注_page55.html">55</a><a href="订正仲景全书伤寒论注_page56.html">56</a><a href="订正仲景全书伤寒论注_page57.html">57</a><a href="订正仲景全书伤寒论注_page58.html">58</a><span class="current-page">59</span><a href="订正仲景全书伤寒论注_page60.html">60</a><a href="订正仲景全书伤寒论注_page61.html">61</a><a href="订正仲景全书伤寒论注_page62.html">62</a><a href="订正仲景全书伤寒论注_page63.html">63</a><a href="订正仲景全书伤寒论注_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
