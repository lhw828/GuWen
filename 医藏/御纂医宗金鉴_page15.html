<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 15 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 15 页/共 401 页</h1>
    <div class="content">　　辨太阳病衇证并治下篇
　　太阳中风者风伤于衞也伤寒者寒伤于荣也其説已详上中二篇兹以风寒两伤荣衞俱病者疏为下篇盖风寒二气多相因而少相离有寒时不皆无风有风时不皆无寒风寒并发邪中于人则荣衞兼病惟其证均无汗皆谓之实邪故立大青龙汤两解之法发其寒邪外闭风邪内郁不汗出而烦躁之汗也然必审其人衇不微弱无少阴证者乃可与之若误施之则大汗淋漓厥逆筋惕肉瞤必致亡阳之变故又立真武一汤以救青龙之误夫表寒里热者大青龙固所宜也若表里俱热则又非大青龙之所胜任爰立白虎一汤以辅青龙之不逮至于寒热轻微者则更出桂枝二越婢一汤麻黄桂枝各半汤桂枝二麻黄一汤皆两解荣衞法也合上中二篇而熟读之则三法了然以之施治庶不紊耳
　　太阳中风衇浮紧发热恶寒身疼痛不汗出而烦躁者大青龙汤主之若衇微弱汗出恶风者不可服服之则厥逆筋惕肉瞤此为逆也
　　【注】太阳中风衇当浮缓今衇浮紧是中风之病而兼伤寒之衇也中风当身不痛汗自出今身疼痛不汗出是中风之病而兼伤寒之证也不汗出而烦躁者太阳郁蒸之所致也风阳邪也寒阴邪也阴寒郁于外则无汗阳热蒸于内则烦躁此风寒两伤荣衞同病故合麻桂二汤加石膏制为大青龙汤用以解荣衞同病之实邪也若衇微弱汗出恶风者即有烦躁乃少阴之烦躁非太阳之烦躁也禁不可服服之则厥逆筋惕肉瞤之患生而速其亡阳之变矣故曰此为逆也
　　【集注】成无已曰风并于衞者为荣弱衞强寒并于荣者为荣强衞弱今风寒两伤故为荣衞俱实所以宜大青龙汤主之也
　　喻昌曰大青龙汤为太阳无汗而设与麻黄汤证何异因有烦躁一证兼见则非此法不解
　　程应旄曰此汤非为烦躁设为不汗出之烦躁设若衇微弱汗出恶风者虽有烦躁证乃少阴亡阳之象全非汗不出而郁蒸者比也
　　伤寒衇浮缓身不疼但重乍有轻时无少阴证者大青龙汤发之
　　【注】伤寒衇当浮紧今衇浮缓是伤寒之病而兼中风之衇也伤寒当身疼今身不疼是伤寒之病而兼中风之证也身轻邪在阳也身重邪在阴也乍有轻时谓身重而有时轻也若但欲寐身重无轻时是少隂证也今无但欲寐身虽重乍有轻时则非少阴证乃荣衞兼病之太阳证也衇虽浮缓证则无汗属实邪也故亦以大青龙汤发之前条以衇微汗出示禁此条以无少阴证发明盖详审慎重之至也此二条承上篇首条次条中篇首条次条再揭太阳风寒两伤以为下篇荣衞兼病之提纲后凡称太阳中风伤寒渉于荣衞同病者皆指此二条而言也
　　【集注】方有执曰大青龙汤一则曰主之一则曰发之何也主之者以烦躁之急疾属动而言发之者以但重之沉黙属静而言也
　　喻昌曰无少阴证但重乍有轻时六字早已指明言但身重而无少阴之欲寐其为寒因可审况乍有轻时不似少阴之昼夜俱重又兼风因可审所以力驱其在表之风寒而无疑也若衇微弱身重欲寐则内顾少阴且不遑矣敢发之乎又曰细玩二条文义伤风衇本浮缓反见浮紧伤寒衇本浮紧反见浮缓是为伤风见寒伤寒见风两无疑矣又当辨无少阴证相杂则用青龙万举万当矣故衇见微弱即不可用大青龙汤以少阴病衇必微细也方氏注泥弱字牵入中风之衇阳浮阴弱为解不思中风之衇以及误汗等证太阳上篇已悉此处但归重分别少阴以太阳膀胱经与少阴肾经合为表里其在阴虚之人表邪不俟传经早从膀胱袭入肾藏者有之况两感夹阴等证临病犹当细察设少阴不亏表邪安能飞渡而见身重欲寐等证耶故有少阴证者不得已而行表散自有温经散邪两相绾照之法岂可径用青龙之猛剂立铲孤阳之根乎
　　魏荔彤曰身重一证必须辨明但欲寐而常重则属少阴误发其汗变上厥下竭者少阴热也变筋惕肉瞤者少阴寒也其犯误汗之忌一也
　　大青龙汤方
　　麻黄【六两去节】　　　　　　桂枝【二两】
　　甘草【二两炙】　　　　　　杏仁【四十枚去皮尖】
　　生姜【三两切】　　　　　　大枣【十二枚擘】
　　石膏【如鸡子大碎绵裹】
　　右七味以水九升先煮麻黄减二升去上沫内诸药煮取三升去滓温服一升取微似汗汗出多者温粉扑之一服汗者停后服若复服汗多亡阳遂虚恶风烦躁不得眠也
　　【方解】名大青龙者取龙兴云雨之义也治风不外乎桂枝治寒不外乎麻黄合桂枝麻黄二汤以成剂故为兼风寒中伤者之主剂也二证俱无汗故减芍药不欲其收也二证俱烦躁故加石膏以解其热也设无烦躁则又当从事于麻黄桂枝各半汤矣仲景于表剂中加大寒辛甘之品则知麻黄证之发热热全在表大青龙证之烦躁热兼肌里矣初病太阳即用石膏者以其辛能解肌热寒能清胃火甘能生津液是预保阳明存津液之先着也粗工疑而畏之当用不用必致热结阳明斑黄狂冒纷然变出矣观此则可知石膏乃中风伤寒之要药故得麻桂而有青龙之名得知草而有白虎之号也服后取微汗汗出多者温粉扑之一服得汗停其后服盖戒人即当汗之证亦不可过汗也所以仲景桂枝汤中不用麻黄者是欲其不大发汗也麻黄汤中用桂枝者恐其过汗无制也若不慎守其法汗多亡阳变生诸逆表遂空虚而不任风隂盛格阳而更烦躁不得眠也
　　【集解】许叔微曰仲景治伤寒一则桂枝二则麻黄三则青龙桂枝治风麻黄治寒青龙兼治风寒不拘时候施与衇证相对者无不应手而愈今人皆能言之而未晓前人处方用药之意多不敢用无足怪也
　　吴绶曰大青龙汤治伤寒发热恶寒不得汗出烦躁不安衇浮紧或浮数者急用此汤发汗则愈乃仲景之妙法也譬若亢热已极一雨而凉其理可见也若不晓此理见其躁热投以寒凉之药其害可胜言哉若衇微弱汗出恶风者不可用也如误用之其害亦不浅所以衇证不明者多不敢用也
　　衇浮而紧浮则为风紧则为寒风则伤衞寒则伤荣荣衞俱病骨节烦疼当发其汗而不可下也
　　【注】此发明风寒两伤荣衞俱病之义也浮风邪衇也风阳也衞阳也紧寒邪衇也寒隂也荣阴也各从其类而伤之荣衞俱病骨节烦疼是大青龙发汗之衇证虽发热烦躁其热在肌而不在胃不可下也
　　太阳病发汗汗出不解其人仍发热心下悸头身瞤动振振欲擗地者真武汤主之
　　【注】此申首条示人以救逆之法也首条言误汗此条言过汗互文以明其义也盖二证皆属亡阳故均当以真武汤主之扶阳抑阴以救其逆也大汗岀仍热不解者阳亡于外也心下悸筑筑然动阳虚不能内守也头者头晕眼黑阳微气不能升也身瞤动者蠕蠕然瞤动阳虚液涸失养于经也振耸动也振振欲擗地者耸动不已不能兴起欲堕扵地阳虚气力不能支也
　　【集注】张璐曰此为误用大青龙因而致变者立法也汗岀虽多而热不退则邪未尽而正已大伤况里虚为悸上虚为经虚为瞤身振振摇无往而非亡阳之象所以用真武把关坐镇之法也
　　汪琥曰或问治不在表何以方中尚用生姜盖病自过汗而来虽无郁热可发其内外寒邪犹在用生姜者乃温中有发也
　　真武汤方【见少隂篇】
　　太阳病二日反躁反熨其背而大汗出大热入胃胃中水竭躁烦必发谵语十余日振栗自下利者此为欲解也故其汗从腰以下不得汗欲小便不得反呕欲失溲足下恶风大便鞕小便当数而反不数及多大便已头卓然而痛其人足心必热糓气下流故也
　　【注】太阳病中风伤寒二日不躁今反躁者是不得汗出而躁大青龙汤证也不以青龙汤发汗反以火刼熨背逼汗大出火邪入胃胃热水竭则烦躁谵语所必发也十有余日邪正相持持乆必争争必振栗作解然解非汗出及下利邪无从解也若自下利此为欲从里解也若自汗出此为欲从表解也今十余日不自下利而有欲小便不得反呕欲失溲者是里不解也不自汗出而下身无汗足下恶风者是表不解也里不解者大便必鞕小便当数而反不数则知水留胃中乆必肠润其乆积之大便自应多下而解也及多大便已虽小便不得诸病不解其头卓然而痛是里解表未悉解也表未悉解者是因火逼汗出而从腰以下不得汗乃上解而下未解也故有小便不得诸在下之病今虽里解而其人头卓然而痛者是表之余邪上逆也足心必热者里之余热下流也糓气者即胃气也言胃中热气随大便而下流也此病皆由妄行火刼致变难以拘定成规当诊犯何逆随证治之可也
　　服桂枝汤大汗出衇洪大者与桂枝汤如前法若形似疟一日再发者汗出必解宜桂枝二麻黄一汤
　　【注】服桂枝汤大汗出病不解衇洪大若烦渴者则为表邪已入阳明是白虎汤证也今衇虽洪大而不烦渴则为表邪仍在太阳当更与桂枝汤如前法也服汤不解若形如疟日再发者虽属轻邪然终是为风寒所持非汗出必不得解故宜桂枝二麻黄一汤小发荣衞之汗其不用麻黄桂枝各半汤者盖因大汗已出也
　　【集注】方有执曰服桂枝汤证转大汗出衇转洪大者乃风多寒少风邪欲散而以微寒持之两者皆不得解而寒热如疟也桂枝二麻黄一汤者重解风而轻扵散寒也
　　桂枝二麻黄一汤方
　　桂枝【一两十七铢】　　　　　芍药【一两六铢】
　　麻黄【十六铢去节】　　　　　甘草【一两二铢】
　　杏仁【十六枚去皮尖】　　　　　生姜【一两六铢切】
　　大枣【五枚擘】
　　右七味以水五升先煮麻黄一二沸去上沫内诸药煮取二升去滓温服一升日再服
　　【集解】张璐曰详此方药品与各半不殊惟铢分稍异而证治攸分可见仲景于差多差少之间分毫不苟也
　　太阳病得之八九日如疟状发热恶寒热多寒少其人不呕清便欲自可一日二三度发衇微缓者为欲愈也衇微而恶寒者此阴阳俱虚不可更发汗更下更吐也面色反有热色者未欲解也以其不能得小汗出身必痒宜桂枝麻黄各半汤
　　【注】太阳荣衞两伤风多寒少之病得之八九日有如疟状之寒热多寒少其人不呕小便清白者此里和不受邪虽为欲愈然必审其人如疟状之寒热一日二三度轻轻而发诊其衇微且缓则知邪已衰正欲复表里将和始为欲愈也若衇微不缓是正犹未复恶寒是邪犹未衰尚不能自愈但已为前之汗吐下虚其表里不可更发汗更下更吐也衇微恶寒表里俱虚则面色当白今色反赤犹有余邪怫郁于表不能得小汗出宣发阳气故面赤身痒未欲解也宜桂枝麻黄各半汤小小汗之以和荣衞自可愈也
　　【集注】吴人驹曰此不专事桂枝而兼合乎麻黄者谓其面热身痒邪在轻虚浮浅之处惟麻黄能达也
　　桂枝麻黄各半汤方
　　桂枝【一两十六铢】　　　　　芍药【一两】
　　生姜【一两】　　　　　　甘草【一两炙】
　　麻黄【一两去节】　　　　　大枣【四枚擘】
　　杏仁【二十四枚去皮尖】
　　右七味以水五升先煮麻黄一二沸去上沫内诸药煮取一升八合去滓温服六合
　　衇浮而迟面热赤而战惕者六七日当汗出而解反发热者差迟迟为无阳不能作汗其身必痒也
　　【注】此承上条发明面赤身痒之义也表阳气虚故衇浮迟邪气怫郁故面热赤正虚邪盛相争故战惕也至六七日则邪当衰应汗出而解若反发热是邪未衰故差迟也迟者正不胜邪也阳微怫郁其身必痒以无阳气不能宣发作汗故也
　　【集注】程知曰此言阳虚不能作汗之衇也浮则邪在肌表迟则阳虚气怫郁而不得越则面热赤正与邪争而不得出则身战惕至六七日传经尽当汗解之时乃不得汗反发热者其差必迟盖阳虚不能领汗外出其热邪浮于肌肤必作身痒也
　　太阳病发热恶寒热多寒少衇微弱者此无阳也不可发汗宜桂枝二越婢一汤
　　【注】太阳病发热恶寒热多寒少此为荣衞兼病风邪多而寒邪少也若衇浮紧或衇浮数是表有阳邪郁蒸则为无汗热多之实邪以大青龙汤汗之可也今衇阳微阴弱乃为虚邪之证即有无汗热多之实邪亦不可用大青龙汤更汗也盖以衇微弱是无太阳表衇也故不可更大汗也然既有无汗热多寒少之表证麻黄桂枝石膏之药终不可无故祗宜桂枝二越婢一汤之轻剂令微微似汗以解肌表而和荣衞也
　　【集注】喻昌曰此亦风多寒少之证无阳二字仲景言之不一无阳乃无表无津液之通称也故以不可更汗为戒然非汗则风寒终不能解惟取桂枝之二以治风越婢之一以治寒乃为合法耳
　　汪琥曰不可更汗四字当是不可更大发汗意因其人衇微弱无阳也此方比上小发汗之方更轻吴人驹曰微乃微甚之微非微细之微但不过强耳既曰热多衇安得微无阳者谓表之阳邪微故不可更大汗热多者谓肌之热邪甚故佐以石膏越婢者发越之力如婢子之职狭小其制不似大青龙之张大也
　　桂枝二越婢一汤方
　　桂枝【十八铢】　　　　　芍药【十八铢】
　　甘草【十八铢炙】　　　　　石膏【二十四铢碎绵裹】
　　麻黄【十八铢去节】　　　　　大枣【四枚擘】
　　生姜【一两二铢】
　　右七味以水五升煮麻黄一二沸去上沫内诸药煮取二升去滓温服一升本方当裁为越婢汤桂枝汤合之饮一升今合为一方乃桂枝汤二分越婢汤一分
　　【方解】此方即大青龙汤以芍药易杏仁也名虽越婢辅桂枝实则大青龙汤之变制也去杏仁恶其从阳而辛散用芍药以其走阴而酸收以此易彼裁而用之则主治不同矣以桂枝二主之则不发汗可知越婢一者乃麻黄石膏二物不过取其辛凉之性佐桂枝二以和表而清肌热则是寓微汗于不发之中亦可识也非若大青龙汤以石膏佐麻黄而为发汗驱肌热之重剂也
　　【按】桂枝二麻黄一汤治形如疟日再发者汗出必解而无热多寒少故不用石膏之凉也桂枝麻黄各半汤治如疟状热多寒少而不用石膏更倍麻黄者以其面有怫郁热色身有皮肤作痒是知热不向里而向表令得小汗以顺其势故亦不用石膏之凉里也桂枝二越婢一汤治发热恶寒热多寒少而用石膏者以其表邪寒少肌里热多故用石膏之凉佐麻桂以和荣衞非发荣衞也今人一见麻桂不问轻重亦不问温覆与不温覆取汗与不取汗总不敢用皆因未究仲景之防麻黄桂枝祗是荣衞之药若重剂温覆取汗则为发荣衞之药轻剂不温覆取汗则为和荣衞之方也
　　【集解】吴人驹曰发散表邪皆以石膏同用者盖石膏其性寒寒能胜热其味薄薄能走表非若芩连之辈性寒味苦而厚不能升达也
　　伤寒无大热口燥渴心烦背微恶寒者白虎加人参汤主之
　　【注】伤寒身无大热不烦不渴口中和背恶寒附子汤主之者属少阴病也今伤寒身无大热知热渐去表入里也口燥渴心烦知热已入阳明也虽有背微恶寒一证似乎少阴但少阴证口中和今口燥渴是口中不和也背恶寒非阳虚恶寒乃阳明内热熏蒸扵背汗出肌疎故微恶之也主白虎汤以直走阳明大清其热加人参者盖有意以顾肌疎也
　　【集注】喻昌曰此条辨证最细衇必滑而带浮浑身无大热又不恶寒但背间微觉恶寒是表邪已将罢其人口燥渴心烦是里热已大炽更不可姑待而当急为清解恐迟则热深津竭无济于事矣
　　伤寒表不解心下有水气干呕发热而欬或渴或利或噎或小便不利少腹满或喘者小青龙汤主之
　　【注】伤寒表不解谓衇浮紧头痛身痛发热无汗恶寒之证仍在也心下有水气谓干呕而欬也然水之为病不一故曰或渴或利或噎或小便不利少腹满或喘者皆有水气之证故均以小青龙汤如法加减主之也经曰三焦者决渎之官水道出焉膀胱者州都之官津液藏焉气化则能出矣太阳受邪若无水气病自在经若有水气病必犯府病府则膀胱之气化不行三焦之水气失道停上焦则或咳或喘或噎停中焦则或渴或干呕或满停下焦则或小便不利少腹满或下利凡水所行之处皆得而病之也小青龙汤外发太阳之表实内散三焦之寒饮亦汗法中之峻剂与大青龙汤并得其名一以治太阳表实之热躁一以治太阳表实之寒饮也
　　【集注】程知曰此明伤寒表证未解水积心下散寒涤饮法也
　　汪琥曰明理论云青龙主风寒两伤之疾固已伤寒表不解则麻黄可以发中风表不解则桂枝可以散惟其表不解而又加之心下有水气则非二汤所能发散必以小青龙汤始可袪除表里之邪气尔
　　小青龙汤方
　　麻黄【三两去节】　　　　　芍药【三两】
　　五味子【半升】　　　　　干姜【二两】
　　甘草【三两炙】　　　　　半夏【半升洗】
　　桂枝【三两】　　　　　　细辛【三两】
　　右八味以水一斗先煮麻黄减二升去上沫内诸药煮取三升去滓温服一升
　　加减法
　　若渴去半夏加栝蒌根三两
　　若噎者去麻黄加附子一枚【炮】
　　若小便不利少腹满去麻黄加茯苓四两
　　若喘去麻黄加杏仁半升去皮尖
　　若微利去麻黄加荛花如一鸡子熬令赤色
　　【按】加荛花如鸡子大熬令赤色此必传写之误盖本草荛花即芫花类也用之攻水其力甚峻五分可令人下行数十次岂有治停饮之微利而用鸡子大之荛花者乎似当改加茯苓四两
　　【方解】太阳停饮有二一中风有汗为表虚五苓散证也一伤寒无汗为表实小青龙汤证也表实无汗故合麻桂二方以解外去大枣者以其性滞也去杏仁者以其无喘也有喘者仍加之去生姜者以有干姜也若呕者仍用之佐干姜细辛极温极散使寒与水俱得从汗而解佐半夏逐痰欲以清不尽之饮佐五味收肺气以敛耗伤之气若渴者去半夏加花粉避燥以生津也若微利与噎小便不利少腹满俱去麻黄逺表而就里也加附子以散寒则噎可止加茯苓以利水则微利止少腹满可除矣此方与越婢汤同治水饮溢扵表而为腹胀水肿宜发汗外解者无不随手而消越婢治有热者故方中君以石膏以散阳水也小青龙治有寒者故方中佐以姜桂以散阴水也
　　【集解】柯琴曰两青龙俱治有表里证皆用两解法大青龙是里热小青龙是里寒故发表之药相同而治里之药则殊也此与五苓同为治表不解而心下有水气然五苓治水之蓄而不行故专渗泻以利水而微发其汗使水从下而去也此方治水之动而不居故备举辛温以散水而大发其汗使水从外而出也仲景发表利水诸法精义入神矣赵良曰溢饮之证金匮云当发其汗小青龙汤治之盖水饮溢出扵表荣衞尽为之不利必仿伤寒荣衞两伤之法发汗以散其水而后荣衞行经衇通则周身之水可消必以小青龙汤为第一义扵此可类推矣
　　伤寒心中有水气欬而微喘发热不渴服汤已渴者此寒去欲解也小青龙汤主之
　　【按】小青龙汤主之六字当在发热不渴之下始与服汤已渴者之文义相属岂有寒去欲解而更服小青龙汤之理乎
　　【注】伤寒心下有水气欬而微喘发热不渴此为外伤寒邪内停寒饮宜以小青龙汤两解之服汤汗解已后渴者乃已汗寒去内燥之渴非未汗饮停不化之渴故曰寒去欲解也当少少与水饮之以滋其燥令胃和自可愈也
　　【集注】成无已曰欬而微喘者水寒射肺也发热不渴者表证未罢也与小青龙汤发表散水服汤已渴者里气温水气散为欲解也
　　方有执曰发热不渴寒胜也故以服汤已而渴为寒去欲解大意与上条相彷故治亦同
　　程知曰此明水寒未解治宜小青龙也心下有水气寒在膈上也故喘欬发热不渴服汤已而渴则水寒解矣此解水气之法当用小青龙非谓解后仍用小青龙也
　　张璐曰风寒挟水饮为病在表者故不渴服汤后而渴者是为寒去津伤欲解之征所以虽渴而不必服药但当静俟津回可也欬而微喘为水饮上逆今水去而渴与水逆而渴不同世本小青龙汤主之在寒去欲解也之下错简也
　　汪琥曰上条云渴是未服汤而渴乃水停津液不化而渴此条云渴是服汤已而渴乃汗后津液既亡而渴渴既不同岂可仍用上药小青龙主之当在服汤已之上可知
　　下之后复发汗必振寒衇微细所以然者以内外俱虚故也
　　【注】发汗当扵未下之先今下之后复发汗必振寒衇微细者表里皆虚也所以然者以下之失宜则内守之阳虚故衇微细也以汗之失宜则外固之阳衰故振寒也
　　【集注】郑重光曰治伤寒先汗后下此定法也若下后外邪不尽不得已而复汗之邪虽去而内外俱虚是以衇细振寒所伤滋大矣
　　下之后复发汗昼日烦躁不得眠夜而安静不呕不渴无表证衇沉微身无大热者干姜附子汤主之
　　【注】此承上条互详衇证以出其治也既下之以虚其里复发汗以虚其表阴阳两虚阳无所附夜而安静不呕不渴是内无阳证也无表证身无大热衇沉微是外无阳证也表里无阳内外俱阴惟有昼日烦躁不得眠一假阳证则是独阴自治扵阴分孤阳自扰扵阳分非相胜乃相离也故以干姜附子汤助阳以配阴盖以阴虽盛而未相格阳气微而自不依附也
</div>
    <div class="pagination">
<a href="御纂医宗金鉴_page14.html">上一页</a><span>...</span><a href="御纂医宗金鉴_page10.html">10</a><a href="御纂医宗金鉴_page11.html">11</a><a href="御纂医宗金鉴_page12.html">12</a><a href="御纂医宗金鉴_page13.html">13</a><a href="御纂医宗金鉴_page14.html">14</a><span class="current-page">15</span><a href="御纂医宗金鉴_page16.html">16</a><a href="御纂医宗金鉴_page17.html">17</a><a href="御纂医宗金鉴_page18.html">18</a><a href="御纂医宗金鉴_page19.html">19</a><a href="御纂医宗金鉴_page20.html">20</a><span>...</span><a href="御纂医宗金鉴_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
