<!DOCTYPE html>
<html>
<head>
    <meta charset="UTF-8">
    <title>黄帝内经太素 - 第 13 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经太素 - 第 13 页/共 37 页</h1>
    <div class="content">　　肠胃所入至所出，长六丈四寸四分，（咽之上口为所入，广肠之下以为所出，唇齿相去九分，齿与会厌相去三寸半，会厌至胃咽长一尺六寸，胃之终始长二尺六寸，小肠终始长二丈一尺，广肠终始长二尺八寸，故有六丈四寸四分也。平按：注小肠终始下，原抄作长二丈一尺，检上文经云小肠长三丈二尺，回肠长二丈一尺，应于小肠终始下补注“长三丈二尺，回肠终始”九字，方与经文六丈四寸四分之数合，当系传抄脱此九字也。）其回曲环反三十二曲。（胃有一曲，小肠十六曲，大肠十六曲，合而言之，计有三十三曲，其胃大曲短，不入其数，故有三十二曲，皆以七尺五寸中度之人为准也。）

　　黄帝曰：愿闻人之不食，七日而死，其故何也？（七日不食而死，余时之言，既闻肠胃大小，未知所盛水谷多少而尽，至七日而死之也。）伯高曰：臣请言其故。胃大尺五寸，径五寸，长二尺六寸，横屈受三斗，其中之谷常留者二斗，水一斗而满。（故事所由，水谷合有三斗，满于胃中也。平按：横屈受三斗《灵枢》、《甲乙》作横屈受水谷三斗五升。水一斗而满均作水一斗五升而满。）上焦泄气，出其精微， 悍滑疾，（上焦之气，从胃上口而出，其气精微， 悍滑疾，昼夜行身五十周，即卫气也。平按：上焦下原缺一字，根据《灵枢》、《甲乙》补作泄，袁刻作中焦二字。又注上焦袁刻作二焦，均与原抄不合。）下焦下溉诸肠。（下焦别回肠，注膀胱，譬之沟渎，下溉诸肠，膀胱为黑肠，及广肠等也。平按：诸肠《甲乙》作泄诸小肠。）

　　小肠大二寸半，径八分分之少半，长三丈二尺，受一斗三合合之大半，谷四升，水六升三合合之大半。（一二为三，则二为大半，一为少半也。平按：“受一斗三合合之大半，谷四升”十二字《灵枢》、《甲乙》作“受谷二斗四升”六字。）回肠大四寸，径一寸（平按：《灵枢》、《甲乙》有寸之二字。）少半，长二丈一尺，受一斗七升升之半，谷一斗，水七升升之半。（升之半，半升也。平按：“受一斗七升升之半，谷一斗，水七升升之半”十七字《灵枢》、《甲乙》作“受谷一斗，水七升半”八字。）广肠大八寸，径二寸大半，长二尺八寸，受九升三合八分合之一。

　　（广肠受水谷之数也。平按：《灵枢》大半上有寸之二字，受下有谷字，《甲乙》同。）肠胃之长、凡长六丈四寸四分，受水谷六斗六升六合八分合之一，此肠胃所受水谷之数。（计肠胃所受之数，垂升之半，合之大半也。平按：六丈四寸四分《灵枢》、《甲乙》作五丈八尺四寸，受水谷六斗六升六合八分合之一作受水谷九斗二升一合合之大半十三字。注垂袁刻作乘，其义均未详。）

　　平人则不然，胃满则肠虚，肠满则胃虚，更满更虚，故气得上下，（前之所论，乃据肠胃之量□受数。若言生平之人，则肠胃之中，盈虚更起，不得一时则有前数也。食满胃中，则胃实肠虚也，肠虚故气得下也；糟入肠中，则胃虚肠实也，胃虚故气得上也。以其肠胃盈虚，气得上下之也。平按：注量下所缺一字，谨拟作容。）五脏安定，欲资水谷之味，故须盈也。（欲受水谷之气，故待虚也。气味内和，故五脏安定也。）血脉和利，（气味通于上下，故脉和利。）精神乃居，（脏安脉和，则五神五精居其脏也。）故神者水谷之精气。（水谷精气，资成五神，故水谷竭，神乃亡也。）故肠胃之中，常留谷二斗四升，水一斗一升。（计肠胃所受六斗六升六合八分合之一，据其盈虚，在人常须三斗五升也。平按：谷二斗四升《灵枢》作二斗。水一斗一升《灵枢》作一斗五升。《甲乙》作谷二斗四升，水一斗五升。）故平人日再后，后二升半，一日中五升，七日五七三斗五升，而留水谷尽矣。（再后五升，还须资食，合有三斗五升。若一日不食后五升者，则少五升也。若七日常后，七日不食，则五升三斗五升皆尽。）故平人不饮食，七日而死者，水谷精气津液皆尽矣，故七日而死矣。（命门所藏，谓之精也。上焦宣五谷味，熏肤充身泽毛，如雾露之溉，遂谓之气。

　　腠理发泄出汗，谓之津。谷气淖泽注于骨，骨属屈伸，淖泽补益髓脑，皮肤润泽，谓之为液。水谷既尽，精气津液四物□尽，故七日死。平按：注四物下所缺一字，谨根据经文作皆。）

　　卷第十三·身度

　　脉度

　　平按：此篇自篇首至末，见《灵枢》卷四第十七《脉度》篇，又见《甲乙经》卷二第三《脉度》篇。

　　黄帝问曰：愿闻脉度。（先言骨度及肠胃度大小长短于前，次当根据□以论诸脉长短，故须问之也。平按：注根据下原缺一字，谨拟作次。）岐伯曰：手足之六阳，从手至头五尺，（手阳明，大肠脉也。手太阳，小肠脉。手少阳，三焦脉也。三脉分在两手，故有六脉，余仿此。各根据营行次第，手之三阴，足之三阳，皆从内起，向于手足；手之三阳，足之三阴，皆从外起，向于头□。此数手足之脉长短，故皆从手足向内数之，与手□□□脉十二经流注入身数亦同也。平按：手足之六阳《灵枢》、《甲乙》均无足字，疑衍。注向于头下原缺一字，左方剩月旁，根据经文足之三阴从足走腹，拟作腹，袁刻作项，恐未安。与手下原缺三字，谨拟作足外起三字。）五六三丈。

　　（计手六阳从指端至目，循骨度直行，得有五尺，不取循绕并下入缺盆属肠胃者，循骨度为数，去其覆回行者及与支别，故有三丈也。）手之六阴，从手至胸中三尺五寸，三六丈八尺，五六三尺，（手太阴，肺脉也。手少阴，心脉也。手心主，心包络脉也。手之三阴，皆亦直循骨度，从手至胸三尺五寸，不取下入属脏络腑之者，少阴从心系上系目系及支别者亦不取。）凡二丈一尺。

　　足之六阳，从足至顶八尺，六八四丈八尺。（足阳明，胃脉也。足太阳，膀胱脉也。足少阳。胆脉也。计人骨度，从地至顶七尺五寸，所谓八尺者何？以其足六阳脉，从足指端当至踝五寸，故有八尺也，亦不取腑脏及支别矣。）足之六阴，从足至胸中六尺五寸，六六三丈六尺，五六三尺，（□□□□□□足少阴，肾脉也。足厥阴，肝脉也。足六阴脉，从足至胸中六尺五寸。太阴少阴俱至舌下，厥阴至顶，及入脏腑□□□□□数之也。平按：注足少阴上原缺六字，拟作“足太阴脾脉也”六字。袁刻将太阴脾脉补在六阴二字之上，阴下复脱脉字，与原抄不合。又脏腑下原缺五字，谨根据上下注，作“与支别亦不”五字，袁刻于此处既不阙文，复脱“数之也”三字，与原抄不合。）凡三丈九尺。乔脉从足至目七尺五寸，二七丈四尺，二五一尺，（乔，阴阳二乔也，起处终处长短是同□□□□也。按中人七尺五寸，二乔脉皆起跟中，上□□□□七尺五寸，若为合数？然二乔至目内 ，与足太阳合，上行络左右额角，故得合数，检少阳筋即知也。平按：注是同下原缺四字，袁刻只空二格，不合。五寸下，原抄直接二乔，无缺文，袁刻空七格，不合。

　　跟中上三字下，原抄缺四字，谨根据《阴阳乔脉》篇，拟作“至目内 ”四字，袁刻只空二格，不合。又额角，额字袁刻误作颇。故得合数，得字误作为。均根据原本更正。）凡一丈五尺。督脉、任脉各四尺五寸，二四八尺，二五一尺，（□□□□□□□□上行至头，任脉唯至两目之下，督脉上行至目，复上□□□□□□极 行所其长与任脉不同，若为皆有四尺五寸？然任脉□□□□□外循腹上行而络唇口者，督脉取其起于下极之故□于脊脊上至风府者，以充四尺五寸之数，余不入数。平按：注“上行至头”上，原缺八字，谨根据《督脉》篇，拟作“督脉起于少腹以下”八字。

　　“极 ”上原缺六字，谨根据《督脉》篇，拟作“颠，别下项，至下”六字。“然任脉”下原缺五字，谨拟作“取其起胞中”五字。“故”下原缺一字，谨根据《督脉》篇拟作侠。）凡九尺。凡都合十六丈二尺，此气之大经隧也。经脉为里，支而横者为络，络之别者为孙络，孙络之盛而有血者疾诛之，盛者徐泻之，虚者饮药以补之。（人之血脉，上下纵者为经，支而横者为纬。□□足左右各有十二，合二十四脉、阴乔、阳乔、任脉、□□□二十八脉，在肤肉之里，皆上下行，名曰经脉。十五络脉及□络见于皮表，横络如纬，名曰络脉。皆是血气所□□□称为隧也。凡大小络虚，皆须饮药补之，不可去血，去血虚虚，不可不禁也。平按：“凡九尺”三字，原抄作“九”字，根据《灵枢》、《甲乙》及本经上文，应作“凡九尺”三字。“为孙”下《灵枢》无“络，孙络之”四字，“泻”上无“徐”字。注“为纬”下原缺二字，拟作“凡手”二字。袁刻空六格不合。“任脉”下原缺三字，拟作“督脉合”三字，袁刻空五格不合。“及”下原缺一字，拟作“别”，袁刻空四格，不合。所下原缺三字，拟作“贯注，故”三字，袁刻空五格，不合。）

　　卷第十四（卷首缺）·诊候之一

　　平按：此篇自形气相得者生以上残缺，袁刻据《素问·三部九候论》自黄帝问曰余闻九针于夫子至胸中多气者死补入。检《素问》原文，自上部天至下部人足太阴也一段，详本书篇末，乃宋臣林亿等所移，玩《素问》新校正自明。此篇若据《素问》篇首补入，则上部天至下部人足太阴也一段，未免重复。兹据《素问》及《甲乙经》“帝曰决死生奈何”以下补入，证以新校正云全元起本名此篇为决死生，于义亦合。自形义相得以下，见《素问》卷六第二十《三部九候论》，又见《甲乙经》卷四第三《三部九候》篇。

　　帝曰：决死生奈何？岐伯曰：形盛脉细，少气不足以息者危；形瘦脉大，胸中多气者死；（以上从《素问·三部九候论》及《甲乙经·三部九候》篇补入。）形气相得者生；（形盛气盛、形瘦气细者得生，三也。）参伍不调者病；（谓其人形气，有时相得，有时不相得，参类品伍不得调者，其人有病，四也。）以三部九候皆相失者死；（三部九候不得齐一，各各不同，相失故死，五也。平按：《素问》、《甲乙》无以字。）上下左右之脉相应参舂者病甚；（三部九候之脉，动若引绳□□前后也。今三部在头为上，三部在足为下，左手三部为左，右手三部为右，脉之相应参动，上下左右，更起更息，气有来去，如碓舂不得齐一（又舂，其脉上下参动，东恭反）所以病甚，六也。平按：《素问》、《甲乙》参上有如字。）上下左右相失不可数者死；（上下左右脉动各无次第，数动脉不可得者，脉乱故死，七也。）中部之候虽独调，与众藏相失者死；（肺心胸中以为中部，诊手太阴、手阳明、手少阴，呼吸三脉调和，与上下部诸脏之脉不相得者为死，八也。

　　平按：众袁刻作诸。）中部之候相减者死；（中部手太阴、手阳明、手少阴三脉动数，一多一少，不相同者为死，九也。）目内陷者死。（五脏之精皆在于目，故五脏败者为目先陷，为死也。以上十候，决死生也。）黄帝曰：何以知病之所在？（病之所在，在于死生，与决死生，亦不易也，但决有多端，故复问也。）岐伯对曰：察其九候，独小者病；独大者病；独疾者病；独迟者病；独热者病；独寒者病；脉独陷者病；（以次复有一十八候，独小大等即为七也。九候之脉，上下左右，均调若一，故偏独者为病也。平按：察下《素问》、《甲乙》无其字。）以左手上去踝五寸而按之，右手当踝而弹之，其应过五寸以上HT 然者不病；（脉和调也。人当内踝之上，足太阴脉见，上行至内踝上八寸，交出厥阴之后，其脉行胃气于五脏，故于踝上五寸，以左手按之，右手当踝弹之，左手下HT 调动，其人不病，为候八也。HT HT ，动不盛也。HT ，而勉反。平按：《素问》左手下有足字，《甲乙》有于左足三字。按之上《素问》无而字，下有庶字，右手下有足字。HT 《素问》、《甲乙》作蠕蠕。又检《素问》宋臣林亿等引全元起注云：“内踝之上，阴交之出，通于膀胱，系于肾，肾为命门，是以取之，以明吉凶。今文少一而字，多一庶字及足字。王注以手足皆取为解，殊为穿凿。当从全元起注旧本及《甲乙经》为正。”）其应疾中手浑浑然者病；（弹之，左手之下浑浑动而不调者病，其候九也。）中手徐徐者病，其应上不能至五寸者，弹之不应者死；（足太阴血气微弱，弹之徐徐者有病；不至五寸，不应其手者为死，十也。平按：徐徐下《素问》、《甲乙》有然字。）脱肉身不去者死；（去者，行也。脱肉羸瘦，身弱不能行者为死，十一也。平按：原抄无不字，据本注应有《素问》、《甲乙》均作不去，谨补入。）中部乍疏乍数者死；（中部谓手太阴、手阳明、手少阴，乍有疏数为死，十二也。）其脉代而勾者，病在络脉；（中部之脉，手太阴，秋脉也；手少阴，夏脉也。秋脉王时，得于脾脉，土来乘金，名曰虚邪，故为病也。夏脉王时得脾脉者，土来乘火，名曰实邪，故为病也。夏脉其病皆在络脉，可刺去血，为病十三也。平按：其脉代三字《甲乙》作代脉二字。）九候之相应也，上下若一，不得相失，一候后则病，二候后则病甚，三候后则病危，所谓后者，应不俱也，察其病脏，以知死生之期；（九候上下动脉，相应若一，不得相失，忽然八候相应俱动，一候在后，即有一失，故病。二候在后，不与七候俱动，即为二失，故病甚也。三候在后，不与六候俱动，即为三失，故病危也。三候在后为病，宜各察之，是何脏之候，候之即知所候之脏，病有间甚，死生之期。三候在后为病有三失，为十六也。平按：《素问》、《甲乙》病脏作腑脏。）必先知经脉，然后知病脉，真脏脉见胜者死；（欲根据九候察病，定须先知十二经脉及诸络脉行所在，然后取于九候，候诸病脉，有真脏脉，无胃气之柔，独胜必当有死，为十七也。平按：胜者死《素问》作者胜死，《甲乙》作“者邪胜死也”五字。注无胃气，无字袁刻误作见。）足太阳气绝者，其足不可屈伸，死必戴眼。（足太阳脉，从目络头至足，故其脉绝，脚不屈伸，戴目而死，为十八也。）黄帝曰：冬阴夏阳奈何？（九候之脉并沉细绝微，为阴也，然极于冬分，故曰冬阴；九候之脉盛躁喘数，故为阳也，极于夏分，故曰夏阳。

　　请陈其理也。）岐伯对曰：九候之脉，皆沉细悬绝者为阴，主冬，故以夜半死；（深按得之，曰沉。动犹引线，曰细。来如断绳，故曰悬绝。九候之脉皆如此者，阴气胜。阳气外绝，阴气独行，有里无表，死之于冬，阴极时也。夜半死者，阴极时也。此一诊也。）盛躁而喘数者为阳，主夏，以日中死；（其气洪大，曰盛。去来动疾，曰躁。因喘数而疾，故曰喘数。九候皆如此者，皆阳气胜。阴气内绝，阳气独行，有表无里，死之于夏，阳极时也。日中死者，阳极时也。此为二诊。）是故寒热者，以平旦死；（脾病寒热，死于平旦，平旦木也，木克于土，故脾病至平旦死，此为三诊也。平按：“是故寒热者以平旦死”九字，原抄在注二诊下，均作小字，混入注中，应据《素问》、《甲乙》作经，方与本注三诊之义合。袁刻于九字中，根据《素问》、《甲乙》加一病字，作大字，移刻与上经文“以日中死”相连，复于二诊下，仍存此九字于注中，既嫌重复，亦失真相。兹于注二诊下，将原抄小字，改书大字作经，庶上注二诊、下注三诊眉目朗然。又寒热下《素问》、《甲乙》有病字。寒热上《甲乙》无是故二字。）

　　热中及热病，以日中死；（肺中热，伤寒热病，皆是阳病，故死于日中阳极时也，此为四诊也。平按：病下《素问》、《甲乙》有者字。注日中二字袁刻重，极下脱时字。）风病者，以日夕死；（风为肝病，酉为金时，金克于木，故日夕死，此为五诊也。平按：风病《素问》、《甲乙》作病风。）病水者，以夜半死；（水病，阴病也。夜半子时，阴极死也。此为六诊。）其脉乍疏乍数，乍迟乍疾，以日乘四季死，（脾者土也，王于四季，平和时，脉在中宫，静而不见，有病见时，乍疏乍数，故以日乘四季时死也。平按；《素问》疾下有者字，无以字，《甲乙》有者字。）

　　形肉已脱，九候虽调犹死。（土为肉也，肉为身主，故脉虽调，肉脱故死，此为七诊也。平按：《甲乙》调下有者字。）七诊虽见，九候皆顺者不死。所言不死者，风气之病及经间之病，似七诊之病而非也，故言不死。若有七诊之病，其脉候亦败者死矣，必发哕噫。（虽有七诊死征，九候之脉顺四时者，谓之不死。言七诊见脉顺生者，谓风及气并经脉间有轻之病，见征似于七诊，非真七诊，所以脉顺得生。若有七诊，其脉复败，不可得生。五脏先坏，其人必发哕而死也。平按：《素问》顺作从。经间《素问》、《甲乙》作经月。）必审问其故，所始、所病、与今之所方病，（候病之要，凡有四种：一者望色而知，谓之神也；二者听声而知，谓之明也；三者寻问而知，谓之工也；四者切脉而知，谓之巧也。此问有三：一问得病元始，谓问四时何时而得，饮食男女因何病等；二问所病，谓问寒热痛热痛痒诸苦等；三问方病，谓问今时病将作种种异也。平按："其故，所始、所病“《素问》、《甲乙》作其所始病。）而后切循其脉，（先问病之所由，然后切循其脉，以取其审。切，谓切割，以手按脉，分割吉凶；循，谓以手切脉，以心循历脉动所由，故曰切循其脉也。平按：切上《素问》有各字。注分割袁刻作分别。）视其经络浮沉，（经，谓十二经并八奇经。络，谓十五大络及诸孙络。切循之道，视其经脉浮沉，络脉浮沉，沉者为阴，浮者为阳，以知病之寒温也。）以上下逆顺循之，其脉疾者不病，其脉迟者病，脉不往来者死，皮肤着者死。（上，谓上部；下，谓下部。亦上，谓咽之左右；下，谓手之左右。寸口脉从脏起，下向四肢者，名之为顺；脉从四肢，上向脏者，称之为逆。切循上下顺逆之脉，疾行应数，谓之不病；上下有失，迟不应数，谓之病也。手之三阴为往，三阳为来，足之三阳为往，三阴为来，皆不往来，谓之死也。人之气和，皮肉相离；绝劲强相着者，死也。平按：顺《素问》、《甲乙》作从。

　　往下《甲乙》有不字。）黄帝曰：其可治者奈何？（前帝所言，多有死候，故问有病可疗者，三也。）

　　岐伯对曰：经病治其经，孙络病者治其孙络，（以下言有可疗病也。邪在经者取其经，邪在孙络取孙络也。平按：《素问》治其孙络作治其孙络血。《甲乙》无二孙字。）血病身有痛者而治其经络。（大经大络共为血病，身体痛者，经与大络皆治之也。平按：《甲乙》无血病二字。袁刻病误作痛。）真病者在奇邪，奇邪之脉则缪刺之。（真，正也。当脏自受邪，病不从传来，故曰正病。奇邪，谓是大经之上奇大络也。宜行缪刺，左右平取也。平按：真病《素问》、《甲乙》作其病。）留瘦不移，节而刺。（留，久也。久瘦有病之人，不可顿刺，可节量刺之。平按：刺下《素问》、《甲乙》有之字。）上实下虚者，切顺之，索其经络脉，刺出其血以通之。（上实下虚，可循其经络之脉，血之盛者，皆刺去其血，通而平之。平按：切上《素问》、《甲乙》无者字，切下有而字。顺《素问》作从。以通之《素问》作以见通之，《甲乙》作以通其气。）瞳子高者太阳不足，戴眼者太阳绝，此决死生之要，不可不察也。（太阳之脉为目上纲，故太阳脉足，则目本视也；其气不足，急引其精，故瞳子高也；其脉若绝，睑精痿下，故戴目也。此等皆是决生死之大要，不可不察也。）手指及手外踝上五寸指间留针。（前太阳不足及足太阳绝者，足太阳脉也；此疗乃是手太阳脉者，以手之太阳，上下接于目之内 ，故取手之太阳疗目高、戴也，取手小指端及手外踝上五寸小指之间也。平按：留上《素问》无间字。此节《素问》注谓错简文。）上部天，两额之动脉也；上部地，两颊之动脉也；上部人，耳前之动脉也。（上部之天，两额足少阳、阳明二脉之动，候头角气。上部之地，两颊足阳明在大迎中动，候口齿气。上部之人，目后耳前，手太阳、手少阳、足少阳三脉在和 中动，候耳目之气也。）中部天，手太阴也；中部地，手阳明也；中部人，手少阴也。（中部之天，手太阴脉动，在中府、天府、侠白、尺泽四处，以候肺气。中部之地，手阳明脉，检经无动处，吕广注《八十一难》云动在口边，以为候者候大肠气。中部之人，手少阴动，在极泉、少海二处，以候心气也。）下部天，足厥阴也；下部地，足少阴也；下部人，足太阴也。（下部之天，足厥阴脉动，在曲骨、行间、冲门三处，以候肝气。下部之地，足少阴脉动，在大溪一处，以候肾气。下部之人，足太阴脉动，在中府、箕门、五里、阴广、冲门、云门六处，以候脾气。十二经脉，手心主无别心藏，不入九候。手太阳、手少阳、足太阳、足少阳、足阳明，此五皆是五脏表经，候脏知表，故不入越于九候也。平按：自上部天至下部人足太阴也，《素问》新校正根据《甲乙经》编次移前。）

　　卷第十四（卷首缺）·诊候之一

　　四时脉形

　　平按：此篇自篇首至末，见《素问》卷六第十九《玉机真脏论》篇，又见《甲乙经》卷四《经脉》第一上编。

　　黄帝问岐伯曰：春脉如弦，何如而弦？岐伯曰：春脉者肝脉也，东方木也，万物所以始生也，故其气来，濡弱软虚而滑，端直以长，故曰弦，反此者病。（凡人之身，与天地阴阳四时之气皆同，故内身外物虽殊，春气俱发。肝气春王，故春脉来，比草木初出。其若琴弦之调品者，不大缓，不大急，不大虚，不大实，不涩不曲。肝气亦然，濡润、柔弱、软小、浮虚、轻滑、端直，而尺部之上，长至一寸，故比之弦。软，如遄反。平按：《素问》、《甲乙》濡弱作 弱，软虚作轻虚。注调品袁刻作调和。）黄帝曰：何如而反？岐伯曰：其气来实而强，此谓大过，病在外；其气来不实而微，此谓不及，病在中。（其春脉坚实劲直，名为来实而强，此为春脉少阳有余，邪在胆腑少阳，故曰在外。一曰而弦，疑非也。其春脉厥阴脉来，虽然不实而更微弱，此为不足，邪在肝脏厥阴，故曰在中也。）黄帝曰：春脉大过与不及，其病皆何如？岐伯曰：大过则令人喜忘，忽忽眩冒而癫疾；（春脉大过，以邪在胆少阳，少阳之脉循胸里属胆，散之上肝贯心，又抵角上头，故喜忘、忽忽眩冒而癫也。平按：喜忘《素问》、《甲乙》作善忘，新校正云：按《气交变大论》云：“木大过，甚则忽忽善怒。忘当作怒。”其不及则令人胸痛引背，下则两胁 满。黄帝曰：善哉。肝虚则胸痛引背，两胁 满，皆肝脏病也。 ，去居反。

　　腋下三寸以下，胁也；胁不至八间之外， 也。平按：胸痛《甲乙》作胸满，注云：“一作痛。”注胸痛，胸字袁刻误作胃。）

　　黄帝问岐伯曰：夏脉如钩，何如而钩？岐伯对曰：夏脉者心脉也，南方火也，万物所以盛长也，故其气来盛去衰，故曰钩，反此者病。（夏阳气盛，万物不胜盛长，遂复垂下，故曰钩也。

　　夏脉从内起，上至于手，不胜其盛，回而衰迟，故比之钩也。）黄帝曰：何如而反？岐伯曰：其气来盛去亦盛，此谓大过，病在外；其气来不盛，去反盛，此谓不及，病在中。（来去俱盛，太阳气盛也，邪在少阳太阳，故曰在外也。其来不盛，阳气有衰，脉行衰迟，去反盛者，阴气盛实，病在心脏也，故曰病在中。平按：《素问》新校正云：详越人肝心肺肾四脏脉，俱以强实为太过，虚微为不及，与《素问》不同。）黄帝曰：夏脉大过与不及，其病皆何如？岐伯曰：大过则令人身热而骨痛，为浸淫；（肾主骨，水也。今太阳大盛，身热乘肾，以为微邪，故为骨痛。浸淫者，滋长也。平按：骨痛《素问》作肤痛。）其不及则令人烦心，上见噬唾，下为气。黄帝曰：善哉。（阳虚阴盛，故心烦也。心脉入心中，系舌本，故上见噬唾。

　　噬，市滞反，谓嚼唾也。气，谓广肠泄气也。平按：《素问》噬作咳，气下有泄字，《甲乙》同。）

　　黄帝问于岐伯曰：秋脉如浮，何如而浮？岐伯对曰：秋脉者肺脉也，西方金也，万物所以收也，故其气来轻虚以浮，其气来急去皆散，故曰浮，反此者病。（秋时阳气已衰，阴气未大，其气轻虚，其来以急，其去浮散，故曰如浮也。平按：《素问》、《甲乙》收下有成字，其气来急去皆散作来急去散。）黄帝曰：何如而反？岐伯曰：其气来毛而中央坚，两旁虚，此谓大过，病在外；其气来毛而微，此谓不及，病在中。（其脉来如以手按毛，毛中央坚，此为阳盛，病在大肠手阳明，故曰在外。如手按毛，毛中央微，肺气衰微，故曰在中也。）黄帝曰：秋脉大过与不及，其病皆何如？岐伯曰：大过则令人气逆而背痛温温然；（府阳气盛，则气逆连背痛。温温然，热不甚也。平按：《素问》、《甲乙》气逆作逆气，温温作愠愠。）其不及，则令人喘呼而咳，上气见血，下闻病音。黄帝曰：善哉。（肺气不足，喘呼咳而上气，唾而有血，下闻胸中喘呼气声也。平按：呼下《素问》有吸少气三字，《甲乙》有少气二字。）

　　黄帝问于岐伯曰：冬脉如营，何如而营？岐伯对曰：冬脉肾脉也，万物所以藏也，故其气来沉以搏，故曰营，反此者病。（营，聚也。谓万物收藏归根，气亦得深搏骨，沉聚内营，故曰如营也。平按：万物上应脱北方水也四字，根据前春夏秋三段经文，均有东方木、南方火、西方金等句，宜据《素问》、《甲乙》补入。沉以搏《甲乙》作沉以濡，按《素问》新校正云：搏当从《甲乙经》作濡，以脉沉而濡，濡古软字，乃冬脉之平调脉；若沉而搏击于手，则冬脉之太过脉。又引越人云：冬脉石者，北方水也，万物之所藏，盛冬之时，水凝如石，故其脉来沉濡而滑，故曰石也。）黄帝曰：何如而反？岐伯曰：其气来如弹石者，此谓大过，病在外；（其脉如石，以为平也。弹石，谓令石脉上来弹手，如石击手，如弹之以石，谓肾太阳气有余，病在膀胱太阳，故曰在外也。）其气去如毛者，此谓不及，病在中。（肾气不足，故其气去，按之如按于毛，病在于肾，故曰在中。一曰如数也。

　　平按：如毛《素问》、《甲乙》作如数。）黄帝曰：冬脉大过与不及，其病皆何如？岐伯曰：大过则令人解 、腹痛而少气不欲言；（大过，足太阳盛，太阳之脉行头背脚，故气盛身解 也。解音懈， 相传音亦，谓怠惰运动难也。太阳既盛，肾阴气少，气少故不欲言也。平按：腹痛《素问》、《甲乙》作脊脉痛。）不及则令人心如悬病饥，脊中痛，少腹满，小便变。黄帝曰：善哉。（肾脉上入于心，故肾虚心如悬状，如病于饥。当脊中肾气不足，故痛也。又小腹虚满，小便变色也。

　　平按：心如悬病饥《素问》、《甲乙》作心悬如病饥。饥下《素问》有 中清三字。《甲乙》无脊中痛以下三句。）

　　黄帝曰：四时之序，逆顺之变异矣，然脾脉独何主乎？（四时四脏气，候脉之逆顺、弦钩浮营、大过不及等，变异多端，已闻之矣。然四脏之脉于四时而王，未知脾脉独主何时也。平按：《素问》顺作从。）岐伯曰：脾者土也，孤脏以灌四旁者也。（孤，尊独也。五行之中，土独为尊，以王四季。脾为土也，其味甘淡，为酸苦辛咸味液，滋灌四旁之脏，其脉在关中宫，独四时不见，故不主时也。）黄帝曰：然则脾之善恶，亦可得见乎？岐伯曰：善者不可见，恶者可见。（善，谓平和不病之脉也。弦钩浮营四脉见时，皆为脾胃之气滋灌俱见，故四脏脉常得和平。然则脾脉以他为善，自更无善也，故曰善者不可见也。

　　恶者病脉也，脾受邪气，脉见关中，诊之得知，故曰可见也。平按：注“恶者病脉也”五字，袁刻脱。）黄帝曰：恶者何如可见也？岐伯曰：其来如水流者，此谓大过，病在外；其来如鸟之啄者，此谓不及，病在中。（当关指下有脉，如水之流动，即脾气大过也，此阳气病在胃足阳明，故曰在外。其脉来时如鸟啄指，此为脾虚受病，故曰在中。一曰鸟距，如鸟距隐人指也。平按：《素问》、《甲乙》在外下无其来二字，啄均作喙。）黄帝曰：夫子之言脾之孤脏也，中央土也，以灌四旁，其大过与不及，其病皆何如？岐伯曰：大过则令人四肢不举，（胃气虽盛，脾病不为行气四肢，故曰四肢不举也。）其不及则令人九窍不通，名曰重强。（脾虚受病，不得行气于九窍，故不通也。不行气于身，故身重而强也。巨两反。）黄帝惧然起，再拜稽首，（惧，敬起也。道大于天，故受道拜而稽首也。平按：惧《素问》作瞿。注受道二字袁刻误作再。）曰：吾得脉之大要，天下至数，（弦钩浮营等脉，大过不及之理，名曰脉之大要。至数，至理也。平按：《素问》曰下有善字。）脉变，揆度奇恒，道在于一数，神转而不回，回则不转，乃失其机，至数之要，迫近以微，（唯是血气一脉，随四时而变，故曰脉变。方欲切脉以求，谓之揆也。以四时度之，得其病变，谓之度也。有病不得以四时死者，曰奇也。得以四时死者，曰恒也。虽有此二种不同，道在一数。言一数者，谓之神转，神转谓是神动而营，神而营者不可动，曲而不动则失神藏机。机，微也。故脉诊至理，近机微也。平按：脉上《素问》有五色二字，神转上《素问》无数字。注谓是，是字袁刻作动。）着之玉版，藏之于腑，每旦读之，名曰生机。（书而藏之，日日读之，以为摄生机要，故曰生机也。平按：《素问》于腑作脏腑，生机作玉机。）

　　卷第十四（卷首缺）·诊候之一

　　真脏脉形

　　平按：此篇自篇首至末，见《素问》卷六第十九《玉机真脏论》篇，又见《甲乙经》卷八第一《五脏传病发寒热》篇。

　　大骨枯槁，大肉陷下，胸中气满，喘息不便，其气动形，期六月死，真脏见，乃予之期日。

　　（骨为身干，人之将死，肉不附骨，遂至大骨亦无润泽，故曰枯槁，即骨先死也。身之小肉皆脱，乃至大肉亦陷，即肉先死也。肺气虚少，邪气盈胸，故喘息不安也。喘息气急，肩膺皆动，故曰动形也。肺病次传，至肺再伤，故六月死也，此乃不至七传者也。有前病状，真脏未见，期六月死。真脏脉见，即与死期，不至六月也。古本有作正脏，当是秦皇名正，故改为真耳，真、正义同也。平按：真脏下《素问》有脉字。）大骨枯槁，大肉陷下，胸中气满，喘息不便，内痛引肩项，期一月死，真脏见，乃予之期日。（内痛，谓是心内痛也。心府手太阳脉从肩络心，故内痛引肩项也。心不受痛，受病不离一月，故一月死。真脏脉见，即不至一月，可即与死期也。平按：真脏下《甲乙》有脉字。）大骨枯槁，大肉陷下，胸中气满，喘息不便，内痛引肩项，身热脱肉破 ，真脏见，十月之内死。（此内痛，即脾胃痛也。手少阳脉偏应三焦，脾胃即中焦也，上出缺盆上项，故脾胃中痛引肩项也。脾主身肉，故脾胃病，身热脱肉破 者也。 ，其 反。前之病状，真脏未见，十月以上而死。真脏脉见，十月内死，良以脾胃受于谷气，故至十月而死也。平按：《甲乙》身热作痛热，真脏下有脉字。注 袁刻误作涓。已上袁刻作以上。）大骨枯槁，大肉陷下，肩随内消，动作益衰，真脏未见，期一岁死，见其真脏，乃予之期日。（肾腑足太阳脉，循肩 内，故肾病，肩随内藏消瘦也。又两肩垂下，曰随。肾间动气，五脏六腑十二经脉之原，故肾病，动运皆衰也。肾间动气强大，故真脏脉未见者，肾气未是甚衰，所以期至一年。肾气衰甚，真脏即见，故与之死日之期也。平按：《素问》肩随作肩髓，未见作来见，新校正云：当作未字之误。期日袁刻作日期。注动运袁刻作运动。）大骨枯槁，大肉陷下，胸中气满，肉痛中不便，肩项身热，破 脱肉，目匡陷，真脏见，目不见人，立死，其见人者，至其所不胜之时则死。（真脏脉见，少阳脉绝，两目精坏，目不见人，原气皆尽，故即立死。真脉虽见，目犹见人，得至土时而死也。平按：肉痛《素问》、《甲乙》作腹内痛。注土时未详，《素问》王注谓“不胜之时，谓于庚辛之月”，以金克木也。）

　　急虚身卒至，五脏绝闭，脉道不通，气不往来，辟于随溺，不可为期。四时虚邪，名曰经虚。八风从其虚之乡来，令人暴病卒死，名急虚身。辟于随溺（辟，卑至反，除也）谓不得随意溺也。如此急虚之病，亦有生者，故不可与为死期也。平按：身下《素问》有中字，《甲乙》身上有中字。辟于随溺《素问》作譬于堕溺，《甲乙》作譬之堕溺。其脉绝不来，若人一息五六至，其形肉不脱，真脏虽不见，犹死也。（中于急虚，其脉绝而不来，有来一息脉五六至，不待肉脱及真脏见，必当有死也。平按：若下《甲乙》无人字。《素问》新校正云：“按人一息脉五六至，何得为死？必息字误，当作呼乃是。”平按：一息五六至，乃连上文脉绝不来而言，以脉绝不来，或来而一息五六至，复绝不来，此即经所谓不满十动而一代者，五脏无气，予之短期，故真脏虽不见犹死。）

　　真肝脉至，中外急，如循刀刃 然，如按瑟弦，色青白不泽，毛折乃死。（ ，寒也。如以衣带盛绳，引带不引绳，即外急也；引绳不引带，即内急也。绳带俱引，即内外急也。今真肝脉见，中外皆急，如人以手犹摩刀刃，中外坚急，令人洒淅寒也。又如以手按瑟弦，急不调 者，此无胃气，即真肝脉也。青为肝色，白为肺色，是肺乘肝也，故青不泽也。肺主于气，气为身本，身之气衰，即皮毛不荣，故毛折当死也。平按：《素问》、《甲乙》 作责责。注犹摩，犹字恐系循字传写之误。）真心脉至，坚而揣，如循薏KT 累累然，其色赤黑不泽，毛折乃死。（薏，于极反。KT ，义当苡，即十珠也。坚而揣者，譬人以手循摩薏苡之珠累累然，坚钩无胃气之柔，即真心脉也。赤为心色，黑为肾色，是肾乘心也，故赤不泽也。平按：揣《素问》作搏。《甲乙》坚作紧，揣作搏。薏KT 《素问》作薏苡，《甲乙》作薏苡子。）真肺脉至，大而虚，如毛羽中人肤然，其色赤白不泽，毛折乃死。（其真肺脉，如毛羽掷来，中人皮肤，大而浮虚者，毛无胃气，即真肺脉也。

　　赤为心色，白为肺色，是心乘肺也，故曰不泽也。平按：《素问》、《甲乙》如下有以字，肤下无然其二字。）真肾色至，揣而绝，如循弹石辟辟然，其色黄黑不泽，毛折乃死。（揣，初委反，动也。其真肾脉至，如石弹指辟打指者，营无胃气，即真肾脉也。黄为脾色，黑为肾色，是脾乘肾，故黑不泽也。平按：《素问》、《甲乙》揣作搏，循作指。《甲乙》此段在真脾脉一段下。注黄为脾色，袁刻为作色。）真脾脉至，弱而乍疏乍数然，其色青黄不泽，毛折乃死。（真脾脉至，乍疏乍数也。疏，谓动稀也。数，谓连动。此无胃气，即真脾脉也。青为肝色，黄为脾色，是肝乘脾，故黄不泽也。平按：色上《素问》、《甲乙》无然其二字。）诸真脏见者，皆死不治。（脏脉独见，以无胃气，死故不疗也。平按：《素问》、《甲乙》脏下有脉字。又按《素问》此节下，新校正引杨注甚详。）

　　卷第十四（卷首缺）·诊候之一

　　四时脉诊

　　平按：此篇自篇首至名曰逆四时，见《素问》卷六第十九《玉机真脏论》篇，又见《甲乙经》卷四《经脉》第一下编。自黄帝问于岐伯曰脉其四时至持脉之大法也，见《素问》卷五第十七《脉要精微论》篇，《甲乙》同上。又自是故阴盛则梦涉大水至肺气甚则梦哀，见《甲乙》卷六第八《正邪袭内生梦大论》。自春得秋脉至末，见《素问》卷七第二十三《宣明五气篇》，又见《甲乙》卷四《经脉》第一中篇。

　　凡治病，察其形气色泽，脉之盛衰，病之新故，乃治之，无后其时。（形之肥瘦，气之大小，色之泽夭，脉之盛衰，病之新故，凡疗病者，以此五诊，诊病使当，为合其时，不当，为后其时也。）形气相得，谓之可治；（形瘦气大，形肥气小，为不相得；形肥气大，形瘦气小，为相得也。）脉色泽以浮，谓之易已；（其病患五色，浮轻润泽，其病易已。平按：《素问》无脉字。）脉顺四时，谓之可治；（四时王脉，皆有胃气，无他来克，故曰顺时。平按：顺《素问》作从。）脉弱以滑，是有胃气，命曰易治，趣之以时。

　　（四时之脉皆柔弱滑者，谓之胃气，根据此疗病，称曰合时也。平按：“趣之以时”《素问》作“取之以时”，《甲乙》作“治之趋之，无后其时。”）形气相失，谓之难治；色夭不泽，谓之难已；脉实以坚，谓之益甚；脉逆四时，谓之不治，必察四难而明告之，勿趣以时。（此之四诊，趣之为难，可明告病患，宜以变常设于疗法，不得根据常趣之以时也。平按：谓之不治《素问》作为不可治，无“勿趣以时”句。《甲乙》无必察四难以下十二字。）所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时，未有脏形，（四时皆得胜来克己之脉，己脉悬绝沉涩，失四时和脉，虽未有病脏之形，不可疗也。平按：命曰《甲乙》作名曰。）

</div>
    <div class="pagination">
<a href="黄帝内经太素_page12.html">上一页</a><span>...</span><a href="黄帝内经太素_page8.html">8</a><a href="黄帝内经太素_page9.html">9</a><a href="黄帝内经太素_page10.html">10</a><a href="黄帝内经太素_page11.html">11</a><a href="黄帝内经太素_page12.html">12</a><span class="current-page">13</span><a href="黄帝内经太素_page14.html">14</a><a href="黄帝内经太素_page15.html">15</a><a href="黄帝内经太素_page16.html">16</a><a href="黄帝内经太素_page17.html">17</a><a href="黄帝内经太素_page18.html">18</a><span>...</span><a href="黄帝内经太素_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
