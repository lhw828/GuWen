<!DOCTYPE html>
<html>
<head>
    <meta charset="UTF-8">
    <title>仲景伤寒补亡论 - 第 42 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲景伤寒补亡论 - 第 42 页/共 44 页</h1>
    <div class="content">　　又曰。伤寒产后。血晕欲绝。宜红花散。

　　又曰。凡伤寒小产。夏月宜少用醋炭。多有烦闷晕死者。雍曰。寒月用炭多。

　　又曰。伤寒产后。恶血冲心。闷乱口干。生姜小便饮子。生地黄汁藕汁小便各一盏。和匀。煎二三沸。分三服。

　　又曰。伤寒产后。恶露为热搏不下。烦闷胀喘狂言者。抵当汤及桃仁承气汤主之。

　　又曰。伤寒小产。烦闷。大燥渴。石膏汤主之。

　　卷十九

　　小儿伤寒十九条

　　千金方论曰。小儿未能涉冒霜雪。乃不病伤寒也。然天行非节之气。其亦得之。有如行瘟之年。小儿出腹患斑者。治其时行节度。故如大人之法。但用药分剂少异。药少冷耳。

　　又曰。治小儿未满百日。伤寒鼻衄。身热呕逆。麦冬汤。

　　又曰。治少小伤寒。芍药四物解肌汤。

　　又曰。治少小伤寒。发热咳嗽。头面热者。麻黄汤。（活人书减桂半两。加石膏。名石膏麻桂汤。）

　　又曰。治小儿伤寒。以葛根汁淡竹沥各六合。二味相和。二三岁儿。分三服。百日儿酌服。不宜生。煮服佳。

　　又曰。治小儿时气。枇杷叶三两。捣。以水五升。煮十沸。取汁。

　　日五六遍淋之。若复发热。烧雄鼠屎二三枚。用水调服之。

　　又曰。治小儿伤寒久不除。瘥后复剧。瘦瘠骨立。五味子汤。

　　又曰。治少小伤寒。宜莽草汤。治之避眼与阴。

　　又曰。小儿伤寒发黄者。捣土瓜根汁三合服之。

　　又曰。捣青麦汁服之。

　　又曰。韭根汁澄清。滴儿鼻中如大豆许。即出黄水瘥。

　　又曰。小豆二七粒。瓜蒂二七枚。糯米四十粒。以少许吹鼻中。

　　活人书论小儿伤寒曰。治法与大人同。但小分剂。药性差凉耳。

　　寻常风壅发热。痰嗽烦渴。惺惺散主之。咽喉不利。痰实咳嗽。鼠粘子汤主之。头额身体温热。大便黄赤。腹中有热。四顺散、连翘散、三黄丸主之。头额身体温热。大便白而酸臭者。胃中有食积。双丸主之。小儿无异疾。惟饮食过度。不能自节。心腹胀满。身热头疼。双丸悉主之。小儿身体潮热。头目碎痛。心烦神躁。小便赤。大便燥。此热剧也。洗心散、调胃承气汤主之。头疼发热。偎人畏寒者。此伤寒症也。升麻汤主之。无汗者。麻黄黄芩汤。有汗者。升麻黄芩汤。皆要药也。小儿寻常不可过当服凉药。胃冷虫动。其症与惊相类。医者不能辨。往往复进惊药。如脑麝之类。遂发吐。胃虚而成慢惊者多矣。小儿须有热症。方可疏转。仍忌用丸子药利之。以大黄川芎等 咀。作汤液。以荡涤蕴热。盖丸子巴豆。可攻食积耳。雍曰。此症不止小儿伤寒症。亦多及余病。故详录之。

　　又曰。治小儿风热。及伤寒时气。疮疹发热。宜惺惺散。

　　又曰。治伤寒中风。头痛。憎寒壮热。肢节痛。发热恶寒。鼻干不得睡。兼治小儿大人疮疹已发未发。皆可服。寒暄不时。人多疾疫。

　　乍暖脱着。及暴热之次。忽变阴寒。身体疼痛。沉重如石者。升麻汤主之。

　　又曰。治胸中客热。口舌咽中生疮。赤眼。目睑重不欲开。疮疹已发未发。宜服甘露饮子。

　　又曰。洗心散通治麸豆疮。时行瘟疫。狂语多渴者。

　　又曰。连翘饮子治小儿一切热。

　　又曰。解大人小儿膈热。

　　退壅盛。凉心经。宜四顺散。

　　又曰。治小儿伤寒。发热咳嗽。头面热者。宜石膏麻桂汤。（千金名麻黄汤）

　　庞氏曰。小儿伤寒。发热自汗。多啼。宜葛根芍药汤。

　　又曰。小儿伤寒。不解。发惊。妄言语。狂躁潮热。钩藤大黄汤。

　　又曰。小儿伤寒。结胸。其项强眼翻。弄舌搐搦。如发痫状。久则哽气。但啼声不出。医亦多作惊风治之。其脉浮滑。试以指按心下则痛而啼。宜半夏黄连栝蒌汤。斟酌大小服之。当出黄涎。便瘥。

　　又曰。小儿伤寒。始因壮热不除。被汤丸下后。其症一如前结胸状。但啼声不出。医又以惊风治之。多服凉药无验。此由误下后。毒气结在心胸。内热吐涎。涎裹药。不能宣行所致。宜服荡涎散取下黑黄涎。犹包裹诸药。啼声一出即安。雍曰。此因初误下后。凉药不宣通。方服荡涎散。

　　又曰。小儿伤寒。蒸起风热发痫。手足搐搦而不省。蛇皮汤。

　　又曰。小儿伤寒。胃中有热。烦闷不食。至日晚潮热颊赤。躁乱呕吐。芦根汤。

　　又曰。小儿伤寒后。盗汗。体热。咽干。犀角黄 汤。

　　卷十九

　　小儿疮疹上四十七条

　　外台曰。肘后言比岁有病。天下发斑疮。头面及身。须臾周遍。

　　状如火疮。皆戴白浆。随决随生。不即疗。剧者数日必死。疗得瘥后。

　　疮瘢紫黯。弥岁方减。此恶毒之气也。世人云。建武中于南阳击虏所得。乃呼为虏疮。诸家参详作疗用之有效方。取好蜜。通身摩疮上。

　　或以蜜煎升麻。数数拭之。亦佳。

　　又曰。永徽四年。此疮从西域东流于海内。但煮葵叶蒜齑啖之则止。鲜羊血入口亦止。巢氏曰。表虚里实。热毒内盛。攻于脏腑。余气流于肌肉。遂于皮肤毛孔之中。结成此疮。重者匝遍其身。状如火疮。若根赤头白则毒轻。若紫色则毒重。其疮如豌豆。亦曰豌豆疮。

　　脉洪数者。是其候也。

　　活人书曰。小儿疮疹与伤寒相类。头痛。身热。足冷。脉数。疑似之间。只与升麻汤丸。缘升麻解肌。兼治疮子。已发未发。皆可服。但不可疏转。此为大戒。伤寒身热。固不可下。疮疹发热在表。尤不可转也。世人不学。乃云。初觉以药利之。宣其毒也。误已。又云。疮豆已出。不可疏转。出得已定。或脓血大盛。即用疏利。亦非也。大抵疮症皆不可下。小儿身热。耳冷。尻冷。咳嗽。辄用利药。则毒瓦斯入里杀人。但与化毒汤、紫草木通汤、鼠粘子汤。出得太盛。则用犀角地黄汤解之。若疮出不快。烦躁不得眠者。水解散、麻黄黄芩汤、升麻黄芩汤、活血散主之。疮黑倒靥。猪尾膏、无比散、龙脑膏子。无不验也。若热毒攻咽喉痛。如圣汤。疮毒入眼。决明散、拨云散、密蒙花散、通圣散、蛤粉散主之。治疮疹之法。无出此矣。

　　庞氏曰。天下豌豆疮。自汉魏以前。经方家不载。或云建武中南阳征虏所得。俗呼虏疮。其后名医虽论发斑候。是发汗吐下后。热毒不散。表虚里实。热气凑于外。故身体发斑。又说豌豆 疮。表虚里实。一如发斑之理别之。热毒内盛。攻于脏腑。余气流于肌肉。遂于皮肤毛孔中。结成此疮。既是里实。热毒内盛。则欲发未发。疮斑未见。皆宜下之。疮已瘥。则再下之。此病有三种。一则发斑。俗谓之麻子。其毒犹轻。二则豌豆。其毒最重。多是冬温所变。凡觉冬间有非节之暖。疮毒未发。即如法下之。次第服预防之药。则毒瓦斯内消。不得作矣。有不因冬暖四时自行者。亦如法下之。古方虽有治法。而不详备。疑当时热毒不甚。鲜有死者。近岁此疾。岁岁未尝无也。甚者夭枉十有五六。虽则毒瓦斯内坏不治。因医为咎。又大半矣。若身痛壮热头疼。不与小汗。何由表散。大腑久秘。毒攻腰胁。或心腹胀满。不与微利。何由释去。故当消息汗下。然则寒药固不当行。温药反增热毒。若势太甚。脉候洪数。凉性之药。不阻表里气者。亦可通用。若寒气阻滞。脉候浮迟。则温性之药。不阻表里气者。可冀冰释。云不可汗下寒热之药。只可紫草一味者。乃滞隅之流。只是遭遇轻疾。以自瘥为功。若值重病。则拱手待毙也。世有权贵自信。不任医师忌冷热汗下。病或不救。则责医者谬误。斯又可为伤叹。小儿多染此患。故此方多用小汤剂。大人宜倍用之。活人书小儿大人疮疹。已发未发。

　　皆宜服升麻汤。

　　又曰。伤温病。应发汗而不发汗。内有瘀血者。及鼻衄吐血不尽。内有余瘀血。面黄大便黑者。并宜犀角地黄汤以消化瘀血。及疮疹出得太盛。亦以此汤解之。

</div>
    <div class="pagination">
<a href="仲景伤寒补亡论_page41.html">上一页</a><span>...</span><a href="仲景伤寒补亡论_page37.html">37</a><a href="仲景伤寒补亡论_page38.html">38</a><a href="仲景伤寒补亡论_page39.html">39</a><a href="仲景伤寒补亡论_page40.html">40</a><a href="仲景伤寒补亡论_page41.html">41</a><span class="current-page">42</span><a href="仲景伤寒补亡论_page43.html">43</a><a href="仲景伤寒补亡论_page44.html">44</a><a href="仲景伤寒补亡论_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
