<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 87 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 87 页/共 120 页</h1>
    <div class="content">　　诊断 此因病痢时，连服大黄下之，伤其下焦气化，而下焦之冲遂挟肾中之相火上冲也。其在丑寅之交者，阳气上升之时也。宜用仲师桂枝加桂汤加减治之。

　　处方 桂枝尖（四钱） 生怀山药（一两） 生芡实（六钱捣碎） 清半夏（四钱水洗三次）

　　生杭芍（四钱） 生龙骨（四钱捣碎） 生牡蛎（四钱捣碎） 生麦芽（三钱）

　　生鸡内金（二钱黄色的捣） 黄柏（二钱） 甘草（二钱）

　　共煎汤一大盅，温服。

　　效果 将药煎服两剂，病愈强半，遂即原方将桂枝改用三钱，又加净萸肉、甘枸杞各四钱，连服三剂全愈。

　　帮助 凡气之逆者可降，郁者可升，惟此证冲气挟相火上冲，则升降皆无所施。桂枝一药而升降之性皆备，凡气之当升者遇之则升，气之当降者遇之则降，此诚天生使独而为不可思议之妙药也。山药、芡实，皆能补肾，又皆能敛戢下焦气化；龙骨、牡蛎，亦收敛之品，然敛正气而不敛邪气，用于此证初无收敛过甚之虞，此四药并用，诚能于下焦之气化培养而镇安之也。用芍药、黄柏者，一泻肾中之相火，一泻肝中之相火，且桂枝性热，二药性凉，凉热相济，方能奏效。用麦芽、鸡内金者，所以运化诸药之力也。用甘草者，欲以缓肝之急，不使肝木助气冲相火上升也。至于服药后病愈强半，遂减轻桂枝加萸肉、枸杞者，俾肝肾壮旺自能扫除病根。

　　五、医案　（二）气病门

　　○胃气不降

　　大城王××妻，年近四旬，时常呕吐，大便迟下，数年不愈。

　　病因 其人禀性暴烈，处境又多不顺，浸成此证。

　　证候 饭后每觉食停胃中，似有气上冲阻其下行，因此大便恒至旬日始下。至大便多日不下时，则恒作呕吐，即屡服止呕通便之药，下次仍然如故。求为延医，其脉左右皆弦，右脉弦而且长，重诊颇实，至数照常。

　　诊断 弦为肝脉，弦而且长则冲脉也。弦长之脉，见于右部，尤按之颇实，此又为胃气上逆之脉。肝胃冲三经之气化皆有升无降，宜其下焦便秘而上焦呕吐也。此当治以泻肝、降胃、镇冲之剂，其大便自顺，呕吐自止矣。

　　处方 生赭石（两半轧细） 生杭芍（六钱） 柏子仁（六钱） 生怀山药（六钱）

　　天冬（六钱） 怀牛膝（五钱） 当归（四钱） 生麦芽（三钱）

　　茵陈（二钱） 甘草（钱半）

　　共煎汤一大盅，温服。

　　效果 服药一剂，大便即通下，即原方略为加减，又服数剂，大便每日一次，食后胃中已不觉停滞，从此病遂除根。

　　或问 麦芽生用能升肝气，茵陈为青蒿之嫩者亦具有升发之力，此证即因脏腑之气有升无降，何以方中复用此二药乎？答曰：肝为将军之官，中寄相火，其性最刚烈，若强制之，恒激发其反动之力；麦芽、茵陈，善舒肝气而不至过于升提，是将顺肝木之性使之柔和，不至起反动力也。

　　五、医案　（二）气病门

　　○肝气郁兼胃气不降

　　天津姚××，年五十二岁，得肝郁胃逆证。

　　病因 劳心太过，因得斯证。

　　证候 腹中有气，自下上冲，致胃脘满闷，胸中烦热，胁下胀疼，时常呃逆，间作呕吐。大便燥结，其脉左部沉细，右部则弦硬而长，大于左部数倍。

　　诊断 此乃肝气郁结，冲气上冲，更迫胃气不降也。为肝气郁结，是以左脉沉细，为冲气上冲，是以右脉弦长，冲脉上隶阳明，其气上冲不已，易致阳明胃气不下降。此证之呕吐呃逆，胃脘满闷，胸间烦热，皆冲胃之气相并冲逆之明征也。其胁下胀疼，肝气郁结之明征也。其大便燥结者，因胃气原宜息息下行，传送饮食下为二便，今其胃气既不下降，是以大便燥结也。拟治以舒肝降胃安冲之剂。

　　处方 生赭石（一两轧细） 生怀山药（一两） 天冬（一两） 寸麦冬（六钱去心）

　　清半夏（四钱水洗三次） 碎竹茹（三钱） 生麦芽（三钱） 茵陈（二钱）

　　川续断（二钱） 生鸡内金（二钱黄色的捣） 甘草（钱半）

　　煎汤一大盅，温服。

　　方解 肝主左而宜升，胃主右而宜降，肝气不升则先天之气化不能由肝上达，胃气不降则后天之饮食不能由胃下输，此证之病根，正因当升者不升，当降者不降也。故方中以生麦芽、茵陈以升肝；生赭石、半夏、竹茹以降胃，即以安冲；用续断者，因其能补肝，可助肝气上升也；用生山药二冬者，取其能润胃补胃，可助胃气下降也，用鸡内金者，取其能化瘀止疼，以营运诸药之力也。

　　复诊 上方随时加减，连服二十余剂，肝气已升，胃气已降，左右脉均已平安，诸病皆愈。惟肢体乏力，饮食不甚消化，拟再治以补气健胃之剂。

　　处方 野台参（四钱） 生怀山药（一两） 生赭石（六钱轧细） 天冬（六钱）

　　寸麦冬（六钱） 生鸡内金（三钱黄色的捣） 生麦芽（三钱） 甘草（钱半）

　　煎汤一大盅，温服。

　　效果 将药煎服三剂，饮食加多，体力渐复。于方中加枸杞五钱，白术三钱，俾再服数剂以善其后。

　　帮助 身之气化，原左升右降，若但知用赭石降胃，不知用麦芽升肝，久之，肝气将有郁遏之弊，况此证之肝气原郁结乎？此所以方中用赭石，即用麦芽，赭石生用而麦芽亦生用也。

　　且诸家本草谓麦芽炒用者为丸散计也，若入汤剂何须炒用，盖用生者煮汁饮之，则消食之力愈大也。

　　或问 升肝之药，柴胡最效，今方中不用柴胡而用生麦芽者，将毋别有所取乎？答曰：柴胡升提肝气之力甚大，用之失宜，恒并将胃气之下行者提之上逆。曾有患阳明厥逆吐血者，初不甚剧。医者误用柴胡数钱即大吐不止，须臾盈一痰盂，有危在顷刻之惧，取药无及，适备有生赭石细末若干，俾急用温开水送下，约尽两半，其血始止，此柴胡并能提胃气上逆之明征也。况此证之胃气原不降乎？至生麦芽虽能升肝，实无妨胃气之下降，盖其萌芽发生之性，与肝木同气相求，能宣通肝气之郁结，使之开解而自然上升，非若柴胡之纯于升提也。

　　五、医案　（二）气病门

　　○胃气不降

　　掖县任××妻，年五旬，得胃气不降证。

　　原因 举家人口众多，因其夫在外，家务皆自操劳，恒动肝火，遂得此证。

　　证候 食后停滞胃中，艰于下行，且时觉有气挟火上冲，口苦舌胀，目眩耳鸣，恒有呃欲呕逆或恶心，胸膈烦闷，大便六七日始行一次，或至服通利药始通，小便亦不顺利。其脉左部弦硬，右部弦硬而长，一息搏近五至，受病四年，屡次服药无效。

　　诊断 此肝火与肝气相并，冲激胃腑，致胃腑之气不能息息下行传送饮食，久之，胃气不但不能下行，且更转而上逆，是以有种种诸病也。宜治以降胃理冲之品，而以滋阴清火之药辅之。

　　处方 生赭石（两半轧细） 生怀山药（一两） 生杭芍（六钱） 玄参（六钱）

　　生麦芽（三钱） 茵陈（二钱） 生鸡内金（二钱黄色的捣） 甘草（钱半）

　　共煎汤一大盅，温服。

　　效果 每日服药一剂，三日后大便日行一次，小便亦顺利。上焦诸病亦皆轻减，再诊其脉，颇见柔和。遂将赭石减去五钱，又加柏子仁五钱，连服数剂，霍然全愈。

　　五、医案　（三）血病门

　　○吐血证

</div>
    <div class="pagination">
<a href="医学衷中参西录_page86.html">上一页</a><span>...</span><a href="医学衷中参西录_page82.html">82</a><a href="医学衷中参西录_page83.html">83</a><a href="医学衷中参西录_page84.html">84</a><a href="医学衷中参西录_page85.html">85</a><a href="医学衷中参西录_page86.html">86</a><span class="current-page">87</span><a href="医学衷中参西录_page88.html">88</a><a href="医学衷中参西录_page89.html">89</a><a href="医学衷中参西录_page90.html">90</a><a href="医学衷中参西录_page91.html">91</a><a href="医学衷中参西录_page92.html">92</a><span>...</span><a href="医学衷中参西录_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
