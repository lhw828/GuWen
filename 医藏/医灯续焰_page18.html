<!DOCTYPE html>
<html>
<head>
    <meta charset="UTF-8">
    <title>医灯续焰 - 第 18 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 18 页/共 76 页</h1>
    <div class="content">　　水二盏，煎一盏。水中沉冷。空心温服。发热加柴胡、薄荷。

　　导赤散（钱氏） 丹溪云：导赤散，正小肠药也。

　　生地黄 木通 甘草（各等分）

　　上同为末，每服三钱。水一盏，入竹叶七片，同煎五分，食后温服。

　　钱氏泻黄散 治脾家郁热，口甜口疮，喜饮烦躁。

　　藿香（七钱） 山栀仁（一两） 石膏（半斤） 甘草（二两） 防风（四两）

　　上锉。同蜜、酒微炒香。为细末，每服二钱。水一盏，煎清汁饮。

　　泻青丸当归（去芦、焙称） 草龙胆（焙称） 川芎 栀子 川大黄（煨） 羌活 防风（去芦）

　　上各等分为末，炼蜜为丸，鸡头大。每服一丸。煎竹叶汤，同砂糖温水化下。

　　局方八正散 治大人小儿心经邪热，一切蕴毒，咽干口燥，大渴引饮，心忪面赤，烦躁不宁，目赤睛疼，唇焦鼻衄，口舌生疮，咽喉肿痛。又治小便赤涩，或癃闭不通，及热淋血淋，并宜服之。亦气分药也。

　　瞿麦 蓄 车前子 滑石 甘草（炙） 山栀子仁 木通 大黄上为散，每服二钱。水一盏，入灯心廿茎，煎七分。去滓。食后临卧温服。小儿量与之。

　　左金丸 治肝火胁肋刺痛，或发寒热，或头目作痛，或大便不实、小便淋秘，或小腹疼痛。一切肝火之证，以此主治。

　　黄连（六两） 吴茱萸（汤煮片时，一两）

　　粥和丸。陈皮白术汤送服。

　　河间防风通圣散 表里气血总清之药。

　　防风 川芎 当归 芍药 大黄 薄荷叶 麻黄 连翘 芒硝（盆硝是已。上各半两） 石膏黄芩 桔梗（各一两） 滑石（三两） 甘草（二两） 荆芥 白术 栀子（各二钱半）

　　为末。每服五钱。水煎，食远服。

　　升阳散火汤 治男妇四肢发热、肌热，筋痹热，骨髓中热发如火。燎于肌肤，扪之烙手。此证多因血虚而得。或胃虚过食冷物，抑遏阳气于脾土。火郁发之，此方是也。

　　升麻 葛根 独活 羌活（各五钱） 防风（二钱半） 柴胡（八钱） 甘草（三钱炙、二钱生） 人参 白芍药（各五钱）

　　上 咀。每服半两，或一两。水煎，稍热服。

　　阳毒升麻汤 治伤寒杂病汗吐下后，变成阳毒，发狂谵妄，喉痛下利。

　　升麻（五钱） 犀角 射干 黄芩 人参 甘草（各二钱五分）

　　上 咀，水煎服。

　　清胃汤 治醇酒浓味，唇齿作痛。或齿龈溃烂，或连头面颈项作痛。

　　黄连（一钱五分） 当归 生地黄 牡丹皮（各一钱） 升麻（二钱）

　　上水煎服。

　　千金黑奴丸 治大热阳毒，发狂发斑，烦躁大渴。

　　黄芩 釜底煤 芒硝 灶突墨 梁上尘 小麦奴 麻黄 大黄（各一两）

　　上为末，炼蜜丸如弹大。新汲水化服。不定再服半丸。饮水尽，足当发寒。寒已汗出乃瘥。未汗，再服半丸。不大渴者，不可与。

　　泻白散 治肺火咳喘，面红，喉咽不清。

　　地骨皮（二钱） 桑白皮（二钱） 甘草（五分）

　　为末。水一盏，煎六分服。

　　当归龙荟丸 治肝经实火，大便秘结，小便涩滞。或胸膈作痛，阴囊肿胀。凡属肝胆实热，并宜用之。

　　当归 龙胆草 栀子仁 黄连 黄芩（各一两） 大黄 芦荟 青黛（各五钱） 木香（二钱五分） 麝香（另研，五分）

　　为末，炒神曲糊丸。每服二十丸，姜汤下。

　　卷五

　　骨蒸脉证第五十

　　骨蒸发热，脉数而虚。热而涩小，必殒其躯。

　　骨蒸发热者，热自骨起，蒸发于外，内伤虚劳之热也。脉数而虚，是其本然。

　　盖以数为热，虚为劳耳。若蒸热而见涩小之脉，涩则精血少，小则元气衰。真阴日损，邪火日增，不至于殒躯不已也。（方参看劳极门。）

　　卷六

　　劳极脉证第五十一

　　劳极诸虚，浮软微弱。土败双弦。火炎急数。

　　劳极者，五劳六极也。巢氏病源云：五劳者，一曰志劳、二曰思劳、三曰心劳、四曰忧劳、五曰瘦劳。（瘦当是肝劳。）又云：肺劳者，短气而面肿，鼻不闻香臭。肝劳者，面目干黑，口苦，精神不守，恐畏不能独卧，目视不明。心劳者，忽忽喜忘，大便苦难，或时鸭溏，口内生疮。脾劳者，舌苦直，不得咽唾。肾劳者，背难以俯仰，小便不利，色赤黄而有余沥，茎内痛，阴湿囊生疮，小腹满急。此五劳各见五脏气化，及经络诸证，亦甚明显。但与前五劳，不甚符合。姑存此，俟再考也。六极者，一曰气极，令人内虚，五脏不足，邪气多，正气少，不欲言。（宜四君子汤、补中益气汤、参术膏之类。）二曰血极，令人无颜色，眉发堕落，忽忽喜忘。（宜四物汤、六味丸、八珍汤、圣愈汤之类。）三曰筋极，令人数转筋，十指爪甲皆痛，苦倦，不能久立。（宜四物汤、圣愈汤、济生续断汤、木瓜散之类。）四曰骨极，令人 削，齿苦痛，手足烦疼，不可以立，不欲行动。（宜六味丸、鹿角丸、保命金刚丸、丹溪虎潜丸之类。）五曰肌极，令人羸瘦无润泽，饮食不生肌肤。（宜四君子汤、保命黑地黄丸、资生丸之类。）六曰精极，令人少气， 然内虚，五脏气不足，发毛落，悲伤喜忘。（宜六味丸、还少丹、龟鹿胶之类。）是即五脏所合之病，虚损而至于极处者也。

　　肾则多一精极，故为六极。其证与五脏配合，甚为有理，此巢氏之三昧论也。诸虚者，言一切虚损不足，即五劳六极，更有七伤，俱该在内。巢氏云：七伤者，一曰阴寒，二曰阴痿，三曰里急，四曰精连连，五曰精少、阴下湿，六曰精清，七曰小便苦数，临事不卒。又云：七伤者，一曰大饱伤脾。脾伤善噫、欲卧、面黄。（宜资生丸、保和丸、平胃散之类。）二曰大怒气逆伤肝。肝伤少血、目暗。（宜四物汤、元戎逍遥散之类。）三曰强力举重、久坐湿地伤肾。肾伤少精、腰背痛、厥逆下冷。（宜黑地黄丸、肾着汤、八味丸、宝鉴天真丹之类。）四曰形寒寒饮伤肺。肺伤少气、咳嗽鼻鸣。（宜小青龙汤、麻黄汤之类。）五曰忧愁思虑伤心。心伤苦惊，喜忘善怒。（宜天王补心丸、朱砂安神丸、朱雀丸之类。）六曰风雨寒暑伤形。

　　形伤发肤枯夭。（宜人参养荣汤之类。）七曰大恐惧不节伤志。（言大恐惧而不节于欲也。）志伤恍惚不乐。（宜天王补心丸、安神丸之类。）是云七伤。亦合于五脏，但多一形志，故云七伤。较前所云七伤，此为得理。盖前七伤，大抵俱属肾证。人身感疾，触处可伤，岂独一肾。

　　若云肾有七伤则可。正文不言七伤而注录者，欲其便于查考耳。夫劳极损伤，气血日耗，形体渐衰。所见之脉，随病呈象。如空虚之浮、不鼓之软、欲绝之微、无力之弱。虽云病脉，然与病犹相宜也。至若双弦，乃知土败。急数定为火炎。盖弦为肝木，双弦则木太盛。久病之土，何堪其侮，故知其必败也。数已为热。急数，则躁疾直强，略无半点和柔。邪火炎炎，真阴自绝。两皆不治之证。

　　卷六　劳极脉证第五十一

　　附方

　　四君子汤（见第十六）

</div>
    <div class="pagination">
<a href="医灯续焰_page17.html">上一页</a><span>...</span><a href="医灯续焰_page13.html">13</a><a href="医灯续焰_page14.html">14</a><a href="医灯续焰_page15.html">15</a><a href="医灯续焰_page16.html">16</a><a href="医灯续焰_page17.html">17</a><span class="current-page">18</span><a href="医灯续焰_page19.html">19</a><a href="医灯续焰_page20.html">20</a><a href="医灯续焰_page21.html">21</a><a href="医灯续焰_page22.html">22</a><a href="医灯续焰_page23.html">23</a><span>...</span><a href="医灯续焰_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
