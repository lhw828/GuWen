<!DOCTYPE html>
<html>
<head>
    <meta charset="UTF-8">
    <title>薛氏医案 - 第 74 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 74 页/共 200 页</h1>
    <div class="content">　　赤芍药散　治烦闷不食体倦头身体疼痛等症赤芍药【酒炒】白茯苓【各一钱】甘草【炒】柴胡【各五分】
　　右姜水煎
　　妇人血风攻脾不食方论第七
　　夫脾爲中州意智之脏也诸经皆赖其养与胃爲表里胃主司纳脾主腐化若劳伤真气外邪乗之诸症生焉愚按经云胃乃脾之刚脾乃胃之柔伤胃则脾无所禀受伤脾则不能爲胃运化是以脾胃爲之表里借饮食以滋养百脉者也窃谓前症若饮食所伤六君子汤劳役所伤补中益气汤若风寒所伤用人参理中汤木旺乗土六君加柴胡呕吐腹痛或大便不实前汤加木香胸膈虚痞或肚腹不利六君子汤鬰怒伤损肝脾归脾汤命门火衰八味仍审诸经错杂之邪而治之假如不能食而肌肉削乃脾胃经本病右闗脉缓而弱乃脾胃之本脉若见或四肢满闭淋溲便难转筋此肝之脾胃病也若兼洪大或肌热烦热靣赤此心之脾胃病也若兼浮澁或气短而急咳嗽痰盛此肺之脾胃病也若兼况细或善恐善欠此肾之脾胃病也各当于本经药中加兼症之药此东垣先生之治法也
　　治附验方药
　　一妇人停食饱闷或用人参养胃汤木香槟榔丸而泄防吐痰腹中成块又与二陈黄连厚朴反加腹胀不食余以爲脾胃气虚不能消磨用补中益气加茯苓半夏五十余剂脾胃健而诸症痊
　　一妇人饮食每用碗许若稍加非大便不实必吞酸嗳腐或用二陈黄连枳实反加内热作呕余曰此末传寒中不信仍作火治虚症悉至月经不止余用六君加炮姜木香数剂诸症渐退又以补中益气加炮姜木香茯苓半夏数剂全愈后因饮食劳倦兼以怒气饮食顿少元气顿怯仍用前药更加发热脉洪大按之而虚两尺如无此命门火衰用补中益气加姜桂及八味丸兼服两月余诸症寻愈此症若因中气虚弱用人参理中汤或六君子加木香炮姜不应用左金丸或越鞠丸虚寒加附子理中汤无有不愈一妇人饮食后或腹胀或吞酸自服枳术丸饮食日少胸膈痞满腿内酸痛畏见风寒或用养胃汤腿痛浮肿益盛月经不行余以爲鬰结所伤脾虚湿热下注侵晨用四君芎归二陈午后以前汤送越鞠丸诸症渐愈又用归脾八珍二汤兼服两月余而经行一妇人胸满少食或腹胀吞酸或经候不调此中气虚而不能施化也用补中益气加砂仁香附煨姜而饮食进更以六君芎归贝母桔梗而经自调
　　一妇人年三十余忽不进食日饮清茶水菓三年余矣余谓脾气鬰结用归脾汤加吴茱茰四剂遂饮食如常若人脾肾虚而不饮食当以四神丸治之一妇人不进饮食二年矣日饮清茶菓品之类肝脾二脉浮按之微而结滞余谓肝脾气鬰用六君木香吴茱下痰积甚多饮食顿进形体始痩卧床月余仍服六君之类而康
　　越鞠丸　治鬰伤气滞以致胸膈痞闷或肚腹膨胀或咽喉不清或痰气不爽或饮食少思或吞酸不腐宜用此药清之若人脾胃虚弱用六君子汤爲主大凡中气虚弱变症百出难以名状但用四君补其脾胃元气渐复诸症自退若用治病之药则误矣
　　香附　苍术【炒】川芎　栀子【炒】神麯【炒】山查【各等分】
　　右爲末用神麯糊丸菉豆大每服六七十丸食远白汤送下
　　四君子汤
　　六君子汤
　　补中益气汤【三方见二十四卷第六论】
　　八味丸【方见二十四卷第十一论】
　　人参养胃汤【方见七卷第六论】
　　二陈汤
　　左金丸【方见七卷第十七论】
　　人参理中汤
　　附子理中汤【二方见二十卷第六论】
　　归脾汤
　　八珍汤【二方见二十四卷第四论】
　　二神丸
　　四神丸【二方见八卷第八论】
　　妇人梦与鬼交方论第八
　　人禀五行秀气而生承五脏神气而养若调理失节血气虚衰则鬼邪干其正隐避而不欲见人时独言笑或时悲泣是其候也脉息迟伏或如鸟啄或绵绵而来不知度数靣顔不变亦其候也
　　愚按前症多由七情亏损心血神无所防而然也宜用安神定志等药则正气复而神自安若脉来乍大乍小乍短乍长亦爲鬼祟也宜灸鬼哭穴【以患人两手拇指相并用线扎当合缝处半肉半甲间灼艾灸七壮若果是邪祟病者即乞求免灸云我自去矣】
　　茯神散　治妄有所见言语杂乱时或昬昧痰热茯神【一两半炒】茯苓　人参　石菖蒲【各一钱】赤小豆【五分】
　　右水煎服
　　桃仁丸　治与鬼魅交通
　　辰砂【另研】槟榔　当归　桃仁【各三钱】水银【一钱枣肉一个研令星尽】麝香　阿魏【面褁煨】沉香【各半两】
　　右爲末炼蜜丸桐子大每服十丸空心桃仁汤下
　　辟瘟丹
　　虎头骨【二两】硃砂　雄黄　雌黄　鬼臼　皁荚芜荑仁　鬼箭羽　藜芦【各一两】
　　右爲末炼蜜丸弹子大囊盛一丸男左女右系臂上及用一丸当病人户前烧之一切邪鬼不敢近
　　妙香散　治心气不足精神恍惚梦与鬼交语言错乱先服此以补气血镇心安神然后以前方治之【方见三卷第十三论】
　　妇人伤寒伤风方论第九
　　伤寒之症若气口脉盛即下之人迎盛即汗之左闗浮亦当发其汗若犯胃热谵语喜忘小腹满小便自利用扺当汤胃实谵语用承气汤脉无汗名伤寒脉缓有汗爲伤风热病脉洪大爲中暑用香薷饮脉细弱爲中暍用白虎汤胃实用承气汤伤寒先服黄龙汤不分男女但姙娠用药宜清凉不可轻用桂枝半夏桃仁朴硝等类凡用药病稍退则止不可尽剂此爲大法愚按前症当宗仲景先生治法但胎前产后须以安胎补益爲主须临症审之
　　黄龙汤即小柴胡汤去半夏
　　桂枝红花汤　治伤寒发热口燥舌干经脉不来
　　桂枝　芍药　甘草【炒各一钱】红花【二钱】
　　右姜水煎服良久再进汗出可解
　　黄芩芍药汤　治妇人内热口燥咽干腹满不食黄芩【炒】芍药【酒炒】白术【各一钱】熟地黄【自制一钱】
　　右水煎寒加生姜
　　当归汤　治伤寒喘急烦燥或战而作寒此阴阳俱虚不可下宜服此药
　　柴胡【一钱】白术【炒七分】人参　甘草　赤芍药　当归【各五分】五味子【杵炒】木通【各三分】
　　右水姜枣煎
　　防心三黄汤　治伤寒六七日内有燥屎大便秘结谵语目赤毒气闭塞
　　大黄【煨】黄芩【炒】黄连【炒各一钱】
　　右水煎服取微利如目赤睛疼加赤茯苓竹叶
　　烧裩散　治女子病新瘥与男子交者名曰阴易其症则里急胯痛头重不举目中生花或头靣烘热耳中蝉鸣胸中烦闷甚者百节解散用男子旧裩裆着左腹者剪取一块烧灰每日三服白汤下男子病则以女人者如不应用参附汤
　　妇人热入血室方论第十
　　妇人伤寒伤风发热经水适来昼则安静暮则谵语有如疟状此爲热入血室治者无犯胃气及上二焦宜服小柴胡汤若脉迟身凉当刺期门穴下针病人五吸停针良久徐徐出针凡针期门穴必防勿补肥人二寸痩人寸半也
　　愚按前症若因劳役或怒气发热适遇经行而患前症者亦用小柴胡加生地黄治之血虚用四物加柴胡若病既愈而热未已或元气素弱并用补中益气汤脾气素鬰用济生归脾汤血气素虚用十全大补汤
　　附治验
　　一妇人经行感冐风邪昼则安静夜则谵语此热入血室也用小柴胡加生地治之顿安但内热头晕用补中益气加蔓荆子而愈后因怒恼寒热谵语胸脇胀痛小便频数月经先期此肝火血热妄行用加味逍遥加生地黄而愈
　　一妇人因怒寒热头痛谵语妄言至夜益甚月经暴至此怒动肝火用加味逍遥散加生地黄治之神思顿清又用补中益气汤而痊
　　一妇人经行感冐谵语或用发散寒凉之剂前症益甚月经不止肚腹作痛呕吐不食痰涎自出此热入血室而药复伤胃也用香砂六君及归脾而痊
　　干姜柴胡汤　治妇人伤寒经脉方来热入血室寒热如疟或狂言见鬼
　　柴胡【一钱】桂枝【三分】括蒌根【五分】牡蛎【煅】干姜【炮】甘草【炒各二分】
　　右水煎汗出而愈
　　海蛤散　治妇人伤寒血结胸膈宜服此药及针期门穴
　　海蛤　滑石【煅水飞】甘草【各二分】芒硝【一两】
　　右爲末每服二钱用鸡子清调下小肠通利其结血自散更用桂枝红花汤发其汗则愈【方见前】
　　附方
　　小柴胡汤【方见二十四卷第二论】
　　四物汤
　　香砂六君子汤
　　补中益气汤【三方见二十四卷第六论】
　　归脾汤
　　十全大补汤
　　加味逍遥散【三方见二十四卷第四论】
　　妇人咳嗽方论第十一
　　夫肺爲四脏之华葢内统诸经之气外司腠理皮毛若外邪入于肺中故令咳嗽当以脉息辨之浮而者起于风濡而弱者起于湿洪而数者起于热迟而澁者起于寒风者散之湿者燥之热者凉之寒者温之虚者补之
　　愚按丹溪云春是木气上升夏是火气炎上秋是湿热伤肺冬是风寒外来当发散行痰开腠理用二陈汤加麻黄桔梗杏仁痰饮随症加药劳嗽宜四物加竹沥姜汁干咳嗽难治此症乃痰鬰火邪也用苦梗开之夏用补阴降火不已则成劳上半日多嗽者胃火也用贝母石膏午后嗽者阴虚也用四物加炒黒黄栢知母黄昏嗽者火气浮于肺也用五味子五棓子五更嗽者饮食之火流于肺也以贝母软石膏肺胀而嗽或左或右不得眠此痰挟瘀血气滞而病宜养血疎肝清痰用四物加桃仁诃子青皮竹沥之类嗽而脇下痛宜疏肝气以青皮挟痰实者白芥子之类血碍气作嗽者桃仁大黄姜汁丸服治嗽多用生姜以其辛散故也痰因火动逆上作嗽者先治火次治痰以知母止嗽清肺滋阴降火夜嗽用清阴分之剂若嗽多用粟殻不必疑但要去病根此乃收后药也窃谓前症午前嗽属胃火盛用竹叶石膏汤胃气虚用补中益气加炒山栀午后嗽属阴血虚用四物黄栢知母二味酒拌炒黒肾水虚用六味地黄丸黄昏嗽用四物五味麦门并前丸五更嗽用六君子不得眠及内胀而痛用六味地黄补中益气若因气虚腠理不密六淫所浸当去外邪而实脾土若因心火太过当伐肝木而滋肺金若因肺金气虚当补脾土而生肺气若因肾水亏损虚火炎上当补肺肾以滋化源大抵风邪胃火此实热爲患易治惟肺肾亏损此真脏爲患最难调治
　　附治验
　　一妇人素勤苦冬初咳发热吐血盗汗遍身作痛或寒热往来用化痰降火之药口噤筋挛此血本虚而药复损之耳余用八味丸爲主佐以补中益气麦门五味山药年余而痊
　　一妇人咳嗽发热呕吐痰涎日夜约五六碗喘咳胸痞燥渇不食崩血如涌此脾土虚寒用八味丸及附子理中汤而愈【全见女科撮要】
　　一妇人不得于姑患嗽胸膈不利饮食无味此脾肺俱伤痰鬰于中也先用归脾汤加山栀抚芎贝母桔梗诸症渐愈后以六君加芎归桔梗间服全愈一妇人咳早间吐痰甚多夜间喘急不寐余谓早间多痰乃脾虚饮食所化夜间喘急乃肺虚阴火上冲用补中益气加麦门五味而愈
　　一妇人患咳嗽脇痛发热日晡益甚余曰此肝脾虚热而伤肺也用加味逍遥散加熟地治之而愈后因怒气劳役前症仍作兼太阳痛或寒热往来或咳嗽遗尿此肺气虚而尿脬失制也仍用前散及地黄丸而瘥
　　一妇人久咳嗽而色痿黄或时防白肢体倦怠饮食少思稍多则泻此脾土虚而不能生肺金朝用补中益气汤夕用六君子汤爲主间佐以八珍汤三月余渐愈后感寒邪喘嗽胸腹作胀饮食不入四肢逆冷此中气尚虚不能充皮毛肥腠理司开阖之所致也遂用六君加生姜桔梗而愈
　　附方
　　法制清气化痰丸　顺气快脾化痰消食
　　半夏　南星【去皮尖】白矾　皁角　干姜【各四两】
　　右先将白矾等三味用水五碗煎取水三碗却入半夏二味浸二日再煑至半夏南星无白防爲度晒干陈皮　青皮　紫苏子　萝卜子【炒另研】杏仁【去皮尖炒研】葛根　神麯【炒】麦蘖【炒】山查子　香附子
　　右爲末蒸饼丸桐子大每服五七十丸临卧茶汤任下
　　茯苓汤　治胸中有痰饮吐水心胸虚满不能进食茯苓　人参　白术【炒各三两】枳实【炒二两】橘皮【二两半】生姜【四两】
　　右用水六升煑取二升分三服
　　加减小柴胡汤　治咳嗽寒热往来
　　柴胡　半夏　黄芩【炒各一钱】甘草【炒】干姜【炮各五分】五味【炒杵三分】
　　右水煎服
　　黄连解毒汤　治一切实火喘咳脉洪大或狂言烦躁口干饮冷喘急郑声目睛赤痛
　　黄连　黄芩　栀子　黄栢【各二钱】
　　右水煎服
　　栀子仁汤　治喘咳发热潮热发狂烦躁靣赤咽痛栀子仁　赤芍药　大青　知母【各一钱】升麻　黄芩　石膏　甘草　杏仁【各二钱】柴胡【二钱五分】豆豉【百粒】
　　右水煎服
　　麦门冬汤　治火热乗肺咳嗽有血胸脇胀满五心烦热
　　麦门冬【去心】桑白皮【炒】生地黄【各一钱】半夏　紫苑桔梗　淡竹叶　麻黄【各七分】五味子【杵】甘草【各五分】
　　右姜水煎服
　　二陈汤【方见二十四卷第六论】
</div>
    <div class="pagination">
<a href="薛氏医案_page73.html">上一页</a><span>...</span><a href="薛氏医案_page69.html">69</a><a href="薛氏医案_page70.html">70</a><a href="薛氏医案_page71.html">71</a><a href="薛氏医案_page72.html">72</a><a href="薛氏医案_page73.html">73</a><span class="current-page">74</span><a href="薛氏医案_page75.html">75</a><a href="薛氏医案_page76.html">76</a><a href="薛氏医案_page77.html">77</a><a href="薛氏医案_page78.html">78</a><a href="薛氏医案_page79.html">79</a><span>...</span><a href="薛氏医案_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
