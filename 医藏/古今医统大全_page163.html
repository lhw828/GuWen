<!DOCTYPE html>
<html>
<head>
    <meta charset="UTF-8">
    <title>古今医统大全 - 第 163 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 163 页/共 402 页</h1>
    <div class="content">　　
　　蝉蜕散
　　 治脬囊肿，小儿坐地为风湿所袭，或蚁蚓所吹。
　　蝉蜕（五钱）上水一盏煎汤洗，再温再洗，仍以五苓散加灯心煎。
　　
　　卷之三十一　〔附〕阴肿门
　　易简诸方
　　
　　《集验方》：
　　治外肾肿胀，用小茴、穿山甲（俱炒）、木香各等分为末，每服二钱，空心酒调下，痛止立效。
　　
　　又方：
　　治阴肾肿疼，用莴苣子（一合）为末，水一盏煎五分，去滓温服，不拘时，三服大验。
　　
　　又方：
　　治阴肿，铁精粉敷患处。
　　
　　又方：
　　治男子妇人阴肿大如升核痛，人所不能治者，用此神效。马鞭草烂捣绞汁涂之。
　　
　　《遇仙方》：
　　治小儿外肾 赤肿痛，日夜呻吟，退皮壳，愈了又发，用老杉木烧灰，入腻粉香油调敷。
　　
　　又方：
　　用葱园内蚯蚓粪，甘草煎汁调涂，生薄荷汁敷亦可。
　　
　　又方：
　　用荆芥穗一两、朴硝二两、萝卜子两半、葱白同煎汤淋洗。
　　
　　《子母秘录》：
　　治妇人阴肿坚痛，枳实（半斤）咀炒热，帛裹熨，冷易之。
　　
　　《梅师方》：
　　治卒外肾肿痛，大黄末和醋涂之，干即易之。
　　
　　又方：
　　治卒阴肾痛，牛粪烧为末，和酒敷之，干即易。
　　
　　又方：
　　治男子阴肿如斗及核痛，人所不能治者，用芜菁根捣烂，敷之立愈。
　　
　　卷之三十二　蛊证门
　　病机
　　《易》以上下乖隔不通为蛊。夫子《系辞》以为蛊坏之极。先哲以蛊名其病证，正谓气血虚极，阴阳不通，上下不相升降。先由内伤脾胃而运用失常，遂成中满痞塞之疾。渐而虚极，上下不通，气血留积，坚聚成形，必为蛊证。药不能攻，斯坏之极而不可救。生气通天论曰：病久则传化，上下不并，（不通也。）良医弗为。其蛊证之谓欤？知命者是必慎其将坏之初，而必谨其履霜之戒，当于痞满肿胀之时，求良医以图治安，则无终蛊坚冰之患也。甫见今病蛊者皆弗究其将坏之初，而惟求治于既坏之后。医者不思蛊邪固如磐石，岂一擘能移？虽用利药攻之，是欲速其死也，果何益之有哉？医书多以蛊证附鼓胀、胀满门中，所以不知蛊之为病深重也。今别立一门，俾患者医者各知其所慎，不敢因循而致于坏极，虽良医弗能救，而况其下者乎！
　　卷之三十二　蛊证门
　　治法
　　凡单腹胀肿屡经利下而不愈者，必成蛊证。治法宜于痞满、胀满、水肿三法中求治。其初则不致于坏极成蛊，一至成蛊，不能治矣。
　　
　　卷之三十二　蛊证门
　　药方
　　
　　中满分消丸
　　 治气蛊腹胀如鼓，俗呼为梭子气，又谓之单腹胀，皆因脾虚所致。且胃为水谷之海，水谷入胃，脾主运化。今胃虚不能运化，气块然不动，致水浸渍于脾，则为之胀满，不有生意，肌肉消瘦，独腹肿胀，其硬如铁，将见脐下无纹，针所不入，药所不救，坐以待毙矣。（方见胀满门。）（《简易》）
　　四炒枳壳丸
　　 治气血凝滞，腹内蛊胀。
　　枳壳（四两去穣咀，分四制）一分用苍术一两同炒，一分用萝卜子一协议炒，一分用干漆一两同炒，一分用小茴香一两同炒。
　　上各炒，枳壳黄色为度，拣出为细末，却将苍术等四味用水二碗煎至半碗，去滓，以汁搅面糊为丸，梧桐子大。每服三十丸，食远米饮下。
　　
　　万金丸
　　 治诸般气血积或食积，欲成蛊症者。
　　石菖蒲（细锉，八两） 斑蝥（八两去翅足，同菖蒲炒焦黄色，拣去蝥，用粗布袋盛起，两手牵拽去斑蝥背上衣壳净用，入菖蒲）上将菖蒲为末，醋糊丸，如绿豆大。每服三五十丸，食远温酒或白汤送下。如蛊将成，用香附米一二钱煎汤下。
　　（《良方》）
　　遇仙如意丸
　　 治诸蛊胀虚弱。
　　白茯苓 青皮 陈皮（各一钱） 白豆蔻 石菖蒲 人参 丁香 三棱（炮） 白术 砂仁官桂 莪术（炮） 远志 木香（各三钱） 山药（半两） 香附（炒，五两） 牵牛（取头末，八两）甘草（五分）上为细末，醋糊为丸，如梧桐子大。每服一百二十丸，临卧温白汤下。看老幼虚实加减服，忌一切生冷硬物。气蛊水蛊每服三百丸立消。妇人月水不调，产后腹中有恶物，并宜服之。服后利三四行，饮水一口即止。
　　利后胀消，可服甘露饮补之。
　　
　　甘露散
　　人参 白术 茯苓 猪苓（各半两） 滑石（六两） 泽泻（半两） 甘草（三钱）上为细末，每服三钱，食后滚白汤调下。
　　
　　神效木香散
　　 治二十四种蛊证。（方见水肿门。）
　　广术溃坚汤
　　 治中满腹胀，内有积块，坚硬如石，生卧不安，寝成蛊胀，面色痿黄。（方见积聚门。）（秘方）
　　七圣君子散
　　 治一切气血水食蛊证皆治，如患人面色青黑者肝死，两眉凸者肺死，脐中突出脾死，两手无绞心死，下注脚肿肾死。此五证内显一证者不可治。
　　白樟柳枝 葛根 桑白皮 甘遂 续随子（各等分）上为末，每服三钱，重者五钱，绿豆汤调下，看大小虚实用之。忌一切生冷油腻荤腥盐酱面食鱼肉等发病之物，及房室一百日，宜服白粥米食淡物，服药取恶物如虫如鱼脑血块者即去根。歌曰：蛊药七圣君子，芳名著在烟霞。
　　白皮甘遂与干葛，商陆槟榔配合。
　　葶苈牵牛等分，休将各物争差。
　　豆汤调服胜丹砂，蛊胀诸膨消下。
　　（《圣惠》）
　　槟榔丸
　　 治水蛊。
　　槟榔 郁李仁（各一两） 甘遂 续随子（各半两） 茹 商陆 黑丑 大黄（各一两）木通 海金沙（各五钱） 滑石（一两）上为细末，面糊丸，梧桐子大。每服三十丸，酒下。如泻，白粥补之。常服止吃十丸至十五丸，忌盐酱生冷油腻面食。
　　（《宣明》）
　　鸡屎醴散
　　 治蛊胀痞满，能旦食不能暮食。
　　大黄 桃仁（去皮尖） 鸡屎醴（干者炒）上等分为末，每服一钱，姜汤调食后，临卧服。
　　（《瑞竹》）
　　香枣丸
　　 治十种蛊病。
　　苦丁香为细末，煮枣肉丸，如梧桐子大。每服三十丸，空心枣汤下，三服立效。
　　（《百选》）
　　水蛊商陆根
　　治水蛊。
　　商陆根（赤者捣烂）贴脐心，以帛缚定，水从小便出。
　　（《正传》）
　　经验鸡屎醴
　　 治蛊胀气胀水胀等疾。
　　羯鸡屎（干者一升炒焦色）为末，出火毒再研细，百沸汤三升淋汁。每服一大盏，调木香槟榔末各一钱，日三服，空心服，以平为期。
</div>
    <div class="pagination">
<a href="古今医统大全_page162.html">上一页</a><span>...</span><a href="古今医统大全_page158.html">158</a><a href="古今医统大全_page159.html">159</a><a href="古今医统大全_page160.html">160</a><a href="古今医统大全_page161.html">161</a><a href="古今医统大全_page162.html">162</a><span class="current-page">163</span><a href="古今医统大全_page164.html">164</a><a href="古今医统大全_page165.html">165</a><a href="古今医统大全_page166.html">166</a><a href="古今医统大全_page167.html">167</a><a href="古今医统大全_page168.html">168</a><span>...</span><a href="古今医统大全_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
