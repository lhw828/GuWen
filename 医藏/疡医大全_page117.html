<!DOCTYPE html>
<html>
<head>
    <meta charset="UTF-8">
    <title>疡医大全 - 第 117 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 117 页/共 163 页</h1>
    <div class="content">　　又方 雄鸡冠血涂。
　　又方 胡粉（炒黄赤色） 醋调涂。
　　又方 捣桃树白皮醋和涂。
　　湿癣 石硫黄，研，用三年陈醋调敷。
　　又方蛇床子 黄柏 黄连 胡粉（各一两）研细。入水银一枣子大，和猪油研匀涂之。
　　又方 用粗碗一只，以皮纸用针戳眼糊碗口上，以水潮纸上令湿，将杉木屑堆潮纸碗上，用火点着，俟杉木屑烧尽，轻轻去屑灰，揭开纸看碗中杉木油，取搓癣上，必效。
　　
　　
　　卷二十九　癞癣部疹门主论
　　孙真人论曰：《素问》云：风邪客于肌中则肌虚，真气发散，又被寒搏皮肤，外发腠理，开毫毛，淫气妄行，则为痒也。所以有风疹瘙痒，皆由于此。又有赤疹者，忽然起如蚊虫咬，烦痒极者重抓疹起，瘙之逐手起。又有白疹者发冷，亦有赤疹，盖赤疹者发热。
　　王肯堂曰：夫风瘾疹者，由邪气客于皮肤，复遇风寒相搏则为瘾疹。若赤疹者，由冷湿搏于肌中，风热结成赤疹也。遇热则极，若冷则瘥也。白疹者，由于风气搏于肌中，风冷结为白疹也。遇冷则极，或风中亦极，得晴明则瘥，着浓暖衣亦瘥也。
　　其脉浮而洪，浮则为风，洪则为气，风气相搏则为瘾疹，致身体为痒也。（《准绳》）朱丹溪曰：疹属热与痰在肺，宜清肺火降痰，或解散出汗，亦有可下者。（《心法》）方论皆谓缘肌中有湿，若凉热之气所折，热结不散则成赤疹；若因风邪所折，风热相搏则成白疹。赤疹得热则剧，得冷则减，盖热气郁于内，故恶热宜冷；白疹得阴雨则甚，得晴则消，盖热气散释于外，故恶冷宜热。热搏于血分，其邪因并发于表则赤，若风湿搏于气分则气脉不行，因邪并发于表则白。夫如是，然后于治法相应，邪热者故恶热而喜凉，邪湿者故恶雨而喜晴矣。方论中又有风 者，即《内经》所谓汗出见湿，乃生痤痱。又曰：劳汗当风，寒薄为郁乃痤痱；即瘾疹属也，故 类也，此皆谓外邪郁肌肉玄府之热者矣。然则与《内经》言少阳、少阴而君、相二火客热之胜为丹疹外发者，方论中则无有也。
　　故人气君、相二火郁发而变者，宜乎未之及耳，若此条是人气所变之一者也。故二火郁发，出血气之表，与外邪所郁无异。更有小儿发痘疮之外，必有出疹二次，亦是君相二火发出未尽之胎毒也。
　　又曰：瘾疹入腹，亦能杀人。（宜用蚕砂煎浓汤洗之。）又曰：瘾疹热多则色赤，风多则色白，甚者痒痛，搔之则成疮也。
　　林氏曰：或问斑疹因何而生，属阴属阳，属虚属实，属表属里，可得闻有详乎？答曰：斑疹之发，有外感风热者，有胃腑实热为病者，有伤寒失下者，有伤寒阳明经证失汗发衄，不衄则发颐，不生颐则发斑疹者，总属阳明胃与大肠之风热亢盛已极，内不得疏泄，外不得透达，怫郁于皮毛腠理之间，轻则为疹，重则为斑，一如火乘金位，金受火克之故，此乃阳毒属表属实之斑疹也。有阴虚血热者，有阳虚血热者，有气血两虚，而虚热郁盛者，此三焦无根之火，乘气血之虚而空发于上，怫郁于皮毛血脉之中，内不得清，外不得散，遂发斑疹，乃阴虚属里之证也。（《活人录》）又曰：或问何以为斑，何以为疹，阴阳既别，何者为重，何者为轻？答曰：斑者成片，不分颗粒，一如云朵拱起，淡红者轻，紫红者重，黑者凶，轻者痒而重者痛。疹者如痱 ，或类蚊迹蚤虱痕而不盛，一日之中起伏隐现不常，隐隐见于肌肤之间，不大起发者是。大约阳证斑疹易看而易治，阴证斑疹挟虚而发，难看而难治，苟不细审，则阴证误以为阳，立至危殆，可不慎欤！又曰：身热无汗，烦渴躁闷，或痛或痒，如云若锦，腹痛胸满，二便秘结，六脉浮洪有力或浮数有力者，系手阳明大肠、足阳明胃二经风热为病，所谓阳斑也。若内热自汗，渴不欲饮，心烦身躁，胃弱脾泄，喜湿恶热，色白而不红，但痒而不痛，六脉迟缓微弱，或虚数无力者，手太阴肺、足太阴脾、手少阴心、足少阴肾经之阴火内亢为病，所谓阴斑也。疹形虽与斑异，而致病之因，受病之脏腑，及所现之脉与形证无不同，盖斑有阴阳，则疹亦有阴阳，自在医者审其证之阴阳虚实，脉之无力有力可也。
　　又曰：两阳合明，其火自盛，兼有食积，致生积热，故斑疹之因，必归过于胃与大肠也，火盛则血热而金烁，盖心为火脏主血脉，肺为金脏主皮毛，火聚胸中，肺受熏蒸，心火愈炽，或热极反兼风化，或客风鼓动内火，其病发于心肺二经，所谓阳斑阳疹，必先清散风热于表，疏导积热于内，表里和解，以救炎炎之热。如二便秘结，急宜利之，若脾肾之阴虚火盛，不能归经固藏，发越于上而心肺受其熏灼而病，亦有因风致火，或因热极生风而发，所谓阴斑阴疹。初则亦宜清解，使其透发，宽其胸膈，解其烦躁；次则察脉之大小虚实，脾胃之实与不实，大便之结与不结，或清补，或温补。
　　又曰：虽阴阳俱有斑疹，而阳证发斑者多，且多发于热病之末；阴证则发疹者，多发于病之始。盖斑由积热，发之稍缓，疹兼风火，发之犹速。发之速者祸轻，发之缓者其祸反深，则又天下事理必然之势也。至于时气发疹，由风热之邪乘于肺经，必兼鼻塞气粗痰嗽，余热不清遗于阳明大肠，并其糟粕蕴积而为湿热，更成积滞自利，其至热郁化火，火性急迫，随气滞下而后重不舒者，宜用辛凉升散之剂清其邪热，使郁陷之气透达外解，不惟斑疹自消而湿热亦散矣。若痰嗽不清，加以清火清痰之药，积滞有余，湿热下迫，加以厘清利浊，健运化导之剂，如木香、黄连，山楂、神曲、车前、泽泻之类；更用枳壳宽胸开郁，升提郁陷之邪。
　　风湿郁于肠胃，风热逆于肌表，伤于血分，则憎寒壮热，胸中嘈杂，肚腹疼痛；发为赤疹，伤于气分，发为白疹。俱令瘙痒无度，一日三现三隐，俗名风绺疹即此是也。第一宜忌香油、 鲜、面食，并戒酸咸。倘不知禁戒，轻则成疮，甚则不时举发，致成终身之累。治当疏风散热托疹为主。
　　
　　
　　卷二十九　癞癣部疹门主方
　　通治阳证斑疹主方（《活人录》）生地（三钱） 防风 荆芥（各一钱五分） 川黄连 犀角屑 牡丹皮（各五分） 黄芩 桔梗（各一钱） 甘草（三分）水煎。不拘时服。（血中伏火，必先凉血，故以生地为君，而丹皮佐之，芩连泻心肺之火，佐桔梗以开郁结，犀角清心家之热毒，而甘草佐之，荆防用以解散内外之风邪。外感重者加羌活一钱，川芎、薄荷各五分，暂去芩连、生地，如阳明胃家热毒，烦躁热渴，无汗背寒，斑疹黑紫色者，速加石膏一两，连翘一钱五分，元参一钱，犀角五分，去防风、桔梗。伤寒邪热入胃，舌胎黄黑有刺，二便不通，谵语狂热者，加大黄五钱，芒硝三钱，枳实二钱，去生地、防风、丹皮。伤寒阳明失表，烦渴外热，半表半里，大便不去，无下症者加干葛三钱，牛蒡子二钱，元参一钱五分，薄荷一钱，去生地、丹皮、黄连、犀角。）通治阴证斑疹主方白术（二钱） 白茯苓（一钱五分） 人参 炮姜（各一钱） 陈皮 炙甘草 防风（各五分） 肉桂（三分）水煎。早晚空心服。（上方乃治阳虚血热及气热、血热，凡恶寒喜热，二便清利，口不干而反欲热饮，六脉沉微细数，或虚数无神者宜之。此气虚不能统运血脉，致血久郁生热，而有风热之变也。）肾水不足，龙火无制，陡发越于上，心肺受其熏逼而成斑疹者。八味地黄汤导火归原，兼服肾气丸。
　　治阴虚血热，热郁血中而生斑疹，时发时止，或痛久远不愈者。以此凉血清热，滋肝息风，兼服济阴丸。
　　生地（三钱） 制首乌（二钱） 当归 干葛（各一钱五分） 秦艽 丹皮 甘菊 荆芥（各一钱）薄荷（五分） 甘草（三分）水煎，午后临睡服。
　　遍身风疹作痒 生芝麻研碎，擦之。
　　又方 过年贴过挂络，擦之。
　　又方 盐蒲包煎汤洗之。
　　风疹不时举发真麻油 烧酒（各半酒杯）和匀炖热，发时服之。再不发矣。
　　
　　
　　卷二十九　癞癣部葡萄疫门主论
　　陈实功曰：葡萄疫乃小儿感受四时不正之气，郁于皮肤不散，结成大小青紫斑点，色若葡萄，发在遍体头面，乃为腑证。自无表里，如邪毒传胃，牙根出血，久则虚人，斑方渐退。初起宜服羚羊角汤清热凉血，久当滋益其内，又有牙根腐烂者，人中白散主之。（《正宗》）《心法》曰：此证惟腿胫居多。
　　
　　
　　卷二十九　癞癣部葡萄疫门主方
　　羚羊角散（《正宗》）羚羊角 防风 麦门冬 玄参 知母 牛蒡子 黄芩（各八分） 生甘草（二分） 淡竹叶（十片）水二盅，煎六分。食远服。
　　胃脾汤（《正宗》）北五味（五分） 白术 远志肉 陈皮 沙参 麦门冬 茯神 生甘草（五分）水二盅，煎六分，食远服。 如虚弱自汗者，去沙参加人参黄 各五分。
　　
　　非疳散
　　 治葡萄疫攻牙腐烂。
　　五倍子（炒茶褐色） 人中白（ 各一两） 冰片（四分）研细。用米泔水漱净，吹。
　　
　　
　　卷二十九　癞癣部湿痰流注门主论
　　陈实功曰：流者行也，注者住也，由其瘀壅，其形漫肿无头，皮色不变，所发毋论穴道，随处可生。皆缘荣气不从，逆于肉里，如风寒相中，表证发散未尽者散之；房欲之后，阴虚外寒所侵者温之；恼怒伤肝，郁结伤脾者归脾汤加青皮、香附散之；跌扑损伤，瘀血凝滞者，和血汤逐之；产后恶露未尽，流注经络而成者，木香流气饮导之。如不得内消者，法当大养气血，培助脾胃，温暖经络，通行关节，十全大补汤加熟附子、香附主之。如脓已成，宜急开之。（《正宗》）王肯堂曰：不串流者，俗曰马 。串流者，名曰走散流注，俗曰瓜藤马 。遍身骨节内疼痛，不能起坐，无堆，作热不退者，名曰嗍骨马 。若脊骨及髀骨上起堆，或一二个，或三五个，名曰过脊马 。若尾 骨上起堆作热者，名曰杀臀马 。若髀骨下痛甚无堆，但肿者名曰锁脚马 。若骨相交接之处，疼痛无堆微肿，名曰接骨马。此证因风热走散四肢，治当疏风散热，初起不可用火针烙之，肿势盛者只宜刺以棱针，久熟者可火针烙之，流注入股者死。（《准绳》）又曰：禁用寒凉克伐内消等剂。
　　汪省之曰：夫流者行也，乃气血之壮，自无停息之机，注者住也，因气血之衰，有凝滞之患，故行者由其自然，住者由于瘀壅。凡得此者，多生于体虚之人，勤劳之辈，不慎调燮，夏秋露卧，纵意取凉，热体当风；或中风邪发散未尽，或欲后阴虚外寒所侵，又或恼怒伤肝，郁结伤脾，荣气不从，逆于肉里；又或跌打损伤，瘀血凝滞；或产后恶露未尽，流缩经络，皆成斯疾也。初起外以琥珀膏敷贴，内服行气活血之剂，其中十可消其五六。如不得内消者，法当大养其气血，培助脾胃，温暖经络，通行关节，如木香流气饮、十全大补汤，俱加熟附子、香附，培助根本。庶未成自淌，已溃自敛，不致残败破漏不敛之证。且如有脓宜急开之，忌用寒凉克伐内消等药，犯此终致不救者多矣。（《理例》）朱丹溪曰：凡人身上中下有块者是痰。然痰在皮里膜外，则遍体游行，肿而色白，滞而不痛，宜导达疏利。如痰因火动而走，则体多小块，色红痛甚，流走无定，宜解毒清火为主。
　　又曰：痰在皮里膜外，非姜汁、竹沥不能通；痰在胁下，非白芥子不能达。白芥子亦能散皮里膜外之痰气，竹沥滑痰，非姜汁不能行经络，痰在四肢，非竹沥不开。
　　申斗垣曰：三阳经伤寒发汗不透则必痛，痛久则肿，肿久则必为热，热久则破坏，此名阳湿痰破疮。如三阴经失汗，汗郁成痰则痛，痛久则皮色不变而肿，至夜痛反甚，其痛处冰冷，脉亦沉细，日久气血凝注则肌死，肌死则破坏腐臭，名曰阴湿痰破疮。均宜艾灸。（《启玄》）又曰：冷流注多附骨，硬不消，骨寒而痛，筋缩不能伸屈，庸俗误用刀针，又无脓血，止有如屋漏汁，或瘀黑血，宜用回阳玉龙膏；如稍缓，再加军姜、肉桂、白芷、草乌等分，热酒调敷，则骨寒除而痛自止，气温和而筋自伸，肉亦软而肿自消。
　　亦不可无石菖蒲，以其性能破坚，散肿最妙，亦不可多，多则解群药性也。
　　又曰：流注首尾敷冲和膏最稳，加乳香、没药治流注筋不能伸，敷之极效。
　　又曰：走散流注发因受寒冻，凝滞血脉而成。一名流注伤寒，又名瓜藤发背，患生于背，遍身皆有之。经云：伤寒流注尚犹可，流注伤寒急如火。医者当察其寒热虚实治之。
　　胡公弼曰：流注又曰走注，状似鳖形，毒因风盛而生热，气因热盛而走散，午前宜四君子汤加芎归；午后宜四物汤加参 、麦冬、北五味。断不可用渗利流气等药。（《青囊》）又曰：治流注大法，郁者开之；怒者平之；闪扑及产后瘀血者散之；伤寒余邪者调解之。大要以固元气为主，佐以现证之药。
　　又曰：流注一个，要表汗一次，如流注三个，须表汗三次，毒自消矣。设治之不早，深为大害。
　　又曰：如破溃成脓者，先用降药降去败肉，腐尽生肌可也。
　　《医林集要》云：白虎飞尸留连周期，或展转数岁，冷毒朽骨出尽自愈。若附骨腐者可痊，正骨腐者则为终身废疾矣。
　　又曰：又有结核在项腋或两乳傍，或两胯软肉处，名为 痈，属冷证也。又有小儿宿痰失导，致结核于颈项臀膊胸背之处，亦冷证也。并宜热药敷贴。
　　王西圃曰：流痰胸腹流于四肢者可治，四肢流入胸腹者难治。
　　《心法》曰：流注新发，漫肿无头，皮色不变，凝结日久，微热渐痛，透红一点，方是脓熟，即宜用针开破。若湿痰化成者，脓色粘白；若瘀血化成者，脓色金黄粘水；若风湿化成者，脓色白稀如豆汁；若汗后余邪化成者，脓色或黄或黑，稀脓臭秽；以上四证，发于肉浓处可愈，发于骨结及骨空处难愈。若淫欲受寒化成者，脓色稀白而腥，其水中有猪脂水油之状，此为败浆脓也。诸书虽有治法，终成败证。
　　冯鲁瞻曰：按脏腑津液受病为痰，随气升降，理之常也。若在皮里膜外及四肢关节曲折之地，而脏腑之痰何能流注其所，此即本处津液遇冷遇热，即凝结成痰而为病。断非别部之津液，受病成痰，舍其本位而移于他部者。况气本无形，故能无微不达，而液随气运，亦可藉气周流，若至津液受病成痰，则变为有形而凝滞，焉能随气流通于至微至密之所耶。
　　试痰法：用海蜇皮粘贴，外以膏贴之。如痰，次日膏药揭得下，海蜇皮揭不下，即是害痰。
　　
　　
　　卷二十九　癞癣部湿痰流注门主方
　　
　　香附饼
　　（《正宗》） 治风寒流注袭于经络，结成肿痛。
　　香附为末，酒和，量疮大小做饼覆患处，热熨斗熨药饼上。未成者自消，已成者自溃。风寒湿毒宜姜汁作饼熨之。
　　
　　醒脾汤
　　（《正宗》） 治怀抱郁结，思虑伤脾，以致脾气不行，逆于肉里，乃生壅肿，疼痛不眠，心烦不安，神气不清。
　　人参 白茯神 白术 嫩黄 （蜜炙） 酸枣仁（炒，研） 远志肉（各一钱） 地骨皮（七分）桔梗 柴胡 川黄连 广木香 炙甘草 香附（各五分） 圆眼肉（七枚）姜三片，枣二枚，水二盅煎八分，不拘时服。
　　
　　琥珀膏
　　（《正宗》） 治一切皮色不变，漫肿无头，气血凝滞，结成流毒。毋论身体上下，年月新久，但未成脓者并效。
　　生大黄（二两） 郁金 白芷 天南星（各一两）共为细末，用大蒜去壳捣烂，上入药再捣，略入酒一二匙调匀，遍敷肿上，纸盖。随有热痛，又有不痛，俱待药干便效。次日又有起泡，又有不起泡者，如有泡起，挑去泡中黄水，以膏贴之，自效。
　　
　　调中大成汤
　　 治流注溃后，脓水清稀，饮食减少，不能生肌收敛。
　　人参（二钱） 白术 嫩黄 （炙） 陈皮 当归身 山药 白茯苓 白芍药（酒炒） 牡丹皮（各一钱） 远志肉 砂仁 藿香 炙甘草（各五分） 熟附子 上肉桂（各八分）煨姜三片，黑枣二枚，煎，食远服。
　　
　　黄 六一汤
　　 治流注溃后脓水出多，口干作渴，烦躁不宁。
　　嫩黄 （六钱，生用蜜炙各半） 粉甘草（一钱五分，生炙各半） 人参（一钱）水煎，食远服。
　　
　　木香饼
　　 治一切气滞结肿成核，或痛或酸，闪肭风寒所致。
　　生地黄（捣膏） 广木香（减半，研末）和匀，量患处大小，作饼置肿上，以热熨斗熨之。坚硬木痛者，间日熨之自效。
　　流痰浑身作痛。
　　当归 栝蒌仁 独活 大川芎 白茯苓 白芷 白芍药 连翘 防己 穿山甲（炒） 防风 生地黄 金银花 牛膝 天花粉 黄芩 陈皮 川贝母 甘草（各五钱）分作六剂，酒水同煎。若上半身痛，食后服；下半身痛，食前服；如遍身痛，只用酒煎，神效。
　　
　　火龙膏
　　 治风寒暑湿，毒袭经络，筋挛骨痛；或肢节烦痛，湿痰流注作痛，不能行步。鹤膝风、骨节风疼痛，其效犹速。
　　生姜半斤取汁，牛皮胶二两，入锅内化开，入乳香、没药末各五钱，麝香一钱，调匀待温，摊贴患处。
　　湿痰流注奇方（赵若予）木瓜（一个） 当归（五钱） 甘草（三钱）细酒一斤同煎减半，再加研细乳香、没药各一钱，露一宿，空心热服。未溃自消，已溃自敛。
　　湿痰内消方宣木瓜（五钱） 紫花地丁（一两五钱）腊酒二斤煎好露一宿，看证上下，分食前后服。
　　内消湿痰流注神方吉祥草根洗净，捣汁半酒杯，和酒冲服，取汗即消。且不生疮毒。
　　
　　锦囊秘授神效观音救苦丹
　　（冯鲁瞻）神治一切风寒湿气，流注作痛，手足蜷挛，小儿偏搐，口眼 斜，妇人心腹痞块攻疼，不问年深月久。将药置患处，以灯火点着，候至火灭，连灰罨于肉上，立见痊愈。重者用药米粒大，轻者用药粞粒大，只须一壮，不必复灸。若患处阔大，连排数壮，一齐灸之，且灸时不甚热痛，灸后并不溃脓，一茶之顷，痼疾如失，屡试屡验，真神方也。固思济之一方，不若利之天下；惠之一时，不若泽之后世，特附于锦囊之中，以广厥传。愿后贤以为半积半养之珍，幸勿专为嗜利之具。
　　麝香（一钱） 朱砂（二钱） 硫黄（三钱）各研细末，先将硫黄化开，次入朱麝同化，倾入瓷器内候干再研末，隔火化开，候切作如粞米大，贮瓷瓶内，慎勿出气，珍藏听用。
</div>
    <div class="pagination">
<a href="疡医大全_page116.html">上一页</a><span>...</span><a href="疡医大全_page112.html">112</a><a href="疡医大全_page113.html">113</a><a href="疡医大全_page114.html">114</a><a href="疡医大全_page115.html">115</a><a href="疡医大全_page116.html">116</a><span class="current-page">117</span><a href="疡医大全_page118.html">118</a><a href="疡医大全_page119.html">119</a><a href="疡医大全_page120.html">120</a><a href="疡医大全_page121.html">121</a><a href="疡医大全_page122.html">122</a><span>...</span><a href="疡医大全_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
