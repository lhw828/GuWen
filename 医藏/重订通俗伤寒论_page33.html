<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 33 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 33 页/共 56 页</h1>
    <div class="content">　　【脉】燥证脉多细涩。虽有因兼证变证。而化浮洪虚大弦数等兼脉。重按则无有不细不涩也。

　　【治】凉燥犯肺。以苦温为君。佐以辛甘。香苏葱豉汤去香附。加光杏仁（三钱）

　　炙百部（二钱）、紫菀（三钱）、白前（二钱）、温润以开通上焦。上焦得通。凉燥自解。若犹痰多便闭腹痛者。则用五仁橘皮汤。加全栝蒌、（四钱、生姜四分、拌捣极烂）

　　、干薤白（四枚白酒洗捣）、紫菀（四钱）、前胡（二钱）、辛温以流利气机。终用归芍异功散加减。（归身二钱、白芍钱半、潞党参、云茯苓、清炙草、蜜炙广皮。各一钱、金橘 、蜜枣各两枚、切碎）。气血双补以善后。温燥伤肺。以辛凉为君。佐以苦甘。清燥救肺汤加减。（冬桑叶三钱、光杏仁二钱、冰糖水炒石膏、大麦冬、真柿霜、南沙参各钱半、生甘草八分、鸡子白两枚。秋梨皮五钱）气喘者加蜜炙苏子（一钱）、鲜柏子仁（三钱）、鲜茅根（五钱）。痰多者。加川贝（三钱）、淡竹沥（两瓢冲）、栝蒌仁（五钱、杵）。胸闷者加梨汁（两瓢）、广郁金汁（四匙）。呕逆者。

　　加芦根汁（两瓢）。鲜淡竹茹（四钱）。炒黄枇杷叶（一两）。凉润以清肃上焦。上焦既清。若犹烦渴气逆欲呕者。则用竹叶石膏汤去半夏。加蔗浆、梨汁、（各两瓢冲）、生姜汁（两滴冲）、甘寒以滋养气液。终用清燥养营汤、加霍石斛（三钱）、营阴双补以善后。肺燥脾湿。先与辛凉解表。轻清化气。葱豉桔梗汤加紫菀、杏仁。辛润利肺以宣上。上焦得宣。气化湿开。则用加减半夏泻心汤去半夏。加川贝（三钱）芦笋（二两）。苦辛淡滑以去湿。湿去、则暑无所根据。其热自退。热退而津气两伤。液郁化痰者。

　　则用二冬二母散加味。（淡天冬、提麦冬、知母各一钱、川贝母、南北沙参各三钱、梨汁、竹沥各两瓢、姜汁三滴、和匀同冲）。甘润佐辛润。化气生津以活痰。痰少咳减。终用加减玉竹饮子。（生玉竹、川贝母各三钱、西洋参、浙苓、紫菀各二钱、蜜炙橘红、桔梗、炙草各八分）。气液双补。兼理余痰以善后。脾湿肾燥。较肺燥脾湿。

　　病尤深而难疗。必须润燥合宜。始克有济。但须辨其阳虚多湿。湿伤肾气而燥者。阴凝则燥也。治宜温润。每用《金匮》肾气汤加减。（淡附子八分、拌捣直熟地四钱、紫桂四分、拌捣山萸肉、一钱二分、生打淮药三钱、南芡实四钱、淡苁蓉三钱、半硫丸一钱）。温化肾气以流湿润燥。肾气化则阴凝自解。终与黑地黄丸。（制苍术二两、大熟地四两、黑炮姜二钱、五味子四钱、先用姜半夏五钱、北秫米一两、煎取浓汁为丸、每服钱半、日二服、砂仁四分、泡汤送下。）脾肾双补以善后。阴虚多火。湿热耗肾而燥者。阴竭则燥也。治宜清润。每用知柏地黄汤加减。（知母二钱、川柏五分、陈阿胶钱半、生打山药三钱、泽泻一钱、南芡实三钱、川连四分、先用生晒术二钱、熟地六钱、切丝、清浆水泡取汁出代水煎药）。滋养阴液以坚肾燥脾。肾阴坚则液竭可回。终与补阴益气煎去升柴。加春砂仁（五分捣）、甜石莲（钱半杵）、补中填下以善后。肺燥肠热。则用阿胶黄芩汤。

　　（陈阿胶、青子芩各三钱、甜杏仁、生桑皮各二钱、生白芍一钱、生甘草八分、鲜车前草、甘蔗梢。各五钱、先用生糯米一两、开水泡取汁出、代水煎药）、甘凉复酸苦寒。清润肺燥以坚肠。胃燥肝热。则用清燥养营汤去归橘。加龙胆草（八分、盐水炒）

　　。生川柏（六分）。东白薇（四钱）。甘寒复咸苦寒。清润胃燥以泄肝。风动螈 者。

　　加羚角（钱半、先煎）。莹白童便（一杯冲）。大便燥结者。加风化硝（三钱）。净白蜜（一两。二味煎汤代水。）其余对证方药。已详六淫中燥病药例。随证选用可也。兹不赘。

　　【秀按】春月地气动而湿胜。故春分以后。风湿暑湿之证多。秋月天气肃而燥胜。

　　故秋分以后。风燥凉燥之证多。若天气晴暖。秋阳以曝。温燥之证。反多于凉燥。前哲沈目南谓《性理大全》。燥属次寒。感其气者。遵《内经》燥淫所胜。平以苦温。佐以辛甘之法。主用香苏散加味。此治秋伤凉燥之方法也。喻嘉言谓《生气通天论》。秋伤于燥。上逆而咳。发为痿厥。燥病之要。一言而终。即诸气 郁。皆属于肺。诸痿喘呕。皆属于上。二条指燥病言明甚。更多属于肺之燥。至左 胁痛。不能转侧。嗌干面尘。身无膏泽。足外反热。腰痛筋挛。惊骇。丈夫 疝。妇人少腹痛。目 疮。则又燥病之本于肝而散见不一者也。而要皆秋伤于燥之征也。故治秋燥病。须分肺肝二脏。遵《内经》燥化于天。热反胜之之旨。一以甘寒为主。发明《内经》燥者润之之法。自制清燥救肺汤。随证加药。此治秋伤温燥之方法也。张石顽调燥在上必乘肺经。宜千金麦门冬汤。（大麦冬四钱、生桑皮、鲜生地、紫菀、鲜淡竹茹各三钱、仙半夏一钱、蜜炙麻黄五分、白桔梗八分、清炙草、生姜一片。）燥于下必乘大肠。须分邪实、津耗、血枯、三端。邪实者。通幽润燥汤。（油当归二钱五分、桃仁泥、大麻仁、生川军各一钱、生熟地各钱半、生甘草五分、杜红花一分、蜜炙升麻三分、槟榔汁二匙冲）津耗者。异功散加减。（潞党参、浙苓、蜜炙广皮、麻仁研各一钱、天麦冬各钱半、生甘草五分、沉香汁两匙冲。）血枯者。《千金》生地黄汤（鲜生地汁、二合、麦冬汁、净白蜜各一瓢、淡竹沥两瓢、生姜汁四滴、先用生玉竹、知母、花粉、茯神、鲜地骨皮各二钱、生石膏四钱、煎取清汁、和入地冬等五汁、重汤煎十余滚服、日三夜一。）或六味地黄汤加减。（熟地四钱、淡苁蓉、生首乌、当归各三钱、淮药、茯苓、丹皮、泽泻各钱半。）燥在血脉。多血虚生风证。宜以滋燥养营汤（生熟地各四钱、当归、白芍各二钱、秦艽、防风各一钱、蜜炙川连六分、生甘草八分。）治外。内补地黄丸（熟地、归身、白芍、生地、元参、知母、川柏、山药、萸肉、甘杞子、淡苁蓉、蜜丸、每服三钱、空心盐汤送下。）治内。润燥养营为第一义。燥在阴分。多手足痿弱证。养阴药中。必加黄柏以坚之。如虎潜丸之类。（盐酒蜜炙黑川柏、炙龟版、熟地各三两、知母、淮牛膝各二两、白芍、锁阳、归身、炙虎胫骨各一两五钱、炮姜五钱、醇酒为丸、痿而厥冷、加淡附片五钱、淡盐汤下三钱。）由是三说以推之。燥病国中末之方药。洵云大备。

　　【廉勘】凡治燥病。先辨凉温。王孟英曰。以五气而论。则燥为凉邪。阴凝则燥。乃其本气。但秋承夏后。火之余炎未息。若火即就之。阴竭则燥。是其标气。治分温润凉润二法。费晋卿曰。燥者干也。对湿言之也。立秋以后。湿气去而燥气来。初秋尚热。

　　则燥而热。深秋既凉。则燥而凉。以燥为全体。而以热与凉为之用。

　　兼此二义。方见燥字圆活。法当清润温润。次辨虚实。叶天士先生曰。秋燥一证，颇似春月风温。温自上受。燥自上伤。均是肺先受病。但春月为病。犹是冬令固密之余。秋令感伤。恰值夏月发泄之后。其体质之虚实不同。初起治肺为急。当以辛凉甘润之方。

　　气燥自平而愈。若果有暴凉外束。只宜葱豉汤加杏仁、苏梗、前胡、桔梗之属。延绵日久。病必入血分、须审体质证候。总之上燥治气。下燥治血。慎勿用苦燥劫烁胃汁也。

　　又次辨燥湿。石芾南曰。病有燥湿。药有润燥。病有风燥、凉燥、暑燥、燥火、燥郁夹湿之分。药有辛润、温润、清润、咸润、润燥兼施之别。燥邪初伤肺气。气为邪阻。不能布津外通毛窍。故身无汗。寒热疼痛。又不能布津上濡清窍。下润胃肠。故口干舌燥。喉痒干咳。胸懑气逆。二便不调。治者当辨燥湿二气。孰轻孰重。所兼何邪。（如兼风、兼寒、兼伏暑之类。）所化何邪。（如化火、未化火之分。）所夹何邪。（如夹水、夹痰、夹食、夹内伤之类。）对病发药。使之开通。（开是由肺外达皮毛，与升散之直向上行者不同、通是由肺下达胃肠、通润通利、皆谓之通、非专指攻下言。）虽然。

　　燥病夹湿。用药最要灵活。专润燥。须防其滞湿。专渗湿。须防其益燥。必先诘其已往。以治其现下。治其现下。须顾其将来。试述其用药要略。凉燥初起。宜用辛润。开达气机为君。如杏仁、牛蒡、葱白、豆豉、前胡、桔梗之属。寒重者。加以温润。如蔻仁、橘红、生姜、红枣皮之属。邪机闭遏。在上焦、咳嗽胸懑。痰粘气逆者。加以通润。

　　宣畅上气。如远志、苏子、紫菀、百部之属。在中焦、脘闷呕恶。嗳腐吞酸者。加以消降。疏畅中气。如莱菔子、生萝卜汁、蜜炙枳实、鲜佛手之属。在下焦。里气不畅。

　　大便燥结者。加以辛滑。通畅下气。如炒蒌皮、鲜薤白、春砂仁拌捣郁李净仁之属。气机一开。大便自解。即汗亦自出。此皆辛中带润。自不伤津。且辛润又能行水。燥郁来湿者宜之。辛润又能开闭。内外闭遏者宜之。若凉燥之气。搏遏湿热。内蒙清窍。神识昏迷者。急用辛开淡渗。如赖橘红、炒牛蒡、白芷、白芥子、细辛、鲜石菖蒲、连翘心、生苡仁、浙苓皮、通草、灯心之属。（查辛开上达之品、首推细辛、辛润而细、善能开达、用量多至二三分、少则一分、其次芥子牛蒡、芥子辛润而圆、善能流走、牛蒡辛润而香、善能开透。属子与仁、皆寓生机、又次白芷翘心、气香味辛、质又极滑、化湿开闭、而不伤津、皆能开表、又能通里、余已历验不爽、配芦笋鲜冬瓜子尤妙。）以开气闭。气为水母。气开乃能行水。气以养神。气宣则神自清。如燥已化热。及新感温燥。宜用辛凉甘润。清宣气机。辛凉，如苏薄荷、鲜葱白、嫩桑芽、青连翘、炒牛蒡、清蒿脑、滁菊花、银花之类。甘润，如鲜茅根、鲜野菰根、活水芦笋、栝蒌皮、雅梨皮、青蔗皮、梨汁、蔗汁、竹沥、柿霜、西瓜皮、绿豆皮、生荸荠汁、生藕汁之类。于辛润剂中。酌加三四品。清润轻灵以泄其热。热泄则清肃令行。气机流利。津液营运。亦必津津化汗而解。阴虚便结者。于辛润剂中。酌加鲜生地、元参心、鲜柏子仁、大麻仁、黑芝麻、净白蜜、淡海蜇之类。养阴润肠。夹湿而兼有伏暑者。于辛润剂中。酌加鲜冬瓜皮子、滑石、通草、淡竹叶等之淡滑清渗。生山栀、青蒿子、霜桑叶、鲜竹叶、丝瓜络、萝卜缨等之轻苦微燥。皆取轻清流利。以解蕴伏之暑湿。若重者。酌加姜汁、炒木通、芩、连、柏、及绵茵陈、鲜贯众之类。苦降辛通。

　　开化湿热。其浊热粘腻之伏邪。根据附胃肠渣滓者。则攻下一法。又未可缓施。或用苦泄。如枳实汁、酒浸生军汁之类。或用咸润。如风化硝、元明粉之类。或用滑降。如泻叶、炒蒌皮、鲜圆皂仁、郁李净仁之类。但下宜适中。不可太过。且上焦邪气开通。天气下降。地气自随之以营运。又何必峻下为能乎。其有燥热窜入肌肉皮肤。发 发疹。隐隐不现者。宜用辛凉开达。轻清芳透。如牛蒡、连翘、银花、丹皮、栝蒌皮、青蒿脑、紫草尖、鲜大青、鲜茅根、活水芦笋、鲜卷心竹叶、灯心、青箬叶之类。其有燥热伤阴。邪闭心宫。舌绛无苔。神昏谵妄者。宜用清润开透。用药最要空灵。如犀角尖、鲜生地、连翘心、银花、鲜石菖薄、芦笋、梨汁、竹沥、和姜汁少许之类。凉药热饮。取其流通。此治新感秋燥。国中末用药之大法也。张禾芬曰。燥气搏湿之病。即吴鞠通所谓肺感燥气。脾伏湿邪是也。但不如喻氏燥湿二字为简当。（嘉言曰、湿统四时、春曰风湿、夏曰暑湿、秋曰燥湿、冬曰寒湿。）

　　其病秋深时最多。如秋分后天久不雨。最易剧发。人烟稠密之处尤广。若兼伏暑。病尤深重。一起即烦躁昏谵。燥渴恣饮。或闭闷无汗。或汗虽泄而邪不解。或咳血。或泄血。甚则血热肝燥。火旺生风。筋脉螈 。肢臂强直。目瞪口噤。舌卷囊缩。便多干结。

　　或 似痢。或初虽水泻。暴注下迫。旋即干秘。溲多赤涩。脉多沉部弦数。按之细涩。证虽险变百出。大纲亦只数端。在上焦有二。一肺之化源绝。二热闭神昏。中焦亦有二。一胃络脉绝。二脏结下痢。下焦只有一。男则精竭髓枯。女则血枯肝绝。选药制方。

　　莫如鲜药之取效较速。其次花露。如鲜苇茎、鲜菊叶、鲜忍冬藤叶、鲜枇杷叶、鲜淡竹叶、鲜大青叶、鲜桑芽、鲜梨皮、鲜橘叶、鲜青箬叶等之轻清气燥。生萝卜汁、生梨汁、淡竹沥、鲜石菖蒲汁等之清化燥痰。辛润开闭。鲜茅根、鲜大青、鲜益母草、鲜生地、鲜马鞭草、生藕汁、西瓜汁、金汁、童便等之凉血通瘀。解毒透 。鲜石斛、蔗浆、鲜稻穗露、鸡肉露、熟地露等之滋养胃汁。生地栗、淡海蜇等之咸润肠燥。皆燥热病中有利无病之品。至若燥气夹湿。是湿为地气。燥为天气。天气能包地气。先当以治燥为急。燥邪一解。湿开热透。自然随出。惟虚损体复感燥邪。势尤危险。初治以润肺养液清络泄热为主。既不能过事透表。亦不得径投滋补。继进甘润养胃。以存阴液。虚甚者。气结津枯。清润又非所宜。必得温润甘燥。如淡苁蓉、熟玉竹、菟丝子、枸杞、熟地、阿胶、鹿胶之类。方为中 。虚燥治法。大率类此。燥门述此诸法。方药洵云全备。

　　中惟脾湿肾燥一证。外感夹内伤者居多。外感、多由于湿热未尽。阴液先伤。内伤、多由于酒湿伤脾。色欲伤肾。外感已属难治。其证口干不渴。饮亦不能滋干。骨节隐痛不舒。溺亦赤涩不利。此时渗湿则劫阴。救阴则助湿。治必养阴逐湿。润燥合宜。予每参用薛王两法。以元米煎合参斛冬瓜汤。（北沙参六钱、黄草川斛四钱、炒麦冬钱半、炒香枇杷叶四钱、带子丝瓜络、建兰叶各三钱、先用糯米泔水泡生于术三钱、隔六小时、去术、取米泔水、煎鲜冬瓜皮子各二两、熬取清汤、代水煎药。）尚多应手。内伤尤为难治。有脾湿下流。阳损及阴者。其证肢懈气堕。肠鸣肾泄。夜发内热。腰酸溺少。每用仲淳脾肾双补法奏功。（潞党参、炒莲肉、淮山药、炒扁豆、煨肉果、带壳春砂、炒白芍、炒车前、盐水炒补骨脂、五味子、菟丝子、巴戟肉、为丸如绿豆大、每服八分至一钱、空心临卧服。）有肾燥不合。阴损及阳者。其证泄泻如注。里急后重。头晕气促。六脉两尺白无神。舌色淡红而干。每用慎斋润肾固气法取效。（淡苁蓉三钱、太子参、生芍各一钱、归身、五味子各八分、炙草六分、炮姜二分。）又有湿袭精窍。阴虚多火者。其证腰酸背热。脚跟热痛。两足痿弱难行。男子精热自遗。女子带多稠粘。每用虎潜丸及加味二妙丸。以渐图功。更有纵恣酒色。湿热酿痰。虚火时升。上实下虚者。其证头晕面赤。痰嗽喘逆。胸胁虚痞。周身酸痛。腰足尤疼。甚则痿厥。每用六味地黄汤加生捣左牡蛎。冲竹沥、姜汁、童便。送下猴枣（二三分）或吞黑锡丹（一二分）缓图收功。更有阴虚气滞。脾湿肝火。酿痰上壅者。其证嗽痰白粘。气逆胸闷。口渴善呕。四肢倦懈。舌绛似干。上罩垢浊薄苔。脉左细数。每用自制七汁饮。（人乳、梨汁、竹沥、广郁金汁、甜酱油、茄楠香汁、解KT 草根子捣汁、其根下子、形似麦冬、色白味甘、性凉质润、滋养肺胃、较麦冬为优。）屡收敏效。总之阳虚多湿。气不化津。由阴结而致肾燥者。证多食少脉微。大便闭结。俞氏《金匮》肾气汤加减。曾用有验。然不多见。惟阴虚挟湿。因燥利太过。湿竭化燥。肾水亏而肝火鸱张。上则烁肺咳血。下则逼动冲任。男子遗精梦泄。女子带多髓枯。酿成下损痿厥重证。数见不鲜。多由外感而做成内伤。非柔润静药。及血肉有情之品。大剂滋填不可。

　　【荣斋按】本节（秋燥伤寒）证治，俞氏分“凉燥犯肺”“温燥伤肺”“肺燥脾湿”“脾湿肾燥”“肺燥肠热”“胃燥肝热”六个类型。秀山先生更补出沈目南“治秋伤凉燥”法，喻嘉言“治秋伤温燥”法，张石顽治“燥病国中末”方法。廉臣先生又补出：叶天士、石芾南、张禾芬及他自己等的经验治法。这样的集思广益，去芜存菁，在当时可以说是一秋燥证治”的一篇总结会报。根据廉臣先生晚年实验，他对于“燥夹伏暑”（即俞氏所谓肺燥脾湿）的理解，认为：“秋日暑湿踞于内，新凉燥气加于外，燥湿兼至，最难界限清楚，稍不确当，其败坏不可胜言。盖燥有寒化热化，先将暑、湿、燥分开，再将寒热辨明，自有准的。治法：先用苦温发表，辛润宣上，以解凉燥外搏之新邪；俟凉燥外解，湿开热透，然后整肃其伏热，或用芳透清化，或用缓下清利，必俟伏邪去净，如发现津液两亏，则改用增液育阴以善后。”他归纳秋燥的治法，也很简单扼要，他说：“六气之中，惟燥气难明，盖燥有凉燥、温燥、上燥、下燥之分。凉燥者，燥之胜气也，治以温润；杏苏散主之。温燥者、燥之复气也，治以清润；清燥救肺汤主之。上燥治气，吴氏桑杏汤主之。下燥治血，滋燥养营汤主之。”这些中心学说的提供我们记取，对我们研究祖国医学的过程中是有帮助的。

　　第八章·伤寒兼证

　　第十四节·冬温伤寒

　　（一名客寒包火。俗称冷温。）

　　【因】冬初晴暖。气候温燥。故俗称十月为小阳春。吸受其气。首先犯肺。复感冷风而发者。此为新感。病浅而轻。若冬温引动伏暑内发者。此为伏气。病深而重。必先辨其为冬温兼寒。冬温伏暑。以清界限。此为临病求原之必要。

　　【证】冬温兼寒。初起头痛身热。鼻塞流涕。咳嗽气逆。咽干痰结。始虽怕风恶寒。继即不恶寒而恶热。心烦口渴。甚或齿疼喉痛。胸闷胁HT 。舌苔先白后黄。边尖渐红。望之似润。扪之戟手。冬温伏暑。一起即头痛壮热。咳嗽烦渴。或无汗恶风。或自汗恶热。始虽咽痛。继即下利。甚则目赤唇红。咳血便脓。肢厥胸闷。神昏谵语。或不语如尸厥。手足螈 。状若惊痫。胸腹灼热。大便燥结。溲短赤涩。剧则男子阴精自遗。女子带多血崩。甚或冲咳冲呃。或冲厥。舌多鲜红深红。甚则紫红干红。起刺开裂。或夹黑点或夹灰黑。

　　【脉】右浮滑数。左浮弦微紧者。张石顽所谓先受冬温。更加严寒外遏。世俗通称寒包火是也。两寸独数。或两关尺沉弦小数者。此新感冬温引发伏暑。《内经》所谓阴气先伤。阳气独发。乃冬令温燥之重证也。

　　【治】冬温兼寒者。（荣斋按：冬温兼寒为小症）先与葱豉桔梗汤。加栝蒌皮（二钱至三钱）。川贝母（三钱至五钱）。辛凉宣肺以解表。表解寒除。胁痛咳血者。桑丹泻白汤。加地锦（五钱）、竹沥梨汁（各两瓢、冲）、泻火清金以保肺。喉痛齿疼者。

　　竹叶石膏汤、去半夏。加制月石（四分至五分）、青箬叶（三钱至五钱）、大青叶（四钱至五钱）、元参（三钱至四钱）。外吹加味冰硼散。辛甘咸润以整肃肺胃。终与七鲜育阴汤。滋养津液以善后。若冬温兼伏暑。（荣斋按：冬温兼伏暑为大症）病较秋燥伏暑。尤为晚发而深重。初起无汗恶风者。先与辛凉透邪。血虚者。七味葱白汤。阴虚者。

　　加减葳蕤汤。使其阴气外溢。 微汗以解表。表解而伏暑内溃。咽痛下利。口干舌燥者。伏暑内陷少阴心肾也。猪肤汤。加鸡子白（两枚）、鲜茅根（一两）、茄楠香汁（四匙冲）、甘咸救阴以清热。神识昏蒙。谵语或不语者。伏暑内陷手厥阴包络也。若痰迷清窍。玳瑁郁金汤以开透之。瘀塞心孔。犀角清络饮以开透之。痰瘀互结清窃。犀羚三汁饮以开透之。痉厥并臻。状如惊痫者。伏暑内陷足厥阴肝脏也。羚角钩藤汤加紫雪。熄风开窍以急救之。目赤唇红。咳血便脓者。加味白头翁汤。加竹茹、地锦（各五钱）、大青叶、滁菊花、（各三钱）、白茅根（二两）、清肝坚肠以并治之。男子精遗梦泄。女子带多血崩者。伏暑下陷冲任也。滋任益阴煎。加醋炒白芍（四钱）。东白薇（五钱）、陈阿胶（三钱）、清童便（一杯冲）、清滋冲任以封固之。甚则冲咳冲呃冲厥者。伏暑挟冲气上逆也。新加玉女煎。清肝镇冲以降纳之。冲平气纳。终用清肝益肾汤以滋潜之。若胸腹灼热。

　　便闭溲赤者。伏暑里结胃肠也。养荣承气汤。润燥泄热以微下之。阴液已枯者。张氏济川煎去升麻。加雪羹（煎汤代水）增液润肠以滑降之。此皆为阴虚多火者而设。（荣斋按：以上为冬温兼伏暑阴虚多火者治法）若肥人多湿。虽感冬温伏暑。仍多湿遏热伏者。

　　法当芳透淡渗。温化清宣。大橘皮汤去官桂槟榔。加焦山栀、青连翘、（各三钱）、活水芦笋（二两）、灯心（五分）、北细辛（二分、煎汤代水）湿开热透。继用增减黄连泻心汤。苦降辛通。甘淡渗湿以整肃之。食积便闭者。加枳实导滞丸缓下之。痰涎上壅者加控涎丹逐下之。终以香砂二陈汤。加黄草川斛（三钱）、鲜石菖蒲（一钱）、拌炒生谷芽（三钱）、金橘 （两枚）、温健胃气以善后。若湿去燥来。肺胃阴气不足者。当以金匮麦门冬汤。加鲜稻露（一两）、蔗浆（两瓢同冲）清养气液以善后。若初起自汗恶热者。即当清解伏暑。竹叶石膏汤去半夏。加野菰根（二两）、鲜茅根（一两、去皮）

　　、灯心（五分）、余与前同。但冬温变证甚多。详参诸温证治可也。

　　【秀按】冬行春令。反有非节之暖。感其气而病者。名曰冬温。较春温症尤为燥热。罗谦甫主用阳旦汤。（即桂枝汤加黄芩）加桔梗、葳蕤。张石顽主用阳旦汤加麻黄、石膏。皆治先感冬温。又被风寒所遏。外寒内热之证。温邪上受。冷食内服者。又主阴旦汤（即《千金》阳旦汤加干姜）。以治外热内寒。然皆治体质素寒。忽受冬温之病。

　　若素体阴虚。虽有芩膏。姜桂究难浪用。俞君证治详明。药方细切。可谓冬温正宗之法矣。

　　【廉勘】前哲皆谓冬月多正伤寒证。以予历验。亦不尽然。最多冬温兼寒。即客寒包火。首先犯肺之证。轻则桑菊饮。（霜桑叶、苇茎各二钱、滁菊花、光杏仁、青连翘各钱半、苏薄荷、桔梗、生甘草各八分。）加麻黄（蜜炙、三分至七分。）栝蒌皮（二钱至三钱。）或桑杏清肺汤。（霜桑叶、栝蒌皮、蜜炙枇杷叶各三钱、光杏仁、川贝、炒牛蒡各二钱、桂兜铃、桔梗各一钱。）加鲜葱白（三枚）、淡香豉（三钱）。重则麻杏石甘汤。越婢加半夏汤。随症加味。间有用大青龙汤。小青龙汤加石膏者。从合信氏冬多肺病看法。大旨以辛凉开肺为主。若膏粱体阴虚多火。温燥伤肺。轻者患风火候症。吴氏普济消毒饮加减。（苏薄荷一钱、银花、连翘、牛蒡各二钱、鲜大青、栝蒌皮、川贝、青箬叶各三钱、元参二钱至三钱、金锁匙八分、重楼金线磨汁、四匙冲、先用生莱菔二两、生橄榄三枚、煎汤代水。）辛凉轻清以解毒。外吹加味冰硼散。重者患烂白喉症。养阴清肺汤。（鲜生地一两、元参八钱、麦冬六钱、川贝、白芍、丹皮，各四钱、苏薄荷三钱、生甘草二钱、加冬雪水煎药。）加制月石（六分至八分）鸡子白（二枚）辛凉甘润以防腐。外吹烂喉锡类散。亦皆治肺以清喉之法。若冬温兼伏暑晚发。则邪伏既久且深。阴液先伤。气机亦钝。治法惟凉血清火。宣气透邪为扼要。而宣气尤为首务。未有气不宣而血热能清。伏火能解者。但宣气之法。非香苏所能疏。非参 所能托。惟藉辛凉芳透。轻清灵通之品。多用鲜药。精选秋燥门张石顽所论诸药。对症酌量。配合为剂。次渐苏醒其气机。清宣其血络。搜剔其伏邪。始可图功。若稍一孟晋。非火闭。即气脱。非气脱。即液涸。全在临证者。审病须兼众证。与脉舌并审。不可专指一症为据也。

　　第八章·伤寒兼证

　　第十五节·大头伤寒

　　（一名大头瘟。俗称大头风。通称风温时毒。）

　　【因】风温将发。更感时毒。乃天行之疠气。感其气而发者。故名大头天行病。又系风毒。故名大头风。状如伤寒。故名大头伤寒。病多互相传染。长幼相似。故通称大头瘟。多发于春冬雨季。间有暑风挟湿热气蒸。亦多发此病。人体手足六经。惟三阳与厥阴诸经。皆上头面清窍。必先辨其为太阳时毒。少阳时毒。阳明时毒。厥阴时毒。三阳同受时毒。少厥并受时毒。

　　分际斯清。

　　【证】太阳时毒。初起头项强痛。身热体重。憎寒恶风。继即头脑项下胀大。并耳后赤肿。少阳时毒。一起即寒热往来。口苦咽干。胸胁满闷。隐隐见疹。两耳上下前后硬肿而痛。两额角旁亦皆红肿。甚或咽喉不利。喉肿而痹。阳明时毒。一起即壮热气喘。口干舌燥。咽痛喉肿。额上面部。 赤而肿。或发 疮。 点隐隐。目肿难开。厥阴时毒。一起即头痛吐涎。巅顶尤疼。寒热类疟。一身筋挛。手足微厥。面青目赤。耳聋颊肿。腮颐亦皆肿硬而疼。胸满呕逆。甚则状如惊痫。时发螈 。上为喉痹。下便脓血。

　　若三阳同受时毒。则头面耳目鼻与咽喉。皆发红肿热痛。少厥并受时毒。则巅顶及两耳上下前后。尤为 赤肿疼。呕吐酸苦。或兼吐蛔。甚则两胁剧疼。疼甚则厥。厥后发痉其舌苔。在太阳。苔虽薄白。舌色反红。或白薄而燥刺。边尖俱红。少阳则红多白少。

　　或夹灰黄杂色。甚或白如积粉。边沿色红而紫。阳明则舌苔正黄。黄而薄腻。甚或深黄浓腻。间夹灰黑。或老黄焦黑。多起芒刺。三阳同受。多舌赤苔黄。或夹灰点黑刺。少厥并受。更多舌色紫红。甚或焦紫起刺。

　　【脉】左浮弦而盛者。太阳经受时毒也。左浮弦搏数者。少阳经受时毒也。右不甚浮。按之洪盛搏数。右大于左者。阳明经受时毒也。左右浮沉俱盛。按之弦洪搏数者。三阳经同受时毒也。左浮弦搏数。右洪盛滑数者。少厥两经并受时毒也。此即东垣所谓大头伤寒。风毒邪热客于心肺之间。上攻头面为肿是也。然经谓风气通于肝。肝脉直上巅顶。往往少阳火旺。搏动肝风。风助火势。火假风威。外风引起内风。而为死生反掌之危候也。

</div>
    <div class="pagination">
<a href="重订通俗伤寒论_page32.html">上一页</a><span>...</span><a href="重订通俗伤寒论_page28.html">28</a><a href="重订通俗伤寒论_page29.html">29</a><a href="重订通俗伤寒论_page30.html">30</a><a href="重订通俗伤寒论_page31.html">31</a><a href="重订通俗伤寒论_page32.html">32</a><span class="current-page">33</span><a href="重订通俗伤寒论_page34.html">34</a><a href="重订通俗伤寒论_page35.html">35</a><a href="重订通俗伤寒论_page36.html">36</a><a href="重订通俗伤寒论_page37.html">37</a><a href="重订通俗伤寒论_page38.html">38</a><span>...</span><a href="重订通俗伤寒论_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
