<!DOCTYPE html>
<html>
<head>
    <meta charset="UTF-8">
    <title>医学纲目 - 第 104 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 104 页/共 379 页</h1>
    <div class="content">　　心痛兼胀灸刺法有二：其一，取足太阴。经云：取大都、太白者，是其穴也。又经云：脾足太阴之脉，是动则病胃脘痛，腹胀。所生病者烦心，心下急痛者，视盛虚热寒陷下取之。又云：心痛腹胀，啬啬然，大便不利，取足太阴者是也。盖足太阴脉从胃上膈，注心中，故心痛腹胀者，取之也。

　　其二，取足阳明。经云：胃病者腹胀，胃脘当心而痛，饮食不下，取之三里者是也。盖胃脘当心痛者，似心痛，实非心痛也。

　　厥心痛，如以锥针刺其心，心痛甚者，脾心痛也，取之然谷、太溪。

　　脾心痛，而取然谷太溪者，故孙真人、张洁古谓之妄经也。

　　厥心痛，色苍苍如死状，终日不得太息，肝心痛也，取之行间、太冲。

　　心痛色苍如死状者取肝，其兼小肠满便溲难者亦取肝。经云：心痛引少腹满，上下无常处，便溲难，刺足厥阴是也。

　　厥心痛，卧若徒居心痛间，动作痛益甚，色不变，肺心痛也，取之鱼际、太渊。

　　徒居，谓闲居。间，谓痛缓。心痛，卧与闲居则痛缓，动作则益甚者，取肺。其兼短气者，亦取肺。经云：心痛但短气不足以息，刺手太阴者是也。

　　心痛不可刺者，中有盛聚，不可取于。肠中有虫瘕及蛟，皆不可取以小针。心肠痛作痛，肿聚，往来上下行，痛有休止，腹热喜渴涎出者，是蛟也。以手聚按而坚持之，无令得移，以大针刺之，久持之虫不动，乃出针也。

　　〔《集》〕九种心痛：间使灵道公孙太冲三里阴陵泉〔桑〕心气痛：巨缺鸠尾（各取一寸，）兴隆（泻之）〔《撮》〕脾脊后心疼痛：中渚（泻之，忌补）灸心痛背上穴：心俞鬲俞〔洁〕心痛脉弦，肝原穴。脉沉，肾原穴。脉涩，肺原穴。脉浮，心原穴。脉缓，脾原穴。

　　〔《摘》〕冷心痛：巨缺（燔针刺之。如五脏气相干，而胁痛疝痛癖，皆能痛至心，宜审之。）〔《玉》〕心脾疼：上脘（二寸半，泻）中脘（二寸半，补多泻少）〔《甲》〕心痛不可按，烦心，巨缺主之。心痛有虫，多涎，不得反侧，上管主之。心痛上抢心，不欲食，支痛引鬲，建里主之。

　　〔《撮》〕心胸痛，并气攻：劳宫大陵（各三分，泻之）内关〔《甲》〕心痛善悲，厥逆悬心，如饥之状，心恒而惊，大陵及间使主之。心寒痛，难以俯仰，心疝气冲胃，死不知人，中脘主之。心痛，衄哕呕血，惊恐畏人，神气不足，门主之。

　　〔《难》〕阴维为病，苦心痛。（内关穴，通阴维。）〔《甲》〕脾逆气寒，厥急烦心，善唾哕噫，胸满呼，胃气上逆，心痛，太渊主之。（针云：肺胀胃逆。）心膨痛，尺泽主之。（《千金》云：心烦闷乱，少气不足以息。）心痛，卒咳逆，尺泽主之，出血立已。胸痹心痛，肩内麻木，天井主之。胸胁背相引而痛，呕吐不食，幽门主之。

　　胸痹心痛，不得息，痛无常处，临泣主之。（《千金》云：不得反侧。）〔丹〕心痛虽日数多，不吃饭不死，若痛止便吃物还痛，必须三五服药，方可吃物。心痛，左手脉数热多，脉涩有死血。右手脉实是痰积，脉大必是久病。两手脉坚实不大便者下之。痛甚者脉必伏，多用温药附子之类，不可用参术。

　　心脉微急，为心痛引背，食不下。（全文见治虚实法。）〔仲〕问曰：病腹痛有虫，其脉何以别之？师曰：腹中痛，其脉当沉，若弦反洪大，故有蛔虫。

　　脾脉微滑，为蛊毒蝮蝎腹热。（全文见治虚实法）〔《脉》〕关上脉紧而滑者，蛔毒。脉沉而滑者，寸白。肘后粗，以下三四寸热者，肠中有虫。

　　（全文见诊。）真心痛，手足青至节，心痛甚，旦发夕死，夕发旦死。

　　卷之十六心小肠部心痛

　　卒心痛

　　〔《竹》〕治急心疼方。

　　斑蝥（七个，头翅全者）胡椒（四十九粒）上将二味同炒，令斑蝥焦碎，吹去斑蝥不用，却将净胡椒研为细末，只作一服，热酒调下，不拘时候。治暴心痛，不可忍者。

　　荔枝核（丹溪云：荔枝核属金性燥热）上为末，每服一钱，水醋各半盏，煎七分，稍热服。

　　〔《外》〕治卒心痛。黄连八两一味，咀，水七升煮五升，绞去渣，温饮五合，日进三服。

　　〔《肘》〕卒心痛。龙胆草四两，酒三升，煮一升半，顿服。

　　〔仲〕

　　走马汤

　　治中恶心痛，腹胀，大便不通。

　　巴豆（二枚，去皮心，炒）杏仁（二枚）上二味，以绵缠，槌令碎，热汤二合，捻取白汁，饮之，当下。老少量服。通治飞尸鬼击等病。

　　〔《竹》〕《海上方》急救男子妇人心疼，牙关紧，欲死者。用隔年陈葱白三五根，去皮须叶，擂为膏，将病患口斡开，用匙将膏送入咽喉，用香油四两灌送下，油不以多少，但得葱下喉，其人必苏。少时将腹中所停虫病等物，化为黄水，微得利为佳，除根永不再发，累效。一方，用真香油顿服一盏亦妙。

　　〔《肘》〕治卒心痛。白艾成熟者一升，水二升，煮取一升去渣，顿服。若为客气中者，当吐虫。

　　（丹溪云：艾属火而有水，服多者有毒发。）治卒心痛。东引桃枝一握，切碎，以酒一升，煎去半升，顿服大效。

　　经云：邪客于足少阴之络，令人卒心痛，暴胀胸胁支满。无积者，刺然骨之前出血，如食顷而已。不已，左取右，右取左。病新发者，五日已。

　　〔《摘》〕卒心痛，不可忍：上脘（八分，先补后泻，觉针下气行如滚鸡子入腹为度，次取后穴）气海涌泉（无积者，刺之如食顷而已。有积者，先饮药利之，刺之立已。如不已，再刺后穴）间使支沟三里〔丹〕针灸经治卒心痛不可忍，吐冷酸水，及原脏气少，灸足大指次指内约文中，各一壮，如小麦大，下火立瘥。

　　〔《甲》〕卒心痛，螈，互相引肘内廉痛，心敖敖然，间使主之。卒心痛汗出，大敦主之，出血立已。心腹中卒痛而汗出，石门主之。

　　卷之十六心小肠部心痛

　　胎前心痛

　　〔《大》〕治妊娠卒心痛，气欲绝。

　　川芎当归茯苓浓朴（各等分）上水六升，煎二升，分二服。

　　白术散

　　治妊娠卒心痛欲死，不可忍者。

　　白术赤芍药（各二两）黄芩（一两半）上水六升，煮取二升半，分三服，半日令尽，微下水，令易产。忌桃李雀肉。

　　卷之十六心小肠部心痛

　　产后心痛

　　〔罗〕

　　火龙散

　　治产后心痛。

　　艾叶（盐炒一半）茴香（炒）川楝子（炒。各一两）上为末，水煎服。

　　〔《大》〕治妇人血崩心痛，甚者名曰杀血心痛。小产下血过多而心痛者亦然。用乌贼鱼墨炒为末，醋汤调下。（此鱼腹多有墨汁，见人过必吐其墨以蔽身。）失笑散治心腹痛，百药不效，服之即愈。（方见心痛污血条。）〔《救》〕治产后血不尽，心腹痛。荷叶熬令香为末，水煎下方寸匕。

　　〔《大》〕

　　大岩蜜汤

</div>
    <div class="pagination">
<a href="医学纲目_page103.html">上一页</a><span>...</span><a href="医学纲目_page99.html">99</a><a href="医学纲目_page100.html">100</a><a href="医学纲目_page101.html">101</a><a href="医学纲目_page102.html">102</a><a href="医学纲目_page103.html">103</a><span class="current-page">104</span><a href="医学纲目_page105.html">105</a><a href="医学纲目_page106.html">106</a><a href="医学纲目_page107.html">107</a><a href="医学纲目_page108.html">108</a><a href="医学纲目_page109.html">109</a><span>...</span><a href="医学纲目_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
