<!DOCTYPE html>
<html>
<head>
    <meta charset="UTF-8">
    <title>续名医类案 - 第 93 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 93 页/共 160 页</h1>
    <div class="content">　　沈尧封曰：费姓妇怀妊三月，呕吐饮食，服橘皮、竹茹、黄芩等药不效。松郡车渭津用二陈加旋复花、姜皮，水煎冲生地汁一杯，一剂吐止，四剂全愈。一医笑曰：古方生地、半夏同用甚少。不知此方即《千金》半夏茯苓汤，除去细辛、桔梗、川芎、白芍四味也。按呕吐不外肝、胃两经病，人身脏腑，本是接壤，怀妊则腹中增了一物，脏腑机括为之不灵，水谷之精微不能上蒸为气血，遂凝聚而为痰饮，窒塞胃口，所以食入作呕，此是胃病。又妇人既有妊，则精血养胎，无以摄纳肝阳，则肝阳易升，肝之经脉夹胃，肝阳过升，则饮食自不能下胃，此是肝病。《千金》半夏茯苓汤中，用二陈，化痰以通胃也；用旋复，高者抑之也；用地黄，补阴以抑阳也；用人参，生津以养胃也。其法可谓详且尽矣。至若细辛亦能散痰，桔梗亦能理上焦之气，川芎亦能宣血中之滞，未免升提。白芍虽能平肝敛阴，仲景法胸满者去之，故车氏皆不用。斟酌尽善，四剂获安有以也。

　　又蔡姓妇恶阻，水药俱吐，松郡医用抑青丸立效。黄连一味为末，粥糊丸麻子大，每服二三十丸。按：肝阳上升，补阴吸阳，原属治本正理，至肝阳亢盛，滴水吐出，即有滋阴药亦无所用。不得不用黄连之苦寒，先折其太甚，然后以滋阴药调之，以收全效。（雄按：左金丸亦妙。）

　　沈姓妇恶阻，水浆下咽即吐，医药杂投不应。身体骨立，精神困倦，自料必死，医亦束手。一老妇云：急停药，八十日当愈。后果如其言。停药者，即《金匮》绝之之义也。至八十日当愈一语，岂《金匮》六十日当有此证之误耶？不然何其言之验耶？沈尧封治朱承宗室，甲戌秋，体倦吐食。诊之，略见动脉，询得停经两月，恶阻症也。述前治法，有效有不效。如或不效，即当停药。录半夏茯苓汤方与之，不效，连更数医。越二旬，复邀沈诊，前之动脉不见，但觉细软，呕恶日夜不止，且吐蛔两条。沈曰：恶阻无碍，吐蛔是重候，姑安其蛔，以观动静。用乌梅丸，早晚各二十丸，四日蛔止，呕亦不作。此治恶阻之变局也，故志之。（藜按：仍是治肝之法。）

　　喻嘉言治李思萱室人有孕，冬月感寒，至春而发。因连食鸡子鸡面，遂成夹食伤寒。一月才愈，又伤食，吐泻交作，前后七十日，共反五次，遂成膈证。诊时，其脉上涌而乱，重按全无，呕哕连绵不绝，声细如虫鸣，久久方大呕一声。曰：病患胃中全无水谷，已翻空向外，此不可救之证也。无已，必多用人参。但才入胃中，即从肠出，奈何？李曰：尽十两，余尚可勉备。喻曰：足矣。乃煎人参汤，调赤石脂末，以坠安其翻出之胃，气乃少回。少顷大便，气即脱去，凡三日，服过人参五两，赤石脂末一斤，俱从大肠泻出，得食仍呕，但不呕药耳。因思必以药之渣滓，如粟粥之类与服，方可望其稍停胃中。顷之传下，又可望其少停肠中，遂以人参、陈皮二味，剪如芥子大，和粟米同煎作粥，与半盏不呕，良久又与半盏。如是三日，始得胃舍稍安。但大肠之空尚未填实，复以赤石脂为丸，每用人参汤，吞服两许。如是再三日，大便亦稀。此三日参橘粥内，己加入陈仓米，每进一盏，日十余次，人事遂大安矣。仍用四君子汤调理，共享人参九两，全愈。然此亦因其胎尚未堕，有一线生气可续。不然，用参虽多，安能回元气于无何有之乡哉？后生一子小甚，缘母病百余日，失荫故也。

　　黄咫旭乃室，病膈气二十余日，饮粒全不入口。诊之，尺脉已全不至矣。询其二便，自病起至今，从未一行，止是痰沫上涌，厌厌待尽。或谓其脉已离根，顷刻当坏。喻曰：不然。《脉经》上部有脉，下部无脉，其人当吐，不吐者死，是吐则未必死也。但得天气下降，则地道自通。此证以气高不返，中无开阖，因成危候，宜缓法以治其中，自然见效。遂变旋复代赭成法，用其意，不用其方。缘尺脉全无，莫可验其孕否。若有而不求，以赭石、干姜辈伤之，呼吸立断矣。姑阙疑以赤石脂易赭石，煨姜易干姜，用六君子汤加旋复花，煎调服下，呕即稍定。三日后渐渐不呕，又三日粥饮渐加。但不大便已月余矣，日以通利为嘱，曰：脏气久结，饮食入胃，每日止能透下一二节，积之既久，自然通透。盖以归、地润肠，恐滞膈而作呕，（喻君于肝肾病治法，终身未晓。）硝、黄通肠，恐伤胎而殒命。姑拂其请，坚持三五日，果气下肠通，月余腹中之孕渐着，而病全瘳矣。（雄按：归、地滞膈之说，何可浓非？魏氏独擅此长，谓可概治一切，未免矫枉过正。如后列施笠泽一案，断不可投以血药者，乌得专究肝肾，而不问其他耶？）

　　施笠泽治吴玄水妇妊病，呕吐四十日，不进糜饮，二十七日不溲溺，众以为必死矣。诊其脉俱沉滑而数，曰：此痰因火搏，凝结中脘，阴阳失次，气苞血聚，是谓关格，靡有攸处，治之则生，不治则死。吴曰：虽九仙之木精石髓，其如不内何？曰：姑试之。乃用鸡 、沉丁香、海石等，末之若尘，用甘澜水浓煎枇杷叶，取汤调服。始吐渐留，旋进香砂汤，一饮而溲通，再饮而糜进。然喉中有物，哽哽不能上下。曰：此病根也。

　　仍用煎汤探吐，吐出结痰如麦冬、莲实者三四枚，其病遂瘳，妊亦无恙。

　　卷二十四

　　泄泻

　　陈三农治一妇，有孕常作泻。久泻属肾，用白术四两，煮熟山药二两，炒甘草一两，炙杜仲姜汁炒、松花炒各七钱，米糊为丸，服愈。（雄按：仍是治脾。）

　　薛立斋治边太常侧室，妊娠泄泻。自用枳、术、黄连之类，腹闷吐痰，发热恶寒，饮食到口即欲作呕，强进匙许，即吞酸不快。欲用祛痰理气。此因脾胃伤而痰滞中脘，若治痰气，复伤脾胃矣。遂以参、术、炮姜为末，丸如黍米，不时含咽三五丸，渐加至三百丸，后日进六君子汤寻愈。

　　进士王缴征之内，怀妊泄泻，恶食作呕，此脾气伤也。其姑忧之，强进米饮。薛曰：饮亦能伤脾胃，且不必强。别用人参养胃汤饮之，吐水酸苦，又欲投降火寒药。曰：若然，则胃气益伤也。经云：损其脾胃者，调其饮食，适其寒温。后不药果愈。

　　一妇人因怒，胸膈不利，饮食少思。服消导顺气之剂，脾胃愈弱，饮食少，大便不实，且无度，久而便黄水，或带白。视其面色黄中隐白，曰：黄色脾虚也，白色肺虚也。朝以补中益气汤，升补胃气，夕以六君子汤，培补脾气而愈。

　　易思兰治石城福王歉之妃，癸酉六月受孕，偶患泄泻，府中医用淡渗药止之，自后每月泄三五日。有作脾泄者，用参苓白术散之类，二三服亦止，然每月必泄五七次。至次年三月，生产后连泄半月，日夜八九次，诸药不效。易诊之，两寸尺俱平和，惟两关洪大有力，易曰：此暑病也。以黄连香薷饮治之，一剂减半，再剂全愈。惟肝脉未退，又用通元二八丹，调理半月后平复。王曰：妃患泄近一载，医未有言暑者，公独言暑，何见也？易曰：见之于脉，两关浮而洪大有力，故知为暑泄也。王曰：《脉经》云，风脉浮，暑脉虚。今洪大有力，非虚也。何以断暑？易曰：暑伤气，初感即发，其邪在肺，皮肤卫气受病，故脉虚。自去年六月至今，将十月矣，其邪自表入里，蕴蓄日久，而暑热日深，故其脉洪大而有力。王曰：暑病固矣。公断非产后之病，又何见也？易曰：产脉见于尺寸，尺寸既平，于产何干？况病患于未产前，非产病明矣。王曰：诸医用药，止效一时，而不能除根，何也？易曰：诸医有分利者，有补养者，各执己见，未得其源也。其源在暑，若用暑药，岂有不除根者哉！（雄按：此症尚非全由伏暑。）

　　薛立斋治一妊妇，遗尿内热，肝脉洪数，按之微弱，或两太阳作痛，胁肋作胀。此肝火血虚，用加味逍遥散、六味地黄丸寻愈。后又寒热，或发热，或恚怒，前证仍作，用八珍散、逍遥散兼服，以清肝火，养肝血而痊。

　　卷二十四

　　秘结

　　张子和治一妇人，病大便燥结，小便淋涩，半生不孕。常服疏导之药，则大便通利，暂止则结滞。忽得孕，至四月间，医者禁疏导之药，大便仍难，临圊则力努为之胎堕，凡如此胎坠者三。又孕已经三四月，前后结涩，自分胎陨。张诊之，两手脉虽滑，不敢陡攻，遂以食疗之，用花减煮菠 、葵菜，以车前苗作蔬，杂猪羊血作羹食之。半载居然生子，燥病亦愈。屡见孕妇利脓血，下迫极努损胎，但用前法治之愈者，莫知其数。（减字疑误，然《儒门事亲》亦是减字，故仍之。）

　　薛立斋治李蒲汀侧室，妊娠，大小便不利。或用降火理气之剂，元气反虚，肝脉弦急，脾脉迟滞。视其面色青黄不泽，薛曰：此郁怒所致也。用加味归脾汤为主，佐以加味逍遥散而安。

　　主政王天成之内，妊娠痢病，愈后二便不通。其家世医，自用清热之剂未效。诊其脉浮大而涩，此气血虚。

　　朝用八珍汤加桃仁、杏仁，夕用加味逍遥散加车前子而瘥。

　　陆养愚治一妇，孕九月，大小便不通，已三日，忽胎上冲心，昏晕数次。诊之，脉洪大而实，谓当下之，与服大承气汤一剂，少加木香、豆仁。村医见用大黄两许，摇头伸舌，其良人有难色。乃谓之曰：余坐汝家，待其得生始去。始安心煎服。一二时许，二便俱行，去黑矢极多，胎亦无恙。乃留调气养荣汤二剂而不服，数日后小水不利，乃煎服之而愈，月余产一男。

　　陈三农治一妇，妊娠五月，大小便不通，胸腹痞满，腿足及心腹刺痛难忍，用芎、归、赤芍、枳壳、槟榔、木通、滑石、杏仁、葱白，童便、水各一钟，煎八分，入大黄末二钱，车前子末二钱，再沸入蜜四五匙，温服，大小便皆利而安。

　　聂久吾曰：一医来问云，我治一妇孕八九月，忽然大小便不通，腹胀甚，用承气汤下之仍不通，今危矣。

　　此非煎药所能下，教用牵牛大黄丸下之，服至一两许而大小便俱通。次日其夫来谢，因云：诸病皆除，惟小便时，要人将手紧按小腹方可便，否则不能便。因思此是气尚闭，与青皮、香附等行气药，一剂而愈。逾月生男，母子毋恙。（方见呕门。）

　　沈尧封曰：昔丹溪治一妊妇，小便不通，令一妇以香油涂手，自产门入托起其胎，溺出如注，即用人参、黄、升麻，大剂煮服。又治一妇转胞，用参归煎服，探吐得愈。汪 庵载其方名参术饮，盖当归、熟地、川芎、芍药、人参、白术、留白陈皮、半夏、炙甘草，加姜煎，空心服。丹溪论曰：窘胞之病，妇人之禀受弱者，忧闷多者，性躁急者，食味浓者多有之，古方用滑药鲜效。因思胞不自转，为胎被压，若举起胞，则水道自通矣。近吴宅宠人患此，脉似涩，重则弦。予曰：此得之忧患。涩为血少气多，弦为有饮。血少则胎弱不能举，气多有饮，中焦不固而溢，则胎避而就下。乃以上药与饮，随以指探吐，候气定，又与之而安。此恐偶中，后治数人皆效。

　　卷二十四

　　疟疾

　　薛立斋治一妊妇，疟久不已，嗳气下气，胸腹膨胀，食少欲呕，便血少寤寐，此属肝脾郁怒。用归脾汤加柴胡、山栀渐愈。又用六君子汤加柴胡、山栀、升麻而愈。

　　一妊妇患疟已愈，但寒热少食，头痛，晡热内热，此脾虚血弱。用补中益气汤加蔓荆子头痛顿止。又用六君子汤加芎、归，饮食顿进。再用逍遥散加白术而寒热愈。

　　陈良甫治一妊妇，六七个月而疟疾，先寒后热，六脉浮紧，众医用柴胡、桂枝无效。陈言此疾非常山不愈，众医不肯，因循数日，病甚无计，勉强听之，遂用七宝散一服愈。（《良方》。）

　　薛立斋治一妊妇，三月，饮食后因怒患疟，连吐三次，用藿香正气散二剂，随用安胎饮一剂而愈。后因怒痰甚，狂言发热，胸胀，手按少得，此肝脾气滞。用加味逍遥散加川芎，二剂顿退，四剂而安。

　　蒋仲芳治一孕妇，疟疾大作，脉得弦数，用知母四钱，柴胡三钱，陈皮二钱，甘草一钱，井、河水各一碗，煎至一碗，露一夜，明早隔汤顿服而愈。不愈，加生首乌五钱；自盗汗甚，加黑豆三钱；食多，加枳壳二钱。

　　此方热多者宜之。

　　一孕妇疟疾，右脉微滑，左脉微弦，曰：脾虚生痰也。以白术五钱，生姜三钱，井、河水煎，露一夜，温服而愈。此方寒多者宜之。

　　卷二十四

　　下痢

　　薛立斋治地官胡成甫之内，妊娠久痢。自用消导理气之剂，腹内重坠，胎气不安。又用阿胶、艾叶之类不应。薛曰：腹重坠下，元气虚也；胎动不安，内热甚也。遂用补中益气而安，又用六君子汤全愈。（何以遗却内热？薛氏用药不惬人意，往往如此。）

　　盛用敬治陈杰妻，有胎而患痢数月，昏厥六日矣，所下若室漏水，棺敛已俱。盛诊之曰：无虑。药之，痢止而胎动，越数日生一子。（《吴江县志》。）

　　孙文垣表侄女，孕已七月，患赤痢，腹痛后重，体素弱，以白芍三钱，条芩一钱五分，白术、地榆各八分，甘草三分，二帖而愈。后因稍劳，痢复作，以当归三钱，川芎一钱五分，真阿胶二钱，艾叶三分，一帖全愈。

　　（此非积滞为痢，故治法如此。）

　　朱丹溪治八婶将产患痢，脉细弦而稍数，后重里急。用滑石三钱，白芍二钱，枳壳炒一钱五分，木通二钱，甘草五分，白术二钱，茯苓一钱，桃仁九枚，研同煎。

　　马元仪治张氏妇，孕八月患痢，昼夜四五十行，腹痛，胎气攻逆，不思饮食。诊之，两关尺沉细，下半彻冷，曰：据证亦湿热成痢，但脉沉则为寒，微细则为虚，又下半彻冷，乃火衰于下，土困于中。五阳之火，敷布于上，则水谷之气，顺趋而下，津液血脉不充，胎元失养而攻逆。便脓脉沉，腹痛脉微，均属危险，当舍证从脉，可以母子保全。用人参一两，合附子理中汤二剂，脉安和。四剂减半，调理而愈。

　　友人虞元静房中人，方孕五月，患滞下腹痛，日不下数十次，为定此方。甫服一钟，觉行至腹，即解一次，痛亦随已，滞亦全愈。川黄连四钱，白芍、黄芩、枳壳各三钱，莲肉四十粒，橘红、干葛各一钱五分，扁豆、红曲各二钱，升麻五分，炙草一钱，乌梅肉一个。（《广笔记》。）

　　魏玉横曰：汪陛堂，邻居也，其室人病痢已久，未尝药。初下红白，后单下红，每甚于夜，腹痛后重。渠岳翁乃儒而医者，与归脾合补中益气，持方问余。余曰：此古人成法也，第虑服之转剧耳。不信，服二剂，果下益频。乃延诊，脉沉细且驶，与枣仁、山药、杞子、地黄、当归、白芍、甘草、黄芩，六剂全愈。因问曰：君向谓归脾补中，服之必增剧，已而果然，此何故也？余曰：久痢亡阴， 、术、升、柴令阳愈升，则阴必愈降，理所必然。又问腹尚痛而后重未除，乃不用香、砂，此又何说？余曰：用香、砂亦无大害，第不能速愈耳。

　　唐赤城内人，年二十余，孕月喜瓜果。夏间，腹痛下痢，以为胎气。冬尽，已分娩，而痛痢不减。一老医谓产后虚寒，且久痢，与白术、炮姜、建莲、扁豆、香附、砂仁、木香、远志，诸温燥健脾，痢转甚。又加补骨脂、肉豆蔻，痢益频。每粥食才下咽，粪秽即下出不及至圊，视之乃完谷不化，佥谓肠胃已直，泻若竹筒，病必不起，将治木。诊之，脉细数而涩，额颊娇红，舌苔燥黑，曰：此痢疾也。第服药二剂，必见红白。因告以向医谓为虚寒将败之证，今以为痢，再下红白，宁望生乎？曰：病缘过伤生冷，滞于回肠，久从热化。产后腹空，其积将下，乃为燥热所劫，致积反留，而真阴愈伤，内热愈炽。今之频并急速，乃协热下痢之痢，非虚寒下脱之痢也。试观其面红，阴虚可知；舌黑，内热可知。但先助其阴，则其下必缓，而积滞见矣。与熟地、杞子各一两，枣仁五钱，服下面红顿减，舌黑渐退，食入遂不下迫。再服则里急后重，红白兼行。仍与前方入芩、连、归、芍、甘草，出入加减，十余剂已愈八九矣。以岁除停药，新正邀诊，已饮食如常，起居复故。惟便后微有淡血水，此脾络受伤之余证也。前方去芩、连，加乌梅，二剂可愈。乃云：舍亲谓先生用补药太早，致成休息痢。盖前医是其至戚，特令其邀予一次以相嘲耳。予因谓曰：与其为直肠泻，毋宁为休息痢乎。一笑而别。

　　凌表侄妇素怯弱，孕数月，几成损证，以重剂滋养而愈。已十月，因时感发 ，专科投荆、防、枳、桔等二剂，其师黄澹翁力止之，乃但服头煎，已而干咳咽痛，面赤口燥，夜热盗汗。因食生梨数片，遂泄泻如痢，腹痛后重，日夜十余行。或曰：立斋云，梨者利也。凡病后及孕产，皆不可食。今腹痛下痢，非伤生冷而何？诊之，脉洪数，左寸鼓指，曰：钱仲阳谓疹子无他症者，但用平药。今病患阴虚多火，滋养犹恐不及，乃用香窜以鼓之，致三阴之火，乘虚上冲，肺既热甚，势必下迫大肠而为痢，于梨何与？盖立斋之言，言其常耳。合脉与证，犹当以凉润取效也。询其小便热短而口臭，用生地、杞子、沙参、麦冬，川连、蒌仁、元参、牛蒡，二剂痢止，后重除。忽肛门肿痛，谓欲作痔。曰：非也，此肺火下传，病将愈耳。去黄连加黄芩，数剂诸证全愈。

　　卷二十四

　　疟痢

　　赵养葵治一孕妇，疟痢齐发，他医治两月余，疟止而痢愈甚，又加腹痛，饮食少进。赵诊之曰：虚寒也。

</div>
    <div class="pagination">
<a href="续名医类案_page92.html">上一页</a><span>...</span><a href="续名医类案_page88.html">88</a><a href="续名医类案_page89.html">89</a><a href="续名医类案_page90.html">90</a><a href="续名医类案_page91.html">91</a><a href="续名医类案_page92.html">92</a><span class="current-page">93</span><a href="续名医类案_page94.html">94</a><a href="续名医类案_page95.html">95</a><a href="续名医类案_page96.html">96</a><a href="续名医类案_page97.html">97</a><a href="续名医类案_page98.html">98</a><span>...</span><a href="续名医类案_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
