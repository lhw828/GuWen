<!DOCTYPE html>
<html>
<head>
    <meta charset="UTF-8">
    <title>奇方类编 - 第 54 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇方类编 - 第 54 页/共 59 页</h1>
    <div class="content">　　水浆不入太阴。玄精石二两，牛黄、朱砂、龙脑一分为末，以铁针舌上去血，盐汤漱口，掺末咽津，神效。（圣惠方）

　　奇疾方

　　卒然舌肿

　　咽喉闭塞，实时气绝至危之症。用皂矾不拘多少，以新瓦火 ，变色红，放地上令冷，研细，将病患用铁钳拗开牙关，以药搽其舌即活。

　　奇疾方

　　忽然九窍流血

　　大蓟一把，绞汁，将好酒半钱调和顿服。如无新者，即用干者为末，服三钱

　　奇疾方

　　阴毒腹痛

　　厥逆，唇青卵缩，六脉欲绝者，用葱一束，去根及青，留白二寸，烘热安脐上，以熨斗火熨之，葱坏则易。良久，热气透入，手足温，有汗即瘥。乃服四逆汤，若熨而手足不温不可治。（朱肱南阳活人方）

　　奇疾方

　　吃饭直出

　　栀子二十个，微炒去皮，水煎服。（李楼怪证奇方）

　　奇疾方

　　下部虫

　　病患齿无色，舌上白，喜睡，愦愦不知痛痒处，或下痢，乃下部生虫食肛也。桃仁十五枚，苦酒二升，盐一合，煮六合服之愈。（肘后方）

　　奇疾方

　　胁破肠出

　　急以油抹入，煎人参、枸杞汁淋之。内吃羊肾粥，十日愈。（危氏得效方）

　　奇疾方

　　鼻中毛出

　　昼夜可长一、二尺，渐渐粗圆如绳，痛不可忍，摘去复生，此因食猪羊血过多所致。用生乳香、 砂各一两为末，饭丸，梧子大。每空心、临卧各服十丸，水下，自然退落。（夏子益奇疾方）

　　奇疾方

　　玉茎强中

　　精滑无歇，时时如针刺，捏之则脆，此名肾漏。用破故纸、韭子各一两为末。每用三钱，水二盏煎六分，日三服，愈则止。（经验方）

　　奇疾方

　　筋肉化虫

　　有虫如蟹走于皮下，作声如小儿啼，为筋肉之化。用雄黄、雷丸各一两，为末，掺猪肉上，吃尽自安。（夏子益奇疾方）

　　奇疾方

　　应声虫病

　　腹中有物作声，随人语言，名应声虫病。板兰汁一盏，分五服效。

　　奇疾方

　　阴肿如斗

　　人所不能治者，生蔓菁根捣封之。（集疗方）

　　奇疾方

　　飞丝缠阴

　　肿痛欲断，以威灵仙捣汁浸洗。一人病此得效。（李楼怪证方）

　　奇疾方

　　灸疮飞蝶

　　因艾灸火疮痂退落，疮内鲜肉片子飞如蝶状，腾空飞去，痛不可言，是血肉俱热怪病也。

　　用朴硝、大黄各半两为末，水调下，微利即愈。（张果医说）

　　奇疾方

　　灸疮血出

　　一人灸火至五壮，血出不止如尿，手冷欲绝。以酒炒黄芩二钱，为末，酒服即止。（李楼怪证方）

　　奇疾方

　　破伤风方

　　剪他人指甲，不拘甲之长短，十指俱剪切，于新瓦上焙存性，用细乳钵研成面。先令病人卧床加被，以指甲面冲热酒，盅许服之，即复被取微汗。酒量大者服二盅亦可。不可见风，晚服为宜。（朱宜川谈）

　　奇疾方

　　猫眼睛疮

　　身、面上疮似猫儿眼，有光采，无脓血，但痛痒，不常饮食减少，名曰：寒疮。多食鸡（乌雄鸡）、鱼、葱、蒜自愈。（夏子益奇疾方）

</div>
    <div class="pagination">
<a href="奇方类编_page53.html">上一页</a><span>...</span><a href="奇方类编_page49.html">49</a><a href="奇方类编_page50.html">50</a><a href="奇方类编_page51.html">51</a><a href="奇方类编_page52.html">52</a><a href="奇方类编_page53.html">53</a><span class="current-page">54</span><a href="奇方类编_page55.html">55</a><a href="奇方类编_page56.html">56</a><a href="奇方类编_page57.html">57</a><a href="奇方类编_page58.html">58</a><a href="奇方类编_page59.html">59</a><a href="奇方类编_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
