<!DOCTYPE html>
<html>
<head>
    <meta charset="UTF-8">
    <title>医学入门 - 第 112 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 112 页/共 202 页</h1>
    <div class="content">　　外集·卷四　杂病分类

　　外感

　　头眩头眩欲倒辨瘦肥，或云眩晕，或云眩冒。眩，言其黑；晕，言其转；冒，言其昏，一也。虚者，内外之邪，乘虚入表而上攻；实者，内外之邪，郁痰上结而下虚。大概肥白人多湿痰滞于上，火起于下，痰因火而上冲，所谓无痰不作眩者是也，治宜以痰为主，兼补气降火；瘦人多肾水亏少，相火上炎而眩晕，所谓风胜则地动，火得风则焰旋是也，治宜滋阴降火，化痰抑肝。此以肥瘦为主，亦丹溪常法也，后仿此。

　　眼花昏暗屋旋飞；经曰：徇蒙招尤。徇蒙者，如以物蒙其首；招尤者，招摇不定。如立舟车之上，起则欲倒，眼昏耳聋，屋如旋转，甚则卒倒，不省人事，乃肝所主也。又曰：诸脉皆系于目。脏腑筋骨气之精，而与脉并为系，上属于脑，后出于项中，故邪中于项，因逢其身之虚，其入深，则随眼系入于脑，则脑转，脑转则引目系急而眩矣。

　　虚弱老年阳陷越，内伤劳役，气虚不能上升，或汗多亡阳，宜补中益气汤。色欲伤肾，气逆不能归元，四君子汤加天麻、防风，或十全大补汤、肾气丸加鹿茸。血虚，因产后、金疮及吐衄亡血，孤阳浮越，古芎归汤加炒干姜，瘀血滞胸加童便。老年每早起眩晕，须臾自定，有风痰虚火者，果系阳虚，顺元散，吞黑锡丹以镇坠之。《玉机》谓丹药金石助火，香窜散气，多致飞越之亢，岂能镇其不归之气耶？火痰晕甚气痛眉；火动其痰，眩甚者，二陈汤加芩、连、苍术、羌活。火盛壮实，属阳明者，单大黄酒炒为末，茶清下，或古荆黄汤加防风等分；属太阳少阳者，酒芩、白芷等分为末，茶清下。虚火，半夏白术天麻汤。七情，脏气不平，涎迷心窍，眩晕、眉棱骨痛、眼不可开者，七气汤、玉液汤、补虚饮。

　　风则项强寒拘痛，外因风，脉浮、有汗、项强，热者，川芎茶调散，或参苏饮加南星、黄芩；热甚者，川芎石膏散；虚者，山茱萸散，或四物汤加秦艽、羌活，通用单白芷丸。又大风头眩，手足麻痹，胃脘发痛，乃风寒湿三痹合至，必有停饮在上，宜量吐之。寒，脉紧无汗，四肢拘急，筋挛，头掣痛，五积散；喜热手按者，附子理中汤、三五七散。

　　暑烦渴兮湿重垂；暑，脉虚，烦渴，十味香茹散，或二陈汤加黄连、山栀、川芎。湿，脉细，头重吐逆，芎术汤、芎术除眩汤，或肾着汤加川芎。风湿，玉壶丸。

　　外邪和解清痰火，内虚本固标自移。

　　凡肝脉溢大必眩，宜预防之，外感解肌化痰，不可妄施汗下；内因量施补益。

　　昔丹溪治妇人带下头眩，专治带而眩自安。盖头眩、头痛、咳嗽，病之标也。经曰：治病必求其本。通用二陈汤。七情，加丁香、砂仁、白术；风痰，加天麻、白附子、荆芥、防风；寒痰，加干姜，良姜；热痰，合解毒汤；湿痰，合芎辛汤；停水心悸，合五苓散；酒食伤，加干生姜。胸中宿痰，眼涩、手麻痹、发脱、健忘者，用本方探吐，吐后宜服清上辛凉之药调之。气虚，倍参、；血虚，倍芎、归；痰盛，加竹沥、姜汁，火盛，加童便。如眩晕、气上冲胸、战摇者，只宜茯苓桂术甘草汤加减。凡眩晕，言乱汗多下利，时时自冒者，虚极不治。

　　头痛厥头痛将内外分，真头痛，引脑巅泥丸尽痛，手足冷至节者，死。厥者，逆也。邪气逆上阳经而作痛，甚则发厥，须分内外二因治之。

　　外感寒热表家论；外感头痛，必有寒热，宜分轻重解表。风证，芎芷香苏散、消风散。风热，川芎石膏散；风寒，三五七散；风寒入脑，连齿痛者，芎辛汤，或羌活黑附汤，去附、柏，加桂枝；脑风，项背怯寒，脑户极冷者，用麻黄、细辛、全蝎、藿香各五分，为末，荆芥煎酒，或茶下。寒证，连须葱白汤、葛根葱白汤。暑证，香薷散，加茵陈、葱白，或大半夏汤，姜汁为丸服。湿证，芎术汤。湿热，心烦，痛起耳中，古防风汤，加酒芩、苍术、苍耳子、细辛，为末，茶清入姜汁少许调服；热多者，酒芩为末，茶清下。通用二陈汤，加芎、芷为主。太阳恶风寒，脉浮紧，加羌活、麻黄、川芎；阳明自汗，发热恶寒，脉浮缓长，加升麻、葛根、白芷，渴者，宜合白虎汤，加吴萸、白芷；少阳寒热往来，脉弦，加柴胡、黄芩；如三阳胸膈宿痰，痛久不止，令人丧明，宜合川芎茶调散探吐；太阴体重腹痛，脉沉，必有痰，加苍术、南星；少阴寒厥，脉沉细，加附子、细辛；厥阴吐沫，厥冷，脉浮缓，加吴萸。头顶项背俱痛者，宜合羌吴汤。肥人，加二术；瘦人，加酒芩。风热，加蔓荆子、川芎、酒芩。

　　若头痛，加细辛，巅顶痛，加 本、升麻、防风。

　　内虚气滞太阳痛内伤气虚，相火上冲，耳鸣九窍不利，两太阳穴痛，宜补中益气汤倍川芎，加知母、蔓荆子，或四君子汤。大病后及诸虚痛者，四柱散加茶一撮。

　　血虚鱼尾上生嗔；古芎归汤，或四物汤加酒芩、羌活、柴胡、蔓荆子。气血两虚者，调中益气汤加川芎、细辛。挟火者，安神汤。

　　肾虚巅痛七情呕，肾厥，下虚上盛，巅顶痛不可忍，脉举之则弦，按之则坚，宜玉真丸。七情气厥，心腹胀满，呕吐酸水，宜古芎乌散、葫芦巴散；挟痰，如圣饼子；头与心换痛者，古 苍汤。

　　痰火食积皆同因。

　　痰厥，头旋眼黑，言乱恶心，眼闭肢冷，宜半夏白术天麻汤，导痰汤加芎、辛，三生丸。痰火，痛甚如破，二陈汤加芩、连，或清空膏、清上泻火汤。如壮实人，只宜酒炒大黄为末，茶清下。痰饮滞痛者，神芎丸。有伏痰者，瓜蒂散吐之。积聚痛者，大黄备急丸。凡头痛数日不食，百药不效者，二气丹；无热者，黑锡丹；常服点头散，断根。寻常头目不清，似痛非痛，参苏饮主之；风热者，彻清膏，芩、连煎汤调下；沐浴后者，单白芷丸。

　　头风（附眉棱骨痛）

　　头风项强分偏正，素有痰者，或栉沐取凉，及醉饱仰卧，贼风入脑、入项，入耳、入鼻，自颈项以上，耳、目、口、鼻、眉棱之间，有一处不若吾体，皆其渐也。有头皮浮顽，不自觉者，有口舌不知味者，或耳聋，或目痛，或眉棱上下掣痛，或鼻中闻香极香、闻臭极臭，或只呵欠，而作眩冒之状；甚则项强硬，身体拘急，宜川芎茶调散，或祛风通气散主之，此正头风也。偏左痛者，多血虚，或有火，或风热；偏右痛者，多气虚，或郁滞，或痰，或风湿。要知正痛，常兼左右病邪。凡头痛，久则为风也。

　　兼湿兼热阴暖定；风湿肿痛连肩背，或遇阴雨则甚者，羌活胜湿汤。风热头痛重大，遇热则发，消风散倍荆、防；热甚，二陈汤加荆、防、薄荷；便闭，更加大黄微利之；热微，二陈汤加酒芩、防风、芎、芷。

　　湿痰痛密多右边，湿痰，发则痛密无间，二陈汤加南星、苍术、川芎及细辛少许。

　　血虚晚重为左病。

　　血虚者，朝轻夕重，古芎归汤，或四物汤加荆、防、白芷、薄荷。若气虚者，朝重晚轻，多属右边，宜补中益气汤加芎、辛。阳虚甚者，单白芷丸，用参、附煎汤下。

　　久甚火郁裹重绵，头风发时，闷痛必欲绵帕裹包者，热郁也，宜凉血泻火为主，佐以辛温散表从治，二陈汤加酒炒黄芩，及荆芥、薄荷、川芎、石膏、细辛，或消风百解散，防风通圣散。

　　有三阳热郁，头痛不敢见光，喜置冰于顶者，宜辛凉，汗、吐、下三法并行乃愈。又有偏痛年久，便燥、目赤、眩晕者，乃肺乘肝，气郁血壅而然，宜大承气汤下之。外用大黄、芒硝为末，井底泥调涂两太阳穴上，乃愈。

　　不妨外感相兼并；素患头风，因外感而发者，恶寒、头面多汗，宜分偏正，专治头风，而外感自散。如头风发方愈，而后外感自汗者，加味乌荆丸。因七情发，多吐逆、寒热者，参苏饮主之；无寒热者，二陈汤加乌药、川芎。

　　眉棱眶痛或羞明，无非痰与风热甚。

　　风痰眉心痛者，二陈汤吞青州白丸子。眉棱骨痛，连目不可开、昼静夜剧、身重者，导痰汤。湿痰眉眶骨痛、体重者，芎辛汤合导痰汤，加川乌、白术。寒湿，芎辛汤，加川乌、附子、姜、桂、南星。风热眉棱骨痛甚者，古防风汤加酒黄芩；风虚，加川乌、草乌、细辛，或金枣丹。血虚挟风，羞明、眉眶痛甚者，生熟地黄丸，或四物汤，加羌、防；气虚挟风，安神汤。通用谢传点眼丹、搐鼻药。

　　面风面肿虚食热不食，面肿乃食后冒风所致。能食者，风虚，面麻木，牙关急搐，升麻胃风汤；不食者，风热，面唇黑，心悬如饥，防风通圣散。内伤气促者，升麻顺气汤。

　　颊腮同此分虚实；面肿搭颊搭腮，仍以能食为风虚，不食为风热。搭颊连齿肿、出血者，胃火也，清胃散。搭腮因膏粱积热者，升麻、黄连、连翘、牛蒡子、白芷等分，水煎。连耳上，加羌活；耳下，加柴胡。内虚食少者，补中益气汤。耳后微肿者，肾虚也，肾气丸料水煎服（详外科腮）。

　　阳盛面热阳衰寒，手足阳明经气盛，则身以前皆热，风热上冲，则面独热，先以调胃承气汤，加黄连、犀角，下两三行；次以升麻葛根汤，加黄连、川芎、荆芥、薄荷调之。如阳明气不足，则身以前皆寒，寒湿上逆，则面反不能耐寒，先以附子理中汤数服；次以升麻葛根汤去芍，加参、 、附子、益智、草蔻、白芷、葱白。面浮者，补胃汤；连骨痛者，干姜散。

　　生疮总是胃家疾。

　　凡风客皮肤，痰渍脏腑，则面黯。脾肺风湿搏热，生疮红紫或肿者，俱宜金沸草散倍黄芩，或升麻胃风汤加减。面上细疮，常出黄水，或目生疮，用桃花阴干为末，熟水调服。外用杏花煎汤洗之。如生五色疮，只用盐汤绵浸搭疮上，日五六易。如生粉刺，捣菟丝子汁涂之，内服桦皮散。面皮里痛者，用何首乌为末，姜汁调敷，以帛盖定，炙热鞋底熨之。

　　眼眼病须先分表里，外因：风中脑户，湿渍头上，热逼冷灌睛中，或久处烟火，或食后向火，或醉后失枕，血滞痰壅，或冒砂尘，或掸刺扑损，汤泡火烧，皆伤目之标。内因：五辛炙爆、酒面、湿热、痰火、房室损精，劳役伤气；泣、涕、刺头伤血，暴喜、暴怒、暴惊，极目远视，夜书细字，镂刻博奕伤神，皆伤目之本。初起在腑为表，当除风散热；久则入脏为里，当养血安神。然内因初即入里，外因久亦带表，悟之！五轮八廓亦此理；表证多属三阳部分，里证多属三阴部分，要知以肝为主，表里虚实，不过五行生克之理。八廓不必深泥，旧设七十二证，今纂注于内，更不重复便览。

　　五轮白肺乌珠肝，白属肺，气之精，曰气轮。气证，七情气滞则血凝，红膜薄如伞纸，日久变成白膜者，难治。热证，白睛润湿，浮而赤肿筋多重者，生红花翳，痛涩有泪，年深睛变碧色，满目如凝脂，赤路横真如丝，宜四物汤去芎，换土当归，加甘草。虚证，白睛枯槁，气沉而浊。乌珠属肝，筋之精，曰风轮。风证，睛闪两睑不归中，如辘轳转关，难治。热证，赤晕浮浆重者，乌珠忽然如针刺痛，双目紧急，或突出豆许如蟹睛者，忌点。或生翳，似旋螺尖突起；或周遭生翳如锯齿，如枣花，四五枚相合，赤色刺痛；或生翳四边皆白，中间一点黄心；或生翳如玉色，浮满不痛者，忌针割；或生青色翳，两 涩痛；或翳如冰色坚实，傍观逼透瞳人。虚证，轻者枯黄绕睛，重者乌珠上一点圆翳，日中见之差小，阴处见之差大；或一点黑翳如小豆，疼痛泪出者，忌点。又肝虚雀目，晓明晚暗，乃所禀血虚有火也，年深则盲。黄风雀目者，木衰土盛，终当变黄胀而死，宜平胃散以平土气，四物汤以补肝虚。经年瞳子色如金者，不治。不治症：生翳上横如剑脊，下面微微甚薄，不赤不痛；或浮翳如水光白色，环绕瞳人，初生自小 头至乌珠上，不痛痒，无血色相潮；或翳如凝脂，边浓边薄，形如缺月，色光无瑕；或生翳经年，如银钉钉入乌珠；或因他病生翳，初甚微，后遍睛俱白。

　　心与小肠内外 ；内 属心，外 属小肠，血之精，曰血轮。热症，轻者赤脉缠 ，重者赤脉渐渐侵睛，或 头结聚生疮，流出脓汁涎水，粘睛上下，乃风热留睑中，宜白薇丸。气证， 肉攀睛，或先赤烂多年，肝热所冲；或用力作劳，有伤肝气而成，或痛、或痒，两 出；心气不宁，忧思不已，遂乃攀睛，或起筋膜，宜大黄、黄芩、防风、薄荷等分，入蜜煎服，或定心丸。

　　上下两胞胃与脾，肉之精，曰肉轮。又上胞睑内锐 ，系足太阳起脉。风证，轻者胞弦紧急，重者上下睑似朱涂而生疮，久则生翳，乃风热也；或眼皮有如胶凝，肿似桃李，时出热泪，乃风毒也，宜点花草膏。又烂弦风，痒甚，双手背揉，日久两睑赤烂粘滞，经年不安，宜三棱针刺目眶外，以泻湿热，内服消风散，桑白皮煎汤调服。又倒睫拳毛，泪出涓涓，翳膜渐生，乍愈乍发，经年不安，眼皮渐急，如针刺痛，瞳人不安，乃脾受风热，当去内热退火邪，令眼皮缓，则毛出翳退。外用手法翻内睑向外，以三棱针横刺，用左手爪迎其针锋出血，再用木鳖子捣烂，绵包成条，左患塞右，右患塞左鼻中，其毛自分。先宜泻肝散，后服五退散。又上下睑俱翻出，或一睑翻出在外，乃脾风热也。热证，轻者睑红赤硬，睛疼泪出羞明；重者两睑上下初生如粟，渐大如米，或赤或白，不甚疼痛坚硬，乃肝壅瘀血也，宜加味荆黄汤。又睑内生如鸡冠、蚬肉，或青或黑，阻碍睛痛，乃脾风热也，须翻出看之，用观音草每日轻轻微微，渐渐括去毫厘，血出，用金匙挑洗风毒药水，按而止之，刮后不时将药水点入，则不复肿。

　　肾水一点黑瞳子；骨之精，曰水轮。虚证，瞳人散大，视物不真。火盛则瞳人焦黄；虚冷则瞳人青绿，少劳则痛。热证，瞳人内涌，轻者如不患眼人，但微有头旋生花，或劳力转加昏蒙，或头旋相牵，瞳人连鼻膈皆痛，时起红白或黑花，吐逆。肝热则先左，肺热则先右，肝肺热则左右齐发。重则生翳瞳人，上如凝脂色，涩痛无泪；或滑翳如水银珠子，微含黄色，遮绕瞳人；或散翳形如鱼鳞点；或睑下起粟子而烂，瞳人痛甚，又白翳旋绕，瞳人点点如白花鳞起，皆肝肺相传风热也。又黑水上横深瑕盘青色，沉沉深入，痛甚，乃肾脏风热也。或血灌瞳人，无翳，其痛如刺，乃肝血无归，宜通血丸。又瞳人被物撞打，惊痛昏暗，眼眶停留瘀血，宜贴地黄膏，次服决明散。如撞刺生翳，经久复被物撞，转加昏暗者，难治，经效散救之。又飞丝砂尘入眼，瞳人不安，单瞿麦为末，鹅涎调敷，或新笔蘸京墨点之。又汤泡火烧肿痛者，不可用冷药即点，待一日后，以五行汤温洗，及地黄膏敷之。风证，则瞳人青，或瞳人连 头皆痒，不能收睑，乃胆受风热，宜防风一字散。不治证：瞳人干缺，痛涩无泪；或白藏在黑水下，向日细视方见；或两眼相传疼痛，早轻夜重；或内障，五色相间，头痛无泪，日中如坐暗室；或雷头风，热毒瓦斯冲入睛中，牵引瞳人，或微或大不见。

　　八廓寄位始有名，干为天廓，位两边白睛中间，属肺与大肠；坎为水廓，位瞳子，属肾；良为山廓，位神光，属胆；震为雷廓，位白睛上截向小 ，属小肠；巽为风廓，位乌珠瞳人外，属肝；离为火廓，位大、小 ，属心与命门；坤为地廓，位上下睑，属脾胃；兑为泽廓，位白睛下截向大 ，属膀胱。

　　妇人小儿大同耳。

　　妇人活血为主，有孕忌用麝点。小儿眼患，多是胎毒及食毒，内服败毒散，外洗解毒汤，切忌披镰针灸。小儿初生胎风，双目红而眶边赤烂，至三四岁不愈，宜消风散，桑白皮煎汤下。又小儿通睛，欲观东边则见西畔，若振掉头脑，则睛方转，此肝受惊风，宜牛黄丸。又小儿眼泡患斑疮，热气冲透睛中，疼痛泪出，翳如银片，肿涩难开，宜柴胡散、神医散。又小儿睑中初生如麻仁，目渐如豆，悬垂睑内，乃风热攻脾，宜五退散加减。又小儿疳眼，初起涩痒，久生疮翳肿痛，乃肝风所冲，或痢后虚热上攻者，俱忌点，宜还睛散。

　　痘疮眼，详疹痘。小儿不治证：胎中受风，五脏不和，呕吐黄汁，两眼青盲不明；及初生视物近看，转睛不快，至四五岁，瞳人结白，昏蒙不见。

　　暴赤肿痛涩且痒，或饮食积热；或天行赤目，长幼相似；或伤寒后余热，以致血热痰壅，则目暴赤肿。痛为热，痒为风，涩为毒，不可概用凉药，因成内障；亦不可误用温药助热，致令昏涩眵泪， 肉攀睛等状，是成外障，决明散主之。又有睡觉目赤肿，良久无事者，血复散于四肢也。宜地黄粥。又或读书、针刺过度而痛者，名曰肝劳，但须闭目调护。又中恶祟，卒痛如针刺，或如火灸，及太阳穴痛，早轻夜重，宜决明散。

　　翳膜眵昏总是表；暴赤后，热流肺经，轻则朦胧而已，稍重则生云膜。如黄膜从下生，而上冲黑睛，痛涩难开，乃脾受风食毒，可治；如赤膜从上生，下遮覆黑睛，名垂帘膜，乃客热上冲也，难治。又重则生翳障，状如珍珠、碎米，红色自下而上者易治；状如梅花叶，白绿自上而下者难治。治法宜先去翳，而后清热，若先去热，则翳难去。眵泪热而交流两睑赤者，属肝热之甚，或冲风泪出，由热甚而水化制之也。又肺受风寒，遇风冷则流泪尤甚者，白僵蚕散；风泪不止，食后吞当归龙荟丸数粒。目昏者，热郁也。甚则平白日无所见，故伤寒病热极，则目盲而不识人。目微昏者，至近则转，难辨物，或如隔帘视，或视如蝇翅，或见黑花，皆目之玄府闭密，而致荣卫精神不能升降故也。若患风疹者，必多眼暗，攻其风则暗自去。

　　抑论脾家受毒，则眼白亦肿；神劳，则眼睛亦痛；心热，则血灌瞳人；伤风，则泪亦出；虚烦，则眼亦昏；劳力，则 亦赤；生痰，乃风热侵肺；黄，乃酒伤于脾，最宜活变。

　　里虚昏昧最羞明，上虚，属肝虚，必头晕目眩耳聋；下虚，属肾虚，必眼花睛痛耳鸣。昏花者，伤气；昏暗者，伤血。热证亦有羞明怕日，但内虚全不敢近阳光。

　　内障黑花瞳散杳。

　　内障昏蒙，外无翳膜，因脑脂下凝，乌珠转白，或如金色，或绿豆色，或如云烟，或见五色，治比外障更难。如脑脂凝结瞳人反背者，不治。黑花者，肾虚也；五色花，为肾虚客热；青花，胆虚；红花，火盛。散杳者，瞳人散大，视物杳冥。

　　近视阴虚远视阳，能近视不能远视者，看一成二，属肝肾虚，宜肾气丸、地芝丸，或加降火之剂。

</div>
    <div class="pagination">
<a href="医学入门_page111.html">上一页</a><span>...</span><a href="医学入门_page107.html">107</a><a href="医学入门_page108.html">108</a><a href="医学入门_page109.html">109</a><a href="医学入门_page110.html">110</a><a href="医学入门_page111.html">111</a><span class="current-page">112</span><a href="医学入门_page113.html">113</a><a href="医学入门_page114.html">114</a><a href="医学入门_page115.html">115</a><a href="医学入门_page116.html">116</a><a href="医学入门_page117.html">117</a><span>...</span><a href="医学入门_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
