<!DOCTYPE html>
<html>
<head>
    <meta charset="UTF-8">
    <title>素问经注节解 - 第 17 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问经注节解 - 第 17 页/共 37 页</h1>
    <div class="content">　　厥凡三义：一谓逆也，下气逆而上也，诸凡言厥逆是也；一谓极至也，本篇之热厥寒厥，盖言寒热之极也；一谓昏迷不省人事也，本篇之言阴盛阳乱是也。乃世之云厥者，止以手足逆冷、不知人事为言，合之经旨，偏矣。

　　至于本篇帝问六经之厥，岐伯所对，前言六经之厥，次言六经之厥迷，终言手六经之厥逆。厥逆即厥，非有二也。然详味所言，诸证纷纭，乃各经杂病之兼厥逆者。伯特为之敷陈，以尽厥之义。非厥之外有厥逆，且有诸厥名目之不相同也。

　　黄帝问曰：厥之寒热者，何也？岐伯对曰：阳气衰于下则为寒厥，阴气衰于下则为热厥。（按：阳虚则寒，阴虚则热，厥亦犹然，况其他乎。）帝曰：热厥之为热也，必起于足下者，何也？岐伯曰：阳气起于足五指之表，阴脉者，集于足下而聚于足心，故阳气胜则足下热也。（大约言之，足太阳脉，出于足小趾之端外侧，足少阳脉出于足小趾次趾之端，足阳明脉，出于足中趾及大趾之端，并循足阳而上。肝脾肾脉集于足下，聚于足心。

　　阴弱故足下热也。按：阴不故阳则阳胜，非真阳气有余也。）帝曰：寒厥之为寒也，必从五指而上于膝者，何也？岐伯曰：阴气起于五指之里，集于膝下而聚于膝上，故阴气胜则从五指至膝上寒，其寒也，不从外，皆从内也。（亦大约而言之也。足太阴脉起于足大趾之端内侧，足厥阴脉起于足大趾之端三毛中，足少阴脉起于足小趾之下，斜趣足心。并循足阴而上，循股阴入腹，故云集于膝下而聚于膝之上也。按：阳虚则阴胜，阴胜则寒矣。然寒本于阳虚，故云从内。）

　　帝曰：寒厥何失而然也？岐伯曰：前阴者，宗筋之所聚，太阴、阳明之所合也。（宗筋挟脐下，合于阴器，故云前阴者宗筋之所聚也。太阴脾脉，阳明胃脉，脾胃之脉，皆辅近宗筋，故云太阴阳明之所合。按：注盖以脉位言也。）岂知人身必借水谷以为养，前篇已言阳明主润宗筋，其云太阴阳明之所合宜矣。春夏则阳气多而阴气少，秋冬则阴气盛而阳气衰。（此乃天之常道。）此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰不能渗营其经络，阳气日损，阴气独在，故手足为之寒也。（夺于所用，谓多欲而夺其精气也。按：秋冬宜养其阴，过用则阴虚而阳上浮，故上争而精气泄，正亏邪动，真气因之而衰矣。四肢为诸阳之本，阳既衰则阴独盛，故手足不温而寒也。）

　　帝曰：热厥何如而然也？岐伯曰：酒入于胃，则络脉满而经脉虚。脾主为胃行津液者也，阴气虚则阳气入，阳气入则胃不和，胃不和则精气竭，精气竭则不荣其四肢也。（按：脉之正为经，旁为络，酒性暴悍，能动浮气而善耗真气，故令络脉满而经脉虚也。然受之者胃，而为之营运者脾也，脾行则气动，乘虚入胃，胃不安而水谷失所养，无以变化气血，四肢亦失所资荫矣。）此人必数醉若饱以入房，气聚于脾中不得散，酒气与谷气相搏，热盛于中，故热遍于身，内热而溺赤也。夫酒气盛而 悍，肾气日衰，阳气独胜，故手足为之热也。（醉饱入房，内亡精气，中虚热入，由是肾衰，阳盛阴虚，故热生于手足也。按：醉饱入房，气何以聚于脾中耶？脾主运化，然必资气于命门，而后能营运而不滞。今醉饱入房，则肾大虚，命门无气以资脾，故气聚而不散也。气不散则热内壅而阳独胜，阳独胜则肾水枯而火用事，外走阳分，故又四肢尽热也。）

　　帝曰：厥或令人腹满，或令人暴不知人，或至半日，远至一日，乃知人者，何也？岐伯曰：阴气盛于上则下虚，下虚则腹胀满，……腹满则下气重上而邪气逆，逆则阳气乱，阳气乱则不知人也。（按：阳清阴浊，清上升，浊下降，气自顺而不逆矣。厥而腹满不知人者，是阴浊上升，阳气溃乱，故厥而不知人也。王本腹胀满下有“阳气盛于上”，五字，甲乙经作“腹满”二字，是也，从之。又王注阴作足太阴气，误矣。）

　　帝曰：善！愿闻六经脉之厥状病能也。岐伯曰：巨阳之厥，则肿首头重，足不能行，发为 仆。（足太阳脉，起于目内 ，上额交巅。其支别者，从巅至耳上角。其直行者，从巅入络脑，还出别下项，循肩 内，挟脊抵腰中，入循膂，络肾，属膀胱。其支别者，从腰中下贯臀，入 中。其支别者，从 内左右，别下贯胂，过髀枢，循髀外后廉，下合 中以下贯 内，出外踝之后，循京骨，至小趾之端外侧。由是厥逆，外形斯证也。）

　　阳明之厥，则癫疾欲走呼，腹满不得卧，面赤而热，妄见而妄言。（足阳明脉，起于鼻交 中，下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际，至额颅。

　　其支别者，从大迎前，下人迎，循喉咙，入缺盆，下膈，属胃，络脾。其直行者，从缺盆，下乳内廉，下挟脐，入气街中。其支别者，起胃下口，循腹里，下至气街中而合，以下髀抵伏兔，下入膝膑中，下循 外廉，下足，入中指内间。其支别者，下膝三寸而别，以下入中指外间。其支别者， 上入大趾间出其端。故厥如是也。）

　　少阳之厥，则暴聋颊肿而热，胁痛， 不可以运。（足少阳之脉，起于目锐 ，上抵头角，下耳后，循颈，行手少阳之前，至肩上，交出手少阳之后，入缺盆。其支别者，从耳后，入耳中，出走耳前，至目锐 后。

　　其支别者，目锐 下大迎，合手少阳于 ，下加颊车，下颈合缺盆，以下胸中，贯膈络肝属胆，循胁里，出气街，绕髦际，横入髀厌中。其直行者，从缺盆下腋，循胸过季胁，下合脾厌中，以下循髀阳，出膝外廉，下入外辅骨之前，直下抵绝骨之端，下出外踝之前，循足 ，出小趾次指之端。故厥如是。）太阴之厥，则腹满胀，后不利，不欲食，食则呕，不得卧。

　　足太阴脉，起于大趾之端，上膝股内前廉，入腹属脾络胃，上膈，挟咽，连舌本，散舌下。其支别者，复从胃，别上膈，注心中。故厥如是。少阴之厥则口干溺赤，腹满心痛。（足少阴脉，上股内后廉，贯脊，属肾，络膀胱。其直行者，从肾上贯肝膈，入肺中，循喉咙，挟舌本。其支别者，从肺出，络心，注胸中。故厥如是。）厥阴之厥，则少腹肿痛，腹胀，泾溲不利，好卧，屈膝，阴缩肿， 内热。足厥阴脉，去内踝一寸，上踝八寸，交出太阴之后，上 内廉，循股阴，入髦中，下环阴器，抵少腹，挟胃，属肝，络胆，上贯膈。故厥如是。盛则泻之，虚则补之，不盛不虚，以经取之。（不盛不虚，谓邪气未盛，真气未虚，如是则以穴俞经法留呼多少而取之。按：自此以上，乃古本也。此下自太阴厥逆至篇末，全元起本在第九卷，王氏移入于此。）

　　太阴厥逆， 急挛，心痛引腹。（……按。足太阴脉，自足大趾之端起，兼循 骨，又注心入腹，故病更如是也。）少阴厥逆，虚满呕变，下泄清。（……按：五脏之中，肾独有两。左为阴，右则阴中之阳也；左属水，右则水中伏火焉。为气之根，为命之门，为胃之关。是故肾气充盈，少火蓄于丹田，周身之气自和洽而无寒滞之患。今虚满，是气不能运也。呕变，是寒犯胃也。下泄清，是脾寒不摄也。总为肾虚命门火弱不能温养丹田之所致。昧者不达，舍肾治脾，失其宜矣。）厥阴厥逆，挛，腰痛，虚满前闭，谵言。（……全元起云：“谵言者，气虚独言也。”按：厥阴，肝也，肝主筋，肝病则筋拘挛。筋挛则屈伸不利，故腰痛。肝病则气郁而不行，故虚满。肝脉环阴器，故前闭。肝伏风邪，故言谵也。）三阴俱逆，不得前后，使人手足寒，三日死。（按：凡病内寒，前后必自利。今反不利而手足厥冷，是阴凝痼闭，真气乏竭矣，焉得不死。）太阳厥逆，僵仆，呕血善衄。（……按：膀胱之经，既起目内 ，又循脊络脑，而其所主，惟气与火。气内闭，故僵仆。

　　火上炎，故呕衄。太阳主表，故厥如是也。）少阳厥逆，机关不利，机关不利者，腰不可以行，项不可以顾，发肠痈，不可治，惊者死。（按：胆为肝之腑，肝主筋筋主束骨而利机关，肝胆病，故腰为之拘挛也。然此尚是半表里之病。若肠内发痈，则内外皆病，其人必惊，神明已乱，焉得不死。）阳明厥逆，喘咳，身热，善惊、衄、呕血。（按：阳明多气多血，胃火盛则冲肺，故喘咳。走三阳，故身热。火性动，故善惊而诸血为之不宁。此热厥也。）手太阴厥逆，虚满而咳，善呕沫。（……按：肺主气，故病则虚满而咳。肺受寒，故呕沫也。沫音末，痰水之轻浮白色者。）手心主、少阴厥逆，心痛引喉，身热死，不可治。（按：心与心包属火，火上升则喉痛，是火，虚也。虚火上升而身又发热，阴竭不能维阳矣，故死。）手太阳厥逆，耳聋，泣出，项不可以顾，腰不可以俯仰。（……按：小肠属火，火上逆，故耳聋。小肠脉至目内 ，故泣出。项不可顾二句，脉病俱不相应，疑仍前文重出也。）手阳明、少阳厥逆，发喉痹，嗌肿，痉。（……按：痉音劲，风病也。大肠、三焦脉俱由缺盆上颈项，故病如是。全元起本作痉，王本误作 ，后人遂以痉为 ，盖仍此误也。）

　　内篇　卷之三

　　咳论

　　咳者，咳嗽也。本篇止以咳名而不言嗽，然嗽之意，已具篇中，盖省文也。后人以咳而有痰谓之嗽，嗽而无痰谓之咳，是咳与嗽有别也。又有所谓咳逆者，因气上逆而后咳，且咳则气无不逆也。然咳之为病，其证甚多，世每尽以属之肺，岂知五脏六腑皆能致咳，故篇中特详言之。要而论之，致咳之始，虽有五脏六腑之不同，及其既咳也，则无不喘呼气逆，是肺又为诸咳之总司，肺主诸气，宜乎世尽以之属肺也。

　　黄帝问曰：肺之令人咳，何也？岐伯对曰：五脏六腑皆令人咳，非独肺也。帝曰：愿闻其状。岐伯曰：皮毛者，肺之合也。皮毛先受邪气，邪气以从其合也。（邪谓寒气。按：从其合，谓入于肺经也，此言肺之受寒于外也。）其寒饮食入胃，从肺脉上至于肺则肺寒，肺寒则外内合，邪因而客之，则为肺咳。（肺之脉起于中焦，下络大肠，还循胃口，上膈属肺，故云从肺脉上至于肺也。按：此又言肺既受寒于外，而又受寒于内，内外合寒，所以咳也。）五脏各以其时受病，非其时各传以与之。（……时谓王月也。按：王不受邪，五脏之常也。五脏不虚则己，虚则应王不王，邪乘虚入，是五脏之受病，反在应王之时，故云各以其时受病也。然此五脏之受寒邪也，非即始于五脏也，盖由寒入皮毛，由皮毛入于肺，肺受之而后乘各脏之虚以传之也。今试以肝经一脏言之，肝者木也，如木王于春，春其时也。

　　肺即受寒，咳止于肺，何能传肝？唯肝素有病，其经已虚，虽当春令，应王不王，于是寒邪之由皮毛入肺者，遂传之于肝。是肝之受传于肺者，正以其应王之时而失其王，故又云非其时各传以与之也。各，指肝心脾肾等。

　　传，谓肺受寒邪而传脏腑也。此言五脏之咳，皆由肺传，以其应王不王故也。以前三段，分别如此，注俱蒙混不确。）肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。（按：此正分疏五脏各以其时受病也。原本肺先受邪前，有“乘秋则”三字。新校正云：“按全元起本及太素无乘秋则三字，王本误多。”是也，今从删之。盖咳之为病，必始于皮毛，由皮毛入肺，故云肺先受邪，随感随受，不独秋也。乘者窥伺之意，邪之乘虚为病，亦犹盗之伺隙害人。乘春等义，已见于前。肝心脾肾亦言先受者，脏病不愈，将移于腑也。脾王于长夏，不言长夏而言至阴，至阴者脾所居，脾不主时故也。）

　　帝曰：何以异之？岐伯曰：肺咳之状，咳而喘息有音，甚则唾血。（肺藏气而应息，故咳则喘息而喉中有声。按：甚则唾血者，气逆不已则血动，血随气而动也。）心咳之状，咳则心痛，喉仲介介如梗状，甚则咽肿喉痹。（手心主脉，起于胸中，出属心包。少阴之脉，起于心中，出属心系。其支别者，从心系上挟咽喉。故病如是。）肝咳之状，咳则两胁下痛，甚则不可以转，转则两 下满。（足厥阴脉，上贯膈，布胁肋，循喉咙之后。故如是。 亦胁也。）脾咳之状，咳则右胁下痛，阴阴引肩背，甚则不可以动，动则咳剧。（脾气连肺，故痛引肩背也。按：右者肺治之部，肺主气，脾者气之母，脾病则及于肺，故令右胁下痛。肩背者，肺所主也。动则气愈逆，故咳剧。注云脾主右，误矣。）肾咳之状，咳则腰背相引而痛，甚则咳涎。足少阴脉，上股内后廉，贯脊，属肾，络膀胱。其直行者，从肾上贯肝膈，入肺中，循喉咙，挟舌本。又膀胱脉，从肩 内，别下挟脊抵腰中，入循膂，络肾。故病如是。（按：肾主五液，化为五湿，入脾为涎，咳久则肾虚水泛，脾不受湿，反归于肾，故咳涎也。）

　　帝曰：六腑之咳奈何？安所受病？岐伯曰：五脏之久咳，乃移于六腑。（按：脏腑本相配，病久则传变，日远日多，愈久愈重。移者，蔓延之意，言脏病移及于腑也。）脾咳不已，则胃受之，胃咳之状，咳而呕，呕甚则长虫出。（胃寒则呕，呕甚则肠气逆上，故蛔出。）肝咳不已，则胆受之，胆咳之状，咳呕胆汁。（按：肝胆，木也。木喜融和。得寒则气郁，郁极则呕吐。胆汁者，苦水也。）肺咳不已，则大肠受之，大肠咳状，咳而遗失。（按：大肠者，肺之合。肺主气，咳久则气虚而不能摄，故下脱而令二便遗失也。甲乙经作遗矢，是单指大便，偏矣，不若王本遗失为确。）心咳不已，则小肠受之，小肠咳状，咳而失气，气与咳俱失。（按：小肠为心之腑，亦火也。火盛气热，则闭涩而便溺不通；寒盛气衰，则滑泄而水火不禁。今心受寒而传之腑，寒为水气，火得水而灭矣，故失气也。失气者，气消散也。气与咳俱失者，气既消散，即欲咳嗽而不能出声。

　　所以然者，咳久气散，乏竭而不能接续故也。）肾咳不已，则膀胱受之，膀胱咳状，咳而遗溺。（按：膀胱主藏津液，咳久气虚，津不能藏，故寒气下流而遗溺也。）久咳不已，则三焦受之，三焦咳状，咳而腹满不欲食饮。此皆聚于胃关于肺，使人多涕唾而面浮肿气逆也。（按：此总论久咳之为害也，咳久则病不止于一脏一腑而无所不病矣，故久咳不已，则三焦受之。三焦者，复帱上下，囊括一身。以气为用者也。所以咳在三焦，则气壅闭而不行，故令腹满而不思饮食。肺属上焦，胃属中焦，聚者壅也，关者闭也，言气壅闭于肺胃也。然气之所以壅闭于中上二焦者，正以咳久气衰而不能下注于下焦，下不得泄，故壅闭于肺胃，而使涕唾面浮气逆于上，此又岐伯申解腹满之意也。

　　注乃谓病止于上中二焦，陋矣。）帝曰：治之奈何？岐伯曰：治脏者治其俞，治腑者治其合，浮肿者治其经。

　　帝曰：善！（按：灵枢经曰：“脉之所注为俞，所行为经，所入为合也。”）

　　内篇　卷之三

　　通评虚实论

　　人之为病，有实有虚，虚则必补，实乃可攻。经曰：“邪气盛则实，精气夺则虚。”虚为精夺，实为邪盛，三复其义，而攻补之法，知所适从矣。此虚实之定论，古今所不能外者，故曰通评也。

　　黄帝问曰：何谓虚实？（按：言何因而虚，何因而实。）岐伯对曰：邪气盛则实，精气夺则虚。（夺谓精气减少，如夺去也。按：人之所借以生者，惟此精气耳。精气者，禀受于父母，父母之质强，则所受亦强，父母之质弱，则其子多弱，此精气之分于先天者也。既生之后，所受虽弱，而能樽节其饮食，顺适其寒暑，以至情识开时，不敢妄动，竞业一生，则精气克全，外邪亦无自而入。若所受虽强，而不能保摄其天真，纵恣无度，精气日耗，经络空疏，外邪乘之而入于内，蟠踞充斥，似乎实也，而不知为精气内夺所致。经曰：“邪之所凑，其气必虚。”由是言之，实无真实，虚乃真虚，欲去其实，必顾其虚。世之治病者，但知攻实，绝罔顾虚，愈攻愈实，攻之至死而犹不悟，殊可叹也。）帝曰：虚实何如？（按：言虚实之病状何如。）岐伯曰：气虚者，肺虚也。气逆者，足寒也。非其时则生，当其时则死。（非时谓年直之前后也，当时谓正直之年也。）余脏皆如此。（按：五脏各有虚实，而伯姑举肺脏，且肺虚之证，不止足寒，此特言其大略而已。）

　　帝曰：何谓重实？岐伯曰：所谓重实者，言大热病，气热脉满，是谓重实。（按：大热病者，伤寒之三阳实热，杂病之痰火食积是也。内有实邪真火，故热气见于外而脉来盛满，是内外俱实，故曰重实也。治此之法，岐伯虽不言，然居可知矣。）

　　帝曰：经络俱实何如？何以治之？（按：上段言脉病之重实，此则单问脉之并实者也。）岐伯曰：经络皆实，是寸脉急而尺缓也，皆当治之。故曰滑则从，涩则逆也。（按：邪之入人，由络入经，今云皆实，是其人之气足以捍邪，而邪不得入也。何以辨之？辨之于其脉，寸主表，尺主里，寸为阳，尺为阴，寸急尺缓，是表里既分，阴阳不杂，故知其经络皆实也。然急则必数，缓则必弱，虽无内虚致邪之患，而急与缓亦非中正和平之道，故又曰皆当治之也。是经络皆实之脉，有小疾而无大病。若通论大体，又当辨之于滑涩，滑则从，涩则逆，滑为阳气有余，涩为阴血不足也。）夫虚实者，皆从其物类始，故五脏骨肉滑利，可以长久也。物之生则滑利，死则枯涩，故涩为逆，滑为从。从谓顺也。帝曰：络气不足，经气有余，何如？岐伯曰：络气不足，经气有余者，脉口热而尺寒也。秋冬为逆，春夏为从，治主病者。（春夏阳气高，故脉口热，尺中寒，为顺也。十二经，十五络，各随左右而有太过不及，工当寻其至应以施针灸，故云治主其病者也。）帝曰：经虚络满何如？岐伯曰：经虚络满者，尺热满，脉口寒涩也。此春夏死，秋冬生也。（秋冬阳气下，故尺中热，脉口寒，为顺也。）帝曰：治此者奈何？岐伯曰：络满经虚，灸阴刺阳，经满络虚，刺阴灸阳。（以阴分主络，阳分主经故尔。）

　　帝曰：何谓重虚？（此反问前重实也。）岐伯曰：脉虚，气虚，尺虚，是谓重虚。（按：王本作脉气上虚尺虚，王注云：“言尺寸脉俱虚。”按此下文岐伯所解，本言气虚尺虚脉虚，而无上虚之解，则上字之误不辨自明。启玄不知其误，即以尺寸俱虚为解，盖疑上为寸也。甲乙经作“脉虚气虚尺虚是谓重虚”，正与下文相合，今厘正之。新校正辨王注之非诚是，而以尺寸俱虚之语，谓不兼气虚，则亦误矣。夫尺为阴，尺虚为肾虚，寸为阳，寸虚非气虚乎。故以上为寸之误，启玄所不能辞，而以尺寸俱虚谓非重虚，启玄恐必不服也。）帝曰：何以治之？岐伯曰：所谓气虚者，言无常也。尺虚者，行步 然。（按：无常二字甚浑成，外而颜色之动变，内而心神之恍惚，气力之倦勤皆是也。

　　启玄作脉动无常，杨上善作膻中气不定，偏矣。尺虚者，肾虚也，腰以下，肾主之，肾虚则骨不任身而腰脚软弱，故步履 怯无力也。）脉虚者，不象阴也。（不象太阴之候也。何以言之？气口者，脉之要会，手太阴之动也。按：阳者气也，阴者血也。刺志论曰：“脉实血实，脉虚血虚。”人脉之虚，皆由阴血不足，不能荣养，故曰脉虚者不象阴，谓失其阴血之本也。注谓不象太阴之候，误矣。夫手太阴气口为候脉之所，人之气血有实有虚，征之于气口，是太阴所以象人之虚实，而人之虚实不可以象太阴，虚不可象，实亦不可象。启玄以阴为太阴，可怪也。惟阴为阴血，故下文云滑则生涩则死也。）如此者，滑则生，涩则死也。（按：滑亦脉之病也，而此独云生，何也？盖病非血虚而脉滑，则为涎浮痰动之证。若病在血分而脉象见滑，是气血尚尔流动，未至干枯，故可以生。岂如病属血分，而脉又枯涩之必死也。）

　　帝曰：寒气暴上，脉满而实，何如？（言气热脉满，已为重实，滑则从，涩则逆。今气寒脉满，亦可谓重实乎，其于滑涩生死逆从何如。）岐伯曰：实而滑则生，实而逆则死。（逆谓涩也。按：新校正云：“详王氏以逆为涩，大非。古文简略，辞多互文。上言滑而下言逆，举滑则从可知，言逆则涩可见，非谓逆为涩也。”）

　　帝曰：脉实满，手足寒，头热，何如？岐伯曰：春秋则生，冬夏则死。（大略言之。按：帝问脉证，伯皆不解其所以，而但以死生之期为对，殊不快意。窃尝论之，脉实满者，洪大有力者也。手足寒者，热盛于内也。

　　头热者，邪在表也。此三阳经实热表证，汗之清之，其病必愈，而伯云春秋生，冬夏死，何也？盖冬为寒极之时，热不易泄，夏为热极之日，其火愈旺，治之颇难，故曰死。至若春秋，其气温凉，其邪易散，故曰生也。

　　然此不可执泥，注云大略言之，极是。但冬行夏令、夏行冬令等意，殊未确耳。）脉浮而涩，涩而身有热者死。

　　（按：脉浮身热，病为在表，若见洪滑之脉，则属轻浅之证矣。乃外浮内涩，阴血已亏，欲解其身之热，虑损其阴，欲补其阴，又恐表邪未去，治之最难，故亦曰死也。新校正云：“按此节旧在后‘帝曰形度骨度脉度筋度何以知其度也’之下，对问义不相类，甲乙经移续于此，是也。王氏颇知错简，而不知皇甫士安尝移附于此也，今从之。”）帝曰：其形尽满何如？岐伯曰：其形尽满者，脉急大坚，尺涩而不应也。（形尽满，谓四形脏尽满也。按：形满谓虚浮肿胀之类，尽满则遍于周身内外矣。注谓四形脏，尚偏。肿胀之病，有虚有实。实者肢体浮涌，脉象有力。虚者外虽虚浮，内则空弱，或上部之脉似乎有力，而下部之脉虚微。辨之不精，生死立判矣。故伯言外形尽满，上部之脉急大而坚，尺脉又涩而不应上部者，为肾虚少血之人，未可以形满脉强，不细辨其下部根本之脉，而可以冒昧施治也。按甲乙经太素涩作满，非也。夫满者，盛也。如形既尽满，上中二部之脉又急大坚，若尺复盛满，是脉已上下相应，为实热之胀，不当言不应矣。）如是者，故从则生，逆则死。帝曰：何谓从则生，逆则死？岐伯曰：所谓从者，手足温也。所谓逆者，手足寒也。（按：人身之脉，以肾为根本。盖五脏受气于命门，命门之气足，而后周身之气运动，无壅遏之患，既无壅遏，有何胀满。如此一证，外实内虚，标强本弱，尺脉涩而不应者，肾血少而气衰微。四肢温和，尚有可治，如不温而寒，则真气已竭矣。所以然者，本亏故也。今人治胀，泥于外象，而罔顾其中脏，轻用消导，殊可叹也）

　　帝曰：乳子而病热，脉悬小者何如？（悬谓如悬物之动也。按：乳子谓妇人生子而哺乳者。）岐伯曰：手足温则生，寒则死。（按：悬小谓小而动摇无力也，人凡病热，脉当浮大，况兼乳子之妇，尤宜洪滑。今反见悬小，是证阳脉阴，为真原不足，外假热而内真寒。治此之法，忌用苦寒，盖外虽病热，非真热也，岐伯验之于手足温则生，寒则死也。）帝曰：乳子中风热，喘鸣肩息者，脉何如？（按：脉何如，谓如何而生，如何而死。）

　　岐伯曰：喘鸣肩息者，脉实大也。缓则生，急则死。（缓谓如纵缓，急谓如弦张之急，非往来之缓急也。正理伤寒论曰：“缓则中风。”故乳子中风，脉缓则生，急则死。按：喘鸣者，喘急有声也。肩息者，喘而肩动息粗也。此肺受风寒，气浮而动，脉见实大有力者，外感之实证也。然实大则实大矣，而脉气和缓，为有胃气，无意外之虞。如不缓而急，是有升无降，真气内竭，未有不死者也。）

　　帝曰：肠 ……何如？（按：肠 ，痢疾也，今世下利见红白积者是也。然下文帝有白沫、脓血两问，则此似兼红白，而下更分分言也。）岐伯曰：身热则死，寒则生。（热为血败，故死。寒为荣气在，故生也。按：注非也。下利之病，多由七情郁结，食饮内伤，积而未化，或肾虚气衰，不能腐熟，以致成痢。若更外感风寒，又加身热等证，有如伤寒，有如疟状。治此证者，单表外邪，则痢积逼迫，专攻痢积，则痢下里虚，外邪乘虚而入愈深，治之最难，故多死者。用是精求其义，别内外之因，推致病之理，风寒之袭，皆由内虚。若非先托外邪，则邪与积混，寒热更作，急重不休。至真要大论曰：“从外之内而盛于内者，先治其外而后调其内。”余师其意而变通之，常用东垣补中益气方，去术加黄芩、芍药、苏叶、防风之类，扶正气而托外邪，一汗再汗，寒热渐解，急重亦稀。自顺治戊子以迄康熙壬子，予治数十百人矣。其间调养之法，仿佛伤寒，尤禁多食。身凉痢止，继以培补，肾虚者大进地黄，痢久虚寒者佐以桂附。危转为安，十痊六七。世俗不知此理，多以疟痢两证，非比伤寒，每不禁食，稍愈即复。岂知真疟真痢，亦当节食，况疟痢相兼，即是伤寒类证，不用补散，单用苦寒消导等剂，直使正气大虚，外邪内陷而死，殊可叹也！予自初阅内经，见此二语，反复寻绎，乃得其解，始知伯言肠 身热者死，其理有固然者。惜无所解，后人莫知所宗，千载之下，予乃为之补救于其后，活人甚多，往矣轩岐，其许我哉。）帝曰：肠 下白沫何如？（按：沫音末，涎沫。白沫者，粪之如痰如 者也。）岐伯曰：脉沉则生，浮则死。（阴病而见阳脉，与证相反，故死。按：白沫今世谓之白积，多属之寒，刘河间则指为热。要而论之，痢之寒热，诚不可以色之红白拘。然白者毕竟多寒，今之如鱼冻是也。惟白属阴寒，故其脉宜沉而不宜浮也。）帝曰：肠 下脓血何如？岐伯曰：脉悬绝则死，滑大则生。（按：脓血，红痢也。红痢多热，热近有余，可用寒凉消导，故脉宜洪大而不宜悬绝。绝谓微细，悬者犹言无力异常也。）帝曰：肠 之属，身不热，脉不悬绝何如？岐伯曰，滑大者曰生，悬涩者曰死，以脏期之。（按：属，类也，谓如肠 之类也。身不热是无外感，脉不悬绝是元本亦不甚亏，如是者，虽有泄利之病，不过饮食内伤，脉当滑大而且当有力。若见悬涩，是阴血大亏，身虽不热，脉虽不绝，法亦当死。脏期谓克胜之日也。）

　　帝曰：癫疾何如？岐伯曰：脉搏大滑，久自已；脉小坚急，死不治。（脉小坚急，为阳病而见阴脉，故死不治。

　　按：新校正云：“巢元方云：脉沉小急实死不治，小牢急者亦不可治。”）

　　帝曰：癫疾之脉，虚实何如？岐伯曰：虚则可治，实则死。（以反证故。按：注非也。癫疾为阳有余，搏大而滑者，阳盛之脉也，脉病相符，故久当自愈。若脉见小坚而急，是阴凝固结，其病已成，故不可治。然坚小似虚，前言不可治，而此又言可治，搏大似实，前言必生，而此又言实者死，何也？东垣云：“脉贵有神。神者，人身之元气也。元气有根，虽病不死。”前言搏大虽似乎实，而滑则其气流动活泼，神尝虚矣。小坚虽似乎虚，而急则其气短促逼迫，神则实矣。虚则神气生，实则神气死，癫疾如是，诸病可类推矣。此虚实二字，与他处不同。注言以反证故，殊欠明确。）

　　帝曰：消瘅虚实何如？岐伯曰：脉实大，病久可治；脉悬小坚，病久不可治。（……久病血气衰，脉不当实大，故不可治。按：新校正云：“详经言实大久病可治，注以为不可治，按甲乙、太素、全元起本并云可治。

　　又按巢元方云：脉数大者生，细小浮者死。又云：沉小者生，实牢大者死。”谨按王注既与经文之意相左，其误已明。即新校正引诸家之言，亦无决断。窃谓瘅者热也，消者渴也，消本于热，故曰消瘅也。消瘅之病，实火者少，虚火者多，其原起于肾亏无水，津液枯槁，欲得外水以自救。脉实大病虽久而可治者，火近于实，非尽水亏，故犹可救。脉小坚而且悬绝者，明属真水干槁，故病愈久，愈不可治也。王氏泛论固非，并云可治者亦非。元方所论脉法，虽合经意，然亦无所发明也。）

　　帝曰：春亟取经络，夏亟取经俞，秋亟治六腑，冬则闭塞，闭塞者，用药而少针石也。（亟犹急也。闭塞谓气之门户闭塞也。）所谓少针石者，非痈疽之谓也。（冬月虽气门闭塞，然痈疽气烈，内作大脓，不急泻之，则烂筋腐骨，故虽冬月，亦宜针石以开除之。）痈疽不得顷时回。（……按：回犹违也，痈疽最为危急，治之少违顷刻则误矣。故虽冬月，急宜针石，不在禁用之例也。）凡治消瘅、仆击、偏枯、痿厥、气满发逆，肥贵人则高梁之疾也。隔塞闭绝，上下不通，则暴忧之病也。暴厥而聋，偏塞闭不通，内气暴薄也。不从内外，中风之病，故瘦留着也。 跛，寒风湿之病也。（……消谓内消，瘅谓伏热，厥谓气逆。高，膏也。梁，粱也。

　　跖谓足也。夫肥者令人热中，甘者令人中满，故热气内薄，发为消渴、偏枯、气满逆也。逆者，谓违背常候，与平人异也。然忧愁者，气闭塞而不行，故隔塞痞闭，气脉断绝，而上下不通也。气固于内，则大小便道，偏不得通泄也。何者？脏腑气不化，禁固而不宣散故尔也。外风中人，伏藏不去，则阳气内受，为热外燔，肌肉消烁，故留薄肉分，消瘦而皮肤着于筋骨也。湿胜于足则筋不利，寒胜于足则挛急，风湿寒胜则卫气结聚，卫气结聚则肉痛，故足跛而不可履也。按：注意是矣，但解内气暴薄节未确。薄，磅因薄也。人身之气，喜畅恶郁，郁极则求通，冲突而起，磅因薄上下，故云暴薄。惟暴薄故上行而厥逆，惟上逆故耳聋。然逆则逆矣，而气不遽达，故隔塞而不通也。又不从内外，中风之病，注中字读作去声，亦未确。盖谓风之入于人身也，内不在脏腑，外不在皮毛，而留着于肌肉之中，故令肌肉瘦削，是名中风之病也。若作中风解，外中皮毛，身发寒热而已，肉未必瘦；内中脏腑，则偏仆厥绝，又不止于肌肉消瘦矣。中，平声。着，直略切。跖音织。跛，补火切，波上声，一足短也。）黄胆、暴痛、癫疾、厥狂，久逆之所生也。五脏不平，六腑闭塞之所生也。头痛耳鸣，九窍不利，肠胃之所生也。（足之三阳，从头走足，然久厥逆而不下行，则气怫积于上焦，故为黄胆暴痛癫狂气逆矣。食饮失宜，吐利过节，故六腑闭塞而令五脏之气不和平也。肠胃痞塞则气不顺序，气不顺序则上下中外互相胜负，故头痛耳鸣，九窍不利也。按：病有所自生，治其所自生而病自已。阴阳应象大论曰：“治病者必求于本。”正此谓也。）

　　内篇　卷之三

</div>
    <div class="pagination">
<a href="素问经注节解_page16.html">上一页</a><span>...</span><a href="素问经注节解_page12.html">12</a><a href="素问经注节解_page13.html">13</a><a href="素问经注节解_page14.html">14</a><a href="素问经注节解_page15.html">15</a><a href="素问经注节解_page16.html">16</a><span class="current-page">17</span><a href="素问经注节解_page18.html">18</a><a href="素问经注节解_page19.html">19</a><a href="素问经注节解_page20.html">20</a><a href="素问经注节解_page21.html">21</a><a href="素问经注节解_page22.html">22</a><span>...</span><a href="素问经注节解_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
