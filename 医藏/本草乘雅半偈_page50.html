<!DOCTYPE html>
<html>
<head>
    <meta charset="UTF-8">
    <title>本草乘雅半偈 - 第 50 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草乘雅半偈 - 第 50 页/共 64 页</h1>
    <div class="content">　　【核】曰：古方不分男女，近世男用男胞，女用女胞，物各从其类也。又云：男病用女，女病用男。欲其以阳与阴，以阴与阳则解也。首胎者，正中甲拆，解孚之胞，胞蒂居中。次胎者，侧生旁拆，便偏倚不正。欲试男女，投水频搅，顷之水定，男覆女仰，仰以象地，覆以象天，亦阳抱阴者覆，阴抱阳者仰，诚阴阳自然之形体也。修事，须择首胎者佳，次则健壮妇人者亦可。先以米泔水摆净，贮竹器内，注长流水中，漂去恶血，以近世耽淫，胎尝有毒，恶血净，毒乃去也。再以乳香酒洗过，篾笼盛之，烘干研末，蒸捣尤良，第蒸时勿令气走。

　　先人云：精气之括囊，身形之刍狗，同体之别，别录之首。

　　曰：人胞，一名混天母。留爱为种，纳想成胎，便裹胞衣，范围神室，所谓天地之先，阴阳之祖，乾坤之橐 ，铅汞之括囊，胚胎将兆，我则乘而载之，胞系系脐，中有枚子，名曰河车。主吸呼胎息，辘轳任督，所谓龙虎两弦，嘘吹盈望，位育婴儿之一气也。合而言之，实先天之郛廓，主培后天之形脏，非草木金石之比。盖本其所自出，以从其类也。

　　脏器所陈诸证，皆属形脏化薄；吴球用治癫痫，为表气逆脏。脏气越表，阴阳舛错，形神不俱故尔。

　　第十帙

　　硼砂

　　（日华）【气味】辛暖，无毒。

　　【主治】主消痰、止嗽，破瘕结、喉痹。

　　【核】曰：出南番、西戎。状甚光莹，有黄白二种：南番者，其色褐，其味和，其效速；西戎者，其色白，其味焦，其效缓。皆是炼结所成，如 砂类。柔物去垢，制汞哑铜，知母、鹅不食草、芸苔、紫苏、甑带、何首乌，皆能伏之。同砒石 过，大有变化。

　　曰：命名曰蓬，借喻以比量也。蓬，草之不理者，遇风辄拔而旋，故古者观转蓬为车，轮之所繇始也。而身亦有轮：喉即呼吸之轮，机废则为痹；咽即水谷之轮，机废则为；舌即发声之轮，机废则为木、为强；目即根识之轮，机废则为暗、为障；肺即游溢朝使之轮，机废则为嗽、为痿；上焦即开发宣味之轮，机废则为噎、为膈；胃腑即腐化敷布之轮，机废则为吐、为呕、为反胃；阴器即转输决渎之轮，机废则为癃、为闭、为诸淋、为肿 。

　　虽气亦有轮，机废则壅而痰结；血亦有轮，机废则濡而瘕结。整之以硼砂，使旋转如轮，则形骸气血，凡废弛者，无所不运迭而捷行矣。

　　（运迭捷行，即机转不回，回则不转，乃失其机。）

　　第十帙

　　芦荟

　　（宋开宝）方言黑为卢，书云下土坟卢，宜乎状似黑锡也。有不得隐曲，晋注谓不得作隐蔽委曲之事谬甚矣。

　　【气味】苦寒，无毒。

　　【主治】主热风烦闷，胸膈间热气，明目、镇心，小儿癫痫惊风，疗五疳，杀三虫，及痔病疮 ，解巴豆毒。

　　【核】曰：出波斯国，今惟广州来。生山野，滴脂成泪，状似黑锡，木脂也。采不拘时。一统志曰：爪哇、三佛齐诸国者，状似 尾，草属也，采得以玉器捣成膏。

　　先人云：有木草二种，或国异形别，无定准尔。味极苦，无出其右者。对治以热为因，及热聚所生之虫类，莫不精良。

　　曰：卢，饮区也，饭器也，腹前也。会，总合也，终始大计也。宜入足阳明胃。

　　胃，饮腑也，谷委也，行身之前也，精气之总合也，经脉终始之大计也。味大苦，气大寒，主濡阳明燥化，待标盛二阳，陨胃家邪实虫结者也。故治五疳惊风，先因于风也。经云，风为阳邪。又云：风者百病之始也。致阳明失于游溢，遂成谷郁饮留，为燥为标，为实为结耳。经云：风中于前，阳明受之。故逐阳明之风，其力转胜。若小儿惊痫，多从胎受，胎系腹前故也。五痔疮 ，亦生于风。经云：劳汗当风，陷脉为 。又云：风客淫气，精乃亡，邪伤肝也。因而饱食，筋脉横解，肠 为痔。至主镇心黄汗，此属心脾，并可绝其上源。经云，二阳之病发心脾，有不得隐曲，女子不月，其传为风消，其传为息贲者，死不治。

　　（父执沈启翁，庚申仲春，同先人结社紫芝禅院，诵华严大乘，颐往随喜，夜坐与颐曰：疗小儿诸疳，予家世授。疳非疳，干也，燥也，宜从润剂，勿辅心脾。否则转病肺，便难治矣。越三日，读阴阳别论，始解致病之因，变生之证，遂拟方说数十则，呈正启翁，与所藏方，强半相合。大率诸疳皆本于风，内薄心脾，心脾不受，因转属二阳。二阳，阳明也。阳明居中，土也，无所复转，即病阳明经矣。盖阳明行身之前，维蒸持变，为形骸脏腑营卫脉络之本，病则蒸休变息，黄道不归，女月不下，男精不写，喜正坐俯卧，有不得隐几而身曲。

　　甚则腑转传脏而风消，气转成金而戟肺者，死不治也。勿辅心脾者，当绝其上源，宜从润剂者，法主乎中治，谓阳明之上，燥气主之，不从标本，从乎中治。中治者，中见太阴湿土之化令，燥化专令，湿化待之，寒热温凉则逆也。至于气运迭迁，脏腑乘变，其旨幽玄，卒难阐发。颐念启翁一夕之诲，永矢勿谖，略言大端，不敢妄泄其秘耳。）

　　第十帙

　　没药

　　（宋开宝）【气味】苦平，无毒。

　　【主治】主破血，止痛，疗金疮，杖疮，诸恶疮，痔漏，卒下血，目中翳晕肤赤痛。久服舒筋膜，通血脉，固齿牙，长须发。

　　【核】曰：出波斯，及海南，今广州亦有之。其木根株，俱似橄榄。叶青茂密。岁久者，脂溢下地，凝结成块，色黑而香，状似安息。市肆多用松脂、沥清，伪造入药，殊为患也。

　　曰：没药，谐声也。水中有所取，曰没。屈伸俯仰，缀兆舒疾之文；出于中，散于外，曰乐。盖人身精血膏液，涕唾汗溺之属，皆归于水，如水中有眚，则灌溉之用不行，致筋不转，脉不摇，齿不生，发不长矣。亦即屈伸俯仰，缀兆舒疾之文，不出于中，不散于外矣。没药功力，能入水有取，若眚翳除，而筋转，而脉摇，而齿生发长，成合自繇。岂复有罔发于中，失散于外，为症瘕，为疮疡，为痔漏，为恶血，为翳膜肤赤之患。

　　第十帙

　　竹黄

　　（宋开宝）【气味】甘寒，无毒。

　　【主治】主小儿惊风天吊，去诸风热，镇心明目，疗金疮，滋养五脏。

　　【核】曰：竹黄，生天竺国，及南海镛竹中。一名天竹，其内有黄，如黄土，着竹成片。

　　竹亦有之，今大竹内往往亦得之矣。今人多烧诸骨，及葛粉伪造者宜辨也。

　　先人云：植物之灵，凝结在中，故可入脏以治其结。性本空达，风火自平。

　　曰：竹具奇偶候节，已言乎 竹矣。六年而成 ，周甲而再易。若天以六为节，因名曰天竹。天竹者，巨竹也。津气钟而黄中作，复若地以五为制，五六相感，太过不及，于斯见矣。故主风木太过，致诸风热炽，惊风天吊，邪薄癫狂；风木不及，致肝窍盲瞽，失音不语，客忤痫 。黄中废矣，竹黄功力，使气适至而阳生，适应而扬声，揆度节制，无过不及矣。

　　第十帙

　　荔枝

　　（宋开宝）【气味】甘平，无毒。

　　【主治】主止渴，益人颜色。

　　【核】曰：荔枝，一名离枝、丹荔。始传于汉世，初出岭南，后生巴蜀，今称闽中者为第一；广蜀者早熟而肉薄，味甘酸，不及闽之下等者。闽惟四郡有，福州最多，兴化最奇，漳泉次之，延亘原野，一家甚至万株，大者子盈百斛，夏至将中，则翕然丹赤可食矣。以甘为味，虽千百树，莫有同者。性禀畏寒，偏生暖地，易植根浮，材坚理密，自径尺至合抱，经数百年，犹结实累累。结实时，枝弱而蒂牢不可摘，采必以刀斧 取其枝。白乐天图序云：形状团团如帷盖，叶如桂，冬青，花如橘，春荣，实如丹，夏熟，朵如葡桃，核如 轸，壳如红缯，膜如紫绡，瓤肉洁白如冰雪，浆液甘酸如醴酪，大略如彼，其实过之，如离本枝，一日色变，二日香变，三日味变，四五日外，色香味尽去也。欧阳词云：绛纱囊里水晶丸。

　　曾吉甫六言二首：其一，蕉子定成哙伍，梅丸应愧卢前，金谷危楼魂断，白州旧井名传。其二，红皱解罗襦处，清香开玉肌时，绣岭堪怜妃子，苎萝不数西施。沐继轩诗云：建水夫何如，厥土早而热，蛮花开佛桑，候禽罢 ，莽云覆溟 ，梅雨滋 翳，接地茂缃枝，遮空舒黛叶，翠保霞 煌，锦握风掀揭，香麝忌经过，飞 防盗窃，劲雏赤肤脱，肥奢琼瓤凸，明怪可餐，冰丸讶许啮，真珠堆绿云，玳瑁乘彩缬，凤爪天下奇，龙牙众中杰，饱食惭素餐，长吟望林樾。曾子固，荔枝状，有中元红，孟家红，法石白，钗头颗，一品红状元红，陈紫，方红，绿竹，丁香，牛心，虎皮，玳瑁，龙牙，蚶壳，真珠，双髻，朱柿，葡萄，十八娘等，凡三十四种。十八娘，深红而细长，以闽王女，好食此而得名；或云物之少美者，为十八娘，闽人语也。故元人诗，有青铜三百一斗酒，荔枝十八谁家娘之句。蔡君谟荔枝谱，陈紫，出兴化军，秘书省著作佐郎陈琦家。于品为第一，其树晚熟，其实广上而圆下，大可径寸有五分，香气清远，色泽鲜紫，壳薄而平，瓤浓而莹，膜如桃花红，核如丁香母，剥之凝如水晶，食之消如绛雪，其味之至，不可得而状也。江绿，出福州，类陈紫而差大，独香薄而味少淡。方红，出兴化军，尚书屯田郎方蓁家，可径二寸，色味俱美，荔枝之大无出此者，岁生一二百颗而巳。游家红，种出陈紫，实大过之。宋公荔枝，实如陈紫而小，甘美无异，出兴化军，宋氏世传，其木巳三百岁。蓝家红，泉州为第一，出尚书都官员外郎蓝丞家。

　　周家红，初于兴化军称第一，及陈紫方红出，而周家红为次。何家红，出漳州何氏家。法石白出泉州法石院，色青白，其大次于蓝家红。绿核，出福州，颇类江绿，色红而小，凡荔枝皆紫核，此以绿见异。圆丁香，荔蒂皆旁大而下锐，此独圆而味尤胜。虎皮，色红绝大，绕腹有青斑如虎文。牛心，以状名，长二寸余，皮浓肉涩。玳瑁，实间黑点如玳瑁。琉璜，色正黄，刺微红。朱柿，色如柿。蒲萄，穗生朵集。蚶壳，形相似也。蜜荔枝，味过于甘。水荔枝，浆多而淡。双髻，每朵数十枚，并蒂而双实。真珠，剖之纯瓤，圆白如珠，故莆田荔枝名品，皆出天成，虽以其核种之，终与其本不相肖。宋香之后无宋香，所存者孙枝耳。陈紫之后无陈紫，过墙则为小陈紫矣。笔谈谓焦核荔枝，有言取其根，火燔令焦，复植于土，以石压之，令勿生旁根，其核自小，里人谓不然，此果形状变态，不可以理求，或似龙牙，或似凤爪。钗头红之可簪，绿珠子之旁缀，是岂人力所能为哉。方红之始作也，欲重其名，以二百颗馈蔡忠惠公，诘以尝岁所产仅此。公曰：方红特异，宜着于谱，此后华实虽极繁，迨至成熟，所存未尝越二百，遂成定谶。宋福清翁，昭文先儒亢从子也。圃中非时生荔枝，其母曰：岂有嘉客踵门耶，顷之，莆田林光朝至，因名嘉客红。王十朋为泉州守，有荔枝诗八章，曰陈紫，曰江绿，曰皱玉，曰大将军，曰玉堂红，曰夺先红；曰七夕红，曰白蜜。福州志称一品红为极品。又有状元红，颗极大，味甘清，颗极小，肉浓核细，味极甘，亦称状元红。桂林，皮粗浓，大如鸡卵而味甘。中冠，体圆核小，皮光薄，味清甘。金钟，形如钟，皮略粗浓，色如朱砂。胜画，皮浓刺尖，味甘肉丰。鸡母，引子朵数十枚，大小错生。凤池超，实圆味甘。驼蹄，长大甘柔。金棕，上锐下方，有金线界错其中。矿玉，皮粗浓，味甘浓。红绣鞋，实小而尖，形如角黍，味极香美。龙牙，色红，长二寸许，上下俱方。满林香，甘香倍于众品。鹅卵，皮光无刺，色正红。蜜丸，味甘肉浓而颗圆。白蜜，皮色粉红，其甘如蜜。鸡肝，实扁味甘，色红无核。绿珠，一名结绿，俗呼绿荔枝，实如山榛，其味至清，熟时实与叶无辨。天柱，树高挺直如柱也。其中品，有馒头，磨盘、醋瓮、马先白、柏叶薷、将军帽、星球红。近时徐兴公谱，复载有洞中红、净江瓶、陈山栗、玉胜、江萍。兴化有皱玉郎、官红、游丁香、紫 、百步兰、寿香、西紫、黄香、瑞堂红、麝囊红、百步香、黄玉、玉堂红、绿纱、青甜、蜡色、霞墩、黄石、红水、留松蕾。泉州有张官人、马家绿、火烟、柳棕、绿衣郎。漳州有大绿、小绿、余家绿、水团、陈红、黑叶等名。变迁速计，因象赋名，百果之盛，皆不及此。

　　曰：实缀枝头，牢不可摘，荔力在枝，因名荔枝。去寒就温，丹实成夏，垂枝布叶，离火之象。又名离枝，又名丹荔，色力咸胜，体阴用阳，驻颜久视之异果也。合入手足少阴厥阴，宣风木，辅君火，若经，若腑，若脏，体用形气，是动、所生，靡不相应。

　　第十帙

　　何首乌

　　（宋开宝）药有雌雄，指花实之有无，或形色之相肖。唯何首乌色分赤白，雌雄共生其地，两藤互为交解，如天上夫妻，目视执手，以为淫事者也。还须外息，诸缘内心无喘，坚固服食而不休息，乃得形随物外。

　　【气味】苦涩微温，无毒。

　　【主治】主瘰 ，消痈肿，疗头面风，治五痔，止心痛，益血气，黑髭须。悦颜色。久服长筋骨，益精髓，延年不老。治妇人产后，及带下诸疾。

</div>
    <div class="pagination">
<a href="本草乘雅半偈_page49.html">上一页</a><span>...</span><a href="本草乘雅半偈_page45.html">45</a><a href="本草乘雅半偈_page46.html">46</a><a href="本草乘雅半偈_page47.html">47</a><a href="本草乘雅半偈_page48.html">48</a><a href="本草乘雅半偈_page49.html">49</a><span class="current-page">50</span><a href="本草乘雅半偈_page51.html">51</a><a href="本草乘雅半偈_page52.html">52</a><a href="本草乘雅半偈_page53.html">53</a><a href="本草乘雅半偈_page54.html">54</a><a href="本草乘雅半偈_page55.html">55</a><span>...</span><a href="本草乘雅半偈_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
