<!DOCTYPE html>
<html>
<head>
    <meta charset="UTF-8">
    <title>杂病广要 - 第 12 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 12 页/共 33 页</h1>
    <div class="content">　　麻黄，陶隐居云：其根亦止汗，夏月杂粉用之。臣禹锡等谨按《药性论》云：根节能止汗，方曰：并故竹扇，杵末扑之。又牡蛎粉、粟粉并根等分末，生绢袋盛，盗汗出，即扑，手摩之。（《本草》）粉汗散，止汗出过多。麻黄根（一两）牡蛎（一两烧赤）龙骨（半两）赤石脂（半两）上件为细末，盛以绢袋，如扑粉粉之。（《杨氏》）（按：此本出《肘后》，今加石脂，宜参《伤寒》。）扑汗。牡蛎粉，入好蛤粉三分之一，用纱帛包了，扑汗处，遇干又扑，以频扑为佳。（《魏氏》）《医统》珍珠散，治阴汗（即本方）。牡蛎散，虚汗不止，玄府不闭。牡蛎（一两，坩埚内盛，用盐泥固济，木炭火烧，尽夜。）淀粉（半两研）上一处同研，令匀及细，用绵裹之，擦于患处。（《御药》）治自汗不止，五倍子为末，唾津调填脐中，以帛缚定，即止。（《医统》）《六要》独胜散，治盗汗（即本方），加桔矾最效。（五倍子方，《本草纲目》引《集灵》。）治脚汗方。白矾（五钱）干葛（五钱）为末，水煎，逐日洗，连五日自然无汗。（《回春》）
　　
　　诸气病
　　气之称匪一，而气之为病亦匪一。盖上气、短气等，诸系气息者，既揭于《喘》门，气虚一证，收在《虚劳》中。故此门所揭，专系情志所滞，而气中与郁证亦连类及之。
　　九气七气
　　阴阳虽大，未离乎气，故通天下一气耳。人生其间，大喜毗于阳，大怒毗于阴（按：此二句出《庄子•在宥》），一吐纳，一动静，何所逃哉，与气流通而已。故气平则宁，气不平则病。《内经》曰：百病生于气，喜则气缓，悲则气消，寒则气收，热则气泄，恐则气下，忧则气乱，劳则气耗，思则气结，怒则气逆。盖荣卫通利，则气舒而不迫，此喜所以气缓也。神情惨悴，则气亏而不全，此悲所以气消也。经络凝涩，则气积而不散，此寒所以气收也。腠理开通，则气升而汗出，此热所以气泄也。精却上闭，则气还而不行，此恐所以气下也。心多愁虑，则气散而无归，此忧所以气乱也。内外烦动，则气喘而且汗，此劳所以气耗也。身心有止，则气留而不行，此思所以气结也。嗔恚伤甚，则气上而呕血，此怒所以气逆也。（《圣济》）（按：经文忧作惊，其作忧者，盖据《太素》也。）七气者，寒气、热气、怒气、恚气、忧气、喜气、愁气。凡七气积聚牢大，如杯如，在心下腹中，疾痛欲死，饮食不能，时来时去，每发欲死，如有祸状，此皆七气所生（按：《千金》状作祟）。寒气则呕吐恶心。热气则说物不章，言而遑。（《千金》作说物不竟而迫。又七气丸主治曰：热气状，恍惚眩冒失精）。怒气则上气不可忍，热上抢心，短气欲死，不得气息也。恚气则积聚在心下，不可饮食。忧气则不可极作（《千金》极作闲），暮卧不安席。喜气则不可疾行，不能久立。愁气则喜忘不识人，置物四方，还取不得去处，若闻急，即手足筋挛不举。（《病源论》）（《千金》曰：若闻急，则四肢肿，手足筋挛，捉不能举，如得病。此是七气所生，男子卒得饮食不时所致，妇人即产后中风诸疾也。）夫五脏六腑，阴阳升降，非气不生。神静则宁，情动则乱。故有喜怒忧思悲恐惊七者不同，各随其本脏所生所伤而为病。故喜伤心，其气散；怒伤肝，其气击；忧伤肺，其气聚；思伤脾，其气结；悲伤心胞，其气急；恐伤肾，其气怯；惊伤胆，其气乱。虽七诊自殊，无逾于气。黄帝曰：余知百病生于气也。但古论有寒热忧恚，而无思悲恐惊，似不伦类，于理未然。然六腑无说，唯胆有者，盖是奇恒净腑，非转输例，故能蓄惊而为病。（《三因》）（按：情志之名，《阴阳应象大论》有喜怒悲忧恐之文，而或换悲以思。《宣明五气篇》以喜悲忧畏恐，为五精所并。《本神篇》则其意与《应象论》相同。今陈氏凑合《举痛论》九气为说，盖七情之目至此而始定矣。又《礼运》有云七情，其义自异。）夫喜伤心者，自汗，不可急行，不可久立，故经曰喜则气散。怒伤肝者，上气不可忍，热来荡心，短气欲绝，不得息，故经曰怒则气击（一作上）。忧伤肺者，心系急，上焦闭，荣卫不通，夜卧不安，故经曰忧则气聚。思伤脾者，气留不行，积聚在中脘，不得饮食，腹胀满，四肢怠惰，故经曰思则气结。悲伤心胞者，善忘，不识人，置物在处，还取不得，筋挛，四肢浮肿，故经曰悲则气急。恐伤肾者，上焦气闭不行，下焦回还不散，犹豫不决，呕逆恶心，故经曰恐则精却。惊伤胆者，神无所归，虑无所定，说物不竟而迫，故经曰惊则气乱。七者虽不同，本乎一气。（同上）人以气为主，一息不运则机缄穷，一毫不续则穹壤判。阴阳之所以升降者气也，血脉之所以流行者亦气也，荣卫之所以转运者气也，五脏六腑之所以相养相生者亦此气也。盛则盈，衰则虚，顺则平，逆则病，气也者，独非人身之根本乎。人有七情，病生七气。七气者，寒热怒恚喜忧愁，或以为喜怒忧思悲惊恐，皆通也。（《直指》）夫气之为病，大抵不过喜怒忧思悲恐惊寒热而已。喜则气散，怒则气激，忧则气涩，思则气结，悲则气紧，恐则气沉，惊则气动，寒则气收，热则气滞，诸证不同，当审在何脏何腑，方乃不失病机也。（《简易》）《灵枢》论神意魂魄志精所主之病，然无寒暑惊劳四证，余以是推而广之。怒气所至，为呕血，为飧泄，为煎厥，为薄厥，为阳厥，为胸满胁痛，食则气逆而不下，为喘渴烦心，为消瘅，为肥气，为目暴盲，耳暴闭，筋纵，发于外为疽痈。喜气所至，为笑不休，为毛发焦，为内病，为阳气不收，甚则为狂。悲气所至，为阴缩，为筋挛，为肌痹，为脉痿，男为数溲血，女为血崩，为酸鼻辛，为目昏，为少气不能报息，为泣则臂麻。恐气所至，为破脱肉，为骨酸痿厥，为暴下绿水，为面热肤急，为阴痿，为惧而脱颐。惊气所至，为潮涎，为目HT，为口，为痴痫，为不省人，为僵仆，久则为痛痹。劳气所至，为咽噎病，为喘促，为嗽血，为腰痛骨痿，为肺鸣，为高骨坏，为阴痿，为唾血，为冥视，为耳闭，男为少精，女为不月，衰甚则溃溃乎若坏都，乎不可止。思气所至，为不眠，为嗜卧，为昏瞀，为中痞，三焦闭塞，为咽嗌不利，为胆瘅呕苦，为筋痿，为白淫，为得后与气快然如衰，为不嗜食。（《儒门事亲》）
　　脉候
　　脉滑者多血少气，脉涩者少血多气，脉大者血气俱多。又云：脉来大而坚者，血气俱实。脉小者，血气俱少。又云：脉来细而微者，血气俱虚。（《脉经》）尺脉涩而坚，为血实气虚也。尺脉细而微者，血气俱不足。（同上）脉浮如数无热者，风也。若浮如数而有热者，气也。（同上）洪则为气。浮而绝者气。（同上）（按：此气并似言上气、短气之类，姑列于斯。）九气者，证虽不同，大概诊寸口脉伏，胸中逆气。（《圣济》）刘立之《脉理玄要》曰：下手脉沉，便知是气。沉极则伏，涩弱难治。其或沉滑，气兼痰饮。（《微义》）（按：《医通》涩弱难治下曰：皆由大气郁滞不舒，以故脉显沉伏。大都沉实有力则宜辛散，沉弱少力则宜温养，气主煦之，总不离辛温散结也。）其脉弦紧牢强者，可治；若虚细而弱者，为难治。（《医方选要》）诸气之脉，洪大者，阴不足阳有余也，以滋补兼清之剂治之。长则气治而无病，若弦长则为怒气伤肝，当以疏泄之药平之。短则气病，乃气郁不舒，宜以开郁之药化之。凡气病脉大而渐减者，为病退；久而不愈渐盛者，为病进。（《证治百问》）郁脉多沉伏，或结或促或代。（《医统》）凡郁证之脉，在古人皆以结促止节为郁脉，使必待结促止节而后为郁，则郁证不多见矣。故凡诊郁证，但见气血不顺而脉不和平者，其中皆有郁也。惟情志之郁，则如弦紧沉涩迟细短数之类，皆能为之。至若结促之脉，虽为郁病所常有，然病郁者未必皆结促也。惟血气内亏，则脉多间断，若平素不结而因病忽结者，此以不相接续，尤属内虚。故凡辨结促者，又当以有神无神辨之。其或来去有力，犹可以郁证论；若以无力之结促，而悉认为气逆痰滞，妄行消散，则十误其九矣。（《景岳》）（按《医统》引《诊家枢要》曰：气血食积痰饮，一有留滞于其间，脉必因之而止节矣，但当求其有神，何害之有。夫所谓有神者，即经所谓有胃气也。景岳盖据此说。）郁脉虽多沉伏结促，不为患也，所虑在牢革弦强不和耳。盖沉伏结促，有气可散，气通则和。若牢革弦强，则正气先伤，无气可散，即从事调补，尚难克效，况复误行耗气之药乎。所以郁证得弦强脉者，往往多成虚损也。（《医通》）（按：以上三条通诸气证，故拈于此。）
　　证治总说
　　脏气不行，郁而生涎，随气积聚，坚大如块，在心腹中，或塞咽喉如粉絮，吐不出，咽不下，时去时来，每发欲死，状若神灵所作，逆害饮食，皆七气所生所成，治之各有方。（《三因》）气之作恙，发而为寒热恚怒喜忧愁，聚而为积痞疝瘕癖，上为头旋，中为五膈，下为脐间动气，或喘促，或咳噫，聚则中满，逆则足寒，凡此者气使之然也。（《直指》）（按：原论治法，录在《血病》中。）气结则生痰，痰盛则气愈结，故调气必先豁痰，如七气汤以半夏主治而官桂佐之，盖良法也。况夫冷则生气，调气虽用豁痰，亦不可无温中之剂，其间用桂，又所以温其中也。不然，七气相干，痰涎凝结，如絮如膜，甚如梅核，窒碍于咽喉之间，咯不出，咽不下，或中满艰食，或上气喘急，曰气隔，曰气滞，曰气秘，曰气中，以至五积六聚，疝癖瘕，心腹块痛，发即欲绝，殆无往而不至矣。气滞者，滞于胸膈则胀满，滞于手足则浮肿，滞于腰间则坠痛胀满，用异香散、调气散、沉香降气汤，仍与神保丸或少蓬煎丸利之。浮肿，用三和散加生料五苓散，或五皮散加桂吞青木香丸，《局方》流气饮加赤茯苓、枳壳。腰痛，俞山人降气汤，《局方》七气汤加橘核，或辣桂煎汤点调气散吞青娥丸。（同上）（按：此所举诸方皆出《和剂》。）七情者，喜怒忧思悲恐惊是也。虽七证自殊，无逾于气，积之既久，脾胃衰弱，血气虚耗，至于上焦不纳，中焦不化，下焦不渗，展转传变，渐成呕吐、噎膈、痰饮、诸般积聚、心腹疼痛之证。（《原病集》）体虚之人，而为七情六淫所干，以致发而为诸气证，或为胀满，或为喘促，或为水肿，或为疼痛，以致为膈为噎，为疝为瘕，为呕吐，为积聚，为泄为厥，为痰为风，其证不可悉数，惟当随其诸证而治之。（《选要》）古今虽有治法疗七情。而无结散之方。用药难以应手。愚谓喜乐恐惊，耗散正气，怒忧思悲，郁结邪气，结者行之，散者益之，此治七情之要法也。喜乐恐惊属心胆肾，过则为怔忡健忘失志、不足之证。当以归神、养血、妙香、七气、宽中等散治之（按：宽中散用枳、桔、苓、半、芍、甘）。怒忧思悲属肝脾肺，过则为狂痫噎膈、肿胀疼痛、有余之证。苟或饮食所伤，寒冷所感，呕逆抢心绕脐刺痛，甚则结为有形积块，宜用蟠葱散、分气、四七、槟榔丸消导之。（《诸证辨疑》）盛怒成疾，面色青黄，或两胁胀满，沉香降气散、木香调气散，或四七汤加枳壳、木香（按：此出《要诀》），虚加人参、石菖蒲。肥人气滞，必有痰，以二陈、苍术、香附，燥以开之。瘦人气滞，必有火且燥，宜苏子、山栀、当归、芍药、丹皮，降以润之。老人胸膈气滞，痞满不舒，或作痛，或不能食，脉虽数实滑大，当作虚治，慎不可用耗气药，宜理中丸或六君子加香、砂之类；气不归源，补骨脂为主，白术、沉香佐之。一切冷气，及妇人血气攻击，心腹撮痛，《局方》乌沉汤最捷。气从左边起者，肝火也。气刺痛，皆属火，当降火药中加枳壳。气郁不舒而痛者，木香调气散。忧而痰郁，导痰汤加香附、乌药。因死血而痛者，桃仁、红花、归头。食积寒痰流入胁下，背膂刺痛诸药不效者，神保丸。久患气结，诸药不开者，先服沉香化气丸三五服以开其结，后用六君子送降气散调之。诸气为患，须分暴病久病。暴怒伤阴，阳气独亢，气厥不省者，可用辛香破气以通阴闭。若久抱抑郁，气不宣通，营卫不和者，又当辛温散结以调营卫，始为合宜也。（《医通》）
　　郁证
　　气血冲和，万病不生，一有怫郁，诸病生焉，故人身诸病，多生于郁。（《丹溪》）（按：《六元正纪大论》有五郁之治，不析言为何病，至丹溪创立气湿痰热血食六郁之名。殊不知诸郁各病既有其证，不须别设门目，且郁之为病，气郁为最，故兹特于诸家所说，摘其专系于气者，余不具载。）戴云：郁者，结聚而不得发越也。当升者不得升，当降者不得降，当变化者不得变化也。此为传化失常，六郁之病见矣。气郁者，胸胁痛，脉沉涩。（《金匮钩玄》）何氏云：郁为七情不舒，遂成郁结，既郁之久，变病多端。男子得之，或变为虚怯，或变膈噎气满腹胀等证。妇女得之，或为不月，或为堕胎崩带虚劳等证。治法必能内养，然后郁开，按证调理。（《医统》）先顺后逆，虽不中邪，病从内生，令人饮食无味，神倦肌瘦，名曰脱营，内服交感丹，外用香盐散，临卧擦牙（香盐散当考）。有郁结在脾，半年不食，或午后发热，酉戌时退，或烦闷作渴虽呕，或困卧如痴，向里坐，亦喜向暗处，妇人经水极少，男子小便点滴，皆忧思气结，治宜温胆汤，或二陈汤加参、术、红花。痰火甚者，以痰药吐之下之，后用越曲丸调理。（《入门》）有素虚之人，一旦事不如意，头目眩晕，精神短少，筋痿气急，有似虚证，先当开郁顺气，其病自愈，宜交感丹。不效，用归脾汤。（《赤水》）凡五气之郁，则诸病皆有，此因病而郁也。至若情志之郁，则总由乎心，此因郁而病也。第自古言郁者，但知解郁顺气，通作实邪论治，不无失矣。兹予辨其三证，庶可无误。盖一曰怒郁，二曰思郁，三曰忧郁。如怒郁者，方其大怒气逆之时，则实邪在肝，多见气满腹胀，所当平也。及其怒后而逆气已去，惟中气受伤矣。既无胀满疼痛等证，而或为倦怠，或为少食，此以木邪克土，损在脾矣。是可不知培养而仍加消伐，则所伐者其谁乎。此怒郁之有先后，亦有虚实，所当辨治者如此。又若思郁者，则惟旷女嫠妇，及灯窗困厄，积疑在怨者皆有之。思则气结，结于心而伤于脾也。及其既甚，则上连肺胃，而为咳喘，为失血，为膈噎，为呕吐；下连肝肾，则为带浊，为崩淋，为不月，为劳损。若初病而气结为滞者，宜顺宜开；久病而损及中气者，宜修宜补。然以情病者，非情不解。其在女子，必得愿遂而后可释，或以怒胜思，亦可暂解。其在男子，使非有能屈能伸，达观上智者，终不易解也。若病已既成，损伤必甚，而再行消伐，其不明也亦甚矣。又若忧郁病者，则全属大虚，本无邪实。此多以衣食之累，利害之牵，及悲忧惊恐而致郁者，总皆受郁之类。盖悲则气消，忧则气沉，必伤脾肺；惊则气乱，恐则气下，必伤肝肾。此其戚戚悠悠，精气但有消索；神志不振，心脾日以耗伤。凡此之辈，皆阳消证也，尚何实邪。使不知培养真元而再加解散，其与鹭鸶脚上割股者何异，是不可不详加审察，以济人之危也。（《景岳》）郁证多缘于思虑不伸，而气先受病，故越鞠、四七始立也。郁之既久，火邪耗血，岂苍术、香附辈能久服乎，是逍遥、归脾继而设也。然郁证多患于妇人，《内经》所谓二阳之病发心脾，及思想无穷，所愿不得，皆能致病。为证不一，或发热头痛者有之，喘嗽气乏者有之，经闭不调者有之，狂癫失志者有之，火炎失血者有之，骨蒸劳瘵者有之，疽生虫者有之。治法总不离乎逍遥、归脾、左金、降气、乌沉、七气等方，但当参究新久虚实选用，加减出入可也。（《医通》）（宜参《骨蒸》门和解方。）华岫云曰：郁则气滞，其滞或在形躯，或在脏腑，必有不舒之现证。盖气本无形，郁则气聚，聚则似有形而实无质，如胸膈似阻，心下虚痞，胁胀背胀，脘闷不食，气瘕攻冲，筋脉不舒。医家不察，误认有形之滞，放胆用破气攻削，迨至愈治愈剧，转方又属呆补，此不死于病，而死于药矣。不知情志之郁，由于隐情曲意不伸，故气之升降开阖枢机不利，虽《内经》有泄、折、达、发、夺五郁之治，犹虑难获全功。故《疏五过论》有始富后贫，故贵脱势，总属难治之例。盖郁证全在病者能移情易性，医者构思灵巧，不重在攻补，而在乎用苦泄热而不损胃，用辛理气而不破气，用滑润濡燥涩而不滋腻气机，用宣通而不揠苗助长，庶几或有幸成。（《临证指南》）
　　气中
　　（宜参《中风》门、《厥》门）世言气中者，虽不见于方书，然暴喜伤阳，暴怒伤阴，忧愁不乐，气多厥逆，往往多得此病，便觉涎潮昏塞，牙关紧急。若概作中风候用药，非止不相当，多致杀人。元庚午，母氏亲遭此祸，至今饮恨。母氏平时食素，气血羸弱，因先子捐馆忧恼，忽一日气厥，牙噤涎潮。有一里医便作中风，以大通丸三粒下之，大下数行，一夕而去。予常痛恨，每见此证，急化苏合香丸四、五粒灌之便醒，然后随其虚实寒热而调治之，无不愈者。经云：无故而喑，脉不至，不治自已。谓气暴逆也，气复则已。审如是，虽不服药亦可。（《本事》）气中证候者，此病多生于骄贵之人，因事激挫忿怒，盛气不得宣泄，逆气上行，忽然仆倒昏迷，不省人事，牙关紧急，手足拘挛。其状与中风无异，但口内无涎声。此证只是气中，不可妄投取涎发汗等药，而反生他病。但可与七气汤，分解其气，散其壅结，其气自止。七气汤连进效速，更可与苏合香丸。（《和剂•指南》）医书论中风，谓治疗多端，当推其所自。若因七情得之，法当调气，不当治风。因六淫得之，亦当先与调气，后根据所感之证治之。盖以中风者亦多兼气，况富贵汲汲，贫贱戚戚，久思所爱，遽失所重，凡志不遂，气故逆，岂无中气之说欤。其证乃闭目不语，四肢不收，涎潮昏沉，大略与中风相似。只当治以气药，不可用搜风及疏泄之剂，盖其证本是气弱，又无客邪所凑，故不可发散导利之也。（《澹寮》）中气，因七情内伤，气逆为病，痰潮昏塞，牙关紧急，但七气皆能使人中，因怒而中尤多。中气之状，大略与中风同，风与气亦自难辨，以气药治风则可，以风药治气则不可。才觉中气，急以苏合香丸灌之，候醒，继以八味顺气散或调气散。中气与中风相似，所以别者，风中身温，气中身冷。既苏之后，尚有余痰，未尽平复，宜多进四七汤及星香散。若其人本虚，痰气上逆，关格不通，上下不升降，或大便虚闭，宜用三和丹，诸气皆可用，不独中气。（《要诀》）（按：《类方》曰：三和丹，即养正丹、黑锡丹、来复丹。上三样和匀，每服一钱半，空心米饮、温酒任下。）中气，此为气逆，与《中风》门东垣所论气虚卒倒证各别。其证身肢冷，无痰涎，即有亦不如中风之多。盖气滞于内不外达，故身冷。气结于中，故痰不上出。（《医碥》）（按：《丹溪心法•附录》论痰涎有无，欠确，仍不录。）许学士谓气中者亦有，此七情所伤，脉微而数，或浮而紧，缓而迟。必也脉迟浮可治，大数而极者死。（《丹溪》）中风、中气何以别之？当辨其脉。若浮盛而弦紧，或浮而洪，斯为风也。脉沉而伏者，为中气。治中气气多风少，先以苏合香丸，姜汁磨化，擦牙通窍，人事渐苏，然后徐徐灌服。看其虚实，若虚则补，若实则泻，寒则温，热则清，切其脉理，审病详细，用药主治，无不效矣。（《奇效》）气中者，气郁而血脉不通畅故伏，多沉伏，多浮缓。其迟浮或沉伏者皆可治，若大数而促者死也。然遇此证，家人切勿惊惶，宜安静抱扶，待其气复。若侍者躁急忙乱，展转搬动，则病者神愈离而气愈夺，多致莫救。（《会解》）有人忽然不省人事，身体软弱，牙关不紧，涎不潮塞，招数医皆言中风，投雄珠丸星附之属，病者转昏。仆诊其脉皆濡，气闭隔绝，所以脉濡，授以局货木香流气饮，煎熟入麝香少许，两服而痊。（《活人事证方后集》）（按：此证盖气中，仍附于此。）
　　治有男女之别
　　（妇人气疾）人禀天地阴阳之气以生，借血肉以成其形，一气周流于其中以成其神，形神俱备，乃谓全体。故妇人宜耗其气以调其经，男子宜养其气以全其神。惟气得暖则行，贵乎宣流，调摄非宜，致生多证。（《大成》）男属阳，得气易散；女属阴，得气多郁。（按：《正传》此下曰：是以男子之气病者常少，女人之气病者常多。）治男宜调其气以养其血，治女宜调其血以耗其气，此大法也。（《外台》）治妇人宜以顺气为主，而兼乎散血；治男子宜以养荣为主，而调气次之。斯得气证治法之大要也。（《医鉴》）人有血气心知之性，而无哀乐喜怒之常。一种妇人，平时任气，易为七情所伤，适月事经年不行，一身百病，胸臆气填，呕恶全不入食，入食则吐痰涎，或一块如核，窒塞胸喉而痛，或一块如卵，筑触心下而疼，或腹中块物，动而作痛，攻刺腰背，时发哄热，四肢乏力，脚不能行，小便白浊浮油，带下淋沥，日就瘦弱，全似虚劳。然而谷虽不入，果子杂物常喜食之，却只是有孕，谚所谓孕妇做得百般病者此也。用药惟以二陈汤加缩砂、桔梗、姜、枣、乌梅同煎，半夏理气消痰，缩砂安胎顺气，北梗以开胸喉之隔，服之自然安平。若妄以刚剂温胃，胎气必烦，病无由愈。白浊一节，谨勿燥涩，二陈汤加白茯苓，以下白丸子可也。若夫七情所发，逆气填胸，不惟核膜上塞咽喉，甚者攻击满闷欲绝，产后尤多有之，故曰产前安胎，产后调气。（男女或有胸喉梅核作恙者，触事勿怒，饮食勿冷。）（《直指》）妇女性执多偏，属阴，气易于动，如痞闷胀痛，上凑心胸，或攻筑胁肋，腹中结块，月水不调，或眩晕呕吐，往来寒热，一切气候，先用加味逍遥散，或苏子降气、沉香降气、四磨、六磨选用。（《医通》）
　　治气三法
　　（诸药忌宜）一、补气，气虚宜补之，如人参、黄、羊肉、小麦、糯米之属是也。二、降气调气，降气者即下气也，虚则气升，故法宜降。其药之轻者，如紫苏子、橘皮、麦门冬、枇杷叶、芦根汁、甘蔗；其重者，如番降香、郁金、槟榔之属。调者和也，逆则宜和，和则调也，其药如木香、沉水香、白豆蔻、缩砂蜜、香附、橘皮、乌药之属。三、破气，破者损也，实则宜破，如少壮人暴怒气壅之类，然亦可暂不可久，其药如枳实、青皮、枳壳、牵牛之属。盖气分之病不出三端，治之之法及所主之药，皆不可混滥者也。误则使病转剧，世多不察，故表而出之。（《本草经疏》）诸气，气有余即是火，忌升、闭气、酸敛、滞腻。（同上）郁，忌酸敛、滞腻、补气、闭气。（同上）《内经》虽云百病皆生于气，以正气受邪之不一也。今七情伤气，郁结不舒，痞闷壅塞，发为诸病。当详所起之因，滞于何经，上下部分，脏气之不同，随经用药，有寒热温凉之同异。若枳壳利肺气，多服损胸中至高之气。青皮泻肝气，多服损真气。与夫木香之行中下焦气（按：《医通》曰：能使上焦之气下达，阴火上冲禁用），香附之快滞气，陈皮之泄逆气，紫苏之散表气，浓朴之泻卫气（《医通》胃气），槟榔之泻至高之气（《医通》能使浊气下坠，后重有积者宜之）藿香之馨香上行胃气，沉香之升降真气，脑麝之散真气，若此之类，气实所宜。其中有行散者，有损泄者，其可过剂乎。（《微义》）砂仁醒脾气而能上升，然后滞气得以下通。白豆蔻能温肺气而使下行，然后阳气得以上达。丁、沉、檀、麝俱辛热，能散郁气，暴郁者宜用，稍久成火者忌之。禀壮气实，气不顺而刺痛，当用枳壳、乌药，不已加木香。（《医通》）（节录）古法，散火之法必先破气，气降则火自降矣。但枳壳、青皮，破滞要药，多服损人真气，虚者慎之。（《入门》）
　　治气诸例
　　逆气，在上者须用达之，在中者须用调顺，在下者须用消导。（《医统》）夫治气之法，惟在适中，气积于中，固宜疏顺，疏导过剂，则又反耗元气，元气走泄，则下虚中满之证生焉。故曰疏启于中，峻补于下，中满即除，下虚斯实，此之谓也。（《赤水》）《难经》云：血主濡之，气主之。一切气病，用气药不效，少佐芎、归血药，血气流通而愈，乃屡验者。（《六要》）气本清，滞而痰凝血瘀，则浊矣。不治其痰血，则气不行。（《医碥》）（按：调气必先豁痰，本出《直指》，既见上。）怒气须用调肝经之药，如青皮、芍药、柴胡，桔梗、枳壳、木香之类。有痰，半夏、白芥子、竹茹、萝卜子。（《医统》）性躁多怒之人，肝木必旺，肝旺则乘脾，宜用伐肝之药。然克削太过，肝木未平，而脾土先受其害，脾益虚矣。（《准绳》）况造物之理，太刚则折，肝气过旺，肝亦自伤，不但脾虚，而肝亦虚矣。所以气病久而肝脾两虚者，宜调脾和肝，逍遥散出入治之。（《汇补》）辛温、辛平、辛寒之别。张子和云：诸痛皆因于气，诸病皆生于气。诚哉斯言。是气也，常则为气，导引血液，升降三焦，周流四体。变则为火，有升无降，燔灼中外，以致血液稽留，为痰为积，充乎脏腑，溢乎经络，胶乎咽膈，为呕咳，为痞塞，为胀满，为疼痛之所由也。《局方》不分新久，类用香辛燥热之药以治之，直乎丹溪先生之所谓也。今予所集不然，分而为三：曰辛温，曰辛平，曰辛寒。使后之人，凡遇气动痛作之时，即以辛温以散之，稍久即以辛平以和之，辛寒以折之，如此则邪易退正易复而病安，庶乎不为以火济火，病根愈深，真气愈耗，而死期逼矣。然于风动痛作之初，非辛温消散不可，必须详其所起之因，触动何脏之火，于辛温药中，加以苦寒之药尤佳。如喜动心火加黄连，怒动肝火加柴胡，悲动肺火加黄芩，恐动肾火加黄柏，思动脾火加芍药之类是也。夫病源属火，而辛温之药止能开郁行气、豁痰消积而已，加以苦寒之药，方能降火而去其病根矣。或曰：诸痛皆因于气，治例固宜如此，而诸病皆主于气，治法当何如哉？予曰：于上三类方中，观其所出之证，审其所用之药，分火分痰分积而施治之，是其法也。（《丹溪附余》）
　　补法利害
　　气无补法，世俗之言也。以气之为病，痞闷壅塞，似难于补，恐增病势。不思正气虚者不能运行，邪滞所着而不出，所以为病。经曰：壮者气行则愈，怯者着而成病。苟或气怯不用补法，气何由行。（《格致余论》）喻嘉言曰：人之体中，肌肉丰盛，乃荣血之旺，极为美事，但血旺易致气衰，久而弥觉其偏也。夫气与血两相维附，何以偏衰偏旺耶？盖气为主则血流，血为主则气反不流，非真气之衰也，气不流有似乎衰耳。所以一切补气之药皆不可用，而耗气之药反有可施，缘气得补而愈锢，不若耗之以助其流动之势，久之血仍归其统握之中耳。（《医通》）举世皆言气无补法，《局方》、《三因》七气、四磨、六磨等方，其中俱用人参，能无助气为患乎？（按：《医通》四磨汤本于《济生》，无木香，有人参。六磨汤则有木香，无大黄。故为是言也）。古人立方用参，非尽为补而设也。如《局方》七气原以肉桂、半夏为主，而借人参引入气分以散气，岂用补之谓耶。其《三因》七气，纯是辛散，即用一味人参，但可随诸药建行气之功，不致伤气足矣，何暇逞其补性乎。至于四磨、六磨，不过赖以资应敌之需，尚恐不及，安能望其补益哉。（同上）（按：治气大法，愚着《药治通义》亦既论之，宜参阅。）
　　利气诸方
　　（兼逐饮方、兼疏转方）大三脘散，治三焦气逆，解大便秘滞，下胸胁满胀惫气。大腹皮（一两炙黄）紫苏（一两并梗）白术（三分）独活（一两）沉香（一两）木香（三分）甘草（三分微炙）木瓜（切焙干秤一两）陈橘皮（汤浸去白二分干）槟榔（三分面裹熟用）川芎（一两）上十一味，同一处杵为粗散，每剂秤一分（按：《活人书》作一两），水二盏同煎，至一盏去滓，分二服，带温服，取便通为效。如能临晚常进半剂，根据法煎服，即腑脏调和，不至风气秘滞。如人病秘滞，数服通利药未通利者，根据法煎服，就用内药，便通行，大效，极不虚人气，经验多矣。香港脚，心腹气闷，大便秘滞，最宜服。（《传家秘宝》）《和剂》三和散，治五脏不调，三焦不和，心腹痞闷，胁肋胀，风气壅滞，肢节烦疼，头面虚浮，手足微肿，肠胃燥涩，大便闭难，虽年高气弱，并可服之。又治背痛胁痛，有妨饮食，及香港脚上攻，胸腹满闷，大便不通。于本方去独活，加羌活。《鸡峰》三和散，于《和剂》方中（主治同）去川芎，加木通。七气汤，论曰：百病皆生于气。大抵不过于喜怒悲恐，惊劳寒热。盖喜则气缓，怒则气逆，悲则气消，恐则气下，惊则气乱，劳则气耗，寒则气收，热则气泄，由此变生。若其气起于一边（按：原无边字，今据《治活秘方》补），或左或右，循行上下，或在肌肉之间，如锥刀所刺，其气不得息，令人腹中满，此由惊恐喜怒，或冒寒热，留聚而不散，为郁伏之气，流行随经，上下相传而痛，久令人痞闷，大便结涩，其脉短涩，谓之聚气，宜此药并趁痛散。京三棱蓬莪术青橘皮陈橘皮藿香叶桔梗益智（各一两）香附子（一两半）甘草（三分）上为粗末，每服五钱，水二盏，生姜三片，枣一个，煎至一盏，去滓服。（《鸡峰》）《直指》、《指迷》七气汤，治七情相干，阴阳不得升降，气结壅滞，攻冲作痛。于本方去三棱，加辣桂一两，更加半夏三分。《济生》大七气汤，治六聚，于本方加肉桂。（《活法秘方》名聚气汤，主证与本方同。）流气饮子，治男子妇人五脏不调，三焦气壅，心胸痞满，噎塞不通，腹胁膨胀，呕吐不食。又治上气喘急，咳嗽涎盛，面目虚浮，四肢肿满，大便秘滞，小便不通。及治忧思太过，致阴阳之气郁结不散，壅滞成疾。陈橘皮（去白二斤）青橘皮（去白）紫苏（连枝叶用）浓朴（去粗皮生姜汁制一宿炒）香附子（炒去毛）甘草（炙各一斤）木通（八两）大腹皮丁香皮蓬莪术（煨切）草果子仁木香槟榔肉桂（去粗皮）藿香（去土各六两）麦门冬（去心）人参（去芦头）白术干木瓜赤茯苓（去皮）石菖蒲香白芷（各四两）半夏（二两汤洗七遍焙）上件咀，每服秤半两，水一大盏，生姜三片，枣一枚劈破，同煎至七分去滓，热服不拘时候。（《杨氏》）《和剂》名木香流气饮，又有二十四味流气饮，曰方与木香流气饮同，但无石菖蒲、藿香、有沉香、大黄、枳壳，出《集验方》。（《医方考》曰：气证与诸证不同。诸证者，痰血积食属于有形，故着于一处，偏于一隅，可以单方治也。若夫七情之气，属于无形，上下左右，散聚无常，故集辛香之品而流动之。虽二十四味，不厌其繁，譬之韩侯之兵，多多益善云尔。）又分心气饮（治证录于后分心气饮），于本方去青皮、木通、莪术、肉桂、木瓜、茯苓、石菖蒲、白芷、半夏，加桑白皮、桔梗。匀气散，治气滞不匀，胸膈虚痞，宿冷不消，心腹刺痛，除胀满噎塞，止呕吐恶心。此药常服，调顺脾胃，进美饮食。白豆蔻（用仁）丁香檀香木香（各二十两）藿香叶甘草（各五斤）缩砂仁（二斤半）上为细末，每服一钱，入盐末一字，用沸汤点服，不计时候。（《和剂》）《直指》名调气散。《大成》名木香调气散。《得效》治寒疝作痛，和气，于本方加沉香。《宝鉴》育气汤，通流百脉，调畅脾元，于本方加人参、白术、茯苓、荜澄茄、干山药、陈皮、青皮。乌沉汤，治一切气。天台乌（一百两）人参（去芦头三两）沉香（五十两）甘草（四两半）上为末，每服半钱，入生姜三片，盐少许，沸汤点服，空心食前。（《和剂》）又小乌沉汤，调中快气，于本方去人参、沉香，加香附子。又四味乌沉汤，于本方去人参、甘草，加香附、砂仁。沉香降气汤，治阴阳壅滞，气不升降，胸膈痞塞，心腹胀满云云。患香港脚人，毒瓦斯上冲，心膻坚满，肢体浮肿者，尤宜服之。香附子（二十五斤炒去须毛）沉香（一斤二两半）缩砂仁（三斤）甘草（七斤半）上为细末，每服一钱，入盐少许，沸汤点服，凌旦雾露，空心服之。（《和剂》）又快气汤，治一切气疾，于本方去沉香。或锉为粗末，入生姜同煎，名小降气汤。《叶氏》沉香降气汤，赵无量通判方，于本方去沉香，加天台乌药、蓬莪术。（按：先君子曰：方中不用沉香，与方名相乖。《三因》五噎沉香散，亦不用沉香。）《卫生家宝》养气汤，调中养气，消食止呕，于本方去沉香，加乌药。沉香四磨汤，治冷气攻冲，心腹痛，脾胃素弱，食饮易伤，呕逆冷痰，精神不清。沉香木香槟榔乌药上用水八分盏，分作四处，以乳钵内逐一件药徐徐磨之，磨得水浓为度，然后四者合而为一，再用慢火煎至六分以上，通口服之。（《卫生家宝》）《济生》治喘，于本方去木香，加人参。《得效》曰：有热者加大黄、枳壳，名六磨汤。《医方考》五磨饮子，治暴怒暴死者，名曰气厥，于本方加枳实。（《粹言》曰：治七情郁结等气，或胀痛。）五香散，升降诸气，宣利三焦，疏导壅滞，发散邪热，治阴阳之气郁结不消，诸热蕴毒，肿痛结核，或似痈疖而非，使人头痛恶心，寒热气急。木香丁香沉香乳香藿香（各等分）上为粗末，每服三钱，水一盏半，煎至八分，去滓食后温服。（《和剂》）（按：此系《千金》五香连翘汤中五香，今易麝香以藿香。）正气天香散，治九气。乌药（二两）香附末（八两）陈皮苏叶干姜（各一两）上为细末，调服。（《纲目》引河间）又引河间治妇人一切诸气，或上凑心胸，或攻筑胁肋，腹中结块，发渴刺痛，月水不调，或晕眩呕吐，往来寒热，减食。《微义》引《绀珠》正气天香汤，干姜炒黑咀，每七八钱，水煎服。《丹溪纂要》加甘草，水煎。木香破气散。（又名不老汤。）香附子（四两）甘草（半两）乌药木香片姜黄（各二两）上为末，每服二钱，盐汤空心调下。（《袖珍》）（按：此方本出《是斋》，今加乌药、木香。）抑气散，治气道壅滞，不得升降，脉盛气粗，或胸膈痰饮窒碍，或胁肋肝邪逆滞。凡气实诸痛，用此抑之。乌药（二两）紫苏广皮槟榔枳壳砂仁（各一两）沉香（五钱）香附（半斤）上为末，每服一钱，白汤调服。（《医统》）交感丹，或云此药大峻，恐走气，更看人禀赋如何。（按：此言可疑。）香附子（一斤新汲水浸一宿磨去黑毛炒黄）茯神（四两）上为细末，炼蜜为丸，如弹子大，每朝以降气汤嚼下一粒。（《是斋》）（按：此方《御药院方》引铁瓮申先生有详说，宜参。又此降气汤系香附、茯神、甘草。）《回春》治一切诸气，公私拂情，名利失志，抑郁烦恼，七情所伤，不思饮食，面黄形羸，胸膈诸证，极有神效。独香汤，主中气，闭口不语，四肢不收，昏沉等证。南木香（不以多少）上为末，用冬瓜子煎汤调下，卢祖常方。（《澹寮》）通膈散，治胸中气痞不通，水饮停滞。槟榔（二两）枳壳（麸炒四两）上为细末，每服二钱，食后浓煎生姜汤调下。（《御药院方》）（按：此本《家宝》通膈丸，今以枳壳代枳实为散，彼入麝香一字，炼蜜丸。）赚气散。快气进食。京三棱蓬莪术（各五两）白术（三两）木香（半两）枳壳（一两）上为细末，每服二钱，水一盏，生姜三片，同煎至六分去滓，温服不以时。（《鸡峰》）小降气汤，俞山人方，治下虚上壅，气不升降，膈滞痰实，咳嗽喘满，头目昏眩，肩背拘急，及香港脚上攻，脚弱腰痛，心胸不快，不思饮食。（同上）（按：此即苏子降气汤，录在《咳嗽》中。《和剂》又有俞山人降气汤，与此不同。）大七气汤，治喜怒不节，忧思兼并，多生悲恐，或时震惊，致脏气不平，增寒发热，心腹胀满，旁冲两胁，上塞咽喉，有如炙脔，吐咽不下，皆七气所生。（《三因》）（按：即半夏浓朴汤。）《易简》名四七汤。《是斋》去紫苏，加人参。《心统》治气汤，去浓朴，加枳壳、青皮、甘草。分心气饮，治男子妇人一切气不和，多因忧愁思虑，怒气伤神，或临食忧戚，或事不随意，使郁抑之气，留滞不散，停于胸膈之间，不能流畅，致心胸痞闷，胁肋虚胀。大腹皮赤芍药木通（去节）半夏（汤洗七次）桑白皮（微炒）赤茯苓肉桂（去粗皮）甘草（炙）陈橘皮（去穣）青橘皮（去白）羌活（各一两）紫苏（去粗梗，四两）上为粗末，每服三钱，水一盏，生姜三片，枣二枚，灯心五茎，同煎至七分去滓，温服不拘时候。（《和剂》）解肝煎，治暴怒伤肝，气逆胀满，阴滞等证。陈皮半夏浓朴茯苓（各一钱半）苏叶芍药（各一钱）砂仁（七分）水一钟半，加生姜三、五片煎服，如胸膈气滞，加枳壳、香附、藿香之属。（《景岳》）（按：《新方砭》曰：此方从七气汤套来，加陈皮、芍药。砂仁三味，便成蛇足。）（上三方兼逐饮。）《广济》疗一切气，妨闷不能食，槟榔丸方。槟榔（七个）芍药（五分）枳实（七枚炙）人参（五分）大黄（十六分）青木香（六分）桂心（四分）上七味捣筛，蜜和丸，空腹服，如梧子二十丸，日再服，渐加至二十五丸，微泄为度。（《外台》）又疗心头冷硬结痛，下气，槟榔汤，于本方去芍药、桂心、人参，加生姜、橘皮、甘草，以水六升，煮取二升半，绞去滓，分温三服。木香槟榔丸，治一切气滞，心腹满闷，胁肋膨胀，大小便结滞不快利者，并宜服之。木香槟榔青皮（去白）陈皮（去穣）广术（烧煨切）黄连商枳壳（麸炒去穣各一两）黄柏皮（去粗皮）香附子（拣炒）大黄（锉破各三两）黑牵牛（生半斤）上为细末，滴水和丸，如豌豆大，每服三十丸或五十丸，加至微利为度，食后生姜汤送下。（《御药院方》）（按：《微义》引戴人，当考。）《方脉正宗》于本方去陈皮，加高良姜。（《本草汇言》引）（上二方兼疏转。）
　　温散诸方
　　七气汤，主虚冷上气劳气等方。半夏（一升）人参生姜桂心甘草（各一两）上五味咀，以水一斗，煮取三升，分三服，日三。（《千金》）《三因》治脏腑神气不守正位，为喜怒忧思悲恐惊忤郁不行，遂聚涎饮，结积坚牢，有如坏块，心腹绞痛，不能饮食，时发时止，发则欲死。《鸡峰》加五味子、紫苏子。治积年患气，发作有时，心腹绞痛，忽然气绝，腹中坚实，医所不治，复谓是蛊方。槟榔（大者四七枚）柴胡（三两）半夏（一升）附子（一枚）生姜（八两）橘皮甘草桂心当归枳实（各二两）上十味咀，以水一斗，煮取三升，分三服，五日一剂，服三剂，永除根本。（《千金》）枳实汤，下气，治胸中满闷方。枳实（三枚）大枣（十四枚）半夏（五两）附子（二枚）人参甘草白术干姜浓朴（各二两）上九味咀，以水七升，煮取二升半，一服八合，日三。（同上）治七气，脏腑虚冷，心胸气上，劳乏，不能饮食，宜服半夏散方。半夏人参白术桂心（各一两）浓朴（二两）陈橘皮（三分）附子沉香（各一两）上件药捣筛为散，每服五钱，以水一中盏，入生姜半分，煎至六分去滓，每于食前稍热服。（《圣惠》）八磨汤，治一切气，补一切虚。（用水八分，各磨三百下。）附子沉香木香乌药槟榔甘草白术人参上等分，入乳钵内磨三百下，入大枣三个，煎至一、二分服。（《家宝》）《叶氏》增损磨气汤，治一切气滞，胸膈痞痛，胁肋刺痛，于本方去甘草，加生姜、橘皮。（修制法宜参。）大正气散，治男子妇人，补虚快气，散腹胁疼痛。当归香附子（炒）陈皮（去白各半两）甘草（炙）木香（各二钱）白姜白术缩砂仁桂心（各三钱）大附子（一枚炮）上咀，每服三钱，水一盏半，生姜五片，枣一枚，煎至八分，去滓空心热服。陈必胜方。（《朱氏》）顺气沉附汤，升降诸气，暖则宣流。大附子（一只炮作二服）上水一盏煎，别用水磨沉香，临熟时入药内，热服。（《大成》）降气汤，老人虚气上壅，当以生附子加生姜煎，临熟以药汁，浓磨沉香水，再煎一沸服之，尤为稳当。（《寿亲养老书》）（按：此方亦出《水气》中。）化气汤，治一切气逆，胸膈噎闷，偏胀膨满。又治心脾疼痛，呕吐酸水。沉香胡椒（各一两）缩砂（去壳）桂心（去粗皮）木香（各二两）陈皮（去穣麸炒）干姜（炮）甘草（炙）茴香（炒）青皮（去白麸炒）蓬莪术（煨）丁皮（各四两）上为细末，每服二钱，姜苏盐汤调下，妇人淡醋汤下。（《和剂》）
　　疏肝诸方
　　理气平肝散，治七情所伤发痉。乌药香附（各一钱半）青皮枳壳（麸壳拌炒）芍药（煨）川芎柴胡木香（各一钱）甘草（五分）水二钟，姜三片，煎八分，入木香磨水二匙，食前服。（《统旨》）（按：此所谓七情发痉，盖是情志郁结，卒尔气冲证，非真痉病，故叙于此。）退热清气汤，治气逆身热，中脘痞满。柴胡橘皮茯苓（各一钱）枳壳半夏（各八分）木香甘草（各三分）香附子（七分）川芎（五分）缩砂仁（七枚）生姜（五片）食远服。（《原病集》）黄鹤丹，治一切病属气滞者。（主治从《观聚方》录）香附（气失其平则为疾，此为君，此为用矣。）黄连（凡疾之所在为邪火，单用生用即非泻心火例矣。）二味，香附为主，黄连减半，俱洗择净料，共制为极细末，水糊为丸，梧子大，血病酒下，气病木香汤下，痰病姜汤下。（《韩氏医通》）柴胡青黛汤，治怒气伤肝，泻肝火。柴胡（五分）青黛（五分）香附（一钱）川芎（一钱）青皮（八分）黄连（八分酒炒）栀子（八分姜汁炒黑）甘草（八分）上水二钟，煎一钟温服。（《粹言》）治七情过极，结滞不行，痞闷壅塞日久，服此即效。栀子仁（一钱）香附小芎乌药（各八分）木香槟榔（各二分）陈皮黄连（各四分）枳实（六分）甘草（三分）生姜煎。（《士林余业》）
　　解郁诸方
　　越鞠丸，解诸郁，又名芎术丸。苍术香附抚芎神曲栀子（炒各等分）上为末，水丸如绿豆大。（《丹溪》）（按：又曰：苍术、抚芎，总解诸郁，随证加入诸药。）六郁汤，解诸郁。陈皮（去白一钱）半夏（汤泡七次）苍术（米泔浸）抚芎（各一钱）赤茯苓栀子（炒各七分）香附（二分）甘草（炙半钱）砂仁（研细五分）上细切，作一服，加生姜三片，水二盏，煎至一盏温服。（《正传》）
　　情志须移遣
　　九者《内经》有治法，但以五行相胜之理治之（按：九者即九气）。悲可以治怒，以怆恻苦楚之言感之。喜可以治悲，以谑浪狎亵之言娱之。恐可以治喜，以迫遽死亡之言怖之。怒可以治思，以污辱欺罔之言触之。思可以治恐，以虑彼思此之言夺之。凡此五者，必诡诈谲怪，无所不至，然后可以动人耳目，易入视听。若胸中无材器之人，亦不能用此五法也云云。惟逸可以治劳，经曰劳者温之，温谓温存而养之，今之医者以温为温之药，差之久矣。岐伯曰以救俯仰（按：一本作以平为期），亦谓休息之也。惟习可以治惊，经曰惊者平之，平谓平常也。夫惊以其忽然而遇之也，使习见习闻，则不惊矣。此九者，《内经》自有至理，庸工废而不行。今代刘河间治五志，独得言外之意，谓五志所发，皆从心造，故凡见喜怒悲恐思之证，皆以平心火为主。至于劳者伤于动，动便属阳，惊者骇于心，心便属火，二者亦以平心为主。（《儒门事亲》）夫喜怒忧思悲恐惊七者，皆发于情者也。情即神识，有知不定，无迹可寻，触境乃发，滞而难通，药石无知，焉能消其妄执，纵通其已滞之气，活其已伤之血，其默默绵绵之意物而不化者，能保无将来复结之痛乎。只宜以识遣识，以理遣情，此即心病还将心药医之之谓也。如是庶可使滞者通，结者化，情与境离，不为所转，常处寂然，心君泰定，其何七情之为累哉。（《本草经疏》）夫气证固当因病而药，尤当以平怒为先，胸襟洒落，怀抱宽舒，庶有其效。苟藏怒蓄怨，不能平其怒，药亦何济。（《医圣阶梯》）
　　
　　诸血病
　　血溢血泄，其目颇繁，然有不须强设区别者。今约为九类，而冒以通说，盖其方剂，亦多可互用者云。
　　病因概略
　　夫血犹水也，水由地中行，百川皆理，则无壅决之虞。血之周流于人身荣经府俞，外不为四气所伤，内不为七情所郁，自然顺适。万一微爽节宣，必至壅闭，故血不得循经流注，荣养百脉，或泣或散，或下而亡反，或逆而上溢，乃有吐衄便利汗痰诸证生焉。十种走失，无重于斯，随证别之，乃可施治。（《三因》）血之为患，其妄行则吐衄，其衰涸则虚劳，蓄之在上其人忘，蓄之在下其人狂，逢寒则筋不荣而挛急，挟热则毒内瘀而发黄，在小便者为淋痛，在大便者为肠风，其于妇人月事进退，漏下崩中，病犹不一，凡此者，血使之然也。（《直指》）人具此阴阳，即有此血气。气阳也，血阻也。男以阳为主，则阳胜乎阴；女以阴为主，则阴胜乎阳。气血之为病，男女则同耳。人皆知百病生于气，又孰知血为百病之胎乎。血犹水也，水行乎地中，百川理而无壅遏之患。人之血脉，一或凝滞于经络肠胃之间，百病由此而根矣。乍寒乍热，发黄发斑，妄惊狂，烦闷呕恶，痴痰自汗，哄热虚劳，尿淋漏崩，吐衄咳唾，以至眩晕厥冷，昏愦迷忘，块痛瘀疼，起止遗溺，凡此数证，非血而何。经所谓先去其血，然后调之，良有以也。（同上）其为病也，有虚有滞，有热有寒。夫血虚则阳盛，阳盛则火动，火动则载血上行，越出诸窍而为吐血、呕血、衄鼽血等证。血热者，阳气陷入血中，血因而热，随气下流，而为溺血、便血、崩血、肠风下血等证。血寒则凝于脏腑之间，而为瘕之病。血滞则蓄于皮肤之间，而为壅脓之毒。（《原理》）（按：《医意商》亦有虚瘀寒热说，宜参证治梗概条。）血本阴精，不宜动也，而动则为病；血主营气，不宜损也，而损则为病。盖动者多由于火，火盛则逼血妄行；损者多由乎气，气伤则血无以存。故有以七情而伤火者，有以七情而伤气者；有以劳倦色欲而动火者，有以劳倦色欲而伤阴者。或外邪不解而热郁于经，或纵饮不节而火动于胃，或中气虚寒，则不能收摄而注陷于下，或阴盛格阳，则火不归原而泛溢于上，是皆动血之因也。故妄行于上则见于七窍，流注于下则出乎二阴，或壅瘀于经络则发为痈疽脓血，或郁结于腑脏则留为血块血症，或乘风热则为斑为疹，或滞阴寒则为痛为痹，此皆血病之证也。（《景岳》）
　　血得热则溢
　　《内经》谓胆移热于脑，则辛鼻渊，传为衄瞑目。夫血得热则涌溢，得寒则凝泣，胆受胃热，循脉而上移于脑，盖阳络溢则血妄行，在鼻为衄，在汗空为，二者不同，此热厥血溢之过也。（《圣济》）（按：先君子曰：，王氏注污血，见《说文》。《圣济》以污为汗，太疏。）诸气皆属于阳，诸血皆属于阴。阴盛则阳亏，阳盛则阴亏。经所谓阳胜则阴病，阴胜则阳病。诸血衄血由阳气侵阴，阴气被伤，血失常道，或从口出，或从鼻出。若暴出而色鲜，心烦躁闷，时欲引出，至一二斗，此阳邪暴入于阴分，血得热则流散，盖人之经血，譬如天地之经水，天暑地热，则经水沸溢而涌起，故有衄血肺疽，其证大同而小异。（《鸡峰》）夫血之妄行也，未有不因热之所发。盖血得热则淖溢，血气俱热，血随气上，乃吐衄也。（《济生》）夫血得寒则闭涩，得热则宣流。荣气虚竭，风冷交侵，固易为虚劳月闭之证。其若出血等类，大抵多因蓄热致之，荣道一开解，血亦为之不禁矣，（《直指》）血随气行，气寒而行迟则血涩滞，气热而行快则血沸腾。盖血属阴，非阳不运，故遇寒而凝；气属火，非少则壮，故遇热而灼。（《医碥》）
　　上溢下脱之理
　　或问：人身阳气为阴血之引导，阴血为阳气之根据归。何为清浊相干，乱于中外，而致血不归经，则有上溢下脱之患？其血或从吐出，或从呕出，或从咯出，或从鼻出，或从眼耳齿舌出，或从津唾而出，或从肌肤而出，或从二便而出，复有蓄积不行者，为患各有不同。愿一一显示至理，条分脏腑经络之源，以启学人蒙昧。石顽答曰：经言血之与气，异名同类，虽有阴阳清浊之分，总由水谷精微所化。其始也混然一区，未厘清浊，得脾气之鼓运，如雾上蒸于肺而为气，气不耗，归精于肾而为精；精不泄，归精于肝而化清血；血不泻，归精于心，得离火之化而为真血，以养脾脏，以司运动，以奉生身，莫贵乎此。虽经有上注于肺乃化为血之说，而实不离五行之气化，转注如环也。如上所云，不过统论营卫血气之大端，乃节文耳。夫营卫者精气也，血者神气也。气主煦之，血主濡之。虽气禀阳和，血禀阴质，而阴中有阳，阳中有阴，不能截然两分。其至清至纯者，得君主之令，以和调五脏，藏而不失，乃养脏之血也。其清中之浊者，秉输运之权，以洒陈六腑，实而不满，则灌注之血也。其清中之清者，会营周之度，流行百脉，满而不泄，此营经之血也。其源则一，析而为三，各有司属。若各守其乡，则阴平阳秘，安有上溢下脱之患乎。盖缘人之禀赋不无偏胜，劳役不无偏伤，其血则从偏衰偏胜之处而渗漏焉。夫人禀赋既偏，则水谷多从偏胜之气化，而胜者愈胜，弱者愈弱，阳胜则阴衰，阴衰则火旺，火旺则血随之而上溢；阴胜则阳微，阳微则火衰，火衰则火失其统而下脱。其上溢之血，非一于火盛也；下脱之血，非一于阳衰也。但以色之鲜紫浓浓，则为火盛；色之晦淡无光，即为阳衰。究其所脱之源，或缘脏气之逆，或缘腑气之乖，皆能致病。从上溢者，势必假道肺胃，从下脱者，势必由于二肠，及从膀胱下达耳。（《医通》）（此下辨五脏胃肠血色之异，录在后。）
　　脉候
　　（色诊、死证）尺脉滑而疾，为血虚。涩则少血。脉得诸涩濡弱为亡血。脉有阴阳，趺阳少阴脉皆微，其人不吐，下必亡血。（《脉经》）其脉洪数者为逆，微小者为顺。（《鸡峰》）诸证失血，皆见芤脉，随其上下，以验所出。大凡失血，脉贵沉细，设见浮大，后必难治。（《崔氏脉诀》）（按：失血脉芤，本于仲景。脉贵沉细云云，本于《十七难》。）经云诸见血身热脉大者难治，是火邪胜也；身凉脉静者易治，是正气复也。（《东垣试效方》）失血脉宜沉细和缓，不宜浮大实大。（《回春》）大凡失血，脉皆洪大无力，即芤脉也。阴血既亏，阳无所根据，浮散于外，故见此象，所以产后多此脉也。误认为实火，大违。（《六要》）大凡病后咳嗽吐血，脉大而乱，属上焦阳络伤；下血溺血，为阴络伤，俱危。（《准绳》）大都失血之脉，宜沉细濡弱，或浮沉和缓，或洪大不数，或浮沉滑缓，或虚微，或暴吐暴脱而六脉俱伏，此脉与病合，则为易治。或见浮芤浮革，或浮沉皆涩，或结或短，此脉属虚而病属重，则为难治，治得其宜，亦多有痊者。如见浮数洪数，或细数不鼓，或浮大而散，或促代无力，或如滑而无胃气，或弦牢，或实大，或细小劲疾，此病与脉反，则为不治，纵有卢扁，亦为之束手矣。故经云：阳道实，阴道虚。越人曰：细为虚，牢为实。失血者脉宜沉细，反浮大而牢者死，虚病见实脉也。夫血濡脉络，体主阴静，血未失，则脉络濡软而和缓。及火炅迫血外溢，真阴耗竭，则成阴绝阳亢，火充空舍而见实脉，致孤阳用事，岂能独生哉。又须以色为诊，凡失血之后，或面色带黄青白有神，或目瞑合喜睡，或肢体温和，饮食如常，或不喜高声，声微不厉，此为顺，无别刑克证候，为易治。若其面色青黯无光，或两颧暴赤，唇口如朱，或乍起乍眠，烦躁不寐，或身体大炅，或四肢厥逆，或气喘息粗，或扬声厉语，或谵狂神昏，或循衣摸床，肉筋惕，或自汗如雨，头汗独见，或周身厥冷，颅囟独炅，或眼眶暴陷。或口渴思水，或肢体肿满，或脐腹绞痛不休，或胃气已败，呕吐拒食，此皆凶候，不治也。（《轩岐救正论》）
　　证治梗概
　　血病之故有四：曰虚，曰瘀，曰寒，曰热。治血之法有五：曰补，曰下，曰破，曰凉，曰温。血虚者，其证朝凉暮热，手足心热，皮肤干涩甲错，唇白，女子月事前后不齐，脉微细无力，法宜补之。血热者，其证衄血吐血，便血尿血，午后发热，女子月事先期，脉微细而数，法宜凉之。血寒者，血不能配气而失营运之度，其证麻木疲软，皮肤不泽，腹有块痛，女子月事后期，脉微细而缓，法宜温之。瘀血在上焦者，其证上焦热，烦躁，嗽水不咽，法宜凉而破之。瘀血在下焦者，其证如狂，谵语燥渴，身目发黄，舌黑，少腹满痛，小便自利，大便秘，法宜下之。血瘀而兼寒者，其证无头疼，不恶寒，身热发渴，言语无伦，如见鬼状，小便利，大便黑，法宜温而行之。（《医意商》）大抵瘀尚易治，干则难医。（《医碥》）瘀去则新生，故易治。血海干枯，则阴难骤长，故难治。（《医级》）
　　咳血溲血
　　至于血充目则视明，充耳则听聪，充四肢则举动强，充肌肤则身色白，渍则黑，去则黄，外热则赤，内热则上蒸喉。或下蒸大肠为小窍，喉有窍则咳血杀人，肠有窍则便血杀人，便血犹可止，咳血不易医。喉不停物，毫发必咳，血渗入喉，愈渗愈咳，愈咳愈渗，饮溲溺则百不一死。服寒凉则百不一生。血虽阴类，运之者其和阳乎。（《褚氏遗书》）
　　上下逆顺
　　血证上行，或唾或呕或吐，皆逆也；若变而下行为恶痢者，顺也。血上行为逆，其治难；下行为顺，其治易。故仲景云：蓄血证下血者，当自愈也。与此意同。若无病之人，忽然下痢，其病进也。今病血证上行而复下行恶痢者，其邪欲去，是知吉也。（《东垣》）大抵从下为顺易冶，溢上为逆难治。冶宜补阴运阳，清热调气，气顺血自归经。（《如宣》）
　　验色
　　盖出于肺者，或缘龙雷亢逆，或缘咳逆上奔，血必从之上溢，多带痰沫及粉红色者。其出于心包，亦必上溢，色必正赤，如朱漆光泽。若吐出便凝，摸之不粘指者，为守脏之血，见之必死。出于脾者，或从胃脘上溢，或从小肠下脱，亦必鲜紫浓浓，但不若心包血之光泽也。出于肝者，或从上呕，或从下脱，血必青紫稠浓，或带血缕，或有结块。出于肾者，或从咳逆，或从咯吐，或稀痰中杂出如珠，血虽无几，色虽不鲜，其患最剧，间有从精窍而出者，若气化受伤，则从膀胱溺孔而出，总皆关乎脏气也。其出于胃者，多兼水液痰涎，吐则成盘成盏，汪洋满地，以其多气多血，虽药力易到，不若脏血之笃，然为五脏之本，亦不可忽。（《医通》）（按：此说稍过精微、或有难必者，录以俟后考。又吐血中有说，互相发，宜参。又色鲜为热，瘀为寒，诸家既有其言，互见后诸条。）
　　发热
　　诸失血而发热甚者难治，十仅可一二全者。（《要诀》）阳盛身热多渴，阴盛身凉不渴。然血阴也，身凉者易愈。（《入门》）无潮热者轻，有潮热者重。（《医碥》）无热不喘者可痊（血去阴虚，热收于内，外无热现，此其常也。不喘者，血虽病而气未浮也，故可治），有热不卧者危败（失血身热，阳无所附，而浮散于形层之外也。不得卧者，气根已离也，故当危败）。（《医级》）失血后大热大渴发热，证似白虎，惟脉虚大不长实为异尔，误用凉剂必死，当归补血汤主之，方用黄一两，当归二钱。（《准绳》）凡失血之后，必大发热，名曰血虚发热。古方立当归补血汤，川黄一两，当归六钱。名曰补血而以黄为君，阳旺能生阴血也。如丹溪于产后发热，用参、、归、芎，黑姜以佐之。或问曰：干姜辛热，何以用之？曰：姜味辛，能引血药入气分而生新血（炮黑则入血，炮熟则温中），当神而明之。（《医贯》）
　　眩晕
　　血虚眩晕卒倒，不可艾灸惊哭叫动，动则乘虚而死矣。须以当归、川芎、白芍、熟地黄、黄、人参、白术、茯苓、陈皮、荆芥穗、甘草各七分，枣二枚，乌梅一个，同煎服。（《金匮翼》）失血后头晕发热者往往有之，此是虚火上炎外扰之故，不可误认外感而用风药。（《医通》）
　　治分八法
　　治分八法：一曰降气，缘上盛下虚，气升不降，血随气上，越出上窍，法以苏子、沉香之类顺其气，气降而血自归经矣。一曰破瘀，缘上膈壅热积瘀，紫黑成块，胸中满痛，法以熟大黄、桃仁、丹皮、枳实之类导之使下，转逆为顺矣。一曰温中，缘衣冷食寒，渗入血分，血得寒则凝，不归经络而妄行，血出黯黑，色夭身凉，法以炮姜、肉桂之类温中和气，气温和则血自归经矣。一曰温散，倘衣冷感寒，色黯窍热，身痛头痛，法以姜、桂、芎、苏之类温中散寒，寒去血自归经矣。一曰补气，缘人真气素亏，精神疲惫，阴阳不相为守，卫气虚散，营亦妄行，法以大剂参附之类以补元气，气旺自能摄血矣。一曰补益，凡失血人阴分亏损，法于四物汤中取一二味以为主药，或人参养荣汤、十全大补汤以培养之，则自阳生阴长矣。一曰阻遏，血色红赤，逢黑即止，水克火之义，久而不止，法以百草霜、京墨、十灰散之类以控抑之，或花蕊石以消化之，庶不令上溢矣。一曰升阳，缘阳气不升，血乃下漏，法以升、柴、荆、防之类升之，则血自安于故道矣。总之，血循气行，气升则升，气降则降。火气上升，逼于火则血因之上溢；湿气下行，滞于湿则血因之而下渗。故治上溢无如降气，若瘀则破之，寒则温之，而阻遏之方则兼用之。治下渗无如升阳，若虚则补之，热则清之，而阻遏之方则多用之。总以甘温收补，调理脾胃，以建末功，此大法也。（《易简方论》）
　　治血三法
　　（治血诸药）论治血三法，药各不同。血虚宜补之，虚则发热内热，法宜甘寒、甘平、酸寒、酸温以益荣血，其药为熟地黄、白芍药、牛膝、炙甘草、酸枣仁、龙眼肉、鹿角胶、肉苁蓉、甘枸杞子、甘菊花、人乳之属。血热宜清之凉之，热则为痈肿疮疖，为鼻衄，为齿衄，为牙龈肿，为舌上出血，为舌肿，为血崩，为赤淋，为月事先期，为热入血室，为赤游丹，为眼暴赤痛，法宜酸寒、苦寒、咸寒、辛凉以除实热，其药为童便、牡丹皮、赤芍药、生地黄、黄芩、犀角、地榆、大小蓟、茜草、黄连、山栀、大黄、青黛、天门冬、玄参、荆芥之属。血瘀宜通之，瘀必发热发黄，作痛作肿，及作结块癖积，法宜辛温、辛热、辛平、辛寒、甘温以入血通经，佐以咸寒乃可软坚，其药为当归、红花、桃仁、苏木、桂、五灵脂、蒲黄、姜黄、郁金、京三棱、延胡索、花蕊石、没药、虫、干漆、自然铜、韭汁、童便、牡蛎、芒硝之属。盖血为荣，阴也，有形可见，有色可察，有证可审者也。证既不同，药亦各异，治之之法，要在合宜，倘失其宜，为厉不浅，差剧之门，可不谨乎。（《本草经疏》）夫川芎，血中气药也，通肝经，性味辛散，能行血滞于气也。地黄，血中血药也，通肾经，性味甘寒，能生真阴之虚也。当归分二治，血中主药也，通肝经，性味辛温，全用能活血，各归其经也。芍药，阴分药也，通脾经，性味酸寒，能和血，治虚腹痛也。若求阴药之属，必于此而取则焉。若气虚血弱，又当从长沙血虚以人参补之，阳旺则生阴血也。若四物者，独能主血分受伤，为气不虚也。辅佐之属，若桃仁、红花、苏木、血竭、牡丹皮者，血滞所宜。蒲黄、阿胶、地榆、百草霜、棕榈灰者，血崩所宜。乳香、没药、五灵脂、凌霄花者，血闭所宜。苁蓉、琐阳、牛膝、枸杞子、益母草、夏枯草、败龟板者，血虚所宜。乳酪血液之物，血燥所宜。干姜、桂者，血寒所宜。生地黄、苦参，血热所宜。特取其正治大略耳，以能触类而长，可谓应无穷之变矣。（《微义》）
　　治气为上
　　今之治衄者，专于治衄，不知血之行留，气为之本，犹海水潮汐，阴阳之气使然也。明夫经络逆顺，则血与气俱流通而无妄行之患矣。（《圣济》）（按：《圣济》以为汗血，此说盖兼诸失血而言，故列于斯。）男子妇人吐衄便利，及诸证失血，用此药（香附子一两。炒去皮毛为末，每两入甘草一钱，沸汤点服，名顺元汤）佐以米饮，丸百草霜末，每服百余丸，或以其它烧灰药皆能作效。不可遽以燥涩之剂止之，必致壅遏腐败，却出它证。大抵血不能行，气使之然。若气得其平，则血循故道，必无妄行之患矣。香附子善能导气，用之每得其宜。（《易简》）予思失血，外邪积热妄行者，多用凉剂。其间随情妄用，喜怒忧郁，劳佚内伤，误投前剂，岂不郁而愈郁，以致积血于胸，满而膈痛之患哉。是知人身之血，赖气升降矣，气升则升，气降则降，气逆则逆，气和则和，气浊则乱，如此，失血岂不皆由气浊遇热妄行之所致欤。故治水者必以堤防，治血者莫先清气。气清则血和，气浊则血乱，斯言信矣。（《辨疑》）（按：《直指》有血荣气卫论，详辨气血调治之要，吴氏盖用其意。）治者，当以气而平之，致令气归于经而血不妄行者可也。又以血而和之，致使气归于血而气不妄动者可也。治血之法。全在兹乎。（《绳墨》）
　　凉温有宜
　　（火证禁止涩）血遇热而行，故止血多用凉药。然亦有中寒气虚，阴阳不相守，血乃妄行者，经所谓阳虚阴必凑之者是也。却当用辛温药如干姜、官桂之类，中温则血自归经也。吐、泻、衄皆有此证。（《简易》）（按妇人良方。亦有此说。见吐血中。宜参。）出血诸证，每每以胃药收功。盖心主血、肝藏血，胃者又所以生其血而能使真气归元，故其血自止。（《直指》）诸血之证，医者便认为热而以苦寒攻之，至死不悟。殊不知苦泻土，土脾胃也，脾胃一身之本。今火既为病而泻其土，火固未尝除而土先已病矣。土病则胃虚，胃虚则营气不能滋荣百脉，元气不循天度，气随阴化而无声，肌寒至此，则难治矣。按：《褚氏遗书》云：诸血服寒凉者，百无一生；饮溲溺者，十无一死。《杨仁斋直指方》云：吐血须煎干姜、甘草作汤与服，或四物理中汤亦可，如此无不愈者。若服此生地、犀角、藕节之类，则难救矣。如遇相火用事之时，血多妄行，切禁止涩，宜清表攻里，其血自止。若先用止涩之剂，去生便远。凡男子妇人血证，散者或色鲜红者属热，或成块者或色瘀者属寒，不可拘于血得热而淖溢之说。古云：水寒成冰，血寒成块。《玄珠经》十剂条内有云：气温则血滑，气寒则血凝。虽然亦有中寒气虚云云（按：全取《简易》），当切脉以明之，慎不可例用凉药，夭折人命。（《续医说》）证有虚中挟实，治有补中寓泻、从少从多之活法，贵乎临病处裁。大抵血气喜温而恶寒，寒则泣不能流，温则消而去之，此轩岐密旨。但世之名于医者，一见血证，每以寒凉济阴为务，其始非不应手而取效于一时，屡发屡折，而既病之虚阳愈衰，必致呕逆喘乏，夺食泄泻。尚以为药力未逮，猛进苦寒，在阴不济阳而上溢者，尚为戈戟，况阳不统阴而亡脱者，尤为砒鸩。盖因阳药性暴，稍有不顺，下咽立见其害，不若阴柔之性，至死不知其误，而免旁人讥谤也。噫！医之弊，仅为知己道，难为世俗言也。（《医通》）凡治血者当察虚实，是固然矣。然实中有虚，有不宜寒凉者。热中有寒，有速宜温补者。血热妄行，初起治法，可用清凉；而日久则热随血去，又有不可概用清凉者。此中变化，总惟因心而施，则审其证，凭其脉，以斟酌于临时。（《医学指要》）（按：此说本于景岳。）凡失血之证，以甘寒之剂和之自止。止血不难，惟生血为难。若泥用苦寒，先伤脾胃之气，多致生机日损，传为虚怯，可不慎欤。（《证治百问》）
　　初宜用下
　　失血家须用下剂破血，盖施之于蓄妄之初；亡血家不可下，盖戒之于亡失之后。（《准绳》）（按：血溢血泄必失下之，本出撄宁先生《危言》，亦见《准绳》所引，既拈于《伤寒》中，仍不赘。）一应上溢之证，苟非脾虚泄泻、羸瘦不禁者，皆当以大黄醋制，和生地黄汁，及桃仁泥、牡丹皮之属，引入血分，使血下行，转逆为顺，此妙法也。不知此而日从事于芩、连、栀、柏之属，辅四物而行之，使气血俱伤，脾胃两败。今医治血证，百岂有一生者耶。（同上）（互见《吐血》中，宜参。）按去者自去，生者自生（按：此撄宁生语），人易知也；瘀者未去，则新者不守，人未易知也。细心体验自见。（《金匮翼》）
　　论犀角地黄汤
　　（方出《伤寒》中，兹不复。）热伤一切失血之病，皆宜犀角地黄汤。若胸膈满痛，是为瘀血，加桃仁、大黄。若吐血热盛，加黄芩、黄连。因怒致吐血及呕血者，加柴胡、炒栀。唾血，加玄参、黄柏、知母。咯血，加天冬、麦冬。嗽血，加知母、贝母。（《金鉴》）犀角地黄，乃是衄血之的方。若阴虚火动吐血与咳咯者，可以备用成功，若阳虚劳力及脾胃虚者，俱不宜。（《医贯》）
　　药误变证
　　抑论血疾阴火，误用阳燥热药，则血枯瘦怯，痨瘵成矣。劳伤误用寒药，则胸满膈痛，血愈郁矣。坠堕闪锉，误行补涩，则瘀蓄于胃，心下胀满，食入即吐，名曰血逆。血疾难调，最宜斟酌。（《入门》）
　　诸血病
　　吐血
　　
　　诸证名义
　　戴云；咳血者，嗽出痰内有血者是。呕血者，呕全血者是。咯血者，每咯出血皆是血疙瘩。（《金匮钩玄》）（按：《丹溪纂要》作咯出血屑也。《要诀》曰：咯血，不嗽而咯出血也。）呕血与吐无大异，成盆无声者为吐，成碗有声者为呕。（《入门》）吐血即呕血，旧分无声曰吐，有声曰呕，不必。（《医碥》）咯与嗽为一类，皆因有痰而欲出之，或费力或不费力，总以出痰为主，非欲出其血也，因值其失血，故血随痰出耳。唾与吐为一类，此则因血而然，缘血为火所涌，上升出至咽喉，多则吐，少则唾，并不费力，皆系纯血，无痰涎夹杂。（同上）
　　源由
　　夫吐血者，皆由大虚损及饮酒劳损所致也。但肺者五脏上盖也，心肝又俱主于血。上焦有邪则伤诸脏，脏伤血下入于胃，胃得血则闷满气逆，气逆故吐血也。（《病源论》）《养生方》云：思虑伤心，心伤则吐衄，发则发焦也。（同上）夫心者主血，肝者藏血。愁忧思虑则伤心，恚怒气逆上而不下则伤肝，肝心二脏伤，故血流散不止，气逆则呕而出血。（同上）
　　虚劳呕血候
　　此内伤损于脏也。肝藏血，肺主气。劳伤于血气，气逆则呕，肝伤而血随呕出也。损轻则唾血，伤重则吐血。（同上）许仁则论曰：此病有两种：一者缘堕打损内伤而致此病，一者缘积热兼劳而有此病。（《外台》）夫吐血、呕血、唾血三者皆谓之失血。盖肺主于气，心主于血，肝藏于血，血之与气，营周一身，相随上下，无有休息者焉。倘乖调摄，营卫差经，血随气逆，遂有妄行之患。所致之由，因大虚损，或饮酒过度，或强食过饱，或饮啖辛热，或忧思恚怒，洞扰三经而然。（《济生续方》）《可用方》森立夫云：愚谓肺居膈上，与心脏则近。心主于血，肺主于气，气血相随，循环表里。若脏腑久积热毒，则胸膈壅滞，血与气逆行，上淫于肺，肺壅不利，故令吐血。又有体肤劳损，酒食过度，愁忧思虑，恚怒气逆，伤于心肺者，亦皆吐血不止。（《万安》）悲气劳气等皆能致血证，但怒气致血证者则暴甚，故经云抑怒以全阴者是矣。否则五志之火动甚，火载血上，错经妄行也。（《微义》）
　　脉候
　　关前为阳，关后为阴，阳数则吐血。寸口脉芤吐血，微芤者衄血，空虚去血故也。吐血衄血，脉滑小弱者生，实大者死。寸口脉微而弱，气血俱虚，男子则吐血，女子则下血，呕吐汗出者为可治。病患身热，脉小绝者，吐血若下血，妇人亡经，此为寒。脉沉为在里，荣卫内结，胸满，必吐血。（《脉经》）关上脉微而芤，亦吐血。（《病源论》）吐血之脉，宜沉细，不喜浮数。（《大成》）吐血之后，有潮热咳嗽，脉洪大而数，五至以上，不可治也。（《准绳》）吐血脉以微细为顺，洪大为逆。血若暴涌如潮，喉中不止，脉见虚大，此火势未敛，不可便与汤药，急以热童便或藕汁灌之。俟半日许，脉势稍缓，可进调养之剂。倘寸关虽弱，而尺中微弦，为阴虚。血虽止而脉大不减，或虽小而弦细数疾，或弦硬不和，慎勿轻许可治。亦有他部柔和，而左手关尺弦强者，为阴虚火旺，最为危兆。其变有三：一则阴火引血复上而暴脱，一则虚阳发露而发热，一则火上逼肺而喘咳，此终不救。（《医通》）
　　病有三种
　　廪丘云：吐血有三种：有内衄，有肺疽，有伤胃。内衄者，出血如鼻衄，但不从鼻孔出，是近从心肺间津液出（《病源》津液出，作溢出），还流入胃中，或如豆羹汁，或如切，血凝停胃中，因即满闷便吐，或去数斗（《病源》作数升）至于一石者是也，得之于劳倦饮食过常所为也。肺疽者，或饮酒之后毒满闷，吐之时，血从吐后出，或一合、半升、一升是也。伤胃者，因饮食大饱之后，胃中冷则不能消化，不能消化便烦闷，强呕吐之，所食之物与气共上冲蹙，因伤裂胃口，吐血色鲜正赤，腹绞痛，白汗出，其脉紧而数者，为难治也。（《千金》）病者诸血积聚合发为衄，而清气道闭，浊道涌溢，凝停胸胃中，因即满闷，吐出数斗至于一石者，名曰内衄。或因四气伤于外，七情动于内，及饮食房劳，坠堕伤损，致营血蓄聚膈间，满则吐溢，世谓妄行。病者因饮啖辛热，热燥伤肺，血得热则溢，因作呕吐，出血一合或半升许，名曰肺疽。伤于腑则属胃，伤于脏则属肺，上以此分，不可不究。病者因坠闪挫，致伤五脏，损裂出血，停留中脘，脏热则吐鲜血，脏寒则吐瘀血如豆羹汁，此名内伤，治之各有方。（《三因》）
　　五脏证治
　　吐血失血等证，凡见喘满咳嗽，及左右胸膈间有隐隐胀痛者，此病在肺也。若胸膈膻中之间，觉有牵痛如缕如丝，或懊嘈杂有不可名状者，此病在心主包络也。若胸腹膨膨，不知饥饱，食饮无味，多涎沫者，此病在脾也。若胁肋牵痛，或躁扰喘急不宁，往来寒热者，此病在肝也。若气短似喘，声哑不出，骨蒸盗汗，咽干喉痛，动气忡忡者，此病在肾也。若大呕大吐，烦渴头痛，大热不得卧者，此病在胃也。于此而察其兼证，则病有不止一脏者，皆可参合以辨之也。其于治法，凡肺病者，宜清降，不宜升浮。心主病者，宜养营，不宜耗散。脾病者，宜温中，不宜酸寒。肝病者，或宜疏利，或宜甘缓，不宜秘滞。肾病者，宜壮水，宜滋阴，不宜香燥克伐。胃病者，或宜大泻，或宜大补，当察兼证虚实，勿谓阳明证尽可攻也。（《景岳》）吐血分五脏：因悲忧所致，咳嗽血者，出于肺经。因思虑所致，痰涎血者，出于脾经。因惊所致而吐血者，出于心经。因怒所致而吐血者，出于肝经。因房劳而咯血者，出于肾经。中气失调，邪热在中而呕血者，出于胃。（《沙篆》）（按：此说本于《明医杂着》，然稍过精微，或难辨晰，姑存之。）
　　轻重
　　吐而不咳者易治，唾中带红线者难医，为其有所损故也。（《大成》）夫吐血固甚于衄血矣，而就其吐血言之，则亦自有轻重。如一咯一块者，胃口血也，其所从来者近；痰中见血，色如玛瑙而成块者，亦胃口血也，其所从来者亦近。二者势若可畏，而犹可调理，法当任其自出。又必看其色，不鲜者旧血也，勿以药止之，其色鲜者，新血也，所积者必不甚多，宜以药止之。盖旧血终不归经，不任其自出，反致增剧；新血终当归经，若所出者多，则损人矣，故宜药止之，以引血归经，此皆可以调理而愈者也。若痰中见血，或一点之小，或一丝之细，语其势若无可畏，而病根反深，此血非胃口之血也，乃从肺脏中来，肺为虚火所逼，血从痰出故也。其所以少者何也？盖肺脏以气为主，本多气而少血，是以所出者亦少也。肺脏之血本少，又火逼而出之，则肺以枯，而无以领一身之气矣，所害不亦大乎。（《玉案》）将本人血闻，不臭可治，若臭不可治也。（《回春》）
　　验色
　　或谓呕吐紫凝血为寒者，误也。此非冷凝，由热甚销铄，以为稠浊，而热甚则水化制之，故赤兼黑而为紫也。（《原病式》）如或暴吐紫血多者，无事，是平昔热伤死血在胃口，吐出为好（按：此本于丹溪曰：用四物汤、解毒汤之类）。若止早吐不尽，后成血结块痛，难治，用活血汤。（《回春》）（活血汤见《腹痛》门。）卒然吐血，或块或紫，伤力跌坠，瘀积致此。吐之无妨，再加调理。（《医读》）问曰：今见所吐，或紫或黄或黑块，非瘀积凝滞之寒血邪？答曰：血之初来者，其色鲜红而散。少停一二时来者，其色略紫而凝。若间半日或一日瘀积而成者，其色黑，其形结块。若吐尽之后，犹有有余未尽之血后来者，其色淡，或糖色，或粉红色，血丝，此非瘀血论也。若果久败之瘀血，其形如败酱，绝无血意者是。（《百问》）脱血，用大剂人参，益气以固血，惟血色鲜明，或略兼紫块者宜之。若见晦淡者，为血寒而不得归经，须兼炮黑干姜，或大剂理中温之。尺部脉弦，大剂生料六味，加肉桂引之，亦有用肉桂为末，和独参汤服者。若血色如朱，光亮如漆，吐出即干、以指甲剔之，成片而起者（按：又《虚损门》曰：剔起成片，如柿皮者），虽能食不倦，后必暴脱而死。若血中见似肉似肺，如烂鱼肠，此胃中脂膜为邪火所烁，凝结而成，方书咸谓必死（《虚损门》曰：若吐淡红，如肉如肺者，谓之咳白血，此肺胃并伤，虽淹岁月，亦终不救），然吐后凝结既去，而不发热，能进饮食，令服小剂异功、保元，大剂六味、都气，多有得生者，不可尽委之于无救也。（《医通》）
　　诸血病
　　唾血
　　唾血者，由伤损肺。肺者为五脏上盖，易为伤损。若为热气所加，则唾血。唾上如红缕者，此伤肺也。胁下痛，唾鲜血者，此伤肝。关上脉微芤，则唾血。脉沉弱者生，牢实者死。（《病源论》）（按：此证疑是痰血。《虚劳凝唾候》曰：肾液为唾。上焦热，热冲咽喉，故唾生凝结也。盖唾血之唾亦是凝唾，凝唾即痰也。又《脉诀》牢实作实大。）唾血一证，不嗽者易治，兼嗽者为难愈，谓肺伤故也。（《济生续方》）
　　诸血病
　　咳血（挟痰）
　　吐血止，而后嗽中血出如线，引胁下时痛，日渐羸瘦，此由悲忧伤肺。肺主气而血随气，伤则血无所主，故始则暴去，后随病而上下。脉缓小可治，细数加急者不治。（《鸡峰》）热壅于肺能嗽血，久嗽损肺亦能嗽血。壅于肺者易治，不过凉之而已，损于肺者难治，已久成劳也。（《要诀》）嗽血乃肺热，咳出唾中红丝乃是肺痿。（《原病集》）咳血者，因咳嗽而见血，或干咳，或痰中见红丝血点一两口，气急喘促，此虽肺体自燥，亦为火逆咳伤血膜而血随痰出也。其脉微弱平缓易治，弦数急实、气促声嘶咽痛者不治。（《医通》）咳血多是火郁肺中，治宜清肺降火，开郁消痰，咳止而血亦止也。不可纯用血药，使气滞痰塞而郁不开，咳既不止，血安止哉。设下午身热而脉细数，此真阴不足，当清上补下。（《赤水》）先吐血后见痰嗽，多是阴虚火动，痰不下降，四物汤为主，加痰药火药。先痰嗽后见红，多是痰积热，降痰火为急。痰嗽涎带血出，此是胃口清血，热蒸而出，重者栀子，轻者蓝实。挟痰若用血药，则泥而不行，只治火则止，吐血火病也。（《丹溪》）
　　瘀血作吐
　　《活人书》云：伤寒太阳证衄血者病欲愈，热结膀胱而血自下者亦欲愈。以此观之，他病伏热之人，上焦瘀血而作吐者，亦其病之有瘳也。虽然，血既吐而自止则可矣。（《直指》）此来上虞熙汤馆于魏氏，一日乘盛暑肩舆入邑，途中吐血数口，亟还则吐甚，胸拒痛，体热头眩，病且殆。或以为劳心焦思所致，与茯苓补心汤。生至，诊其脉洪而滑，曰：是大醉饱，胃血壅遏，为暑迫上行。先与犀角地黄汤，继以桃仁承气汤，去瘀血宿积，后治暑即安。（《医史撄宁生传》）李士材治张鸣之吐血两年，面色痿黄，潮热咳嗽，膈有微痛，脉数而沉且搏，其痛不可按而甚于夜分。是坚血蓄积，非大下之不可。又以久病未敢峻攻，用郁金、降真、归、地、山甲、蓬术、人参，下血如漆者数次而痛减。月余复痛，此病重而药轻也，乃以大黄、干漆、蓬术、郁金、山甲、肉桂、归尾、桃仁、虻虫为丸，每日服参、之剂，午后服丸药钱许，十日血积大下，数次而安。（《医通》）内伤瘀积在胃，不时吐血者，其人面色槁而滞，脉多弦涩。当先与百劳丸去瘀，后用异功、六君调补。（同上）（百劳丸见《骨蒸》门。）
　　假热证
　　有一等真阴失守，命门火衰，火不归元，水盛而逼其浮游之火于上，上焦咳嗽气喘，恶热面红，呕吐痰涎出血，此系假阳之证，须用八味地黄丸，引火归原。何以辨其为假而识之？余辨之舌耳。凡有实热者，舌胎必燥而焦，甚则黑（假热亦有黑舌，但不兼焦燥耳）。假热者，舌虽有白胎而必滑，口虽渴而不能饮水，饮水不过一二口，甚者少顷亦吐出，面虽赤色必娇嫩，身作躁而欲坐卧于泥水中，此为辨也。（《医贯》）
　　冷证
　　按患人果身受寒气，口受冷物，邪入血分，血得冷而不归经络而仍妄行者，其血必黯黑，其面色必白而夭，其脉必微迟，其身必清凉，不用姜桂而用凉血之剂殆矣。临病之工，宜详审焉。（《准绳》）
</div>
    <div class="pagination">
<a href="杂病广要_page11.html">上一页</a><span>...</span><a href="杂病广要_page7.html">7</a><a href="杂病广要_page8.html">8</a><a href="杂病广要_page9.html">9</a><a href="杂病广要_page10.html">10</a><a href="杂病广要_page11.html">11</a><span class="current-page">12</span><a href="杂病广要_page13.html">13</a><a href="杂病广要_page14.html">14</a><a href="杂病广要_page15.html">15</a><a href="杂病广要_page16.html">16</a><a href="杂病广要_page17.html">17</a><span>...</span><a href="杂病广要_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
