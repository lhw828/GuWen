<!DOCTYPE html>
<html>
<head>
    <meta charset="UTF-8">
    <title>中国医籍考 - 第 83 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 83 页/共 122 页</h1>
    <div class="content">　　不知病之所在。则触途而冥行。动致颠陨。故张长沙有冤魂塞于冥路。死尸盈于旷野之诫。可不惧乎。宏幼慕真风。长参医业。自愧材庸智浅。闻寡见疏。学道少入神之妙。为医欠洞视之明。读书无资世之才。遁世乏休粮之术。欲得恬愉澹泊。寂静无为。外绝嚣尘。内修真性。其志罔能遂也。于是历医数载。勤苦劳心。仰守科规。罔敢忽怠。又念人居天地之中。以饮食起居。为养生之本。其有饮食误伤。禁忌起居。有犯灾伤。又或远居村落之中。或在旅途之际。或贫常而无力诸医。或贵料而难为措置。往往束手待毙者焉。于是搜采葛仙遗书。名公详论。本草节要。汤液余膏。有所效验者。不必分别经络。搜求阴阳。人人皆可晓用。用力少而效应多者。列为八卷。开卷一阅。了然在目。此为湖海之秘传。实乃济生之快捷方式。字之曰湖海奇方。不惟易于成功。亦且不至差失。更能遇有病者。

　　教益于人。其阴德尤未可量也。时永乐二十年。岁在壬寅。七月二十四日己卯。建安八十二翁许宏拜手谨书。

　　〔通元录〕未见按上见于建安通志。

　　〔胡氏（HT ）卫生易简方〕明志四卷 存明志注曰。永乐中。HT 为礼部侍郎。出使四方。辑所得医方进于朝。一作十二卷。

　　〔杨氏（溥）用药真珠囊括〕未见陈继跋曰。太常卿兼翰林学士江陵杨公。以姬孔之道。中正之心。而佐君上。其所志者。欲使天下之人。皆跻寿域未尝一毫为己也。余暇为是编。亦可见其所存。然学医者精之。利其用药。亦足有通矣。（怡庵文集）

　　钱谦益曰。杨溥。字弘济。石首人。建文二年进士。除翰林编修。靖难后。转太子洗马。诏下狱。宣德元年。

　　以太常卿兼学士直内阁。历官至少保武英殿大学士。正统十一年卒。谥文定。（列朝诗集）

　　〔刘氏（全备）注解病机赋〕一卷 存〔叶氏（尹贤）拯急遗方〕一卷 存汪宾序略曰。临江通守永嘉尹贤叶侯。近得医家秘用加减十三方。继得仓卒急救三十九方。其济人利物经验之效。

　　固非他方可比。若人得之。急无方脉之士。亦可以对证用药。详审加减。而疾亦无不瘥焉。叶侯得而宝之。尝谓予曰。诸家医书浩瀚。卒难检阅。况值危急之时。诸医不及。往往夭横可悼。每于听政之余。编集诸方。次第会成一帙。总而名曰拯急遗方。特锓梓以广其传。俾予序以识之。予谓侯以科目致身。以仁慈立政。凡有利国益民之事。无所不用其诚。今焉此方一行。而染病者得以疗其病。窘医者得以济其医。庶几仓卒无夭横之忧。顷刻有回生之喜。其所以立仁政者在是。所以永民之命者在是。其所以体皇朝爱民之诚者。亦在是矣。其与苏耽杏林之惠同揆也。故摭其实。书诸篇端。以识其用心如此云。

　　〔赵氏（季敷）救急易方〕国史经籍志八卷（通行本二卷）存高宗本序略曰。国朝永乐间。大宗伯胡忠安公有卫生易简方。正统间。又有赵叔文救急易方。黄吉甫备急仙方。卫生易简方有官板。又刊于四川。刊于浙江。备急仙方。则刊于吴下。河南大参孙公伯大又以救急备急二方。

　　总名之曰备急。而刊于河南。此皆仁人之用心。无非欲广其传。使天下之人。转夭阏而为仁寿之归也。

　　〔熊氏（良佐）添加救急易方〕八卷 存杨一清序略曰。救急易方。集于吴人赵叔文。世之有力者。屡尝翻刻。其传亦广矣。镇江守博兴熊公良佐取而阅之曰。是能救人之急。而简易行者。然犹病其不备。悉合群书。而附益之。参以平日所闻见。厘为八卷。门分类集。视旧本不啻倍之。于是奇方奥诀。前人所经验者。收拾殆尽矣。既僦工锓梓。将属合郡之里正耆老。人给一册。以备旦夕不测之急。而其里邻族党之有急者。得博济焉。呜呼。兹非仁人之用心哉。

　　〔黄氏（吉甫）备急仙方〕未见〔许氏（敬）经验〕三卷 未见嘉兴府志曰。许敬。字孟寅。世为感化乡人。祖文达。父景芳。皆以医呜。敬世其业。有声。宣德间院使蒋主善荐入内院。英宗患喉风。更数医弗效。敬进绛雪噙之。遂愈。上喜甚。赐以羊酒。拜太医院御医。赐敕奖谕。

　　年七十致仕。有经验三卷。藏于家。

　　〔蒋氏（达善）医镜〕三十卷 未见武进县志曰。蒋宗武祖达善。以医名吴越间。所着有医镜三十卷。

　　〔丁氏（毅）兰阁秘方〕未见江宁府志曰。丁毅。字德刚。江浦人。路逢殡者棺下流血。毅熟视之曰。此生人血也。止舁者欲启之。丧家不之信。毅随至墓所。强使启棺。乃孕妇也。诊之以针刺其胸。而产一儿。妇亦旋苏。盖儿手执母心。气闷身僵耳。针贯儿掌。儿惊痛开奉始娩。通邑称神。着有医方集宜。玉函集。兰阁秘方。人争传之。崇祀乡贤。

　　按医方集宜。玉函集。丁凤所着也。针下死胎。始自李洞玄治长孙皇后。后医家比比称之。（详见于先子医剩）府志所载。固不足信焉。

　　〔徐氏（彪）论咳嗽条〕二卷 未见按上见于献征录太医院判徐公墓志。

　　〔熊氏（宗立）山居便宜方〕国史经籍志十六卷 存〔备急海上方〕国史经籍志二卷 未见〔释氏（景隆）慈济方〕医藏目录四卷 未见〔慈惠方〕一卷 存自序曰。生生之道。源源无穷。顺其大化。疾自何来。微乖其理。疾乃潜生。乖之大者。其患亦大。医药申救。宁可忽乎。神农尝味。轩岐难问。异人迭出。以宏其教。业其教者。各有专门。非释子之事。然佛圣人之教法。以成道为本。利人为用。如法修行。释子事也。言利人者。有内外焉。内指明心。外施方便。内外虽殊。利人则一。若稽佛圣人旷劫济人之行。随机而应。初无定方。且言其舍身命救人之一端。亦非才智者所能计其万一。

　　况有万德万行乎。伏读六度等经。睹佛行。实痛感于衷。故于禅诵之暇。或遇利人之事。亦不忍弃之。所谓恻隐之心。人皆有之也。然亦不能大有为。但顺其可为之所宜耳。或闻湖海缁素言。及历试海上方。或医书遗失之方。

　　必录之。积以成帙。不为私淑。安可滞之于箧。不得利于人乎。故镂于板。名慈济方。临川冷斋先生序之。已传于世。厥后复有所闻。亦积成帙。凡得一善。必欲与人共之。禀性而然也。今亦锓梓。以广其传。或有一方二方。

　　可以对机取用。为亦一助而已矣。是书从慈心而作。因名慈惠云。正统十三年。龙集戊辰。春正月朔越十又三日。

　　中吴释空谷景隆序。

　　〔董氏（宿）试效神圣保命方〕十卷 存徐春甫曰。董宿。四明人。正统间为太医院使。深察药性。博究医书。治疗立方。辄有奇效。故辑奇效良方七十卷。今行于世。

　　〔奇效良方〕七十卷 未见〔方氏（贤）奇效良方〕明志六十九卷 存陈鉴序略曰。太医院使会稽董宿。尝集诸家之方。类为一帙。未及成书而逝。今院判吴兴方贤惜其采辑未备。

　　犹不能无择简去取之未安者。间与御医杨文翰。翻阅载籍。重加订正。凡方论之轻重失宜。先后不伦。烦而未及删。

　　要而未及采者。悉从校勘。与夫投门而经验者。悉从收入。条分缕析。精思博究。汇萃成编。为门六十有四。为卷六十有九。题曰奇效良方。爰锲诸梓。上以裨乙夜之览。下以广四方之传。其用心甚溥。其为力甚勤。亦可嘉也已。亦可尚也已。吾知是书一出。不惟有以巩亿万于皇国。抑且有以登群黎于寿城。岂曰小补之哉。于不可易言之中。而有至易者存。吾于是书有取焉。

　　〔邵氏（以正）秘传经验方〕医藏目录一卷 存明史方伎传曰。刘渊然徒。有邵以正者。云南人。早得法于渊然。渊然请老荐之。召为道录司左元义。正统中。迁左正一。领京师道教事。景泰时。赐号悟玄养家凝神冲默阐微振法通妙真人。英宗复辟。以正具疏辞。诏以左正一闲住。未几。真人张元吉荐其戒行。诏复真人。仍掌道教。天顺六年八月卒。

　　〔丘氏（浚）群书抄方〕国史经籍志一卷 未见钱谦益曰。丘浚。字仲深。琼山人。少孤。七八岁能诗。敏捷惊人。景泰五年进士。改庶吉士。历官掌詹尚书。弘治四年。年七十余。兼文渊阁大学士。直内阁。八年卒于官。赠太傅。谥文庄。

　　〔何氏（孟春）续群书抄方〕国史经籍志一卷 未见自序曰。春于群书中所得之方。钞而传之。以续琼山丘先生之所钞者也。蜀唐慎微考诸方书。及经史子传。

　　佛道藏书。药方医论。而附于本草之末。为类证。摭拾多矣。琼山所钞。则慎微前之所遗。而后来人事之既验者。

　　春之续钞。

　　又琼山所遗。后人欲志慎微之为。其不有取于斯乎。琼山钞方自序。感暇日记避难。止小儿哭法。而成其帙。春于续钞。盖亦有焉。今岁两淮三吴浙东西民饥。道 相藉。陶学士大道丸（可以御阻饥）方可施也。往岁江西湖南民苦疫甚。苏学士圣散子。可以收效。而人弗知也。春兹实致思焉。又其附书四方。事颇涉异。然冥应灵契。

　　气通理感。殆有未可诬者。览者定不迂之。若类证后名家诸方。则医学多所刊行。专门有成书在。春何与哉。弘治甲子岁十月二日。燕泉居士。（余冬序录）

　　钱谦益曰。何孟春。字子元。郴州人。弘治癸丑进士。长沙异其才。拟入史馆。以父忧罢。授兵部职方主事。

　　历郎。出补河南参政。入为太仆卿。以佥都御史。巡抚云南。召为吏部右侍郎。世庙即位。诏议尊亲礼。大臣相继去位。子元率部院台谏力争。泣谏于左顺门。上疏。上抚谕再四。跪泣不起。左迁南京工部右侍郎。无何。尽斥诸沸议者。削籍。锢不复用。屏居着述。有余冬叙录行世。穆庙初。追赠礼部尚书。赐谥文简。

　　〔李氏（汤卿）心印绀珠经）医藏目录二卷 存朱 序略曰。予家祖儒医。乃东平青字王太医口传心授之徒也。有李君汤卿者。同其时焉。盖刘守真先生金朝人也。初传得刘君荣甫。再传得刘君吉甫。三传得阳坡潘君。东平王公。实吉甫之门人也。子父既袭祖术。又受业于李君汤卿之门。而得传心之书九篇。其论本诸天地之造化。其法源乎运气之阴阳。推之可以应万病之□。□□可以为寸心之诀。 幼而学儒。长而学□。□之未明。由儒而后始明。术之未精。由儒而后始□。道之未明。

　　由儒而后始行。因披玩是书力久。而一旦豁然贯通焉。顿知法无定体。应变而施。药不执方。合宜而用。蕴诸中。形诸外。虽未能如响之应声。鼓之应桴。万举万全。百发百中。亦尝活人于枕席之上多矣。予恐其服膺久而忘也。辄自暇日。录之于书。以俟知者。故曰。父母有疾病卧于床。委之庸医。比之不慈不孝。事亲者。不可以不知医。先觉之言。岂欺我哉。

　　四库全书提要曰。心印绀珠经二卷。明李汤卿撰。汤卿不知何许人。是书为嘉靖丁未嘉兴府知府赵瀛所校刊。

　　上卷。曰原道统。曰推运气。曰明形气。曰评脉法。下卷。曰察病机。曰理伤寒。曰演治法。曰辨药性。曰十八剂。融会诸家之说。议论颇为纯正。惟以十八剂为主。而欲以轻清暑火解甘淡缓寒调夺湿补平荣涩和温数字该之。

　　未免失之拘泥。

　　〔李氏（荥）二难宝鉴〕未见谢毓秀曰。樵阳子李君岚溪荥者。余家之外祖也。深明乎医理。活人以万计。尝述绀珠经一书，又自着二难宝鉴一编。（回生达宝序）

　　〔唐氏（椿）原病集〕医藏目录四卷（五世孙时升。六世孙敏学等序。作六卷。）存自引略曰。我始祖永卿教授。自宋元以来。世居邑治西南之齐礼坊下。悉以学术精明。重于当时。迄今八世无替者。何也。博济为心。而不以利易操也。汝等当体此。兢兢无怠。庶不负祖宗遗德。且医学之家。书帙浩瀚。

　　辞理深奥。吾恐尔辈受业。不能遍知大理。故搜集各家精要。质以父祖垂训。间附己意。斟酌病源。编类成帙。

　　名曰原病集。分为四类。取四德为目。盖元者。始也。大也。以类医道源流切要之理。亨者。通也。利者。宜也。以类据证拟病钤治之法。贞者。正而固也。以类应病之方。此所谓得其大通。

　　而利于正之意也。以类分门。以门钤法。以方钤方。方亦分列汤散饮丸丹膏杂法等七类。类各自始至终。次第编钤。授尔程序。便尔检阅。且如一病有兼几证。一方通治几疾。千变万化。岂能尽合于方法耶。要在临机应变。

　　随时取中。庶不有愧于斯道矣。丹溪朱先生有云。有论无方。无以模仿。有方无论。无以识证。诚斯言也。尔于初学之时。先读儒书。方将脉经本草素问难经伤寒等书。循序相参熟读。兼之考究兹集。知阴阳逆顺。气运变化。

　　脏腑标本。脉候虚实。方看古人用药方法。务须潜心灯案。勤于记诵。研精覃思。造其微妙。则洞然可晓。了无凝滞于胸次。一朝临证诊候。原病施治。不啻良将之决胜耳。何易易哉。又当持心忠浓。爱物恕己。则无得罪于前人。况亦不失为良医也。此书之集。予固知不能尽善。而于尔辈之习学。则亦不无万一之助也。前更能穷究圣贤全书。就其学识高明者。而求正焉。是亦予之所望云。时大明成化岁在甲午。上元吉旦。恕斋书示诸子。

　　嘉定县志曰。唐椿。字尚龄。参考诸家方论。至老不倦。起卧饮食。未尝去书。所着原病集。论七情六淫之伤。饥饱劳逸之过。为钤法钤方。医之指要。无所不具。今方术家多宗之。

　　〔楼氏（英）医学纲目〕明志四十卷 存自序曰。医之为道。其道博。其义深。其书浩瀚。其要不过阴阳五行而已。盖天以阴阳五行。化生万物。其禀于人身者。阴阳之气。以为血气表里上下之体。五行之气。以为五脏六腑之质。由是人身具足。而有生焉。然阴阳错综。五行迭运。不能无浓薄多少之殊。故禀阴阳五行之气。浓者血气脏腑壮而无病。薄者血气脏腑怯而有病。阳多者火多。性急而形瘦。阴多者湿多。性缓而形肥。阳少者。气虚表虚上虚。而易于外感。阴少者。血虚里虚下虚。而易于内伤。况乎人以易感易伤之躯。徇情纵欲。不适寒温，由是正损而邪客。阴阳脏腑。愈虚愈实。或寒或热。

</div>
    <div class="pagination">
<a href="中国医籍考_page82.html">上一页</a><span>...</span><a href="中国医籍考_page78.html">78</a><a href="中国医籍考_page79.html">79</a><a href="中国医籍考_page80.html">80</a><a href="中国医籍考_page81.html">81</a><a href="中国医籍考_page82.html">82</a><span class="current-page">83</span><a href="中国医籍考_page84.html">84</a><a href="中国医籍考_page85.html">85</a><a href="中国医籍考_page86.html">86</a><a href="中国医籍考_page87.html">87</a><a href="中国医籍考_page88.html">88</a><span>...</span><a href="中国医籍考_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
