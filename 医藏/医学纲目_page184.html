<!DOCTYPE html>
<html>
<head>
    <meta charset="UTF-8">
    <title>医学纲目 - 第 184 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 184 页/共 379 页</h1>
    <div class="content">　　卷荷散

　　治产后血上冲心，血刺血晕，腹痛恶露不快。

　　初出卷荷红花当归（各二两）蒲黄（纸炒）牡丹皮（各半两）上为细末。每服三钱，空心温酒调下一碗；或用童便调下，妙。

　　〔《大》〕治血瘕，痛无定处。

　　童便（三升）生地汁生藕汁（各一升）生姜汁（二升）上先煎三味，约三分减二，次下姜汁，慢火煎如稀饧，每取一合，温酒调下。

　　治儿枕痛，乃血瘕也。用真蒲黄研细，调服二钱。如燥渴者，用新汲水调下。

　　〔丹〕治产后儿枕大痛，

　　黑白散

　　乌金石（醋七次，另研）寒水石（存性，为末）上，各收之。服时各抄一钱半，米饮调下，痛止勿服，未止再服。

　　〔海〕四物加玄胡没药白芷汤治产后败血作痛。（方见妇人门。）四物苦楝汤（方见腹痛）一方，治脐下痛不可忍，四物汤加玄胡索二钱半服之。

　　〔《大》〕

　　紫金丸

　　治产后脐下痛，即失笑散醋为丸是也。（五灵脂、蒲黄等分，醋丸服。）

　　立效散

　　治产枕痛不可忍，用五灵脂慢火炒令干，为末。二钱，温酒下，瘥。（产枕，即血枕也。）〔丹〕产后恶露未尽，小腹作痛。

　　五灵脂香附末上合和醋为丸，甚者入留尖桃仁。（一方加蛤粉。）〔《大》〕治产后血不尽，血痛闷方。取败荷叶烧作灰，暖水和服；煮汁服亦良。又方，取乱发如鸡子大，灰汁洗净烧为末，酒调服二钱。

　　治产后血瘕腹痛，及喉痹，热因寒用。铁称锤锻令通赤，酒中，候温饮之。（丹溪法用醋中，使鼻闻其气，妙。）〔仲〕产妇腹痛，法当以枳实芍药散。假令不愈者，此为腹中有干血着脐下，宜

　　下瘀血汤

　　主之，亦主经水不利。

　　大黄（二两）桃仁（二十枚）虻虫（二十个，炒，去足）上三味为末，炼蜜和为四丸。以酒一升煎一丸，取八合，顿服之。新血下如豚肝。

　　〔云〕又方疗产后血结下不尽，腹中绞痛不止。

　　大黄（另浸）生地当归（各二两半）川芎芍药桂心（各一两）甘草黄芩（各二两）桃仁（四十九个，制）上切细，以水七升，煮取二升半，大黄更煎一二沸，分三服。

　　桂心丸

　　治产后血气不散，积聚成块，上攻心腹。或成寒热，四肢羸瘦，头痛。

　　青皮干漆（炒烟尽，各七钱）没药槟榔当归桂心赤芍牡丹皮（各五钱）大黄桃仁（去皮尖）鳖甲（醋炙）浓朴（制）三棱（煨）玄胡索（各一两）上为细末，炼蜜丸，如桐子大。每服三四十丸，温酒下。

　　〔《保》〕治血晕血结，或聚于胸中，或偏于小腹，或连于胁肋。四物汤四两，倍当归、川芎，加鬼箭、红花、玄胡各一两，同为粗末，加四物煎，调

　　没药散

　　服之。

　　虻虫（二钱，去翅足，炒）水蛭（一钱，炒）麝香（少）没药上为末，入前药调服，血下痛止，只服一服。

　　〔仲〕产后腹中疼痛，当归生姜羊肉汤主之。（方见产后血弱。）〔《衍》〕一妇人产当寒月，寒气入产门，脐下胀满，手不得犯，此寒疝也。医将治之以抵当汤，谓其有瘀血也。予教之曰：非其治也，可服张仲景羊肉汤。少减，作二服，遂愈。

　　〔仲〕

　　内补当归建中汤

　　治妇人产后虚羸不足，腹中刺痛不止，吸吸少气，或苦少腹中急痛引腰背，不能饮食。

　　产后一月，日得服四五剂为善，令人强壮。

　　当归（四两）桂枝（三两）芍药（六两）生姜（三两）甘草（二两）大枣（十二枚）上六味，以水一斗，煮取三升，分温三服，一日令尽。若大虚，加饴糖六两，汤成内于火上暖令饴消。若去血过多，崩伤内衄不止，加地黄六两，阿胶二两，合八味汤成，内阿胶服之。

　　〔云〕产后六七日，忽然脐腹痛，皆因呼吸冷气乘虚入客于血分，宜服当归建中汤。（方见上。）〔《大》〕

　　独圣汤

　　治产后腹痛。

　　当归为末，每服二钱，水一盏，煎至七分，温服。

　　〔云〕治产后恶物不尽，腹内疼痛。产后常服此，妙。

　　生地当归（并略炒，各一两）生姜（五钱，细切，新瓦炒，令焦黑）上为细末，姜酒调二钱服。

　　〔《大》〕治产后血块痛。

　　熟地（一斤）陈生姜（半斤）上拌匀，同炒干为末。每服一钱，酒调，产后以乌梅汤下之。

　　〔仲〕产后腹痛，烦满不得卧，以

　　枳实芍药散

　　主之。

　　枳实（烧令黑，勿太过）芍药（研末）上二味，杵为散。服方寸匕，日三服。并主痈脓，以麦粥下之。

　　产后腹痛，服枳实芍药散不愈者，宜下瘀血汤主之。（方见败血条。）〔仲〕产后七八日，无太阳症，少腹坚痛，此恶露不尽。不大便，烦躁发热，日晡时烦躁者，不食，食则谵语，至夜即愈，宜大承气汤主之。热在里，结在膀胱也。（大承气汤方见伤寒。）〔《山》〕儿枕痛。用隔年蟹壳烧灰，酒下。

　　〔丹〕

　　局方五积散

</div>
    <div class="pagination">
<a href="医学纲目_page183.html">上一页</a><span>...</span><a href="医学纲目_page179.html">179</a><a href="医学纲目_page180.html">180</a><a href="医学纲目_page181.html">181</a><a href="医学纲目_page182.html">182</a><a href="医学纲目_page183.html">183</a><span class="current-page">184</span><a href="医学纲目_page185.html">185</a><a href="医学纲目_page186.html">186</a><a href="医学纲目_page187.html">187</a><a href="医学纲目_page188.html">188</a><a href="医学纲目_page189.html">189</a><span>...</span><a href="医学纲目_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
