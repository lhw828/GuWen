<!DOCTYPE html>
<html>
<head>
    <meta charset="UTF-8">
    <title>续名医类案 - 第 40 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 40 页/共 160 页</h1>
    <div class="content">　　（《医林指月》。）

　　赵汝隆治一官病齿衄，日流血数升，诸医束手，隆摘苦蒿令细嚼立愈。（《云南通志》。）

　　李嗣立治赵季修，赴龙泉知县，单骑速行，时值盛暑，未几患鼻衄，日出血升许，李教服藕汁、生地黄膏方。赵云：某往年因赴铨曹听选，省前急走数回，心绪不宁，感热骤得鼻衄之症，寻扣临安一名医，服药遂痊，谢以五万钱。临别时，医再三嘱云：恐后时疾作，万勿轻信医者，服生地黄、藕汁之药，冰冷脾胃，无服可生。

　　半月易医无效。李乃就此方，隐其药味俾服之，三日疾愈。赵问曰：此药如是灵验，得非与临安医之药同乎？李笑曰：即前所献之方也。赵叹曰：前医设为谲谋，几误性命，微君调治，吾其鬼矣。（《续医说》。）

　　龚子才治一人，年近五旬，素禀弱怯，患衄血，长流五昼夜，百药不止，脉洪数无力。此去血过多，虚损之极，以八物汤加熟附子等分，又加真茜草五钱，水煎频服，连进二剂，其血遂止。又根据前方去茜草，调理十数剂而愈。

　　李时珍治一妇人，衄血一昼夜不止，诸治不效，令捣蒜敷足心，实时遂愈。

　　汪石山治陈锐，面黑形瘦，年三十余，患鼻衄，发热恶寒，消谷善饥，疲倦，或自汗呕血。汪诊之，脉细且数，约有六至，曰：丹溪论瘦黑者，鼻衄者，脉数者，参、 皆所当禁，固也，然不可执为定论。《脉经》云：数脉所主，其邪为热，其症为虚。宜人参三钱，生甘草、陈皮、黄柏、白术、归身、生地、山栀、生白芍，递为佐使，服之果安。

　　张路玉治朱圣卿，鼻衄如崩，三日不止，较往时所发最剧。服犀角地黄汤，柏叶、石膏、丹、栀之属转盛。

　　第四日邀诊，脉迫急如循刀刃，此阴火上乘，载血于上，得寒凉之药，伤其胃中清阳之气，所以脉变弦紧。与生料六味加五味子作汤，另加肉桂三钱，飞罗面糊，分三丸，用煎药调下。甫入咽，其血顿止。少顷，口鼻去血块数枚，全愈。自此数年之后，永不再发。

　　杨乘六治施鸣玉，衄血如注，三日半不止，凡止衄方法，并无一应，气息欲绝。脉之，虚大而缓，面色萎黄，舌嫩黄而胖，知其四肢疲软，浑身倦怠，懒于言语，动辄嗜卧者，匪朝伊芳夕也。询之果然。而衄起之故，缘自钟溪归家，一路逆风，操舟尽力，不及达岸即衄，至今第四日矣。曰：病患中气大亏，本不足以摄血，复因劳力太甚，重伤胃络。胃络，阳络也，阳络伤则血出上窍，胃脉络鼻，所以血出鼻孔也。乃用补中益气汤加炒黑干姜，一剂而衄止。去干姜，加白芍、五味子，数剂而从前诸症渐除。

　　吕东庄治一张姓者，好学深思士也，年十八，冬杪得齿衄，及手足心热，恍惚不宁，合目愈甚，盗汗胸前出如油，间或梦遗，或不梦而遗。伊芳叔录脉症求方，吕曰：脉不敢凭，据所示症，乃三焦胞络火游行也。试用后方：连翘、黄芩、麦冬、生地、丹皮、丹参、茯苓、石斛、滑石、辰砂、甘草、白豆蔻等，二剂而愈。及明年，用功急迫，至夏其症复作。或云：皆不足症，用温补肾经及涩精等剂，服之日剧。又进温补肾经丸料斤许愈剧，至不能立，立则足底刺痛。或谓为虐症矣。乃求诊，吕曰：体虽 羸，而面色憔悴之中，精神犹在。问所服药，出示方。曰：生药铺矣，何得不凶？且少年朴实人，何必用温补？曰：手足心热奈何？曰：劳心之人，大抵如是。曰：梦泄奈何？曰：梦泄人人各殊，此乃心肾不交所致，与夫盗汗恍惚症，皆三焦胞络之火行游而然。药宜清凉，遂仍前方去滑石、豆仁、辰砂，加升麻五钱，灯草十余茎，又用麦冬、生地、滑石、石斛、茯苓、白芍、丹参、神曲、辰砂作丸，守服而愈。（真通人之论，可为执方治病者作顶门针。）

　　王执中母氏，忽患鼻衄，急取药服，凡昔与人服有甚效者，皆不效。因阅《集效方》云：口鼻出血不止，名脑衄，灸上星五十壮。尚疑头上不宜多灸，只灸七壮而止。次日复作，再灸十一灸而愈。有人鼻常出脓血，执中教灸囟会亦愈。则知囟会、上星皆治鼻衄之上法也，医者不可不知。（《资生经》。）

　　一妇人郁结而患前症，用加味归脾汤，其血渐止，饮食渐进。用加味逍遥散，元气渐复，寒热渐止。后因怒仍衄，寒热往来，用小柴胡汤加芎、归、丹皮而愈。

　　一妇人因劳衄血，服凉药之剂，更致便血。或以血下为顺，仍用治血。薛曰：此因脾气下陷而从，当升补脾气，庶使血归其经。不信，果血益甚，乃朝用补中益气汤，夕用加味归脾汤而愈。此症用寒凉止血，不补脾肺而死者多矣。

　　马元仪治陆太史母，患衄血不已，两脉浮大而数，重按无神，面赤烦躁，口干发热，心悸恍惚。群作阳明火热阴虚内动之症治，旬日转盛。此因忧思悒郁，致伤阳气，阳气既伤，阴血无主，上逆则衄，下夺则便。当作中虚挟寒治，用附子理中汤，内益人参至三两，众阻之。明日复诊，脉象散失，较之浮数为更天渊。乃谓众曰：症既非实，以补养为主。然气血俱要，而补气则在补血之先，阴阳并需，养阳在滋阴之后，是以非助火而益水，不如是不得其平也。令进前方，不得已减去人参二两，服至第九日，衄血便血俱止。后以归脾汤调理而愈。

　　谯知阁熙载，壬子年病衄血，用灯草数枚，以百沸汤煮，逐枚漉出，乘热安顶上，冷即易之，遂愈。（《百乙方》。此即灸上星、囟会之意。）

　　苏滔光云：其母夫人，常衄血盈盆，百药不效，用好麻油纸捻 鼻中，顷之打嚏即愈。此方甚奇。（同上。）

　　杨子县吏陈某，当腊月鼻衄至正月，凡十三日始定。其脉实而数，治当下导，与桃仁承气汤去积瘀，次服既济汤而愈。盖此人过食煎炙，饮醇酒，皆积热所致也。（《白云集》。）

　　《医旨绪余》曰：有侄女十岁，因伤齿动摇，以苎麻摘之，血出不止，一日夜积十一盆，用末药止之，少顷，复从口出。诊其脉，皆洪大有力。以三制大黄末二钱，枳壳汤少加童便调下，去黑粪数枚，其血顿止。（未入选。）

　　一男子每齿根出血盈盆，一月一发，百药不效。知其饮酒，投前药一服而安，是知此疾多阳明热甚所致。

　　缘冲任二脉，皆附阳明，而阳明一经气血俱多，故一发如潮涌，急则治其标也。投以釜底抽薪之法，应手而愈。

　　窦汉卿曰：一人齿根边，津津血不止，苦竹茹四两，醋煮含漱，吐之而愈。

　　一人舌上忽出血，有穴如簪孔大，赤小豆一升杵碎，水三碗，和捣取汁，每服一盏，不拘时服，用槐花末糁上而愈。（《良方》但用槐花末糁，名曰舌衄。）

　　沈明生治给谏姜如农长君勉中，患衄不已，去血盈斗，一月后衄止，复患囊痈，六脉如丝，精神困惫，始犹健饮，渐至 粥不入。先后医友但云虚而当补，莫测病根所在，于是，参、 不效，桂、附随之，愈补而形愈虚，愈温而气愈弱。最后沈至，时居冬至矣，据脉与症，亦谓当温无疑，独念桂、附太热，姑用补中益气，尝之毫无进退。忽悟吾亦踵其误矣，夫食虽不入，而大便秘结，症类虚寒，而口渴喜饮。盖衄血之来，本因邪火上炽，乃遽用血脱益气之法，衄虽止而热不下，发为囊痈。既溃，疡科又泥寒药不能收口之戒，亦务温补。

　　周旋左右者，目击病患 羸，又闻众口称虚，强令进食，以久卧床蓐之体，恣啖肥甘，不为运化，是以药食并壅，内热外寒，此病中之病，初非衄与痈所致，宜其愈补而愈不灵也。先哲云：脉浮者谷不化。又云：大实有羸状，误补益疾，其斯之谓与。遂力主清润疏解，以硝、黄为前茅，而大便立通，以芩、芍为后劲，而饮食渐进，如丝之脉，一钱添长，久冷之躯，一阳来复，不惟衄血不作，且令疮口易收。孰谓从脉可以舍症，不思而得病情哉。向非翻然易辙，转败为功，人惟知补之不效而已，又安知效之不在补也？此事难知如此。

　　吴桥治文学于学易，举孝廉，病衄，其衄 然，七昼夜不止，甚则急如涌泉，众医济以寒凉不效，急以大承气汤下之，亦不行。桥曰：孝廉故以酒豪，积热在胃，投以石膏半剂愈之。众医请曰：积热宜寒，则吾剂寒之者至矣，公何独得之石膏？桥曰：治病必须合经，病在是经，乃宜是药，石膏则阳明胃经药也，安得以杂投取效哉？（《太函集》。）

　　聂久吾治叶氏子，年十五，患衄血，治不效。询其症，自九岁起，其初每年不过五七次，每次流数茶匙。

　　至十一岁，则每月一次，每次流半酒盏。十二岁，则两月三次，每次流一酒杯。十三岁，则每月两次，流半茶钟。十四岁，则每月或两次，流大半碗。今十五岁，则八九日一次，每次流盈碗矣。瘦削骨立，夜间身热，危困极矣。诸医所用，皆清热凉血之剂。十剂衄减四五，三十剂减七八，四十剂则两月一次，每次不过数点，五十剂全安，而肌肉丰矣。后或有时少作，以前方一剂立愈。地、芍、芎、归、二冬、知、柏、芩、连、首乌、花粉、丹皮、香附、甘草、龙眼肉，水煮，调好发灰五分，食远服。（聂方轻极，每品不过五七分。）

　　魏玉横曰：杨氏子年二十余岁，病鼻衄如涌，有令以黑山栀末吹者，有令以湿草纸熨脑门者，有令以热酒浸脚者，憧憧扰扰，一日夜不得止。令觅有乳妇人，以乳对鼻孔挤乳，乳入必止。止后，候鼻血干燥，宜 去之，如法立愈。

　　郭氏儿七岁，病咳嗽夜热，时时鼻衄，衄之盛，常在半夜。儿医端与疏散凉解，食减则又与香燥消运，日益就惫。延诊，见其面目略肿，年寿环口隐起青气，按其乳旁期门、虚里之间，突突跳筑，谓此禀赋薄弱，顽耍过劳，伤其肝肾，木上侮金，故其衄多出于左鼻孔。乃内伤，非外感也，与养青汤数帖少减。再加熟地、地骨皮、蒌仁，四帖全愈。

　　卷十二

　　下血

　　张子和曰：乐彦刚病下血，医者以药下之，默默而死。其子企，见张而问曰：日吾父之死，竟无人知是何症？张曰：病锉其心也。心主行血，故被锉则血不禁，若血溢身热者死，火数七，七日故死。治不当下，下之不满数。企曰：四日死，何谓病锉心？张曰：智不足而强谋，力不足而强与，心安得不锉也？乐初与邢争屋不胜，遂得此病。企由是大服，拜而学医。

　　王砺恒治张大复肠血下注，痛不可忍，胸腹滞闷，痛极，血濡缕着 袜间， 有声。曰：此欲脱也，然色鲜，当不害。亟取贝母一两，令细研为末，分作十剂，酒少许咽下，三舐而注者减，色昏黑，又三舐之息矣。

　　后作寒热，十日而愈。后数年复发，血止则左胁肿痛，有声 然达于腹。又数日， 声稍达于背，乃用沉香酒磨饮之，不三日减。（《笔谈》。）

　　汪龙溪手札云：去年得下血疾，半年有余，今春误食胡桃，胡桃能下血，则知胡桃当忌也。（《珊瑚纲》。）

　　龚子才治一人血痢及下血不止，以六味丸加地榆、阿胶、炒黄连、黄芩、生地而愈。

　　孙文垣治董龙山夫人，年三十五，病便血，日二三下，腹不疼，诸医治三年不效。诊之，左脉沉涩，右脉漏出关外，诊不应病。谓血既久下，且当益其气而升提之，以探其病，乃用补中益气加阿胶、地榆、侧柏叶，服八剂，血不下者半月。偶因劳，血复下，再索前药。乃谓之曰：夫人之病，必有瘀血积于经隧，前药因脉难凭，故以升提兼补兼涩者以探虚实耳。今得病情，法当下以除其根。董曰：便血三年，虽二三下而月泛不爽，且至五日，如此尚有停蓄耶？曰：以此而知其必有瘀也。经曰，不塞不流，不行不止。今之瘀，实由塞之故也。

　　行则不塞，古人治痢必先下之，亦此意也。用桃仁承气汤加丹皮、五灵脂、荷叶蒂，水煎夜服之，五更下黑瘀半桶。复索下药，曰：姑以理脾药养之，病根已动，俟五日再下未晚。至期复用下剂，又去黑瘀如前者半，继以补中益气汤、参苓白术散，调理全愈。

　　吴孚先治赖思诚，大便下血已十有六月，诸医无功。诊得右寸实数，大便如常，是实热在肺，传于大肠。

　　与黄芩、花粉、山栀、麦冬、桔梗，清其肺热，不数日其病如失。前治不效者，俱就肠中消息故耳。

　　李士材治学宪黄贞父，下血甚多，面色萎黄，发热倦怠，盗汗遗精。诊之曰：脾虚不能统血，肾虚不能闭藏，法当以补中益气。五帖并而进之，十日汗止，二十日血止。再以六味间服，一月而安。

　　卢不远云：戊申秋，坐分水王元极家堂上，有人从外来，望其色，黄而内深青，问元极，乃族兄也。问何病？云：惟便血。余谓春来病必甚，春分法当死。至己酉二月果殁。或问曰：君未尝诊候，何问之而遽断，知之且在半年之先也？予曰：脉者形之机，色者气之兆，尝读仓公舍人奴案，故心识其脾伤之色。至春，土不胜木，法当死。然舍人奴以四月死者尚肥，而王之体已瘦耳。又曰：半年之前，岂无方可治乎？曰：君不闻扁鹊之言乎？越人非能生死人也，当生者越人能使之起耳。且疾之所在有四：曰络，曰经，曰腑，曰脏。络经及腑病，尚属半死，而脏病则绝不可活，况其人脏色已外显，又乌能治哉？陆养愚治姚天池室，素有肠红症，服山栀、丹皮、芩、连凉血之剂即止。近因恼怒饮食，遂患痞满，按之急痛，大便不行。医以丸药下之，大便已通，按之不痛，而胸膈仍不舒，饮食不进。再以行气药投之，痞胀不减，而便血大作，三四日不止。又以凉血药投之，血不止而反增呕恶，身体微热，旬日间，肌肉削其半。脉之，人迎沉而涩，气口弦而急。夫沉涩者，血失也；弦急者，肝盛也。肝盛则脾虚，而痞满下血之症并作矣。用参、术、归、芍、 、草、枯姜、阿胶，数剂血止胀宽，饮食渐进。去枯姜，加熟地，调理月余而痊。

　　吕东庄治孙子川，久患下血病症。夏末，忽滞下口渴，不思饮食，坐卧不宁，身体日夜发热，肛门下坠，周遭肿痛，遍身软弱，身子羸瘦，行走懒怠，始则腹内闷痛，继而体热脉洪数。曰：若论滞下，则诸症皆死候也。然今在下血之后，则未可尽责之滞下，当变法治之。先用白术、茯苓、山药、神曲、苡仁、陈皮、甘草等药，强其中以统血。次用黄连、泽泻、黄芩、丹皮等药，以解郁积之热。后用熟地、归、芍等，以复其阴。次第进之乃痊。

　　薛立斋治一妇人，下血不已，面色瘦黄，四肢长冷。此中气下陷，用补中益气汤送四神丸，数服而愈。

　　光禄张淑人，下血烦躁作渴，大便重坠，后去稍缓，用三黄汤加大黄至四两方应，后又用三黄汤二十余剂而愈。此等元气，百中一二。

　　韩地官之内，脾胃素弱，因饮食停滞，服克伐之剂，自汗身冷，气短喘急，腹痛便血。或用滋补剂皆不应。

　　乃用人参、炮附子各五钱，二剂稍应。却用六君子，每剂加炮附子三钱，四剂渐安。又用前汤，每加附子一钱，数剂乃痊。

　　一妇人因怒胸痞，饮食少思，服消导利气之药，痰喘胸满，大便下血。用补中益气加茯苓、半夏、炮姜，四剂，诸症顿愈。又用八珍加柴胡、炒栀全愈。

　　通府薛允俯下血，服犀角地黄汤等药，其血愈多，形体消瘦，发热食少，里急后重。此脾气下陷，用补中益气加炮姜一剂而愈。

</div>
    <div class="pagination">
<a href="续名医类案_page39.html">上一页</a><span>...</span><a href="续名医类案_page35.html">35</a><a href="续名医类案_page36.html">36</a><a href="续名医类案_page37.html">37</a><a href="续名医类案_page38.html">38</a><a href="续名医类案_page39.html">39</a><span class="current-page">40</span><a href="续名医类案_page41.html">41</a><a href="续名医类案_page42.html">42</a><a href="续名医类案_page43.html">43</a><a href="续名医类案_page44.html">44</a><a href="续名医类案_page45.html">45</a><span>...</span><a href="续名医类案_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
