<!DOCTYPE html>
<html>
<head>
    <meta charset="UTF-8">
    <title>保婴撮要 - 第 33 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 33 页/共 92 页</h1>
    <div class="content">　　一小儿七岁，饮食过多即作泻，面色青黄，服峻利克剂，余谓当节饮食健脾胃为善。不信，后牙龈赤烂，肛门作痒，服清热之剂，腹痛膨胀。复请欲用前剂，余曰：此元气亏损，虚火上炎也。仍不信，后腮间黑腐，余曰：此脾气大虚，肉死而不知痛也明矣。后虽信余，已不救矣。若初用五味异功散，健脾胃为主，佐以大芦荟丸、四味肥儿丸，清脾湿热，岂有不治之理哉！后之患者审之。
　　一小儿肛门作痒，属大肠经风热，用槐角丸而愈。
　　一小儿肛门连阴囊痒，出水漓淋，属肝经湿热也，用龙胆泻肝汤、九味芦荟丸治之并愈。
　　一小儿嗜甘肥，肛门作痒，发热作渴，杂用清热之剂，腹胀少食，鼻下生疮，余谓脾胃湿热生虫也。不信，后下唇内生疮，先用四味肥儿丸，诸症渐愈，又用大芜荑汤治之而痊。
　　
　　卷八
　　便血尿血
　　经云：肺朝百脉之气，肝统诸经之血。又云：气主 之，血主濡之。盖荣血为水谷之精气，灌溉五脏六腑、四肢百骸。若脾胃有伤，荣卫虚弱，行失常道，故上为衄血、吐血，下为尿血、便血。若外感风邪则血鲜，为肠风。内伤则血浊，为脏毒。又热入大肠，则大便下血。
　　热入小肠，则小便出血。然小儿多因胎中受热，或乳母六淫七情浓味积热，或儿自食甘肥积热、六淫外侵而成。若因母食浓味者，加味清胃散。怒动肝火者，加味小柴胡汤。忧思郁怒者，加味归脾汤。禀父肾燥者，六味地黄丸。儿有积热，小便出血者，实热用清心莲子饮，虚热用六味地黄丸。大便出血者，犀角地黄汤。风邪外侵者，仓廪散。病后元气下陷者，补中益气汤。
　　粪前见血者，四君加黄连制吴茱萸。粪后见血者，四君加吴茱萸制黄连。若婴儿以治母为主。余当临症制宜。
　　治验一小儿七岁，食菱、芡过多，腹胀发热，大便不通，小便下血，先用消积丸，大便即通，小便血止，又用保和丸及异功散而愈。
　　一小儿因乳母饮酒，小便出血，用八正散去大黄加干葛、山栀、漏芦，母子服之并愈。
　　一小儿小便见血，或咳血、衄血，此脾肺虚热，食后用圣济犀角地黄汤，食前用六味地黄丸顿愈。后因食浓味，用清胃散及六味地黄丸而愈。
　　一小儿禀父气不足，不时便血，用六味地黄丸、补中益气汤而愈。后因母饮酒炙 ，复致前症，母服加味清胃散，子服六味地黄丸而愈。
　　一小儿便血，手足发热，齿龈溃臭，朝用六味地黄丸，暮用异功散加芜荑，月余渐愈，乃佐以补中益气汤而愈。
　　一小儿禀父肾虚，便血作渴，足热形瘦，用六味丸寻愈。后出痘第四日，两足发热，作渴饮冷，以前丸料煎与恣饮，三剂后足凉渴止，其痘安然而靥。
　　一小儿便血，面青胁痛，小便频数，此肝木侮脾土而不能统摄也，用异功散加柴胡、炒黑龙胆草，二剂肝症顿退；仍用异功散而血止。
　　一小儿便血发热，作渴饮冷，用黄连解毒汤一剂热服，诸症顿愈。后因饮食过伤，下血甚多，发热倦怠，饮食少思，先用补中益气汤，元气复而饮食增，又用四君加升麻而愈。
　　一小儿便血，作渴少食，先用七味白术散，渴止食进，又用补中益气汤而瘥。后食生冷，腹胀便秘，用保和丸，二便下血，或时发搐，此脾气伤而肝火动也，用异功散加钩藤钩、柴胡而搐止，又加升麻、木香而血止。
　　一小儿食生冷果品，腹胀作痛，大便不利，小便尿血，用茯苓散加黄连，二剂大便通而尿血愈。
　　一小儿尿血，两足发热，用六味地黄丸而愈。后患痢久不愈，复尿血，作渴饮冷，以前丸料煎服，兼用补中益气汤而痊。
　　一小儿尿血，面青胁痛，小便频数，用五味异功散加柴胡、炒黑龙胆草，次用地黄丸而愈。
　　一小儿久患便血，属脾胃虚热也，诸药不应，用人参二两、炒黑黄连、吴茱萸各半两为末，米糊作丸，佐以补中益气汤顿痊。
　　一小儿便血，面黄腹胀，用四味肥儿丸，及补中益气汤加吴茱萸制黄连、木香、芜荑，三十余剂而愈。至夏间患血痢，发热晡热，手足浮肿，仍用前药而痊。
　　一小儿八岁，腹胀脐凸，大便下血如痢，小便色赤似血，面目皆黄，两腮色赤，此食积所伤，而肝侮之也，盖脾病则肺虚不能生肾，故有是症，当先消导积滞，遂用越鞠丸加三棱、蓬术、姜汤下四服，二便通利；又用大安丸二服，下血亦止。后复伤食，发热腹胀，小便下血，服保和丸四服而愈。
　　一小儿十一岁，因劳发热尿血，小便不利，先用清心莲子饮二剂，后用补中益气汤加山栀而痊。
　　一小儿便血，服寒凉药过多，腹胀小便不利，其血益甚，余朝用补中益气汤，夕用金匮加减肾气丸而痊。
　　
　　甘露饮
　　治小儿胃中客热，齿龈溃烂，时出脓血，及目赤肿痛，口疮喉肿，或身面皆黄，大便不调，小便黄涩。
　　熟地黄 麦门冬（去心，焙） 枳壳（炒） 茵陈 甘草（炙） 枇杷叶 石斛 黄芩（炒） 生地黄 天门冬（去心炒。各等分）上为末，每服二钱，水煎服。
　　
　　聚金丸
　　治大便下血，发热烦躁，腹中热痛，作渴妄言，舌涩目昏，其脉弦数。
　　黄连（一两水侵晒干，一两炒，一两灰火煨，一两生用） 黄芩 防风（各一两）上为末，每服二钱，水煎服。
　　愚按：前方若肝脾积热，吐血衄血便血，发热作渴，大便秘，小便赤者，宜用之。若热已退，而作渴下血未止，或日晡益甚者，阴血虚也，用四物、参、术主之。若热既退，饮食少思，肢体倦怠，脾气虚也，用四君子、当归主之。若概用前方，则误多矣。
　　
　　济生犀角地黄汤
　　治伤寒温病失于表汗，致内有瘀血吐血，面色黄，大便黑，及疮痘出，多以此解之。
　　犀角 牡丹皮（各一两） 生地黄（八钱） 赤芍药（七钱）上每服二钱，水煎服。
　　
　　千金地黄丸
　　治小肠积热，脏毒去血。
　　黄连（四两） 生地黄（半斤，捣取汁连滓拌匀晒干）上为末，炼蜜丸桐子大。每服一二十丸，食后麦门冬汤下，量儿加减。
　　
　　制黄连吴茱萸法
　　上以黄连、吴茱萸各等分，熟水拌湿入瓷器内，炖汤中良久，俟气味相和取出晒干，炒黄，各拣出听用。
　　
　　清心莲子饮
　　（方见白浊）
　　小柴胡汤
　　（方见痉症）
　　加味归脾汤
　　
　　越鞠丸
　　
　　四君子汤
　　
　　清胃散
　　
　　异功散
　　（五方见内钓）
　　补中益气汤
　　
　　保和丸
　　
　　大安丸
　　（三方见虚羸，即保和丸加白术）
　　加减肾气丸
　　（方见腹胀）
　　八正散
　　（方见小便不通）
　　六味丸
　　（方见肾脏）
　　茯苓散
　　（方见尿白）
　　下积丸
　　
　　白术散
　　（二方见积痛）
　　四味肥儿丸
　　（方见寒吐）
　　卷八
　　大便不通
　　《婴童百问》云：小儿大便不通，乃胃与大肠有热，以致秘结不通，用清凉饮之类。若饮食夹惊，及积滞而不通者，用大连翘饮之类。惊风积热而不通者，用掩脐法。此皆治实热之例也，余尝治之。因乳母或儿膏粱积热，及六淫七情、郁火，传儿为患者，用清邪解郁之剂。
　　禀赋怯弱，早近色欲，大便难而小便牵痛者，用滋补肺肾之剂。《褚氏遗书》云：男子精未满而御女，以通其精，则四体有不满之处，异日有难状之疾。老人阴已痿而思色，以降其精，则精不出而内败，精已耗而复竭之，则大小便牵痛如淋。今童子即有此患，益见今人所禀，与古人大径庭矣。人之血气浓薄既殊，而医之用药疗法，又岂可泥执古方，而无加减之变乎？治验一小儿食膏粱之味，大便不通，饮冷发热，用清凉饮加大黄而通。后饮食停滞，腹痛大便不通，用保和丸而痛止，再煎槟榔汤送保和丸，一服而便通。
　　一小儿食粽停滞，大便不通，痛不可忍，手足发搐，用大柴胡汤，调酒曲末一钱，下滞秽甚多，作呕不食，用五味异功散加柴胡、升麻而愈。
　　一小儿大便不通，审乳母饮食浓味所致，用清胃饮以治母热，儿间饮以一二匙而愈。后乳母感寒腹痛，食姜酒之物，儿大便秘结，兼便血，仍用清胃散，每日数匙而愈。
　　一小儿因乳母暴怒，大便不通，儿亦患之，兼用加味小柴胡汤，儿先用保和丸二服，后用五味异功散加升麻、柴胡，儿日饮数匙并愈。
　　
　　大柴胡汤
　　（方见痉症）
　　神芎丸
　　（方见惊风）
　　六味丸
　　（方见肾脏）
　　清胃散
　　（方见内钓）
　　卷八
　　小便不通
</div>
    <div class="pagination">
<a href="保婴撮要_page32.html">上一页</a><span>...</span><a href="保婴撮要_page28.html">28</a><a href="保婴撮要_page29.html">29</a><a href="保婴撮要_page30.html">30</a><a href="保婴撮要_page31.html">31</a><a href="保婴撮要_page32.html">32</a><span class="current-page">33</span><a href="保婴撮要_page34.html">34</a><a href="保婴撮要_page35.html">35</a><a href="保婴撮要_page36.html">36</a><a href="保婴撮要_page37.html">37</a><a href="保婴撮要_page38.html">38</a><span>...</span><a href="保婴撮要_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
