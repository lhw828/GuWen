<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 123 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 123 页/共 401 页</h1>
    <div class="content">


　　伤风总括
　　伤风属肺咳声重鼻塞喷涕流清鼻渊脑热不喷浊涕秽乆必鼻红
　　【注】伤风属肺故喷也鼻渊属脑故不喷也伤风寒邪故涕清也鼻渊热邪故涕浊也鼻渊病乆或有秽气则热深故脑衂鼻血也
　　川芎茶调散
　　参苏饮治虚伤风实者茶调及头疼芎芷薄草羌茶细荆防痰半热膏清
　　【注】参苏饮方在咳门治气虚之人伤风之病若气实者用川芎茶调散即川芎白芷薄荷甘草羌活茶叶细辛荆芥防风伤风头痛者亦可用也有痰者加半夏清痰有热者加石膏清热可也
　　苍耳散
　　苍耳散治鼻渊病风热入脑瞑头疼涕流不止鼻塞热苍耳辛夷芷薄葱
　　【注】鼻渊病属风热入脑故目瞑而头疼涕流不止较之伤风为甚焉鼻塞气不利也热鼻孔中热也甚者孔热而痛及其脑也苍耳散即苍耳子炒去刺研破一两加辛夷三钱白芷薄荷各一钱葱三茎也
　　黄连防风通圣散
　　鼻渊初病施苍耳黄连防风乆病方孔痛胆调氷硼散鼻血犀角地黄汤
　　【注】鼻渊风热伤脑之病初病则风邪盛故用苍耳散以散为主乆病则热郁深故用防风通圣散加黄连以清为主也热气涌涕伤其鼻孔成疮故痛也宜以猪胆汁调氷硼散敷之热蕴于脑伤及所过荣血故衂也宜以犀角地黄汤凉之可也



　　痉病总括
　　痉病项强背反张有汗为柔无汗刚生产血多过汗后溃疮犬咬破风伤
　　【注】痉病之证详在伤寒心法有汗为柔痉无汗为刚痉产后去血过多伤寒发汗过多则为内因溃疡破伤狗咬则为外因皆风邪乘虚入太阳经而成此病也
　　痉病死证
　　痉证衇散多应死反张离席一掌亡眼小目瞪昬不语额汗如珠命必伤
　　【注】反张离席一掌谓离席四五指许也眼小谓目睫紧小也目瞪谓眼珠不转也
　　葛根汤
　　桂枝加葛根汤
　　小续命汤
　　桂枝加附子汤
　　当归补血汤
　　大承气汤
　　桃仁承气汤
　　刚痉葛根汤发汗柔痉桂枝加葛良若兼杂因小续命过汗桂枝加附汤伤血桂枝合补血里实瘀血承气方溃疡十全加风药破伤狗咬另叅详
　　【注】刚痉用葛根汤即桂枝汤加麻黄葛根柔痉用桂枝加葛根汤即桂枝汤加葛根汗之杂因谓风寒湿杂揉为病用小续命汤随风寒湿轻重治之过汗表虚汗出不止因而成痉用桂枝加附子汤即桂枝汤加附子也伤血谓产后金疮大伤血后用桂枝汤合补血汤即当归黄耆也里实谓痉病腹满二便闭以大承气汤及产后恶露不尽少腹鞕急以桃仁承气汤下之溃疡去脓血过多为风所袭者用十全大补汤加祛风之药治之
　　破伤风
　　破伤亡血筋失养微伤风入火之端燥起白痂疮不肿湿流汚水紧牙关
　　【注】破伤去血过多筋失所养经络空虚风邪乘之为病即经曰风邪乘虚而入也为风虚邪宜桂枝汤合当归补血汤治之夫伤重出血过多而病风者常也然时有微伤浅损去血甚少风邪乘之而病者以其人素热因风而然即刘完素曰热甚风抟并于经络也为风火邪宜防风通圣散加蝎尾治之凡此证不论虚实风毒内蕴不发于外疮口周围燥起白痂疮不甚肿湿流汚黑之水牙关微紧不似寻常活动皆破伤风之先兆也
　　防风通圣散加蝎尾方
　　全蝎散
　　左龙丸
　　斑蝥大黄方
　　火盛通圣加蝎尾风盛全蝎左龙丸外因烧酒火礶法犬风斑大酒同煎
　　【注】破伤火盛者多阳明证用防风通圣散加蝎尾治之风盛者多太阳证用全蝎散即生蝎尾七枚研末热酒服之服后不解渐深入里用左龙丸即野鸽粪江鳔僵蚕雄黄蜈蚣天麻硃砂巴豆霜为丸也方详在丹溪心法诸破伤风门内皆宜外用砂烧酒壶两个盛多半壶烧酒先以一壶上火令滚无声倾酒即按在破伤疮口拔出汚黑血水满则自落再以次壶仍按疮口轮流提拔以尽为度其风立愈犬咬风毒入腹成痉风者用斑蝥七枚以糯米拌炒米黄去米为末生大黄末一钱合均黄酒一盏煎至半盏空心温服取下毒物弱者减半服之可也



　　痹病总括
　　三痹之因风寒湿五痹筋骨衇肌皮风胜行痹寒痹痛湿胜着痹重难支皮麻肌木衇色变筋挛骨重遇邪时复感于邪入藏府周同衇痹不相移
　　【注】三痹之因风寒湿三气杂合而为病也其风邪胜者其痛流走故曰行痹寒邪胜者其痛甚苦故曰痛痹湿邪胜者其痛重着故曰着痹此为病之因而得名曰三痹也又有曰五痹者谓皮衇肌筋骨之痹也以秋时遇此邪为皮痹则皮虽麻尚微觉痛痒也以夏时遇此邪为衇痹则衇中血不流行而色变也以长夏时遇此邪为肌痹则肌顽木不知痛痒也以春时遇此邪为筋痹则筋挛节痛屈而不伸也以冬时遇此邪为骨痹则骨重痠疼不能举也曰入藏府者谓内舍五藏之痹也以皮痹不已复感于邪内舍于肺成肺痹也衇痹不已复感于邪内舍于心成心痹也肌痹不已复感于邪内舍于脾成脾痹也筋痹不已复感于邪内舍于肝成肝痹也骨痹不已复感于邪内舍于肾成肾痹也此皆以病遇邪之时及受病之处而得名曰五痹也所谓邪者重感于风寒湿之气也周痹亦在血衇之中随衇上下为病故同衇痹但患有定处不似衇痹左右相移也近世曰痛风曰流火曰歴节风皆行痹之俗名也
　　周痹
　　周痹患定无歇止左右不移上下行似风偏废只足手口眼无斜有痛疼
　　【注】周痹或痛或肿或手或足患有定处痛无歇止或从上病及于下或从下病及于上而不似众痹痛有歇止左右相移流走也周痹或两手或两足或只手足或偏废不仁不用而似中风但不口眼防斜身有痛疼也
　　痹病生死证
　　痹在筋骨痛难已留连皮衇易为功痹乆入藏中虚死藏实不受复还生
　　【注】痹在筋骨则受邪深故痛乆难已痹在皮衇则受邪浅故易治也凡痹病日乆内传所合之藏则为五藏之痹若其人中虚受邪则难治多死其人藏实而不受邪复还于外则易治多生假如乆病皮痹复感于邪当内传肺而为肺痹若无胸满而烦喘咳之证则是藏实不受邪余藏仿此
　　痹入藏府证
　　肺痹烦满喘咳肾胀尻踵代头脾呕痞鞕肢懈墯心烦悸噫恐时休数饮卧惊肝太息饮秘胀泻在肠究胞秘沃痛鼻清涕三焦胃附胆无忧
　　【注】乆病皮痹复感于邪见胸满而烦喘咳之证是邪内传于肺则为肺痹也乆病骨痹复感于邪而见腹胀尻以代踵足挛不伸以代头伛偻不直之证是邪内传于肾则为肾痹也乆病肌痹复感于邪而见呕涎心下痞鞕四肢懈墯之证是邪内传于脾则为脾痹也乆病衇痹复感于邪而见心烦心悸嗌干噫气有时则恐之证是邪内传于心则为心痹也乆病筋痹复感于邪而见喜饮小便数多夜卧则惊太息之证是邪内传于肝则为肝痹也乆痹不已复感于邪藏实不受而传府者凡见喜饮小便秘不胀则泻不泻则胀之证是邪内传于大小肠则为肠痹也凡见少腹胞中按如沃汤状而痛小便秘澁鼻流清涕之证是邪内传于膀胱则为胞痹也三焦之痹附于膀胱从水道也胃痹附于大小二肠从传化也胆为清净之府不受痹邪故曰无忧也
　　小续命汤
　　增味五痹汤
　　痹虚加减小续命痹实增味五痹汤麻桂红花芷葛附虎羊耆草二防羌
　　【注】痹虚谓气虚之人病诸痹也宜用加减小续命汤风胜行痹倍防风寒胜痛痹倍附子湿胜着痹倍防己皮痹加黄耆或桂枝皮衇痹加姜黄或加红花肌痹加葛根或加白芷筋痹加羚羊角或加续断骨痹加虎骨或加狗脊有汗减麻黄便溏减防己寒胜减黄芩加干姜热胜减附子加石膏加减治之痹实谓气血实之人病诸痹也宜用增味五痹汤即麻黄桂枝红花白芷葛根附子虎骨羚羊角黄耆甘草防风防己羌活也行痹以羌活防风为主痛痹以麻黄附子为主着痹以防己羌活为主皮痹以黄耆桂枝皮为主衇痹以红花桂枝为主肌痹以葛根白芷为主筋痹以羚羊角为主骨痹以虎骨为主增味于五痹治之可也
　　木通汤
　　附子五苓散
　　苍术五苓散
　　三痹木通长流水湿加防己风羌防寒痹附麻分汗入胞肠五苓附子苍
　　【注】三痹谓行痹痛痹着痹也宜用木通一味不见水者二两以长流水二碗煎一碗热服取微汗不愈再服以愈为度若其痛上下左右流走相移者加羌活防风以祛风邪其痛苦甚者有汗加附子无汗加麻黄以去寒邪其痛重着难移者加防己以胜湿邪其所应加之药不可过三钱弱者俱减半服胞痹宜用五苓散加附子肠痹宜五苓散加苍术以利寒饮也五苓散方在伤寒门
　　三痹汤
　　独活寄生汤
　　三痹十全无白术牛秦续杜细独防独活加桑除耆续入藏乘虚乆痹方
　　【注】三痹谓三痹汤即十全大补汤无白术加牛膝秦艽续断杜仲细辛独活防风也独活谓独活寄生汤依三痹汤方加桑寄生除去黄耆续断也此皆治五痹不已乘虚入藏及留连日乆调理痹病之方也
　　黄耆益气汤
　　黄耆益气虚皮痹皮麻不知痒与疼补中益气加红蘗味秋芩夏桂加冬
　　【注】气实麻木用小续命汤加麻黄治之气虚麻木用黄耆益气汤即补中益气汤加红花黄蘗也秋加五味子夏加黄芩冬加桂枝皮
　　蠲痹汤
　　加味升阳散火汤
　　蠲痹冷痹身寒厥附归耆草桂羌防肌热如火名热痹羚犀升阳散火汤
　　【注】蠲痹汤即附子当归黄耆炙草官桂羌活防风治痹病而身寒无热四肢厥冷名曰冷痹也加味升阳散火汤即内伤门升阳散火汤加羚羊角犀角治痹病而肌热如火名曰热痹也















　　痿病总论
　　五痿皆因肺热生阳明无病不能成肺热叶焦皮毛瘁发为痿躄不能行心热衇痿胫节纵肾骨腰脊不能兴肝筋拘挛失所养脾肉不仁燥渴频
　　【注】五痿心肝脾肺肾之痿也痿属燥病故皆因肺热而生也阳明者五藏六府之海主润宗筋阳明无病则宗筋润能束骨而利机关虽有肺热不能成痿也肺热叶焦阳明虚弱津液不化筋骨失养皮毛瘁痿发为痿躄不能行也因而心气热为衇痿则胫节纵而不任地肺兼心病也因而肾气热为骨痿则腰脊不能兴举肺兼肾病也因而肝气热为筋痿则筋失所养拘挛不伸肺兼肝病也因而脾气热为肉痿则胃燥而渴肌肉不仁肺兼脾病也
　　痿痹辨似
　　痿病足兮痹病身仍在不疼痛里分但观治痿无风药始晓虚实别有因
　　【注】痿痹之证今人多为一病以其相类也然痿病两足痿软不痛痹病通身肢节疼痛但观古人治痿皆不用风药则可知痿多虚痹多实而所因有别也
　　痿病治法
　　痿燥因何治湿热遵经独取治阳明阳明无故惟病肺胃壮能食审证攻控涎小胃湿痰热阳明积热法三承胃弱食少先养胃乆虚按证始收功
</div>
    <div class="pagination">
<a href="御纂医宗金鉴_page122.html">上一页</a><span>...</span><a href="御纂医宗金鉴_page118.html">118</a><a href="御纂医宗金鉴_page119.html">119</a><a href="御纂医宗金鉴_page120.html">120</a><a href="御纂医宗金鉴_page121.html">121</a><a href="御纂医宗金鉴_page122.html">122</a><span class="current-page">123</span><a href="御纂医宗金鉴_page124.html">124</a><a href="御纂医宗金鉴_page125.html">125</a><a href="御纂医宗金鉴_page126.html">126</a><a href="御纂医宗金鉴_page127.html">127</a><a href="御纂医宗金鉴_page128.html">128</a><span>...</span><a href="御纂医宗金鉴_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
