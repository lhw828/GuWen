<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 357 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 357 页/共 424 页</h1>
    <div class="content">　　[3]宜定志丸补心壮神，神足则自能远视矣。

　　外科卷下\补遗

　　瞳神散大歌

　　条文：瞳神散大风轮窄，邪热蒸之风气攻，或因思怒痰寒疟，地黄丸内芍归芎防已丹柴知二地，丹参独柏味寒茺。

　　方剂：地黄丸方一名：羌活退翳丸白芍药（酒炒）一两三钱当归身（酒炒）五钱川芎（酒洗）三钱防己（酒制）二钱牡丹皮（酒洗）三钱柴胡三钱知母（盐水炒）三钱熟地黄（焙）八钱生地黄八钱丹参五钱独活三钱黄柏（酒制）五钱五味子三钱寒水石三钱茺蔚子五钱右为细末，炼蜜为丸，桐子大，每服三钱，空心白滚汤送下。

　　【注】[1]瞳神散大者，谓瞳神散大，风轮反为窄窄一周，其则一周如线。

　　[2]乃邪热内蒸，风气上攻所致，亦有因忧思气怒，痰火伤寒，疟疾经产败血等证而成，宜用地黄丸。

　　外科卷下\补遗

　　瞳神缩小歌

　　条文：瞳神缩小如针簪，劳伤精血损肾肝，视不甚昏微隐涩，清肾抑阳黄柏连草决芩归生地芍，独活知母枸杞寒。

　　方剂：清肾抑阳丸方黄柏（盐水制）二两黄连（酒炒）二两草决明（炒）一两白茯苓二两当归（酒洗炒）一两生地黄二两白芍药（酒炒）一两独活八钱知母（盐水制）二两枸杞子二两寒水石（另研）二两右为细末，炼蜜为丸，如桐子大，每服三钱，空心白滚汤送下。

　　【注】[1]瞳神缩小者，谓瞳神渐渐缩小如簪脚，其则如针。

　　[2]乃淫欲劳伤精血，亏损肾、肝二经所致。

　　[3]其证视物不甚昏，惟觉羞明隐涩，宜用清肾抑阳丸，壮水以制阳也。

　　外科卷下\刺灸心法要诀

　　九针原始歌

　　九针因何而有名，原于天地大数生，始于一而终于九，天地人时音律星风野九九八十一，针应其数起黄钟，皮肉筋脉声阴阳，齿气九窍关节通。

　　【注】[1]『灵枢、九针篇』帝曰：九针焉生，何因有名。

　　[2]歧伯曰：天地之大数也，始于一终于九。一法天，二法地，三法人四法时，五法音，六法律，七法星，八法风，九法野。

　　[3]九针者，圣人起天地之数，始于一而终于九，九而九之九九八十一，以起黄钟之数，针之数应之，而人之身形亦应之。

　　[4]皮应天，肉应地，血脉应人，筋应时，声应音，阴阳应律齿面目应星，气应风，九窍三百六十五络应九野，此天人相通之道也。

　　[5]故一针皮，二针肉，三针脉，四针筋，五针骨，六针调阴阳，七针益精八针除风，九针通九窍，除三百六十五节气，各有所主。

　　外科卷下\刺灸心法要诀

　　镵针主治法歌

　　镵针即今箭头针，主刺皮肤邪肉侵，毋令深入泻阳气，邪正相安荣卫均。

　　【注】一曰：镵针式图[1]经之一曰：镵针者，取法于巾针，去末寸半，卒锐之长一寸六分。

　　[2]镵者，锐也；卒者，尾也。

　　[3]谓此针长一寸六分，上去末寸半，下祗留一寸之锋欲浅刺不令深入也。

　　[4]镵针即今箭头针也，主刺邪热病在头身皮肤之证。

　　[5]毋令深入，深则有伤阳气。

　　[6]故必分许浅浅刺之，使邪去而正不伤，荣卫得和，则病除矣。

　　外科卷下\刺灸心法要诀

　　员针主治法歌

　　员针取法于絮针，主治邪气侵肉分，筩身卵锋不伤正，利导分肉邪自平。

　　【注】二曰：员针式图[1]经之二曰：员针者，取法于絮针，筩其身而卵其锋，长一寸六分。

　　[2]筩身卵锋者，谓身直如作筩，末锋员如卵锐也。

　　[3]员针即絮针也，主治邪气在分肉之间，盖筩身卵锋，利导分肉能使邪气行而不伤于肌肉之正气也。

　　外科卷下\刺灸心法要诀

　　鍉针主治法歌

　　鍉针之锐如黍粟，恐其深入伤肌肉，按脉勿陷以致气，刺之邪气使独出。

　　【注】三曰：鍉针式图[1]经之三曰：鍉针者，取法于黍粟之锐，长三寸半。

　　[2]黍粟之锐者，员而微尖，利于用补者也。

　　[3]鍉针之锋，如黍粟之锐，主治邪在脉中。

　　[4]不欲深入，祗按脉以候气至，刺脉中之邪气，若使独出也。

　　[5]深按陷至肌肉，邪风虽出，而肌肉之正气必伤矣。

　　外科卷下\刺灸心法要诀

　　锋针主治法歌

　　锋针即今三棱名，主刺瘤邪时气壅，发于经络痼不解，泻热出血荣卫通。

　　【注】四曰：锋针式图[1]经之四曰：锋针者，取法于絮针，刃三隅，长一寸六分其上去八分，下留八分。

　　[2]刃三隅者，盖直壮而锐，可以泻热出血也。

</div>
    <div class="pagination">
<a href="医宗金鉴_page356.html">上一页</a><span>...</span><a href="医宗金鉴_page352.html">352</a><a href="医宗金鉴_page353.html">353</a><a href="医宗金鉴_page354.html">354</a><a href="医宗金鉴_page355.html">355</a><a href="医宗金鉴_page356.html">356</a><span class="current-page">357</span><a href="医宗金鉴_page358.html">358</a><a href="医宗金鉴_page359.html">359</a><a href="医宗金鉴_page360.html">360</a><a href="医宗金鉴_page361.html">361</a><a href="医宗金鉴_page362.html">362</a><span>...</span><a href="医宗金鉴_page358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
