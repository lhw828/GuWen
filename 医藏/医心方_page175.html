<!DOCTYPE html>
<html>
<head>
    <meta charset="UTF-8">
    <title>医心方 - 第 175 页/共 249 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医心方 - 第 175 页/共 249 页</h1>
    <div class="content">　　《短剧方》云：马衔一枚，觉痛时右手持之。

　　又方：蛇蜕皮头尾完具者一枚，觉痛时以绢囊盛，绕腰甚良。

　　《陶景本草经注》云： 皮毛以与产妇持之，令易产。

　　《千金方》云；临产时必先脱常所着衣，以笼罩头及口，令致密，易产。神验。

　　《子母秘录》云：易产法：带飞鸟毛及蜚生虫。（状如啮发。头上有一角者。）

　　又方：带獭皮，吉。

　　又云：古今方能令产安稳，以汤从心上洗，即平安。

　　卷第二十三

　　治产难方第九

　　《病源论》云：产难者，凡有数种，或先漏胞去血，子脏干燥；或子宫宿挟疾病；或触犯禁忌；或产时未至便即惊动，秽露早下，子道干涩，妇力瘦弱，皆令产难。凡腹痛腰未痛者，未产，腹腰连痛者，即产也。

　　《产经》云：夫产难者，胞胎之时诸禁不慎，或触犯神灵，饮食不节，愁思带胸，邪结脐下，阴阳失理，并使难产也。贤母宜豫慎之。

　　《医门方》云：产难死生候：若母面赤舌青者，儿死母活；唇口青，口两边沫出者，子母俱死；面赤舌青沫出者，母死儿活。（《集验方》同之。）

　　又云：产妇身重而寒热，舌下脉青黑及胎中冷者，子母并死矣。

　　《大集陀罗尼经》神咒：南天干陀天与我咒句如意成吉，祗利祗利，祗罗针陀施祗罗钵多悉婆诃。

　　上其咒，令产妇易生，朱书华皮上，烧作灰，和清水服之。即令怀子易生，聪明智慧，寿命延长，不遭狂横。（本在上易产篇。）

　　《子母秘录》云：防产难及运，咒曰：耆利暗罗拔施，罗拔施耆利暗罗河沙呵。

　　上，临产预至心，礼签诵满千遍，神验不可言，常用有效。

　　又云：若以色见我，以音声求我，是人行邪道，不能见如来。

　　上，临产墨书前四句，分为四符，脐上度至心，水中吞之，立随儿出，曾有效。

　　又云：古方酥膏，有难产者，或经三日五不日得平安，或横或竖或一手出或一脚出，百方千计，终不平安。服此酥膏，其膏 在孩儿身上立出。其方无比。初服半匙，渐加至一匙，令多恐呕逆。

　　好酥（一斤） 秋葵子（一升） 滑石 瞿麦（各一两） 好蜜（半升） 大豆黄卷皮（二两）

　　上六物（味），先用清酒一升，细研葵子，纳酥中 相和，微火煎，可强半升为度，忌生冷，余无忌。

　　《产经》云：产难时，皆开门户窗、瓮、瓶、釜、一切有盖之类，大效。

　　又云：产难时祝曰：上天苍苍，下地郁郁，为帝王臣，何故不出？速出速出，天帝在户，为汝著名，速出速出。

　　又方：〔图〕　以朱书吞之良。

　　又方：〔图〕　烧作灰，以水服即生。

　　又方：取真当归，使产者左右手持之即生。一云：用槐子矣。

　　又方：胡麻油服之即生。

　　又方：以大麻子二七枚，吞之立生。

　　又方：取弓弩弦令带产者腰中，良。

　　又方：取大豆中破，书左作日字，右作月字，合吞之，大吉。

　　又方：取夫裤带烧末酒服，良。

　　《葛氏方》云：吞大豆三枚。

　　又方：吞槐子三枚。

　　又方：芦根下土三指撮，酒服之。

　　又方：以水银如弹丸大，格口纳喉中，捧起令下，子立出。

　　《录验方》云：破大豆以夫名字书豆中，合吞之，即出。

　　《博济安众方》：取牛屎中大豆一粒，一片书“父入”字，一片书“子出”字，吞之。

　　《龙门方》云：取凿柄入铁裹者烧末，酒服之，立下。

　　《短剧方》云：取其父衣以覆井，即出，神良。

　　又方：小麦二七枚，吞之即出。

　　又方：出蚕种布三寸，烧作散，酒服方寸匕，立出。

　　又方：酥一合，以酒和服，即出。

　　又方：烧兔毛末服方寸匕，即生。

　　《僧深方》云：取猪肪煎吞如鸡子者（黄欤）一枚，即生；不生，复吞之。

　　又方：蒲黄大如枣，以井华水服之，良验。

　　又方：取灶中黄土末，以三指撮酒服，立生。土着儿头，出良。（今按：《博济安众方》：加灶突墨。）

　　又方：滑石末三指撮酒服。

　　《千金方》云：烧大刀环（户关反）令热以酒泼之，取一升服之，救死。（《短剧方》同之。）

　　《极要方》云：取赤小豆二枚吞之，立儿手持出。

</div>
    <div class="pagination">
<a href="医心方_page174.html">上一页</a><span>...</span><a href="医心方_page170.html">170</a><a href="医心方_page171.html">171</a><a href="医心方_page172.html">172</a><a href="医心方_page173.html">173</a><a href="医心方_page174.html">174</a><span class="current-page">175</span><a href="医心方_page176.html">176</a><a href="医心方_page177.html">177</a><a href="医心方_page178.html">178</a><a href="医心方_page179.html">179</a><a href="医心方_page180.html">180</a><span>...</span><a href="医心方_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
