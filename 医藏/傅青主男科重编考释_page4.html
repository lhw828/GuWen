<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 4 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 4 页/共 40 页</h1>
    <div class="content">　　腰痛又头痛，上下相殊也，如何治之？治腰乎、治头乎？谁知是肾气不通乎？盖肾气上通于脑，而脑气下达于肾，上下虽殊，而气实相通。法当用温补之药，以大益其肾中之阴，则上下之气通矣。方用：熟地（一两）杜仲（五钱）麦冬（五钱）北五味（二钱）水煎服，一剂即愈。

　　方内熟地、杜仲，肾中之药也，腰痛是其专功。今并头痛而亦愈者，何也？盖头痛乃肾气不上达之故，用熟地补肾之味，则肾气旺而上通于脑，故腰不痛而头亦不痛矣。〔合中有分，分中又有合也〕。

　　[两病同治门]遗精又健忘

　　遗精，下病也。健忘，上病也。何以分治之而咸当乎？方用：人参（三两）莲须（二两）芡实（三两）熟地（五两）山药（四两）麦冬（三两）五味子（一两）生枣仁（三两）远志（一两）石菖蒲（一两）当归（三两）山萸（三两）柏子仁（一两）蜜丸，每日服五钱，白水下。

　　〔此方乃治健忘之方，何以治遗精而亦效耶？盖遗精本是肾水之虚，而实本于心头之痛。今补其心君，则玉关不必闭而自闭矣，所谓“一举而两得”。此合中之分，实有殊功也〕。

　　[两病同治门]泄泻又吞酸

　　泄泻者，寒也。吞酸者，火也。似乎寒热殊而治法宜异矣。不知吞酸虽热，由于肝气之郁结；泄泻虽寒，由于肝木之克脾。苟一方以治木郁，又一方以培脾土，土必大崩，木必大雕矣。不若一方而两治之为愈也。方用：柴胡（一钱）白芍（五钱）茯苓（三钱）陈皮（五分）车前子（一钱）神曲（五分）甘草（五分）水煎服。

　　〔此方之奇绝，在白芍之妙。盖白芍乃肝经之药，最善〕舒肝木之郁，木郁一舒，上不克胃，而下不克脾。方中又有茯苓、车前子以分消水湿之气，则水尽从小便出，何有余水以吞酸，剩汁以泄泻哉？〔况又有半夏、神曲之消痰化粕，此一（合也）治而有分治之功，世人未尽知也。〕

　　[两病同治门]中气又中痰

　　中气、中痰，虽然中之异，而实皆中于气之虚也。气虚自然多痰，痰多必然耗气，虽分而实合耳。方用：人参（一两）半夏（三钱）南星（三钱）茯苓（三钱）附子（一钱）甘草（一钱）水煎服。

　　盖人参原是气分之神剂，而亦消痰之妙药；半夏、南星虽是逐痰之神品，而亦扶气之正药；附子、甘草，一仁一勇，相济而成，〔用之于三味之中，扶正必致祛邪，荡痰必然益气，分合而无分合之形，奇绝而有神化之妙，又不可不知也〕。

　　[上病下治、下病上治门]病在上而求诸下

　　头痛、目痛、耳红、腮肿，一切上焦等症，除清凉发散正治外，人即束手无策，而不知更有三法：如大便结，脉沉实者，用酒蒸大黄三钱，微下之，此名斧底抽薪之法。

　　如大便泄，脉沉，足冷者，宜六味地黄汤加牛膝、车前、肉桂；足冷甚者，加熟附子。是冷极于下，迫其浮火上升也。此名导龙入海之法。

　　大便如常，脉无力者，用车前子、牛膝行之下行，此名引火归源之法也。

　　[上病下治、下病上治门]病在下而求诸上

　　凡治下焦病，用药不效者，须从上治之：如足痛、足肿，无力软弱，膝疮红肿，用木瓜、薏仁、牛膝、防己、黄柏、苍术之品不效者，定是中气下陷，湿热下流，用补中益气汤升提之。

　　如足软不能行而能食，名曰痿症，宜清肺热。

　　如治泄泻，用实脾利水之剂不效者，亦用补中益气汤去当归，加炮姜、苍术；脉迟，加肉蔻、故纸。

　　如尿血，用凉血利水药不效，用清心莲子饮。若清心不止，再加升麻。

　　如治便血，用止涩之药不效，或兼泄泻，须察其脉，如右关微、或数大无力，是脾虚不摄血，宜六君子汤加炮姜。若右关沉紧，是饮食伤脾，不能摄血，加沉香二分。右寸洪数，是实热在肺，宜清肺，用麦冬、花粉、元参、枯芩、桔梗、五味子、枳壳等味。

　　[虚劳门]劳症虚损辨

　　二症外相似，而治法实不同。虚损者，阴阳两虚也。劳症者，阴虚阳亢也。故虚损可用温补；若劳症则忌温补而用清补也。

　　两症辨法，不必凭脉，但看人着复衣，此着单衣者，为劳症。人着单衣，此着复衣者，为虚损。劳症，骨蒸而热；虚损，荣卫虚而热也。

　　[虚劳门]过劳

　　凡人过劳，脉必浮大不伦，〔按之无力〕，若不安闲作息，必有吐血之症。法当滋补，方用：人参（三两）白术（五两）茯苓（三两）熟地（五两）山萸（四两）当归（八两）白芍（五两）黄（五两）麦冬（三两）五味子（三两）砂仁（五钱）陈皮（五钱）神曲（一两）共为末，炼蜜为丸，每日早晚各服五钱。

　　〔此方乃补气、补血、补精之妙品也。有斡旋之力，可以久服滋人，不致有偏胜之祸也。〕

　　[虚劳门]未成劳而将成劳

　　〔人有虚劳，未成劳瘵之症，〕而将成劳者，方用：熟地（一两）地骨皮（五钱）人参（五钱）麦冬（五钱）白术（一钱）山药（三钱）白芥子（三钱）五味子（三分）水煎服。

　　凡人右寸脉大于左寸脉，即内伤之症。不论左右关尺脉如何，以此方投之效验。

　　[虚劳门]劳病

　　劳病既成，最难治者，盖必有劳虫生之，以食人之气血也。若徒补其气血，而不入杀虫之品，则饮食入胃，只荫虫而不生气血也。若但只杀虫而不补气血，则五脏尽伤，又何有生理哉？惟于大补之中，加入杀虫之药，则元气既全，真阳未散，虫死而身安矣。方用：人参（三两）熟地（八两）何首乌（八两）地栗粉（八两）鳖甲（一斤）神曲（五两）麦冬（五两）桑叶（八两）白薇（三两）山药（一斤）为末，将山药末打成糊，为丸，每日白滚水送下五钱，半年，虫俱从大便中出矣。

　　[虚劳门]久虚缓补

　　久虚之人，气息奄奄，无不曰宜急治矣。不知气血大虚，骤加大补之剂，力量难任，必致胃口转膨胀，不如缓缓清补之也。方用：当归（一钱）白芍（二钱）茯苓（一钱）白术（五分）人参（三分）山药（一钱）陈皮（三分）麦芽（三分）炮姜（三分）枣仁（五分）甘草（三分）水煎服。

　　此方妙在以白芍为君，引参术入肝为佐，小小使令，徐徐奏功，使脾气渐实，胃口渐开，然后再用纯补之剂，先宜缓补之也。

　　[虚劳门]补气

　　右手脉大，气分之伤也。用补气丸：人参（三两）黄（三两）茯苓（四两）白术（八两）白芍（三两）陈皮（一两）炙草（八钱）麦冬（三两）五味子（一两）远志（一两）白芥子（一两）蜜丸，早服五钱，白水下。

　　[虚劳门]补血

　　左手脉大，血分之劳也。方用补血丸：熟地（八两）白芍（八两）当归（四两）山萸（四两）麦冬（三两）五味子（一两）砂仁（五钱）生枣仁（一两）白芥子（一两）肉桂（五钱）蜜丸，晚服一两，白水下。

　　如血热者，去肉桂加地骨皮五钱。

　　[虚劳门]血虚面色黄瘦

　　出汗盗汗，夜卧常醒，不能润色以养筋是也。血虚自当补血，舍四物汤又何求耶？今不用四物汤，用：熟地（一两）麦冬（三钱）当归（五钱）桑叶（十片）枸杞（三钱）茜草（一钱）水煎服。

　　此方妙在用桑叶补阴而生血，又妙在加茜草血得活而益生，况又济之归、地、麦、杞大剂以共生之，〔则血足而色润筋舒也。〕

　　[虚劳门]气血两虚

　　饮食不进，形容枯槁，补其气而血益燥；补其血而气益馁；助胃气而盗汗难止，补血脉而胸膈阻滞。法当气血同治，方用：人参（一钱）白术（一钱）茯苓（二钱）甘草（八分）陈皮（五分）当归（二钱）熟地（三钱）川芎（一钱）白芍（三钱）神曲（五分）麦冬（五钱）谷芽（一钱）水煎服。

　　此方气血双补，与八珍汤同功，而胜于八珍汤者，妙在补中有调和之法耳。

　　[虚劳门]阳虚下陷

　　凡人因饥饱劳役，内伤正气，以致气乃下行，脾胃不能克化，饮食不能运化，往往变成劳瘵。

　　若疑饮食不进，为脾胃之火，肉黍之积，轻则砂仁，枳壳、山楂、麦芽之类，重则大黄、芒硝、牵牛、巴豆之品，纷然杂进，必致膨闷而渐成劳矣。倘先以提升之药治之，何至于成劳？方用：人参（一钱）柴胡（一钱）陈皮（一钱）甘草（一钱）黄（三钱）当归（三钱）白术（三钱）升麻（五分）水煎服。

　　凡人右手寸脉，大于左手寸脉，即内伤之症，不论左、右关、尺脉如何，以此方投之，无不神效。

</div>
    <div class="pagination">
<a href="傅青主男科重编考释_page3.html">上一页</a><a href="傅青主男科重编考释.html">1</a><a href="傅青主男科重编考释_page2.html">2</a><a href="傅青主男科重编考释_page3.html">3</a><span class="current-page">4</span><a href="傅青主男科重编考释_page5.html">5</a><a href="傅青主男科重编考释_page6.html">6</a><a href="傅青主男科重编考释_page7.html">7</a><a href="傅青主男科重编考释_page8.html">8</a><a href="傅青主男科重编考释_page9.html">9</a><span>...</span><a href="傅青主男科重编考释_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
