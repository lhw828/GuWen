<!DOCTYPE html>
<html>
<head>
    <meta charset="UTF-8">
    <title>古今医鉴 - 第 17 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 17 页/共 102 页</h1>
    <div class="content">　　卷之四

　　郁证

　　 脉脉多沉伏，或涩或芤。

　　 证《内经》曰：木郁达之。谓吐之，令其条达也。火郁发之。谓汗之，令其疏散也。土郁夺之。谓下之，令无壅滞也。金郁泄之。谓渗泄，解表利小便也。水郁折之。谓抑之，制其冲逆也。此治五郁之大要。盖郁者，结聚而不得发越也。当升者不得升，当降者不得降，当变化者不得变化也。此为传化失常。六郁者，气、湿、热、痰、血、食是也。丹溪曰：气血冲和，百病不生，一有怫郁，诸病生焉。

　　 治气郁，胸胁痛，脉沉涩，用香附（童便浸炒）、苍术、抚芎。

　　湿郁，周身走痛，或关节病，遇阴寒则发，脉沉缓，用苍术、川芎、白芷、茯苓、羌活、防风、柴胡。

　　热郁，目瞀，小便赤，脉沉数，用栀子、青黛、香附、苍术、抚芎、黄芩、天花粉。

　　痰郁，动则喘，寸口脉沉滑，用海石、南星、香附、栝蒌仁、贝母、竹沥、姜汁。

　　血郁，四肢无力，能食，便红或黑，脉沉而涩，用桃仁泥、红花、牡丹皮、延胡索、川芎、香附。

　　食郁，嗳酸，饱闷，畏闻食气，人迎脉平和，气口脉紧盛，用苍术、香附、山楂、神曲、枳实。

　　 方 六郁汤  开诸郁之总司也。

　　香附（童便浸炒） 苍术（米泔浸炒） 神曲（炒） 山栀仁（炒黑） 连翘 陈皮抚芎 贝母（去心） 枳壳（炒） 白茯苓 苏梗（各一钱） 甘草（五分）

　　上锉一剂，水煎服。有痰，加南星、半夏。有热，加柴胡、黄芩。血郁，加桃仁泥、红花。湿郁，加白术、羌活。气郁，加木香，槟榔。食郁，加山楂、砂仁。

　　 加味越鞠丸  解诸郁火痰气，开胸膈，进饮食。

　　苍术（米泔浸，姜汁炒，四两） 抚芎（四两） 香附（童便浸炒，四两） 神曲（炒，四两） 栀子（炒黑，四两） 橘红（一两五钱） 白术（炒，一两半） 黄芩（炒，一两半）

　　山楂（去核，蒸熟，一两半）

　　上为末，稀糊丸如桐子大。每服百丸，白汤下。

　　 越鞠保和丸 〔批〕（按此方治诸郁之妙剂也） 扶脾开郁，行气消食，清热化痰。

　　苍术（米泔浸三宿，炒，一两） 抚芎（酒洗，一两） 神曲（炒，一两） 香附（童便浸炒，一两） 栀子（炒，五钱） 陈皮（一两） 半夏（炮，一两） 白茯苓（一两） 连翘（五钱） 莱菔子（炒，五钱） 枳实（麸炒，一两） 白术（三两） 黄连（酒炒，一两） 山楂（去核，二两） 木香（五钱） 当归（酒洗，一两）

　　上为末，姜汁泡，蒸饼为丸，如桐子大。每服五十丸，淡姜汤下，或酒下亦可。

　　卷之四

　　痰饮

　　 脉沉弦细滑，大小不匀，皆痰气为病。偏弦为饮。双弦为寒饮，左右手关前脉浮弦大而实者，膈上有稠痰也，宜吐而愈。病患百药不效，关上脉伏而大者，痰也。眼胞及眼下如灰烟熏黑者，痰也。丹溪曰：久得涩脉，痰饮胶固，脉道阻滞也，卒难侍开，必费调理。

　　 证夫痰属湿，乃津液所化。因风寒湿热之感，或七情饮食所伤，以致气逆液浊，变为痰饮。或吐咯上出，或凝滞胸膈，或留聚肠胃，或流注经络四肢，随气升降，遍身无处不到。其为病也，为喘为咳，为恶心呕吐，为痞隔壅塞，关格异病，为泄利，为眩晕，为嘈杂，为怔忡惊悸，为癫狂，为寒热，为痛，为胸膈辘辘有声，或背脊一点，常如冰冷，或四肢麻痹不仁，皆痰所致。百病中多有兼痰者，世无不知也。痰有新久、轻重之殊，新而轻者，形色清白稀薄，气味亦淡；久而重者，黄浊稠粘凝结，咳咯难出，渐成恶味，酸、辣、腥、臊、咸、苦，甚至带血而出。

　　 治痰生于脾胃，宜实脾燥湿，又随气而升，宜顺气为先，分导次之。又气升属火，顺气在于降火。热痰则清之，湿痰则燥之，风痰则散之，郁痰则开之，顽痰则软之，食积痰则消之，在上者吐之，在中者下之，又中气虚者，宜固中气以运痰，若攻之太重，则胃气虚而痰愈盛矣。

　　 方 二陈汤  一身之痰都管，乃治痰之要药也。欲下行，加引下药，黄柏、木通、防己之类；欲上行，加引上药，升麻、柴胡、防风之类。又曰：二陈加升提之药，能使大便润而小便长。

　　陈皮（去白，一钱） 半夏（汤泡，二钱） 茯苓（去皮，一钱） 甘草（五分）

　　上锉一剂，生姜三片，水煎温服。湿痰多软，如身体倦怠之类，加苍术、白术。寒痰痞塞胸中，倍半夏。

　　甚者，加麻黄、细辛之类。痰厥头痛，倍半夏。风痰，加天竺黄、天南星、枳壳、白附子、天麻、僵蚕、牙皂之类。气虚者，更加竹沥；气实者，加荆沥，俱用姜汁。热痰，加黄连、黄芩。因火盛逆上，降火为先，加白术、黄芩、软石膏之类。眩晕嘈杂者，火动其痰也，加山栀子、黄连、黄芩。血虚有痰者，加天门冬、知母、栝蒌仁、香附、竹沥、姜汁。滞血者，更加黄芩、白芍药、桑白皮。血滞不行，中焦有饮者，加竹沥、姜汁、韭汁三五盏，必胸中烦躁不宁后愈。气虚有痰者，加人参、白术；脾虚者，宜补中益气降痰，加白术、白芍药、神曲、麦芽，兼用升麻提起。食积痰，加麦芽、山楂、神曲、炒黄连、枳实。老痰，用海石、半夏、栝蒌仁、香附、连翘之类。五倍子佐他药为丸，大治顽痰。喉中有物，咯不出，咽不下，此结痰也。宜栝蒌仁、杏仁、海石、桔梗、连翘、香附，少佐朴硝、姜汁，炼蜜和丸噙化，此咸能软坚也。久得涩脉，卒时难开，必费调理。气实痰热结者，吐不出，咽不下，气滞者难治。痰在膈上，必用吐法吐之。泻之不去，胶固稠浊者，宜吐之。脉浮，吐之。痰在经络间，非吐不可，吐中就有发散之义。凡用吐药，宜升提其气，便吐。如防风、川芎、桔梗、芽茶、生姜之类，或瓜蒂散。凡吐用布紧勒腹于不通风处行之。痰在肠胃间，可下而愈。枳实、甘遂、巴豆、大黄、芒硝之类。凡痰用利药过多，脾气虚则痰易生而转盛。痰在胁下，非白芥子不能达。痰在皮里膜外，非姜汁、竹沥不开。在经络中，亦用竹沥，必佐以姜汁、韭汁。膈间有痰，或癫狂，或健忘，或风痰，俱用竹沥、荆沥。气虚少食，加竹沥；气实能食，加荆沥。凡人上、中、下有块，痰也。问其平日好食何物，吐下后。方用药。凡人头面、颈颊、腋下结核，不痛不红，作脓者，皆痰注也。宜随用药消之。

　　 清热导痰汤 〔批〕（按此方治痰迷之剂） 治憎寒壮热，头目昏沉迷闷，上气喘急，口出涎沫，证类伤寒。此因内伤七情，以致痰迷心窍，神不守舍，神出则舍空，舍空则痰聚。

　　黄连（炒，一钱半） 枳实（炒，一钱半） 栝蒌仁（一钱） 南星（制，一钱半） 半夏（制，一钱半） 陈皮（一钱） 白茯苓（一钱） 桔梗（一钱） 黄芩（炒，一钱） 白术（炒，一钱） 人参（八分） 甘草（六分）

　　上锉一剂，姜枣水煎，入竹沥姜汁各三匙，同服。

　　 滚痰丸 〔批〕（按此方治诸痰之圣药） 洞虚子曰：痰证古今未详，方书虽有悬饮、流饮、支饮、痰饮、溢饮之异，而莫知其为病之原。或头风目昏，眩晕耳鸣；或口眼蠕动，眉棱、耳叶瘙痒，或四肢游风肿硬，似痛非痛，或齿颊浮肿，痛痒不一；或嗳气吞酸，嘈杂呕哕；或咽嗌不利，咯之不出，咽之不下，色如煤炱，形如破絮；或如桃胶、蚬肉之状，或心下如停冰雪，冷痛时作；或梦寐奇怪鬼魅之类；或足腕痿软，腰背卒痛，或四肢骨节疼痛，并无常处，乃至手麻臂痛，状若挫闪；或脊中每有一掌，如冰冻之寒痛者；或浑身习习如虫行者，或眼沿涩痒，口糜舌烂，甚为咽肿喉闭；或绕项结核，似 非 。肿块初起，色白不红者，皆痰也。或胸胁间如有二气交纽，噎塞烦闷；或如烟气上冲；头面烘热，或为失志癫狂；或为中风瘫痪；或为劳瘵荏苒之疾；或为风痹香港脚，或心下怔忡惊悸，如畏人将捕；或喘嗽呕吐，冷涎绿水黑汁；甚为肺痈、肠毒，便脓、挛跛。其为内外奇怪疾病，非止百端，皆痰之所致也。盖津液既凝，为痰为饮。而汹涌上焦，故口燥咽干；流滞于下，则大小便闭塞，面如枯骨，毛发焦干；妇人则经闭不通；小儿则惊痫搐搦。治法以此先逐去败痰，然后调理。括曰：甑里翻身甲挂金，子今头戴草堂深。相逢二八求斤正，硝 青礞倍若沉。十七两中零半两，水丸梧子意常斟。千般怪症如神效，水泻双身却不任。

　　大黄（酒拌，蒸，半斤） 黄芩（去梗，半斤） 沉香石（五钱） 青礞石（一两，捶碎，焰硝一两，同入砂罐内，瓦片盖之，铁钱缚定，盐泥固济，晒干 红，候冷取出）

　　上为细末，净水为丸，如梧桐子大。每服三五十丸，量虚实加减，各随引下。一切丧心失志，或癫痫狂妄等症，每服百丸。人壮气实，能饮食，狂甚者，一百二十丸，以上至二三百丸，以效为度。一切中风瘫痪，痰涎壅塞，大便或通或闭者，每服八十丸。人壮气实者百丸，常服三二十丸。无大便不利之患，自然上清下润之妙。一切阳症风毒香港脚，遍身游走疼痛，每服八九十丸，未效再加丸数。一切走刺气痛，每服七八十丸、未效随症再加，一切无病之人，遍身筋骨平白疼痛，不能明状者，每服七八十丸，以效为度。一切头痛，非头风证牙疼，或浮或痒，非风蛀牙者，每服八十丸。一切因风因寒，鼻塞身重，身体不疼，非伤寒症者，每服八九十丸。一切嗳气吞酸及噎膈反胃，痞块攻心，呕吐痰沫者，每服八九十丸。进退加减，存乎病者元气之虚实。一切心下怔忡恍惚，如畏人将捕之状，怵惕不安，阴阳关格，变生乖症，每服七八十丸。一切伤饥失饱。忧思过虑，至于心下嘈杂，饥不能食，每服七八十丸。一切新久痰气喘嗽，或呕吐涎沫，或痰结实热，或头目眩晕；每服八九十丸。虚羸者五六十丸，未效再加十丸。一切急慢喉闭赤眼，每服八九十丸。一切颈项腮颊肿硬，环绕结核，成瘰 者，正服此药。若年深岁久，宜多服之。一切口糜舌烂，咽喉生疮者，每服六七十丸，同蜜少许一处嚼破噙睡，徐徐咽下。些小口疮，如此噙二三夜，即瘥。一切遍身无故游走疼痛，或肿或挛，或无常痛，无定所，肿不在一处，酸软沉滞者，每服七八十丸，量虚实加减。一切心气冷痛，如停冰块、或通身散入腹中绞痛，上攻头面肿硬，遍身四肢痿软，或痛或痒，或溃或不溃，或穿而复闭，或此消而彼长，渐成笃疾，皆系痰毒内攻。或使烂痰臭，或作肠痈内疽，服之以下恶物立效。日浅脓近者，刻日全安。一切胃脘作痛，下连小腹，面黄羸瘦，痛阵日发，必呕吐绿水黑汁冷涎，乃至气绝，心下温暖者，每服八九十丸，立见生意。然后续续服之，以瘥为度。

　　一切痢疾，不拘赤白相杂；或带血块恶物者，每服八九十丸。次日热退，再进二三十丸，即服止痢药，万无一失。若兼寒热痰涎者，并用仓廪散。一切荏苒之疾，男子女人日久之患，非伤寒内外之证。或酒色过度；或月水愆期，心烦志乱；或腹胀胁痛，目瞀耳聩鼻窒，骨节疼痛，呕吐恶心，百药无效。病者莫能喻其状，方书未尝载其疾，医人不能辨其症。并根据前法，加减服之，无有不效之理也。凡服此药者，必须临睡卧床，用熟水一口送，只送过咽，即便仰卧。令药在咽膈之间，徐徐而下，半日不可饮食汤水，及不可起身行坐言语。直候药丸徐逐上焦痰滞恶物过膈入腹，然后动作，方能中病。每次须连进两夜，先夜所服，次日痰物既下三五次者，次夜减十丸；下一、二次者，仍服前数；下五、七次，或只二、三次，而病势顿减者，次夜减二十丸；头夜所服，并不下恶物者，次夜加十丸；壮人病实者，多至百丸。惟狂疾劲实及暴卒恶候，多服无妨。其或服罢仰卧，咽喉沉滞稠粘，壅塞不利者，乃痰气从上，药病相攻之故也。少顷药力既胜，自然宁帖。又或百中有一，稍稍肠痛，腰背拘急者，盖有一种顽痰恶物滞 ，闭气滑肠，里急后重，状如痢疾，片晌即已。若其痰涎易下者，快利不可胜言，顿然满口生津，百窍爽快，间有片时倦怠者，盖连日病苦不安，一时为药所胜，气体暂和，如醉得醒，如浴初出，如睡方起，即非虚倦也。此药并不洞泄，刮肠大泻，但能取痰积恶物，自肠胃次第穿凿而下。腹中糟粕，并不相伤，惟下部 肠之粪，乃药力不到之处，是故先去其余，余不备述耳。

　　 导痰小胃丹 〔批〕（按此方治湿痰峻攻之剂） 治中风眩晕，喉痹，头风，哮吼等症。上可取胸膈之顽痰，下可利胃肠之坚结。

　　天南星 半夏（二味，用白矾、皂荚，姜汁，水煮透熟，各二两半） 陈皮枳实（二味，用白矾、皂荚，水泡半日，去白矾，晒干，炒，各一两） 白术（炒，一两）苍术（米泔，白矾、皂荚，水浸一宿，去黑皮，晒干，炒，一两） 桃仁 杏仁（二味，同白矾、皂荚水，泡去皮、尖，各一两） 红花（酒蒸，一两） 大戟（长流水煮一时，晒干，一两） 白芥子（炒，一两） 芫花（醋拌一宿，炒黑，一两） 甘遂（面裹煨，一两）

　　黄柏（炒褐色，一两） 大黄（酒蒸，纸裹煨，焙干，再以酒炒，一两半）

　　上为细末，姜汁，竹沥煮，蒸饼糊为丸，如绿豆大。每服二、三十丸，极甚者，五七十丸，量虚实加减。再不可太多，恐损胃气也。一切痰饮，卧时白汤下，一日服一次。一中风不语，瘫痪初起，用浓姜汤下三十五丸，少时即能言语一切风头痛，多是湿痰上攻，临卧姜汤下二十一丸。一眩晕多属痰火，食后姜汤下二十五丸，然后二陈汤、四物汤、加柴胡、黄芩、苍术、白芷，倍川芎。热多加知母、石膏。一痰痞积块、临卧白汤送下三十丸，一日一次。虽数年久患，亦不过五七服见效。一哮吼，乃痰火在膈上。临睡姜汤下二十五丸，每夜一次，久久自然取效。一喉痹肿痛，食后白汤送下。

　　 竹沥达痰丸 〔批〕（按此方治虚痰平和之剂） 此药能运痰如神，不损元气，其痰从大便中出。丹溪云：痰在四肢，非竹沥不开。

　　半夏（二两，汤泡七次，生姜汁浸透，晒干切片，瓦上微炒熟用之） 橘红（二两）人参（一两五钱） 茯苓（二两） 大黄（二两，酒蒸晒干） 黄芩（二两，酒炒） 沉香（五钱）甘草（炙，一两半） 礞石（一两， 法见前）

　　上为细末，竹沥二大碗，生姜自然汁三钟，为丸如桐子大。每服五七十丸，食后白汤送下。

　　 清气化痰丸 （刘少保传） 治一切痰饮咳嗽，头旋目眩，胸膈痞闷气滞，食积酒积，呕吐恶心。

　　天南星 半夏 白矾 牙皂（不锉） 生姜（各二两）

　　上先将南星、半夏、牙皂、生姜，用水浸一宿，将星、半、姜锉作粗片，入白矾同煮至南星无白点，去皂，不用余者，晒干入后药。

　　青皮（麸炒，五钱） 陈皮（去白，一两） 枳实（麸炒，一两） 白术（一两） 干葛（五钱） 白茯苓（一两） 苏子（炒，一两） 莱菔子（炒，一两） 栝蒌仁（一两） 黄连（五钱） 黄芩（八钱） 海粉（七钱） 香附（一两） 神曲（炒，二两） 麦芽（炒，二两） 山楂肉（一两）

　　气滞加白豆蔻（一两）。一方去海粉、黄连，加人参、干姜各五钱，杏仁、桔梗、前胡、甘草各一两。

　　上为细末，竹沥姜汁，调蒸饼作丸，如梧桐子大。每服五七十丸，食后姜汤送下。

　　 清火豁痰丸 （高冢宰传） 治上焦郁火，痰涎壅盛，胸膈不利，咽喉烦躁噎塞，吐不出，咽不下，如鲠状。

</div>
    <div class="pagination">
<a href="古今医鉴_page16.html">上一页</a><span>...</span><a href="古今医鉴_page12.html">12</a><a href="古今医鉴_page13.html">13</a><a href="古今医鉴_page14.html">14</a><a href="古今医鉴_page15.html">15</a><a href="古今医鉴_page16.html">16</a><span class="current-page">17</span><a href="古今医鉴_page18.html">18</a><a href="古今医鉴_page19.html">19</a><a href="古今医鉴_page20.html">20</a><a href="古今医鉴_page21.html">21</a><a href="古今医鉴_page22.html">22</a><span>...</span><a href="古今医鉴_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
