<!DOCTYPE html>
<html>
<head>
    <meta charset="UTF-8">
    <title>本草纲目 - 第 75 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 75 页/共 603 页</h1>
    <div class="content">　　【主治】明目目痛，益气，坚肌骨，去毒蛊（《本经》）。

　　心腹痛，溺血吐血，齿舌血出（《别录》）。助水脏，益精气，除五脏症结，心腹积聚，痛疮疥癣（大明）。解芫青、斑蝥毒（时珍）。

　　【发明】宗 曰：戎盐甘咸，功在却血、入肾，治目中瘀赤涩昏。

　　时珍曰：戎盐功同食盐，不经煎炼，而味咸带甘，入药似胜。《周礼注》云：饴盐味甜，即戎盐，不知果否？或云以饴拌盐也。

　　【附方】新五。

　　小便不通：戎盐汤：用戎盐（弹丸大）一枚，茯苓半斤，白术二两。水煎，服之。（仲景《金匮方》）风热牙痛：青盐一斤，槐枝半斤。水四碗，煎汁二碗，煮盐至干，炒研。日用揩牙、洗目。（唐氏《经验方》）牢牙明目：青盐二两，白盐四两，川椒四两。煎汁拌盐炒干。日用揩牙洗目，永无齿疾、目疾。（《通变要法》）风眼烂弦：戎盐化水，点之。（《普济方》）痔疮漏疮：白矾四两，青盐四两。为末，猪尿脬一个盛之，阴干。每服五钱，空心温水下。（赵氏《经验方》）

　　石部第十一卷　金石之五

　　光明盐

　　（《唐本草》）【释名】石盐（《唐本》）、圣石（《蜀本》）、水晶盐（《纲目》）。

　　时珍曰：雷 《炮炙论》序云：圣石开盲，明目而如云离日。则光明者，乃兼形色与功而名也。

　　【集解】恭曰：光明盐，生盐州五原，盐池下凿取之。大者如升，皆正方光彻。

　　颂曰：今阶州出一种石盐，生山石中，不由煎炼，自然成盐，色甚明莹，彼人甚贵之，云即光明盐也。

　　时珍曰：石盐有山产、水产二种。山产者即崖盐也，一名生盐，生山崖之间，状如白矾，出于阶、成、陵、凤、永、康诸处。水产者，生池底，状如水晶、石英，出西域诸处。

　　《吴录》云：天竺有新淘水，味甘美，下有石盐，白如水晶。又波斯出自然白盐，如细石子。

　　金幼孜《北征录》云：北虏有盐海子，出白盐，莹洁如水晶。又有盐池盐，色或青或白，军士采食之。此皆水产者也。《梁四公子传》云：高昌国烧羊山出盐，大者如斗，状白如玉。

　　月望收者，其纹理粗，明澈如水；非月望收者，其纹理密。金楼子云：胡中白盐，产于崖，映月光明洞澈如水晶。胡人以供国厨，名君王盐，亦名玉华盐。此则山产者也。皆自然之盐，所谓天成者也。《益州记》云：汶山有咸石，以水渍而煎之成盐。此亦石盐之类，而稍不同者。

　　【气味】咸、甘，平，无毒。

　　【主治】头痛诸风，目赤痛，多眵泪（《唐本》）。

　　【发明】时珍曰：光明盐得清明之气，盐之至精者也，故入头风眼目诸药尤良。其他功同戎盐，而力差次之。

　　石部第十一卷　金石之五

　　卤碱

　　（《本经》下品）【释名】卤盐、寒石（《吴普》）、石碱（《补遗》）。

　　时珍曰：碱音有二：音咸者，润下之味；音减者，盐土之名，后人作碱，作碱，是矣。

　　许慎《说文》云：卤，西方碱地也。故字从西省文，象盐形。东方谓之斥，西方谓之卤，河东谓之碱。《传》云：兑为泽，其于地也为刚卤，亦西方之义。

　　【集解】《别录》曰：卤碱生河东池泽。

　　弘景曰：今俗不复见卤碱，疑是黑盐。又云：是煎盐釜下凝滓。二说未详。

　　恭曰：卤碱生河东，河东盐不釜煎，明非凝滓。又疑是黑盐，皆不然。此是碱土也，今人熟皮用之，于碱地掘取。

　　颂曰：并州人刮碱煎炼，不甚佳，即卤碱也。

　　机曰：卤碱，即卤水也。

　　时珍曰：《说文》既言卤碱皆斥地之名，则谓凝滓及卤水之说皆非矣。卤盐与卤碱不同。山西诸州平野，及太谷、榆次高亢处，秋间皆生卤，望之如水，近之如积雪。土人刮而熬之为盐，微有苍黄色者，即卤盐也。《尔雅》所谓天生曰卤、人生曰盐者是矣。凡盐未经滴去苦水，则不堪食，苦水即卤水也。卤水之下，澄盐凝结如石者，即卤碱也。丹溪所谓石碱者，乃灰碱也，见土类。《吴普本草》谓卤碱一名卤盐者，指卤水之盐，非卤地之盐也，不妨同名。

　　【气味】苦，寒，无毒。

　　《别录》：苦、咸，寒。

　　独狐滔曰：卤盐制四黄，作焊药。同 砂罨铁，一时即软。

　　【主治】大热消渴狂烦，除邪，及下蛊毒，柔肌肤（《本经》）。

　　去五脏肠胃留热结气，心下坚，食已呕逆喘满，明目目痛（《别录》）。

　　【附方】新二。

　　风热赤眼，虚肿涩痛：卤碱一升，青梅二十七个，古钱二十一文。新瓶盛，密封，汤中煮一炊时。三日后取点，日三、五度。（《圣惠方》）齿腐龈烂，不拘大人小儿：用上好碱土，热汤淋取汁，石器熬干刮下，入麝香少许研，掺之。（《宣明方》）

　　石部第十一卷　金石之五

　　凝水石

　　（《本经》中品）【释名】白水石（《本经》）、寒水石、凌水石（《别录》）、盐精石、泥精、盐枕（《纲目》）、盐根。

　　时珍曰：拆片投水中，与水同色，其水凝动；又可夏月研末，煮汤入瓶，倒悬井底，即成凌冰，故有凝水、白水、寒水、凌水诸名。生于积盐之下，故有盐精以下诸名。石膏亦有寒水之名，与此不同。

　　【集解】《别录》曰：凝水石，色如云母可析者，盐之精也。生常山山谷、中水县及邯郸。

　　弘景曰：常山（即恒山）属并州。中水属河间，邯郸属赵郡。此处地皆碱卤，故云盐精，而碎之亦似朴硝。此石末置水中，夏月能为冰者，佳。

　　时珍曰：《别录》言凝水，盐之精也。陶氏亦云卤地所生，碎之似朴硝。《范子计然》云：出河东。

　　河东，卤地也。独孤滔《丹房镜源》云：盐精出盐池，状如水精。据此诸说，则凝水即盐精石也，一名泥精，昔人谓之盐枕，今人谓之盐根。生于卤地积盐之下，精液渗入土中，年久至泉，结而成石，大块有齿棱，如马牙硝，清莹如水精，亦有带青黑色者，皆至暑月回润，入水浸久亦化。陶氏注戎盐，谓盐池泥中自有凝盐如石片，打破皆方，而色青黑者，即此也。苏颂注玄精石，谓解池有盐精石，味更咸苦，乃玄精之类；又注食盐，谓盐枕作精块，有孔窍，若蜂窠，可缄封为礼贽者，皆此物也。唐宋诸医不识此石，而以石膏、方解石为注，误矣。今正之于下。

　　【正误】恭曰：凝水石有纵理、横理两种，色清明者为上。或云纵理为寒水石，横理为凝水石。今出同州韩城，色青横理如云母为良；出澄州者，斜理纹色白为劣也。

　　颂曰：今河东汾、隰州及德顺军亦有之，三月采。又有一种冷油石，全与此相类，但投沸油铛中，油即冷者，是也。此石性冷有毒，误服令人腰以下不能举。

　　宗 曰：凝水石纹理通澈，人或磨刻为枕，以备暑月之用。入药须烧过。或市人末入轻粉以乱真，不可不察。陶氏言夏月能为冰者佳，如此则举世不能得矣。

　　阎孝忠曰：石膏，洁白坚硬，有墙壁。寒水石软烂，可以手碎，外微青黑，中有细纹。

　　王隐君曰：寒水石，坚白晶洁，状若明矾、硼砂之质。或有碎之，粒粒大小皆四方，故又名方解石，今人谓之硬石膏者是也。

</div>
    <div class="pagination">
<a href="本草纲目_page74.html">上一页</a><span>...</span><a href="本草纲目_page70.html">70</a><a href="本草纲目_page71.html">71</a><a href="本草纲目_page72.html">72</a><a href="本草纲目_page73.html">73</a><a href="本草纲目_page74.html">74</a><span class="current-page">75</span><a href="本草纲目_page76.html">76</a><a href="本草纲目_page77.html">77</a><a href="本草纲目_page78.html">78</a><a href="本草纲目_page79.html">79</a><a href="本草纲目_page80.html">80</a><span>...</span><a href="本草纲目_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
