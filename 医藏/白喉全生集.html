<!DOCTYPE html>
<html>
<head>
    <meta charset="UTF-8">
    <title>白喉全生集 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白喉全生集 - 第 1 页/共 4 页</h1>
    <div class="content">

　　白喉全生集 清 李纪方

　　自叙

　　先外祖尹慎徽先生博学诗词书画。各臻其妙。尤精岐黄术。纪方负笈从学。而于内外科。喉科。肿证。刻志研求。二十年来。险逆诸证。一一经历。博访旁咨。悉心讨论。窃谓深有所得。第白喉一证。世无专书。而时医之业喉科者。于内经缺焉不讲。故偶遇危殆。茫然莫解。即有一二高明。亦多狃于习见。有偏于寒者。有偏于热者。

　　偏寒偏热。不独不为济世资。且适贻为杀人刃。余心焉悯之。诵读余暇。辙与表兄赵仲标以外祖所传治白喉证方之屡试经验者。纂辑白喉全生集。是书以寒热二字为纲领。而寒热中又分轻重虚实。其辨证辨脉。缕晰条分。而用药用方。通权达变。

　　简而精。约而备。使人得是书以释疑难。非敢云良方济世。亦足以立起沉 焉。

　　光绪八年壬午冬月衡山李纪方伦青氏叙于龙门山房

　　凡例

　　一白喉病热证本多。寒证较少。而寒热所郁。无不有毒。此时医所以专指为疫。而用药多偏于凉也。不知白喉少寒证。非无寒证。白喉之热证有毒。寒证亦非无毒。时医一偏之见。杀人无算。论中设为问答。分条详辨。熟玩之自悟其谬。

　　一凡病必有寒热二种。非白喉独异也。是书以寒热二字为纲领。而其中又分出轻重虚实。毫无一偏之弊。

　　其方又无不从亲验而来。故言之最质最切。

　　一寒热之分。必先证书。证既认清。复参之以脉。自无遁情矣。盖言脉尚可含糊。而言证无可迁就也。古人以切居望闻问之后。自有深义。故是书辨证最详。辨脉从略。

　　一是书以寒证热证寒热错杂证。分三大纲。病情万变。总不出此三者也。而三证之方。即附于后。以便寻览。

　　一各方皆借古人成方而加减之。无一师心者。按证寻方。皆药到病愈。切勿增损。如有兼证。则不妨变通。至寒热错杂证。尤不易治。故方论独详。

　　一治白喉之法。服药宜慎。吹药尤宜精。若乡村僻壤。一时水药不能骤得。全赖吹药以救其急。时医有通行吹药。遇轻证尚可。重证无不贻误者。是书吹药。亦以寒证、热证、寒热错杂分三大纲。按证用药。无不立验。

　　切不可一味增减。

　　一白喉险证坏证。牙关紧闭。痰涎上涌。有不能服药。亦无可吹药者。法宜先开关以扫其痰涎。甚则针刺各穴以出恶血。通经活络。便立时清醒。再行吹药服药即愈矣。是书开关敷贴针刺方法。备极精详。但当根据法行之。

　　一是书虽专为白喉立法。然一切喉风、单双乳蛾、重舌等证。总不外表、里、寒、热、虚、实六字。医者临证果能通权达变。彼此类推。无不可治之喉疾矣。

　　一是书和盘托出。不隐秘一方。不杜撰一法。医者得之。可以立开其沉痼。病者玩之。亦不终误于庸医。救人之功。余不敢分。害人之罪。余当独认。

　　白喉证论

　　白喉证古书未载。而时医专目为疫证。谬矣。凡治病必先寻经络。次察寒热。次审虚实。三者既明。虽杂证百出。可一以贯之。如白喉证亦寒暑之不时。气血之不调所致。非六经之外别有一病也。焉有不审寒热虚实。而概指为疫者乎。经云。赤属热。白属寒。如所言则白喉只有寒而无热。其曰热者。亦从证而别之耳。

　　若概指为疫。则只有热而无寒矣。于理安在。此其弊皆由不辨证不辨脉徒听时医之说。以人之性命。委诸无形之斧斤。予甚惜之。诵读之暇。因将白喉证治法。条分缕晰。以寒热二字为纲领。而寒热之中又分轻重虚实。庶用药无毫厘千里之谬。书既成。或有疑之者。曰既非疫。焉有传染。曰气之相感。理之常然。如伤风疮毒之类。防身者每不与共寝食。若以传染为疫。则伤风疮毒。不亦可云疫乎。曰有传染不传染何也。曰物必先朽也。而后虫生。其传染者。必其人内有寒热。始触而发也。故有同一室而传与不传各异。传者之寒与热亦各异。曰其色白。何也。曰白属肺。

　　凡风寒热之中人。未有不由肺入而伤气者。喉为气之门户故宜宣发。而时医忌表药。谬矣。曰寒热之为病甚多。而独发于喉何也。

　　曰十二经惟足太阳主表。别下项。余皆内循于喉。尽得而病之也。盖阳明为水谷之海。而胃气直透咽喉。故喉疾惟阳明之火最盛。少阳厥阴。为木火之藏。亦多热证。少阴之脉。络于舌本。凡阴火冲逆。多生喉疾。但其中有虚有实。不得概从火断。而少阴尤不可概从火断。如酒色过度。真阴中之阴亏损。火无所养。非补水以配火不可。易所谓水火既济者是也。真阴中之阳亏损。火无所归。非补火以引火不可。易所谓火就燥者是也。

　　此褚氏遗书所以有上病疗下之说也。曰何死之速也。白喉急证。非死证也。治之不善。则死矣。如热证投以热药。寒证投以寒药。或表证而攻下。或虚证而表散。如人之无辜受戮。虽欲不死。焉得而不死。且每闻白喉之死。

　　死于热证者少。死于寒证者多。大抵人知有热证。而不知有寒证。即知有寒证。而不知有虚寒之证。皆误于疫之一字也。然则予之辨之也。其容已乎。但见浅学寡。不无疏漏。尚冀高明之士。匡予不逮。则幸甚。

　　辩证法

　　一白点在外关者。（小舌旁边。）多属热。在内关者。（小舌内。）多属寒。

　　一热证必肿。寒证不肿。喉内反大而空。（亦有虚肿者。其形必润。）一热证必痛。痛无止息。（略痛者轻。痛甚者重。）寒证不甚痛。或时痛时止。

　　一热证喝水不甚痛。吃饭则痛。寒证喝水痛。吃饭不甚痛。

　　一热证必渴。喜喝水。（喜温者轻。喜冷者重。少喝者轻。多喝者重。）寒证不渴。虽渴不多喝水。（喜温者轻。喜极热者重。）一热证不思食。亦不能食。（一由肿痛。一由不知味。）寒证能食。而不甚思食。（一由脾虚。一由脾绝。

　　一由过服寒剂。）一热证有风涎。（涎少者轻。涎多者重。宜解表。从凉散。）寒证则断无风涎。（若风寒相兼。亦有风涎。

　　宜解表。从温散。）一热证白点必干涩。或一边一点。或一边数点。大小不一。寒证白点必明润或成点。或成块。甚者满喉俱白。状如凝膏。或如霜雪。

　　一热证白点外皆深红色。或红丝。（红丝者轻。）寒证白点外皆淡红色。或红丝。（红丝者轻。）一热证舌苔。或黄或黑。宜察其润燥。燥者是实热。宜下之。润者是假热。宜清之。寒证舌苔必白。或间有黑黄色。（水极似火之象。）亦宜察其润燥。燥者寒轻。宜微温。润者寒重宜大温。（鼻孔口唇。俱宜察其润燥。但有火烁肺而鼻燥者。有肺气绝而鼻燥者。有肺火伏而唇燥者。有胃气不升而唇燥者。有脾气绝而唇燥者。有伤食而唇燥者。俱宜详察。眼目但察其畏风与否。畏火与否而已。）一热证小便必赤。赤而热。且短数者。是实热。宜导之。赤而不热。且长而多者。是假热。

　　宜清之。若清长。则的是寒证矣。

　　一热证大便必燥。燥而腹中坚满。欲解不能。或解如羊矢者。为实热。宜下之。燥而不结。或先结后溏。或旬日不解。而全无胀意者。为虚热。宜清之。若大便纯溏。则的系是寒证。宜温之。至滑泄不守。宜温而补之。即兼有热证亦不可妄议攻下。

　　一辨证宜相天时。度地势。审人事。大约夏秋多热。春冬多寒。住平阳之地者多热。住深山冷浸之地者多寒。体强者多热。体弱者多寒。好酒者多热。好色者多寒。少壮者多热。年老者多寒。虽不尽然。此其大较也。

　　一白喉无论寒热证。如汗出似油者。不治。失音动痰气喘者。不治。目光直视者。不治。用针无血者。不治。吹药无涎者。不治。吹药即刻痛止白落。过日复患者。不治。满喉白满喉肿者。惟热证不治。医者如遇此等证候。切勿轻与用药。

　　辨脉法

　　热证脉主数。浮细而数为风热。其热轻。宜散之。（如升阳散火汤之类。）浮洪而数。按指有力。或沉而牢实为实火。其热重。宜下之。（如清咽利膈汤之类。）不拘浮数沉数。但按指无力。乃是假热。宜散而兼清。（如甘桔汤之类）寒证脉主紧。浮细而紧。为风寒。其寒轻。宜表散。（如荆防败毒散之类。）沉细而弦紧。其寒重。宜温散。（如参桂饮之类）若重按不见。为虚寒。宜温补。（如理中汤之类。）

　　用药法

　　一治白喉者。时医各有忌药。有忌升麻者。忌细辛者。忌麻黄者。忌白术者。忌地黄者。并全忌表药者。

　　种种恶习。深可慨叹。若舍证而言药。何药不忌。

　　一热证误服寒证尚轻各方者。虽不愈。尚不死。误服寒证渐重各方。及补方者。必死。寒证误服热证渐重各方者。必死。虚寒证过服表剂。或误服下药者。必死。寒热二证。判若冰炭。此之不审。杀人反掌。可不慎与。

　　一表药不过宣发内邪。使无遏抑。原不能取急效。治者不可因其无效而过服。或凉或温。急宜转方。

　　盖表药多辛窜。过服则耗散真气。必至气壅也。

　　一白喉服药。与吹药并重。盖寒热伏于内。非服药不能治其本。而毒瓦斯壅于喉。非吹药不能解其标也。若危险之证。必先吹药。扫去痰涎。而后可以服药。至轻证初起。则吹药一二次即愈矣。并无庸服药也。故吹药尤炼之宜精。备之宜豫。

　　一白喉不无传染。非因热证而传染者。即为热证。因寒证而传染者。即为寒证也。宜视人之秉赋强弱。气血虚实用药。

　　一患白喉者。必兼感杂证。若有万难兼理者。只治白喉证。不理杂病。而杂病亦自可愈。何也。病未有不相因者也。即或白喉已愈。而杂病未愈。或白喉已愈。而杂病又生。则在医者变而通之。神而明之。古方俱在。不能备述。

　　白喉热证尚轻治法

</div>
    <div class="pagination">
<span class="current-page">1</span><a href="白喉全生集_page2.html">2</a><a href="白喉全生集_page3.html">3</a><a href="白喉全生集_page4.html">4</a><a href="白喉全生集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
