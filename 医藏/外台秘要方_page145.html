<!DOCTYPE html>
<html>
<head>
    <meta charset="UTF-8">
    <title>外台秘要方 - 第 145 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外台秘要方 - 第 145 页/共 226 页</h1>
    <div class="content">　　右四味捣末以酪浆服之分为三四服则吐虾蟇【小品同古今録验方有大黄如枣大或吐虾蟇及蛇等物余同范汪同】
　　崔氏疗中蛊吐血方
　　雄黄【研】　　　丹砂【研】　　藜芦【炙各一两】
　　右三味捣筛为散旦以井花水服一刀圭当吐蛊毒忌生血物狸肉【肘后集验同】凡蛊有数种而人养作者最多也郡县有名章者尤甚今东有句章章安故乡南有豫章无村不有无县不有而不能如此之甚耳非唯其饮食不可噉乃至目色之已入人类此辈小易疗复有自然飞蛊状如鬼气者难疗此诸种得真犀角麝香雄黄为良药人可常带此亦预防之易有蛊卦又子产所说并以器皿中虫为蛊今省凡皿上安一虫字或作虫边大非体也【并出第四卷中】
　　小品疗中蛊心痛吐血欲死方
　　盐一升淳苦酒一升煮令消和一服立吐蛊毒出已用良验【肘后文仲备急古今録验同出第四卷中】蛊下血方九首
　　病源蛊是合聚虫蛇之类以器皿盛之任其自相食噉余畱一存者为蛊能变化为毒害人有事之以毒害多因饮食内行之人中之者心腹懊痛烦毒不可忍食人五脏下血瘀黒如烂鸡肝【出第二十五卷中】
　　小品疗蛊毒腹痛注下赤血踯躅散方
　　羊踯躅　　亁姜　　　藜芦【熬】　　附子【炮】巴豆【去皮心熬】　野葛皮　　肉桂　　　丹砂【研】雄黄【研】　　蜈蚣【炙各一分】
　　右十味捣为散以水服一刀圭不知加一粟米忌猪肉芦笋生血物生葱狸肉【古今録验同】
　　又疗蛊下血欲死方
　　蔷薇根【剉一升】　牛膝【五分】　连翘子【一升】　腊【一弹子许】
　　右四味切以水四升煮取三升分三服即愈【古今録验同】
　　又疗诸蛊大便下血日数十行方
　　巴豆【二七枚】　藜芦【炙】　　附子【炮】　芫青【去足翅熬】矾石【各二分熬汁尽】
　　右五味捣下筛别研巴豆如膏和相得以绵褁一大豆许内下部中日二三愈忌同前方【千金古今録验同并出第四卷中】
　　千金凡忽患下血以上件方疗更増剧者此是中蛊其下血状如鸭肝腹中绞痛急者此方主之
　　茜根　　　　升麻　　　屑角【各三两】　地榆白蘘荷【各四两】　桔梗　　　黄蘗　　　黄芩【各一两】
　　右八味切以水九升煮取二升半分三服
　　又凡卒患血痢或赤或黒无有多少此皆是蛊毒粗医以断痢处之此大非也
　　又疗中蛊毒吐血下血皆如烂鸡肝令人心腹绞切痛如有物啮若不即疗令人五藏尽乃死验之法欲知是蛊令病人唾水中沉者是蛊浮者非蛊也方
　　槲木北隂白皮　　桃根皮　　猬皮【炙一方寸】乱髪灰【一方寸】　生麻子【汁五升】
　　右五味先煮槲皮桃根取浓汁一升和麻子汁乱髪灰猬皮末等令病者少食旦服一升须臾着盆水以鸡翮搅吐水中如牛涎犊胎及诸蛊毒之物【出第二十五卷中】
　　千金翼疗蛊毒下血方
　　猬皮烧灰以水服方寸当吐蛊毒【出第十五卷中】
　　崔氏疗中蛊下血及毒下羚羊皮汤方
　　羚羊皮【方三寸炙】　蘘荷根【四两】　苦参　　黄连【各二两】
　　当归　　　　升麻　　　　犀角【各三两】
　　右七味切以水九升煮取三升分三服无蘘荷根以茜根代之
　　又疗中蛊毒防血日夜无度腹痛不可忍方
　　取白蘘荷叶四五枚私内着病人眠卧处席下勿令病人知之若为蛊毒所伤则不肯在上眠即知是蛊毒为病用皂荚三挺炙去皮子打碎用极醶醋四升于甆器中日正午时渍皂荚又以新白布三尺盖上布上又横一口食刀正对病人眠牀下安之至来日午时取药用盖药布滤去滓分三服毎服相去如人行十里久若不肯服可将鍼刺两手大拇指端甲亦不劳深其鍼且勿防出病人当自服药蛊毒或吐或大便中出除其血即断腹痛亦除此方用皆验【并出第三卷中】
　　古今録验疗卒中蛊下血如鸡肝者昼夜下石余血四藏悉损唯心未毁或乃鼻破待死方
　　桔梗捣末以酒服方寸匕日三不能下药以物掲口开灌之心中当烦须臾自静有顷下蛊至服七日止当服猪肝臛以补之【出第四卷中】
　　五蛊方一十二首
　　千金太上五蛊丸主百蛊吐血伤中心腹结气或坚气塞咽喉语声不出短气欲死饮食不下吐逆上气去来无常状如鬼祟身体浮肿心闷烦疼寒战梦与鬼交狐狸作魅卒得心痛上乂胷胁痛如刀刺经年累岁着牀不起悉主之方
　　雄黄【研】　　椒目【熬】　　巴豆【去心皮熬】　　鬼臼
　　莽草【炙】　　芫花【熬】　　真珠　　　　藜芦【炙】矾石【各四分烧】　獭肝【炙二分】　附子【炮去皮五分】　蜈蚣【三枚炙】班猫【三十枚去翅足熬】
　　右十三味捣末蜜和更捣一二千杵毎服如小豆一丸余宻封勿泄十丸为一剂如不中病后日增一丸以下利为度当下虫种种状貌不可具载下七日后将息服一剂三十年百病尽除忌五辛猪肉冷水生血物狸肉芦笋等
　　又方
　　酒服桔梗犀角末方寸匕日三服不能自服掲口与药下心中当烦须臾自静有顷下至七日止当食猪脾以补之【并出第二十五卷中】
　　崔氏疗五蛊毒方
　　一曰蛇蛊食中得之咽中如有物咽之不入吐之不出闷乱不得眠心热不能食方
　　服马篼苓根即吐出又服麝香方寸匕亦自消或吐出也
　　二曰蜋蛊得之胷中忽然或哽入咽怵怵如虫行欬而有血方
　　服獾肫脂即下或吐或自消也
　　三曰虾蟇蛊得之心腹胀满口亁思水不能食闷乱大喘而气发方
　　服车脂半升即出
　　四曰科斗蛊同上疗法甚验
　　五曰草蛊术在西凉以西及岭南人多行此毒八人咽刺痛求死方
　　服甘草蓝汁即自消
　　又方
　　五蛊共一法疗之但取产妇胎衣切之暴亁为散水和服半钱五毒自消
　　又方
　　含升麻咽汁
　　又方
　　五蛊都服马篼苓苗似萝摩草形正直上取鸡子大捣为散服半钱或至一五蛊毒之病多在喉中常须记之或小医不识此病言胃冷蚘动或浪称是注灸刺浪服诸药枉死也此由医生未经歴故也宜令审别之【并出第三卷中】
　　古今録验五蛊汤方
　　犀角【三两】　蘘荷根　黄连　　　綘草
　　当归【各二两】　羚羊皮【方二寸灸】
　　右六味切以水七升煮取二升分为三服
　　又五蛊下利去膏血赤罽丸方
　　芫花【一升】　巴豆【一百枚】　赤罽【方圎一寸】
　　右三味捣筛以蜜为丸更捣丸如胡豆服一丸如下利不止以清粥汁止之不下小增之欲令隂除不令大下【范汪同并出第四十五卷中】
　　蛊注方三首
　　病源蛊注者住也言其病迟滞停住死又注易傍人也蛊者是聚蛇蛊之类以器皿盛之令其自相噉食余有一个存者为蛊也而能变化人有造作钦事之者以毒害于他多于饮食内而行用之中之者心闷腹痛其食五藏尽则死有缓有急急者仓卒十数日便死缓者延引岁月游走腹内常气力羸惫骨节沉重发则心腹烦懊而痛令人所食之物亦变化为蛊渐侵食腑藏尽而死死则病流注染着傍人故为蛊注也【出第二十四卷中】范汪疗蛊注百病症瘕积聚酸削骨肉大小便不利卒忤遇恶风胪胀腹满淋水转相注殚门尽户延及男女外孙医所不能疗更生十七物紫参丸方
　　紫参　　　人参　　　半夏【洗】　　藜芦代赭　　　桔梗　　　白　　肉苁蓉【各三分】石膏【一分】　大黄【一分】　牡蛎【一分熬】　丹参【一分】虾蟇【灰】　　乌头【炮四分】　狼毒【一分】　附子【炮五分】巴豆【七十枚去心皮熬】
　　右药捣筛蜜和为丸以饮下如小豆一丸日三服老小以意减之蜂虿所螫以涂其上神良忌羊肉冷水【一方无虾蟇有亁姜四分出第十四卷中】
　　小品雄黄丸疗蛊注四肢浮肿肌肤消索欬逆腹大如水状漏泄死后注易家人方一名蛊胀方
　　雄黄【研】　　巴豆　　　莽草【灸】　　鬼臼【各四分】蜈蚣【三枚灸】
　　右五味捣筛为末蜜和更三千杵药成宻器封之勿令泄气宿勿食服如小豆一丸不知加一丸当先下清水虫长数寸及下蛇或如壊鸡子或白如膏下讫后作葱豉粥鸭补之忌生鱼生菜猪肉芦笋冷水暖食将养也【千金同出十四卷中】
　　集验疗鬼注蛊注毒气变化无常鲛鱼皮散方
　　鲛鱼皮【鹊鱼班皮是】　　犀角　　　麝香【研】龙骨　　　丹砂【研】　　雄黄【研】　　蘘荷叶鹿角【炙各一分】　蜈蚣【一枚炙】　椒【一分汗】　亁姜【一分】贝子【十枚】　鸡舌香【一分】
　　右十三味筛为散空心酒服一钱日三服【出第一卷中】蛊毒杂疗方五首
　　小品疗蛊似蚘方
　　雄黄【研】　　麝香【研】
　　右二味各如大豆许取生羊肺如指大以刀开取雄黄等末以肺褁吞之【崔氏集验古今録验同】
　　又疗人食菜及菓子中蛇毒方
　　大豆末以酒渍取汁半升服之又以鸡血和真铁精吞如梧子大一丸【古今録验同】
　　又疗有人食新变鱼取饱中毒病心腹痛心下坚发热烦寃欲得水沃身动摇如鱼得水状有人诊病云是蛊家云野中相承无此毒不作蛊疗之遂死【并出第四卷中】千金疗人得药杂蛊方
　　班猫【六枚去足翅熬】　桂心【一片如指大】　釜月下土【如弹丸大】藜芦【如指大炙】
　　右四味捣散水服一钱匕下虫蛇虾蟇蜣蜋白虫
　　又疗有人中蛊毒腹内坚如石面目青黄小便淋变状无常方
　　犀角【一两】　芍药【一两】　黄连【二两本方一两】　栀子仁【十枚】蘘荷叶【四两半】　牡丹皮【一两】　羚羊皮【方广五寸灸】
　　右七味切以水五升煮取一升半去滓分温再服【翼古今録验同出第二十五卷中】
　　古今録验疗食中有蛊毒令人腹内坚痛面目青黄淋露骨立病变无常方
　　炉中取铁精细研别捣乌鸡肝和之丸如梧子大以酒服三丸日三服甚者不过十日愈微者便愈【肘后崔氏同出第四十五卷中】
　　猫鬼野道方三首
　　病源猫鬼者云是老狸野物之类变为鬼蜮而依附于人人畜事之犹如事蛊以毒害人其病状心腹刺痛食人腑藏吐血痢血而死又野道者是无主之蛊也人有畜事蛊以毒害人为恶既积乃至死防絶其蛊则无所依止浮游田野道路之间有犯害人者其病发犹是蛊之状但以其于田野道路得之故谓之野道【并出第二十五卷中】千金疗猫鬼野道病歌哭不自由方
　　五月五日取自死赤蛇烧作灰研井花水服方寸匕日一服
　　又疗猫鬼眼见猫狸并耳有所闻方
　　相思子　　萆麻子　　巴豆【各一枚】　朱砂【末】蜡【各四铢】
　　右五味作丸取麻子许含之即以灰围患人前头着一斗灰火吐药火中即画火上作十字其猫鬼并皆死矣忌猪肉芦笋生血物【翼方有峭粉出第二十六卷中】
　　古今録验疗妖魅猫鬼病人不肯言鬼鹿角散方鹿角屑散以水服方寸匕病者即言实也【出第四十五卷中】
　　自缢死方一十五首
　　病源人有不得意志者多生忿恨徃徃自缢以绳物系颈自悬挂致死呼为自缢若觉早虽已死徐徐捧下其隂阳经络虽暴拥闭而藏腑真气故有未尽所以犹可救疗故有得活者若见其悬挂便忽遽截断其绳则不可救此言气已拥闭绳忽暴断其气虽通而奔并运闷气则不能还即不复得生又云自缢死旦至暮虽已冷必可活暮至旦则难疗此谓其昼则阳盛其气易通也夜则隂盛其气难通也又云夏则夜短又热则易活又云气虽已断而心微温一日以上犹可活也【出第二十三卷中】肘后葛氏疗自缢死心下尚防温久犹可活方
　　徐徐抱觧其绳不得断之悬其髪令足去地五寸许塞两鼻孔以芦管内其口中至咽令人嘘之有顷其腹中砻砻转或是通气也其举手捞人当益坚捉持更逓嘘之若活了能语乃可置若不得悬髪可中分髪两手牵之
　　又方
　　皂荚末葱叶吹其两鼻孔中逆出复内之【千金备急文仲同】
　　又方
　　以芦管吹其两耳极则易人吹取活乃止若气通者以少桂汤稍稍咽之徐徐乃以少粥清与之【并出第三卷中】
</div>
    <div class="pagination">
<a href="外台秘要方_page144.html">上一页</a><span>...</span><a href="外台秘要方_page140.html">140</a><a href="外台秘要方_page141.html">141</a><a href="外台秘要方_page142.html">142</a><a href="外台秘要方_page143.html">143</a><a href="外台秘要方_page144.html">144</a><span class="current-page">145</span><a href="外台秘要方_page146.html">146</a><a href="外台秘要方_page147.html">147</a><a href="外台秘要方_page148.html">148</a><a href="外台秘要方_page149.html">149</a><a href="外台秘要方_page150.html">150</a><span>...</span><a href="外台秘要方_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
