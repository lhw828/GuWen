<!DOCTYPE html>
<html>
<head>
    <meta charset="UTF-8">
    <title>杂病广要 - 第 20 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 20 页/共 33 页</h1>
    <div class="content">　　哕不止，半夏洗干末之，服一匕则立止。（《肘后》）水寒相搏者，小青龙汤，寒甚加附子尖。（《统旨》）（按：此本于《正传》引《丹溪活套》。）一妇患时疫，饮水过多，心下坚痞，咳逆倚息，短气不卧，汤药不下，诸药靡效。作停饮治之，进以五苓散一剂而安。（《大还》）
　　利气诸方
　　《广济》疗呕哕不止，橘皮汤方。橘皮（一升）生姜（八两）甘草（二两炙）枇杷叶（四两拭毛蜜炙）上四味切，以水五升，煮取二升五合，绞去滓，分温三服，每服相去如人行六、七里。（《外台》）治寒气攻胃，咳方。草豆蔻益智子（各一两）干柿（二两）上件药捣筛为散，每服三钱，以水一中盏，入生姜半分，煎至五分，去滓热服。（《圣惠》）咳逆方，苏合香丸，用丁香、柿蒂煎汤调下。（《直指》）木香调气散，中焦呃逆者，此方主之。（《方考》）（按：即《和剂》匀气散方，见《诸气》中。）袁氏子，五岁，咳。一医治之，五日不退云云。愚用木香、肉豆蔻（名香南散）浓煎热服半盏，放手即定。主人曰：何效之速也？愚曰：木香顺气，肉豆蔻治逆，热服去寒，所以立效也。（《全婴方论》）
　　吐下方
　　一女子年逾笄，性躁味浓，暑月因大怒而呃作。每作则举身跳动，神昏不知人。问之乃知暴病，视其形气俱实。遂以人参芦煎汤，饮一大碗，吐顽痰数碗，大汗，昏睡一日而安。（《格致余论》）（按：《纲目》载此按更详，曰：此膈上有痰逆，为怒气所郁，痰热相搏，气不得降而逆，非吐则不可。又曰：燥痰不出者，用蜜水吐之。）大柴胡汤，治地道不通，因而呃逆。（《汇补》）（宜参前诸说及瘀血条。）
　　奇治方
　　有人病后，呃逆不止，声闻邻家。或令取刀豆子，烧存性，白汤调服二钱，即止，此亦取其下气归元而逆自止也。（《本草纲目》）（按：《本草备要》曰：胜于柿蒂。）呃逆不止，荔枝七个，连皮核烧存性为末，白汤调下立止。（《医方摘要》）
　　外治方法
　　呃忒之候，经文谓之哕，其治以草刺鼻，得嚏则已，大惊之亦已。可见是病，由上气郁闭不通，下气欲上而格，则发声为呃。由气之抑，激而成声，故一法以泄气而通之，一法以夺气而降之也。（《医级》）《灵》以草刺鼻嚏治呃。有病伤寒将愈，忽患呃逆。予与古人治呃逆之药殆遍，皆不愈。计出无药，遂用皂角末吹入鼻中，得嚏而呃逆止。少时又呃，又与皂角末嚏而止者，凡数百次。其嚏时，出痰涕渐多，自是呃逆渐疏，至二三日而止。此是合经草刺鼻嚏之法，故书之。（《纲目》）治寒气攻胃咳方。上用黑豆二合，于瓶子中，以热醋沃之，纸封，开一小孔子，令患人以口吸其气咽喉中，即定。（《圣惠》）治呃逆，黄蜡烧烟，熏而咽之。寒者，用硫黄烧烟咽之。（《丹溪》）
　　灸法
　　（见上）
　　脏腑类
　　恶心
　　
　　名义
　　盖恶者，畏恶也，当作去声。恶心者，想见饮食即有畏恶之心也。若作善恶之恶，则词理不通矣。（《指掌》）
　　源由证治诸说
　　恶心者，由心下有停水积饮所为也。心主火，脾主土，土性克水。今脾虚，则土气衰弱，不能克消水饮。水饮之气不散，上乘于心，复遇冷气所加之，故令火气不宣，则心里淡淡然欲吐，名为恶心也。（《病源论》）恶心，有痰，有热，有虚，皆用生姜随证佐药。（《丹溪》）恶心欲吐不吐，心中兀兀（按：《要诀》心下映漾），如畏舟船，宜大半夏汤，或小半夏茯苓汤，或理中汤（以上《要诀》同）加半夏亦可。又胃中有热恶心者，以二陈汤，加生姜汁炒黄连、黄芩各一钱，最妙。（同上）戴云：恶心者，无声无物，但心中欲吐不吐，欲呕不呕，虽曰恶心，非心经之病，其病皆在胃口上，宜用生姜，盖能开胃豁痰也。（《钩玄》）恶心者，皆胃口有痰，以生姜半夏汤主之。或集香宝屑，常嚼些须。（《原病集》）恶心证，胃口泛逆，兀兀不宁之病。凡恶心欲吐，口必流涎，咽之不下，愈咽愈恶，而呕吐继之，亦有不呕吐而时见恶心者。然此虽曰恶心，而实胃口之病，非心病也。此证之因，则有寒有食，有痰饮，有秽气，有火邪，有阴湿伤胃，或伤寒疟痢诸邪之在胃口者，皆得有之。若欲察之，但当察其虚实寒热则尽之矣。盖实邪恶心者，邪去则止，其来速其去亦速。虚邪恶心者，必得胃气大复，其病方愈。（《景岳》）
　　治方
　　《新录方》治恶心方。槟榔仁末，方寸匕，生姜汁服之，日二。又加橘皮更佳。（《医心》）拯要方，疗冷痰气在胸，腹胀不能食，吐水沫，耿耿恶心方。吴茱萸（一升）橘皮（二两）杏仁（三两）生姜汁（三合）上以水五升，煮取一升六合，去滓，纳槟榔仁散方寸匕，分再服，得一两行利大快。三五日服一剂，病都除，乃停。亦可加浓朴三两，益佳。（同上）治恶心方。苦瓠瓤并子一升碎，以酒水三升，煮取一升，顿服，须臾吐并下如虾蟆衣三升。（《千金》）集香宝屑。白豆蔻缩砂仁白茯苓甘草橘红香附子（各等分）上件细切和匀，入盐少许，常细嚼。（《原病集》）（按：《奇效•痰饮门》有醉乡宝屑，此其类方。）
　　脏腑类
　　噫醋（吐酸）
　　
　　脉候
　　关上沉，心痛，上吞酸。（《脉经》）寸口脉紧，寒之实也。寒在上焦，胸中必满而噫。（同上）
　　源由证治诸说
　　噫醋者，由上焦有停痰，脾胃有宿冷，故不能消谷。谷不消则胀满而气逆，所以好噫而吞酸，气息醋臭。（《病源论》）夫中脘有饮则嘈，有宿食则酸，食后噫醋吞酸，皆宿食证，俗谓之咽酸是也。（《三因》）噫气吞酸，嗳宿腐气，逆咽酸水，亦有每晨吐清酸水数口，日间无事者，亦有膈间常如酸折（折当作蜇，蜇，螫也），皆饮食伤中脘所致（文有讹脱），生料平胃散加神曲、麦各半钱，或八味平胃散。（《要诀》）（按：八味平胃散，据《类方》系《三因》浓朴、升麻、射干、茯苓、大黄、枳壳、甘草、芍药水煎者，似不与证协，恐是别方。）人之饮食在胃，惟速化为贵。若胃中阳气不衰而健运如常，何酸之有。使火力不到，则其化必迟，食化既迟，则停积不行而为酸为腐，此酸即败之渐也。故凡病吞酸者，多见饮食不诀，自食有不快，必渐至中满痞膈泄泻等证，岂非脾气不强、胃脘阳虚之病，而犹认为火，能无误乎。（《景岳》）
　　噫气虚实
　　嗳气者，即《内经》之所谓噫也。此实脾胃之气滞，起自中焦而出于上焦，故经曰上走心为噫也。凡人之饮食太饱者，多有此证；及饮食不易消化者，亦有此证。但太饱作嗳者，此系实滞，治宜行气化食。食不消化时多虚闷作嗳者，此系胃气虚寒，治宜温补。若痰火作嗳者，亦或有之。但停痰必以胃弱，胃弱多因无火，此当详辨脉证而酌治之也。（《景岳》）气盛实嗳，食罢嗳转腐气，甚则物亦嗳转，多伤食湿热所致，二陈汤加苍术、神曲、麦芽、姜炒黄连。不因饮食而嗳者虚也，盖胃有浊气，膈有湿痰，俱能发嗳，六君子汤加沉香为君，浓朴、苏子为臣，吴萸为佐，甚者灵砂以镇坠之。（《入门》）
　　吞酸吐酸之别
　　吞酸者，胃口酸水攻激于上，以致咽嗌之间，不及吐出而咽下，酸味刺心，有若吞酸之状也。吐酸者，吐出酸苦之水。皆由胃气不行，脾气不运，饮食痰涎津液俱化为水，郁而少久以成酸也。（《绳墨》）吞酸之与吐酸证有三种：凡喉间嗳噫，即有酸水，如醋浸心，嘈杂不堪者，是名吞酸，即俗所谓作酸也，此病在上脘最高之处，不时见酸而泛泛不宁者是也。其次则非如吞酸之近，不在上脘而在中焦胃脘之间，时多呕恶，所吐皆酸，即名吐酸而渥渥不行者是也。又其次者，则本无吞酸吐酸等证，惟或偶因呕吐，所出或酸或苦，及诸不堪之味，此皆肠胃中痰饮积聚所化气味，每有浊恶如此，此又在中脘之下者也。但其顺而下行，则人所不觉；逆而上出，则喉口难堪耳。凡此三者，其在上中二脘者，则无非脾胃虚寒、不能运化之病，治此者非温不可。其在下脘偶出者，则寒热俱有，但当因证以治其呕吐，呕吐止则酸苦无从见矣。（《景岳》）
　　病变翻胃膈噎
　　吞酸，小疾也，然可暂而不可久。或以疾小而忽之，此不知其翻胃之渐也（《汇补》作膈噎反胃之渐也）。语曰：毫末不斫，将寻斧柯。是故慎之。（《方考》）（按：《百问》亦曰：吐酸日久，渐成翻胃。）族妹经不行者八十日，每饮食入腹，即疼痛，必尽吐出乃止，居常亦吐酸水，上焦热，下焦寒，大便半月始一行，食饮不进者四十日，六脉皆数，左滑右软弱。妹能事者，以其夫多病，且不谙世故，由是悒悒，病从思虑而得，恐成膈症。今大便燥结，吐酸，乃膈之征，急宜拂虑，庶药有功。先与丁灵丸（按：此当是香灵丸，用丁香、辰砂、五灵脂，用狗胆汁或猪胆汁丸）一粒而吐止。继用温胆汤加姜、连，痛吐全安。改以二陈汤加香附，条芩、山栀仁、丹参、砂仁，调理两月，经行，大便始润而膈症斯不作矣。（《赤水》）
　　温中消导诸方
　　（温利）治噫酢咽方。（《千金》）（按：即吴茱萸汤）《医心》：《医门方》于本方加橘皮。《广济》疗常吐酸水，脾胃中冷，茯苓汤方。茯苓（十二分）橘皮（十二分）白术（八分）人参（六分）桂心（六分）甘草（八分炙）紫苏（十分）生姜（十二分）槟榔（七枚）上九味切，以水九升，煮取二升半，绞去滓，分温三服，每服如人行七八里。未好瘥，三两日更服一剂，老少取微利。（《外台》）又疗呕吐酸水，结气筑心，白术散方。白术（八分）茯苓（八分）吴茱萸（四分）橘皮（六分）荜茇（四分）浓朴（八分炙）槟榔（十分）人参（六分）大黄（十分）上九味捣筛为散，空腹煮姜枣汤服方寸匕，日二服，渐加至二匕半。觉热，服少饮食三两口压之。（同上）又疗吐酸水，每食则变作醋水吐出，槟榔散，于本方去白术、吴茱萸、浓朴、大黄，平晨空腹，取生姜五大两合皮捣，绞取汁，温，内散方寸匕，捣调，顿服之，日一服，渐加至一匕半。《延年》增损承气丸，疗胸胁支满，背上时有一答热则痛，腹胀多噫，醋咽气逆，两胁满，并主之方。前胡（七分）枳实（七分炙）桂心（五分）干姜（五分）吴茱萸（五分）茯苓（四分）芍药（六分）浓朴（十分炙）橘皮（十分）大黄（七分）杏仁（七十枚去皮尖）上十一味捣筛为末，纳杏仁脂中研调筛，度蜜和丸，每服食后少时，酒饮任性，初服七丸如梧子，以气宣下泄为度。（同上）治上气冷气，噫醋吞酸，吐沫呕逆，不思饮食，半夏丸方。半夏（汤浸去滑焙干二两）丁香（半两）干姜（炮裂一分）上三味捣罗为末，生姜自然汁煮面糊为丸，如梧桐子大，每服十五丸，煎木瓜盐汤下，不拘时。（《圣济》）曲术丸，治中脘有宿食留饮，酸蜇心痛，口吐清水，嗳宿腐气者。神曲（炒三两）苍术（泔浸三宿洗净干炒一两半）陈皮（一两）上为末，生姜汁别煮神曲末糊为丸，如梧子大，每服三、五十丸，姜汤下，无时。（《三因》）五百九，治宿食留饮聚积中脘，噫臭吞酸，心腹疼痛，并疗中虚积聚，及脏腑飧泄，赤白痢下。（同上）（方附《胃反》疏里诸方中。）加减安胃汤，治脾胃虚寒，呕吐酸水。藿香吴茱萸（各一钱半）人参（二钱）陈皮（三钱）苍术（二钱）水二钟，姜三片，煎八分，食前服。（《统旨》）十味保和汤，治胃气虚而滞，作嗳。（《医统》）（按：即香砂六君子汤加藿香、木香。）匀气丸，治气虚浊升多嗳。草豆蔻橘皮沉香人参（各五钱）益智仁檀香大腹子（各一两）为末，饭丸梧子大，每八十丸，淡姜汤下。（《入门》）治食后吐酸水，用干姜、吴茱萸各二两为末，每服方寸匕，酒调服，日二服，胃冷服之立效。（《保元》）汪（二十），壮年饮酒聚湿，脾阳受伤已久，积劳饥饱，亦令伤阳，遂食入反出，噫气不爽，隔拒在乎中焦，总以温通镇逆为例。白旋复花钉头代赭茯苓半夏淡附子淡干姜（《临证指南》）
　　清火调停诸方
　　嗳气，胃中有火痰。南星半夏软石膏香附子炒栀子上为丸，或作汤服之。（《丹溪》）《回春》生姜三片，水煎，名星半汤。破郁丹，治妇人嗳气胸紧，连十余声不尽，嗳出气，心头略宽，不嗳即紧。香附米（醋煮四两）栀子仁（炒）黄连（姜汁炒二两）枳实（麸炒三两）槟榔（一两）莪术（一两）青皮（去白一两）栝蒌仁（一两）苏子（一两）上共为末，水丸如梧桐子大，每服三十丸，食后滚水送下。（《回春》）咽酸方。茱萸（五钱去梗煮少时浸半日晒干用）陈皮（五钱）苍术（七钱半泔浸）黄连（一两陈壁土炒去土）黄芩（五钱陈壁土炒去土）上为末，神曲糊为丸。（《丹溪》）（按：丹溪曰：吞酸者，湿热郁积于肝而出，伏于肺胃之间，宜用茱萸顺其性而折之。又曰：反佐方，用黄连、吴茱萸各炒用。）《统旨》清胃汤，治胃热吐酸，于本方加茯苓、甘草。（黄连用吴茱萸同炒，去茱不用。）茱连汤，吞酸，胸中无奈，或嗳腐臭主之。橘皮（一钱五分）半夏神曲苍术（各一钱）黄连（六分）萝卜子（炒五分）茯苓（一钱二分）香附子山楂子（各八分）生姜（七片）吴茱萸（四分和黄连炒）食前服。（《原病集》）《回春》苍连汤，于本方去萝卜子、香附子、山楂子，加砂仁、甘草。食积吞酸，或嗳腐气，以香砂二陈汤，加苍术、神曲，麦、炒黄连主之。（《原病集》）黄连制附丸，治气虚膈塞吞酸。川黄连（姜汁炒一两）川附子（火煨去皮七钱）上为末，神曲丸如梧桐子大，每服六十丸，淡姜汤下。（《心统》）参萸丸，治湿而带气者。湿热甚者，用之为向导，上可治吞酸，下可治自利。六一散（一料）吴茱萸（一两制）上为末，饭丸。（《丹溪》）食物作酸，萝卜生嚼数片，或生菜嚼之亦佳，绝妙。干者、熟者、盐腌者，及人胃冷者，皆不效。（《濒湖集简方》）（《本草纲目》）
　　调摄法
　　所以中酸，不宜食粘滑油腻者，是谓能令阳气壅塞，郁结不通畅也。如饮食在器，覆盖热而自酸也。宜餐食菜蔬，能令气之通利也。（《原病式》）
　　脏腑类
　　嘈杂
　　
　　源候证治诸说
　　夫心胸嘈杂，妇人多有此证。原疾之由，多是痰也，皆血液泪汗变成。或云是血嘈，今人多用猪余血，炒而食之则愈。详其此理，是以血导血归原尔，恰如以盐极下涎之义。不若用许学士旋复花汤，治心腹中脘痰水冷气，心下汪洋嘈杂，肠鸣多唾，口中清水自出，胁肋急胀满痛不欲食，此胃气虚冷所致，其脉沉迟弦细，是其证也。《妇人良方》）（按：旋复花汤，即《短剧》半夏茯苓汤方，见《水饮》中。）嘈杂是痰因火动，治痰为先，姜炒黄连入痰药，用炒山栀、黄芩为君，南星、半夏、陈皮为佐，热多加青黛。嘈杂，此乃食郁有热，炒栀子、姜炒黄连不可无。（《丹溪》）嘈杂，乃心中似饥，烦杂不安，懒于饮食，谓之心嘈。此乃痰因火动，或酒过湿滞，或肥人痰热，皆使然也。（《原病集》）夫嘈杂之为证也（按：《医统》此下曰：倏尔腹中如火发，腔内空空，若无一物，似辣非辣。），似饥不饥，似痛不痛，而有懊不自宁之况（《医统》此曰：得食暂止）者是也。其证或兼嗳气，或兼痞满，或兼恶心，渐至胃脘作痛（《医统》此曰：而作膈噎），实痰火之为患也。（《正传》）嘈杂之由，为其恣食无节，或酒面炙粘滑难化之物，滞于中宫，伤损脾胃（按：《医统》作恣食湿面鱼腥生冷，以及烹饪浓味等物，朝伤暮损而成，清痰稠饮，滞于中宫），日久不治，渐成痞满吞酸，甚则为膈噎反胃。得斯疾者，不可轻视，必须早治，及忌口节欲，无有不安者也。（《统旨》）此证有火嘈，有痰嘈，有酸水浸心而嘈。大抵食已即饥，或虽食不饱者，火嘈也，宜兼清火。痰多气滞，似饥非饥，不喜食者，痰嘈也，宜兼化痰。酸水浸心而嘈者，戚戚膨膨，食少无味，此以脾气虚寒，水谷不化也，宜温胃健脾。又有误用消伐等药，以致脾胃亏损，血少嘈杂，中虚则烦杂不饥，脾弱则食不运化，此宜专养脾胃。总之嘈杂一证，多由脾气不和，或受伤脾虚而然，所以治此者，不可不先顾脾气。然古人于此，悉以痰火论治。予恐专用寒凉，则胃气虚寒不健者反以日甚，而渐至恶心嗳气，反胃噎膈之类，将由此而起矣。（《景岳》）嘈杂属胃火，忌同胃实，宜清热降火，略兼消导。（《本草经疏》）
　　治方
　　和中汤，治虚火嘈杂。（《医统》）（按：即六君子汤加黄连、粳米。）三圣丸，治嘈杂神效。白术（炒四两）黄连（炒五钱）橘红（一两）上为细末，神曲糊丸，绿豆大，每服五十丸，姜汤下。（同上）又术连丸，于本方去橘红。香连丸，治嘈杂火郁，瘦人尤宜服。（同上）（方见《滞下》门。）交泰丸，治胸中痞闷嘈杂，大便稀则胸中颇快，大便坚则胸中痞闷难当，不思饮食。黄连（二两姜汁浸黄土炒）枳实（一两麸炒）白术（去芦土炒三两）吴茱萸（汤泡微炒二两）归尾（酒洗一两二钱）大黄（用当归、红花、吴茱萸、干漆各一两煎水，浸大黄一昼夜，切碎晒干，仍以酒拌晒之，九蒸九晒用，四两。）上为细末，姜汁打神曲糊为丸，如绿豆大，每服七、八十丸，不拘时，白滚水送下。（《回春》）加味小陷胸汤，（秘方）治火动其痰，嘈杂。黄连（炒三钱）半夏（二钱）栝蒌（半个）枳实（一钱）栀子（一钱）（《大还》）当归补血汤，治心中血少而嘈，兼治惊悸怔忡。当归芍药生地黄熟地黄（各三钱）人参（五分）白术（去芦）茯苓（去皮）麦门冬（去心）山栀仁（炒）陈皮（各八分）甘草（二分）辰砂（研末临服入二分）乌梅（一个去核）炒米（百粒）上锉一剂，枣二枚，水煎温服。（《回春》）
　　脏腑类
　　痞满
　　
　　脉候
　　寸口脉双紧，即为入，其气不出，无表有里，心下痞坚。（《脉经》）脉弦急而滑，骤然胸中痞闷，乃肝气与食滞而成，为实。脉弦或沉弦，或涩，或虚大无力，气口为甚，此日久脾胃受伤，或过服克伐药所致，为虚。胸膈痞闷，而寸口脉沉滑或迟滑者，为有停滞。（《医通》）
　　源候
　　痞者与否同，不通泰也。（按：此二句，据《丹溪心法附录》补。）痞之为病，由阴伏阳蓄，气与血不运而成。处心下，位中央，满痞塞，皆土之病也。与胀满有轻重之分，痞则内觉痞闷，而外无胀急之形，胀满则外亦有形也。有中气虚弱，不能运化精微为痞者。有饮食痰积，不能施化为痞者。有湿热太甚，土乘心下为痞者。（《微义》）（参《心法附录》。）胀在腹中，痞在心下。胀有形，痞无形。（《准绳》）痞者痞塞不开之谓，满者胀满不行之谓。盖满则近胀，而痞则不必胀也，所以痞满一证，大有疑辨，则在虚实二字。凡有邪有滞而痞者，实痞也，无物无滞而痞者，虚痞也。有胀有痛而满者，实满也；无胀无痛而满者，虚满也。实痞实满者，可散可消；虚痞虚满者，非大加温补不可。此而错用，多致误人。（《景岳》）（虚痞更见次条。）
　　治例
　　心下痞，宜升胃气，以血药治之。若全用气药导之，则其痞愈甚，甚而复下，气愈下降，必变为中满鼓胀，皆非其治也。又有虚实之殊，如实痞大便秘，浓朴、枳实主之。虚痞大便利者，芍药、陈皮治之。如饮食所伤而为痞满者，当内消导，其胸中窒塞上逆，兀兀欲吐者，则宜吐之，所谓在上者因而越之也。凡治痞者，宜详审焉。（《试效》）痞同湿治，惟宜上下分消其气，如果有内实之证，庶可略与疏导。世人苦于痞塞，喜行利药以求速效，临时通快，痞若再作，益以滋甚。（《微义》）中气虚弱，不能运化精微，心下痞者，以香砂六君子汤主之。有饮食痰积，不能施化为痞者，以枳缩二陈汤加姜炒黄连主之，亦治心下夯闷，虚寒不散。心下痞，或宽或急，常喜热物，以枳实理中汤主之。（《原病集》）邪气作痞，宜用疏剂。若气不顺，冲上而为痞，此乃虚痞，愈疏而痞愈作，宜于收补之中，微有疏通之意，决不可十分用香剂，古方载泻后膈痞用理中，即此意也。痞塞服诸药不效，大便不甚通者，宜感应丸加巴豆。（《要诀》）虚寒之痞，凡过于忧思，或过于劳倦，或饥饱失时，或病后脾气未醒，或脾胃素弱之人而妄用寒凉克伐之剂，以致重伤脾气者，皆能有之。其证则无胀无闷，但不知饥，亦不欲食。问其胸腹胀痞，则曰亦觉有些，而又曰不甚胀。盖本非胀也，止因不欲食而自疑为胀耳。察其脉则缓弱无神，或弦多胃少，察其形则色平气怯，是皆脾虚不运而痞塞不开也。此证极多，不得因其不食，妄用消耗，将至胃气日损，则变证百出矣。治宜温补，但使脾肾气强，则痞满开而饮食日进，元气自复矣。饮食偶伤，致为痞满者，当察其食滞之有无而治之。实滞之痞，当察其所因而治之。（《景岳》）痞气属脾气虚及气郁所致，忌破气、下、湿润、苦寒。宜健脾、兼散结滞、甘温、辛香。（《本草经疏》）
　　和中泻痞诸方
　　泻脾汤，治脾脏气实，胸中满，不能食方。茯苓（四两）浓朴（四两炙）桂心（五两）生姜（八两切）半夏（一升洗去滑）人参黄芩甘草（炙各二两）上八味咀，以水一斗，煮取三升，分三服。又主冷气在脾脏，走在四肢，手足流肿，亦逐水气。（《千金翼》）《医心》效验方，游气汤，治上气，于本方加枳实子。治心下蓄积痞闷，或作痛，多噫败卵气，枳壳散。枳壳（去瓤锉麸炒）白术（各半两）香附子（一两麸炒舂去皮）槟榔（三钱）上为细末，每服二钱，米饮调下，日三服，不拘时候。庞老方。（《本事》）消痞汤，一名木香化滞汤，治因忧气（按：《辨惑论》此有食湿面三字）郁结中脘，腹皮里微痛，心下痞满，不思饮食。枳实（炒）当归梢（以上各二分）陈皮木香（以上各三分）柴胡（四分）草豆蔻炙甘草（以上各五分）半夏（一钱）红花（少许）上为粗末，作一服，水二盏，生姜三片，煎至一盏，食远服，忌酒湿面。（《兰室》）（按：《医鉴》开怀散，系此方之变，见《积聚》，宜参。）枳实消痞丸，治心下虚痞，恶食懒倦，开胃进食。枳实黄连（各五钱）干生姜（一钱）半夏曲（三钱）浓朴（炙四钱）人参（三钱）炙甘草（二钱）白术（二钱）白茯苓（二钱）麦面（二钱）上件为细末，汤浸蒸饼为丸，如桐子大，每服三十丸，温水送下，不拘时候，量虚实加减。（《试效》）枳实理中丸，治中脘痞滞，气不宣通，积寒停饮，饮入不化。（《宝鉴》）（即理中丸加枳实各等分。）家弟曾余患呕逆不食者月余，服宽膈理气药二十余剂，几至绝粒，而痞胀异常。邀余诊之，脉得虚大而数。按仲景脉法云：大则为虚，数则为虚，此胃中阳气大虚，而浊阴填塞于膈上也。因取连理汤方，用人参三钱服之，四剂而痞止食进，后与异功散，调理数月而安。（《医通》）别驾吴蛟水公祖夫人，患痞眩呕逆，向因下体畏寒，肢肘麻木，久服八味、参附不彻，六脉弦滑而按之则濡。此中焦素蕴痰湿，阳气不能周于四末之象，得桂、附辛热之力，有时虽可暂开，究非真阳之虚，且有地黄之滞，所以痞晕漫无止期。遂疏《局方》七气汤，加沉香，一服豁然，再服神爽食进而安。（同上）三脘痞气丸，治三焦痞滞，气不升降，水饮停积，不得流行，胁下虚满，或时刺痛，宜服。沉香大腹子槟榔缩砂（各半两）青皮（去白）陈皮（去白）木香白豆蔻三棱（炮各一两）半夏（汤泡七次二两）上为末，糊丸如桐子大，每服三十丸，温水送下，陈皮汤亦得，食后。（《宝鉴》）（按：此方先教谕去陈皮，以大腹皮代子用。）胜红丸，治心腹痞满，消食快气，美进饮食。三棱（醋炙）广术（醋炙）青皮（去瓤炒）陈皮（去白）干姜（火炮）良姜枳实（去瓤炒）白术（煨）萝卜子（炒各一两别研）香附子（二两炒去毛）上为细末，醋糊为丸，如桐子大，每服五、七十丸，姜汤或木香同煎陈皮汤送下，不拘时候。（《瑞竹》）（按：此于《简易》胜红丸加枳实。白术、萝卜子者，宜参《积聚》门红丸子。）养胃汤，治胸膈痞满。香附砂仁木香枳实（麸炒各七分）白术（去芦）茯苓半夏（姜汁炒）陈皮（各一钱）白蔻（去壳七分）藿香浓朴（姜汁炒各七分）甘草（炙二分）上锉一剂，生姜三片，枣一枚，水煎，食后服。（《回春》）解郁和中汤，治胸膈痞满，内热不安卧，卧则愈闷。陈皮（一钱二分）赤茯苓（一钱）半夏（八分）青皮（五分）香附米（一钱）枳壳（一钱）栀子（一钱）黄连（七分）神曲（七分）浓朴（七分）前胡（八分）苏子（七分）生甘草（四分）上锉一剂，姜五片，水煎热服。（同上）回令丸，开痞结，治肝邪，补脾。（《丹溪》）（即左金丸）中痞者，肠满，四肢倦，行立艰难，食已呕吐，冒昧，减食或渴者是也。宜用后方。大黄（一两，湿纸十重包裹，煨令香熟，切作片子。）槟榔（一枚）木香（一分）上为末，生蜜为丸，如桐子大，每服三十丸，生姜汤下，食后日午，日进二服，未减加之，效即勿再服。附方：桂（五钱不见火）槟榔（一个）黑牵牛（四两生为末二两）上为末，蜜酒调二钱，以利为度。（《中藏经》）（按：原有上中下三痞方，今特存中痞。）
　　脏腑类
　　膈噎
　　膈与噎，其证虽异，而其因相均，其治亦相出入，是以不得区而析之。且余平生于此证，无能治愈，未审何说何方能中其綮。故今泛然采录，并及奇方，览者勿罪其繁芜而可也。
　　五膈
　　五膈气者，谓忧膈，恚膈、气膈、寒膈、热膈也（按：此目本出《肘后》）。忧膈之病，胸中气结烦闷，津液不通，饮食不下，羸瘦不为气力。恚膈之为病（按：《三因》作思膈），心下苦实满，噫辄酢心，食不消，心下积结，牢在胃中，大小便不利。气膈之为病（《三因》怒膈），胸胁逆满，咽塞，胸膈不通，恶闻食臭。寒隔之为病（《三因》恐膈），心腹胀满咳逆，腹上苦冷，雷鸣，绕脐痛，食不消，不能食肥。热膈之为病（《三因》喜膈），脏有热气，五心中热，口中烂生疮，骨烦四肢重，唇口干燥，身体头面手足或热，腰背皆疼痛，胸痹引背，食不消，不能多食，羸瘦少气及癖也。此是方家所说五膈形证也。经云：阳脉结谓之膈。言忧恚寒热动气伤神，而气之与神并为阳也。伤动阳气，致阴阳不和，而脏腑生病，结于胸膈之间，故称为膈气。众方说五膈互有不同，但伤动之由有五，故云五膈气。（《病源论》）（按：此与次五噎并系其形证，然论膈噎者，以此为祖，故首列之。）《延年秘》凡忧膈、气膈、食膈、寒膈、饮膈，五病同药，常以忧愁思虑饮食而得之。（《外台》）（按：此出五膈丸主治。）
　　五噎
　　夫五噎，谓一曰气噎，二曰忧噎，三曰食噎，四曰劳噎，五曰思噎。虽有五名，皆由阴阳不和，三焦隔绝，津液不行，忧恚嗔怒所生，谓之五噎。噎者，噎塞不通也。（《病源论》）气噎候：此由阴阳不和，脏气不理，寒气塞于胸膈，故气噎塞不通而谓之气噎，令人喘悸胸背痛也。食噎候：此由脏气冷而不理，津液涩少而不能传行饮食，故饮食入则噎塞不通，故谓之食噎。胸内痛，不得喘息，食不下，是故噎也。（同上）《古今录验》五噎者（三字据《千金》注引补），气噎、忧噎、劳噎、食噎、思噎。气噎者，心悸，上下不通，噫哕不彻，胸胁苦痛。忧噎者，天阴苦厥逆，心下悸动，手足逆冷。劳噎者，苦气隔，胁下支满，胸中填塞，令手足逆冷，不能自温。食噎者，食无多少，惟胸中苦塞，常痛，不得喘息。思噎者，心悸动喜忘，目视。此皆忧恚嗔怒，寒气上逆胸胁所致。（外台）病在膻中之下，故名五膈。若在咽嗌，即名五噎。（《三因》）
　　膈噎胃反之别
　　夫饮食入于噎间，不能下噎，随即吐出，自噎而转，故曰噎（按：此以噎为咽义，非是）。膈是膈膜之膈，非膈截之谓也。饮食下噎，至于膈间，不能下膈，乃徐吐出，自膈而转，故曰膈。翻胃是饮食已入胃中，不能运化，而下脘又燥结不通，朝食而暮吐，暮食而朝吐，明其自胃中而倒出，故曰翻胃也。均一吐病，而有上中下之分。（《赤水》）噎膈者，饥欲得食，但噎塞迎逆于咽喉胸膈之间，在胃口之上，未曾入胃，即带痰涎而出。若一入胃下，无不消化，不复出矣。惟在年高者有之，少无噎膈翻胃者，饮食倍常（按：此句殊可疑），尽入于胃矣。但朝食暮吐，暮食朝吐，或一两时而吐，或积至一日一夜，腹中胀闷不可忍而复吐，原物酸臭不化，此已入胃而反出，故曰翻胃，男女老少皆有之。（《医贯》）噎膈反胃二证，丹溪谓其名虽不同，病出一体，若乎似矣，然而实有不同也。盖反胃者，食犹能入，入而反出，故曰反胃。噎膈者，隔塞不通，食不能下，故曰噎膈。食入反出者，以阳虚不能化也，可补可温，其治犹易；食不得下者，以气结不能行也，或开或助，治有两难，此其轻重之有不同也。且凡病反胃者多能食，病噎膈者不能食。故噎膈之病，病于胸臆上焦；而反胃之病，则病于中下二焦，此其见证之有不同也。所以反胃之治，多宜益火之源，以助化功；噎膈之治，多宜调养心脾，以舒结气。此其证候既有不同，故延医亦当分类也。（《景岳》）
　　病由气结
　　（气结生涎、气结伤阴二因，更有死血等数因。）夫阴阳不和则三焦隔绝，三焦隔绝则津液不利，故令气塞不调理也，是以成噎。此由忧恚所致，忧恚则气结，气结则不宣流使噎。噎者，噎塞不通也。（《病源论》）五噎诸气（妇人多有此病），此病不在外，不在内，不属冷，不属热，不是实，不是虚，所以药难取效。此病缘忧思恚怒，动气伤神，气积于内，气动则诸证悉见，气静疾候稍平，扪之而不得疾之所在，目视之而不知色之所因，耳听之不知音之所发，故针灸服药皆不获效，此乃神意间病也。顷京师一士人家，有此疾证，劝令静观内外，将一切用心力事，委之他人，服药方得见效。若不如此，恐不能安。但根据此戒，兼之灼艾膏肓与四花穴，及服此三药（按：此三药未考），可以必瘥。孙真人云：妇人嗜欲多于丈夫，感病倍于男子，加以慈恋爱憎，嫉妒忧恚，染着坚牢，情不自抑，所以为病根深，疗之为难瘥。（《鸡峰》）膈气噎塞者，由忧思过甚，气结不通，肺胃虚弱，气留肓膜则结滞于胸膈，故升降否塞。盖喉咙者，气之所以上下，若气塞不通，则咽喉噎闷，状若梅核，咽纳有妨，故谓之膈气咽喉噎塞也。（《圣济》）夫五噎者云云，虽五种不同，皆以气为主云云。皆由喜怒不常，忧思过度，恐虑无时，郁而生涎，涎与气搏，升而不降，逆害饮食，与五膈同，但此在喉嗌，故名五噎。（《三因》）《素问》云：阳脉结谓之膈。盖气之与神并为阳也，逸则气神安，劳则气神耗。傥或寒温失宜，食饮乖度，七情伤感，气神俱扰，使阳气先结，阴气后乱，阴阳不和，脏腑生病，结于胸膈则成膈气，留于咽嗌则成五噎。其为病也，令人胸膈痞闷，呕逆噎塞，妨碍饮食，胸痛彻背，或胁下支满，或心忡喜忘，咽噎气不舒。（《济生》）噎膈多起于忧郁，忧郁则气结于胸臆而生痰。久者痰结成块，胶于上焦，道路窄狭，不能宽畅，饮或可下，食则难下，而病已成矣。好酒之徒，患此者必是顽痰。（《订补指掌》）噎膈一证，必以忧愁思虑，积劳积郁，或酒色过度，损伤而成。盖忧思过度则气结，气结则施化不行，酒色过度则伤阴，阴伤则精血枯涸。气不行，则噎膈病于上；精血枯涸，则燥结病于下。且凡人之脏气，胃司受纳，脾主运化，而肾为水火之宅，化生之本。今既食饮停膈不行，或大便燥结不通，岂非运化失职，血脉不通之为病乎。而营运血脉之权，其在上者，非脾而何。其在下者，非肾而何。矧少年少见此证，而惟中衰耗伤者多有之，此其为虚为实，概可知矣。故凡治此者，欲舍根本而言快捷方式，又安望其有成功也。（《景岳》）五噎五膈，方书皆类一门，而《千金》独以五膈隶之肺脏。究其所因，良由胃虚不能游溢精气于脾，所以气噎不通。脾衰不能散精上归于肺，所以食膈不下。原其受病，虽有气食忧劳之不同，总缘思虑气郁之所致。《素问》明言隔塞闭绝，上下不通，暴忧之病也。（《千金方衍义》）噎之与膈，本同一气，膈病之始，靡不由噎而成。原其大概，不外乎郁，故张鸡峰以为神思间病。其受病之源，非止一端。尝考五噎之中，独多思噎；五膈之中，独多饮膈。每见多思虑人，每患气噎，经谓思则气结是也。好热饮人，每患酒膈，丹溪谓之死血是也。然血膈亦非止一端，往往有勇力过甚，血菀于胃，阻碍饮食成隔者。即如《灵枢》虫为下膈，有此一证。若夫命门火衰，不能温养土脏，食时乃出者，得非下膈之证乎。而《素问》又有三阳结渭之膈，言小肠、大肠、膀胱之津血俱结，如厕涩难，下不通而上逆，势所必然。（同上）
　　病由气血渐亏
　　膈噎始因酒色过度，继以七情所伤，气血日亏，相火渐炽，几何不致于膈噎。夫血液渐亏，则火益甚，而脾胃皆失其传化，饮食津液，凝聚而成痰，积于胃口，渐而致于妨碍道路，斯食不能入而成五膈五噎者是也。（《医统》）
　　病由三阳结
　　俗谓噎食一证，在《内经》若无多语，惟曰三阳结谓之膈。三阳者，谓大肠、小肠、膀胱也。结，谓结热也。小肠热结则血脉燥，大肠热结则后不圊，膀胱热结则津液涸。三阳俱结，则前后塞，下既不通，必反上行，此所以噎食不下，纵下而复出也。谓胃为水谷之海，日受其新，以易其陈，一日一便，乃常度也，今病噎者，三日、五日或五、七日不便，是乖其度也亦明矣。岂非三阳俱结于下，广肠枯涸，所食之物为咽所拒，纵入太仓，还出咽咙，此阳火不下推而上行也。（《事亲》）子和论膈噎，累累数百言，谓三阳结热，前后涩，下既不通，必反上行，所以噎食不下。夫膈噎，胃病也，始先未必燥结，久之乃有大便秘少若羊矢之证。此因胃中津气上逆，不得下行而然，乃胃病及肠，非肠病及胃也。（《金匮翼》）肠胃之为物，最喜润泽，试以羊豕之肚观之，必是滑腻稠粘，如液如脂，如膏如泽，在人胃亦如是，所谓阴也。膈症之人，其肠胃必枯槁干燥，绝无滑腻稠粘等象，是胃阴亡也。阴亡，地气绝也，地气绝则天气从何处生乎，故多死。（《四明心法》）
　　病有气血之别
　　《发明》曰：噎者，六腑之所生，阳也气也。塞者，五脏之所生，阴也血也。二者，皆由阴中伏阳而作也。谨按：噎为七情所发，或因三焦传化失常所致，此即主于气也。或血液所亏，胃脘干槁，或血积所致，即皆因于血也。塞由填塞不通之义，故《发明》有治幽门不通，噎塞不便，通幽汤之例。盖阳无阴不能施化，阴之失位而阳伏其中，传化不变而反上行矣。然人有所击扑坠跌，内致血瘀，忽即吐而食不能纳，此由气血俱伤所可见也。大抵始因气致者，初当从气治之；由血致者，当从血治之，岂可类用香热之剂反耗气血耶。但世俗拘泥，不能究乎病情，遂成危证也，悲夫！（《微义》）
　　病由逆气
　　古人指噎膈为津液干枯，故水液可行，干物梗涩，为槁在上焦，愚窃疑之。若果津枯，何以食才下咽，涎随上涌乎？故知膈咽之间，交通之气不得降者，皆冲脉上行，逆气所作也。惟气逆，故水液不能居润下之常，随气逆从耳。若以津枯而用润下之剂，岂不反益其邪乎。（《医通》）（按：此说本于《沙篆》。）
　　脾胃诸证多因液燥
　　夫气之初病也，其端甚微，或因些少饮食不谨，或外冒风雨，或内感七情，或食味过浓，偏助阳气，积成膈热。或资禀充实，表密无汗，或性急易怒火炎上，以致津液不行，清浊相干。气为之病，或痞或痛，不思食，或噫腐气，或吞酸，或嘈杂，或膨满。不求原本，便认为寒，遽以辛香燥热之剂投之，数帖时暂得快，以为神方，浓味仍前不节，七情反复相仍，旧病被劫暂开，浊液易于攒聚，或半月，或一月，前证复作。如此延蔓，自气成积，自积成痰，此为痰、为饮，为吞酸之由也。良工未遇，缪药又行，痰挟瘀血，遂成窠囊，此为痞、为痛呕吐、为噎膈反胃之次第也。饮食汤液，滞泥不行，渗道蹇涩，大便或秘或溏，下失传化，中焦愈停。医者不察，犹执为冷，翻思前药，随手得快，至此宾主皆恨药欠燥热，伺久服，可以温脾壮胃，消积行气，以冀一旦豁然之效。不思胃为水谷之海，多血多气，清和则能受；脾为消化之气，清和则能运。今反得香热之偏助，气血沸腾。其始也，胃液凝聚无所容受。其久也，脾气耗散，传化渐迟。其有胃热易饥，急于得食，脾伤不磨，郁积成痛。医者犹曰虚而积寒，非寻常草木可疗，径以乌、附助佐丹剂，专意服饵。积而久也，血液俱耗，胃脘干槁。其槁在上，近咽之下，水饮可行，食物难入，间或可入，亦不多，名之曰噎。其槁在下，与胃为近，食虽可入，难尽入胃，良久复出，名之曰膈，亦曰反胃。大便秘少，若羊矢然，名虽不同，病出一体。（《局方发挥》）（按：此论似精而反晦，又与前款所引《三因》诸说，其意自异。但明以来诸家，多援用之，而其所主，专在膈噎，仍姑存录之。又此误混反胃，辨见上。）
　　脉候
　　戴云：翻胃（按：上文曰：翻胃即膈噎）有四：血虚，气虚，有热，有痰。血虚者，脉必数而无力。气虚者，脉必缓而无力。有热者，脉数而有力。有痰者，脉滑数。二者可治。（《钩玄》）气噎其脉缓涩，食噎其脉短涩。（《奇效》）脉紧而芤，紧则为寒，芤则为虚，虚寒相搏，脉为阴结而迟，其人则噎。然多有至死脉不变者，以胃中痰饮湿热胶固，脉常和软，然细察之，必兼弦象也。（《医通》）脉见微弱缓滑者，可治；若涩数细数沉涩，及尺肤枯涩者，不治。（《百问》）脉浮缓而滑，沉缓而长，皆可治；弦涩短小，为难医。（《时方妙用》）脉空虚及兼歇至者，俱不可治。（《绳墨》）
　　虚实
　　噎膈之病，有虚有实。实者，或痰或血，附着胃脘，与气相搏，翳膜外裹，或复吐出，膈气暂宽，旋复如初。虚者，津枯不泽，气少不充，胃脘干瘪，食涩不下。虚者润养，实者疏瀹，不可不辨也。（《金匮翼》）
　　证有数等
　　气噎膈者，深师七气汤主之（方出《千金》，凡十二味）。血噎膈者，韭汁饮主之。痰噎膈者，栝蒌实丸主之（用蒌仁、枳壳、半夏、桔梗）。火噎膈者，回令丸主之。食噎膈者，食郁越鞠丸主之。（《医方考》）（宜与治例中《微义》文相参。）噎分五种：有气滞者，有血瘀者，有火炎者，有痰凝者，有食积者。虽分五种，总归七情之变。由气郁为火，火旺血枯，津液成痰，痰壅而食不化也。（《汇补》）膈有酒膈、气膈、虫膈、劳膈之别。酒膈者，脾胃为酒所伤，精液枯竭。气膈者，恼怒太过，肝木乘脾。虫膈者，好食煎炒香味，烁散其津液，以致生虫。劳膈者，或饮食不知节，有伤中宫之土，或房事太过，不生土。（《医学指要》）
　　酒毒
　　好酒之徒患此者，必是顽痰。盖酒能发火，火能生痰，痰因火煎，胶结不开，阻塞道路，水饮下咽，亦觉痛涩。若以血槁治，投当归、地黄等药，血未必润，反助其痰，病何由愈。若黑瘦之人，真阴素虚，常觉内热，又不嗜酒，或过服香燥热药者，当以血槁治。（《订补指掌》）酒客多噎膈，饮热酒者尤多。以热伤津液，咽管干涩（观其口舌干涩可知），食不得入也。（《医碥》）
　　死血有痰
　　（宜与后行血诸方相参。）凡食下有碍，觉屈曲而下，微作痛，此必有死血有痰然也，宜竹沥姜汁入药服。（《医统》）（按：《六要》举此证曰：用前膏子药润补之，后以代抵当丸下之。盖膏子言韭汁、牛乳、生姜捣汁和匀。又《原病集》处以润血汤，见滋阴方中。）一男子壮年，食后必吐出数口，却不尽出，膈上时作声，面色如平人。知其为病，不在脾胃，而在膈间。问其得病之由，乃因大怒未止，辄啜谷，即其时有此证料之，以怒甚则血菀于上，积在膈间，有碍气之升降，津液因聚为痰为饮，与气相搏而动，故作声也。用二陈汤加香附、韭汁、莱菔子，服二日，以瓜蒂散酸浆吐之，再一日又吐，痰中见血一盏，次日复吐，见血一钟，其病即愈。瘀血在膈间，阻碍气道而成，多以代抵当丸（方附《瘀血》中）作芥子大，取三钱，去枕仰卧，细细咽之，令其搜逐停积，至天明利下恶物，却好将息，自愈。（《准绳》）但饮热汤，及椒姜辄呃者，即瘀血也。（《医通》）
　　吐涎沫
　　每饮食入胃，便吐涎沫，如鸡子白。盖脾为涎，脾虚不能约束津液，故涎沫自出，非人参、白术、诃子、益智仁不能摄也。（《医通》）
　　死证
　　年高者，不治。（《丹溪》）（按：《正传》曰：年五十余，则不可治矣。《医统》曰：以其气血俱虚故也。余见未满六旬，按法治之而守戒慎者，亦愈；惟不忌浓味并房劳忧思者，必危。）粪如羊屎者，断不可治，大肠无血故也。（同上）气血俱虚者，则口中多出沫，但见沫大出者，必殆。（《钩玄》）（按《统旨》曰：或口吐红痰。《医统》曰：吐痰如蟹沫者，不可治。《景岳》曰：脾气败也。）腹中嘈痛如刀割者，不治。（《医统》）（《景岳》曰：营虚之极，血竭于中也。）得此症者，能少纳谷，则不出一年而死。全不纳谷，则不出半年而死。（《源流论》）
　　治例
　　治疗之法，调顺阴阳，化痰下气，阴阳平匀，气顺痰下，膈噎之疾，无由作矣。（《济生》）夫治此疾也，咽嗌闭塞，胸膈痞闷，似属气滞；然有服耗气药过多，中气不运而致者，当补气而自运。大便燥结如羊矢，似属血热，然服通利药过多，致血液耗竭而愈结者，当补血润血而自行。有因火逆冲上，食不得入，其脉洪大有力而数者，或痰饮阻滞而脉结涩者，当清痰泄热，其火自降。有因脾胃阳火亦衰，其脉沉细而微者，当以辛香之药温其气，仍以益阴养胃为之主，非如局方之惟务燥烈也。若夫不守戒忌浓味房劳之人，及年高无血者，皆不能疗也。（《微义》）凡膈病初起，郁结太过，血液未枯者，当以沉香、木香、豆蔻等开提之，不可徒用滋补；及久病胃伤，津液已涸者，当以白蜜、芦根、当归、白芍养之，不可徒事香燥，此先后之序也。（《汇补》）此证之所以疑难者，方欲健脾理痰，恐燥剂有妨于津液；方欲养血生津，恐润剂有碍于中州。审其阴伤火旺者，当以养血为亟；脾伤阴盛者，当以温补为先。更有忧恚盘礴，火郁闭结，神不大衰，脉犹有力，当以仓公、河间之法下之。（《必读》）噎膈属气血两虚，由于血液衰少而非痰气壅逆所成，忌破气、升、复忌下、消导、燥、苦寒、辛热，宜降、清热润燥、甘温甘平以益血，略佐辛香以顺气。（《本草经疏》）至于食入反出，是中焦土寒，下焦火虚，以附子理中汤、香砂六君子汤加干姜、八味地黄丸，间服多效。若食不得入，必以黄连黄芩人参干姜汤为主，泻心汤亦妙。吴茱萸汤，不论噎膈反胃皆可用，唯以呕而胸满为的证，干呕、吐涎沫、头痛亦为的证。（《时方妙用》）（按：陈氏有续论，详论膈噎宜芩连参姜汤、吴茱萸汤之理，须参。）
　　治察中上中下之分
　　患此病者，百无一生，但有中上、中下之分，速死、迟死之异。中上者，上焦中焦不和也。中下者，下焦中焦不和也。中下不和，其死迟；中上不和，其死速。然治得其宜，速者可迟；治失其宜，迟者亦速矣。初患此病，医者每用辛香行气之药，谓能宽胸以开胃。讵知不能食者真气虚也，真气既虚，岂可复行辛散以耗其气乎。既耗其气，元本不甚虚者，犹可苟延；其元本虚者。数月之间，身命便不保矣。又初患此病，医者有用养血滋阴之药，谓开阑门而使之下，可以不吐。若系中下二焦不相通贯，谷入中脘，下焦不相顺接，腐化有愆，仍从中院而上逆，逆则吐，此滋润下行之药，投之亦效；愈而复发，复投此药，便不效矣。初因下焦不得顺接，可以滋润下行，久则阴盛阳虚，下焦生阳之气，不能环复于上，下而不上，则不效矣，不效必至身命不保矣。其中下二焦，火气衰微，初起或便用参、、术、姜、桂、附等药服之，亦觉有效。药虽效而病不除，其后必疑温补之非，转服他药，终归不治。天下岂有不食谷之人哉，经云得谷者昌，失谷者亡，善夫。（《医学真传》）（按：《兰台轨范》亦称膈病乃胃口枯槁之症，百无一治。）
　　治要滋润禁香热
　　或曰：胃脘干槁者，古方果可治乎？将他有要捷之法者，或可补前人之未发者乎？予曰：古方用人参以补肺，御米以解毒，竹沥以消痰，干姜以养血，粟米以实胃，蜜水以润燥，姜以去秽，正是此意。张鸡峰亦曰：噎当是神思间病，惟内观自养，可以治之。此言深中病情，而施治之法，亦为近理。夫噎病生于血干，夫血阴气也，阴主静，内外两静，则脏腑之火不起，而金水二气有养，阴血自生，肠胃津润，传化合宜，何噎之有。因触类而长，曾制一方，治中年妇人，以四物汤，加和白陈皮、留尖桃仁、生甘草、酒红花，浓煎，入驴尿饮，以防其或生虫也，与数十帖而安。又台州治一匠者，年近三十，勤于任务而有艾妻，且喜酒，其面白，其脉涩，重则大而无力。令其谢去任务，卧于牛家，取新温牛乳饮之，每顿进一杯，一昼夜可饮五七次，尽却食物，以渐而至八九次。半月大便润，月余而安。然或口干，盖酒毒未解，间饮甘蔗汁少许。（《局方发挥》）治膈症者，或以为胃虚而用温补，或以为开郁而用香燥等剂，必至死而后已。不知此乃关门枯槁，肾水不能上达。经曰肾乃胃之关，关门不利。升降息矣。关门即气交之中，天之枢也。故肾旺则胃阴充足，胃阴充足则思食，当用六味饮加归、芍养之。（《四明》）世之病此者，惟痰与火、血枯气郁者为多，《局方》例用五膈宽中散、沉香开膈散之类，皆是辛热耗血助火之剂。如果阳衰有寒，或郁而内实者，辛而获效。若施之于血枯火热痰饮所致者，乃速死之道，慎之。（《统旨》）（按：膈噎禁香燥热药，其说本出子和，而丹溪亦更辨之，宜并考。）或云：嗝咽因气郁，故用辛热以散之，所以不得不用热剂也。予曰：夫气郁者，气虚而郁者也，非实也。兹因气虚而郁热，若用辛热耗气，则是虚者益虚，热者益热，其何以为救治之道哉。病之初作，每见悉用辛香燥热劫之，愈而复作，愈劫愈深，至于危困。（《医统》）古方治噎膈，多以止吐之剂通用。不思吐，湿证也，宜燥；噎膈，燥证也，宜润。经云三阳结谓之膈，夫结，热也，热甚则物干。凡噎膈证，不出胃脘干槁四字。夫胃既槁矣，而复以燥药投之，不愈益其燥乎。（《心悟》）
　　用下例
　　假如久，慎勿陡攻，纵得攻开，必虑后患，宜先润养，小着汤丸，累累加增，关扃自透。其或咽噎，上阻涎痰，轻用苦酸，微微涌出，因而治下，药势易行，设或不行，蜜盐下导，始终勾引，两药相通，结散阳消，饮食自下。莫将巴豆，耗却天真，液燥津枯，留毒不去。人言此病，曾下夺之，从下夺来，转虚转痞，此为巴豆，非大黄牵牛之过。箕城一酒官，病呕吐，逾年不愈。皆以胃寒治之，丁香、半夏、青、陈、姜、附种种燥热，烧锥燎艾，莫知其数。或少愈，或复剧，且十年，大便涩燥，小便赤黄。命予视之。予曰：诸痿喘呕，皆属于上。王太仆云：上谓上焦也。火气炎上之气，谓皆热甚而为呕。以四生丸（用黑牵牛、大黄、朴硝、皂角），下三十行，燥粪肠垢，何啻数升。其人昏困一二日，频以冰水呷之，渐投凉乳酪、芝麻饮，时时咽之。数日外，大啜饮食，精神气血如昔，继生三子，至五旬而卒。（《事亲》）（按：此治验不是噎膈，其意盖在使人类推耳。）子和因河间三乙承气之治，谓噎膈之病，惟宜用下，结散阳消，其疾自愈，夫脘膈之病，岂下可去。虽仲景有大黄甘草，东垣有通幽润肠等法，为便秘呕吐者立，然自是食入辄吐之治，非所论于食噎不下也。独其所谓慎勿顿攻，宜先润养云云，始终勾引，两药相通者，其言甚善。盖痰血在脘，不行不愈，而药过病所，反伤真气，非徒无益矣。故以小丸累加，适至病所，无过不及，以平为期，则治噎之道也，但须审是痰是血而行之耳。（《金匮翼》）
</div>
    <div class="pagination">
<a href="杂病广要_page19.html">上一页</a><span>...</span><a href="杂病广要_page15.html">15</a><a href="杂病广要_page16.html">16</a><a href="杂病广要_page17.html">17</a><a href="杂病广要_page18.html">18</a><a href="杂病广要_page19.html">19</a><span class="current-page">20</span><a href="杂病广要_page21.html">21</a><a href="杂病广要_page22.html">22</a><a href="杂病广要_page23.html">23</a><a href="杂病广要_page24.html">24</a><a href="杂病广要_page25.html">25</a><span>...</span><a href="杂病广要_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
