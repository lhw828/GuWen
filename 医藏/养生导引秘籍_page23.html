<!DOCTYPE html>
<html>
<head>
    <meta charset="UTF-8">
    <title>养生导引秘籍 - 第 23 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生导引秘籍 - 第 23 页/共 31 页</h1>
    <div class="content">　　问：清浊？答曰：阴浊而阳清也。清者浮之于上，浊者沉之于下。修丹者，留清去浊属阴也。

　　问：五行相克？答曰：《金碧经》云：金木相伐，水火相克。土旺金乡，三物俱丧，四海辐辏，以致太平，并由中宫土德之功也。

　　问曰：往来何也？答曰：子往午来。阴符阳火，自子进符至辰巳，自午退符至戌亥。始复终坤，皆以卦象则之。一消一长，一往一来，以成其变化。《易》曰：阖户谓之坤，辟户谓之干。一阖一辟，谓之变，往来不穷谓之通也。

　　问：雌雄？答曰：雌阴雄阳也。一阴一阳谓之道，孤阴寡阳不能自生。《参同契》曰：雌雄相错，以类相求。注曰：雄，金砂也。雌，火汞也。相须合吐，类聚生成，以为神药也。

　　问曰：防危？答曰：防火候之差失，忌梦寐之昏迷。翠虚曰：精生有时，时至神知，百刻之中，切忌昏迷。

　　问：交合？答曰：磁石吸铁，隔碍潜通。

　　问：有无？答曰：《金碧经》云：有无互相制，上有青龙居。两无宗一有，灵化妙难窥。

　　问：刑德？答曰：阳为德，德则出，万物生。阴为刑，刑则出，万物死。故二月阳中含阴而榆荚落，象金砂随阴气动静落在胎中，故曰归根也。八月阴中含阳而荠麦生，象金水随阳气滋液于鼎内，故卯酉乃刑德相负。阴阳两停，故息符火也。

　　问：黑白？答曰：《参同契》曰：知白守黑，神明自来。白者金也，黑者水也，以金水之根而为药基矣。

　　问：寒暑？答曰：真一子云：不应候，风雨不调，水旱相伐。或阳火过刻或阴符失节，凝冬变为大暑，盛夏反作浓霜。火候过差，灵汞飞走，运火之士，可不谨之？问：晦朔？答曰：《参同契》曰：晦朔之间，合符中行。乃金水符合之际也。

　　问：固济？答曰：太真云：固济胎不泄，变化在须臾。言其水火既济，闭固神室而不可使之泄漏。

　　问：圣胎？答曰：无质生质，结成圣胎，辛勤保护。十月如幼女之初怀孕，似小龙养珠。盖神气始凝结，极易疏失也。

　　问：四正？答曰：子午卯酉为四正。玄关一窍为四正宫也。

　　问：黄庭正在何处？答曰：在膀胱之上、脾之下、肾之前、肝之左、肺之右也。

　　问：金乌玉兔？答曰：日中乌，比心中液也。月中兔，比肾中之气也。

　　问：炼形？答曰：炼形化气，炼气化神，炼神合道也。金洞主曰：以精炼形，非凡砂石。

　　问：张紫阳曰心肾非坎离，何也？答曰：心肾特坎离之体耳，有体有用。

　　问：所有者，何也？答曰：气乃心之用也，属离。形乃肾之用也，属坎。交媾之际，运用于此矣。

　　问：功夫？答曰：知时而交媾，进火而防危，阳生而野战，刑德而沐浴。以至温养成丹也。

　　问：野战？答曰：《龙虎上经》曰：文以怀柔，武以讨叛。紫阳曰：守城野战知凶吉，增得灵砂满鼎红。

　　问：温养？答曰：杏林云：温养象周星。毗陵曰：金鼎常留汤用暖，玉炉不要火教寒是也。

　　问：烹炼？答曰：烹金鼎、炼玉炉。口诀存焉。

　　问：赏罚？答曰：春气发生谓之赏，乃巳前阳火之候也。秋气杀物谓之罚，乃午后阴符之候也。

　　问：守城？答曰：抱元守一而凝神聚气也。

　　问：堤防？答曰：驱除杂念而专心不二也。

　　问：神庐者，何也？答曰：鼻也。乃神气出入之门。《黄庭经》云：神庐之中当修治，呼吸庐间入丹田。

　　问：太一含真？答曰：守真一于天谷，气入玄元，即达本来。天真答上曰：真道养神，若能守我在死气之关，令七祖枯骨皆在生气。生我者道，活我者神。将神守道，以道养神，是也。

　　问：三尸？答曰：《中黄经》云：一者上虫居脑中，二者中虫居明堂，三者下虫居腹胃，名曰彭琚、彭质、彭矫也。恶人进道。喜人退志，上田乃元神所居之宫，惟人不能开此关。被尸虫居之，生死轮回，无有了期。

　　若能握元神栖于本宫，则尸虫自灭，真息自定。所谓一窍开而百窍齐开，大关通百体尽通。则天真降灵，不神之神所以神也。

　　问：胎息？答曰：能守真一则息不往来，如在母胞胎之中，谓之大定也。

　　问：玉池？答曰：口也。《黄庭经》云：玉池清水灌灵根，是也。

　　问：橐龠？答曰：橐乃无底囊，龠乃三孔笛，又是铁匠手中所弄鼓风之物也。《老子》曰：天地之间，其犹橐龠乎？《升降论》曰：人能效天地橐龠之用。开则气出，合则气入。出则如地气之上升，入则如天气之下降。一升一降，自可与天地齐长久矣。

　　问：五芽？答曰：乃五脏之真气。《中黄经》曰：子能守之三虫弃，得见五芽九真气。

　　问：屯蒙？答曰：《道枢》云：坎者水也，一变为水泽之节，再变为水雷之屯，其爻居寅。离者火也，一变为火山之旅，再变为火风之鼎，三变为山水之蒙，其爻居戌。抽添水火，在于寅戌，十二卦气，在于屯蒙运用也。

　　问：采日精月华？答曰：非外之日月也，采心中真液、肾中真气也。

　　问：内外八卦？答曰：头为干，足为坤，膀胱为艮，胆为巽，肾为坎，心为离，肝为震，肺为兑也。

　　问：修炼待时，然后下手？答曰：有时中之工夫，有刻中之工夫。毗陵曰：炼丹不用寻冬至，心中自有一阳生。马自然曰：不择时中分子午，无爻卦内别乾坤。此皆刻中之工夫也。

　　问：金丹形象如何？答曰：形若弹丸，色同朱桔。抱朴子曰：大如弹丸黄如桔，中有佳味甘如蜜。

　　沙门得之即禅定，黄衣得之即超逸，审之行之天地毕。《元枢歌》曰：君不见，一粒金丹何赫赫，大如弹子黄如桔。人人分上本圆成，夜夜灵光长满室。盖人人具足，个个圆成。当知非有形之物也，吕公曰：还丹本质也。

　　问：玄关一窍，正在何处？答曰：在人之首。功夫容易见，下手的难寻。若不遇真师摩顶授记，皆妄为矣。

　　问：真空？答曰：返本还元为真空。杏林曰：不知丹诀妙，终日玩真空。

　　问：作用？答曰：螟蛉咒子，传精送神。

　　问：出神？答曰：能守真一，真气自凝，阳神自聚。盖以一心运诸气，气住则神住。真积力久功行满，然后调神出壳也。

　　问：超脱？答曰：超者，出也。脱者，换凡躯也。皆天门出。前圣有脱壳之验：六祖七层宝塔出，钟吕七级红楼出，海蟾公鹤冲天门出。诗曰：功成须是出神京，内院繁华勿累身。会取五仙超脱法，炼成仙质离凡尘。

　　问：尸解？答曰：尸解有五，金、木、水、火、土也。又有积功累行而白日飞升者。《徽宗皇帝尊道篇》末曰：亘古迨今，飞升者千有余人，拔宅者八十余家（出《真诰》）。

　　问：金丹之道不亦难乎？答曰：是不难也。悟者惟简惟易，迷者愈繁愈难。杏林云：简易之语，不过半句；证验之效，只在片时。翠虚曰：药之不远采不难。毗陵曰：皇道不繁人自昧。紫清曰：只一言贯穿万卷仙经，但片晌工夫无穷逸乐。师曰：下手工夫容易，坚心守道为难也。

　　养生咏玄集

　　序

　　夫咏玄者，乃咏玄中深奥也。窈冥取理，恍惚求真。撮众妙之英华，采群经之要会。言上直而义正，道入重玄；旨似远而意明，风存上祖。引龙虎同归之躁竞，显玄牝绝利之玄微。直示指归，立成妙用。正演开遮之说，明分去就之元。回玄包罗，升沉浩渺。故使下士抚掌，上士勤行。克成于神气全真，冀泯于根尘妄照。诚知珠玉兮何重，性命兮何轻。宁不穷解分息动之玄，而纵流光走魄之逝。深可悲哉！此咏玄诗实长生度世之法要也。至如玄元帝之灵篆，常秘枕中；淮南王之神方，密藏肘后。

　　盖上圣所遵所重乎至言也。学人值遇，宜须秘慎，深自惜焉。

</div>
    <div class="pagination">
<a href="养生导引秘籍_page22.html">上一页</a><span>...</span><a href="养生导引秘籍_page18.html">18</a><a href="养生导引秘籍_page19.html">19</a><a href="养生导引秘籍_page20.html">20</a><a href="养生导引秘籍_page21.html">21</a><a href="养生导引秘籍_page22.html">22</a><span class="current-page">23</span><a href="养生导引秘籍_page24.html">24</a><a href="养生导引秘籍_page25.html">25</a><a href="养生导引秘籍_page26.html">26</a><a href="养生导引秘籍_page27.html">27</a><a href="养生导引秘籍_page28.html">28</a><span>...</span><a href="养生导引秘籍_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
