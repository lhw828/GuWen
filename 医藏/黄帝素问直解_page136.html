<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 136 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 136 页/共 159 页</h1>
    <div class="content">　　复者，郁极乃发，其复必待时而作也。谓岁运与主时之气相合而始复也。

　　帝曰：请问其所谓也？

　　待时而作，何谓？

　　岐伯曰：五常之气，太过不及，其发异也。

　　木火土金水五常之气，有太过，有不及，其发异也。异，不常也。不常。所以有待也。

　　帝曰：愿卒闻之。

　　群尽闻太过不及之义。

　　岐伯曰：太过者暴，不及者徐。暴者为病甚，徐者为病持。

　　太过之气受郁者，其发也暴；不及之气受郁者，其发也徐。发之暴者，为病亦甚，发之徐者，为病亦持。持，犹待也。

　　帝曰：太过不及，其数何如？

　　五运太过不及，其生成之数，何如？

　　岐伯曰：太过者，其数成，不及者，其数生，土常以生也。

　　太过者，数举其成，衰之兆也。不及者，数举其生，盛之基也。土生万物，无分太少，常以生数，不举成数也。此申明上文太过之运，则举六七八九之成数属之，土数惟五，常举其生，不举其成，此在中之五运为然，而上下之六气不然，盖运有常，气无常也。

　　帝曰：其发也，何如？

　　郁极乃发，发也何如？

　　岐伯曰：土郁之发，岩谷震惊，雷殷气交，埃昏黄黑，化为白

　　气，飘骤高深，击石飞空，洪水乃从，川流漫衍，田牧土驹。化气

　　乃敷，善为时雨，始生始长，始化始成。故民病心腹胀，肠鸣而为

　　数后，甚则心痛胁 ，呕吐霍乱，饮发注下， 肿身重。云奔雨

　　府，霞拥朝阳，山泽埃昏，其乃发也，以其四气，云横天山，浮游

　　生灭，怫之先兆。

　　长，上声。数，音朔。横，去声。俱下同。五运在中，土位中央，故首论土郁之发。土气通于山谷，故其发也，岩谷震惊。震惊，由静而动也。雷出地奋，故雷殷气交。殷，盛也。气交，六七月之间也。雷殷气交，则埃昏黄黑，言土埃昏冒，而有黄黑之色也。埃昏黄黑，则化为白气，而飘骤高深，言高山深谷之间，白气飘骤，不安宁也。飘骤高深，则击石飞空，而洪水乃从，言山石崩裂，洪水乃作也。洪水乃从，则川流漫衍，而田牧土驹，言水汛土泞，如土驹之牧于田间。牧，犹养也。土驹，土块如驹也。郁气既发，其后则化气乃敷，而善为时雨。善为时雨，则始生始长，始化始成，此郁发之气，亦主岁气而生成万物也。土郁发则湿气胜，故民病心腹胀，肠鸣数后。数后，大便频也。甚则心痛胁 ，呕吐霍乱，饮发注下， 肿身重，皆土湿之病也。土气欲发，则云奔雨府，霞拥朝阳，山泽埃昏，其乃欲发之候也。

　　三之气太阴湿土，郁而始发，发必愆期，故以其四气。土气先郁，故云横天山，云气浮游，而生灭靡常，此土气怫郁之先兆。惟其郁之，是以发之。

　　金郁之发，天洁地明，风清气切，大凉乃举，草树浮烟，燥气

　　以行， 雾数起，杀气来至，草木苍干，金乃有声。故民病咳逆，

　　心胁满引少腹，善暴痛，不可反侧，嗌干面尘色恶。山泽焦枯，土

　　凝霜卤，怫乃发也，其气五。夜零白露，林莽声凄，怫之兆也。

　　卤，音鲁。下同。金气坚白而劲，故金郁之发，天洁地明，风清气切。于时为秋，故大凉乃举。大凉乃举，则草树浮烟。在地为金，在天为燥，故燥气以行。燥气以行，则郁雾数起。郁雾数起，则杀气来至。杀气来至，则草木苍干。草木苍干，则金乃有声。有声，即下文林莽声凄也。金郁发，则燥气胜，故民有咳逆之病，心胁满，引少腹，气机上下不和也。善暴痛，不可反侧，气机内外不利也。嗌干，面尘色恶，燥气胜也。凡此皆燥金之病也。金气欲发，则山泽焦枯，而燥气萌，上凝霜卤，而白露降，此金怫乃发之候也。五之气，阳明燥金，故其气五。金气先郁，则夜零白露，林莽声凄，此金气怫郁之先兆。惟其郁之，是以发之。

　　水郁之发，阳气乃辟，阴气暴举，大寒乃至，川泽严凝，寒雾

　　结为霜雪，甚则黄黑昏翳，流行气交，乃为霜杀，水乃见祥。故民

　　病寒客心痛，腰 痛，大关节不利，屈伸不便，善厥逆，痞坚腹满。

　　阳光不治，空积沉阴，白埃昏瞑，而乃发也，其气二火前后，太虚

　　深玄，气犹麻散，微见而隐，色黑微黄，怫之先兆也。

　　辟，作避，便，平声。水气阴寒而湿，故水郁之发，阳气乃避。阳气避则阴气暴举，阴气暴举则大寒乃至，而川泽严凝。寒 、白气也。寒 洁为霜雪，甚则水湿过甚，而黄黑昏翳且流行气交，气交，冬春之交也。流行气交，寒气乘之，乃为霜杀。时惟春也，冰雪化为雨水，故水乃见祥。水郁发而寒气胜，故民病寒客心痛，腰 痛。腰 痛则大关节不利，屈伸不便；心痛则善厥逆。水寒气盛则痞坚腹满，水气欲发则阳光不治，空积沉阴，白埃昏瞑，此水郁而乃发之候也。二火，君火相火也。太阳水气之郁，郁于秋之末，冬之时。秋末乃阳明主气，阳明居少阳相火之后也。太阳水气之发，流行气交，气交乃春时厥阴主气，厥阴居少阴君火之前也，故其气在二火前后。水气郁则太虚深邃而玄黯。其气凝聚而欲散。犹，麻散也，言犹麻绳之紧，将有散意也。气犹麻散，乃微见而复隐之象。太虚深玄乃色黑而微黄之象，此水气怫郁之先兆。惟其郁之，是以发之。

　　木郁之发，太虚埃昏，云物以扰，大风乃至，屋发折木，木有

　　变，故民病胃脘当心而痛。上支两胁，膈咽不通，食饮不下，甚则

　　耳鸣眩转目不识人。善暴僵仆，太虚苍埃，天山一色，或气浊色，黄黑郁若，横云不起雨，

　　而乃发也。其气无常，长川草偃，柔叶呈阴，松吟高山，虎啸岩岫，怫之先兆也。

　　当，如字。横，去声。风木动摇，故木郁之发，郁埃昏冒太虚，而云物以援，大风乃至。

　　大风至则屋发折木，而木有变异之象。木气变故民病胃脘当心而痛，上支两胁，膈咽不通，食饮不下，此木淫土虚病也。甚则耳鸣眩转，目不识人。善暴僵仆此风淫木虚病也。木气郁发则太虚苍埃。夫太虚苍埃，乃天心一色或气浊色也。气浊色者，乃黄黑郁若也。天山一色，黄黑郁若则上下尘蒙。故横云上腾而不起雨，此木郁而乃发之候也。木动风生。四时皆有，故其气无常。偃，仆也。呈阴，背向面也。风生则长川草仆。柔叶呈阴，甚则松吟高山，而虎啸岩岫。是木气郁怫之先兆。惟其郁之，是以发之。

　　火郁之发，太虚曛翳，大明不彰，炎火行，大暑至，山泽燔燎，材木流津，广厦腾烟，

　　土浮霜卤，止水乃减，蔓草焦黄，风行惑言，湿化乃后。故民病少气，疮疡痈肿，胁腹胸背，面首

　　四肢 愤胪胀，疡痱呕逆，螈 骨痛，节乃有动。注下温疟，腹中暴痛，血溢流注，精液乃少。

　　目赤心热，甚则瞀闷懊 ，善暴死。刻终大温，汗濡玄府，其乃发也，其气四。动复刚静，阳

　　极反阴，湿令乃化乃成。华发水凝，山川冰雪，焰阳午泽，怫之先兆也。

　　火气炎灼而热，故火郁之发，太虚如火曛而翳。日月之大明不彰，其时炎火行，大暑至，山泽之间如燔如燎。山泽燔燎，则材木之在山泽者，津汁外流。上天下地犹广厦也。火发烟腾。故广厦腾烟而土块之在广厦者，如霜卤之外浮矣。止水乃减，水因热涸也。蔓草焦黄，火烈如焚也。惑，眩乱也。火亢地赤，民心不宁。眩乱之言，见于风俗。故风行惑言而湿化乃后。后，愆期也。火热伤气，故民病少气，火气外越，故疮疡痈肿。湿化乃后，则湿气内逆，湿气内逆，湿气内逆则胁腹胸背，面首四肢 愤胪胀。

　　火湿之气，郁于内外，则疡痱呕逆。火风之气，淫于内外，则螈 骨痛。节乃有动，火气下行，则注下。

　　火气流经则温疟。火流中土则腹中暴痛。火动也血则血溢流注。火耗其精则精液乃少。精血皆胸则目赤心热，甚则心气自病，郁闷懊 则善暴死，此火亢湿逆，风火并行而有如是之病也。火气欲发，则刻终大温。

　　一气主六十日八十七刻半。如火欲发于四气，则三气之刻数将终。即有大温之气，敷布于外，若汗濡玄府，此其火郁乃发之候也。四之气少阳相火。故其气四，原其火郁之时，火性至动，归复则静。复犹伏也。动复则静，乃阳极反阴之义。阳极反阴则湿令乃化乃成。湿令化成，则光华欲发而水凝之，山川呈色而冰雪之。

　　焰阳之火，归于午泽，此火气怫郁之先兆。惟其郁之，是以发之。

</div>
    <div class="pagination">
<a href="黄帝素问直解_page135.html">上一页</a><span>...</span><a href="黄帝素问直解_page131.html">131</a><a href="黄帝素问直解_page132.html">132</a><a href="黄帝素问直解_page133.html">133</a><a href="黄帝素问直解_page134.html">134</a><a href="黄帝素问直解_page135.html">135</a><span class="current-page">136</span><a href="黄帝素问直解_page137.html">137</a><a href="黄帝素问直解_page138.html">138</a><a href="黄帝素问直解_page139.html">139</a><a href="黄帝素问直解_page140.html">140</a><a href="黄帝素问直解_page141.html">141</a><span>...</span><a href="黄帝素问直解_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
