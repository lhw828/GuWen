<!DOCTYPE html>
<html>
<head>
    <meta charset="UTF-8">
    <title>寿世保元 - 第 187 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 187 页/共 201 页</h1>
    <div class="content">　　八珍汤

　　人参 白术 白茯苓 当归 川芎 白芍 熟地黄（各一钱） 甘草（炙五分）

　　上锉。姜、枣水煎服。

　　一治被人打伤筋骨。跌扑伤。气血虚弱。宜服万病无忧酒。（方见补益）

　　一治打扑损伤。落马坠车。一切疼痛。

　　乳香定痛散

　　乳香 没药 川芎 白芷 赤芍（各一两） 生地黄 牡丹皮（各二两） 甘草（五钱）

　　上为细末。每服三钱。温酒并童便调下。

　　一治风损如神膏。谢医风传。

　　用生姜、葱白二汁。好醋各一碗。下黄丹半斤同熬。又下香油四两。再入桐油四两。熬至滴水成珠不散。下黄丹一两。再熬成膏。入麝香五分。贴风损如神。

　　卷九·外科诸症

　　破伤风

　　夫破伤风者。有因卒暴伤损。风袭其间。传播经络。致使寒热更作。身体反张。口噤不开甚者邪气入脏。有因诸疮不瘥。荣卫虚弱。肌肉不生。疮眼不合。风邪亦能外入于疮。为破伤风之候。有诸疮不瘥。举世皆言蕲艾为上。是谓热疮。而不知火热客毒。逐经诸变。不可胜数。微则发热。甚则生风搐。或角弓反张。口噤目斜。亦有破伤风不灸而病者。因疮着白痂。疮口闭塞。气壅于阳。故热易为郁结。热则生风也。古方药论甚少。以此疾与中风同论。故不另立条目。惟河间论病同伤寒症治。通于表里。分别阴阳。有在表。有在里。有在半表半里者。在表宜汗。在里宜下。在表里之间。宜和解。不可过其治也。故表脉浮而无力者太阳也。脉长而有力者阳明也。脉浮而弦小者少阳也。若明此三法。而施治不中者鲜矣。但中风之人。尚可淹延岁月。而破伤风。始虽在表。随即转里。多致不救。大抵内气虚弱。而有郁热者得之。若内气壮实。而无郁热者。虽伤而无害也。

　　一论破伤风。邪初在表者。急服此药以解之。稍迟则邪入于里。与此药不相合矣。

　　羌活防风汤

　　羌活 防风 本 川芎 白芍 当归 地榆 细辛 甘草（各一钱）

　　上剂。水煎。热服。

　　一论破伤风。在半表半里。急服此汤。稍缓邪入于里。不可用矣。

　　和解汤

　　羌活 防风 川芎 菊花 麻黄 石膏 前胡 黄芩 细辛 枳壳 白茯苓 蔓荆子甘草（各五分） 薄荷 白芷（各二钱半）

　　上剂。水煎。热服。

　　一论破伤风。邪传入里。见舌强口噤。项背反张。筋惕搐搦。痰涎壅塞。胸腹满闷。便溺闭赤。时或汗出。脉洪数而弦也。宜导之。

　　通里汤

　　川芎 羌活 黄芩 大黄（各二钱）

　　上锉。水煎温服。脏腑通和为贵。

　　一论风伤肾而腰痛者。或左右痛无常处。牵引两足。宜用五积散。加防风全蝎三个。（方见中寒）

　　一论破伤风。及金刃伤。打扑伤损。并癫狗咬伤。定能定痛生肌。

　　五真散

　　天南星（为防风所制服之不麻） 防风上各等分。为细末。破伤风以药敷口。然后以温酒调下一钱。如牙关紧急。角弓反张。

　　用药二钱。童便调下。打伤欲死。但心头微温。以童便灌下二钱。并进二服。癫狗咬破。先口噙药水洗净。用棉拭干贴药。更不再发。无脓。大效。

　　一治。破伤风。初觉有风。急取热粪堆内蛴螬虫二三个。用手捏住。待虫口中吐出水。

　　就抹破处。身穿稍浓衣裳。待少时疮口觉麻。两胁微汗出。立效。如风紧急。速取此虫三五个剪去尾。肚内黄水自出。涂疮口。再滴些少热酒饮之。汗出立效。烂草房上。亦有此虫。

　　一治破伤风五七日未愈。已至角弓反张。牙关紧急。服之神效。

　　蝉蜕（去头及足净五钱）

　　上为末。用好酒一碗煎滚。服之立苏。

　　一治破伤风。

　　夺命丹

　　川乌（火煨去黑皮一两） 雄黄（一钱）

　　上为末。葱汁为丸。如莲子大。每服一丸。用葱叶一片。将药裹内。火微烧。嚼烂。黄酒下。衣盖汗出立愈。

　　灸法 治破伤风。及疯犬咬伤。（方见灸法）

　　一治破伤风牙关紧急。

　　立效散

　　雄黄 香白芷上各等分。好酒煎服。如牙关紧者。灌之即活。

　　卷九·外科诸症

　　汤火

　　凡遇汤火所伤。切勿用冷水冷物冷泥。盖热气得冷气则却深搏。焖入筋骨。慎之慎之。

　　先以盐水和米醋调涂疮上。又以醋泥涂之。仍用醋涂不绝。暂救痛苦。一面急捣生地黄。醋调敷疮上。直候疼止。虽浓至数寸亦不妨。

　　一治汤烫。被火烧破。疮毒疼痛。三方俱效。

　　一方。用大黄末。蜜和涂之。立愈。

　　一方。用鸡子清。磨京墨涂之。上用三层湿纸盖之。

</div>
    <div class="pagination">
<a href="寿世保元_page186.html">上一页</a><span>...</span><a href="寿世保元_page182.html">182</a><a href="寿世保元_page183.html">183</a><a href="寿世保元_page184.html">184</a><a href="寿世保元_page185.html">185</a><a href="寿世保元_page186.html">186</a><span class="current-page">187</span><a href="寿世保元_page188.html">188</a><a href="寿世保元_page189.html">189</a><a href="寿世保元_page190.html">190</a><a href="寿世保元_page191.html">191</a><a href="寿世保元_page192.html">192</a><span>...</span><a href="寿世保元_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
