<!DOCTYPE html>
<html>
<head>
    <meta charset="UTF-8">
    <title>金匮要略心典 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略心典 - 第 30 页/共 31 页</h1>
    <div class="content">　　黄芩（一两） 苦参（二两） 干地黄（四两）

　　上三味。以水六升。煮取二升。温服一升。多吐下虫。

　　此产后血虚风入而成热之证。地黄生血。苦参、黄芩除热也。若头痛者。风未全变为热。故宜柴胡解之。

　　千金内补当归建中汤 治妇人产后虚羸不足。腹中刺痛不止。吸吸少气。或苦少腹急。痛引腰背。不能食饮。产后一月。日得服四五剂为善。令人强壮宜。

　　当归（四两） 桂枝 生姜（各三两） 芍药（六两） 甘草（二两） 大枣（十二枚）

　　上六味。以水一斗。煮取三升。分温三服。一日令尽。若大虚加饴糖六两。汤成内之。于火上暖令饴消。若去血过多。崩伤内衄不止。加地黄六两。阿胶二两。合八味汤成。内阿胶。若无当归。以芎代之。若无生姜。以干姜代之。

　　卷下

　　妇人杂病脉证并治第二十二

　　妇人中风。七八日续来寒热。发作有时。经水适断者。此为热入血室。其血必结。故使如疟状。发作有时。小柴胡汤主之。

　　中风七八日。寒热已止而续来。经水才行而适断者。知非风寒重感。乃热邪与血俱结于血室也。

　　热与血结。攻其血则热亦去。然虽结而寒热如疟。则邪既留连于血室。而亦侵淫于经络。设攻其血。

　　血虽去。邪必不尽。且恐血去而邪得乘虚尽入也。仲景单用小柴胡汤。不杂血药一味。意谓热邪解而乍结之血自行耳。

　　妇人伤寒发热。经水适来。昼日明了。暮则谵语。如见鬼状者。此为热入血室。治之无犯胃气。

　　及上二焦。必自愈。

　　伤寒发汗过多者。邪气离表则入阳明。经水适来者。邪气离表则入血室。盖虚则易入。亦惟虚者能受也。昼日明了。暮则谵语者。血为阴。暮亦为阴。阴邪遇阴乃发也。然热虽入而血不结。其邪必将自解。治之者但无犯胃气。及上二焦阳气而已。仲景盖恐人误以发热为表邪未解。或以谵语为阳明胃实。而或攻之或汗之也。

　　妇人中风。发热恶寒。经水适来。得之七八日。热除脉迟身凉和。胸胁满如结胸状。谵语者。此为热入血室也。当刺期门。随其实而取之。

　　热除脉迟身凉和而谵语者。病去表而之里也。血室者。冲任之脉。肝实主之。肝之脉布胁肋。上贯膈。其支者。复从肝别上膈。注于肺。血行室空。热邪独胜。则不特入于其宫。而亦得游其部。是以胸胁满如结胸状。许叔微云。邪气蓄血。并归肝经。聚于膻中。结于乳下。以手触之则痛。非汤剂可及。故当刺期门。期门、肝之募。随其实而取之者。随其结之微甚。刺而取之也。

　　阳明病。下血谵语者。此为热入血室。但头汗出。当刺期门。随其实而泻之。 然汗出者愈。

　　阳明之热。从气而之血。袭入胞宫。即下血而谵语。盖冲任之脉。并阳明之经。不必乘经水之来。

　　而后热得入之。故彼为血去而热入。此为热入而血下也。但头汗出者。阳通而闭在阴也。此虽阳明之热。而传入血室。则仍属肝家。故亦当刺期门以泻其实。刺已。周身 然汗出。则阴之闭者亦通。故愈。

　　妇人咽中如有炙脔。半夏浓朴汤主之。

　　此凝痰结气。阻塞咽嗌之间。千金所谓咽中帖帖。如有炙肉。吞不下。吐不出者是也。半夏、浓朴、生姜。辛以散结。苦以降逆。茯苓佐半夏利痰气。紫苏芳香。入肺以宣其气也。

　　半夏浓朴汤方半夏（一升） 浓朴（三两） 茯苓（四两） 生姜（五两） 苏叶（二两）

　　上五味。以水一斗。煮取四升。分温四服。日三夜一服。

　　妇人脏燥。喜悲伤欲哭。象如神灵所作。数欠伸。甘麦大枣汤主之。

　　脏燥。沈氏所谓子宫血虚。受风化热者是也。血虚脏燥。则内火扰而神不宁。悲伤欲哭。有如神灵。而实为虚病。前五脏风寒积聚篇。所谓邪哭使魂魄不安者。血气少而属于心也。数欠伸者。经云。

　　肾为欠、为嚏。又肾病者。善伸、数欠、颜黑。盖五志生火。动必关心。脏阴既伤。穷必及肾也。小麦为肝之谷。而善养心气。甘草、大枣。甘润生阴。所以滋脏气而止其燥也。

　　甘麦大枣汤方甘草（三两） 小麦（一升） 大枣（十枚）

　　上三味。以水六升。煮取三升。分温三服。亦补脾气。

　　妇人吐涎沫。医反下之。心下即痞。当先治其吐涎沫。小青龙汤主之。涎沫止。乃治痞。泻心汤主之。

　　吐涎沫。上焦有寒也。不与温散而反下之。则寒内入而成痞。如伤寒下早例也。然虽痞而犹吐涎沫。则上寒未已。不可治痞。当先治其上寒。而后治其中痞。亦如伤寒例。表解乃可攻痞也。

　　小青龙汤方（见肺痈）

　　泻心汤方（见惊悸）

　　妇人之病。因虚积冷结气。为诸经水断绝。至有历年。血寒积结胞门。寒伤经络。凝坚在上。呕吐涎唾。久成肺痈。形体损分。在中盘结。绕脐寒疝。或两胁疼痛。与脏相连。或结热中。痛在关元。

　　脉数无疮。肌若鱼鳞。时着男子。非止女身。在下来多。经候不匀。令阴掣痛。少腹恶寒。或引腰脊。

　　下根气街。气冲急痛。膝胫疼烦。奄忽眩冒。状如厥癫。或有忧惨。悲伤多嗔。此皆带下。非有鬼神。

　　久则羸瘦。脉虚多寒。三十六病。千变万端。审脉阴阳。虚实紧弦。行其针药。治危得安。其虽同病。

　　脉各异源。子当辨记。勿谓不然。

　　此言妇人之病。其因约有三端。曰虚。曰冷。曰结气。盖血脉贵充悦。而地道喜温和。生气欲条达也。否则血寒经绝。胞门闭而经络阻矣。而其变证。则有在上在中在下之异。在上者。肺胃受之。为呕吐涎唾。为肺痈。为形体消损。病自下而至上。从炎上之化也。在中者。肝脾受之。或寒疝绕脐。

　　或胁痛连脏。此病为阴。或结热中。痛在关元。或脉数肌干。甚则并着男子。此病为热中。为阴阳之交。故或从寒化。或从热化也。在下者。肾脏受之。为经脱不匀。为阴中掣痛。少腹恶寒。或上引腰脊。

　　下根气街。及膝胫疼痛。肾脏为阴之部。而冲脉与少阴之大络。并起于肾故也。甚则奄忽眩冒。状如厥癫。所谓阴病者。下行极而上也。或有忧惨悲嗔。状如鬼神者。病在阴。则多怒及悲愁不乐也。而总之曰此皆带下。带下者。带脉之下。古人列经脉为病。凡三十六种。皆谓之带下病。非今人所谓赤白带下也。至其阴阳虚实之机。针药安危之故。苟非医者辨之有素。乌能施之而无误耶。三十六病者。

　　十二 、九痛、七害、五伤、三痼也。

　　问曰。妇人年五十所。病下利数十日不止。暮即发热。少腹里急。腹满。手掌烦热。唇口干燥。

　　何也。师曰。此病属带下。何以故。曾经半产。瘀血在少腹不去。何以知之。其证唇口干燥。故知之。

　　当以温经汤主之。

　　妇人年五十所。天癸已断而病下利。似非因经所致矣。不知少腹旧有积血。欲行而未得遽行。欲止而不能竟止。于是下利窘急。至数十日不止。暮即发热者。血结在阴。阳气至暮。不得入于阴。而反浮于外也。少腹里急腹满者。血积不行。亦阴寒在下也。手掌烦热。病在阴。掌亦阴也。唇口干燥。

　　血内瘀者。不外荣也。此为瘀血作利。不必治利。但去其瘀而利自止。吴茱萸、桂枝、丹皮。入血散寒而行其瘀。芎、归、芍药、麦冬、阿胶。以生新血。人参、甘草、姜、夏。以正脾气。盖瘀久者营必衰。下多者脾必伤也。

　　温经汤方吴茱萸（三两） 当归 芎 芍药 人参 桂枝 阿胶 丹皮 生姜 甘草（各二两） 半夏（半升） 麦冬（一升）

　　上十二味。以水一斗。煮取三升。分温三服。亦主妇人少腹寒。久不受胎。兼治崩中去血。或月水来过多。及至期不来。

　　带下。经水不利。少腹满痛。经一月再见者。土瓜根散主之。

</div>
    <div class="pagination">
<a href="金匮要略心典_page29.html">上一页</a><span>...</span><a href="金匮要略心典_page25.html">25</a><a href="金匮要略心典_page26.html">26</a><a href="金匮要略心典_page27.html">27</a><a href="金匮要略心典_page28.html">28</a><a href="金匮要略心典_page29.html">29</a><span class="current-page">30</span><a href="金匮要略心典_page31.html">31</a><a href="金匮要略心典_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
