<!DOCTYPE html>
<html>
<head>
    <meta charset="UTF-8">
    <title>类证活人书 - 第 13 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证活人书 - 第 13 页/共 32 页</h1>
    <div class="content">　　葛根黄芩黄连汤（二十八） 太阳病桂枝证医反下之。利遂不止。脉促者。表未解也。喘而汗出者。此主之。

　　葛根（四两） 黄芩（一两半） 黄连（六两或作二两半） 甘草（二两炙）

　　上锉如麻豆大。每服五钱。水一盏半。煮至八分。去滓温服。日进二三服。

　　小柴胡汤。（二十九） 太阳病十日以去。脉浮细而嗜卧者外已解。设胸满痛。与服。脉但浮者。与麻黄汤。○伤寒五六日中风往来寒热。胸胁苦痛。默默不欲食。心烦喜呕。或胸烦而不呕。或渴或腹中痛。或胁下痞硬。或心下悸。小便不利。或不渴。身有微热。或咳者。此主之。○血弱气尽。腠理开。邪气因入与正气相搏。结于胁下。邪正分争。往来寒热。休作有时。默默不欲饮食。脏腑相连。其痛必下。邪高痛下。故使呕也。此主之。○服柴胡汤已。渴者属阳明。以法治之。

　　○伤寒四五日。身热恶风。颈项强。胁下满。手足温而渴者。此主之。○伤寒阳脉涩。阴脉弦。法当腹中急痛。先与小建中汤。不瘥者此主之。○太阳病。过经十余日。发汗吐下之后。四五日柴胡汤证仍在者。先与小柴胡呕不止。心下急。郁郁微烦者。为未解也。与大柴胡汤下之即愈。○妇人中风七八日。续得寒热。发作有时。经水适断者。此为热入血室。其血必结。故使如疟状。此主之。○伤寒五六日。头汗出。微恶寒。手足冷。心下满。不欲食。大便硬。脉细者为阳微结。必有表。复有里也。脉沉亦在里也。汗出为阳微。假令纯阴结。不得复有外证。悉入在里。此为半在里半在表也。脉虽沉紧。不得为少阴病。所以然者。阴不得有汗。令头汗出。故知非少阴也。可与服此。设不了了者。得屎而解。○伤寒五六日。呕而发热者。柴胡汤证具。而以他药下之。柴胡证仍在者。复与柴胡汤。此虽已下之。不为逆。必蒸蒸而振。却发热汗出而解。若心下满而腹痛者。此为结胸也。大陷胸汤主之。

　　但满而不痛者。此为痞。柴胡不中与之。宜半夏泻心汤。（以上属太阳）○阳明病发潮热。大便溏。小便自可。胸胁满不去者。与服之。○阳明病。胁下硬满不大便而呕。舌上白苔者。可与服之。上焦得通。津液得下。胃气因和。身 然汗出而解。○阳明中风。脉弦浮大而短气。腹都满。胁下及心痛。久按之气不通。鼻干不得汗。嗜卧。一身及目悉黄。小便难。有潮热。时时哕。身前后肿。刺之小瘥。外不解。病过十日。脉续浮者。与此药主之。（以上属阳明）○太阳病不解。转入少阳。胁下硬满。干呕不能食。往来寒热。尚未吐下。脉沉紧者。此主之。若已吐下发汗。温针谵语。小柴胡汤证罢。此为坏证。知犯何逆。以法治之。（以上属少阳）○呕而发热者宜服。○伤寒瘥已。后更发热。此主之。脉浮者。以汗解之。脉沉实者。以下解。（属辨阴阳易瘥后劳复病脉证）

　　黄芩（一两半。若腹中痛者。去黄芩加芍药一两半。芍药或作三分。若心下悸小便不利者。去黄芩加茯苓二两）

　　人参（一两半。若不渴外有微热者。去人参加桂枝一两半。温覆微汗愈。若咳嗽者。去人参并枣子加五味子一两一分干姜一两） 枣子（六枚。若胁下痞硬。去枣子加牡蛎二两熬。牡蛎或作一两） 半夏（一两一分汤洗。若胸中烦不呕者。

　　去半夏人参加栝蒌实一枚。用四分之一。若渴者。去半夏更加人参三分栝蒌根二两） 柴胡（四两去芦） 甘草（一两半炙）

　　上锉如麻豆大。每服抄五钱匕。生姜四片。枣子三枚。水一盏半。煮至八分。去滓温服。日三服。

　　卷第十三

　　大柴胡汤（三十） 太阳病过十余日。发汗吐下之后。四五日柴胡证仍在者。先与小柴胡。呕不止。（一云呕止小安）心下急。郁郁微烦者为未解也。与大柴胡汤下之则愈。○伤寒十余日。热结在里。往来寒热者与服。○伤寒发热汗出不解。心中痞硬。呕吐而下利者。此主之。

　　（以上属太阳）○阳明病汗多者。急下之。宜服。○少阴病下利清水。心下痛。口干者。可下之。

　　宜大柴胡、大承气汤。○病腹中满痛。此为实。当下之。宜大承气、大柴胡汤。○腹满不减。减不足言。当下之。宜大柴胡、大承气汤。○伤寒后脉沉者。内实也。下之解。宜服。○伤寒六七日。目中不了了。睛不和。无表里证。大便难。身微热者。实也。急下之。宜大承气、大柴胡汤。○太阳病未解。脉阴阳俱停。必先振栗汗出而解。但阴脉微者。下之而解。宜服。○病患无表里证。发热七八日。虽脉浮数者。可下之。大柴胡汤主之。○病患烦热。汗出则解。又如疟状。日晡所发热者。属阳明。脉实者可下之。大柴胡大承气汤主之。（属可下病脉证）

　　柴胡（四两） 黄芩 芍药（各一两半） 半夏（一两一分洗） 枳实（二枚去穣炒。千金云。枳实去穣一分准二枚）

　　上锉如麻豆大。每服抄五钱匕。生姜四片。枣子一枚。水一盏半。煮至八分。去滓温服。以利为度。未利再服。（本方无大黄。欲下者。加大黄一两）

　　柴胡桂枝汤（三十一） 伤寒六七日。发热微恶寒。肢节烦。头疼微呕。心下支结。外证未去者。此主之。（属太阳）

　　○发汗多亡阳谵语者。不可下。与此药和其营卫。以通津液。后自愈。（属发汗后病脉证）

　　柴胡（一两三钱） 桂枝（去皮） 黄芩 人参 芍药（各半两） 半夏（四钱一字洗） 甘草（三钱一字炙）

　　上锉如麻豆大。每服抄五钱匕。生姜四片。枣子一枚。水一盏半。煮至八分。去滓温服。

　　柴胡桂枝干姜汤。（三十二） 伤寒五六日已发汗而复下之。胸胁满。微结。小便不利。渴而不呕。但头汗出。往来寒热心烦者。此为未解也。宜服之（属太阳）

　　柴胡（四两） 桂枝（去皮） 黄芩（各一两半） 牡蛎（熬） 甘草（炙）

　　干姜（各一两） 栝蒌根（二两）

　　上锉如麻豆大。每服抄五钱匕。水一盏半。煮至八分。去滓温服。食顷再服。

　　柴胡加龙骨牡蛎汤（三十三） 伤寒八九日下之。胸满烦惊。小便不利。谵语。一身尽重不可转侧者。此主之。（属太阳）

　　柴胡 黄芩 龙骨（各一两） 铅丹 人参 桂枝 半夏（半合汤洗） 牡蛎（一分半 ）

　　上锉如麻豆大。每服抄五钱匕。生姜四片。枣子一枚。水一盏半。煮至八分。去滓温服。（又见辨误）

　　柴胡加芒硝汤（三十四） 伤寒十三日不解。胸胁满而呕。日晡所发潮热已而微利。

　　此本柴胡下之。以不得利。今反利者。知医以丸药下之。此非其治也。潮热者实也。先宜服小柴胡汤以解外。后以柴胡加芒硝主之。（属太阳）

　　黄芩 人参（各半两） 柴胡（一两三钱三字） 芒硝（一两） 甘草（炙半两） 半夏（四钱一字汤洗）　上锉如麻豆大。每服抄五钱匕。生姜四片。枣子一枚。水一盏半。煮至八分。去滓内芒硝。更微沸温服。

　　大青龙汤（三十五） 太阳中风。脉浮紧。发热恶寒。身疼痛。不汗出而烦躁者。此药主之。若脉微弱。汗出恶风者。不可服之。服之则厥逆筋惕肉 。此为逆也。○伤寒脉浮缓。身不疼。但重。乍有轻时。无少阴证者。此主之。（属太阳）

　　桂枝（去皮一两） 甘草（一两炙） 石膏（如半个鸡子大。碎） 杏仁（二十枚去皮尖） 麻黄（三两去节汤泡。去黄汁。焙干秤）

　　上锉如麻豆大。每服抄五钱匕。生姜四片。枣子一枚。水一盏半。煮至八分。去滓温服。取汗为度。若汗周身润。止后服。未周身润可停待相次服尽。不欲汗多。恐亡阳故也。若汗多不止。用温粉扑之。

　　温粉方白术 本 川芎 白芷（各等分）

　　上捣罗为细末。每末一两。入米粉三两和之。粉扑周身止汗。无 本亦得。若汗已出后尽剂服。汗多亡阳。遂逆。恶风烦躁。不得眠也。

　　小青龙汤（三十六） 伤寒心下有水气。咳而微喘。发热不渴。服汤已。渴者此寒去欲解也。此主之。○伤寒表不解。心下有水气。干呕发热而咳。或渴或利。或噎或小便不利。小腹满。或喘者。此主之。

　　芍药 桂枝（去皮） 干姜（炮） 甘草（炙） 细辛（各一两半） 五味子（一两。别本或加一分） 半夏（一两半。汤洗。若渴者。去半夏。加栝蒌根一两半）麻黄（一两半。微利者去麻黄。加荛花如一弹子。熬令赤色。若噎者。去麻黄加附子半个炮。若小便不利。小腹满者。去麻黄加茯苓二两。若喘者去麻黄加杏仁一两半。去皮尖麻黄汤泡）

　　上锉如麻豆大。每服抄五钱匕。水一盏半。煮至八分。去滓温服。杏仁、半夏二味。或各作一两一分。

　　小建中汤（三十七） 伤寒阳脉涩。阴脉弦。法当腹中急痛。先与小建中汤。不瘥者。小柴胡汤主之。○伤寒二三日。心中悸而烦者宜服。

　　芍药（三两） 甘草（一两炙） 桂枝（一两半去皮） 胶饴（半升。旧有微溏或呕者去胶饴。局方加黄 一两半为黄 建中汤）

　　上锉如麻豆大。每服抄五钱匕。水一盏半。生姜四片。大枣子一枚。煮至八分。去滓下胶饴两匙许再煎化。温服。日三服。夜二服。尺脉尚迟。再作一剂。加黄 末一钱。

　　煎造胶饴法糯米（一升拣淘净） 大麦柏末（六两）

　　上米一如炊饭甑上至气溜。取下倾入一盆子。入柏末一合。并汤一盏来许。拌和。再上甑至饭熟。却入盆子内。都以柏末拌和。入一瓷罐子。可容五升许。冬月罐子热。春秋夏温。冬月用汤二升许入罐子内。约内面饭上汤三指许即得。布并纸三五重盖定。更以绵或絮抱定近火。春秋夏即温和。至一宿。见米浮在水面上。即以布绞裂。取清汁。

　　银石器内煎。至面上有膜。即以木篦不住手搅。至稀糊。以瓷器收。夏月置井中。庶不酸。

　　大陷胸汤（三十八） 太阳病脉浮而动。数浮则为风。数则为热。动则为痛。数则为虚头痛发热。微盗汗出而反恶寒。表未解也。医反下之。动数变迟。膈内拒痛。胃中空虚。客气动膈。短气躁烦。心中懊 。阳气内陷。心下因硬。则为结胸。大陷胸汤主之。若不结胸。但头汗出。余处无汗。剂颈而还。小便不利。身必发黄。○伤寒六七日。结胸热实。脉沉而紧。心下痛。按之石硬者。

　　宜服。○伤寒十余日。热结在里。复往来寒热者。与大柴胡汤。但结胸无大热者。此为小结在胸胁也。但头微汗出者。此主之。○太阳病重发汗而复下之。不大便五六日。舌上燥而渴。日晡所小有潮热。从心下至小腹硬满而痛。不可近者。此主之。○伤寒五六日。呕而发热者。柴胡汤证具。而以他药下之。柴胡证仍在者。复与柴胡汤。此虽已下之不为逆。必蒸蒸而振。却发热汗出而解。若心下满而硬痛者。此为结胸也。此主之。

　　（以上属太阳）

　　大黄（一两半。去皮锦文者为末） 甘遂（一字赤连珠者细罗为末） 芒硝（五分）

　　上以水二盏。先煮大黄至一盏。去滓。下硝一沸。下甘遂末。温服。得快利。止后服。

　　又大陷胸汤方桂枝（一两） 甘遂（一两或作半两） 大枣（一两或作三枚） 人参（一两）栝蒌实（一枚去皮只用四分之一）

</div>
    <div class="pagination">
<a href="类证活人书_page12.html">上一页</a><span>...</span><a href="类证活人书_page8.html">8</a><a href="类证活人书_page9.html">9</a><a href="类证活人书_page10.html">10</a><a href="类证活人书_page11.html">11</a><a href="类证活人书_page12.html">12</a><span class="current-page">13</span><a href="类证活人书_page14.html">14</a><a href="类证活人书_page15.html">15</a><a href="类证活人书_page16.html">16</a><a href="类证活人书_page17.html">17</a><a href="类证活人书_page18.html">18</a><span>...</span><a href="类证活人书_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
