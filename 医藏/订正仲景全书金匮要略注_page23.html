<!DOCTYPE html>
<html>
<head>
    <meta charset="UTF-8">
    <title>订正仲景全书金匮要略注 - 第 23 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书金匮要略注 - 第 23 页/共 54 页</h1>
    <div class="content">　　【按】脉得请沉者一条，乃始论水气病之脉，当列于篇首。但古本“脉得诸沉”之上，有“少阴脉紧而沉……”四句，文义不属，并有脱简，不释。

　　【注】咳喘而不肿胀，谓之痰饮；肿重而不咳喘，谓之水气。沉脉得于诸部，身体不肿重者，当责为气也；肿重者，当责有水也。以水蓄于里，故脉沉；水溢于表，故肿重也。

　　水病脉出者，死。

　　【注】水病肉肿，脉当不见，今脉出者，是气外散也，故死。

　　【集注】沈明宗曰：脉得诸沉，沉为气郁，不行于表，则络脉虚，虚即水泛皮肤肌肉。故身体肿重，当责有水。但沉为正水，而正水乃阴盛阳郁，脉必沉极，若陡见浮起，是真气离根之象，故曰：水病脉出者死。若风、皮二水脉浮洪，不在此例。

　　问曰：病下利后渴饮水，小便不利，腹满阴肿者，何也？答曰：此法当病水，若小便自利及汗出者，自当愈。

　　【注】病下利则虚，其土伤其津也，土虚则水易妄行，津伤则必欲饮水？若小便自利及汗出者，则水精输布，何水病之有？惟小便不利，则水无所从出，故必病水。病水者脾必虚，不能制水，故腹满也；肾必虚，不能主水，故阴肿也。于此推之，凡病后伤津，渴欲饮水，不便不利者，皆当防病水也。

　　【集注】程林曰：病下利，则脾土衰而津液竭，故渴引饮；而土又不能制水，故小便不利；脾恶湿，故腹满；肾主水，故阴肿。此为病水无疑。若小便利则水行，汗出则水散，虽不药而亦自愈矣。

　　夫水病患，目下有卧蚕，而目鲜泽，脉伏，其人消渴。病水腹大，小便不利，其脉沉绝者，有水可下之。

　　【按】其人消渴之下，古本有“病水腹大，小便不利，其脉沉绝者，有水可下之”四句，与上文义不属，当另分为一条，在本门五条之次，始合里水脉证。

　　【注】目下窠，太阴也。目下微肿，水也。惟土不能制水，则水泛溢为病，故水始病必先见微肿于目下也。有卧蚕状，水病证也；面目鲜泽，水病色也；沉甚脉伏，水病脉也；消渴引饮，水病因也，此皆水病先见之征也。

　　【集注】赵良曰：《内经》曰：色泽者，病溢饮；溢饮者，渴而多饮，溢于肠胃之外。又曰：水阴，也，目下亦阴也，腹者至阴之所居也，故水在腹，便目下肿也。《灵枢》曰：水始起也，目下微肿如蚕，如新卧起之状，其人初由水谷不化津液，以成消渴，必多饮，多饮则水积，水积则气道不宣，故脉伏矣。

　　沈明宗曰：水外走则泛溢于皮肤肌肉，内逆则浸淫于脏腑肠胃，相随胃脉上注于面，目下如卧蚕之状；水主明亮而光润，故面鲜泽，为水病之验也，然水病因阳微阴盛，经隧不利，所以脉伏，而胃中津液水饮，外溢皮肤肌肉，不溉喉舌，故作消渴，诚非真消渴也。

　　师曰：诸有水者，腰以下肿，当利小便；腰以上肿，当发汗乃愈。

　　【注】诸有水者，谓诸水病也。治诸水之病，当知表里上下分消之法。腰以上肿者水在外，当发其汗乃愈，越婢、青龙等汤证也；腰以下肿者水在下，当利小便乃愈，五苓、猪苓等汤证也。

　　【集注】赵良曰：身半以上，天之分，阳也；身半以下，地之分，阴也。而身之腠理行天分之阳，小便通地分之阴。故水停于天者，开腠理而水从汗散；水停于地者，决其出关而水自出矣。即《内经》开鬼门、洁净府法也。

　　尤怡曰：发汗利小便，因其势而利导之也。

　　病水，腹大，小便不利，其脉沉绝者，有水，可下之。

　　【注】上条为水之在外、在下者立法也。若水在里者，非其治矣。腹者至阴脾也，故病水必腹大也。水蓄于内，故小便不利也。其脉沉绝，即伏脉也。脉伏腹大，小便不利，里水已成，故可下之。十枣、神 之类，酌而用之可也。

　　【集注】程林曰：腹大者，为水在里，小便不利者，为水不行，是以脉必沉伏也，故宜下之以利其水。

　　里水者，一身面目黄肿，其脉沉，小便不利，故令病水；假如小便自利，此亡津液，故令渴也。越婢加术汤主之。

　　【按】“越婢加术汤主之”七字，当在后“太阳病，脉浮而紧”条，“发汗即愈”之下，文义始属。必是错简在此，观其里有水之文，自可知非越婢加术汤发表之药所能治矣。

　　【注】此承上条言里水未实，不可下、不可利之义也。里水者，谓里有水也。一身面目黄肿，有水之证也；脉沉，有水之脉也。虽有是证脉，犹必渴而小便不利、腹大者，始为里有水也。设不腹大满急，此里水未实，不可下也。若小便自利，此亡津液作渴，非里有水作渴，亦不可利小便也。

　　【集注】尤怡曰：里水，水从里积，与风水不同，故其脉不浮而沉，而盛于内者，必溢于外，故一身面目悉黄肿也。水病小盒饭不利，今反自利，则津液消亡，水病已，而渴病起矣。

　　越婢加术汤方

　　（见下）

　　心下坚，大如盘，边如旋盘，水饮所作，枳实白术汤主之。

　　【注】心下坚，大如盘，边如旋盘，此里水所作也，似当下而不可下者，以坚大而不满痛，是为水气虚结，未可下也。故以白术倍枳实，补正而兼破坚，气行则结开，两得之矣。此里水不可下之和剂也。

　　【集注】赵良曰：心下，胃上脘也。胃气弱，则所饮之水入而不消，痞结而坚，必强其胃，乃可消痞。白术健脾强胃，枳实善消心下痞，逐停水，散滞气。

　　程林曰：此证如盘而不如杯，是水饮散漫之状也。以散漫于心下如盘，不必辛热之剂以发之。但用枳、术以散之，得腹中软而水自消矣。

　　沈明宗曰：见心下坚大如盘，当审虚实寒热，脉之浮沉、迟数、大小为异，毋得执方而误用也。

　　尤怡曰：言水饮所作者，所以别于气分也。气无形以辛甘散之，水有形以苦泄之。

　　枳实白术汤方

　　枳实（七枚） 白术（二两）

　　上二味，以水五升，煮取三升，分温三服。腹中软即当散也。

　　【集解】李 曰：枳实消胀，苦以泄之也；白术去湿，苦以燥之也。后张元素治痞用枳术丸，亦从此汤化出。但此乃水饮所作，则用汤以荡涤之；彼属食积所伤，则用丸以消磨之。一汤一丸，各有深意，非漫无主张也。

　　跗阳脉当伏，今反紧，本自有寒，疝瘕，腹中痛，医反下之，下之则胸满短气。跗阳脉当伏，今反数，本自有热，消谷，小便数，今反不利，此欲作水。

　　【注】此明里有水兼寒兼热，误下之义也。里水脉伏，非谓三部脉皆当伏，乃谓跗阳胃脉当伏也，若脉不伏反紧，其人必本自有寒也。水寒同病，则疝瘕腹中痛，医误以为里水而下之。水去寒留，更虚其中，故胸满短气也。若脉不伏反数，其人必本自有热也。水热同病，当消谷而小便数，不病水也，今小便反不利，此欲作水之病也。

　　【集注】赵良曰：跗阳当伏者，非跗阳胃气之本脉也，为水蓄于下，其气伏，故脉亦伏。脉法曰：伏者为水。

　　魏荔彤曰：跗阳有水邪，则当伏，以胃阳为衣，湿阴寒所固闭，故阳明之脉不出也，今反紧，不惟水盛于里，而且寒盛于中矣。盖其人不止有水气之邪，而更兼平日有积寒疝瘕，腹中常常作痛，水邪中又兼寒邪也。医者不识其为阴寒，乃以为水邪可下，虽水下沉，而寒邪上逆，故胸满短气矣。此病跗阳脉当伏，今反数，为本自有热。然本自有热，则当消谷，小便数，大便坚，如伤寒胃实之证也。今小便反不利，则知为欲作水，与湿热之邪无疑也。

　　肝水者，其腹大，不能自转侧，胁下腹痛，时时津液微生，小便续通。

　　【注】以上发明表里上下之水，以下发明五脏气血之水也。肝主筋，腹胁是其部也，水邪干之，外则筋缓不能自转侧，内则腹大、胁痛，淋溲也。

　　【集注】魏荔彤曰：肝水者，水附肝，则肝水也。肝经有水，必存两胁，故腹大而胁下痛。少阳阴阳往来之道路，有邪窒碍，故不能自转侧。肝有水邪，必上冲胸咽，故时时津液微生，及上升而下降，小便不利者又续通，此水邪随肝木往来升降之气上下为患也。见此知肝经有水，当于肝脏治之也。

　　尤怡曰：肝之府在胁，而气连少腹，肝之水不行，则腹大不能转侧，胁下腹痛也，时时津液微生，小便续通者，肝喜冲逆而主疏泄，水液随之而上下也。

　　心水者，其身重，而少气不得卧，烦而躁，其人阴肿。

　　【按】“其人阴肿”四字，当在肾水条内，错简在此。

　　【注】心主脉，膻中是其部也。水邪干之，外则周身之脉不行，其身重也；内则少气心烦，不得卧而躁也。

　　【集注】程林曰：《内经》云：心主身之血脉。《上经》曰：水在心，心下坚筑短气，是以身重少气也。《内经》曰：诸有水病者，不得卧。夫心属火，水在心是以不得卧而烦躁也。

　　魏荔彤曰：夫水邪，亦积聚之类也。切近于其处，则伏留于是脏，即可以脏而名证。

　　水附于心，则心水也。心经有水，四肢百骸，皆可灌注，故身重；气为水邪所阻，故少气；水邪逼处，神魂不安，故不得卧；神明扰乱，故躁而烦。见此知心经有水，当于心经治之也。

</div>
    <div class="pagination">
<a href="订正仲景全书金匮要略注_page22.html">上一页</a><span>...</span><a href="订正仲景全书金匮要略注_page18.html">18</a><a href="订正仲景全书金匮要略注_page19.html">19</a><a href="订正仲景全书金匮要略注_page20.html">20</a><a href="订正仲景全书金匮要略注_page21.html">21</a><a href="订正仲景全书金匮要略注_page22.html">22</a><span class="current-page">23</span><a href="订正仲景全书金匮要略注_page24.html">24</a><a href="订正仲景全书金匮要略注_page25.html">25</a><a href="订正仲景全书金匮要略注_page26.html">26</a><a href="订正仲景全书金匮要略注_page27.html">27</a><a href="订正仲景全书金匮要略注_page28.html">28</a><span>...</span><a href="订正仲景全书金匮要略注_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
