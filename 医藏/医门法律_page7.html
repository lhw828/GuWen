<!DOCTYPE html>
<html>
<head>
    <meta charset="UTF-8">
    <title>医门法律 - 第 7 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医门法律 - 第 7 页/共 35 页</h1>
    <div class="content">　　　　以寒热分阴阳，则阴阳不可混，此又阴阳邪正之离合也。知阴阳邪正之治，则阴阳和而生道得矣。

　　　　《本神篇》曰：心怵惕思虑则伤神，伤神则恐惧自失。《邪气脏腑病形篇》曰：忧愁恐惧则伤心。《口问篇》曰：悲　　哀忧愁则心动，心动则五脏六腑皆摇。可见心为五脏六腑之大主，而总统魂魄，兼该志意，故忧动于心则肺应，思动于　　心则脾应，怒动于心则肝应，恐动于心则肾应，此所以五志惟心所使也。设能善养此心，而居处安静，无为惧惧，无为　　欣欣，婉然从物而不争，与时变化而无我，则志意和，精神定，悔怒不起，魂魄不散，五脏俱宁，邪亦安从奈我何哉？　　人知阴虚唯一，而不知阴虚有二。如阴中之水虚，则病在精血，阴中之火虚，则病在神气。盖阳衰则气去，故神志　　为之昏乱，非火虚乎。阴亏则形坏，故肢体为之废弛，非水虚乎。今以神离形坏之证，乃不求水火之源，而犹以风治，　　鲜不危矣！试以天道言之，其象亦然。凡旱则多燥，燥则多风，是风木之化从乎燥，燥则阴虚之候也。故凡治类风者，　　专宜培补真阴以救根本，使阴气复，则风燥自除矣。然外感者，非曰绝无虚证，气虚则虚也。内伤者，非曰必无实证，　　有滞则实也。治虚者当察其在阴在阳而直补之，治实者但察其因痰因气而暂开之，此于内伤外感及虚实攻补之间，最当　　察其有无微甚，而酌其治也。甚至有元气素亏，猝然仆倒，上无痰，下失禁，瞑目昏沉，此厥竭之证，尤与风邪无涉。

　　　　使非大剂参附，或七年之艾，破格挽回，又安望其复真气于将绝之顷哉？倘不能察其表里，又不能辨其虚实，但以风之　　为名，多用风药，不知风药皆燥，燥复伤阴；风药皆散，散复伤气；以内伤作外感，以不足为有余，是促人之死也。

　　　　五脏失治，皆为心痛，刺治分经，理甚明悉。至若舍针用药，尤宜察此详义。盖肾心痛者，多由阴邪上冲，故善 ，　　如从后触其心。胃心痛者，多由停滞，故胸腹胀满。脾心痛者，多由寒逆中焦，故其病甚。肝心痛者，多由木火之郁，　　病在血分，故色苍苍如死状。肺心痛者，多由上焦不清，病在气分，故动作则病益甚。若知其在气则顺之；在血则行之；　　郁则开之；滞则逐之；火多实，则或散或清之；寒多虚，则或温或补之。必真心痛者，乃不可治，否则但得其本，则　　必随手而应，其易如探囊也。

　　　　天之六气，惟火有二。君者上也，相者下也，阳在上者，即君火也；阳在下者，即相火也。上者应离，阳在外也，　　故君火以明。下者应坎，阳在内也，故相火以位。火一也，而上下幽显，其象不同，此其所以有辨也。然以凡火观之，　　则其气质上下，亦自有君相明位之辨。盖明者光也，火之气也。位者形也，火之质也。如一寸之灯，光被满室，此气之　　为然也。盈炉之炭，有热无焰，此质之为然也。夫焰之与炭皆火也，然焰明而质暗，焰虚而质实，焰动而质静，焰上而　　质下，以此证之，则其气之与质，固自有上下之分，亦岂非君相之辨乎？是以君火居上，为日之明，以昭天道，故于人　　也属心，而神明出焉。相火居下，为原泉之温，以生养万物，故于人也属肾，而元阳蓄焉。所以六气之序，君火在前，　　相火在后，前者肇物之生，后者成物之实。而三百六十日中，前后二火所主者，止四五六七月，共一百二十日，以成一　　岁化育之功，此君相二火之为用也。

　　　　六气之分，属阴者三：湿燥寒是也。属阳者二：风热而已。使火无君相之化，则阴胜于阳，而杀甚于生矣，此二火　　之所以必不可无也。若因惟火有二，便谓阳常有余，而专意仰之，则伐天之和，伐生之本，莫此为甚。此等大义，学人　　最当详察。

　　　　三阳所在，其脉无不应者，气之盈也。三阴所在，其脉有不应者，以阳气有不及，气之虚也。然三阴之列，又惟少　　阴独居乎中，此又阴中之阴也，所以少阴所在为不应，盖亦应天地之虚耳，岂君不主事之谓乎？　　五行胜复之理，不期然而然。天地万物，固无往而非五行，而亢害承制，又安往而不然哉？故求之于人，则五脏更　　相平也，五志更相胜也，五气更相移也，五病更相变也。故火极则寒生，寒极则湿生，湿极则风生，风极则燥生，燥极　　则热生，皆其化也。第承制之在天地者，出乎气化之自然，而在人亦为有之，则在挽回运用之得失耳。使能知其微，得　　其道，则把握在我，何害之有？设承制之盛衰不明，似是之真假不辨，则败乱可立而待也。

　　　　故用以太阳之人，而遇流衍之纪；以太阴之人，而逢赫曦之纪；强者有制，弱者遇扶，气得其平，何病之有？或以　　强阳遇火，则炎烈生矣，阴寒遇水，则冰霜及矣。天有天符，岁有岁会，人得无人和乎？　　王荆公解痛利二字，曰：治法云诸痛为实，痛随利减，世俗以利为下也。假令痛在表者实也，痛在里者实也，痛在　　气血者亦实也。故在表者汗之则愈，在里者下之则愈，在血气者散之行之则愈，岂可以利为下乎？宜作通字训则可，此　　说甚善，已得治实之法矣。然痛证亦有虚实，治法亦有补泻，其辨之之法，不可不详。凡痛而胀闭者多实；不胀不闭者　　多虚；痛而拒按者为实；可按者为虚；喜寒者多实；爱热者多虚；饱而甚者多实；饥而甚者多虚。脉实气粗者多实；脉　　虚气虚者多虚。新病壮年者多实；愈攻愈剧者多虚。痛在经者脉多弦大；痛在藏者脉多沉微，必兼脉证而察之，则虚实　　自有明辨，实者可利，虚者亦可利乎。不当利而利之，则为害不浅。故凡治表虚而痛者，阳不足也，非温经不可。里虚　　而痛者，阴不足也，非养营不可。上虚而痛者，心脾受伤也，非补中不可。下虚而痛者，脱泄亡阴也，非速救脾胃，温　　补命门不可。夫以温补而治痛者，古人非不多也，惟近代薛立斋、汪石山辈尤得之。奈何明似丹溪，而亦曰诸痛不可补　　气，局人意见，岂良法哉？　　崆峒子云：脾土上应乎天，亦属湿化，所以水谷津液不行，即停聚而为痰饮也。夫人之病痰火者十之八九，老人不　　宜速降其火，虚人不宜尽去其痰，攻之太甚，则病转剧而致危殆，须以固元气为本。凡病推类而行之，亦思过半矣。昌　　按药以胜病，乃致脾胃不能胜药，犹不加察，元气一坏，变症多端。如脾虚而气短不能以续，变而似喘促，尚用降气定　　喘之药；如脾虚卫气不行，变而为浮肿，尚用耗气利水之药；如脾虚郁滞，变而作寒热，尚谓外感，用发散之药；虚而　　益虚，直令气尽身亡，全不悔祸。复以此法施之他人，展转戕生，可胜诛哉！　　国小有虚实分治之法，谓疾病之生也，皆因外感内伤，生火生湿，湿热生痰，四者而已。审其少壮新病，是湿则燥　　之，是火则泻之。湿而生热，则燥湿而兼清热；火而生痰，则泻火而兼豁痰，无余蕴矣。审其衰老久病，又当攻补兼施。

　　　　如气虚而有湿热痰火，则以四君子汤补气，而兼燥湿、清热、豁痰、泻火；如血虚而有痰火湿热，则以四物汤补血，而　　兼泻火豁痰、清热、燥湿，如此则攻补合宜，庶乎可也。故曰少壮新病，攻邪可审；老衰久病，补益为先。若夫阴虚火　　动，脾胃衰弱，真阴者水也，脾胃者土也，土虽喜燥，然太燥则草木枯槁；水虽喜润，然太润则草木湿烂；是以补脾滋　　肾之剂，务在燥湿得宜，随证加减焉耳。

　　　　国小有火湿分治之法，谓肥人气虚生寒，寒生湿，湿生痰。瘦人血虚生热，热生火，火生燥。故肥人多寒湿，瘦人　　多热燥也。

　　　　治病分国中末三法：初治之道。法当猛峻。缘病得之新暴。当以疾利猛峻之药急去之。不使病邪久居身中为害也。

　　　　中治之道，法当宽猛相济。为病得之非新非久，当以缓疾得中，养正去邪，相济而兼治之。末治之道，治当宽缓，广服　　平善无毒，用其安中养血气，俾邪自去。

　　　　治病有和、取、从、折、属五法：一治曰和，假令小热之气，当以凉药和之。二治曰取，为热势稍大，当以寒药取　　之。三治曰从，为热势既甚，当以温药从之，或寒因热用，或寒以温用，或以汗发之。四治曰折，谓病热极甚，当以逆　　制之，或以下夺之，五治曰属，为求其属以衰之。缘热深陷在骨髓，无法可出，针药所不能及，故求其属以衰之。昌按　　求属之法，《内经》明谓诸寒之而热者取之阴，热之而寒者取之阳，所谓求其属也。又谓大寒而甚，热之不热，是无火也，　　当助其心；大热而甚，寒之不寒，是无水也，当助其肾。又谓取心者不必齐以热，取肾者不必齐以寒，但益心之阳，寒　　亦通行。强肾之阴，热之犹可，妙义精切若此。本文插入不通无着之语，火衰于戌，金衰于辰，盲瞽后人，今特正之。

　　　　治病有八要，八要不审，病不能去，非病不去，医无可去之术也。故须辨审八要，庶不有误。其一曰虚，五虚是也，　　脉细、皮寒、气少、泄泻前后、饮食不进，此为五虚。二曰实，五实是也，脉盛、皮热、腹胀、前后不通、闷瞀，此五　　实也。三曰冷，脏腑受其积冷是也。四曰热，脏腑受其积热是也。五曰邪，非脏腑正病也。六曰正，非外邪所中也。七　　曰内，病不在外也。八曰外，病不在内也。审此八要，参以脉候病机，乃不至于有误。

　　　　学士商辂云：医者意也，如对敌之将，操舟之工。贵乎临机应变，方固难于尽用，然非方则古人之心弗传，茫如望　　洋如捕风，必有率意而失之者矣。方果可以不用乎？虽然方固良矣，然必熟之《素问》，以求其本；熟之本草，以究其用；　　熟之诊视；以察其证；熟之治疗，以通其变，始于用方而终至于无俟于方，夫然后医之道成矣。此论学医用方，最为精　　切。

　　　　《柏斋三书》云：药之治病，各有所主。主治者君也；辅治者臣也；与君相反而相助者佐也；引经及引治病之药至　　于病所者使也。如治寒病用热药，则热药君也，凡温热之药，皆辅君者也，臣也。然或热药之过甚而有害也，须少用寒　　凉药以监制之，使热药不至为害，此则所谓佐也。至于五脏六腑及病之所在，各须有引导之药，使药与病相遇，此则所　　谓使也。余病推此，按柏斋此论，乃用药之权，最为精切。旧谓一君、二臣、三佐、四使为定法，此未可泥。药性论又　　以众药之和浓者定为君，其次为臣为佐，有毒者多为使，此说殊谬。设若削坚破积，大黄、巴豆辈，岂得不为君耶？　　晋时才人，欲刊正《周易》及诸药方，先与祖讷共论，讷曰辨释经典，纵有异同，不足以伤风教。至于汤药小小不　　达，便致寿夭所由，则后人受弊不少，何可轻以裁断。祖讷之言，可谓仁矣，今天下才士励志医学，正可入理深谭，乃　　效齐人惟知管晏，以《陶氏六书》窜入仲景成法，后人受弊，更当何如？　　夫医者非仁爱之士不可托也。非聪明达理，不可任也，非廉洁淳良，不可信也。是以古之用医，必选明良，其德能　　仁恕博爱，其智能宣畅曲解，能知天地神祗之次，能明性命吉凶之数，处虚实之分，定顺逆之节，原疾病之轻重，而量　　药剂之多少，贯微洞幽，不失细少，如此乃谓良医。岂区区俗学能之哉？（《初学记》）

　　　　医以活人为务，与吾儒道最切近。自《唐书》列之技艺，而吾儒不屑为之。世之习医者，不过诵一家之成说，守一　　定之方，以幸病之偶中，不复深为探索，上求圣贤之意，以明夫阴阳造化之会归，又不能博极群书，采择众议，以资论　　治之权变。甚者至于尽弃古方，附会臆见，展转以相迷，而其为患不少矣！是岂圣贤慈惠生民之盛意哉？昌按春秋时，　　左氏谭医理甚悉，汉儒已不习医，太史公作仓公等列传，鲜所发明，况其他乎？其后如《华元化传》，寝涉妖妄，医脉　　之断，实儒者先断之也。有唐列之方技，无足怪矣。《九灵山房文集》所论医者，当博极群书，求圣贤之意旨，明造化　　之会归，其属望顾不大欤？（戴叔明）

　　　　医之为道，非精不能明其理，非博不能至其约。是故前人立教，必使之先读儒书，明《易理》、《素》、《难》、《本草》、　　《脉经》而不少略者何？盖非四书无以通义理之精微，非《易》无以知阴阳之消长；非《素问》无以识病；非《本草》　　无以识药；非《脉经》无从诊候而知寒热虚实之证。圣贤示人，略举其端而已。后学必须会群书之长，参所见而施治之，　　然后为可。（《医学集成》）

　　　　正五音者，必法师旷之律吕。成方员者，必法公输之规矩。五音方员，特末技耳，尚取精于其事者，况医为人之司　　命，不精则杀人。今之患者不达此理，委命于时医，与自暴自弃，甘于沟渎何异？故病有六失：失于不审、失于不信、　　失于过时、失于不择医、失于不知病、失于不知药。又《史记》云：骄恣不伦于理一不治。轻身重财二不治、衣食不能　　适三不治、阴阳并藏气不定四不治、形羸不能服药五不治、信巫不信医六不治，今时病家此其通弊矣。（本集）

　　　　世间多有病患亲友故旧交游来问疾，其人曾不经事，未读方书，自骋了了，诈作明能，谭说异端。或言是虚，或道　　是实；或云是风，或云是气；纷纷谬说，种种不同；破坏病患心意，不知孰是；迁延未就，时不待人； 然至祸，此段　　情态，今时尤甚。（孙思邈）

　　　　

　　卷二　　

　　中寒门　　

　　（论一首 法十三条 律三条 比类法六十九条）

　　　　风、寒、暑、湿、燥、火六气，分发手足各六经，百病之生，莫不由之。轩岐论列，要在于此。然原始上古经文，　　先师僦季贷所传。每思洪荒初辟，结绳纪事，书从何来？岂光音天化生世界，蚤有天医降下乎？抑仰求大自在天而得之　　乎？然则医药者，上天之载也，穷理尽性至命，首推医学矣。去古渐远，无阶可升，日取《内经》读之，其端绪或有或　　无，有者可求，无者将何求耶？君相二火及燥气，未曾深及。即寒之一气，赖先圣张仲景，推演伤寒中寒为二论，不知　　中寒论何以不入《金匮》之藏，至晋初即无可搜求，并其弟子卫沈，四逆三部厥经亦亡。从未有老医宿学记载一语，晋　　人之浅于谭医，岂待问哉？设使晋代仙医许旌阳、葛稚川之流，仰溯丹台紫府，大自在天之藏，得其原论，亦未必为当　　世之所好矣。昌既尚论《伤寒论》，不揣凡驽，窃欲拟议仲景传世之文，以窥见不传之一斑，后及《内经》之风热暑湿，　　并燥火缺略，百病传讹，绵力任重，老而不休，志非不苦。但以从不见闻之说，定为率由坦道，按剑而诧不祥，在所不　　免。然千百中岂无二三知己，取其大关，略其小失乎？见为是者，因其是畅发奥旨；见为非者，因其非另竖伟议，总不　　肯安上世至今相沿之黯汶，而必欲耀之光明。有仲景表章《内经》于前，有诸君子表章《内经》、《金匮》于后，昌于后　　辈中，如杂剧登场，漫引其端，要不谓非个中人物也。且昌数十载寤寐诚求，才脱凡身，必承提命，此番公案，尚有待　　于再来云。

　　　　

　　卷二　中寒门　　

　　阴病论　　

　　喻昌曰：太极动而生阳，静而生阴，阳动而不息，阴静而有常。二气交而人生，二气分而人死，二气偏而病起，二　　气乖而病笃。圣神忧之，设为医药，调其偏驳，使归和平，而民寿以永。观于生气通天论中，论人身阳气，如天之与日，　　失其所则折寿而不彰。是虽不言阴病，而阴病之机，宛然可识。但三皇之世如春，阳和司令，阴静不扰，所以《内经》　　凡言阴病，但启其端，弗竟其说。厥后国政乖讹，阳舒变为阴惨，天之阳气闭塞，地之阴气冒明。冒明者，以阴浊而　　冒蔽阳明也，百川沸腾，山冢 崩，高岸为谷，深谷为陵，《诗》言之矣。民病因之，横夭宏多，究莫识其所以横夭之故，　　汉末张仲景，着《伤寒论》十卷，治传经阳病；着《卒病论》六卷，治暴卒阴病，生民不病，《卒病论》当世即已失传，　　岂非其时贤士大夫莫能深维其义，《金匮玉函》置而弗收，其流布民间者，悉罹兵火之厄耶？仲景已后，英贤辈出，从未　　有阐扬其烈者，惟韩祗和于中寒一门，微有发明，诲人以用附子、干姜为急，亦可谓仲景之徒矣。然自有医药以来，只　　道其常，仲景兼言其变，诧而按剑，势所必至，越千百年，祗和草泽一家之言，已不似仲景登高之呼。况有丹溪节斋诸　　缙绅先生，多主贵阴贱阳立说，曰阳道饶，阴道乏；曰阳常有余，阴常不足；曰阴气难成易亏故早衰，制为补阴等丸，　　畸重乎阴，畴非至理。第于此道依样葫芦，未具只眼。然世医莫不奉以为宗，即使《卒病论》传之至今，亦与《伤寒论》　　同其悠悠汶汶也已，嗟乎！化日舒长，太平有象。乱离愁惨，杀运繁兴，救时者傥以贵阴贱阳为政教，必国非其国。治　　病者，倘以贵阴贱阳为药石，必治乖其治矣，岂通论哉？昌尚论仲景《伤寒论》，于凡阴病见端，当以回阳为急者，一一　　表之，吾门已 知所先矣。今欲并度金针，畅言底里，《易》云：通乎昼夜之道，而知夫昼为阳，群阴莫不潜伏。夜为　　阴，群阴得以现形，诸鬼为之夜食。一切山精水怪，扬氛吐焰，伎俩无穷，比鸡鸣则尽隐矣。盖鸡鸣夜虽未央，而时则　　为天之阳也，天之阳开，故长夜不至，漫漫而将旦也。阴病之不可方物，此见一斑，而谁为燃犀之照也哉？佛说四百四　　病，地水火风，各居百一，是则四百四病，皆为阴病矣。夫水火木金土，在天成象，在地成形，原不独畸于阴。然而五　　形皆附地而起，水附子地，而水中有火，火中有风，人所以假合成身，身所以相因致病，率禀四者。金性坚刚，不受和　　合，故四大惟金不与。证无生者，必修西方佛土，有由然也。世人但知地气静而不扰，偶见地动，便骇为异，不知地气　　小动，则为灾眚，大动则为劫厄。劫厄之来，天地万物，凡属有形，同归于坏。然地气有时大动，而世界得不速坏者，　　则以玄天真武坐镇北方，摄伏龙蛇，不使起陆，以故地动而水不动，水不动而水中之火，火中之风自不动也。仲景　　于阴盛亡阳之证，必用真武汤以救逆者，非以此乎？至于戌亥混茫，亦非天翻地覆互相混也，天原不混于地，乃地气加　　天而混之耳。盖地水火风四轮，同时轰转，雷炮冲射之威，千百亿道，震荡于五天之中，顷之搅毁太空，混为一区，而　　父母所生血肉之躯，其阴病之惨烈，又当何如？禅宗有白浪滔天，劫火洞然，大千俱坏等语。岂非四大解散之时，实有　　此象乎？究竟地气之加于天者，止加于欲界色界等天，不能加于无色界天。所以上八景中，忉利天宫，万圣朝真，兜率　　内脘，诸天听法，各各身除中阴，顶现圆光，由此直接非想非非想天。而入佛界法界，睹大千世界，若掌中一果矣，更　　何劫运可加之耶，劫运所加之天，至子而开，阴气下而高复始露，至丑而阴气尽返于地，而太空始廓，两仪分莫厥位。

　　　　日月星辰丽乎天，华岳河海附乎地，五天之气，散布于列曜九地之气，会通乎山泽，以清以宁，曰大曰广，庶类以渐萌　　生。而天界隙中所余暴悍浊阴，动辄绵亘千万丈，排空直坠，摧残所生，靡有孑遗。天开地辟以后，阴惨余殃，　　尚若此其可畏，必至寅而驳劣悉返冲和。天光下济，地德上承，名木嘉卉，累累垂实，光音天人，下食其果，不复升举，　　因得施生，乃至繁衍，而成天地人之三界也。此义关系人身性命，病机安危，最宏最巨，儒者且置为不论不议，医者更　　蔑闻矣。昌每见病者，阴邪横发，上乾清道，必显畏寒腹痛，下利上呕，自汗淋漓，肉 筋惕等证，即忙把住关门，行　　真武坐镇之法，不使龙雷升腾霄汉。一遵仲景已传之秘，其人获安。倘先此不治，顷之浊阴从胸而上入者，咽喉肿痹，　　舌胀睛突；浊阴从背而上入者，颈筋粗大，头项若冰，转脱浑身青紫而死。谓非地气加天之劫厄乎？惟是陡进附子、干　　姜，纯阳之药，亟驱阴邪，下从阴窍而出，非与迅扫浊阴之气还返地界同义乎？然必尽驱阳隙之阴，不使少留，乃得功　　收再造，非与一洗天界余氛，俾返冲和同义乎？会仲景意中之法，行之三十年，治经百人，凡遇药到，莫不生全，虽曰　　一时之权宜，即拟为经常之正法可也。医学缺此，诚为漏义，谨立鄙论，以开其端。后有作者，出其广大精微之蕴，是　　编或有可采云尔。

　　　　论辨中寒证要法 卒中寒者，阳微阴盛，最危最急之候。《经》曰：阴盛生内寒。因厥气上逆，寒气积于胸中　　而不泄，不泄则温气去，寒独留，留则血凝，血凝则脉不通，其脉盛大以涩，故中寒。《内经》之言若此，今欲会仲景表　　章《内经》之意，敷陈一二，敢辞饶舌乎？　　《经》既言阴盛生内寒矣，又言故中寒者，岂非内寒先生，外寒后中之耶？经既言血凝脉不通矣，又言其脉盛大以　　涩者，岂非以外寒中，故脉盛大？血脉闭，故脉涩耶？此中伏有大疑，请先明之。一者人身卫外之阳最固，太阳卫身之　　背，阳明卫身之前，少阳卫身之两侧。今不由三阳，而直中少阴，岂是从天而下？盖厥气上逆，积于胸中则胃寒，胃寒　　则口食寒物，鼻吸寒气，皆得入胃。肾者胃之关也，外寒斩关直入少阴肾藏，故曰中寒也、此《内经》所隐而未言者也。

　　　　一者其脉盛大以涩，虽曰中寒，尚非卒病。卒病中寒，其脉必微，盖《内经》统言伤寒中寒之脉，故曰盛大以涩。仲景　　以伤寒为热病，中寒为寒病，分别言之。伤寒之脉，大要以大浮数动滑为阳，沉涩弱弦微为阴。阳病而见阴脉，且主死，　　况阴病卒急，必无反见阳脉之理，若只盛大以涩，二阳一阴，亦何卒急之有哉？此亦《内经》所隐而难窥者也。

　　　　再推仲景以沉涩弱弦微为阴脉矣，其伤寒传入少阴经，则曰脉微细。今寒中少阴，又必但言脉微，不言细矣。盖微　　者阳之微也，细者阴之细也，寒邪传肾，其亡阳亡阴，尚未可定。至中寒则但有亡阳，而无亡阴，故知其脉必不细也。

　　　　若果见细脉，则其阴先已内亏，何繇而反盛耶？　　在伤寒证，惟少阴有微脉，他经则无。其太阳膀胱，为少阴之府，才见脉微恶寒，仲景蚤从少阴施治，而用附子、　　干姜矣。盖脉微恶寒，正阳微所至。《诗》云：彼月而微，此日而微，今此下民，亦孔之哀。在天象之阳，且不可微，然　　则人身之阳，顾可微哉？肾中既已阴盛阳微，寒自内生，复加外寒，斩关直中，或没其阳于内，灭顶罹殃；或逼其阳于　　外，隙驹避舍，其人顷刻云亡，故仲景以为卒病也。

　　　　人身血肉之躯，皆阴也。父母媾精时，一点真阳，先身而生，藏于两肾之中，而一身之元气，由之以生，故谓生气　　之原。而六淫之外邪，毫不敢犯，故谓守邪之神。暗室一灯，炯然达旦，耳目赖之以聪明，手足赖之以持行者矣。昔人　　傲雪凌寒，寻诗访友，犹曰一时之兴到。至如立功异域，啮雪虏庭，白首犹得生还，几曾内寒生而外寒中耶，故以后天　　培养先天，百年自可常享。苟为不然，阳微必至阴盛，阴盛愈益阳微，一旦外寒卒中，而以经常之法治之，百中能有一　　活耶？卒病之旨，其在斯乎。

　　　　肾中真阳，得水以济之；留恋不脱，得土以堤之；蛰藏不露，除施泄而外，屹然不动。而手足之阳，为之役使，流　　走周身，固护腠理而捍卫于外。而脾中之阳，法天之健，消化饮食，传布津液而营运于内。而胸中之阳，法日之驭，离　　照当空。消阴除 ，而宣布于上。此三者丰亨，有象肾中真阳，安享太宁。故有八十而御女生子，余勇可贾者矣。即或　　施泄无度，阳痿不用，尚可迁延岁月。惟在外、在上、在中之阳，衰微不振，阴气乃始有权，或肤冷不温，渐至肌硬不　　柔，卫外之阳不用矣。或饮食不化，渐至呕泄痞胀，脾中之阳不用矣。或当膺阻碍，渐至窒塞不开，胸中之阳不用矣。

　　　　乃取水土所封之阳，出而任事，头面得阳而戴赤，肌肤得阳而燥，脾胃得阳而除中，即不中寒，其能久乎？　　论治中寒病用药八难　　寒中少阴，行其严令，埋没微阳，肌肤冻裂，无汗而丧神守。急用附子、干姜，加葱白以散寒，加猪胆汁引入阴分。

　　　　然恐药力不胜，熨葱灼艾，外内协攻，乃足破其坚凝。少缓须臾，必无及矣，此一难也。

　　　　若其人真阳素扰，腠理素疏，阴盛于内，必逼其阳亡于外，魄汗淋漓，脊项强硬。用附子、干姜、猪胆汁，即不可　　加葱及熨灼，恐助其散，令气随汗脱，而阳无繇内返也。宜扑止其汗，陡进前药，随加固护腠理，不尔恐其阳复越，此　　二难也。

　　　　用附子、干姜以胜阴复阳者，取飞骑突入重围，搴旗树帜，使既散之阳，望帜争趋，顷之复合。不知此义者，加增　　药味，和合成汤，反牵制其雄入之势，必至迂缓无功，此三难也。

　　　　其次前药中即须首加当归、肉桂，兼理其荣，以寒邪中入，先伤荣血故也。不尔药偏于卫，弗及于荣，与病即不相　　当。邪不尽服，必非胜算，此四难也。其次前药中即须加入人参、甘草，调元转饷。收功帷幄，不尔姜附之猛，直将犯　　上无等矣，此五难也。

　　　　用前药二三剂后，觉其阳明在躬，运动颇轻，神情颇悦，更加黄 、白术、五味、白芍，大队阴阳平补，不可歇手。

　　　　盖重阴见 ，浪子初归，斯时摇摇靡定，怠缓不为善后，必堕前功，此六难也。

　　　　用群队之药，以培阴护阳，其人即素有热痰，阳出早已从阴而变寒，至此无形之阴寒虽散，而有形之寒痰阻塞，窍　　隧者无繇遽转为热。姜附固可勿施，其牛黄、竹沥，一切寒凉，断不可用。若因其素有热痰，妄投寒剂，则阴复用事，　　阳即躁扰，必堕前功，此七难也。

　　　　前用平补后，已示销兵放马，偃武崇文之意。兹后总有顽痰，留积经络，但宜甘寒助气开通，不宜辛辣助热壅塞。

　　　　盖辛辣始先不得已而用其毒，阳既安堵，既宜休养其阴，何得喜功生事。徒令病去药存，转生他患，漫无宁宇，此八难　　也。

　　　　昌粗陈病概，明告八难，良工苦心，此道庶几可明可行矣。然卤莽拘执之辈，用法必无成功，愚昧鲜识之人，服药　　必生疑畏。谨合阴病论，请正明哲巨眼，恳祈互相阐发，俾卒病之旨，人人共明，坦然率由，讵非生民之浓幸乎？　　论朱丹溪述中寒　　丹溪曰：中寒者，仓卒受寒，其病即发而暴。盖中寒之人，乘其腠理疏豁，一身受邪，难分经络，无热可散，温补　　自解。此胃之大虚，不急治去生甚远，法当温散理中汤，甚者加附子，其见解超出寻常矣。然又曰：有卒中天地之寒气、　　口伤生冷之物、有外感、无内伤、用仲景法。若挟内伤，补中益气汤加发散之药，必先用参 托住正气，可见丹溪宗尚　　东垣者，犹在仲景宫墙之外，未知其中宗庙百官之富美也。

　　　　论戴元礼述中寒　　戴元礼曰：中寒是身受肃杀之气，日食冰水瓜果冷物，病者必脉沉细，手足冷，息微身倦，虽身热亦不渴，倦言语。

　　　　或遇热病，误服此药，轻者至重，重者至死。任脉数者，或饮水者，烦躁动摇者皆是热病。寒热二证，若水火也，不可　　得而同治，误则杀人，学人慎之。按元礼国朝名医中之翘楚也，其于中寒略窥大意，未识奥旨。且不曰以热病法治之则　　死，反曰热病用此药即死，殊失主客，然二老外更无有言及中寒者，昌又推其登坛建帜之功矣。

　　　　【律三条】　　凡治阴寒暴病，恣用清凉药者，百无一活。如此死者，医杀之也。

</div>
    <div class="pagination">
<a href="医门法律_page6.html">上一页</a><span>...</span><a href="医门法律_page2.html">2</a><a href="医门法律_page3.html">3</a><a href="医门法律_page4.html">4</a><a href="医门法律_page5.html">5</a><a href="医门法律_page6.html">6</a><span class="current-page">7</span><a href="医门法律_page8.html">8</a><a href="医门法律_page9.html">9</a><a href="医门法律_page10.html">10</a><a href="医门法律_page11.html">11</a><a href="医门法律_page12.html">12</a><span>...</span><a href="医门法律_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
