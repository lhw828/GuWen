<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 28 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 28 页/共 48 页</h1>
    <div class="content">　　疏○附子全禀地中火土燥烈之气而兼得乎天之热气故其气味皆大辛大热微兼甘苦而有大毒气厚味薄阳中之隂降多升少浮中沉无所不至入手厥隂命门手少阳三焦兼入足少隂太隂经其性走而不守得甘草则性缓得肉桂则补命门本经主风寒欬逆邪气寒湿踒躄拘挛膝痛脚疼冷弱不能行步以此诸病皆由风寒湿三邪客之所致也邪客上焦则欬逆邪客下焦则成踒躄拘挛膝痛脚疼冷弱不能行步此药性大热而善走故亦善除风寒湿三邪三邪祛则诸证自瘳矣症坚积聚血瘕皆血分虚寒凝而不行所成血得热则行故能疗之其主金疮亦谓金疮为风寒所郁击血瘀不活之证而非血流不止之金疮也别录又主腰脊风寒脚气冷弱心腹冷痛及脾虚寒客中焦为霍乱客下焦肝肾之分为转筋借诸补气药则温中补血药则强隂坚肌骨火能消物气性热极入血善行故善坠胎为百药长引参术黄耆茯苓则温暖脾胃除脾湿祛肾寒补下焦阳虚佐之以桂则除脏腑沈寒三焦厥逆湿淫腹痛胃寒蚘动气虚经闭补阳虚散虚壅亦可入足太阳少隂故治督脉为病脊强而厥督脉夹脊而上并足太阳膀胱经膀胱者肾之府故主之也天雄乌头附子本是同生第其形质有异老嫰或殊大热大毒则未始有别也
　　主治叅互
　　附子得生干姜桂枝主伤寒直中隂经温中散寒而能出汗　佐人参兼肉桂五味子则补命门相火不足囘阳有神　得人参肉桂治元气虚人暴寒之气入腹腹痛作泄完谷不化小水不禁佐白术为除寒湿之圣药　得黄耆人参炙甘草白药橘皮五味子主痈疽溃后去脓血过多以致饮食不进恶心欲呕饮食不化不生肌肉亦主久漏冷疮　得人参白药炙甘草砂仁橘皮主小儿慢惊加莲肉白藊豆则治吐泻不止　得术桂牛膝木瓜橘皮主寒疝痛极立止　得术木瓜石斛萆薢薏苡仁橘皮茯苓治风湿麻痹肿痛脚气之无热证者辄騐　得人参橘皮主久病呕哕反胃虚而无热者良　经曰肾苦燥急食辛以润之附子同肉桂之辛入八味丸以润肾燥阳虚无热证者宜之
　　简误
　　附子既禀地二之火气兼得乎天之热气以生是隂阳凑合无非火热为性气味皆然毒可知已论其性质之所能乃是退隂寒益阳火兼除寒湿之要药引补气血药入命门益相火之上剂若非隂寒寒湿阳虚气弱之病而误用之于隂虚内热血液衰少伤寒温病热病阳厥等证靡不立毙谨列其害如左医师司命宜详玩而深鉴之亦生人之大幸也伤寒阳厥其外证虽与隂厥相类而其内实不相侔何者阳厥之病若系伤寒温疫其先必发热头疼口渇其后虽头不疼而表热已除然必面赤颧红二便不利小水必赤或短少是其候也此当下之病也产后血虚角弓反张病名曰痉痉者劲也是去血过多隂气暴虚隂虚生内热热则生风故外兼现乎风证其实乃隂血不足无以荣养于筋所致足厥隂肝家大虚之候此宜益隂补血清热则愈也故凡病人一见内热口干咽干口渴渴欲引饮咳嗽多痰烦躁五心烦热骨蒸劳热恶寒隂虚内热外寒虚火上攻齿痛脾隂不足以致饮食无味小便黄赤短澁及不利大便不通或燥结腹内觉热闷喜饮冷浆及鲜果畏火及日光兼畏人声木声虚阳易兴梦泄不止产后发热产后血行不止及恶疮臭秽小产増寒壮热中暑厥晕隂虚头晕中暑暴泄利下如火赤白滞下小儿中暑伤食作泄小便短赤口渴思饮血虚腹痛按之即止火炎欲呕外类反胃而恶热焦烦得寒暂止中热腹中绞痛中暑霍乱吐泻或干霍乱或久疟寒热并盛或赤白浊赤白淋尿血便血血崩吐衂齿防舌上出血目昏神短耳鸣盗汗汗血多汗恶热老人精絶阳痿少年纵欲伤精以致隂精不守精滑脑漏妇人血枯无子血枯经闭肾虚小便余沥血虚大便燥结隂虚口苦舌干心经有热梦寐纷纭下部湿热行履重滞湿热痿痹湿热作泄湿热脚气小儿急惊内热痘疮干焦黑陷痘疮火闭不出痘疮皮薄娇红痘疮因热咬牙痘疮挟热下利痘疮余毒生痈中风僵仆不语中风口眼歪邪中风语言蹇涩中风半身不遂中风痰多神昏一切痈疽未溃金疮失血发痉血虚头痛偏头风痛上来内外男妇小儿共七十余症病属隂虚及诸火热无闗阳弱亦非隂寒法所均忌倘误犯之轻变为重重者必死枉害人命此药居多临证施治宜谨审之世徒见其投之阳虚之候肺肾本无热证者服之有起死之殊功而不知其用之隂虚如上诸病亦复下咽莫救故特深着其害以表其非尝试轻用之药也业医君子可不慎诸
　　半夏味辛平生微寒热温有毒主伤寒寒热心下坚下气咽喉肿痛头胸胀欬逆肠鸣止汗消心腹胸膈痰热满结咳嗽上气心下急痛坚痞时气呕逆消痈肿堕胎疗痿黄恱泽面目生令人吐熟令人下用之汤洗令滑尽【射干为之使恶皂荚畏雄黄生姜干姜秦皮鼈甲反乌头忌羊血海藻饴糖】
　　疏○半夏得土金之气兼得乎天之燥气故其味辛平苦温火金相搏则辛而有毒洁古谓味辛苦性温气味俱薄沈而降好古谓其辛厚苦轻阳中隂也入足太隂阳明少阳亦入手少隂经柴胡为之使辛温善散故主伤寒邪在表里之间徃来寒热苦善下泄邪在胸中则心下坚胸胀欬逆邪在上焦则头邪在少隂则咽喉肿痛别录亦谓其消心腹胸膈痰热满结欬逆上气心下急痛坚痞时气呕逆亦皆邪在上焦胸中之所致故悉主之也中焦者足太隂之所治也有湿有热清浊不分则肠鸣湿热胜则自汗入足太隂故幷主之辛能散结故消痈肿脾家湿热则面色痿黄实脾分水燥湿则前证俱除面目因而滑泽矣辛温有毒故堕胎也
　　主治叅互
　　张仲景伤寒论小结胸痛正在心下按之则痛脉浮而滑者小陷胸汤主之半夏半升黄连一两栝楼实大者一个水六升先煮栝楼至三升去滓内二味煮取二升分三服　又治少隂咽痛生疮不能言语声不出者苦酒汤主之半夏七枚打碎鸡子一枚头开一窍去黄纳苦酒令小满入半夏在内以环子坐于炭火上煎三沸去滓置杯中时时咽之极騐未瘥更作　金匮要略治支饮作呕呕家本渴不渴者心下有支饮也或似喘不喘似呕不呕似哕不哕心下愦愦并宜小半夏汤用半夏泡七次一升生姜半升水七升煮一升五合分温服　又治呕哕悸谷不得下半夏加茯苓汤半夏一升生姜半斤茯苓三两切以水七升煎一升半分温服之　又心下悸忪半夏麻黄丸半夏麻黄等分为末蜜丸小豆大每服三十丸日三　又呕吐反胃大半夏汤半夏三升人参三两白蜜一升水一斗二升和之一百二十遍煮取三升半温服一升日再服亦治膈间支饮　又张仲景方治黄疸喘满小便自利不可除热者用半夏半斤生姜半斤水七升煮一升五合分再服有一人气结而死心下暖以此少许入口其人遂活　洁古活法机要方风痰头晕呕逆目面青黄色脉者水煮金花丸用生半夏生天南星寒水石煅各一两天麻半两雄黄二钱小麦面三两为末水和成餠水煮浮起漉出捣丸梧子大每服五十丸姜汤下极效亦治风痰咳嗽二便不通风痰头痛　又治风痰喘逆兀兀欲吐晕欲倒半夏一两雄黄三钱为末姜汁浸蒸餠丸梧子大每服三十丸姜汤下已吐者加槟榔　又治湿痰咳嗽面黄体重嗜卧兼食不消脉缓者白术丸用半夏南星各一两白术一两半为末薄糊丸梧子大每服五十丸姜汤下　又治气痰咳嗽面白气促洒淅恶寒愁忧不乐脉濇者玉粉丸用半夏南星各一两官桂半两为末糊丸梧子大每服五十丸姜汤下　和剂局方治停痰畱饮胸膈满闷气短恶心饮食不下或吐痰水茯苓半夏汤用半夏泡五两茯苓三两每服四钱姜七片水一钟半煎七分甚捷径　又搜风化痰安神定志利头目辰砂化痰丸用半夏麯三两天南星炮一两辰砂枯矾各半两为末姜汁打糊丸梧子大每服三十丸食后姜汤下又治风痰喘急千缗汤用半夏汤洗七个甘草炙
　　皂荚炒各寸许姜三片水一盏煎七分温服　又治停痰冷饮呕逆橘皮半夏汤用半夏水煮熟陈橘皮各半两每服四钱生姜七片水二盏煎一盏温服又治胃寒哕逆停痰留饮藿香半夏汤用半夏汤泡炒黄二两藿香一两丁皮半两每服四钱水一盏姜七片煎服　又治伏暑引饮脾胃不和消暑丸用半夏醋煮一斤茯苓半斤生甘草半斤为末姜汁面糊丸梧子大每服五十丸热汤下　又治中焦痰涎利咽清头目进饮食半夏泡七次四两枯矾一两为末姜汁打糊或煮枣肉和丸梧子大每姜汤下十五丸寒痰加丁香五钱热痰加寒水石煆四两名玉液丸御药院方治膈壅风痰半夏半斤酸浆浸一宿温
　　汤洗五十遍去恶气日干为末浆水搜作餠日干再研为末每五两入生龙脑一钱以浆水浓脚和丸鸡头子大纱袋盛避风处隂干每服一丸好茶或薄荷汤嚼下　叶氏方治风痰湿痰青壶丸半夏一斤天南星八两各汤泡晒干为末姜汁和作饼焙干入神麯半两白术末四两枳实末二两姜汁面糊丸梧子大每服五十丸姜汤下　作三仙丸能化痰利气斗门方消痰开胃去胸膈壅滞用半夏洗泡焙干为末自然姜汁和作饼湿纸裹煨香以熟水二盏同饼二钱入盐五分煎一盏服之大压痰毒及酒食伤极騐　机要又治结痰不出语音不清年久者亦宜玉粉丸半夏半两桂心一字草乌半字为末姜汁浸蒸饼丸芡实大每服一丸夜卧含咽　活幼口议治小儿痰吐或风壅所致或咳嗽发热饮食即呕半夏泡七次半两丁香三钱以半夏末水和包丁香用面重包煨熟去面为末生姜自然汁和丸麻子大每服二三十丸陈皮汤下　肘后方治冒寒霍乱腹胀用半夏桂枝等分为末水服方寸匕　又治产后晕絶半夏末冷水和丸大豆大纳鼻中即愈此扁鹊法也永类钤方打扑瘀防水调半夏末涂一宿即没　魏元君方卒死不寤用半夏末吹鼻中即活　子母秘录治五絶急病一曰自缢二曰墙压三曰溺水四曰魇魅五曰产乳并以半夏末纳大豆一丸入鼻中心温者一日可活也　刘长春经騐方治吹奶肿痛半夏一个煨研酒服立騐一方以末随左右防鼻効箧中方治蝎虿螫人用半夏末水调涂之立止简误
　　半夏辛温性燥而有毒虽能袪湿分水实脾开寒湿痰气郁结痰而其所大忌者乃在隂虚血少津液不足诸病故古人立三禁谓血家渴家汗家也故凡一切吐血防血咯血齿防舌上出血金疮产后失血过多尿血便血肾水真隂不足发渴中暑发渇阳虚自汗隂虚盗汗内热烦躁出汗诸证皆所当禁者也然三禁之外应忌者尚多兹更详列于后凡咳嗽由于隂虚火空上炎烁肺喉痒因而发嗽内热煎熬津液凝结为痰所致而不由于寒湿病本乎肺而不本乎脾呕吐由于火冲胃热而不由于寒湿痰壅饮食不化由于脾隂不足而不由于因湿脾慢呕哕悸谷不得下由于胃气虚弱见食厌恶而不由于寒湿邪所千霍乱腹胀由于脾虚邪热客中焦而不由于寒湿饮食停滞咽痛由于隂虚肾水不足则水涸而阳无所附故火空上炎而发咽痛而不由于伤寒少隂病邪热不解气喘由于气虚而不由于风寒所郁头痛由于血虚而不由于痰厥小儿吐痰由于伤热而不由于脾胃不寐由于心经血少而不由于病后胆虚自汗由于表虚腠理不固而不由于湿热内客自胜如上诸证法所同禁其所最易误而难明者世医类以其能去痰凡见痰嗽莫不先投之殊不知咳嗽吐痰寒热骨蒸类皆隂虚肺热津液不足之候误服此药愈损津液则肺家愈燥隂气愈虚浓痰愈结必致声哑而死若合参术祸不旋踵盖以其本脾胃家药而非肺肾药也寒湿痰饮作嗽属胃病者固宜然亦百之一二其隂虚火炽煎熬真隂津液化为结痰以致喉痒发咳者往往而是故凡痰中带血口渴咽干隂虚咳嗽者大忌之又有似中风痰壅失音偏枯拘挛及二便闭涩血虚腹痛于法并忌犯之过多则非药可救吉凶贸理悔不可追责在司命谨诸戒诸
　　大黄味苦寒大寒无毒主下瘀血血闭寒热破症瘕积聚留饮宿食荡涤肠胃推陈致新通利水谷调中化食安和五藏平胃下气除痰实肠间结热心腹胀满女子寒血闭胀小腹痛诸老血留结【黄芩为之使无所畏】
　　疏○大黄禀地之隂气独厚得乎天之寒气亦深故其味至苦其气大寒而无毒入足阳明太隂厥隂幷入手阳明经气味俱厚味厚则发泄故其性猛利善下泄推陈致新无所阻碍所至荡平有戡定祸乱之功故号将军味厚则入隂分血者隂也故主下瘀血血闭寒热症瘕积聚留饮宿食荡涤肠胃通利水谷其曰调中化食安和五藏者槩指脏腑积滞既去则实邪散而中自调脏自和也别录又云平胃下气除痰实肠间结热心腹胀满女子寒热女子因寒血凝闭而作胀少腹痛因于血闭及诸老血留结皆由通利开导之力所致也总之此药乃除实热燥结下有形积滞之要品随经随证以为佐使则奏功殊疾矣主治叅互
　　大黄君枳实厚朴为小承气汤治伤寒热病邪结中焦　治伤寒病发于隂而反下之心下满而不痛按之濡此为痞也大黄黄连泻心汤主之大黄二两黄连一两以麻沸汤二升渍之须臾绞汁分作二次温服　洁古用以泻诸实热不通及泻心下痞满由于实皆本仲景法也　亦治滞下赤白初起壮实之人可同枳殻槟榔当归甘草滑石作丸投之是迎而夺之之法也然不可过剂过剂则伤胃气　同堿及白敛炒陈小粉没药乳香醋蜜调传作痈肿围药　凡实热湿痰为病以锦纹大黄酒蒸八两入前胡八两橘红四两外另以青礞石二两同焰硝二两入砂罐固济煆红研末二两右各取末以水发为丸梧子大每常服一二十丸小病五六十丸缓病七八十丸急病一百二十丸温水吞下即卧勿动候药逐上焦痰滞次日先下糟粕次下痰涎未下再服惟妊娠水泄忌之　仲景金匮玉函方云凡人食已即吐此胸中有火也大黄一两甘草炙二钱五分水一碗煮半升温服此真方滚痰丸也治一切因痰发为怪证若入霞天膏为丸更妙　西大黄拌蜜及竹沥九蒸九晒粉糊为丸如麻子大薄荷汤吞三钱治中上二焦有热痰因发偏头风诸药不効目将损者有殊功又治中焦脾胃湿热下流客肾以致饱后夜卧即梦遗临卧以升麻陈皮汤吞三四钱湿热去即止
　　简误
　　经曰实则泻之大黄气味大苦大寒性禀直遂长于下通故为泻伤寒温病热病实热热结中下二焦二便不通及湿热胶痰滞于中下二焦之要药祛邪止暴有拨乱反正之殊功第具峻利之性猛烈之气长驱直捣一往不返如武王伐纣前徒倒戈血流漂杵虽应天顺人救民水火然亦不免于未尽善之议矣故凡血闭由于血枯而不由于热积寒热由于隂虚而不由于瘀血症瘕由于脾虚胃弱而不由于积滞停留便闭由于血少肠燥而不由于热结不通心腹胀满由于脾虚中气不运而不由于饮食停滞女子少腹痛由于厥隂血虚而不由于经阻老血瘀结滞下初起即属胃虚当以补养胃气清消湿热为本而不可以妄加推荡疟病伤于暑气而不由于山岚湿热吐防血由于隂虚火起于下炎铄乎上血热妄行溢出上窍而不由于血分实热腰脚风气由于下元先虚湿热下流因兹致病而不专由于风湿外侵骨蒸积热本于隂精不足而非实热所致偏坠由于肾虚湿邪乘虚客之而成而不由于湿热实邪所犯乳痈肿毒由于肝家气逆郁抑不舒以致劳气不从逆于肉里乃生痈肿而不本于膏梁之变足生大疔血分积热所发法咸忌之以其损伤胃气故也故伤寒家调胃承气汤中用甘草以和之正谓是也轻发误投多致危殆戒之戒之
　　葶苈味辛苦寒大寒无毒主症瘕积聚结气饮食寒热破坚逐邪通利水道下膀胱水伏留热气皮间邪水上出面目浮肿身暴中风热疿痒利小腹久服令人虚得酒良
　　疏○葶苈禀隂金之气以生故其味辛苦大寒无毒气薄味厚阳中隂也为手太隂经正药故仲景泻肺汤用之亦入手阳明足太阳经肺属金主皮毛膀胱属水藏津液肺气壅塞则膀胱与焉譬之上窍闭则下窍不通下窍不通则水湿泛溢为喘满为肿胀为积聚种种之病生矣辛能散苦能泄大寒沉隂能下行逐水故能疗本经所主诸病十剂云泄可去闭葶苈之属是矣至苦极寒有泻无补暂用尚能损真久服宁不令人虚也
　　主治叅互
　　金匮方肺痈喘急不得卧葶苈大枣泻肺汤主之葶苈炒黄捣末蜜丸弹子大每用大枣二十枚水三升煎取二升入葶苈一丸更煎取一升顿服亦主支饮不得息　外台秘要通身肿满苦葶苈炒四两为末枣肉和丸梧子大每服十五丸桑白皮汤下日三大効　千金方腹胀积聚葶苈子一升熬以酒五升浸七日日服三合　箧中方痰饮咳嗽含竒丸用葶苈子一两纸衬炒令黒知母贝母各一两枣肉半两砂糖一两半和丸弹子大每以新绵裹一丸含之咽津甚者不过三丸
　　简误
　　葶苈泻肺利小便治肿满之要药然味苦大寒走而不守不利于脾胃虚弱及真隂不足之人凡肿满由于脾虚不能制水水气泛溢小便不通由于膀胱虚无气以化者法所咸忌犯之则轻病重重必危慎之近世甜苦二种据本经云辛苦则甜者非矣总之疗体皆以行水泄闭为用多服久服咸不宜耳
　　桔梗味辛苦防温有小毒主胸胁痛如刀刺腹满肠鸣幽幽惊恐悸气利五藏肠胃补血气除寒热风痹温中消谷疗喉咽痛下蛊毒
　　疏○桔梗本经味辛气防温别录加苦云有小毒神农医和岐伯雷公咸曰无毒而复加甘观其所主诸病应是辛苦甘平防温无毒入手太隂少隂兼入足阳明胃经味厚气轻隂中之阳升也伤寒邪结胸脇则痛如刀刺邪在中焦则腹满及肠鸣幽幽辛散升发苦泄甘和则邪解而气和诸证自退矣其主惊恐悸气者心脾气血不足则现此证诸补心药中借其升上之力以为舟楫胜载之用此佐使之职也别录利五脏肠胃补血气者盖指邪解则脏腑肠胃自和和则血气自生也除寒热风痹温中疗喉咽痛下蛊毒者皆散邪解毒通利之功也消谷者以其升载阳气使居中焦而不下陷则脾中阳气长浮而谷食自消矣甄权用以治下痢及去肺热气促者升散热邪之故也日华子用以除邪辟瘟肺痈排脓洁古用以利窍除肺部风热清利头目咽嗌胸膈滞气及痛除鼻塞者入肺开发和解之功也好古以其色白故为肺部引经与甘草同行为舟楫之剂诸药有此一味不能下沈也
　　主治叅互
　　朱肱活人书治胸中痞满不痛用桔梗枳殻取其通肺利膈下气也　张仲景伤寒论治伤寒实结胸用桔梗贝母巴豆取其温中散邪消谷破积也又治肺痈唾脓用桔梗甘草取其辛苦清肺甘温泻火又能排脓血补内漏也其治少隂证二三日咽痛亦用桔梗甘草取其苦辛散邪甘平除热合而用之能调寒热也后人易名甘桔汤通治咽喉口舌诸病　南阳活人书治伤寒腹胀隂阳不和者桔梗半夏汤主之桔梗半夏陈皮各三钱姜五片煎服　简要济众方治痰嗽喘急桔梗一两半为末用童子小便半升煎四合去滓温服　仲景金匮玉函方治肺痈咳嗽胸满振寒脉数咽干不渴时出浊唾腥臭久久吐脓如粳米粥者桔梗一两甘草二两水三升煮一升分温再服朝暮吐脓血则瘥　千金方治喉痹毒气桔梗二两水三升煮一升顿服　仲景伤寒论少隂证二三日咽痛者可与甘草汤不瘥者与甘桔汤主之桔梗一两甘草二两水三升煮一升分服又可治口舌生疮　永类钤方治齿肿痛桔梗薏苡仁等分为末服　经验方治骨槽风牙龈肿痛者枯梗为末枣瓤和丸皂子大绵裹咬之仍以荆芥汤漱之　卫生易简方治牙疳臭烂桔梗茴香等分烧研傅之　普济方治鼻防桔梗为末水服方寸匕日四服一方加生犀角屑　古今录验方治中蛊下血如鸡肝昼夜出血石余四脏皆损惟心未毁或鼻破将死者苦梗为末以酒服方寸匕日三服不能下药以物抅口灌之心中当烦须臾自定七日止当食猪肝肺以补之一方加犀角等分　圣惠方治妊娠中恶心腹疼痛桔梗一两生姜三片煎温服　张文仲备急方治小儿客忤死不能言桔梗烧研三钱米汤服之仍吞麝香豆许
　　简误
　　桔梗之性属阳而升凡病气逆上升不得下降及邪在下焦者勿用凡攻补下焦药中勿入雷公云凡使勿用木梗真似桔梗只是咬之腥涩不堪为异
　　草蒿味苦寒无毒主疥瘙痂痒恶疮杀虱留热在骨节间明目一名青蒿
　　疏○草蒿青蒿也禀天地芬烈之气以生故其味苦其气寒而芬芳其性无毒疥瘙痂痒恶疮皆由于血热所致留热在骨节间者是热伏于隂分也肝胃无热则目明苦能泄热苦能杀虫寒能退热热去则血分平和隂气日长前证自除故悉主之也诸苦寒药多与胃气不宜惟青蒿之气芬芳可人香气先入脾故独宜于血虚有热之人以其不犯胃气故尔是以蓐劳虚热非此不除矣
　　主治叅互
　　青蒿得鼈甲地黄牛膝枸杞麦门冬五味子除一切产后虚热寒热淹延不解亦治一切虚劳寒热隂虚五心烦热肾水真隂不足以致骨蒸劳热此为要药陶隠居谓其生挼传金疮大止血生肉止疼痛以
　　帛裹之　陈藏器谓其主鬼气尸疰伏留妇人血气腹内满及冷热久痢秋冬用子春夏用苗　日华子谓其能补中益气轻身补劳驻顔色长毛发发黑不老心痛热黄主捣汁服　百一方治蜂螫人嚼青蒿傅疮上即瘥　斗门方治男妇劳瘦用青蒿细剉水三升童便五升同煎取一升半去滓入器中煎成膏丸如梧子大每空心及临卧温酒吞二十丸　霛苑方治虚劳寒热肢体倦疼不拘男妇八九月青蒿成实时采之去枝梗以童便浸三日晒干为末每服二钱乌梅一个煎汤服　崔元亮海上方治骨蒸鬼气用童便五大斗澄清青蒿五斗八九月采带子者最好细剉相和纳大釡中以猛火煎取三大斗去滓溉釡令净再以微火煎可二大斗入猪胆一枚同煎一大斗半去火待冷以磁器盛之每欲服时取甘草二三两炙熟为末以煎和捣干杵为丸空腹粥饮下二十丸渐増至三十丸止　十便良方治骨蒸烦热用青蒿一握猪胆汁一枚杏仁四十个去皮尖炒以童溺一大盏煎五分空心温服　圣惠总录治虚劳盗汗烦热口干用青蒿一斤取汁熬膏入沙参末麦冬末各一两同熬至可丸丸如梧子大每食后米饮服二十丸名青蒿煎　肘后方治疟疾寒热用青蒿一握水二升捣汁服之　仁存方治温疟痰盛但热不寒用青蒿二两童便浸焙黄丹半两为末每服二钱白汤调下　卫生易简方治鼻防青蒿捣汁服之并塞鼻中极验　永类钤方治酒痔便血青蒿用叶不用茎用茎不用叶为末血从粪前冷水调粪后温酒调服　济急方治牙齿肿痛青蒿一握煎漱之　圣惠方治耳中出脓青蒿为末绵裹纳耳中
　　简误
　　产后气虚内寒作泻及饮食停滞泄泻者勿用凡产后脾胃薄弱忌与当归地黄同用
　　旋覆花味咸甘温防温冷利有小毒主结气脇下满惊悸除水去五藏间寒热补中下气消胸上痰结唾如胶漆心脇痰水膀胱留饮风气湿痹皮间死肌目中眵防利大肠通血脉益色泽一名金沸草五月采花日干疏○旋覆花别录甄权日华子冦宗奭皆无毒宗奭又加苦辛而曰冷利其禀冬之气而生者乎故其味首系之以咸润下作咸咸能软坚别录加甘甘能缓中微温温能通行故主结气脇下满心脾伏饮则病惊悸饮消则复常矣除水去五脏间寒热及消胸上痰结唾如胶漆心脇痰水膀胱留饮风气湿痹皮间死肌目中眵防利大肠者皆软坚冷利润下消痰饮除水之功也其曰补中下气者以甘能缓中咸能润下故也通血脉益色泽者盖指饮消则脾徤徤则能运行脾裹血又统血故也
　　主治叅互
　　仲景治伤寒汗下后心下痞坚噫气不除有七物旋覆代赭汤成无已曰鞕则气坚旋覆之咸以软痞坚也　金匮要略治半产漏下虚寒相搏其脉芤旋覆花汤用旋覆花三两葱十四茎新绛少许水三升煮一升顿服　胡洽治痰饮在两脇胀满有旋覆花丸　总微论治小儿眉癣自眉毛眼睫因癣退不生用野油花即旋覆花赤箭即天麻苗防风等分为末洗浄以油调涂之
　　简误
　　丹溪谓为走散之药病人涉虚者不宜多服冷利大肠虚寒人禁用
　　藜芦味辛苦寒微寒有毒主蛊毒欬逆泄痢肠澼头疡疥瘙恶疮杀诸虫毒去死肌疗哕逆喉痹不通鼻中息肉马刀烂疮不入汤
　　疏○藜芦禀火金之气以生故其味辛气寒别录苦微寒有毒入手太隂足阳明经本经主蛊毒欬逆及别录疗哕逆喉痹不通者皆取其宣壅导滞之力苦为涌剂故能使邪气痰热胸膈部分之病悉皆吐出也辛能散结故主鼻中息肉苦能泄热杀虫故主泄痢肠澼头疡疥瘙杀诸虫毒也疮疡皆湿热所生湿热不去则肌肉溃烂苦寒能泻湿热则马刀恶疮烂疮死肌皆愈也味至苦入口即吐故不入汤
　　主治叅互
　　经验方诸风痰饮藜芦十分郁金一分为末每以一字温浆水一盏和服探吐　简要济众方中风不省牙闗急者藜芦一两去苗浓煎防风汤洗焙干切片炒为末每服半钱小儿减半温水调灌吐出风涎効　圣惠方诸风头痛以藜芦一茎日干研末入麝香少许吹鼻　保命集久疟痰多不食欲吐不吐藜芦末半钱温浆水调下探吐
　　简误
　　藜芦辛苦有大毒服一则令人胸中烦闷吐逆不止凡胸中有痰饮或中蛊毒恶气者止可借其上涌宣吐之力获効一时设病非闗是者切勿沾唇徒令人闷乱吐逆不止亏损津液也
　　射干味苦平微温有毒主欬逆上气喉痹咽痛不得消息散结气腹中邪逆食饮大热疗老血在心脾间欬唾言语气臭散胸中热气久服令人虚
　　疏○射干禀金气而兼火火金相搏则辛而有毒故本经谓其味苦平有毒平亦辛也别录防温保升防寒二说一义并无异云洁古云味苦阳中隂也入手少阳少隂厥隂经苦能下泄故善降兼辛故善散故主欬逆上气喉痹咽痛不得消息散结气胸中邪逆既降且散益以防寒故主食饮大热别录又主老血在心脾间欬唾言语气臭散胸中热气甄权主疰气消瘀血主女人月闭日华子主消痰破症结胸膈满腹胀气喘痃癖冦宗奭主肺气喉痹为佳洁古主胃中痈疮皆此意也丹溪主行太隂厥隂之积痰使结核自消甚捷又治足厥隂湿气下流因疲劳而发为便毒悉取其泄热散结之力耳故古方治喉痹咽痛为要药
　　主治叅互
　　仲景金匮方治欬逆上气喉中作水鸡声射干麻黄汤　入鼈甲煎丸治疟母　袖珍方治咽喉肿痛用生射干猪脂各四两合煎令焦去滓每噙枣许即瘥医方大成治喉痹不通用扁竹新根擂汁咽之大
　　肠动即解或醋研汁噙引涎出亦妙　便民方亦治喉痹不通用紫蝴蝶根一钱黄芩生甘草桔梗各五分为末水调顿服立愈名夺命散　永类钤方治乳痈初肿用扁竹根如僵蚕者同萱草根为末蜜调敷之神效　孙真人千金方治喉痹有乌翣膏
　　简误
　　射干虽能降手少阳厥隂相火泄热散结消肿痛然无益隂之性故别录云久服令人虚凡脾胃薄弱脏寒气血虚人病无实热者禁用
　　常山味苦辛寒防寒有毒主伤寒寒热热发温疟鬼毒胸中痰结吐逆疗鬼蛊徃来水胀洒洒恶寒鼠瘘【畏玉扎忌菘菜】
　　疏○常山禀天地隂寒之气以生故其味苦寒别录桐君益之以辛宜其有毒也苦泄辛散故善逐饮隂寒祛热故善破瘴疠入口即吐其性暴悍又可知已本经主伤寒寒热宜作主山岚瘴气寒热发为温疟鬼毒胸中痰结古方治疟多用盖以岭南西粤鬼方咸多山岚瘴疠之气所感邪气充于荣卫皮肤之间欲去皮肤毛孔中瘴气根本非常山不可以其性能祛逐老痰积饮善散山岚瘴疠之邪故也
　　主治叅互
　　治山岚瘴气作疟百药不効秘方常山四两砂仁四两槟榔二两米醋浸入瓷器中二宿取出各炒燥为末鸡子清和丸如菉豆大五更新汲水向东吞三五钱一服可止九月已后宜以酒吞　刘长春经验方治瘴疟寒热用常山一寸草果一枚热酒一盏浸一宿五更向东饮之盖卧酒醒即愈　肘后方治三十年老疟及积年久疟常山黄连各一两酒三升渍一宿以瓦釡煮取一升半发日早服五合发时再服热当吐冷当利无不瘥者
　　简误
　　常山隂毒之草也其性暴悍虽能破瘴疠逐积饮然善损真气故疟非由于瘴气及老痰积饮所致者勿用经曰夏伤于暑秋必痎疟又曰邪之所凑其气必虚暑邪乗虚客于五脏六腑十二经疟亦因之而发内经载之详矣王好古分条立方殊得仲景遗意此皆疟之对病正药也并不得妄用常山虚人真气变为危证戒之戒之清暑养胃健脾消痰乃治疟之正法稍久则当分气血施补助靡不愈者又安所事常山乎
　　甘遂味苦甘寒大寒有毒主大腹疝瘕腹痛面目浮肿留饮宿食破症坚积聚利水谷道下五水散膀胱留热皮中痞热气肿满【瓜蒂为之使恶逺志反甘草】
　　疏○甘遂禀天地隂寒之气以生故其味苦其气寒而有毒亦隂草也水属隂各从其类故善逐水其主大腹者即世所谓水蛊也又主疝瘕腹满面目浮肿及留饮利水道谷道下五水散膀胱留热皮中痞气肿满者谓诸病皆从水湿所生水去饮消湿除是拔其本也洁古谓其味苦性寒苦性泄寒胜热直达水气所结之处乃泄水之圣药水结胸非此不能除故仲景大陷胸汤用之但有毒不可轻用其性之恶可槩见已其根皮赤肉白作连珠实重者良
　　主治叅互
　　入陷胸汤治伤寒水结胸有神　圣济总录治膜外水气甘遂末大麦麫各半两水和作饼烧熟食之取利　肘后方治身面洪肿甘遂末二钱以雄猪腰子一枚分作七片入末在内湿纸包煨令熟每日服一片至四五服当觉腹鸣小便利是其効也　张仲景金匮玉函方治心下留饮坚满脉伏其人欲自利反快甘遂半夏汤用甘遂大者三枚半夏十二枚以水一升煮半升入药五枚水二升煮半升去滓以蜜半升同煎至八合顿服之　笔峰杂兴方治小便转脬甘遂末一钱猪苓汤调下立通　秘方治体气甘遂末一钱同猪肉煮食于野地中掘一坑令患人至彼处向上风站立以甘草末唾调入脐内须臾腹中作响取利下黑汁亟从上风奔囘可絶不絶再作一服仍前用之
　　简误
　　甘遂性隂毒虽善下水除湿然能耗损真气亏竭津液元气虚人除伤寒水结胸不得不用外其余水肿鼓胀类多脾隂不足土虚不能制水以致水气泛滥即刘河间云诸湿肿满属脾土法应补脾实土兼利小便不此之图而反用甘遂下之是重虚其虚也水既蹔去复肿必死矣必察病属湿热有饮有水而元气尚壮之人乃可一施耳不然祸不旋踵矣戒之戒之慎之慎之
　　白敛味苦甘平微寒无毒主痈肿疽疮散结气止痛除热目中赤小儿惊癎温疟女子隂中肿痛下赤白杀火毒【反乌头】
　　疏○白敛得金气故味苦平平应作辛别录兼甘其气微寒无毒苦则泄辛则散甘则缓寒则除热故主痈肿疽疮散结止痛盖以痈疽皆由荣气不从逆于肉里所致女子隂中肿痛亦由血分有热之故火毒伤肌肉即血分有热目中赤亦血热为病散结凉血除热则上来诸苦蔑不济矣其治小儿惊癎温疟及妇人下赤白则虽云惊癎属风热温疟由于暑赤白淋属湿热或可通用然病各有因药各有主以类推之恐非其任矣尚俟后哲详之总之为疔肿痈疽家要药乃确论也
　　主治叅互
　　白敛得白及红药子加硃砂雄黄乳没脑麝为傅痈疽止痛散毒之上药　肘后方治发背初起水调白敛末傅之　圣惠方治疔疮初起同上　陶隠居治一切痈肿白敛赤小豆茜草为末鸡子白调涂之又方白敛二分藜芦一分为末酒和贴之日三上　御药院方治面鼻酒皶白敛白石脂杏仁各半两为末鸡子调涂日一洗　肘后方治面生粉刺白敛二分杏仁半分鸡屎白一分为末蜜和杂水拭面　谈野翁治冻耳成疮白敛黄檗等分为末生油调搽　外台方治汤火灼烂白敛末傅之　圣惠方治铁刺诸哽及竹木哽在咽中白敛半夏泡等分为末酒服半钱日二服又治刺在肉中方同上　千金方治风痹筋急肿痛屈转异常处白敛二分熟附子一分为末每酒服半刀圭日二服以身中热行为候十日便觉忌猪肉冷水　瑞竹堂方治诸疮不敛口白敛赤敛黄檗各三钱炒研轻粉一钱用葱白浆水洗浄傅之简误
　　痈疽已溃不宜服
　　白及味苦辛平防寒无毒主痈肿恶疮败疽伤隂死肌胃中邪气贼风鬼击痱缓不收除白癣疥虫【紫石英为之使恶理石畏李核杏仁反乌头】
　　疏○白及本经味苦平别录加辛防寒李当之大寒日华子加甘东垣亦防寒谓其性濇阳中之隂收也辛为金味收为金气其为得季秋之气而兼金水之性者哉宜乎入肺理伤有竒効矣苦能泄热辛能防结痈疽皆由荣气不从逆于肉里所生败疽伤隂死肌皆热壅血瘀所致故悉主之也胃中邪气者即邪热也贼风鬼击痱缓不收皆血分有热湿热伤隂之所生也入血分以泄热散结逐腐则诸证靡不瘳矣主治叅互
　　白及性濇破散中有收敛盖去腐逐瘀以生新之药也得白敛红药子加脑麝乳没治一切痈疽肿毒止痛散结排脓有神　一味为细末米饮调三钱服治损肺吐血有竒効　经验方治鼻防不止津调白及末涂山根上仍以水服一钱立止　袖珍方治疔疮肿毒白及末半钱以水澄之去水摊于厚纸上贴之永类钤方治打跌骨折酒调白及末二钱服其功
　　不减于自然铜古铢钱也　济急方治手足皲裂白及末水调塞之勿犯水　赵真人方治汤火伤灼白及末油调傅之
　　简误
　　痈疽已溃不宜同苦寒药服
　　大防味苦甘寒大寒有小毒主蛊毒十二水肿满急痛积聚中风皮肤疼痛吐逆颈腋痈肿头痛发汁利大小肠【反甘草畏菖蒲芦草鼠粪】
　　疏○大防禀天地隂毒之气以生故味苦寒而有小毒甄权洁古兼辛别录兼甘应是辛多非辛则无毒矣苦寒故善下走而入肾肝辛则横走无所不到矣洁古又谓泻肺损真气其主下蛊毒者以蛊毒必热必辛辛则散走脏腑故假其辛寒以搜其辛热是以毒攻毒也苦寒下泄故能逐诸有余之水湿热及留饮在中下二焦则为腹满急痛或成积聚苦辛甘寒故散颈腋痈肿利大小便泻毒药通月水隂草苦辛有毒故又堕胎也天行黄病非元气实者勿用经曰邪之所凑其气必虚中风之人其虚必矣本经末又谓其主中风皮肤疼痛吐逆者非也焉有虚病而可施苦寒有毒下泄之药哉是重虚其虚也
　　主治叅互
　　大防入玉枢丹紫金锭则解蛊毒热毒痈疽疔肿及蛇虫诸毒内服外敷取利为度　百祥丸治痘疮变黑干陷不发寒而大便闭结者用大防一两枣三枚水一碗同煮曝干去大防以枣肉焙丸服从三分服至五分以利为度　三因方控涎丹治痰涎畱在胸膈上下变为诸病或颈项胸背腰胁手足胯髀隠痛不可忍筋骨牵引钓痛走易及皮肤麻痹似乎瘫痪不可误作风气风毒及疮疽施治又治头痛不可举或睡中流涎或欬唾喘息或痰迷心窍并宜此药数服痰涎自失诸疾寻愈紫大防白甘遂白芥子微炒各一两为末姜汁打麫糊丸梧子大每服七丸或二十丸以津液咽下若取利则服五六十丸　千金方中风发热大防苦参各四两白酢浆一斗煮熟洗之寒乃止　生生方牙齿摇痛大防咬于痛处良简误
　　大防隂寒善走而下泄洁古谓其损真气故凡水肿不由于受湿停水而由于脾虚土坚则水清土虚则水泛滥实脾则能制水此必然之数也今不补脾而复用疏泄追逐之药是重虚其虚也宜详辨而深戒之惟畱饮伏饮停滞中焦及元气壮实人患水湿乃可一暂施耳
　　贯众味苦防寒有毒主腹中邪热气诸毒杀三虫去寸白破症瘕除头风止金疮花疗恶疮令人泄【赤小豆为之使】疏○贯众味苦而又微寒止应云有小毒以其苦寒故主腹中邪热气诸毒三虫皆由湿热所生苦寒除湿热则三虫自死矣苦以泄之亦兼有散之之义故破症瘕苦寒能除风热故止头风金疮出血后必发热泄热散结则金疮自止
　　主治叅互
　　贯众一味为细末水调一钱匕治鼻防有効　疫气发时以此药置水中令人饮此水则不传染
　　简误
　　病人虚寒无实热者禁用
　　羊踯躅味辛温有大毒主贼风在皮肤中淫淫痛温疟恶毒诸痹邪气鬼疰蛊毒
　　疏○羊踯躅毒药也然性能祛风寒湿故可以治恶痹痹者风寒湿所成也然非元气未虚脾胃尚实之人不可用凡用此等毒药亦须杂以安胃和气血药同用
　　简误
　　踯躅性发散气血虚人忌之不可近眼






　　神农本草经疏卷十
　　钦定四库全书
　　神农本草经疏卷十一
</div>
    <div class="pagination">
<a href="神农本草经疏_page27.html">上一页</a><span>...</span><a href="神农本草经疏_page23.html">23</a><a href="神农本草经疏_page24.html">24</a><a href="神农本草经疏_page25.html">25</a><a href="神农本草经疏_page26.html">26</a><a href="神农本草经疏_page27.html">27</a><span class="current-page">28</span><a href="神农本草经疏_page29.html">29</a><a href="神农本草经疏_page30.html">30</a><a href="神农本草经疏_page31.html">31</a><a href="神农本草经疏_page32.html">32</a><a href="神农本草经疏_page33.html">33</a><span>...</span><a href="神农本草经疏_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
