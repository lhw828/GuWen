<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 62 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 62 页/共 401 页</h1>
    <div class="content">　　【注】此详诸呕吐之病以明其治也呕者有声有物之谓也吐者有物无声之谓也凡诸呕吐饮食不得下咽者主之小半夏汤降逆安胃也
　　【集注】赵良曰呕吐谷不得下者有寒有热不可概论也食入即吐热也朝食暮吐寒也此则非寒非热由中焦停饮气结而逆故用小半夏汤
　　沈明宗曰此痰饮多而致呕之方也外邪内入而呕必自饮食稍进此痰饮多而外邪少拒格胸胃之间气逆而谷不得入故用生姜散邪半夏以消痰饮而止呕逆
　　小半夏汤方【见痰饮中】
　　呕吐而病在膈上后思水者解急与之思水者猪苓散主之
　　【注】此详申上条饮呕以明其治也呕吐病后则伤膈上津液若思水者急与饮之不复呕吐者是病去胃和自解也思水者与饮之而仍呕吐者是病未除而有水饮也主之猪苓散者利水以止呕吐也
　　【集注】程林曰上章言先呕却渴此为欲解今呕吐而病在膈上后思水者解亦与上证不殊故急与之以和胃然思水之人又有得水而贪饮则胃中热少不能消水更与人作病故思水者用猪苓散以散水饮
　　魏荔彤曰呕吐而病在膈上后思水者欲解之征也即论中所言先呕后渴此为欲解之义也急与之呕吐后伤津液水入而津液可复也若夫未曾呕吐即思水者即论中所言先渴却呕之证也是为水停心下应治其支饮而渴方愈也主以猪苓散利水补土以治湿邪者治渴而即以治上逆之呕吐也
　　猪苓散方
　　猪苓　　　　　　　茯苓
　　白术【各等分】
　　右三味杵为散饮服方寸匕日三服
　　呕而发热者小柴胡汤主之
　　【注】呕而腹满是有里也主之大柴胡汤攻里以止呕也今呕而发热是有表也主之小柴胡汤和表以止呕也
　　【集注】程林曰经曰呕而发热者柴胡汤证具夫呕家未有发热者以发热属半表半里故与小柴胡汤以和之
　　李彣曰伤寒发热者为表证然邪欲侵里里气拒而不纳则逆而作呕此半表半里证也小柴胡为治半表半里和解之剂
　　小柴胡汤方
　　柴胡【半斤】　　　　　黄芩【三两】
　　人参【三两】　　　　　甘草【三两】
　　半夏【半升】　　　　　生姜【三两】
　　大枣【十二枚】
　　右七味以水一斗二升煮取六升去滓再煎取三升温服一升日三服
　　呕而衇弱小便复利身有微热见厥者难治四逆汤主之
　　【注】呕而心烦心中懊憹内热之呕也今呕而衇弱正气虚也小便复利中寒盛也身有微热而复见厥曰难治者此为寒盛格热于外非呕而发热者比故以四逆汤胜隂囘阳也
　　【集注】高世栻曰呕者水去寒犹在上小便当少今复利者寒亦在下也衇弱者气衰于内身微热者格阳于外呕证如是则上下寒而内外虚若见手足逆冷而厥者则表里隂阳之气不相顺接故为难治四逆汤主之生附子壮火囘阳以治厥干姜温脾暖胃以治呕甘草安中调上下以治内外也
　　四逆汤方
　　附子【一枚生用】　　　　　干姜【一两半】
　　甘草【二两炙】
　　右三味以水三升煮取一升二合去滓分温再服强人可大附子一枚干姜三两
　　呕而胸满者茱萸汤主之
　　【注】呕逆之气上冲于胸胸中气实则不受邪必不满也若胸中气虚客寒邪气得以留连故胸满也主之呉茱萸汤补正气降邪气也
　　【集注】徐彬曰胸乃阳位呕为隂邪使胸之阳气足以御之则不呕呕亦胸中无恙也乃呕而胸满是胸虚邪客不但胃不和矣虚邪属隂故以呉茱萸之苦辛温善驱浊隂者为君人参补虚为佐而以姜枣宣发上焦之正气也
　　茱萸汤方
　　呉茱萸【一升】　　　　人参【三两】
　　生姜【六两】　　　　　大枣【十二枚】
　　右四味以水五升煮取三升温服七合日三服
　　呕而肠鸣心下痞者半夏泻心汤主之
　　【注】呕而肠鸣肠虚而寒也呕而心下痞胃实而热也并见之乃下寒上热肠虚胃实之病也故主之半夏泻心汤用参草大枣以补正虚半夏以降客逆干姜以胜中寒芩连以泻结热也
　　【集注】程林曰呕而肠鸣心下痞者此邪热乘虚而客于心下故用芩连泄热除痞干姜半夏散逆止呕内经曰脾胃虚则肠鸣又曰中气不足肠为之苦鸣人参大枣甘草用以补中而和肠胃
　　半夏泻心汤方
　　半夏【半升洗】　　　　　黄芩
　　干姜　　　　　　　人参【各三两】
　　黄连【一两】　　　　　大枣【十二枚】
　　甘草【三两炙】
　　右七味以水一斗煮取六升去滓再煮取三升温服一升日三服
　　干呕吐逆吐涎沬半夏干姜散主之
　　【注】有声有物谓之呕有声无物谓之哕即干呕也今有声无物而吐涎沫故曰干呕吐逆吐涎沫也干呕吐酸苦胃中热也干呕吐涎沫胃中寒也主之半夏干姜散温中止呕也
　　半夏干姜散方
　　半夏　　　　　　　干姜【等分】
　　右二味杵为散取方寸七浆水一升半煎取七合顿服之
　　干呕吐涎沫头痛者茱萸汤主之
　　【注】干呕吐涎沫者以半夏干姜散温中止呕也若更头痛此属寒气盛而逆之甚也故用呉茱萸汤温寒下气大折冲逆之势也
　　【集注】徐彬曰上焦有寒其口多涎上焦既有寒邪格阳在上故主头痛用呉茱萸温补以驱浊隂也李彣曰太隂少隂经从足至胸俱不上头二经并无头痛证厥隂经上出额与督衇防于巅故干呕吐涎沫者里寒也头痛者寒气从经衇上攻也不用桂附用呉茱萸者以其入厥隂经故耳余皆温补散寒之药
　　干呕而利者黄芩加半夏生姜汤主之
　　【注】干呕者胃气逆也若下利清澈乃肠中寒也今下利浊粘是肠中热也故用黄芩汤以治其利合半夏生姜汤以治干呕也
　　【集注】程林曰中焦不和则气逆于上而作呕廹于下而为利故用半夏生姜入上焦而止呕甘草大枣入中焦而和脾黄芩芍药入下焦而止利如是则正气安而邪气去三焦和而呕利止矣
　　魏茘彤曰此呕为热逆之呕利为挟热之利
　　黄芩加半夏生姜汤方
　　黄芩【三两】　　　　甘草【二两炙】
　　芍药【二两】　　　　　半夏【半升】
　　生姜【三两】　　　　　大枣【十二枚】
　　右六味以水一斗煮取三升去滓温服一升日再夜一服
　　食已即吐者大黄甘草汤主之
　　【注】吐者有物无声之谓也朝食暮吐者寒也食已即吐者火也以寒性迟火性急也故以大黄甘草汤缓中泻火火平自不吐也
　　【集注】王肯堂曰病人欲吐者不可下之又用大黄甘草治食已即吐何也曰欲吐者其病在上因而越之可也而逆之使下则必抑塞愤乱而益甚故禁之若既已吐矣吐而不已有升无降则当逆而折之引令下行无速于大黄故取之也
　　程林曰经云诸逆冲上皆属于火食已即吐是胃热上逆而不能容食与反胃寒呕水饮不同故用是汤以平胃热
　　髙世栻曰食已即吐者非宿谷不化之胃反乃火热攻冲之吐逆
　　大黄甘草汤方
　　大黄【四两】　　　　　甘草【一两】
　　右二味以水三升煮取一升分温再服
　　病人欲吐者不可下之
　　【注】病人欲吐上越之势方盛故不可下之若病人吐后其势衰矣因其衰而济之故已吐有可下之法也
　　【集注】徐彬曰治病之法贵因势利导故内经曰在上者越之在下者竭之今病欲上吐不可强之使下凡病皆然故曰病人欲吐者不可下之
　　程林曰按欲字乃吐而未吐之义
　　病人胸中似喘不喘似呕不呕似哕不哕彻心中愦愦然无奈者生姜半夏汤主之
　　【注】此承上条详申欲吐之状以明其治也喘者呼吸气急也似喘不喘谓胸中似喘之不快而不似喘之气急也呕者吐物而有声也似呕不呕谓似作呕之状而不似呕之有物也哕者干呕也似哕不哕谓似乎哕之有声而不似哕之声连连也胸彻心中愦愦然无奈者总形容似喘不喘似呕不呕似哕不哕心中愦乱无奈懊憹欲吐之情状也故以半夏降逆生姜安胃也
　　【集注】沈明宗曰似喘不喘似呕不呕似哕不哕诚不是喘不是呕不是哕也彻者通也竟是通心中愦愦然无奈即泛泛恶心之义也
　　生姜半夏汤方
　　半夏【半升】　　　　　生姜汁【一升】
　　右二味以水三升煮半夏取二升内生姜汁煮取一升半小冷分四服日三夜一服止停后服
　　【集解】李彣曰生姜半夏辛温之气足以散水饮而舒阳气然待小冷服者恐寒饮固结于中拒热药而不纳反致呕逆今热药冷饮下嗌之后冷体既消热性便发情且不违而致大益此内经之防也此方与前半夏干姜汤畧同但前温中气故用干姜此散停饮故用生姜前因呕吐上逆顿服之则药力猛峻足以止逆降气呕吐立除此心中无奈寒饮内结难以猝消故分四服使胸中邪气徐徐散也
　　吐后渴欲饮水而贪饮者文蛤汤主之兼主防风衇头痛
　　【按】文蛤汤主之五字当在头痛之下文义始属是传写之譌兼主之主字衍文也
　　【注】吐后而渴当少少与饮之胃和吐自止也若恣意贪饮则新饮复停而吐必不已也当从饮吐治之若兼感微风脉必头必痛主之文蛤汤者是治渴兼治风水也故以越婢汤方中加文蛤越婢散风水也文蛤治渴不已也
　　【集注】程林曰贪饮者饮水必多多则溢上焦必有溢饮之患故用此汤以散水饮方中皆辛甘发散之药故亦主微风衇头痛
　　文蛤汤方
　　文蛤【五两】　　　　　麻黄
　　甘草　　　　　　　生姜【各三两】
　　石膏【五两】　　　　　杏仁【五十个】
　　大枣【十二枚】
　　右七味以水六升煮取二升温服一升汗出即愈
　　【集解】李彣曰文蛤汤即大青龙汤去桂枝乃发汗之剂使水饮从毛窍中泄去以散水饮于外经云开鬼门洁净府此一方两得之以内有麻黄生姜等解表药故兼主微风衇头痛
　　问曰病人衇数数为热当消谷引食而反吐者何也师曰以发其汗令阳气微膈气虚衇乃数数为客热不能消谷胃中虚冷故也衇者虚也胃气无余朝食暮吐变为胃反寒在于上医反下之今衇反故名曰虚【按】问曰病人衇数至胃中虚冷故也等句已详伤寒论阳明篇内错简在此且与衇者虚也文义不属
　　【注】饮衇也非虚衇也病吐者若见之则为胃气无余也胃气无余肝邪乘之而见衇故名曰虚也询其所以致之由乃为寒在上医反下之使胃气尽而无余则不能消化水谷致令朝食暮吐暮食朝吐变为中寒胃反也
　　【集注】李彣曰食不得入是有火也食入反出是无火也此寒在上者法当温中始愈反下之则愈虚寒而愈吐矣
　　寸口衇微而数微则无气无气则荣虚荣虚则血不足血不足则胸中冷
　　【按】此条文义不属必是错简
　　趺阳衇浮而濇浮则为虚虚则伤脾脾伤则不磨朝食暮吐暮食朝吐宿谷不化名曰胃反衇而濇其病难治
　　【按】虚则伤脾之虚字当是濇字是传写之譌
　　【注】前条因误下而病胃反则衇此条不因误下而病胃反则衇浮而濇也趺阳衇见浮而濇浮以胃濇以脾浮而无力为胃虚濇而无力为伤脾胃虚脾伤则不能消磨水谷故朝食暮吐暮食朝吐所吐皆仍然不化之宿谷故曰胃反也若衇濇则为邪盛正衰故其病难治也
</div>
    <div class="pagination">
<a href="御纂医宗金鉴_page61.html">上一页</a><span>...</span><a href="御纂医宗金鉴_page57.html">57</a><a href="御纂医宗金鉴_page58.html">58</a><a href="御纂医宗金鉴_page59.html">59</a><a href="御纂医宗金鉴_page60.html">60</a><a href="御纂医宗金鉴_page61.html">61</a><span class="current-page">62</span><a href="御纂医宗金鉴_page63.html">63</a><a href="御纂医宗金鉴_page64.html">64</a><a href="御纂医宗金鉴_page65.html">65</a><a href="御纂医宗金鉴_page66.html">66</a><a href="御纂医宗金鉴_page67.html">67</a><span>...</span><a href="御纂医宗金鉴_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
