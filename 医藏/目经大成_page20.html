<!DOCTYPE html>
<html>
<head>
    <meta charset="UTF-8">
    <title>目经大成 - 第 20 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目经大成 - 第 20 页/共 46 页</h1>
    <div class="content">　　诗曰：补中益气许参 ，橘草升柴术与归，白术易苍归易术，调中益气又须知。

　　卷之三　补阵

　　全真一气汤八

　　地黄 附子（略漂去辣性，用生姜夹扎，蒸极熟） 白术（略漂净油，蜜炒） 五味子 人参 麦门冬（去心） 怀牛膝上方地黄、白术，先后天首选之品。功专补脾阳肾阴，但性质燥湿不协。妙在五味、麦冬、牛膝引入肺金，则纳气而滋化源，相克正所以相成。再有人参、附子驱驾药力，助益真元，自然火交于下，水布于上。既济之象一得，燥涸偏胜之势敛矣。诚土中藏阳，水中补火之良方也。一切虚劳发热，喘嗽吐衄，服清热消痰等剂致目赤痛如锥，进此不惟对症，而病本可冀潜除。

　　诗曰：全真方意本归藏，术附人参配地黄，妙入麦冬牛膝味，相生相胜济坤阳。

　　卷之三　补阵

　　龟鹿二仙胶九

　　取半老鹿茸十斤，生龟板十五斤，枸杞子二斤软而白上，党人参二斤，用铅坛如法熬胶，听用。

　　精极梦遗，因而瘦怯目暗，此方主之。

　　精、气、神，人身之三宝也。精极则无以生气，故令瘦怯。气少则无以生神，故令目暗。龟鹿禀阴阳英华最完，角与板，又其息萃之处，煎胶入药，所谓从其类也。再人参、枸杞善于滋补，则三宝选为身主，肌曰长而睛明矣，夜梦虽交不泄。

　　诗曰：龟静故寿，鹿动斯灵，啖以参杞，厥德弥馨。

　　卷之三　补阵

　　八味肾气丸十

　　地黄（八两） 山茱萸 山药（各四两） 茯苓（三两） 丹皮（酒蒸泽泻盐、酒炒各二两） 附子 肉桂（各一两）

　　火水未济，两肾失其常职，此方主之。

　　君子观象于坎，而知肾具水火之道焉。既具水火，则既济未济，一定与阴阳无别。所以真火旺冬不觉寒，真水足夏能耐热。凡畏热又畏寒，体气未为裕如。故安居以八味丸资梁肉。今人入房甚，阳事愈举者，阴虚火动也。

　　未及交，阳事先痿者，命门火息也，且肾主二便而司开阖，水衰则火独治，能阖而不能开，亦令人病渴，小便不出。火衰则水独治，能开而不能阖，亦令人病渴，小便不禁。是方尤为对症。盖附子、肉桂温热，可益其火，地黄、山茱濡润，可壮其水。火欲实，丹皮、泽泻之咸酸收而泄之。水欲实，茯苓、山药之甘淡制而渗之。水火得其平，则出入升降不违天性矣。若乃精已耗，而复竭，则大小便道牵痛。越痛越便，越便越难，甚且欲大便，数至圊而不能，便毕若犹未尽。欲小便而不利，既便而有余沥。此丸如备，恐日服之不足。汉武帝尝病消渴，张仲景进此方而愈。先哲元机，今犹可想。

　　卷之三　补阵

　　六味丸十一

　　即前方去桂附。

　　肾虚则热，水沸为痰，此方主之。

　　肾中非独水也，命门之火并焉。肾不虚则水足以制火，虚则火无所制而热症生矣。气虚痰泛，宜肾气丸补而逐之久。病阴火上升，津液生痰不生血，宜壮水以制相火，痰热自除。地黄滋阴补血，本肮之主药也。然遭气则运用于上，遇血则流走于经，不能挟其一线入肾，装以五者佐之。怀山，脾药也，水土一气，且能坚少腹之土，真水之源也；山茱萸，肝药也，水木同位，借其酸涩以敛泛渗；牡丹皮，本泻心火，为水火对居，泻南即所以益北；再有茯苓之淡渗以泻阳，泽泄之咸泄以降阴，疏瀹决排，使水无不就下，厥工乃竣。此即前八味丸也。钱仲阳以治小儿稚阳纯气，确是阴虚致病，乃去桂附而成此方，应手神验。明薛新甫因悟，凡病阴虚火动，用丹溪补阴法不效者，以此代之立应。汪 庵谓六经备治，而功专肝肾，寒燥不偏，而兼补气血。苟能常服，其功未易殚述。自此说行，枵腹之士奉为养生圣果，男女老幼，竞服不疑。

　　讵知丹、泽二物，除肾衰不能滋木制火，致上炎为热，热久生风、生痰，目赤痛、小便短涩外，他症罕并用，曷可无故常服。李士材曰用此方有四失：地黄非怀庆则力薄；蒸晒非九次则不熟；或疑地黄之滞而减之，则君主弱；或恶泽泻之泄而减之，则使力微。自蹈四失，顾归咎于药之无功，毋乃愚乎。余谓非如前症用此方者，亦有四失：木不得敷荣，无故而丹皮克伐；水不得充足，无故而泽泻泄利；火并不炎上，地黄制之；土何曾淫湿，茯苓渗之。

　　有此四失，顾夸耀药之神奇，毋乃痴乎。况此方薛氏加减甚繁，可见凡症凡药，皆有活法，未可以六味概百病也。

　　姑述一二于下：一变为滋肾生肝饮，本方合逍遥去白芍加五味。用五味不用白芍者，既滋宜助，既生焉制也；一变为滋阴肾气丸，本方去山茱加柴胡、五味、归尾。去山茱不欲强木，用五味补金制本也，归尾行瘀滞，柴胡疏木气也；一变为人参补气汤，本方去泽泻合异功，补血生脉。盖为发热作渴，理无再竭，故去泽泻。理无再竭，盒饭急生，生脉之所由来。既当生脉，异功补血可因而转入也；一变为加味地黄丸，本方加柴、芍、五味。缘耳内痒痛，或眼花痰喘，热渴便涩，总由肝肾阴虚火郁而致。阴虚五味以补之，火郁柴胡以达之，芍药以平之；一变为九味地黄丸，本方加川楝、当归、使君子、芎 ，尽是厥阴风木之药。以诸疳必有虫，皆风木所化，仍是肝肾同治之法；一变为益阴肾气丸，本方加五味、当归、生地。其列症有潮热、晡热，胸膈饱闷。此肝胆燥火蔽伏胃中，虽合都气，不加归、地，何以消胃中之火而生胃阴乎。再则有加五味者，有加麦门冬者，有加杜仲、牛膝者，有加归、芍，有加柴、芍，有加益智仁，有加紫河车，游龙戏海，变化无穷，宁必死守六味为古今不易之良剂也哉。嗟夫！丹皮、泽泻，水火两泄，过服乱服，目昏阴痿。若再从火化，精泄必矣。泄精至再，脉息反加大数，不思火郁发之，一味水郁折之，不思温能除热，一味苦以坚肾，加黄柏、知母进而毙命者，五年眼见三人。再越十霜二十载，不知其凡几矣。言不尽意，临书怅然。

　　卷之三　补阵

　　加减八味丸十二

　　六味丸加五味子三两，肉桂二两（补水宁神汤附内）

　　黑夜神光自现，此方主之。神光自现，本经曰电光夜照，盖龙雷之火上游故耳。急用前方加五味、肉桂。夫五味虽各脏皆滋，究其功多专于肺，肺清则肾水随足。得桂内助，亦能引无根之火，降而归经，所谓热因热用，从法之妙法。或者畏其辛酸，改用黄柏、知母，恐霹雳震裂，无物不坏。且人身，小天地也。阴阳昼明夜晦，自然之理，今瞑黑远近见物，其背于天地何疑。有某患此，以为精华焕发，喜而不寐。余语以病因，兼授治法。阳德之，阴晒为无用。比及日间不见，央人按方赎药，果无用矣。若心肾不交而得斯症，须归、芍、生熟地黄、麦冬、五味、参、苓，滋阴养血，清火安神。所谓补水宁神汤也。大剂服五六日，觉夜光稍熄，然后按脉而消息之。虽变昏惑妄见，可使收之桑榆。

　　诗曰：补水全凭生熟地，宁神当简麦门冬，参苓白芍虽平淡，亦在酸咸五味中。

　　卷之三　补阵

　　金匮肾气丸十三

　　地黄（四两） 枣皮 山药（各三两） 茯苓 怀牛膝（各二两） 车前子（盐、酒炒） 泽泻 牡丹皮（各一两）

　　肉桂 附子（各一两五钱）

　　小便不利，腰重脚肿，或腹满肢体浮胀，喘急痰盛，此方主之。

　　《脉解篇》曰：诸阳浮无所根据，故呕咳气喘。肾劳则皆难俯仰，小水不行。水不行，故肢体胀满。是方山药、茯苓，甘淡者也，甘能制湿，淡能渗湿，足消其肿胀。泽泻、丹皮，咸寒者也，咸能润下，寒能胜热，足止其喘咳。辛温从阳，附子、肉桂是也，用以服龙雷之火。濡润从阴，地黄、枣皮是也，用以壮天一之水。水盈火充，则痰盛腰重之患，弹指如失。乃牛膝、车前子者，下行之品，湿热留中，腹满便秘，必假渠为决渎，使邪从溺出。

　　就症论药，功不在八味之下，故均曰肾气。

　　诗曰：六味首善怀庆地，茯苓山药枣皮继，与夫泽泻牡丹皮，阴虚火动治容易。七味加桂八味附，鹿茸五味凑十补。十补更除附与茸，本经仍旧吸都气。八味车前牛膝增，丸名肾气藏金匮。

　　卷之三　补阵

　　大补丸煎十四

　　人参 山药 地黄 当归 枸杞 枣皮 甘草 杜仲血，有形之阴也，可行可敛。气，无形之阳也，可升可降。今症候危剧，精神失守，气血俱大坏矣。坏则与升降行敛之剂，皆不相投。故以甘平之人参、山药、甘草，杜仲补其真阳。以滋润之地黄、枸杞、枣皮、当归，补其真阴。阴阳平补，则无形、有形互为赞化。济屯履夷，大都此为先着。

　　诗曰：草长山皆药，人归地正黄，醇醪煎枣杞，烂醉杜家庄。

　　卷之三　补阵

　　左右合归丸十五

　　地黄（八两） 山药 枸杞 枣皮 菟丝子（ 极熟） 当归 鹿茸膏（炙） 龟胶（各四两） 杜仲（炒去丝） 牛漆（各三两） 附子 肉桂（各二两）

　　两肾，皆水也。由左右言之，乃有阴阳之分焉。故左虚则火不安其位而妄动，燔灼真阴，发为咳喘衄咯，腰肢酸软，心跳不宁。右虚则水无制而洋溢，反克脾土，发为膨胀翻胃，泄泻不时，小水频作，虚淋寒疝，肢节痹痛，跗肿面浮，神疲气怯，食减增寒。乃用地黄、枣皮、枸杞、当归、牛膝、龟胶味浓质润之品，以滋左肾元阴，山药、菟丝、杜仲、附子、肉桂、鹿茸甘平辛温之品，以培右肾元阳。阴阳足，则精血潜充，神气倍旺，是谓两肾在位。两肾在位则水火有所归矣。故曰左右合归。

　　诗曰：桂地伏菟龟，杜陵产牛鹿，杞子附谁归，山山药可 。

　　卷之三　补阵

　　参苓白术散十六

　　人参 白术 茯苓 甘草 山药蒸 扁豆（炒熟） 薏苡仁（炒熟） 莲子肉（去心） 橘皮（陈） 砂仁（去壳）

</div>
    <div class="pagination">
<a href="目经大成_page19.html">上一页</a><span>...</span><a href="目经大成_page15.html">15</a><a href="目经大成_page16.html">16</a><a href="目经大成_page17.html">17</a><a href="目经大成_page18.html">18</a><a href="目经大成_page19.html">19</a><span class="current-page">20</span><a href="目经大成_page21.html">21</a><a href="目经大成_page22.html">22</a><a href="目经大成_page23.html">23</a><a href="目经大成_page24.html">24</a><a href="目经大成_page25.html">25</a><span>...</span><a href="目经大成_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
