<!DOCTYPE html>
<html>
<head>
    <meta charset="UTF-8">
    <title>皇汉医学 - 第 26 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 26 页/共 77 页</h1>
    <div class="content">　　求真按：「小儿诸病，多以小柴胡汤为主治，宜注意之。」
　　《证治准绳》小柴胡汤主治曰：「痘疮，发热甚而呕者，宜服之。」
　　求真按：「可见呕而发热者，不论何证，悉皆以本方主治之。」
　　《保赤全书》曰：「痘疮靥后，身热不退，或寒热往来者，用小柴胡汤。」
　　《正体类要》曰：「小柴胡汤，治一切扑伤等证。因肝胆经火盛作痛，出血，自汗，寒热往来，日晡发热，或潮热身热咳嗽发热，胁下作痛，两胠痞满者。」
　　求真按：「由头部打扑，发为外伤性神经证，与本方加石膏，得速效。」
　　《保命集》曰：「治产后日久而脉浮数者，宜使服三元汤(小柴胡汤合四物汤又名柴胡四物汤)。」
　　求真按：「四物汤由当归、川芎、芍药、地黄四味成方，后世虽尊崇之，然若选用师之芎归胶艾汤，或当归芍药散，更无此方之必要。则此证宜用小柴胡汤与当归芍药散之合方。」
　　产后日久，虚劳针灸各药俱无效者，宜使服三分汤(小柴胡汤合四物汤加白朮、茯苓、黄耆)。
　　求真按：「此证亦宜用前节之合方。」
　　《得效方》曰：「小柴胡汤，治岚嶂溪源蒸毒之气。自岭以南，地毒苦炎，燥湿无常，人多患此状。血乘上焦，病欲来者，使人迷困，甚则发躁而使狂妄，亦有使哑而不能言者，皆由败毒瘀心，毒涎聚脾所致。此药中加大黄、枳壳各五钱。」
　　求真按：「此说病原病理，虽未必合理，然示小柴胡汤治脑证则是矣。加大黄、枳壳(与枳实同)，其证兼有大柴胡汤类似之证。」
　　《伤寒蕴要》小柴胡汤之近代名医加减法曰：「若胸膈痞满不宽，或胸中痛，或胁下痞满，或胁下痛者，去人参加枳实、桔梗各二钱，名柴胡枳壳汤。」
　　求真按：「此证宜处以小柴胡汤枳实芍药散之合方(小柴胡加枳实芍药汤)，而加桔梗者，殆因有咽痛，抑或黏痰，难以咯出，或有此证而胸痛，或有化脓机转。不然者，则不可加之。若加桔梗，即为小柴胡汤、排脓散、排脓汤合方之意。依余之经验，此二合方证，肺结核颇多。若有热炽，口舌干燥者，宜更加石膏。」
　　若胸中痞满，按之痛者，去人参，加瓜蒌仁三钱，枳实、桔梗各二钱五分，黄连二钱，名柴胡陷胸汤。
　　求真按：「此证宜处以小柴胡汤、小陷胸汤、排脓散之合方，而肺结核多有此证。若有石膏者，宜更加之。」
　　若脉弦虚，发热口干，或大便不实，胃弱不食者，加白朮、茯苓、白芍药各一钱五分，名参胡三白汤。
　　求真按：「此证宜用小柴胡加芍药苓朮汤，然有时宜处以小柴胡加茯苓汤，或小柴胡加苓朮汤。」
　　若发热烦渴，脉浮弦数，小便不利，大便泄利者，加四苓散而用之，名柴苓汤。
　　求真按：「此证宜用小柴胡汤与五苓散之合方。」
　　若内热颇甚，错语，心烦不眠者，加黄连、黄柏、山栀仁各一钱，名柴胡解毒汤。
　　求真按：「此证宜小柴胡汤与黄连解毒汤，或与第二黄连解毒汤合用。然味甚苦，颇难服饮，故余常以小柴胡汤兼用黄解丸，或第二黄解丸。」
　　《内台方议》小柴胡汤条曰：「如发热小便不利者，和以五苓散。呕恶者，加橘红。胸中痞结者，加枳实。」
　　求真按：「小柴胡加橘皮汤，不仅治恶心呕吐有效，即呃逆及干咳频发诸病(百日咳、肺结核等)，亦有奇效。若热炽烦渴者，加石膏。祛痰困难者，更加桔梗，或随腹证，宜合用排脓散。」
　　《本草权度》曰：「玉茎挺长者，亦湿热也，加连于小柴胡汤。」
　　求真按：「此证可用本方兼黄解丸。」
　　《万病回春》曰：「小柴胡加青皮、山栀，治胸胁胀痛，喘咳吐痰。」
　　求真按：「此证宜小柴胡加橘皮汤，兼用黄解丸。」
　　《医方口诀集》小柴胡汤条（余常用之，有五口诀。）曰：「其一，伤寒半表半里证，加减用之。其二，温疟初发，增减用之。（求真按：『本方虽说有治疟之效，然无胸胁苦满证，则不可妄用』）其三，下疳疮及便毒、囊痈之类，凡在前阴之疾，皆用本方。（求真按：『本方非阴部疾患之特效药，故虽有此部病证，然不呈胸胁苦满者，则不可滥用』）其四，胸胁痛而寒热往来，因怒而成病之类，凡属肝胆者，皆以本方治之。（求真按：『有本方证病者，往往易怒，是以未必为此证之特征，故不可仅据此而处剂』）其五，寡尼室女，寒热往来，头痛，胸胁牵引，口苦，经候失常者，似疟非疟，似伤寒而非伤寒，此热入血室也。以此方为本药，再随证作佐使用之。古书中，劳瘵骨蒸者，多以本方加秦艽、鳖甲等药主之。（求真按：『肺结核虽说以本方证为多，然无胸胁苦满者，则不可妄用。加用秦艽、鳖甲者，后世家传统的恶癖也，不可从之』）」余虽未试，然非无其理，故为口诀之五。
　　一女子病疟，热多寒少。一医用药而呕，一医用药反泄。请余诊治时，疟利并作且呕，脉之，但弦。投以本方加芍药，未至五帖，诸证并瘳。
　　求真按：「此为疟疾兼胃肠炎也，以小柴胡加芍药汤而兼治之，有速效。」
　　一寡妇，不时寒热，脉上鱼际，此血盛证也。用本方加地黄治之而愈。
　　一妇人，身震颤，口妄言，诸药不效，以为郁怒所致。询其故，盖因素嫌其夫，含怒久久，以本方治之稍可，又用加味归脾汤而愈。
　　求真按：「此证用本方，非也。加味归脾汤，虽于酸枣仁汤加减而成。然仅后世医家之捏造，芜杂不足取。若由初病，处以小柴胡汤与酸枣仁汤之合方，更有一层捷效。」
　　一室女十四岁，天癸未至，身发赤斑而痒痛，左关脉弦数，此因肝火血热也。以本方加生地、山栀、丹皮，治之而愈。
　　求真按：「此证宜用小柴胡汤桂枝茯苓丸之合方，兼用黄解丸。」
　　东洞翁本方定义曰：「小柴胡汤，治胸胁苦满，往来寒热，心下痞硬而呕者。」
　　《建殊录》曰：「一人生五岁，哑而痫，痫则日一发或再发，虚尪羸惫，旦夕待毙，且苦闷之状，日甚一日。父母之情，不忍坐视，愿先生一诊，虽死无悔。先生因是诊之，心下痞，按之濡，乃作大黄黄连汤使饮之。约百日许，痞去而痫不复发。然胸胁烦胀，胁下支满，哑尚如故。又作小柴胡汤及三黄丸，与之，时以大陷胸丸攻之。半年许，一日乳母抱儿倚门间眺，适有牵马而过者，儿忽呼曰：『牟麻(马也)。』父母喜甚，乃襁负俱来，以告先生。先生试拈糖果，以挑其呼。儿忽复呼曰：「牟麻(日本以甘美之味，总呼牟麻。马亦曰牟麻，因其国音相通也)。」父母以为过其所望，踊跃不自胜。因服前方数月，言语卒如常见。」
　　求真按：「胸胁烦胀者，云胸廓之一部(尤其是下部)，沿其左右经而隆起也。胁下支满者，胁骨弓下有支障物膨满之意，故胁下痞硬之轻度者，俱以柴胡剂为应用之目标也。」
　　一贾人，面色紫润，掌中脱肉，四肢痒痛，众医以为癞疾，处方皆无效。先生诊之，胸胁烦胀，心下痞硬，作小柴胡汤及梅肉丸而杂进之。数十日，掌肉复原，紫润始退。
　　一男子十四岁，通身浮肿，心胸烦满，小便不利，脚尤濡弱，众医无效。先生诊之，胸胁烦胀，心下痞硬，作小柴胡汤使饮之。尽三服，小便快利，肿胀随减。未满十服，痊愈。
　　求真按：「此证若与以小柴胡加茯苓汤，或小柴胡加茯朮汤，则当更加捷效。」
　　凡患恶疾者，多由于传继，其身发时，有辱及祖先者。江洲一贾人患之，谒先生求诊治。先生诊视之，面色紫润，身体遍烂，按其腹，两胁拘急，心下痞硬。先用小柴胡汤和解胸腹，后作七宝丸使服之。半年许，诸证全退。
　　《方机》本方主治曰：「若上逆者，柴胡加桂枝汤主之，本方内加桂枝五分。若本方证呕逆剧者，倍半夏。汤熟，加生姜汁一钱。」
　　求真按：「是本方合生姜半夏汤之意，故有效，然多处均随小半夏汤之方意，方中加重半夏、生姜即可。」
　　火热痫，宜服麦门冬加石汤，间有宜柴胡加石汤者。
　　求真按：「麦门冬加石汤、柴胡加石汤，为麦门冬加石膏汤、小柴胡加石膏汤之略称也。」
　　《成绩录》曰：「一男子患疟，他医已与药。一二发后，一日大汗出不休，因请先生。先生与小柴胡加石膏汤，乃复原。又男子患耳聋，胁下硬，时时短气上冲，发则昏冒不能言，两脚挛急，不能转侧，每月一二发。先生诊之，投以小柴胡汤兼硫黄丸而愈。」
　　《险症百问》曰：「产后耳鸣或耳聋者，师曰：『宜苓桂朮甘汤、小柴胡汤，随其证而投之，兼用应钟散。』」
　　求真按：「前证可用上之二方，虽如南涯氏说，然此等之外，可处以柴胡姜桂汤、大柴胡汤、桃核承气汤者不少。又南涯氏主张兼用应钟散，余以三黄丸或黄解丸为优。」
　　吉益南涯曰：「小柴胡加石膏汤，治耳前耳后肿者。」
　　原南阳曰：「又瘰疬亦为劳形，盖合病者，同为死证也。此亦系瘀血之因，虽不与劳并病，亦有死者。马刀疮亦有名马刀挟瘿者，因其根盘似马刀故。瘰疬之形状，耳下及颈项处，累累历历凝结于皮肤之内。此凝结物与俗名痰核者同，无底浅根。此非因痰之故，皆由瘀血结于络中，小柴胡加石膏汤有神验。」
　　华冈青州曰：「柴胡加石，不仅治胸胁，头目之病亦可用之。柴胡散血凝气聚；石膏解伏凝，或云解散。概括言之，散肿之谓也。」
　　由以上三说观之，则小柴胡加石膏汤者，为一种消炎解凝剂明矣。
　　《古方便览》本方条曰：「表热散后，气痞不欲食者宜之。凡是小儿惊风，或夜不寐者宜之。疳证，下利发热、胁腹满，宜兼用紫圆。妇人产后，寒热如狂者，有此方证。疟疾宜随其腹证用之。古今一概以小柴胡汤用为疟疾之专方，然多不效者，皆因以寒热为准据，而不知腹证故也。东洞先生以诊腹为主教弟子，若不精于诊腹者，则不能治疾病。」
　　求真按：「不特以本方治疟疾如此，万病俱宜以腹证为主目的，非然者，反有害而无效也。东洞翁之英名，至今不朽者，因首倡诊腹法，且精其术之故也。」
　　水肿，有胸胁苦满，小便不利者，宜兼用三黄丸或平水丸。
　　一男子年四十余，初于手背发肿毒。愈后，一日忽然恶寒发热，一身面目浮肿，小便不通。余诊之，心下痞硬，胸胁烦胀，乃以此方及平水丸杂进，小便快利而愈。
　　求真按：「本方亦为一种利尿剂，不必兼用平水丸。」
　　一妇人发黄，心中烦乱，口燥，胸胁苦满，不欲食。数日后，目盲无所见。余乃作此汤及芎黄散与之，目遂复明。一月余，诸证痊愈。
　　求真按：「由余之经验，黄疸证，宜用小柴胡汤，或小柴胡加石膏汤，兼用枳实栀子豉汤，或合用枳实栀子大黄豉汤处颇多。」
　　一男子吐血，数日不止，日益剧。余诊其腹，胸胁烦胀而痛，乃作此方，二三剂而奏效。
　　求真按：「此证宜兼用三黄丸或黄解丸。」
　　一男子，年三十，患伤寒，四肢逆冷挛急而恶寒，其脉沉微，欲毙。诸医投以参附剂无效。余诊之，胸胁苦满，乃与此方二三剂而应，其脉复续，使服二十余剂，痊愈。
　　求真按：「不究病原，而遇心脏衰弱，即手足无措，妄用参附剂之后世家，恰如滥用樟脑制剂等强心药之西医家而希冀收得效果者，同一见解。小柴胡汤虽非心脏衰弱之特效药，然能于其病原处发生作用，故不治心力而自能恢复。此余所以云古医道中虽无强心剂之名，而有其实者也。」
　　一男子年五十余，得一病常郁郁不乐，独闭户塞牖而居，闻鸡犬之声则惕然而惊，上冲目昏，寐卧不安，或遗沥漏精，饮食无味。百治不效，绵延三年许。余诊视之，胸胁苦满，乃以柴胡加桂汤及三黄丸使饮之，时以紫丸攻之。三月，病痊愈。
　　求真按：「是本方治神经衰弱之左证也。」
　　一女年十八，咳嗽吐痰，气上冲而头目昏眩，四肢倦怠，心志不宁，寒热往来，饮食无味，日就羸瘦而不愈，约一年许。众医皆以为劳瘵。余诊之胸胁烦胀，乃以小柴胡加桂汤及滚痰丸使服之。三月许，收全效。
　　求真按：「此证虽称劳瘵，实似是而非也。若真为肺结核，则兼用滚痰丸，有害而无效也。」
　　《生生堂治验》曰：「一妇人患伤寒，经水适来，谵语如见鬼状，且渴欲饮水，禁而不与，病势益甚。邀先生诊之，脉浮滑，是热入血室兼白虎汤证也。即与水不禁，而投以小柴胡汤。曰：『张氏所谓其人如狂，血自下，血下者愈。』病势虽如此，犹当从经水而解也。五六日，果痊愈。」
　　求真按：「此证用小柴胡加石膏汤，为至当之方。中神氏不加之者，因其证比较的轻微，代之以冷水也。古人曰：『水，天然之白虎汤也(其主药为石膏)。』以是可知其义矣。又氏察病势虽如此，答以当从经水而解，果如其言。由是观之，则肠伤寒之毒素，可由经血排除也明矣。是以余谓中药方对传染病之疗法，以驱逐细菌性毒素为主的原因之一也。」
　　《方伎杂志》曰：「一女子年十六七，患咳嗽吐血，寒热往来，经水不转，柴瘦而心气郁郁。其证如劳瘵初起，然脉急数无度，食不能进。告以难治，用柴陷汤兼泻心汤。反盗汗出、动悸、口燥等证，转服柴胡桂枝干姜汤。三月许，诸证大宜，但吐血或止或出。至翌春，经行后不来，时已服药四月矣，欲梳头而发脱如尼。至秋，病愈而大快，可谓幸矣，然毕竟由用心用药故也。通计服药十月许。」
　　求真按：「此证恐系肺结核。余于同证，亦用柴陷汤，即小柴胡汤小陷胸汤之合方，或用小柴胡汤、小陷胸汤、排脓散之合方，或加石膏、黄解丸，或兼用第二黄解丸，而痊愈者，屡矣。」
　　一男子年三十余，患咳逆吐血，经数医不愈。其证寒热时作，咳逆不止，时时吐血，倚床高枕，不能仰卧安眠，舌唇燥白，脉浮数大无力，精力脱乏，胸部动甚。余以小柴胡汤、小陷胸汤合方加桔梗，昼夜使服六贴。十日许，血止，寒热咳嗽大减。又一旬许，至近边散步，再发寒热，咳嗽，吐血颇多。此次复发，恐不能治愈，仍用前方与泻心汤，交互服之，咳嗽渐减，热亦渐退，血亦渐止。五旬许，痊愈。将养一月余，出而就职。
　　求真按：「此病初起，即宜兼用泻心汤。」
　　《麻疹一哈》曰：「有一妇人，年四十五，患麻疹。其证或发热或不发热，时或头疼目眩，背强而疼烦，或如疟状而无汗，郁闷不乐，饮食渐减。六七日，始进葛根汤，无效，乃按其腹状，胸胁烦闷，胁下微痛，痼瘕如盘，应指而痛，大便秘结，小便短少。更进小柴胡汤及三黄丸，大便快利，汗出如流，疹子从汗而出。疹子收后，专治痼瘕，而后诸证痊愈，健履倍常。」
　　求真按：「小柴胡汤证之颈项强，误认为项背强，处以葛根汤，所以无效。以是知二者分别，不可稍忽也。」
　　《餐英馆治疗杂话》小柴胡汤条曰：「此方应用极广，不仅伤寒半表半里证而已。凡万病寒热往来者，古人亦云价值千金。应用之目的，左胁下拘挛，或凝按则痛，往来寒热者，无不效，所谓胸胁苦满是也(求真按：『胸胁苦满者，有左右平等者，有右侧强度比左侧强者，又不无反之者，但不限存于左侧耳。又此方不必以其寒热往来为主目的』)。疟疾，寒热各半者，与桂枝汤合用有效(求真按：『小柴胡合桂枝汤，即柴胡桂枝汤，此方治疟疾，虽可不论，然不以寒热相半者为目的，说详下』)。风劳证，寒热往来，或只发热，咳嗽，自汗，或有盗汗等证者，加秦艽、鳖甲，诚妙。此出于《医方口诀》，余亦每有经验(求真按：『凡加味，必当随证，不可漫然加秦艽、鳖甲也』)。妇人经行不顺，发寒热如疟，或诸病因怒而发者，加香附子、青皮、木香、莪朮妙(求真按：『非因怒而发病，因有病而发怒也，此后世俗医妄论，不足取。又此证宜小柴胡汤与桂枝茯苓丸合用，无须用此等加味也』)。徐春甫合四物汤，名柴物汤。余曾治验一妇人，二十四，月事不顺，小腹结块，时痛时止，三四年不愈，形体颇瘦，饮食无味，以后即脐腹疼痛不已。一医以大黄牡丹皮汤，或桂枝茯苓丸加大黄之类攻之，仅能下利，块物与刺痛依然不愈。求治于余，亦无别法，唯思用下剂如桃核承气汤，兼用螝蛤一味为丸，或用济生通经丸等，但更不动，刺痛益甚。于是计穷，只以左胁之拘挛为目的，用柴物汤。约四五日，下如鱼肠物，红白相杂。于是余思柴物汤无下瘀血之理，或系前用之强烈攻里剂未曾发生泻下作用，因用此汤而起缓下乎？此非柴物之效也。后遇同病者，以为从前之柴物汤，一时偶然之效，故不敢用，仍用通经丸、抵当丸之类，频攻血块，但唯增刺痛，而不能泻下，因用柴物加莪朮、苏木、郁金等，则下白物六七块，调理数日全愈。此病人有凝物在左胁下，按之则痛，往来寒热等证。后见同证者，前医投以桃核承气、硝石大圆等，仍自若。余用柴物汤，得速效。虽不知柴物下血块之所以然，但已经验数人，故觉必有下血块之理，生等当更宜经验之。」
　　求真按：「以上病证，不宜用柴物汤，当处以小柴胡汤、当归芍药散之合方。此合方之排除瘀血，由于当归、川芎之作用，而他药援助之。又上病者之胸胁苦满，甚于左侧者，是不独小柴胡汤证然也。当归芍药散证之瘀血，亦由冲逆凝集于此部，故可以合用此二方者。乃不悟此而以为小柴胡汤之胸胁苦满限于左侧，此大误也，不可从之。因云不仅当归芍药散证，即桂枝茯苓丸、桃核承气汤证，亦屡因瘀血冲逆凝结于左肋骨弓下或心下也。故此时若当小柴胡汤或大柴胡汤证存在之胸胁苦满，必右侧甚于左侧。」
　　许学士以小柴胡加生芐，用于热入血室证，名小柴胡加芐汤。又见妇人耳鸣，手足麻痹疼痛证，皆由血滞，以小柴胡加桂枝汤再加大黄，有大效。大黄者，妇人之圣药也，此见《古方节义》。
　　求真按：「此证宜小柴胡汤、桂枝茯苓丸加大黄之合用方。大黄者，非特妇人为圣药，用之得当，则男子、妇人皆圣药也。」
　　又小儿感于风邪，表证已去大半后，余热不清，大便不利、烦渴者，用小柴胡汤加大黄以代大柴胡汤，见《幼幼集》。
　　求真按：「不拘小儿大人，若表证未全去，不可加用大黄。又以烦渴及大便不利为大黄应用之目的，非也，何则？烦渴者，为石膏之主治，无关于大黄。大便不利，虽为大黄之主治，然此外小柴胡汤非不能治之。」
　　痢疾，热气强，里急后重者，或伤食腹痛之类兼有外邪，表里俱热，痛不止者，宜用大柴胡汤。
　　求真按：「若无大柴胡汤之腹证，不可用。」
　　蛔虫，身热不退者，以小柴胡加黄柏、乌梅、苦楝皮、山栀子、干姜、细辛，去大枣，有奇效。见《全生集》，名加味小柴胡汤，又载于《回春》。
　　求真按：「此证似宜小柴胡汤与鹧鸪菜汤互用，或小柴胡汤加鹧鸪菜、大黄，余药可暂置之。身热不退者，加干姜、细辛之热药，非也，不可从。」
　　夜静昼热者，热在气分，小柴胡汤加山栀、黄连、知母、地骨皮。昼夜俱热者，热在血分，小柴胡合四物汤。又伏暑发热，汗出而渴，不语者，暑入心包络也，小柴胡加茯苓等有别效。
　　求真按：「小柴胡汤加山栀子、黄连者，即同方加黄解丸，或兼用第二黄解丸之意。小柴胡汤合四物汤者，即同方与当归芍药散加地黄合方之意。小柴胡汤加茯苓者，即同方合小半夏加茯苓汤之意。是皆本于此等之合方，然预定是等之方剂，配当各种之病证，不无胶柱鼓瑟之谬见，为识者所不取也。宜详审病者之脉、腹、外证而处以适方。而小柴胡汤四物汤之合方，即小柴胡汤与当归芍药散加地黄之合方，温药包含当归、川芎、白朮等，故用于有微热者，虽非不可，但热气炽盛者服之，不但无效，反而有害也。」
　　若手足心烦热，并言及左胁者，则小柴胡无不治之。又邪气在表里，阴阳不分，其证寒热往来，或渴而小便涩，或下利者，合五苓散名柴苓汤。凡肝胆二经之病，总以小柴胡汤为佳，但以左胁下之挛急紧缩为目的，则有百发百中之效。
　　求真按：「如所谓阴阳不分及肝胆二经等语，后世派之陈言也，不可取。又小柴胡汤不仅以左胁下为目的，已述于前矣。」
　　俄而耳鸣、头目郁冒者，多由郁怒所致，合香苏散则百发百中，见于《众方规矩》。
　　求真按：「非因郁怒而郁冒，是由所伏之病毒，每因郁怒而诱发，此证宜小柴胡汤合用半夏厚朴汤为佳。」
　　又曰：「灸后发热烦闷，加黄连、山栀子。若不止，则加艾叶。」此亦经余屡试无误。然灸后发热之重证，非此方所能治，详载经验于后之柴胡加龙骨牡蛎汤条。
　　求真按：「小柴胡汤加黄连、山栀子，不若同方兼用黄解丸也。」
　　《勿误药室方函口诀》小柴胡汤条曰：「此方以往来寒热，胸胁苦满，默默不欲饮食，呕吐，或耳聋者为目的。凡有此等证，虽有胃实之候，亦可与柴胡。即老医所说『胁下与手足心无汗者，虽有胃实证，亦可与柴胡』之意也。总之处此方者，以两胁痞硬拘急为目的，即所谓胸胁苦满是也。又胸腹痛而拘急，与小建中汤不愈，用此方。今人多积气，感受风邪，热闭于里而不发者，则必心腹疼痛，此时积也。其施针药无效者，与此方可速愈。」
　　求真按：「积气，后世派之病名也，不足取。凡不问感冒与腹痛，若见胸胁苦满证，则悉以本方主治之。」
　　小儿停食，兼有外邪，或如疟状者，以此方解之。又久久大便不通者，此方亦能通大便而解病，即上焦和，津液通之义也。后世名三禁汤者，盖用于禁汗、吐、下故也。
　　求真按：「是师所谓上焦得通，津液得下，胃气因和之略也。」
　　又此方加五味子、干姜，用于风邪迫于胸胁，舌上有微白苔，引两胁而咳嗽者，治验见《本草衍义》之序例中。
</div>
    <div class="pagination">
<a href="皇汉医学_page25.html">上一页</a><span>...</span><a href="皇汉医学_page21.html">21</a><a href="皇汉医学_page22.html">22</a><a href="皇汉医学_page23.html">23</a><a href="皇汉医学_page24.html">24</a><a href="皇汉医学_page25.html">25</a><span class="current-page">26</span><a href="皇汉医学_page27.html">27</a><a href="皇汉医学_page28.html">28</a><a href="皇汉医学_page29.html">29</a><a href="皇汉医学_page30.html">30</a><a href="皇汉医学_page31.html">31</a><span>...</span><a href="皇汉医学_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
