<!DOCTYPE html>
<html>
<head>
    <meta charset="UTF-8">
    <title>重订通俗伤寒论 - 第 23 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重订通俗伤寒论 - 第 23 页/共 56 页</h1>
    <div class="content">　　【廉勘】吴氏曰。凡黄苔而中心绛者。心受胃火蒸灼也。当于清胃药中加清心药。

　　如川连、鲜地、竹叶卷心之类。如舌尖独赤起刺。心火上炎也。犀角合导赤以泻之。

　　绛舌上浮粘腻质。暑兼湿浊欲蒸痰。恐防内闭芳香逐。犀珀菖蒲滑郁含。

　　【廉勘】吴氏曰。暑蒸湿浊则成痰。痰迷则神昏谵语。宜于清暑药中加竹沥、竺黄之类。暑湿兼秽。恐蒙闭心包。酿成昏厥不语之危候。故用鲜石菖蒲、广郁金等。藉其芳香逐秽。犀角以透营分暑邪。琥珀、滑石、清暑利湿。

　　白苔绛底因何故。热因湿遏透之难。热毒乘心红点重。黄连金汁狂乱安。

　　【廉勘】吴氏曰。热因湿邪遏伏。舌苔白而底绛。恐防其变干。急宜泄湿透热。如犀角、滑石、茯苓皮、猪苓、苡仁、茵陈、青蒿、芦笋、细辛之类。若湿温症。舌现红星点。此热毒乘心。必神昏谵语。宜苦寒之品泻之。狂乱者。非黄连、金汁不解。如无金汁。以人中黄代之。

　　暑入心营舌绛红。神呆似寐耳如聋。溺淋汗出原非鲜。失治邪干心主宫。犀滑翘丹元地觅。银花竹叶石菖同。本成内闭多昏昧。再入牛黄即奏功。

　　【廉勘】吴氏曰。暑邪直入心经。上蒙清窍则耳聋。乘于胞络则神昏。宜清心开闭。紫雪、行军散最妙。其次至宝丹、牛黄丸等。最忌柴、葛。

　　湿温气分流连久。舌赤中黄燥刺干。咯血毋庸滋腻入。耳聋莫作少阳看。三焦并治通茹杏。金汁银花膏滑寒。若得疹痧肌肉透。再清痰火养阴安。

　　【廉勘】吴氏曰。湿温症。初尚气分郁结。肺气不得宣畅。则酿成脓血。故咯血。

　　湿热上蒙清窍。则耳聋无闻。重则三焦俱病。变症百出。治当急清三焦。气分一松。则疹痧得以外达。再议清火清痰。渐入养阴之品。以上七歌。统论舌色之红绛。辨症之温暑湿温。

　　舌绛碎生黄白点。热淫湿 欲生疳。古名狐蜮皆同此。杂症伤寒仔细探。

　　【廉勘】吴氏曰。狐蜮。即牙疳下疳之古名也。皆属虫症。牙疳即蜮。上唇有疮。

　　虫食其脏。蚀唇则上唇内生疮如粟。蚀齿则腐龈。甚则脱牙穿腮破唇。蚀肺则咳血唾血。心内懊 而痛。甚则失音声哑。金匮统用甘草泻心汤。（清炙草、黄连、黄芩、干姜、半夏、人参、大枣。）

　　和胃杀虫。外吹珠黄十宝散。（滴乳石八分、苏薄荷儿茶各一钱二分、制川柏一钱、人中白六分、化龙骨五分、梅冰四分、飞辰砂一分五厘、牛黄珠粉各一分。）不论走马牙疳。穿牙疔毒。及骨槽风。初生小儿胎毒口疳。频吹皆妙。若黑腐。原方加真铜绿一钱二分。

　　灯草灰六分。胡黄连三分。下疳即狐。下唇有疮。虫食其肛。蚀烂肛阴。咽干便脓。如肠毒痔漏肛痈之类。《金匮》用赤小豆当归散。（赤小豆浸芽出三钱、当归钱半。

　　）排脓活血。外用苦参汤（苦参一两煎汤、乘热熏洗三次。）洗之。雄黄（雄黄末二钱、筒瓦二枚合之、烧向肛熏之。）其症状如伤寒。默默欲眠。目不得闭。卧起不安。不欲饮食。恶闻食臭。其面目乍赤乍白乍黑。此皆虫扰之候也。以上一歌。论舌绛碎而有黄白腐点。辨症之湿热蒸腐化虫。为狐为蜮之害人。

　　舌绛不鲜枯更痿。肾阴已涸救之难。紫而枯晦凋肝肾。红泽而光胃液干。

　　【廉勘】吴氏曰。舌形紫晦如猪肝色。绝无津液者为枯。舌形敛缩。伸不过齿者为痿。此肝肾已败。不治。若舌色红泽而光。其色鲜明者。属胃阴干涸。犹可滋养胃阴。

　　甘凉纯静之品主之。如鲜生地、鲜石斛、蔗浆、梨汁之类。以上一歌。论舌紫枯痿。及舌红润而光。辨症之不治可治。

　　苔形粉白四边红。疫入膜原势最雄。急用达原加引药。一兼黄黑下匆匆。

　　【廉勘】吴氏曰。凡时症初起。苔形粉白而浓。四边红绛者。此疫症也。邪在膜原。其势最雄。顷刻传变。诊家不可轻视。吴又可用达原饮加引经表药。透之达之。如兼太阳加羌活。阳明加葛根。少阳加柴胡。如舌变黄燥色。乃疫邪入胃。加大黄下之。如变黑色。入里尤深。用承气加解毒药下之。疫势甚者。其舌一日三变。

　　由白变黄。由黄变黑。当速下之。

　　若见鲜红纯绛色。疫传胞络及营中。清邪解毒银犀妙。菖郁金黄温暑通。

　　【廉勘】吴氏曰。温疫一症。治分两途。但看舌苔白而黄。黄而黑者。疫邪自表入里。汗之下之可也。如见舌苔鲜红绛色。此疫邪入于营分及胞络之间。汗下两禁。惟宜清营解毒。逐秽开闭。如犀角、银花、菖蒲、郁金、西黄、金汁、人中黄之类。与温热暑症。治法相通。

　　疹 色白松肌表。血热知丹犀莫迟。舌白荆防翘薄力。舌红切忌葛升医。

　　【廉勘】吴氏曰。疹 发于气分。其色淡红而白者。舌苔亦白。宜葛根、防风、蝉蜕、荆芥、连翘、薄荷、牛蒡等。松肌达表。若见赤 丹疹。邪在营分血分。舌必绛赤。宜犀角、连翘、鲜生地、人中黄、净银花等。透营解毒。大忌升、葛、足经之药。以上三歌。统论舌色之红绛。及舌苔之兼白兼黄。辨疫症之分途。

　　凡属正虚苔嫩薄。淡红微白补休迟。浓黄腻白邪中蕴。诊者须知清解宜。

　　【廉勘】吴氏曰。不拘伤寒杂症。正气虚者。其舌苔必娇嫩而薄。或淡红。或微白。皆可投补。若见黄而白。浓而腻。总属内邪未清。不可遽进补药。以上一歌。总论舌质之老嫩。及舌苔之黄白浓薄。辨症候虚实之要诀。统计吴氏三十二歌。最切时用。

　　予曾刊入于感证宝筏中。兹又重为增删。附录于此。以便学人记诵。近惟刘氏吉人。亦多所发明。试为之节述其说曰。（二）白苔类总论。白苔有浓薄疏密之殊。其形似亦有浅深间杂之异。有薄白如米饮敷舌者。此伤寒中寒之初候也。无表症者饮停膈上也。有白滑如豆浆敷舌者。此伤寒中寒湿邪痰饮等病也。当以脉症分别断之。白而浓如豆腐脑铺舌者。痰热症也。白而疏如米粉铺舌者。伤寒伤暑初传之候也。白如粟米成颗粒者。热邪在气分也。白如银色光亮者。热症误补之变苔也。白如旱烟灰色者。不问润燥。皆热症误燥之变苔也。白如银锭底而有孔者。此热症误补误燥。津液已伤。元气欲陷。邪将深入之候也。白如腐渣堆者。此热症误燥。腐浊积滞胃中。欲作下症也。

　　如中心开裂。则为虚极反似实症之候。当补气。须以脉症分别之。似白非白。如画工以脂调粉者为雪青色。有深浅二种。浅者如雪青湖绉色。此乃热邪入营初候。深者如雪青杭绉色。此乃暑热二邪已入血分之候。（此苔类似薄白、但青质红而细看有乳头微点者、故以雪青色名之、为血分症必有之苔、常见之苔也、但人以白苔视之、多误作寒病、故特提出以醒眉目、古人但以舌绛二字了之、后学何从解悟、故以细心体认比例法直告之、俾无误认之弊。）舌质深红如红萝卜干有盐霜者。乃热邪深入久留。误投攻燥之药。胃阴大伤之候。温热末传危症也。（三）黄苔类总论。黄色有深浅老嫩之殊。其形似亦有燥润滑涩之异。有正黄色。老黄色。黄如炒枳壳色。黄如锅焦粑而兼微黑者。有嫩黄色。牙黄色。有色如表心纸而兼灰青色者。有黄如粟米染黄者。有黄如鱼子者。有黄如虎斑纹者。有黄如黄蜡敷舌上者。有水黄如鸡子黄白相兼染成者。此皆黄色之类。而症候之殊。及分别诊断法。已详前六经舌苔勘语中。

　　（四）舌质无苔类总论。舌质无苔。亦有分别。如舌质紫而无苔者。热在阴分也。舌质红而无苔者。热邪初入阴分。或老人伤食。胃气不能上升。或忧思郁抑。阳气不能上升。须以脉症参断。舌光如镜。为胃阴胃阳两伤。肠胃中之茸毛贴壁。完谷不化。饥不受食之候。亦有顽痰胶滞胃中。茸毛不起。皆有此候。须以脉症诊断。前症完谷阴伤。脉必细涩。后症痰滞。脉必洪滑而大。质干如刺无苔。紫而干者。热伤阴液。红而干者。

　　气不化津。须以脉症参断。舌质无苔。中凹如驳去者。胃有燥结伤阴。或盲肠有燥结久留不去之候。舌质无苔。中有直沟如刀背印成者。阴液元气皆虚也。舌中横裂。素体阴亏也。舌生裂纹如冰片者。老年阴虚常见之象也。少年罕见。有此不吉。前半光滑无苔。后根有肉瘤二粒如舌肉色者。阴虚劳症之象也。表面无苔。而皮肉有一块如钱大。或黄或白者。正气不足。血液又虚。或有痰凝之候。须以脉证参断。苔上见圆晕分二三色者。燥气内结。燥屎不下之候。其症必险。苔见青绿二色。必死之症也。（五）苔色变换吉凶总论。总之黄苔为正。白次之。无论何症。若用药当。皆由白而黄。由黄而退。由退须生新薄白苔。此为顺象，无论何症。若用药不当。则由黄而白。由白而灰。由灰而黑。由活苔变为死苔。此逆象也。骤退骤无。不由渐退。此陷象也，更有气聚苔聚。气敛苔敛。

　　气化苔化。气散布苔亦散布。气凝结苔亦凝结。气结于一边。苔亦结于一边。故气郁之症。苔边整齐。如石阶之起边线。线内有苔。线外无苔。但红边而已。若气化则散布。

　　内密而疏散。则不似斩然齐一之边矣。故苔有边齐如斩者。皆气聚也。有积滞抑郁者也。若苔之真退真化。与驳去骤退有别。真退必由化而后退。何谓化退。因苔由浓而渐薄。由板而生孔。由密而渐疏。由舌根外达至舌尖。由尖渐变疏薄。由退而复生新苔。此皆吉兆。若骤然退去。不复生新苔。或如驳去。斑斑驳驳。存留如豆腐屑铺舌上。东一点西一点。散离而不连续。皆逆象也。皆因误攻误消或误表所致。胃气胃汁俱伤。故有此候。

　　【荣斋按】刘吉人察舌辨证法第一条，已见于本章第二节何廉臣先生勘语中，故此处仅从第二条“白苔总论”起。

　　第七章·伤寒本证

　　内经云。治病必求于本。言求其受病之本因也。有本因。斯有本证。如伤风恶风。

　　伤寒恶寒。伤热恶热。伤食恶食之类。病轻者无传变。重者多传变。谓之变证。其证有五。条治于后。

　　第七章·伤寒本证

　　第一节·小伤寒

　　（一名冒寒。通称四时感冒。如冒风感寒之类。皆属此病。）

　　【因】四时偶感寒气。或因贪凉冒风。

　　【证】肌肤紧缩。皮毛粟起。头痛怕风。鼻塞声重。频打喷嚏。清涕时流。身不发热。故无传变。舌如平人。苔或白薄而润。

　　【脉】右浮。左弦而缓。浮则为风。弦而缓。则为受风中之凉。此即偶尔冒寒之小疾。但袭皮毛。不入经络之病。俗称小伤寒是也。四时皆有。吾绍颇多。

　　【治】内经云。善治者。治皮毛。又曰。因其轻而扬之。宜以辛散轻扬法。疏达皮毛。葱白香豉汤主之。

　　鲜葱白 五枚（切碎） 淡豆豉（三钱） 鲜生姜（一钱，去皮）

　　上药用水碗半。煎成一碗。去渣热服。覆被而卧。俄顷即微微汗出而解。忌酸冷油腻数日。自无传变。

　　【秀按】此例。创自元丹溪翁。继起者明王氏肯堂。今则惟俞君根初矣。宜古宜今。简要不繁。后学当奉为圭臬。案语以文言道俗。罗罗清疏。方则出自外台秘要。最切时用。

　　【廉勘】四时猝然感冒者。为小伤寒。叶氏云。当视其寒暄。或用辛温。或用辛凉。要在适中。惟照此立案开方。最为简要。吾侪可作立方程序。临床医典。不必趋异求新。

</div>
    <div class="pagination">
<a href="重订通俗伤寒论_page22.html">上一页</a><span>...</span><a href="重订通俗伤寒论_page18.html">18</a><a href="重订通俗伤寒论_page19.html">19</a><a href="重订通俗伤寒论_page20.html">20</a><a href="重订通俗伤寒论_page21.html">21</a><a href="重订通俗伤寒论_page22.html">22</a><span class="current-page">23</span><a href="重订通俗伤寒论_page24.html">24</a><a href="重订通俗伤寒论_page25.html">25</a><a href="重订通俗伤寒论_page26.html">26</a><a href="重订通俗伤寒论_page27.html">27</a><a href="重订通俗伤寒论_page28.html">28</a><span>...</span><a href="重订通俗伤寒论_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
