<!DOCTYPE html>
<html>
<head>
    <meta charset="UTF-8">
    <title>巢氏诸病源候总论 - 第 37 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>巢氏诸病源候总论 - 第 37 页/共 45 页</h1>
    <div class="content">　　尿血由劳伤经络而有热热乘于血血得热流溢渗入于胞故尿血也
　　任娠数堕胎
　　阳施阴化故得有胎荣衞和调则经飬周足故胎得安而能成长若血气虚损者子臓为风冷所居则血气不足故不能飬胎所以致胎数堕其任娠而恒腰痛者喜堕胎也














　　巢氏诸病源总论卷四十一
　　钦定四库全书
　　巢氏诸病源总论卷四十二
　　隋　巢元方　撰
　　妇人任娠病诸下【凡四十二论】
　　任娠伤寒
　　冬时严寒人体虚而为寒所伤即成病为伤寒也轻者啬啬恶寒噏噏发热微欬鼻塞数日乃止重者头痛体疼増寒壮热乆不歇亦伤胎也
　　任娠伤寒后复
　　冬时严寒人体虚触冐之得病名伤寒其状头痛体疼壮热瘥后体虚尚未平复或起早或饮食过度病更如初故谓之复也
　　任娠时气
　　四时之间忽有非节之气如春时应暖而反寒夏时应热而反冷秋时应凉而反热冬时应寒而反温非其节而有其气一气之至无人不伤长少虽殊病皆相似者多挟于毒言此时普行此气故云时气也任娠遇之重者伤胎也
　　任娠温病
　　冬时严寒人有触冐之寒气伏藏肌骨未即病至春而发谓之温也亦壮热大体与伤寒相似又冬时应寒而反温温气伤人即病亦令壮热谓之温病任娠遇此病热抟于胎皆损胎也
　　任娠热病
　　冬时严寒触冐伤之藏于肌骨夏至乃发壮热又为暑病暑病即热病也此寒气蕴积发即有毒任娠遇之多致堕胎也
　　任娠寒热
　　任娠寒热病者犹是时气之病也此病起于血气虚损风邪乘之致阴阳并隔阳胜则热阴胜则寒阴阳相乘二气交争故寒热其任娠而感此病者热甚则伤胎也
　　任娠寒疟
　　夫疟者由夏伤于暑客于皮肤至秋因劳动血气腠理虚而风邪乘之动前暑热正邪相击阴阳交争阳盛则热阴盛则寒阴阳更虚更盛故发寒热阴阳相离寒热俱歇若邪动气至交争则复发故疟休作有时其发时节渐晏者此由风邪客于风府循膂而下卫气一日一夜常大防于风府其明日日下一节故其作发日晏其发日早者衞气之行风府日下一节二十一日下至尾骶二十二日入脊内上注于伏冲之脉其行九日出于缺盆之内其气既上故其病发更早其间日发者由风邪内薄五脏横连募原其道逺其气深其行迟不能日作故间日蓄积乃发任娠而发者寒热之气廹伤于胎多致损动也
　　任娠下利
　　春伤于风邪气留连遇肠胃虚弱风邪因而伤之肠虚则泄故为下利然此水谷利也
　　任娠滞利
　　冷热不调肠虚者冷热之气客于其间热气乘之则赤冷气乘之则白冷热相交连滞故赤白如鱼脑鼻涕相杂为滞利也
　　任娠胷脇支满
　　任娠经血不通上为乳汁兼以飬胎若宿有停饮者则血饮相抟又因冷热不调动于血饮血饮乘气逆上抢于胷脇胷脇胀满而气小喘谓之支满
　　任娠痰
　　水饮停积结聚为痰人皆有之少者不能为害若多则成病妨害饮食乃至呕吐任娠病之若呕吐甚者伤胎也
　　任娠子烦
　　脏虚而热气乘于心则令心烦停痰积饮在于心胷其冲冷心者亦令烦也若虚热而烦者但烦热而已若有痰热而烦者则呕吐涎沫任娠之人既血饮停积或虚热相抟故亦烦以其任娠而烦故谓之子烦也
　　任娠霍乱
　　阴阳清浊相干谓之气乱气乱于肠胃之间为霍乱也但饮食过度冐触风冷使阴阳不和致清浊相干肠胃虚者受之故霍乱也先心痛则先吐先腹痛则先利心腹俱痛吐利并发有头痛体疼发热而吐利者亦为霍乱所以然者挟风而有实故也风折血气皮肤闭宻血气不得宣故令壮热风邪乘其经脉气上冲于头则头痛风气入于肠胃肠虚则泄利胃逆则呕吐故吐利也吐利甚则烦府藏虚故也又手足逆冷阳气暴竭谓之四逆也任娠而病之吐利甚者则伤损胎也
　　任娠中恶
　　人有忽然心腹刺痛闷乱欲死谓之中恶言恶邪之气中伤于人也所以然者人之血气自飬而精神为主若血气不和则精神衰弱故厉毒鬼气得中之任娠病之亦致损胎也
　　任娠腹满
　　任娠腹满者由腹内宿有寒冷停饮挟以任娠重因触冷则冷饮发动燠气相干故令腹满也
　　任娠欬嗽
　　肺感于微寒寒伤于肺则成欬嗽所以然者肺主气皮毛寒之伤人先客皮毛故肺受之又五藏六府俱受气于肺以四时更王五藏六府亦皆有欬嗽各以其时感于寒而为欬嗽也秋则肺受之冬则肾受之春则肝受之夏则心受之其诸藏欬嗽不已各于府任娠而病之者乆不已伤于胎也
　　任娠胷痹
　　胷痹者由寒气客于藏府上冲胷心愊愊如满噎塞习习而痹痛胷中栗栗然饮食不下谓之胷痹也而脾胃渐弱乃至毙人任娠而病之非直任妇为患亦伤损于胎也
　　任娠咽喉身体着毒肿
　　毒肿者是风邪厉毒之气客人肌肉抟人血气积聚所成然邪毒伤人无有定处随经络虚处而留止之故或着身体或着咽喉但毒之所停血则否涩血气与邪相抟故成肿也其毒发于身体犹为小缓若着咽喉最急便肿塞痹痛乃至水浆不通毒入攻心心烦闷任娠者尤宜急救不尔子母俱伤也
　　任娠中蛊毒
　　蛊毒者人有以蛇蝘蜣蜋诸蛊合着一处令其自相残食余一个在者名之为蛊诸山县人多作而敬事之因饮食里以毒毙人又或吐血利血是食人腑脏则死又云有缓急缓者延引日月急者止在旦夕以法术知其主呼之蛊去乃瘥平人遇之尚死况任娠者故子母俱伤也
　　任娠飞尸入腹
　　飞尸者是五尸中一尸也其游走皮肤贯穿脏腑每发刺痛变作无常为飞尸也任娠病之者亦损胎也
　　任娠患子淋
　　淋者肾虚膀胱热也肾虚不能制水则小便数也膀胱热则水行涩涩而且数淋沥不宣任娠之人胞系于肾肾患虚热成淋故谓子淋也
　　任娠大小便不通
　　人有府藏气实而生于热者随停积之处成病若热结大肠大便不通热结小肠小便不通若大小肠俱为热所结故烦满大小便不通也凡大小便不通则内热肠胃气逆令变干呕也
　　任娠大便秘不通
　　三焦五藏不调和冷热否结津液竭燥肠胃否涩蕴积结于肠间则大便不通令肠否满烦热甚者变干呕所以然者胃内热气逆也
　　任娠大小便不利
　　冷热之气不调乘于大小肠则谓之为游气壅否而生热或热病热入大小肠并令大小便不利也凡大小便不利则心脇满食不下而烦燥不安也
　　任娠小便利
　　小便利者肾虚胞冷不能温制于小便故小便利也
　　任娠小便数
　　肾与膀胱合俱主水肾气通于阴肾虚而生热则小便涩虚则小便数虚热相抟虽数起而不宣快也
　　任娠小便不利
　　肾与膀胱合俱主水水行入胞为小便脏腑有热热入于胞故令小便不利也
　　任娠小便不通
　　小肠有热热入于胞内热结甚者故小便不通则心脇小肠俱满气喘急也
　　任娠惊胎
　　惊胎者见懐任月将满或将产其胎神识已具外有劳伤损动而胎在内惊动也
　　任娠中风
　　四时八方之气为风常以冬至之日之风从其郷来者长飬万物若不从郷来者为虚风贼于人人体虚者则中之五藏六府兪皆在背藏府虚风邪皆从其兪入人中之随府藏所感而发也心中风但偃卧不得倾侧汗出唇赤汗流者可治急炙心俞百壮若唇或青或白或黄或黑此是心壊为水靣目亭亭时悚动者皆不可治五六日而死若肝中风但踞坐不得低头若绕两目连额色微有青唇青面黄可治急炙肝俞百壮若大胷黑面一黄一白者是肝已伤不可治数日而死若脾中风踞而腹满身通黄吐咸汁出者可治急炙脾俞百壮若手足青者不可治若肾中风踞而腰痛视脇左右未有黄如饼大者可治急炙肾俞百壮若齿黄赤鬓髪直面土色者不可治也若肺中风偃卧而胷满短气冐闷汗出视目下鼻上下两边下行至口色白可治急炙肺俞百壮若色黄为肺已伤化为血不可治其人当妄掇空或自拈衣如此数日而死任娠而中风非止任娠为病甚者损胎也
　　任娠痉
　　体虚受风而伤太阳之经停滞经络后复遇寒湿相抟发则口噤背强名之为痉任娠而发者闷冒不识人湏臾醒醒复发亦是风伤太阳之经作痉也亦名子癎亦名子冒也
　　任娠鬼胎
　　夫人腑脏调和则血气充实风邪鬼魅不能干之若荣衞虚损则精神衰弱妖魅鬼精得入于藏壮如懐娠故曰鬼胎也
　　任娠两胎一生一死
　　阳施阴化精盛有余者则成两胎胎之在胞以血气资飬若寒温节适虚实调和气血强盛则胎无伤夭若冷热失宜气血损弱则胎翳燥不育其两胎而一死者是血遇于寒挟经飬不调故偏夭死也其胎上冷是胎已死也
　　任娠胎痿燥
　　胎之在胞血气资飬若血气虚损胞藏冷者胎则翳燥委伏不长其壮儿在胎都不转动日月虽满亦不能生是其也而胎在内痿燥其胎多死
　　任娠过年乆不产
　　过年不产由挟寒冷宿血在胞而有胎则冷血相抟令胎不长产不以时若其胎在胞日月虽多其胎翳小转动劳羸是挟于病必过时乃产
　　任娠堕胎后血出不止
　　堕胎损经脉损经脉故血不止也防血多者便致烦闷乃至死也
　　任娠堕胎后血不出
　　此由宿有风冷因堕胎血冷相抟气虚逆上者则血结不出也其血逆上抢心则亦烦闷甚者致死
　　任娠堕胎衣不出
　　此由堕胎初下妇人力羸不能更用气产胞便遇冷冷则血涩故胞衣不出也若胞上掩心烦闷乃至于死也
　　任娠堕胎后腹痛虚之
　　此由堕胎之时血下遇少后余血不尽将摄未复而劳伤气力触冒风冷风冷抟于血气故令腹痛劳损血气不复则虚之而余血不尽结抟于内多变成血瘕亦令月水不通也
</div>
    <div class="pagination">
<a href="巢氏诸病源候总论_page36.html">上一页</a><span>...</span><a href="巢氏诸病源候总论_page32.html">32</a><a href="巢氏诸病源候总论_page33.html">33</a><a href="巢氏诸病源候总论_page34.html">34</a><a href="巢氏诸病源候总论_page35.html">35</a><a href="巢氏诸病源候总论_page36.html">36</a><span class="current-page">37</span><a href="巢氏诸病源候总论_page38.html">38</a><a href="巢氏诸病源候总论_page39.html">39</a><a href="巢氏诸病源候总论_page40.html">40</a><a href="巢氏诸病源候总论_page41.html">41</a><a href="巢氏诸病源候总论_page42.html">42</a><span>...</span><a href="巢氏诸病源候总论_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
