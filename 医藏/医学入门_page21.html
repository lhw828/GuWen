<!DOCTYPE html>
<html>
<head>
    <meta charset="UTF-8">
    <title>医学入门 - 第 21 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学入门 - 第 21 页/共 202 页</h1>
    <div class="content">　　神庭 额前直鼻入发际五分。禁针，误用令人颠，目暗。灸二七壮，至百壮止。主风痫，癫风羊鸣，角弓反张，披发歌哭，惊悸不得安寝，喘渴，头痛目昏，目泣出，鼻流清涕。

　　素  鼻准上陷中。针三分，禁灸。

　　水沟 鼻准下人中中，直唇取之。针三分，灸三壮。主消渴，水气身肿，癫痫乍喜乍哭，牙关不开，面肿唇动，肺风状如虫行，寒热头痛，喘渴，目不可视，鼻不闻香臭，口 不能开，寒热，卒中风，面肿。

　　兑端 上唇中央尖尖上。灸三壮。主唇吻强，上齿龋痛，癫疾吐沫，小便黄，舌干消渴，衄血不止。

　　龈交 唇内齿上缝中央，为任督之会，可逆刺之。针三分，灸三壮。主鼻窒喘息不利，口 僻，多涕，鼽衄有疮，鼻生 肉，鼻头额 中痛，鼻中蚀疮，口噤，项如拔，面赤，颊中痛，心烦痛，颈项急。小儿面疮久不可。以上俱头部中行。

　　任脉三八起阴会，曲骨中极关元锐，石门气海阴交仍，神阙水分下脘配，建里中上脘相连，巨阙鸠尾蔽骨下，中庭膻中募玉堂，紫宫华盖璇玑夜，天突结喉是廉泉，唇下宛宛承浆舍。

　　任脉二十四穴，腹部中行，属阴之。

　　会阴 肛门前，前阴后，两阴间。针二寸，灸三壮。主痔与阴相通者死，阴中诸病，前后相引痛，不得大小便，阴寒冲心，女子月经不通。

　　曲骨 中极下一寸，毛际陷中。针一寸半，灸五壮。主小便胀，血癃小便难，及 疝小腹痛，妇人赤白带下。

　　中极 脐下四寸。针一寸二分，日灸三七壮，至三百壮止。主淋疾，小便赤，尿道痛，脐下积块如石；妇人因产恶露不止遂成疝瘕，或月事不调、血结成块，拘挛腹疝，月水不下，乳余疾，绝子阴痒，子门不端，小腹苦寒，贲豚抢心，饥不能食，腹胀，经闭不通，小便不利及失精，恍惚，尸厥，烦痛。

　　关元 脐下三寸。针二寸，日灸七壮，至三十壮，十日灸三百壮止。主脐下 痛，或结血状如覆杯，妇人赤白带下，或因产恶露不止，断绝产道及胁下胀满。小腹热而偏痛，脐下三十六疾，不得小便皆治，及肠中尿血，脬转，气淋，血淋，石淋，又小便数及泄痢不止，石水，贲豚气入小腹，暴疝痛，身热头痛往来。

　　石门 又名丹田，脐下两寸。针五分，灸二七状，至一百状止，惟女人灸之绝产。主大便闭塞气结，心腹坚满痛引阴中，不得小便并小腹中拘急，暴痛汗出并水气行皮中，小腹皮敦敦然，或小便黄赤，气满不欲食，谷入不化，呕吐，贲豚气上入小腹，疝气游行五脏，绕脐疝痛，冲胸不得息。

　　气海 脐下一寸半。针一寸二分，灸三十壮，年高者灸一百壮。主脏气虚惫，一切气疾，小腹疝气游行五脏，腹中切痛，冷气冲心，惊不得卧，妇人恶露不止，绕脐疼痛，气结成块，状如覆杯，小便赤涩。

　　阴交 脐下一寸。针八分，日灸三七壮，至七百壮止。主脐下热，水气痛状如刀搅，作块状如覆杯，妇人月水不调，崩中带下，或因产后恶露不止，绕脐冷痛，脐下寒疝 痛。

　　神阙 即脐中央。禁针，灸百壮，小儿灸五壮至七壮。主腹大绕脐疼痛，水肿鼓胀，肠中雷鸣，状如水声，久冷虚惫，泄利不止及小儿奶利不绝。

　　水分 鸠尾下六寸。禁针，日灸七壮，至四百止；若是水肿，宜针入一寸，灸之大良。主水肿腹胀，腹痛坚硬，绕脐冲胸不得息、下脘 鸠尾下五寸。针一寸，日灸二七壮，至二百壮止。主腹胃不调，不能食，肠坚腹痛，胃胀癖块，脉厥厥动，日渐羸瘦，谷食不化。

　　建里 鸠尾下四寸。针六分，禁灸。

　　中脘 鸠尾下三寸。针一寸二分，日灸二七壮，累灸至一百壮止。主头热目黄，鼻鼽衄，背与心相引而痛，停水喘胀、胁下坚痛，寒中伤饱，饮食不化，腹热喜渴，多涎有蛔，腹胀便坚，翻胃霍乱，心痛，热温 疟，天行伤寒，或因读书得贲豚气，心闷伏梁气如覆杯，忧思损伤，气积腹中甚痛，作脓肿，往来上下，疝气冲胸，冒死不知人。

　　上脘 鸠尾下二寸。针八分，日灸二七壮，至一百壮止，不瘥更倍之。主心中烦热，胀满不能食，霍乱吐利，心痛不得卧，心风，惊悸，闷哕，伏梁气，贲豚气，风痫，热病身热汗不出，三虫，多涎。

　　巨阙 鸠尾下一寸。针一寸二分，日灸七壮，至四十九壮止。主心中烦闷，热病，胸中痰饮，息贲唾血，风颠浪言或作马鸣，不食无力，数种心痛，虫痛，蛊毒，霍乱不识人及腹满，暴痛汗出，手臂不举。

　　鸠尾 臆前蔽骨下五分，无蔽骨者从歧骨际下行一寸取之，言其骨垂下如鸠尾之形也。禁用针灸。以上腹部中行，俱正立取之。

　　中庭 鸠尾上一寸，膻中下一寸六分陷中。针三分，灸五壮。主胸胁支满，呕逆，饮食不下。

　　膻中 玉堂下一寸六分陷中，横直两乳中间。不宜针，灸七壮，至四十九壮止。主肺痈咳嗽上气，唾脓不食，胸中气满如塞。

　　玉堂 紫宫下一寸六分陷中。针三分，灸五壮。主胸满喘息，膺骨痛，呕逆上气烦心，呕吐寒痰。

　　紫宫 华盖下一寸六分陷中。针三分，灸五壮。主胸胁满痛，膺骨疼，饮食不下，呕逆上气，烦心。

　　华盖 璇玑下一寸六分陷中。针三分，灸五壮。主胸胁支满，痛引胸中，咳逆上气，喘不能言。

　　璇玑 天突下一寸陷中。针三分，灸五壮。主胸皮满痛，喉痹咽肿，水浆不下。以上膺部中行六穴，乃任脉所发，俱仰而取之。

　　天突 颈结喉下一寸，空潭宛宛中，乃阴维、任脉之会也。低针取之。针一寸，灸三壮。主咳嗽上气，噎塞胸中，喉内状如水鸡声，肺痈唾脓血，气壅不通，喉中热疮不得下食，侠舌缝脉青，暴怖气哽，喉痹咽干，咳逆喘急及肩背痛，漏颈痛。

　　廉泉 颔下结喉上舌本间。针三分，灸三壮。主舌下肿难言，螈 ，涎多，咳嗽少气，喘息呕沫，口噤，舌根急缩，饮食难下。

　　承浆 下唇下宛宛陷中，开口取之。针二分，灸三壮或四十九壮，停四五日，灸多则恐伤阳明脉断，令风不瘥，此艾炷止许一分半大。主偏风口 ，面肿面风，口不开，口中生疮，目眩瞑，小便黄或不禁，消渴嗜饮，及暴哑不能言。

　　上经络根据《明堂》旧文而修以七字为句，注中治法，悉根据《铜人针灸经》，其针灸深浅多少遵《素问》，原未载者不敢强注。

　　内集·卷一　经络

　　十五络脉

　　络穴俱在两经中间，乃交经过络之处。十二经络周流迭运，荣于肢节。另有三络，阳跷络、阴跷络、脾之络是也。此与形色问证出《医经国小》。

　　手太阴络为列缺，手少阴络即通里，手厥阴络为内关，手太阳络支正是，手阳明络偏历当，手少阳络外关位，足太阳络号飞扬，足阳明络丰隆议，足少阳络为光明，足太阴络公孙寄，足少阴络名大钟，足厥阴络蠡沟配，阳督之络号长强，阴任络乃会阴地，脾大络号称大包，十五络穴君须记。

　　内集·卷一　经络

　　奇经八脉

　　督脉起自下极俞，并于脊里上风府，过脑额鼻入龈交，为阳脉海都纲要。（督之为言都也。阳脉都会，男子之主。）任脉起于中极底，上腹循喉承浆里，阴脉之海妊所谓。（生养之源，女子之主。冲脉即气冲，乃胃脉发源。）出胞循脊中，从腹会咽络口唇，女人成经为血室，脉并少阴之肾经，与任督本于阴会，（督任气冲）

　　三脉并起而异行。（皆始于气冲，一原而分三歧。督脉行背而应乎阳，任脉行腹而应乎阴，冲脉自足至头，若冲冲而直行于上，为十二经脉之海，总领诸经气血也。三脉固起于气冲，气冲又起胃脉源，知此则知胃气为本矣。）阳跷起足之跟里，循外踝上（申脉）入风池，（脉行于背为阳。）阴跷内踝（照海）循咽嗌，（脉行于腹为阴。跷者，捷也。言此脉之行，如足之捷也。）本足阴阳脉别支，诸阴交起阴维脉，发足少阴筑宾 ，诸阳会起阳维脉，太阳之 金门是。（维，持也。阳维，持诸阳；阴维，持诸阴。阴阳不相继，则怅然失志，不能自收拾主持其身。故阳维病属表多寒热，阴维病属里多心痛。阳维所发，别于金门，以阳交为 ，与手足太阳及跷脉会于肩俞，与手足少阳会于天 及会肩井，与足少阳会于阳白，上本神、临泣、正营、脑空，下至风池，与督脉会于风池、哑门。此阳维之脉起于诸阳之交也。阴维之 曰筑宾，与足太阴、厥阴会于府舍、期门，又与任脉会于廉泉、天突。此阴维起于诸阴之交会也。）带脉周回季肋间，（环回周身，总束诸脉，果束带然。起于季肋，即章门胁下，接腰骨之间。）会于维道足少阳，脏腑筋骨髓气血脉，交相维系顺其常。

　　此奇经八脉，相连相会，维系诸经，乃顺其常，八脉隆甚，入于八脉，泛溢横流，却不还流于诸经，故十二经亦不能拘制。因此受邪蓄热则为疮疡、热毒，当以砭刺也。经云：腑会中脘穴，脏会章门穴，筋会阳陵泉穴，髓会绝骨穴，血会膈俞穴，骨会大杼穴，脉会太渊穴，气会膻中穴，此八会之穴也。

　　内集·卷一　经络

　　奇经主病

　　奇经病非自生，盖因诸经溢出而流入之也。

　　阳维之病苦寒热，阴维之病苦心痛。阳跷之病，阳急而狂奔；阴跷之病，阴急而足直。冲病则气逆而里急，督病则脊强而折厥，任病则男疝而女带瘕，带病则腹胀满而腰溶溶，其冲任二经，是又妇人乳血月候之所从出。（男女之异，正在此处。）奇经之脉其如是乎！

　　内集·卷一　脏腑

　　脏腑总论

　　（先儒叹世人务穷天地万物之理，不知一身五脏六腑毛发筋骨之所在，况医者乎？）

　　脏者，藏乎也，藏诸神而精气流通也；腑者，府库也，出纳转输之谓也。脏腑，兄弟也，同气而异形耳。

　　《素问》曰：五脏者，藏精气而不泻，故满而不能实；六腑者，传化物而不藏，故实而不能满。所以然者，水谷入口，则胃实而肠虚。食下，则肠实而胃虚。故曰实而不能满，满而不能实也。《难经》曰：呼出心与肺，吸入肾与肝。呼吸之间，脾受谷味，言心肺在上为阳，肝肾在下为阴，脾居中州，而播敷四脏，以为一身之运斡也。又曰：五脏六腑皆相近，而心肺独与大肠小肠相远者何也？经言：心荣肺卫，通行阳气，故居在上。大小肠传阴气而下，故居在下，所以相去而远也。观《素》、《难》所论脏腑，分阴分阳，而脾胃其中之太极矣乎！至于气血多少，体用上下，亦不可以不知。诗曰：多气多血经须记，手经大肠足经胃；多气少血有六经，三焦胆肾心脾肺；多血少气心胞络，膀胱小肠肝所异。（病值气血少者补之，多者损之）《此事难知》曰：天六腑气表，其体在上，其用在下。（胆胃膀胱大肠小肠）地五脏血里，其体在下，其用在上。（耳目口鼻）言阴阳互相为用，则天气左旋而降下，地气右旋而上升，气血和，表里静，上下通，如天地之泰然，人身其小天地乎？（气属阳，象天左旋；血属阴，象地右旋。血从气行，其体静而不动，故气血如磨形，上转而西，下安不动。虽云不动，自有东行之意，以其上动下静，不得不尔也。）

　　以声色臭味常变言之：肝主色，（应春，物皆有色，五色皆肝变化，然不特脏病征于面也。经言小肠谓赤肠，大肠谓白肠，胆谓青肠，胃谓黄肠，膀胱谓黑肠，言腑病当与色相合也。又言赤脉、青脉、黄脉、白脉、黑脉者，言脉与色亦当相合也。观色为医家大务如此） 自入为青，入心为赤，入脾为黄，入肺为白，入肾为黑。假如中风，肝为心邪，则知色当赤也。心主臭，应夏，（火能焦物，五臭皆心所主） 自入为焦臭，入肝为臊臭，入脾为香臭，入肺为腥臭，入肾为腐臭。假如心经伤暑，则知其症当恶臭也。脾主味，（应季夏，味自土生，行五味以养五脏者，脾所主也） 自入为甘，入肝为酸，入心为苦，入肺为辛，入肾为咸。假如饮食劳倦，以致脾邪入心，则知当喜苦味也。肺主声，（应秋，金之有声也，五声皆肺所发） 自入为悲，（即哭也，金气肃杀凄惨） 入肝为呼，（金胜肝，故发为呼） 入心为言，（火克金，故述为言） 入脾为歌，（母见子则乐而歌） 入肾为呻，（子见母则娇而呻吟）假如伤寒肺邪入心，则知当谵言妄语也。肾主液，（应冬，水性濡润，五液皆出于肾，分灌五脏）自入为唾，（肾主骨，则肾之液从齿中而生） 入肝为泣，入心为汗，入脾为涎，入肺为涕。假如中湿，为肾邪入心，则知当汗出不可止也。

</div>
    <div class="pagination">
<a href="医学入门_page20.html">上一页</a><span>...</span><a href="医学入门_page16.html">16</a><a href="医学入门_page17.html">17</a><a href="医学入门_page18.html">18</a><a href="医学入门_page19.html">19</a><a href="医学入门_page20.html">20</a><span class="current-page">21</span><a href="医学入门_page22.html">22</a><a href="医学入门_page23.html">23</a><a href="医学入门_page24.html">24</a><a href="医学入门_page25.html">25</a><a href="医学入门_page26.html">26</a><span>...</span><a href="医学入门_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
