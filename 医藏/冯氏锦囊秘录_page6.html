<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 6 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 6 页/共 253 页</h1>
    <div class="content">　　使之服以生铁洛为饮。夫生铁洛者，下气疾也。（取金平肝也。）

　　杂症大小合参卷首下　内经纂要

　　奇病论篇

　　《奇病论》曰：人有重身，九月而喑，此为何也？（重身，谓身中有身，则怀妊者也。喑，谓不言语也，妊娠九月，足少阴脉养胎。）胞之络脉绝也。（绝，谓脉断绝不流通，而不能言，非天真之气断绝也。）胞络者，系于肾少阴之脉，贯肾，系舌本，故不能言。（少阴肾脉也。气不营养，故舌不能言。）无治也。当十月复。（十月胎去，胞络复通，肾脉上营。故复旧而言也。）无损不足，益有余，以成其疹。（疹，谓久病反法而治，则胎死不去，遂成久固之疹病。）人有病头痛，以数岁不已，此安得之？名为何病？（头痛之病，不当逾月数年不愈，故怪而问之。）当月所犯大寒，内至骨髓。髓者，以脑为主，脑逆故令头痛，齿亦痛，（脑为髓主，齿是骨余，脑逆犯寒。骨亦寒故，令头痛齿亦痛。）病名曰厥逆。（人先生脑，有脑则有骨髓者，齿者，骨之本也。）有病口甘者，病名为何？何以得之？此五气之溢也，名曰脾瘅。（瘅，热也。脾热则四脏同禀，故五脏上溢也。甘因脾热故曰脾瘅。）夫五味入口，藏于胃，脾为之行，其精气津液在脾，故令人口甘也。（脾热内渗，津液在脾，胃谷化余，精气随溢，口通脾气，故口甘。津液在脾，是脾之津湿。）此肥美之所发也。此人必数食甘美而多肥也。肥者，令人内热，甘者，令人中满，故其气上溢转为消渴。（食肥则腠理密，阳气不得外泄。故肥令人内热。甘者，性气和缓而发散逆，故令人中满。然内热则阳气炎上，炎上则欲饮而嗌干中满，则陈气有余，有余则脾气上溢，故曰其气上溢转为消渴也。）治之以兰，除陈气也。

　　（兰，兰草也。言兰除陈久甘肥，不能化之气者，以辛能发散也。）有病口苦，取阳陵泉。口苦者，病名为何？何以得之？病名曰胆瘅，（亦谓热也。胆汁味苦故口苦。）夫肝者，中之将也。取决于胆，咽为之使，（肝者，将军之官，谋虑出焉。胆者，中正之官，决断出焉。肝与胆合，气性相通，故诸谋虑取决于胆。咽胆相应，故咽为胆使也。）此人者，数谋虑不决，故胆虚气上溢而为之苦，治之以胆募俞。（胃腹曰募，背脊曰俞，胆募在乳下二肋外，期门下，同身寸之五寸，俞在脊第十椎下，两旁相去各同身寸之一寸半。）

　　有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。（是阳气太盛于外，阴气不足故有余也。）太阴脉细微如发者，此不足也。其病安在？名为何病？（癃，小便不得也。溲，小便也。颈膺如格，言颈与胸膺如相格拒，不顺应也。人迎躁盛，谓结节喉两旁脉动盛满急数非常躁速也。胃脉也。太阴脉细缕如发者，谓手大指后同身寸之一寸，骨高脉动处，脉则肺脉也。此正手太阴脉气之所流，可以候五脏也。）病在太阴，其盛在胃，颇在肺，病名曰厥，死不治，（病隆数溲，身热如炭，颈膺如格，息气逆者，皆手太阴脉当洪大而数，今太阴脉反微细如发者，是病与脉相反也。何以致之？肺气逆陵于胃，上使人迎躁盛，故曰病在太阴，其盛在胃也。以喘息气逆，故云颇亦在肺也。病因气逆，证不相应，故病名曰厥死不治也。）此所谓得五有余，二不足也。所谓五有余者，五病之气有余也。二不足者，亦病气之不足也。今外得五有余，内得二不足也。此其身不表不里，以正死明矣。（外五有用余者，一身热如炭，二颈膺如格，三人迎躁盛四喘息五气逆也。内二不足者，一病癃，日数十溲，三太阴脉微细如发，在表则内有二不足，在里则外得五有余，表里既不可凭补泻，固难为法。故曰此其身不表不里亦正死明矣。）人生而有病癫疾者，病名曰何？安所得之？（百病皆生于风雨寒暑，阴阳喜怒，然始生未犯邪气，已有癫疾，岂邪素伤。癫，谓上癫，则头首也。）病名为胎病，此得之在母腹时，其母有所大惊，气上而不下，精气并居，故令子发为癫疾也。（精气，谓阳之精气也，言人初生有顶癫之疾者，胎中之病也。在腹之时，母有大惊，气上而不下，精气并居于上，令子发为癫疾。）

　　杂症大小合参卷首下　内经纂要

　　刺禁论篇

　　《刺禁论》曰：脏有要害，不可不察，肝生于左，（肝象木，旺于春，春阳发生故生于左。）肺藏于右，（肺象金，旺于秋，秋阴收杀，故藏于右。肝为少阳，阳长之始，故曰生肺，为少阴阴脏之初，故曰藏。）心部于表，（阳气主外，心象火也。）肾治于里，（阴气主内，肾象水也。心为五脏命主。故称部，肾间动气，内治五脏，故曰治。）脾谓之使，（营动不已，糟粕水谷故使者也。）

　　胃为之市。（水谷所归，五味皆入如市，故为市也。）膈肓之上，中有父母，（膈肓之上，气海居中，气者，生之源，生者，命之主，故气海为人之父母也。）又云：心下膈上为肓。心为阳，父也。肺为阴，母也。肺主于气，心主于血，其荣卫于身，故为父母。）七节之旁，中有小心，（小心，为真心神灵之宫室，脊有三七二十一节，肾在下，七节之旁，肾神曰志，五脏之灵皆名为神，神之所以得名为志者，心之神也。）从之有福，逆之有咎。（人者，人之所以生，形之所以成，顺之则福延，逆之则咎至。此陈刺脏腑之有定次也。）无刺大醉，令人气乱。无刺大怒，令人气逆。无刺大劳人，（经气越也。）

　　无刺新饱人，（气盛满也。）无刺大饥人，（气不足也。）无刺大渴人，（血脉干也。）无刺大惊人，（神荡越也。此举不轻刺之人，刺之大义也。）

　　杂症大小合参卷首下　内经纂要

　　刺志论篇

　　《刺志论》曰：气实形实，气虚形虚，此其常也。反此者，病。（形归气，故虚实同焉。形气相反，故病生。气，脉气。形，身形。）谷盛气盛，谷虚气虚，此其常也，反此则病。（营气之道，内谷为实，谷入于胃，气传于肺，精者，上行经遂，故谷气虚实，古必同焉。候不相应则为病也。）脉实血实，脉虚血虚，此其常也。反此则病，（脉者，血之府，故虚实同，反不相应，则为病也。）如何而反？气虚身热，此谓反也。（气虚为阳气不足当身寒，反身热者，脉气当盛，脉不盛而身热，证不相符，故为反也。《甲乙经》云：气盛身热，气虚身热，此为反也。）谷入多而气少，此谓反也。（谷入于胃，脉道乃行，谷入多而气少者，是胃气不散，故反也。）谷不入而气多，此谓反也。（胃气外散，肺并之也。）脏盛血少，此谓反也。脉少血多，此谓反也。（经脉行气络脉受血，经气入络，络受经气，候不相合，故皆反常。）气盛身寒，得之伤寒，气虚身热，得之伤暑。（伤，谓触冒也。寒伤形故气盛身寒。热伤气，故气虚身热。）

　　杂症大小合参卷首下　内经纂要

　　皮部论篇

　　《皮部论》曰：百病之始生也。必先于皮毛，邪中之，则腠理开，开则入客于络脉。留而不去，传入于经，留而不去，传入于腑，廪于肠于胃。（廪，积也，聚也。）邪之始，入于皮也，沂然起毫毛，开腠理，（沂然，恶寒也。起，谓毛起竖也。腠理，谓皮空及纹理也。）其入于络也，则络脉盛色变，（盛，谓满盛。变，谓易其常也。）其人客于经也。则感虚乃陷下；（经虚邪入，故曰感虚。脉虚气少，故陷下也。）其留于筋骨之间，寒多则筋挛骨痛，热多则筋弛骨消，肉灼 破，毛直而败，（挛，急也。弛，缓也。消，烁也。寒则筋急，热则筋缓。寒盛为痛，热盛为肿。消 者，肉之标，故肉消则 破，毛直而败也。）

　　杂症大小合参卷首下　内经纂要

　　骨空论篇

　　《骨空论》曰：任脉者，起于中极之下，以上毛际，循腹里，上关元，至咽喉，上颐，循面入目。

　　（言任脉之气起所止也。任脉，奇经八脉之一也。中极者，脐下四寸，起于中极之下，始于会阴穴也。

　　两阴间任由会阴而行腹，督则会阴而行背，从会阴以上曲骨之毛际，横骨上中极一寸陷中，动脉应手，复循腹里之中极，上关元、气海、下脘、中脘、上脘、巨缺、膻中，至廉前承浆，以上喉咙中，其脉至上颐循头面，以入于目也。）冲脉者，起于气街，并少阴之经，夹脐上行，至胸中而散，言冲脉之所起所止也。冲脉，亦奇经八脉之一也。任脉当脐中而上行，冲脉夹脐两旁而上行，起于气街，并足少阴肾经，夹脐上行至胸中而散也。气街者，穴名也。在毛际两旁，鼠鼷上同身寸一寸也。言冲脉起于气街者，亦从少腹之内，与任脉并行，而至于是，乃循腹也。又曰冲脉、任脉者，皆起于胞中，上循脊里，为经络之海，其浮而外者，循腹各行，会于咽喉，别而络唇口。由此言之，则任脉、冲脉，从少腹之内，上行并由中极之下，气街之内明也。）任脉为病，男子内结七疝，女子带下瘕聚。（言任脉之为病也。内者，腹也。腹之中气，乃任脉所行之脉路则宜其为病，若是男子为七疝，妇子为瘕聚。七疝者，按《内经》各篇，有狐疝、风疝、肺疝、脾风疝、心风疝、心疝、肝风疝、肾风疝、有妇人 疝、有男子 疝、厥疝、 疝、疝气，且尝总计其数，乃五脏疝、及狐疝、疝也。其大义俱见各篇。后丹溪七疝，寒、水、筋、血、气、狐、 。《袖珍方》七疝，厥、 、寒、气、盘、附、野狼。似丹溪合于经旨，虽名色各异，岂出《内经》范围耶！然世但知病在下部者为疝，岂知五脏皆有疝！又但知男子有疝，岂知妇人亦有！盖皆不考《内经》故耳。瘕聚者，即积聚也。《大奇论》曰：三阳急为瘕。后世有八瘕者，亦因七疝之名，而遂有八瘕名也。即蛇瘕、脂瘕、青瘕、黄瘕、燥瘕、血瘕、狐瘕、鳖瘕是也。《内经》无之也。）冲脉为病，逆气里急，（言冲脉之为病，冲脉起于气街，并足少阴夹脐上行，至胸中而散，则里者，其所行之脉络也。病则气逆而不能上，何以至胸中而散也！气聚腹中而不能散，何以免任里之急也！）督脉为病，脊强反折。（督脉，亦奇经脉也。任脉、冲脉、督脉者，一源而三歧，故《经》或谓冲脉为督脉也。何以明之？今《甲乙》及古《经脉流图注经》，以任脉循背者，谓之督脉，自少腹直上者，谓之任脉，亦谓之督脉，是则以背腹阴阳别为名目，任脉自胞中过，带脉过脐而上，故男子为病内结七疝，女子为病则带下之聚，冲脉夹脐而上，并少阴之经上至胸中，故冲脉为病也。逆气里急也。以督脉上循急里，故督脉为病，则脊强反折也。）督脉者，起于少腹以下骨中央，女子入系廷孔，（亦犹任脉、冲脉起于胞中也。其实乃起于肾下，至于少腹，则下行于腰横骨围之中央也。系廷孔者，谓窈漏，近所以前阴穴也，以其阴廷系属于中，故名之也。）其孔，溺孔之端也。（孔，则窈漏也。窈漏之中，其上有溺孔焉。端，谓阴廷，在此溺孔之上端也。而督脉自骨围中央则至于下也。）其络循阴器，合纂间，绕纂后，（督脉别络，自尿孔之端，分而各行，下循阴器乃合纂间也。所谓间者，谓前阴、后阴之两间也。自两间之后，复分而行，绕纂后也。）别绕臀，至少阴，与巨阳中络者，合少阴上股内后廉，贯脊属肾，（别，谓别络，分而各行之也。足少阴之络者，自股内后廉，贯脊属肾，足太阳络之外行者，循髀枢络股阳而下其中行者，下贯臀，至 中与外行络合，故言至少阴与巨阳中络，合少阴上股内后廉，贯脊属肾也。）与太阳起于目内 ，上额交巅上，入络脑，还出别下项，循肩膊内，夹脊抵腰中，入循膂络肾；（接绕臀上行也。）其男子循茎下至篡，与女子等，其少腹直上者，贯脐中央，上贯心，入喉上颐，环唇，上系两目之下中央。（自与太阳起于目内，下至女子等，并督脉之别络也。其直行者，自尻上循脊里，而至于人中也。自其少腹至上，至两目之下中央，并任脉之行，而云是督脉所系，由此言之，则任脉、冲脉、督脉名异而同一体也。）此生病从少腹上冲心而心痛，不得前后为冲疝。（寻此生病，正是任脉。《经》云为冲疝者，正名督脉以别主而异目也。）其女子不孕，癃痔遗尿，嗌干。（亦以冲脉、任脉并自少腹上至于咽喉，又以督脉循阴器，合篡间，绕篡后，别绕臀，故不孕、癃痔、遗尿、嗌干也。

　　谓之任脉也，女子得之以任养也。故《经》云：此病其女子不孕也。谓之冲脉者。以其气上冲也。

　　故《经》云：此生病从少腹上冲心而痛也。谓之督脉者，以其督领经脉之海也。由此三阴，经或通乎？然任、冲、督三脉，一源而三起，督由会阴而行背，任由会阴而行腹，冲由气冲而行足少阴，惟督脉出会阴而起，而会阴在少腹之下，横骨之中央，女子入系廷孔，循阴器，合篡间，又自两间之后，又别络者，分而行之，绕其臀肉，内连贯脊，属肾。彼足太阳膀胱经之络，从外行者，循髀枢络股阳，而下其中行者，下贯臀，至咽中，与外行络合。足少阴肾经，自股内后廉，贯脊，属肾，又与足太阳起于目内 ，上额，交巅，上入络脑，还出别下项，循肩膊，夹脊，抵腰中，入循膂，络肾，一如足太阳经脉之所行也。然而督脉、任脉，名色虽异，而气脉不殊，其督脉所行者，一如任脉之行，故自少腹之上者，贯脐中央上贯心入喉，上颐环唇，上系两目之中央，其督脉为病者，又如任脉之病，从少腹上冲心，而痛不得前后为冲散，其女子所生之病，一如任冲之病，故其脉相交引病，亦互名耳。）

　　杂症大小合参卷首下　内经纂要

　　水热穴论篇

　　《水热穴论》曰：少阴何以主肾，肾何以主水？肾者，至阴也。至阴者，盛水也。肺者，太阴也。

　　少阴者，冬脉也。故其本在肾，其未在肺，皆积水也。（阴者，谓寒也。冬曰至寒，肾起合阴，故云肾者，至阴也。水旺于冬，故云至阴者，盛水也。少阴脉从肾上贯肝膈，入肺中，故云：其本在肾，其末在肺也。肾气上逆，则水气客于肺中，故云：皆积水也。）肾何以能聚水能生病？肾者，胃之关也。关门不利，故聚水而从其类也。关者，所以司出入也。肾主下焦，膀胱为腑，主下分注，关窍二阴。故肾气化则二阴通，二阴闭则胃填满，故云肾者，胃之关也。关闭则水积，水积则气停，水积气溢，气水同类，故云关闭不利，聚水而从其类也。）上下溢于皮肤，故为 肿。 肿者，聚水而生病也。

　　上，谓肺。下，谓肾。肺肾俱溢，故聚水于腹中而生病也。）帝曰：诸水皆生于肾乎？伯曰：肾者，牝脏也。（牝，阴也。主阴位，故云牝脏。）地气上者，属于肾，而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传于 肿，本之于肾，名曰风水。（勇而劳甚，谓力房也。劳勇汗出，则玄府开，汗出逢风，则玄府复闭，闭则余汗未出，内伏皮肤，转化为水，从风而水，故名风水。）所谓玄府者，汗孔也。（汗液色玄，从孔而出，以汗聚于里，故谓之玄府。此言风水之病，本之于肾，传之于肺也。）水俞五十七处者，是何主也？肾俞五十七穴，积阴之所聚也。水所从出入也。尻上五行，行五者，此肾俞，（背部之俞，凡有五行，当其中者，督脉气所发，次两旁四行皆太阳脉气也。）故水病，下为跗肿大腹，上为喘呼，（水下居于肾，则腹至足而浮肿。上入于肺则喘息贲急，而大呼也。）不得卧者，标本俱病，（标本者，肺为标，肾为本，是肺肾俱水为病也。）分为相输，俱受者，水气之所留也。（分其居处以名之，则是气相输应，本其俱受气病则皆水所留也。）伏兔上各二行，行五者，此肾之街也。（街，谓道也。腹部正俞，凡有五行，夹脐两旁，则肾脏足少阴脉，及冲脉气所发，次两旁则胃府足阳明脉气所发，此四行穴则伏兔之上也。）三阴之所交结于脚也。踝上各一行，行六者，此肾脉之下行也，名曰太冲。

　　凡五十七穴者，皆藏之阴络，水之所客也。（《经》所谓五十七者，尻上计有五行，每行计有五穴，此肾之俞也。其中行系督脉一经，旁四行，系足太阳膀胱经，以肾于膀胱为表里也。伏兔上各二行，每行有五穴者，此肾脉所通之街，谓夹中行任脉，两旁冲脉也。且足经三阴之交者，必结于脚内踝上三寸，有穴名三阴交。肾肝脾三经之所交也。其踝上各一行，每行六穴者，此肾脉之所行，名曰太冲，以肾于冲脉并皆下行于足，合而盛大，故曰太冲。其穴在内踝之上。凡此五十七穴者，皆阴脏之阴络，水之所客也。故治水者，治此诸穴耳。）

　　杂症大小合参卷首下　内经纂要

　　标本病传论篇

　　《标本病传论》曰：有其在标而求之于标，有其在本而求之于本，有其在本而求之于标，有其在标而求之于本。故治有取标而得者，有取本而得者，有逆取而得者，有从取而得者，（得病之情，知治大体，则逆从皆施必中焉。）故知逆与从，正行无间，知标本者，万举万当。（道不疑惑，识既深明，则无问于人，正行皆当。）不知标本，是谓妄行。（识，犹偏浅。道末高深，举目见违，故行多妄。）夫阴阳逆从，标本之为道也。小而大，言一而知百病之害，（别阴阳，知逆顺，法明着，见精微则小，寻其所利则大。以斯明着，故言一而知百病之所害也。）少而多，浅而搏，可以言一而知百也。（言少可以贯多，举浅可以料大者，可以言一而知百病也。）以浅而知深，察近而知远，言标与本，易而无及。（虽事极深玄，人非咫尺，略以浅近，而悉贯之。然标本之道虽易可为言，而世人识见无能及者。）病发而有余，本而标之，先治其本，后治其标，病发而不足，标而本之，先治其标，后治其本。（本而标之，谓有先病复有后病也。以其有余，故先治其本，后治其标也。标而本之，谓先发微缓者，后发重大急者，以其不足，故先治其标，后治其本也。）谨察间甚，以意调之，（间，谓多也。甚，谓少也。多，谓多形证而轻易。少，谓少形证而重难。审量标本不足有余，以意调之也。）间者并行，甚者独行，先小大不利，而后生病者，治其本。（并，谓他脉共受邪气而合并也。独，谓一经受病而无。异气相参也。并甚则相传，传急则亦死。此论病有标本，刺有逆从也。）

　　杂症大小合参卷首下　内经纂要

　　天元纪大论篇

　　《天元纪大论》曰：天有五行御五位，以生寒暑燥湿风，人有五脏化五气，以生喜怒思忧恐，（御，犹临御。化，谓生化也。天真之气无所不同，气象虽殊，参应一也。）论言五运相袭，而皆治之，终期之日，周而复始，已知之矣。起于三阴三阳之候，奈何合之？（论，谓《六节脏象论》也。

　　运，谓五行，应天之五运、各周三百六十五日而为纪也。故曰终期之日，周而复始也。以六合五，数未参同，故问之也。）对曰：五运阴阳者，天地之道也。万物之纲纪，变化之父母，生杀之本始，神明之府也。可不通乎？（道，谓化生之道。纲纪，谓生长化成收藏之纲纪也。父母，谓万物形之先本始，谓生杀皆因而有之也。夫有形禀气，而不为五运阴阳之所摄者，未之有也。所以造化不及，能为万物化生之元始也。以其是神明之育故也。）故物生谓之化，物极谓之变，阴阳不测谓之神，神用无方谓之圣。（谓变化圣神之道也，化，施化也。变，散易也，神无期也，圣，无思也。气之施化故曰生。

　　气之散易故曰极。无期禀候故曰神。无思测量故曰圣，故万物无能逃五运阴阳，由圣与神，故众妙无能出幽玄之理。）夫变化之为用也，在天为玄，（玄，远也。天道远玄，变化无穷。）在人为道，（道，妙用之道也。经术政化非道不成。在地为化，（化，生化也。生万物者地，土气孕育，则形质乃成。）

　　化生五味，（金石草木，根叶华实，酸苦甘淡辛咸，皆化气所生，随时而有。）道生智，（智通妙用，惟道所生。玄生神，（玄远幽深，故生神也。神之为用。触遇玄通，契物化成，无不应也。）神在天为风，（风者，教之始，天之使也，天之号令也。）在地为木，（东方化也。）在天为热，（应大为用。）

　　在地为火，（南方之化。）在天为湿，（应土为用。）在地为土，（中央之化。）在天为燥，（应金为用。）

　　在地为金，（西方之化。）在天为寒，（应水为用。）在地为水，（北方之化，神之为用。如上五化，木为风所生，火为热所炽，金为燥所发，水为寒所资，土为湿所全，盖初因而成立也。虽初由之以化成，卒因之以败散尔。岂五行之独有是哉！凡因所因而成立者、悉因所因而散落尔。）故在天为气，在地成形，（气，谓风热湿燥寒。形，谓木火土金水。）形气相感而化生万物矣。（此造化生成之大纪。）

　　然天地者，万物之上下也。（天覆地载，上下相临，万物化生，无遗略也。故万物自生自长，自化自成，自盈自虚，自复自变也。夫变者何？谓生之气极，本而更始化也。）左右者，阴阳之道路也。（天有六气御下，地有五行奉上。当岁者为上，主司天，承岁者为下，主司地，不当岁者，二气居右，北行转之，二气居左，南行转之。金木水火运北，面正之常，左为右，右为左，则左者南行，右者北行、而反也。）水火者，阴阳之征兆也。（征，信也。兆，先也。以水火之寒热，彰信阴阳之先兆也。）金木者，生成之终也。（木主发生，应春，为生化之始，金主收敛，应秋，秋为成实之终。终 不息，其化常行，故万物生长化收藏自久。气有多少，形有盛衰，上下相召，而损益彰矣。气有多少、谓天之阴阳三等，多少不同秩也。形有盛衰，谓五运之气有太过不及也，则是少多盛衰，天地相召，而阴阳损益，昭然彰着也。）帝曰：愿闻五运之主时也。鬼臾区曰：五气营运各终期日，非独主时也。（一运之日终，三百六十五日四分度之一乃易之，非主旺时也，此言五运治政令于内。合于六气之治，政令于外者也。五行者，金木水火土也。在天则为天干之五行，如甲乙属木之类；在运则为气化之五行，如甲乙化土之类；在中运则为甲乙大宫少宫之类；在地则为地支之五行，如子丑寅卯之类；在岁气则为子午属少阴君火之类。故天有五行生六气，天之六气又生在地有形之五行，无非五行之妙也。五位者，东南西北中央也。寒暑燥湿风火者，即六气也。五脏者，心肝脾肺肾也。五气者，五脏之气也。喜怒思忧悲恐者，五志也。三阴者，少阴太阴厥阴也。三阳者，少阳太阳阳明也。天地初分之时，天分五气，地列五行，定位布政于四方，五气分流散支于十干，当是时，黄气横于甲乙，白气横于乙庚，黑气横于丙辛，青气横于丁壬，赤气横于戊癸，故甲乙应土运，乙庚应金运，丙辛应水运，丁壬应木运，戊癸应火运。天有此五行之气，以御东西南北中央之五位，而寒暑燥湿风火，所由以生，正谓之六气也。在人则有心肝脾肺肾之五脏，以化五脏之气，而喜怒思忧恐之五志所由以生也。《六节脏象论》曰：五日谓之候。言五日即有一候，如立春初五日，东风解冻之类。三候谓之气，言半月有三候，则为一气，如立春正月节为一气之类。六气谓之时，则有三月而为一时，如自立春、雨水、惊蛰、春分、清明、谷雨为春，自立夏、小满、芒种、夏至、小暑、大暑、而为夏之类。四时则合春、夏、秋、冬而为一岁，皆从其所旺之时，而主治之，木而火，火而土，土而金，金而水，水而木，五运之气相为承袭，而皆治之。每终一岁之日，周而复始，今岁之候如此，明岁之候亦然。帝言：已知五运相袭，而皆治之，终期之日，周而复始，但五运者，地之木火土金水治政令于内者也。三阴三阳者，天之风热燥湿寒，治政令于外者也。故五运相袭而治者。其于三阴三阳外治之候，如何合之？区言：太极分阴阳，阴阳分为五行，故五行一阴阳，阴阳一太极，彼五运乃天地初生之气，而列之于五方者也。阴阳者，虽有三阴三阳之分，而天气运气地气举不能外之也。天干主于降，地支主于升，而五运则主于升降行于天地之问，乃谓之中运，是谓天地之道也。万物之为纲纪，变化以为父母，生杀经为本始，真有神明为之府也。盖万物初生谓之化，物之以极谓之变，阴阳莫测谓之圣，神用无方谓之神，由化与变，故万物无能逃五运阴阳。由圣与神，故众妙不能出幽元之理，物之生从于化，物之极由乎变，变化之相迫，成败之所由也。又《五常政论》云：气始而生化，气散而有形，气布而蕃育，其终而象变，其致一也。在天为玄，其理玄远，而玄之所生者，为神，神在人为道，其性咸备，而道之所生者，为智，在地为化，孕育万物，而化之所生者，为五味。惟玄生神，而为风，为热，为湿，为燥，为寒，此乃三阴三阳之气也。故风之气为木，热之气为火，湿之气为土，燥之气为金，寒之气为水，而成五运之形，由是在天之气与在地之气相感，而化生万物也。然天地者，万物之上下。《五营运大论》曰：所谓上下者，岁上下见阴阳之所在也。左右者，阴阳之道路。《五营运大论》曰：左右者，诸上见厥阴，左少阴右太阳；见少阴，右太阴右厥阴；见太阴，左少阳右少阴；见少阳，左阳明右太阴；见阳明，左太阳右少阳；见太阳，左厥阴左阳明；所谓面北而命其位言其见也。帝曰：何谓下？岐伯曰：厥阴在上则少阳在下，左阳明右太阴，少阴在上则阳明在下，左太阳右少阳。太阴在上则太阳在下，左厥阴右阳明。少阳在上则厥阴在下，左少阴右太阳。阳明在上则少阴在下，左太阴右厥阴。太阳在上，则太阴在下，左少阳右少阴。所谓面南而命其位言其见也。王注云：面北者，面向北而言之也。上、南也。下，北也。左，西也。右，东也。主岁者，位在南，故面北而言其左右。在下者，位在北，故面南而言其左右也。左右也上天位也。下地位也。面南左东也。右西也。上下异而左右殊也。此在天三阴三阳之气，右旋于外，以加地也。水火者，阴阳之征兆也。金木者，生成之终 ，此在地五运之行，左转于内，以临天也，天上之气有多少，地上形有盛衰，故天上之气与地下之形相召，而损益彰，以为物极之变也。

　　其气之多与形之盛相召者，益为变之盛也。气之少与形之衰相召者，损，损为变之虚也。盖物生之化者，天地之常，气在五运曰平，气在六气曰常化也。物极之变者，天地之变，气在五运曰太过不及，在六气曰淫，胜，反胜相胜也。其变之胜者，则五运之太过，六气之淫胜也。其变之虚者，则五运之不及，六气之反相胜也。凡此五运六气，所谓变化盛虚，本经后篇千言万语皆所以发明，此四者。

　　学人当潜心以究之也。五运气行，各终期曰，非独王时者，言木火土金水治政，各终一岁之期日，不独治岁内六步之时令也。）帝曰：何谓气有多少？形有盛衰？区曰：阴阳之气各有多少，故曰三阴三阳也。（由气有多少，故随其升降，分为二别也。阴阳之三也，何谓？太阴为正阴，太阳为正阳，次小者为少阴，次者为少阳，又次为阳明，又次为厥阴。）行有盛衰，为五行之治，各有太过不及也。（气至不足，太过营之，气至太过，不足随之，天地之气亏盈如此，故云形有盛衰也。）

　　故其始也。有余而往，不足随之，不足而往有余从之，知迎知随，气可与期。（言盈无常，互有胜负尔。）应天为天符，承岁为岁直，三合为治。（应天为木运之岁，上见厥阴，火运之岁，上见少阳、少阴，土运之岁，上见太阴，金运之岁，上见阳明，水运之岁，上见太阳。此五者，天气下降，如合符运，故曰应天为天符也。承岁谓木运之岁，岁当亥卯；火运之岁，岁当寅午；土运之岁，岁当辰戌丑未；金运之岁，岁当已酉；水运之岁，岁当申子，此五者，岁之所直，故曰：承岁为岁直也。三合，谓火运之岁上见少阴，年辰临午；土运之岁上见太阴，年辰临丑未；金运之岁上见阳明，年辰临酉。此三者，天气、运气、与年辰俱会，故云三合为治也。岁直亦曰岁位，三合亦为天符。《六微旨大论》曰：天符岁会曰太一天符，谓天运与岁俱会也。此承上文，而明气有多少，形有盛衰之义，不外乎天地气运气而已。阴阳之气，合有多少者，谓三阴三阳之气各分多少，阴多者为太阴正阴，次少者为少阴，而又次者为厥阴也。阳多者，为太阳正阳，次少者为少阳。而又次者为阳明也。形有盛衰，谓五行之治各有太过与不及者也。五运之形各有盛衰，土有太少宫，金有太少商，水有太少羽，木有太少角，之有太少征。而太者太过，少者不及也。始，谓甲子岁也。《六微旨大论》曰：天气始天甲，地气始于子，子甲相合命曰岁立。《运气全书》曰：运有盛衰，气有虚实，更相迎随，以司岁也。

　　阳盛阴衰，如土运甲阳而已阴，阳虚阴实，如六气子实而丑虚，迎随如六十甲子，一阳一阴盛衰虚实递相接送，以司岁次而推之以终。六甲故有余、已则不足，随不足已则有余，从亦岁运。

　　非有余，非不足者，盖以同天地之化也。若余已复余，少已复少，则天地之道变常而灾害苛疾至矣。

　　其来而迎之，知其往而随之，则岁气自可与期也。）

　　寒暑燥湿风火，天之阴阳也，三阴三阳上奉之。（太阳为寒，少阳为暑。阳明为燥，太阴为湿，厥阴为风，少阴为火，皆其元在天，故曰天之阴阳也。木火土金水火，地之阴阳也，生长化收藏，下应之。木，初气也。火一气也。相火，三气也。土，四气也。金，五气也。水，终气也。以其在地应天，故云下应也。气在地故曰地之阴阳也。）天以阳生阴长。地以阳杀阴藏。（生长者，天之道，藏杀者，地之道。天阳主生，故以阳生阴长；地阴主杀，故以阳杀阴藏。天地虽高下不同，而各有阴阳之运用也。）天有阴阳，地亦有阴阳。（天有阴故能下降，地有阳故能上腾，是以各有阴阳也。

　　阴阳交泰，故化变由之成也。）木火土金水火，地之阴阳也。生长化收藏。故阳中有阴，阴中有阳。

</div>
    <div class="pagination">
<a href="冯氏锦囊秘录_page5.html">上一页</a><a href="冯氏锦囊秘录.html">1</a><a href="冯氏锦囊秘录_page2.html">2</a><a href="冯氏锦囊秘录_page3.html">3</a><a href="冯氏锦囊秘录_page4.html">4</a><a href="冯氏锦囊秘录_page5.html">5</a><span class="current-page">6</span><a href="冯氏锦囊秘录_page7.html">7</a><a href="冯氏锦囊秘录_page8.html">8</a><a href="冯氏锦囊秘录_page9.html">9</a><a href="冯氏锦囊秘录_page10.html">10</a><a href="冯氏锦囊秘录_page11.html">11</a><span>...</span><a href="冯氏锦囊秘录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
