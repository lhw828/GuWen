<!DOCTYPE html>
<html>
<head>
    <meta charset="UTF-8">
    <title>余无言医案及医话 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>余无言医案及医话 - 第 9 页/共 14 页</h1>
    <div class="content">　　嗣乃延余诊治。既至病家，由王妻彭氏告余以详情，知由气郁为患。因察其舌，则尖虽白而根已燥黄。询其大便，则病五日，即五日未解。诊其脉，则微弦数。扪其肤，则微有热，按其腹，则痛而微满，他无所苦也。再索阅前医之方，则甲医用丁香、柿蒂，乙医用代赭、旋覆，然而均不愈也。因告王君曰：“前方之所以不效者，非病邪为之，乃气郁为之，乃郁气夹停食为之，故其用理气降逆之药不效也。盖食后被责，肝郁而逆脾，脾虚滞于运化，脾气不输助于胃，故胃亦失职，而不能司消化之权也。治当疏肝醒脾以调胃，乃可愈矣。”因为之处方，以调胃承气汤加广郁金、春柴胡、焦白朮、鸡内金四味。一剂而大便畅解，呃逆即停，腹胀亦减。再剂则大便续解二次，膈爽而胸部亦宽，时时嗳气，渐觉知饥思食矣。令服薄粥三日，戒慎口腹，勿令其再反复也。病家遵嘱，而获痊愈。

　　然有为读者告者，即此方之治，并不神奇。在经方中，此常方耳，此常法耳。惜时医不读《伤寒》、《金匮》，以致不解其理，不用其方。《金匮》呕吐哕病篇不云乎：“哕而腹满，视其前后，知何部不利，利之愈。”今病者因气闷而致郁结，因停食而致不消，食气相搏，合而为病，且大便不解五日，此后部不利之的证也。因以调胃为主，佐以疏肝醒脾，而成相需相济之功耳。用之果然有效，仲景岂欺余哉。

　　调胃承气汤加柴郁朮金方

　　锦纹军元明粉各三钱炙甘草二钱春柴胡二钱广郁金三钱焦白朮鸡内金(炙)各三钱

　　痰滞结实哕证

　　高年稍觉违和，并无寒热，胸脘作阻，气闷颇甚，医治无效，渐至食不得下。延及半月之久，体惫神糊。按其脘腹，满硬且痛，时有呃逆。舌苔灰黄厚腻，小便黄赤。询其大便，已旬余不通。断为结于中焦，有气闭之险。拟以黄龙汤加瓜蒌、苏子、莱菔子、木通主之。

　　有陈阿汇者，年69岁，住志丹路甘泉一村。其子女皆劳动工人，家境颇宽，此古稀之老人，坐享其成。老人年事虽高，而向少疾病。在1954年11月间，初觉身体小有违和，并无寒热外感之候。只觉胸脘气闷作阻，时轻时重，如嗳气则较宽，此时尚能勉强行动。厂医治之无效，延他医治之，亦无效。渐至气不得嗳，胸脘满闷更甚，食不得下，只稍饮白开水而已，体惫神糊，卧床不起。

　　其家属闻厂中其它工人言，延余诊之。时在12月4日下午，距起病时已半月矣。登楼入室，见病者平面仰卧，气息已微喘。诊其脉，沉细而弦。察其舌，苔满腻黄而干。扪其腹，满硬而痛。问其大小便，则病已半月，只于旬日前解得少许，小便初为深黄，近则黄赤也。询其有无呃逆，则于两日前已有之，约二三小时发一次，若断若续也。询其有无谵语，则于夜间偶有之，声低而语乱不清，心知此为呓语，而非谵语矣。盖谵语属实，呓语属虚也。且在七旬之人，呓语其宜也。不独老人之呓语为险症，即壮年之呓语，亦危证也，何况呃逆已间作，胃气将闭而绝矣。因为踟蹰者片时，盖处方须周详考虑也。

　　当告以“病之危险，已达极度。依病论之，不得不下。以年论之，下之颇险。故其难在此。姑拟一方，试之何如。”病家同意，遂为之处方。用黄龙汤方，再加益气、降气、祛痰之品。令煎成汤满碗，以徐徐灌之。如头煎服之，四小时后，大便不解，则连服二煎。如四小时前已解，则二煎于翌晨服之，其伸缩在此。盖不得不下，而又不得不顾全其体力也。并嘱大便每解一次，须看一次，看其干湿如何，夹杂如何，色泽如何，次数多少。使明日复诊，用药之增减有把握也。即至登车南返时，沿途已灯火万家矣。

　　次日下午三时，果有电话来请复诊。当询其大便解否，日已解矣。神识清否，日尚未全清也。余即再度前往，细察病者之神情，已较为清晰。其家人告余以服药后之情形，曰：“自昨晚九时服头煎，至十二时后，大便始解。初则干硬异常，其色黑，夹有稠白之痰状物，着于其上。二次所解，则为球状之粪块，与酱色之糊状粪夹杂而下。至今晨天将明时，又解一次，均为糊状粪便。七时左右，始服二煎。

　　午前午后，又各解一次，但色仍粘稠如酱也。神识虽未全清，然呓语呃逆，已不作矣。余再诊其脉，沉已较起，而细已较大，知已有转机矣。因将前方之党参去之，易以茯苓、白朮，去木通易以滑石，并去瓜蒌、苏子霜，令其再服一帖。

　　第三日复延三诊。则神识完全清明，已自能翻身转侧，舌苔退去大半。询其大便，已转淡黄，小便已较清畅，略思米饮矣。因嘱病家以薄粥及藕粉，与服旬日，禁食他物。由少而多，不可过量，否则必致食复也。再为之处以清理肠胃、益气生津之方，而获全愈。

　　黄龙汤加瓜蒌苏子莱菔子木通方

　　锦纹军三钱元明粉四钱(分冲)川厚朴三钱炒枳实四钱潞党参四钱生地黄四钱全当归三钱全瓜萎三钱苏子霜三钱莱菔子霜三钱均木通二钱五分

　　再诊方(即前方加减)

　　锦纹军三钱元明粉三钱(分冲)川厚朴三钱炒枳实三钱云茯苓三钱焦白朮三钱莱菔子霜三钱生地黄三钱全当归三钱飞滑石三钱

　　头风

　　儿童头风重证

　　儿童九龄，初病头痛，继愈加剧，他无所苦，厂医治之无效。痛之间歇时间更短，发则头不能举，卧床作嗜眠状态，唤之则神识尚清，与昏睡又不同。嗣入医院诊疗，内服注射，四旬而无效。更于头侧开刀，注入药液，不但无效，痛更加剧，改延余诊。详问既往症状，断为头风。投以羚羊清肝汤，一剂知，二剂减，六剂全愈。

　　陈姓工友，住杨树浦路鸿德坊内之平房中。有独子年方九龄，初患头痛之病，无大寒热，以为常事，未加注意。经三四日，渐觉加重，始延医疗治。数易其医，而皆无效。即就厂中劳保医师诊治，打针服药，两皆无效。而痛之间歇时间则更短，发作时则如钻如刺，头不能举，倒于床上，成嗜眠状态。惟此嗜眠状态，不是昏睡状态，只是因头痛而头不能举，只好着枕睡眠耳。唤之则亦强应，问之亦觉明白，与昏睡之不省人事者不同。在头痛间歇之时，或较轻之时，强之倚卧，亦可倚卧一二刻钟。强之饮食，亦可勉食半碗至一碗稀饭。二便亦调，惟大便或隔日一解。总之他无所苦，惟有一头痛之顽固症状而已。

　　唯是独养之子，父母珍爱，可想而知。乃法外设法，改入金陵中路某医院住院疗治。在几位医师联合诊断之下，经验血、验便、验尿后，依次用药疗治，以及注射、电疗，均无效果。住院一月有余，病儿之父母，因厂中工作颇忙，只好隔日到院看儿一次。不独医药及住院费可观，即车费一项，因路远亦觉不支。在一月有余中，已用去旧人民币100余万元，而病则依然如旧，丝毫未减。其后经治医师得病家同意，为之作最后疗法，以冀作背城之战，所谓成败在此一举也。其法于病儿头部右旁脑盖骨与颞骨之合缝处，将皮屑割开，用某种药水，由骨缝中注入脑膜，再将头皮缝好。经过一夜，至第二日，头痛不但不减，反而更形加重。医师仍欲作第二次脑膜注射，而病家信心已失，坚决不肯，随请出院。医师无奈，遂令其填写自愿出院书，签名盖章。乃出院返家，以待其子之死亡。鸿德坊之楼房中，有韩师母者，闻知病儿未愈，已由医院归来，前往询问。见病儿如此情形，因贡献意见曰：“大医院中既治之未愈，汝之独养子，将听其死耶。何不请中医一治，治之而有效，则拾到一个儿子；设治之不效而死，汝夫妇是为父母者，亦算尽到最大之人事，而对得起这无知孩子。”病儿之父母，同接受其意，由韩以电话招余往诊。余既至病家，备询过去之情形，细察现在之症状，以及开刀之处，逐一看过，觉甚无把握。当即告之曰：“此头风之证，若未经开刀注射脑膜，则较有希望。今既经过注射，且又痛更加剧，脑膜是否受伤，不得而知。即使有法治疗，亦只一试，以尽人事而已。今为处一方，先服一帖，有效则再招复诊，否则听之而已。”

　　后思肝热为此症之源，息肝风、清肝热者，惟羚羊角尚矣。因以羚羊角为主，为之处方如后，名日羚羊清肝汤。所以配以石膏者，因羚羊角价贵，贫苦之温热病者，每以石膏代犀、羚，且能清表卅之热。配以葛根者，因葛根能清解经枢之热也。他如丹、地之平肝凉血，而泻伏火；天麻之疏肝通脉，除诸风掉眩；僵蚕之散风轻升；蝉衣之除风散热，各有专长，相因为用。并令其先以冷开水服下羚羊角粉之过半，一刻钟后，再服下汤药。并嘱汤药只须五六分热即可，不可太热，恐减低羚羊角效力也。过四小时后，再服二煎。仍是先服羚羊角粉之小半后，再服下汤药。于是病家至达仁堂配方，照法再服。

　　次日上午十一时，忽接电话，即病儿之父，告知服药之后，情形好转。头痛已减十分之三，嗜卧状态亦稍减，精神亦较为清醒，大小便增多自动解过，能食一碗米粥，下午还请复诊。余闻之，心喜无量。下午复至病家，病儿正在睡觉。轻轻唤醒，睁开两眼，似乎目光亦较佳。问其头痛减否，儿答“已减轻矣。”问其有无其它苦楚，儿答“别无苦楚，头痛一愈，我无病矣。”余心暗喜过望，知是羚羊角之功。便告知病家，病情确已好转。如能逐渐进步，不再反复，便可高枕无忧矣。乃于原方上再加香白芷二钱，甘菊花二钱，令其如法再服。

　　至第三日上午，陈姓自来余所。告我病情更减二分，扶坐于床上，时间可以较久，两眼睁开时间亦较长，不似以前，唤之则勉开两眼，开过则眼又闭合，此方真灵。惟是羚羊角太贵，每分三万元，六分便是十八万元。两月来已所费不支，而此两剂方子，便靠近四十万元(按：至1955年始发行新币，改一万元为一元)。现借贷为难，如之奈何。余因劝告之曰：“经济是你的问题。照病情而论，既已大见减轻，此后羚羊角可减少为四分。药既对证，余可不去复诊。速服二剂，病再轻减，羚羊角可再减为二分。以完全治愈，一点不痛为止。病不见效，余不劝汝。病既见效到如此地步，切不可功亏一篑也。”陈某欣从余言而去。此后人既未来，电话亦未通，病之好坏，不得而知。后又一月有余，韩师母偕一李师母，带其孙儿来诊。入门即欣然告余曰：“前月陈姓之儿，为先生六帖羚羊角，治愈大医院不治之证矣。”余再细询其情况，即陈姓回家以后，东借西贷，先减羚羊角为四分，再减羚羊角为二分，共服四帖。连前共六帖，完全就痊矣。

　　羚羊清肝汤方

　　羚羊角粉六分生石膏二两(先煎)粉葛根三钱粉丹皮三钱干地黄四钱明天麻一钱五分炒僵蚕三钱净蝉衣一钱五分

　　按：此方，至再诊时，减羚羊角为四分，加香白芷二钱，甘菊花二钱。

　　青年头风重证

　　船厂工友，患生感冒。诸症退后，独遗头痛不痊，时减时剧。厂医治之，多日无效。改就仁济医院门诊，内服注射，亦未见功。发则头痛目眩，间歇时较轻，夜间常至失眠，病者苦之。嗣就余诊，断为头风。治以清肝凉血散风汤，五次加减，两阅月而始痊。

　　患者阴景琢，年24岁，住中兴路397弄，为造船厂工友。在劳动汗出之时，致患感冒。寒热头痛，肢节酸楚。嗣经厂中劳保医师治疗，寒热已除，肢酸亦痊。独遗头痛之候，久治不效。特向厂中请求，改送仁济医院诊治。院中以病房人满，令其每日门诊。内服注射，亦久久不痊。前后约三月有余，不但毫无寸效，且头痛更形深沉，有时如钻如刺，有时减轻，呈间歇之候，稍有精神刺激，立即疼痛如初，甚至牵及颈项，下连肩背。以致饮食渐少，大便亦于燥，小溲更深黄，病者自分难愈矣。时劳保医院，尚无中医参加，在外就诊，厂中不予负担。

　　有季子甫者，与阴某为同乡。询知其久病未愈，介就余诊。并告余以治疗不效之经过，且云：“在外延医，不就指定之医院，则厂方于医药费用，即不肯负担。且患者父老多病，家中人口众多，向外借贷为难”云。余乃细察其现在症状，详询其既往症状，知非用羚羊角决不为功。告知病家，亦颇以为苦。无已，为其酌处一方，定名清肝凉血散风汤，令服两帖，再来复诊。讵服后约减百分之十，盖见效甚微也。因于原方加槁本、白芷，令其再服两帖。此两帖服后，痛又减百分之十。总之较前为减轻，尚不能大见减退也。然方已对证，是乃毫无疑义，因令续服四帖。并告以病近四月，根蒂已深，但求缓效，而不反复，即可达治愈之目的矣。

　　迨至四帖服后，而病者觉似减非减，惟大便不爽如前。因于方中加锦纹军一钱五分，目的使大便通畅，导热下泄，必可稍减也。乃服药之后，大便果爽，而头痛果减，巅顶及后脑，痛几减去一半。即全盘计之，约减百分之五十也。惟两太阳即鬓部仍觉未减，且时聂聂作痛。因于原方去大黄、羌活、槁本，加白蒺藜三钱，春柴胡三钱，龙胆草二钱。令其连服三帖，两鬓痛亦大减。至复诊之时，则见病者入门，已去其包头之巾，而健步笑容而入。余谓诸生曰：阴姓头痛已大减矣。诸生曰：何以知之余曰：见其头巾已去。故知之也。及坐定问之，果然，于是相与大笑。略再诊察，即将原方诸药减量，去龙胆、柴胡，加茯苓、白朮以益气。连服五剂，而完全就愈。

　　清肝凉血散风汤方

　　夏枯草三钱粉丹皮四钱生地黄八钱生黄芩四钱生石膏二两粉葛根五钱川羌活三钱甘菊花四钱冬桑叶四钱净蝉衣三钱

　　再诊方

　　即前方加槁本三钱，白芷四钱。

　　三诊方

　　即再诊方中，加锦纹军一钱五分。

　　四诊方

　　即三诊方中，去锦纹军、羌活、槁本，加白蒺藜三钱，春柴胡三钱，龙胆草二钱。

　　五诊方

　　即四诊方中，去龙胆、柴胡，加云茯苓四钱，焦白朮四钱，其它诸药，为酌减分量。

　　按：此证于二月中旬就诊，至四月中旬始痊。

　　痉病

　　儿童食积痉病

　　八龄儿童，身体素壮，学校归来，顿然发热。至下午四时，忽发急惊病证。角弓反张，项背均强，两目上耸，手足拘挛，牙关紧急，欲呕不出，口角流涎，有时行脑膜炎之疑。余询知其端阳之节，食角黍、鱼肉颇多。此食积胃脘，酿生内热，反射于脑也。以硝黄蒌葛汤一下而愈。

　　镇江蒋鹤龄中医师，寓于贵州路镛寿卅，夫妇年近五旬，只庶出一子，爱逾拱璧。时年8岁，在小学二年级读书，身体素壮，活泼而顽皮，课外活动，更不逮言，故素平不易致病也。在端阳佳节之次日晨，以包车送至学校，尚无丝毫病象，至十一时，校方以电话通知蒋医师云，其子发热头痛，速来包车接回。蒋即自乘车往，抱之而归。自己诊察后，即投解表退热之剂，不效。再服二煎，仍不效。延至下午四时许，热度更高，头痛神糊，而又时或烦躁。至此时期，忽发急惊之状，如上文所述。

　　一家惊惶失色，延余诊之。蒋即问余曰：“此时脑膜炎颇有流行，吾子得非是证耶。”时余年才三十，见其身体颇壮，知为健啖之儿童，且为独子，平时杂食必多。因按其脘腹，则儿知拒按，膨满而硬实。询其日来所食何物，据蒋师母告余，谓“因节在端阳，三日前已食角黍(即棕子)。早晨及下午，皆以角黍为点心，中午及晚餐，皆有鱼肉鸡鸭及火腿等等。因其素来健啖，故未之禁。即今晨上学时，尚食角黍两大枚，一小枚，其它枇杷、荔枝，更无论矣。中午前车接归来，下午即病变如此，先生其救我爱儿。”

　　余闻其言，知为食积胃脘，腑气不通。不通则闭，闭则酿生内热，循经反射于脑，因而致痉。若不急攻其胃家实，则痉必不止而殆矣。因思《金匮》痉病篇，有以大承气汤治阳明痉病之法，今可师仲景之法以治之。因拟硝黄蒌葛汤，令其速服无疑。

　　蒋从余言，立令配方灌之。讵初灌之时，吐出痰涎颇多，夹以少量不消化之食物。稍停再灌，缓缓灌至二十分钟，始将头煎灌下。后不二小时，大便即解，如胶如酱，此时痉象已减。再隔半小时，又解一次，于是神识清醒，痉象全无矣。次日再延复诊，全家称谢至再至三。又将前方减量，加和胃及清热之品，两帖而安。

</div>
    <div class="pagination">
<a href="余无言医案及医话_page8.html">上一页</a><span>...</span><a href="余无言医案及医话_page4.html">4</a><a href="余无言医案及医话_page5.html">5</a><a href="余无言医案及医话_page6.html">6</a><a href="余无言医案及医话_page7.html">7</a><a href="余无言医案及医话_page8.html">8</a><span class="current-page">9</span><a href="余无言医案及医话_page10.html">10</a><a href="余无言医案及医话_page11.html">11</a><a href="余无言医案及医话_page12.html">12</a><a href="余无言医案及医话_page13.html">13</a><a href="余无言医案及医话_page14.html">14</a><a href="余无言医案及医话_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
