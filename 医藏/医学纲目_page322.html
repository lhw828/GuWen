<!DOCTYPE html>
<html>
<head>
    <meta charset="UTF-8">
    <title>医学纲目 - 第 322 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 322 页/共 379 页</h1>
    <div class="content">　　白芷（一两）海螵蛸（二个，烧）胎发（一团，）上为细末，空心，温酒调下二钱。

　　〔《山》〕治赤白带下。旧莲房为末，入麝香，空心，米饮下。

　　〔《大》〕治带下，用芍药炒黑为末，每服三钱匕，调酒下。

　　〔丹〕赤白带。用生狗头骨烧灰存性，酒调服，或入药服。

　　〔《千》〕治带下。温水和服云母末三方寸匕，立见神效。

　　崔氏四花穴治赤白带如神。（取穴法见劳瘵门。）〔《玉》〕赤白带：中极（二寸半，赤泻白补。）白环俞（一寸半，泻六吸，补一吸。）〔《撮》〕又法：中极白环俞（各五十壮。）肾俞（二寸半，灸，随年壮。）〔《集》〕又法：气海中极白环俞（不效，取后穴。）三阳交（补多泻少，灸七壮。）三阴交〔东〕又法：荣池（三分，灸三十壮，在内踝前后两边池中脉，一名阴阳穴。）又法：阴阳（在足拇指下屈里表头白肉际是也。）又法：三阴交（五分，灸。）交仪（二寸，灸。）漏阴（在内踝下五分，微有动脉是穴，刺入一分，灸三十壮。）〔桑〕赤带（《心术》如下赤带不已，渐渐如蛊，亦用此法：）气海（六分）中极委中（各五分。）白带（《心术》如下白带不已，渐渐如蛊，亦用此法：）曲骨承阴（各七分。）中极（在两傍柱骨下六分。）〔《心》〕妇人得子，多变成白水，淋漓而下，经久身面虚肿：阴谷（二寸半。）绝骨（二寸半。）如喘满，鱼际透太渊（左右共四十九呼，治肺经水气，极妙。）〔海〕带病，太阴主之。灸章门穴，麦粒大各三壮，效。

　　〔《甲》〕妇人下赤白沃后，阴中干痛，恶合阴阳，少腹坚，小便闭，曲骨主之。女子赤白带，腰主之。女子赤淫，大赫主之。女子绝子，阴挺出，不禁白沥，上主之。女子赤白沥，心下积胀，次主之。女子赤淫，时白，气癃，月事少，中主之。女子下苍汁不禁，赤沥，阴中痒，痛引少腹控，不可俯仰，下主之。女子疝，少腹肿，赤白淫，时多时少，蠡沟主之。月事不利，见赤白而有身，及前阴寒，行间主之。女子疝及少腹肿，溏泄，癃，遗溺，阴痛，面尘黑，目下痛，太冲主之。女子侠脐疝，中封主之。女子疝瘕，按之如以汤沃两股中，小腹肿，阴挺出痛，经水来下，阴中肿或痒，漉清汁若葵羹，血闭，曲泉主之。妇人下赤白，里急螈，五枢主之。

　　〔《素》〕肾脉小急，肝脉小急，心脉小急，不鼓，皆为瘕。（大奇论王注云：小急为寒甚，不鼓则血不流，血不流而寒薄，故血内凝而为瘕也。）三阳急为瘕，三阴急为疝。（王注云：太阳受寒，血聚为瘕，太阴受寒，气聚为疝。）脉急者，曰疝瘕，少腹痛。（平人气象论）〔《脉》〕师曰：妇人带下，六极之病，脉浮则为肠鸣腹满，紧则为腹中痛，数则为阴中痒，痛则生疮，弦则阴疼掣痛。妇人带下，脉浮恶寒者不治。

　　卷之三十四妇人部调经

　　胎前白带

　　〔丹〕有孕白带。

　　苍术（三钱）白芷（二钱）黄连（炒，一钱半）黄芩（炒，二钱）黄柏（炒，一钱半）白芍（二钱半）樗根皮（炒，一钱半）山茱萸（二钱半）上为末，糊丸，空心，温酒下五十丸。

　　卷之三十五妇人部

　　胎前症

　　胎前之道，始于求子。求子之法，莫先调经。每见妇人之无子者，其经必或前或后，或多或少，或将行作痛，或行后作痛，或紫，或黑，或淡，或凝而不调，不调则血气乖争，不能成孕矣。详夫不调之由，其或前或后，及行后作痛者，虚也。其少而淡者，血虚也。多者，气虚也。其将行作痛，及凝块不散者，滞也。紫黑色者，滞而挟热也。治法：血虚者四物，气虚者四物加参、，滞者香附、缩砂、木香、槟榔、桃仁、玄胡，滞久而沉痼者吐之下之，脉证热者四物加芩、连，脉证寒者四物加桂、附及紫石英之类是也。直至积去、滞行、虚回，然后血气和平，能孕子也。予每治经不调者，只一味香附末，醋为丸服之，亦百发百中也。

　　〔丹〕妇人肥盛者，多不能孕育，以身中有脂膜闭塞子宫，以致经事不行。瘦弱妇人，不能孕育，以子宫无血，精气不聚故也。肥人无子，宜先服调理药。

　　当归（一两，酒洗）川芎（七钱半）白芍白术半夏（汤泡）香附陈皮（各一两）茯苓（二两）甘草（一两）作十帖，每帖姜三片，水煎，吞后丸子。

　　白术（二两）半夏曲（一两）茯苓（半两）橘红（四钱）川芎香附（各一两）神曲（炒，半两）甘草（二钱）粥丸，每服八十丸。如热多者，加黄连、枳实各一两。服前药讫，却服后

　　蠡斯丸

　　浓朴杜仲桂心秦艽（各二钱）附子茯苓（各六钱）白薇半夏干姜牛膝沙参（各二钱）人参（四钱）细辛（半两）上为末，炼蜜丸小豆大。每服五丸，空心，酒下，加至十丸不妨。觉有娠，三月后不可更服。

　　忌食牛马肉。则难产当出月。

　　按此方即秦桂丸也。丹溪忌服之者，盖忌于瘦人无血者。若肥人湿多者，又兼前调理药，而所服丸数，十减其九，只服五分无妨也。上三方得之于丹溪之子朱懋诚者，累试有效。

　　〔海〕

　　大五补丸

　　同上三方丸。

　　天门冬麦门冬菖蒲茯苓人参益智枸杞地骨皮远志熟地（各等分）上为细末，炼蜜丸如桐子大。空心，酒下三十丸。服本方数服后，以七宣丸泄之。

　　增损三才丸

　　天门冬（酒浸，去心）熟地（酒蒸）人参（去芦）远志（去心）五味子茯苓（酒浸，去心，干）鹿角（酥炙）一法加白马茎（酥炙）一法加附子，补相火不足。一法加麦门冬，令人有力。一法加续断，以续筋骨。一法加沉香，暖下焦虚冷。

　　上为细末，炼蜜杵千下，丸如桐子大。每服五十丸，空心，好酒下。年老欲补，加混元衣全个入药。

　　（混元衣者，是胎衣，头生儿者佳，用酒浸晒干，细锉为末。）

　　紫石英丸

　　治妇人无子。

　　紫石英（研，水飞，三两）天门冬（酒浸，去心，焙干，三两）当归（切，焙）川芎紫葳卷柏熟地禹余粮（醋淬，七次）牡蒙石斛（去根）辛夷（各二两）人参肉桂牡丹皮桑寄生细辛根续断川乌（炮）食茱萸浓朴（姜制）干姜（炮）牛膝（酒浸，各一两）柏子仁（轻炒，另研）山蓣乌贼鱼骨（烧灰。各一两半）甘草（炙）上二十六味，为极细末，炼蜜丸桐子大。每服二十丸，酒、米饮任下，空心，食前，日二。

　　〔子和〕戴人过谯都营中饮，曾有一卒说出妻事，戴人问其故，答曰：吾妇为室女时，心下有冷积如覆盆，按之如水声，以热手熨之如冰，娶来已十五年矣，恐断吾孕，是以去之。戴人曰：公勿黜也。如用吾药，病可除，孕可得。卒从之，戴人诊其寸脉沉而迟，尺脉洪大有力，非无子之候也，可不逾年而孕。其良人叹曰：试之。先以三圣散吐涎一斗，心下平软；次服白术调中汤、五苓散；后以四物汤和之。不再月，气血合度，数月而娠一子。戴人常曰：用吾此法，无不子之妇，此言不诬。一妇人年三十四岁，梦与鬼神交，惊怕异常，及见神堂、阴司、舟楫、桥梁，如此一十五年，竟无妊娠。巫祈觋祷，无所不至，钻肌灸肉，孔穴万千。黄瘦，发热引饮，中满足肿，委命于天。一日苦请戴人。戴人曰：阳火盛于上，阴水盛于下，见鬼神者阴之灵，神堂者阴之所，舟楫、桥梁水之用，两手寸脉皆沉而伏，知胸中有痰实也。凡三涌三泄三汗，不旬日而无梦，一月而有娠。

　　〔《大》〕

　　荡胞汤

　　治妇人立身以来，全不产育，及断绝久不产二三十年者。

　　朴硝丹皮当归大黄（蒸一饭久）桃仁（各三两）细辛浓朴苦梗赤芍药人参茯苓桂心甘草川牛膝陈皮（各二两）附子（炮，一两半）虻虫（炒焦，去翅足）水蛭（炒。

　　各十枚）上咀，每服四大钱，水酒各半盏，煎至六分，去渣温服，空心，日三夜一。温覆得少汗，必下积血及冷赤脓如小豆汁，斟酌下尽。若力弱大困不堪者，只一二服止。然恐恶物不尽，不得药力，能尽服尽好，不尔，用坐导药。

　　坐导药

　　治全不产及断绪。服前荡胞汤，恶物不尽，用此方。

　　皂角（去皮子）吴茱萸当归（各二两）细辛（去苗）五味子干姜（炮。各二两）黄葵花白矾（枯）戎盐蜀椒（各半两）上为细末，以绢袋大如指，长三寸余，盛药令满，缚定纳妇人阴中，坐卧任意，勿行走，小便时去之，更安。一日一度易新者，必下清黄冷汁，汁尽止。若未见病出，可十日安之。本为子宫有冷恶物，故令无子。值天阴冷，则发疼痛，须候病出尽方已，不可中辍。每日早晚用菜煎汤熏之。

　　〔丹〕秦桂丸论无子之因，多起于妇人，医者不求其因起于何处，遍阅古方，惟秦桂丸其辞确，其意专，用温热药近乎人情，欣然授之，锐然服之，甘受燔灼之祸，犹懵然不悔。何者？阳精之施，阴血能摄之，精成其子，血成其胞，胎孕乃成。今妇人之无子者，率由血少不足以摄精也。血之少也，固非一端。然欲得子者，必须调补阴血，使无亏欠，乃可推其有余，以成胎孕。何乃轻用热剂，煎熬脏腑，血气沸腾，祸不旋踵矣。或曰：春气温和，则万物发生，冬气寒凛，则万物消陨。非秦桂丸之温热，何以得子脏温暖而成胎耶？予曰：诗曰：妇人和平，则乐有子。和则血气均平，则阴阳不争，今得此药，经血必转紫黑，渐成衰少，或先或后，始则饮食骤进，久则口苦而干，阴阳不平，血气不和，疾病蜂起，焉能成胎。纵然成胎，生子亦多病而不寿，以秦桂丸耗损天真之阴也，戒之慎之。（按秦桂丸施于肥人，而少其丸数，兼服调理补药，亦无妨。但忌施于瘦人火多者也。）〔《素》〕督脉生病，女子不孕。

　　〔世〕治男子无子者。用热艾一团，用盐填脐满，却于盐上随盐大小做艾丸灸之。如痛，即换盐，直灸至艾尽为度。如一日灸不尽，二日三日灸之，曾效。

　　〔东〕妇人无子：胞门（在关内左边一寸，灸五十壮。）又法：气门（在关元傍各开三寸，灸五十壮。）〔《集》〕又法：子宫（在中极傍各开三寸，针入二寸，灸三七壮）中极〔垣〕又法：关元（二十壮，三报穴。）〔《甲》绝子，灸脐中，令人有子，女子手脚拘挛，腹满，疝，月水不下，乳余疾，绝子，阴痒，阴交主之。腹满疝积聚余疾绝子，阴痒，刺石门。（《千金》云：奔豚上，少腹坚痛，下引阴中，不得小便。）女子绝子，血在内不下，关元主之。（《千金》云：转胞不得溺，小腹满名石水痛。）妇人子门不端，少腹苦寒，阴痒及痛，经闭不通，中极主之。妇人无子，涌泉主之。大疝绝子，筑宾主之。绝子，商丘主之。（穴在内踝前宛宛中。）妇人绝产，若未曾产，阴廉主之。（刺入分半，灸下一寸。）〔仲〕男子脉浮弱而涩，为无子，精气清冷。

　　〔《脉》〕妇人少腹冷，恶寒久，年少者得之，此为无子。年大者得之，绝产。脉微弱而涩，年少得此为无子，中年得此为绝产。肥人脉细，胞有寒，故令少子，其色黄者，胸上有寒。少阴脉浮而紧，紧则疝瘕，腹中痛，半产而堕伤，浮则亡血，绝产恶寒。

　　卷之三十五妇人部胎前症

　　受胎

　　〔丹〕成胎以精血之后先分男女者，褚澄之论也，愚窃惑焉。后阅东垣方，有曰经水断后一二日，血海始净，精胜其血，感者成男；四五日后，血脉已旺，精不胜血，感者成女。此论亦为未莹，何以言之？《易》曰：干道成男，坤道成女。夫乾坤，阴阳之性情也。左右，阴阳之道路也。男女，阴阳之仪象也。父精母血，因感而会，精之泄，阳之施也，血能摄之，阴之化也，精成其骨，此万物之始于干元也；血成其胞，此万物资生于坤元也。阴阳交，胎孕乃凝。胎之所居，名曰子宫，一系在下，上有两歧，一达于左，一达于右。

　　精胜其血，及刚日阳时感者，则阳为之主，受气于左子宫而男形成。精不胜血，及柔日阴时感者，则阴为之主，受气于右子宫而女形成。或曰分男分女，吾知之矣，其有双胎者将何如？曰：精气有余，歧而分之，血因分而摄之故也。若夫男女同孕者，刚日阳时，柔日阴时，感则阴阳混杂，不属左，不属右，受气于两歧之间者也。亦有三胎四胎五胎六胎者，犹是而已。或曰：其有男不可为父，女不可为母，与男女之兼形者，又若何而分之耶？予曰：男不可为父，得阳气之亏者也；女不可为母，得阴气之塞者也；兼形者，由阴为驳气所乘，而为状不一。以女兼男形者有二：一则遇男为妻，遇女为夫；一则可妻而不可夫。又有下为女体，上具男之全角，此又驳之甚者也。或曰：驳气所乘，独见于阴，而所成之形，又若是之不同耶？予曰：阴体虚，驳气易于乘也，驳气所乘，阴阳相混，无所为主，不可属左，不可属右，受气于两歧之间，随所得驳气之轻重而成形，故所兼之形，有不可得而同也。

</div>
    <div class="pagination">
<a href="医学纲目_page321.html">上一页</a><span>...</span><a href="医学纲目_page317.html">317</a><a href="医学纲目_page318.html">318</a><a href="医学纲目_page319.html">319</a><a href="医学纲目_page320.html">320</a><a href="医学纲目_page321.html">321</a><span class="current-page">322</span><a href="医学纲目_page323.html">323</a><a href="医学纲目_page324.html">324</a><a href="医学纲目_page325.html">325</a><a href="医学纲目_page326.html">326</a><a href="医学纲目_page327.html">327</a><span>...</span><a href="医学纲目_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
