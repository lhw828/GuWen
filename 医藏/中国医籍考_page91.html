<!DOCTYPE html>
<html>
<head>
    <meta charset="UTF-8">
    <title>中国医籍考 - 第 91 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 91 页/共 122 页</h1>
    <div class="content">　　〔肘后秘方〕未见〔王氏（文谟）医学钩玄〕未见〔碎金方〕三卷 存引曰。窃闻千方易得。一效难求。余乃留心斯道。盖历多霜。因见近代刻古方。尽藏幸多。是药品不全。等分不一。炮制弗精。咸失古方之本旨。安足望其起死回生哉。予实忧之。恒患豚儿不知仁术之玄微。以讹传讹。

　　云不误人。予弗信也。故述吾祖杏林翁秘传之方。及吾父云泉翁经验之药。并予尝取效之术。及闻江湖道中玄妙之剂。莫不 金置币。向求之以助吾儿。得成济世之道。于中汤丸散末药。药合宜方。方中节真。世不传之方。实为镇家之宝。近叨南岳吴君大参将医学钩玄。已锲行矣。复蒙台云郑使君请予碎金方。重刻附余于钩玄之次。以公天下。岂不尽善尽美矣。俯而思之。此方实费千金而得。惟冀同道养生君子。宜宝惜之。莫作寻常轻视。同施利之恩。各尽孝慈之道。是吾意也。外附各色神仙妙术巧妙奇方。另附于末。

　　以助海内英豪之一览耳。俾临事不致眩惑。岂不怀区区之一助云。万历癸巳季秋之月。江右建之盱人继周王文谟谨序。

　　〔李氏（ ）医学入门〕医藏目录九卷（按九当作八）存自序曰。客有窥瓮牖而诮之曰。子值离索之失。而考诸素问玄语。知本者欤。曰。本。身也。枝叶。子姓云仍也。欲枝实繁茂。而不先培其本。智乎。身病多矣，遍百药而不竟痊。必所尝汤液。而犹未达其所以。倏尔闭户四祀。寓目古今方论。伦其要。括其词。发其隐。而类编之。分注之。令人可读而悟于心。临证应手。而不苦于折肱。沉潜之下。因以洞察纤 。曲全生意于霜雪之余。正以祈三春之敷荣也。不然。以司马氏之通鉴。而犹自谓枉却精神。某曷人斯。而敢擅艺自成哉。客曰。然。第世人血脉同而受病异。或因禀受。或因染袭。知大黄可以导滞。而不知其寒中。知附子可以补虚。而不知其遗毒。子能一一救诸。曰。志也。未能。敢不瞑眩药诸心身。以立万世支本。而后谋诸仁人也。客曰。勖之。万历乙亥仲春上丁日。南丰李 述。

　　〔程氏（式）医彀〕八卷 存建昌府志曰。程序。字心源。南城人。名医。着者程氏医彀。研究素问。次及难经脉诀。洎张刘李朱四氏之书。故延医适宜。又搜其吃紧者。着之编帙。俾学人识经络。明病机。若登轩岐之堂。入卢王之室。踵张刘李朱之门。而相质证焉。

　　〔徐氏（绅）百代医宗〕（医藏目录作龚云林讹）十卷 存〔闵氏（道扬）医指如宜方〕医藏目录四卷 未见〔医学集要〕医藏目录五卷 存〔谢氏（毓秀）回生达宝〕八卷 存自序略曰。余家祖世儒医。有樵阳子李君岚溪荣者。又余家之外祖也。深明乎医理。活人以万计。尝述绀珠经一书。又自着二难宝鉴一编。以通济乎万世。博闻广览。虽见诸家之书。徒虚设而无章。而罔裨于用。乃一日慨然叹曰。医书多皆无用也。欲采其精要。集百试百效之方。汇为一编。以作传家之宝。既而不果以终。余既袭祖术。又受业于岚溪公之门。何可以不继其志。故辄自暇日。以口传心授之源。及余心领神悟之真。得以录之。

　　又恳求华亭君校正。仰止君增论之。其书亦明矣。夫伤寒之证。原集诸书。皆列风为首。而余独以寒为长者。岂好异哉。盖风证虽为百病之原。而人亦知其为百病之始。其能治者亦有之。至于伤寒之证。多者不识。而轻视之。

　　而不知伤寒尤甚于风也。此证不明。则得病之初。不能详其受病之源。所传之经。而妄其剂。以至变生诸证。促人之生。能疗是病者。无一二焉。余家深知乎此。故谆谆然。列为首篇。以为医家之指南也。合谋梓之。客有览是书者。谓余曰。翁之书。其至要矣乎。脉理详明。举人之所不能悟者。见翁之书。而皆知诊乎脉。方论截然。

　　举诸书之茫然无补者。见翁之书而皆识病源。以投之剂。且其痘疹一篇。极顺逆险之三图。而人皆能究极之。庶痘疹不至失治。抑亦不至为庸医矣。且夫医者以济世为心。

　　书在天下。是即济乎天下也。书在万世。是即济乎万世也。翁之惠泽。其溥矣哉。翁之阴德。其在子若孙哉。诚仲景后之一人哉。因题其标曰回生达宝。余曰。不佞之书。不敢谓如君之言。但一念不自吝之心。推之以济世活人。可是表也。后之杏林君子。苟能执是而治病焉。亦未必无小补云。

　　〔孙氏（一奎）赤水玄珠〕三十六卷（国史经籍志。作十卷。医藏目录。作二十二卷。）存自序曰。先文学以儒术起家。乃七尺孱弱。始受易为诸生攻制。艺过苦。又屡上棘闱。罢归不无怏怏。体罢惫而弱益甚。余甫垂髫。日侍 毕。见之辄隐心焉。问尝自念。昔人有言。事亲者不可不知医。何得究竟秘奥。

　　俾保和吾亲无恙乎。然之犹呻吟帖括未已也。比稍长。先文学令视伯兄贾之括苍。道遘异教家有仙。仙也者指余曰。孺子何为者。乃恂恂若尔。吾怀秘密久矣。遇而后传。吾历观人间世。无如孺子可授。若能受而读吾方。可以卫生。可以泽物。所就匪直一手一足烈矣。何必劬劬奔走。龌龊筹计为哉。余曰。幸甚。君之禁方。 能如阳庆公所传五色奇咳之术。余小子事亲。有所借手矣。及受读而解验之。果有慨于中。而多奇中。因趣装归海阳。

　　语先文学以故。且告之欲舍业而事方术。先文学沾沾喜曰。医何不可为也。良医济施。与良相同博比众。又何论良贾。第异人所授精良矣。顾拘局而不通洽。脱非心融机变。则其方泥而难用。夫饮水者必穷其源。轩岐遗经。

　　非方术家之昆仑乎。而张仲景以下诸家。皆昆仑所达支委也。彼习业者专则精。不专则杂。禀心者一则恒。不一则间。飞冲之贯虱也。佝偻之承蜩也。专一故也。小子第勉之。乃发轩岐遗书。以及诸大家载籍。下帷诵读。口玩心惟。无间寒暑。可三年所。私心又谓索居而窥观。孰与广询而远览。方今明盛多贤。宇宙寥阔。四海九州之士。

　　持昭旷而晰成法者。讵无其人。余何卑卑以丘里自隘也。于是自新都游彭蠡。历庐浮沅湘。探冥秦淮。钓奇于越。

　　卒之淹迹三吴焉。所历之地。遇明达而折伏其前。与之谭支顺阑横之秘。叩下遂上争之旨。辨阳入阴入之殊。阐经络和代之异。与夫 石桥引。案杌毒熨之法。今三十年于兹矣。惟耳目渐广。故得于心者。津津渐融。即未能为人治病。决死生多验。或庶几诊视鲜戾。投剂靡乖。慰夙心而遂生平。永亲年而登大耋矣。惟是三吴诸名公。

　　遂信余有知也。忘分下交。争为延致。余又惧时过苦难。因乘余暇。采先哲之名言。出已试之鄙见。积以岁年。

　　纂辑成帙。上之期无负先文学之训。次之希免遍阅之劳。下之为子姓守故业者。立法程焉。非以此而希闻也。乃有客。请余集而付剞劂。夫以名家称者林林。而著作之盈充栋。余何必置一株邓林间哉。客曰。 楠豫章。栎社之树皆木也。良与贱之分。有目者能辨之。君有国工能。而自秘其术。何示人不广也。余曰。不佞固非 楠豫章之良。散木之贱。亦非甘心。如客言当置之市肆。以 工师运斤焉。是所愿也。敢自矜敝帚而秘之乎。若曰悬书国门以市誉。非予所敢。

　　四库全书提要曰。赤水玄珠三十卷。明孙一奎撰。一奎字文垣。号东宿。又号生生子。休宁人。是编分门七十。每门又各条分缕析。如风门。则有伤风。真中风。类中风。喑痱之别。寒门。则有中寒。恶寒之殊。大旨专以明证为主。故于寒热虚实。表里气血八者。谆谆致意。其辨古今病证。名称相混之处。尤为明晰。惟第十卷。

　　怯损劳瘵门附方外还丹。专讲以人补人。采炼之法。殊非正道。盖一奎以医术游公卿间。不免以是投其所好。遂为全书之大瑕。是足惜耳。原本卷末。附医旨绪余二卷。医案五卷。今别自为帙。焦氏经籍志。载孙一奎赤水玄珠十卷。医旨绪余二卷。而不及医案。或所见非全本欤。

　　〔医旨绪余〕四卷（国史经籍志作二卷）存四库全书提要曰。医旨绪余二卷。明孙一奎撰。大旨发明太极阴阳五行之理。备于心身。分别脏腑形质。手足经上下。宗气卫气荣气。三焦包络。命门相火。及各经络配合之义。又引黄庭经。以证丹溪相火属右肾之非。

　　引脉诀刊误。以驳三因方三焦有形如脂膜之谬。分噎膈翻胃为二证。辨癫狂痫之异治。皆卓然有特识。其议论诸家长短。谓仲景不徒以伤寒擅名。守真不独以治火要誉。戴人不当以攻击蒙讥。东垣不专以内伤奏绩。阳有余阴不足之论。不可以訾丹溪。而撄宁生之技。亦可并垂不朽。尤千古持平之论云。

　　〔孙氏医案〕九卷 存四库全书提要曰。孙氏医案五卷。明孙泰来孙朋来同编。二人皆休宁孙一奎之子。是编即所辑一奎医案也。

　　凡三吴治验二卷。新都治验二卷。宜兴治验一卷。不分证而分地。盖以治之先后为次。一奎深究医理。其议论多见于赤水玄珠。医旨绪余。皆已着录。是编宗旨。具载二书之中。且旁文多于正论。亦为冗漫。盖大意主于标榜医名。而不主于发挥医理也。

　　〔吴氏（惟贞）家抄济世良方〕七卷 存〔叶氏（云龙）士林余业〕医藏目录六卷 存李登序略曰。始余讲业里中。同门叶以潜氏来自盱江。

　　龈龈如也。予自以为文学。嗣知其善治人病。辄应手瘥。则目以为良医。久之视余一编。曰士林余业。乃知以潜儒而医。医而儒也。以潜氏从学于明德罗夫子之门。既讲于同仁之学。而余业所擅。又恐人不良于医。举千百家。

　　而撮其要。经之以岐黄，纪之以刘张李朱四子。而杂采诸家之精义。以成其书。仅成六卷。繁而不炫。简而不漏。

　　虽疏于医学如愚者。可使进于知医。而首揭三条。尤示人治心之本。君盖因学以明医。虽谓之藉医以明学。亦可也。

　　〔王氏（肯堂）医论〕明志四卷 未见〔证治准绳〕医藏目录八卷 存自序曰。余发始燥。则闻长老道说范文正公未达时。祷于神以不得为良相。愿为良医。因叹古君子之存心济物。如此其切也。当是颛蒙无所知顾。读岐黄家言。辄心开意解。若有夙契者。嘉靖丙寅母病阽危。常润名医。

　　延致殆遍。言人人殊。罕得要领。心甚陋之。于是锐意学医。既起亡妹于垂死。渐为人知。延诊求方。户履恒满。

　　先君以为妨废举业。常严戒之。遂不复穷究。无何举于乡。又十年成进士。选读中秘书。备员史馆。凡四年。请急归。旋被口语。终已不振。因伏自念受圣主作养浓恩。见谓储相材。虽万万不敢望文正公。然其志不敢不立。

　　而其具不敢不勉。以庶几无负父师之教。而今已矣。定省之余。颇多暇日。乃复取岐黄家言。而肆力焉。二亲笃老善病。即医非素习。固将学之。而况乎轻车熟路也。于是闻见日益广。而艺日益精。乡曲有抱沉 。医技告穷者。叩阍求方。亡弗立应。未尝敢萌厌心。所全活者。稍稍众矣。而又念所济仅止一方。孰若着为书。传之天下万世耶。偶嘉善高生隐从余游。因遂采取古今方论。参以鄙见。而命高生次第录之。遂先成杂病论方。各八巨帙。高生请名。余命之曰证治准绳。高生曰。

　　何谓也。余曰。医有五科七事。曰脉。曰因。曰病。曰证。曰治。为五科。因复分为三。曰内。曰外。曰亦内亦外。并四科为七事。如阴阳俱紧而浮。脉也。伤寒。因也。太阳。病也。头痛发热。身痛恶寒无汗。证也。麻黄汤。治也。派析支分。毫不容滥。而时师皆失之。不死者幸而免耳。自陈无择始发明之。而其为三因极一方。复语焉不详。李仲南为永类钤方。支分派析。详矣。而入理不精。比附未确。此书之所以作也。曰。五科皆备焉。

　　而独名证治。何也。曰。以言证治独详故也。是书出。而不知医不能脉者。因证检书。而得治法故也。虽然。大匠之所取。卒与直者。准绳也。其能用准绳者。心目明也。倘守死句。而求活人。以准绳为心目。则是书之刻。

　　且误天下万世。而余之罪大矣。家贫无资。假贷为之。不能就其半。会侍御周鹤阳公以按鹾行县至金坛。闻而助成之。遂行于世。时万历三十年岁次壬寅夏五月朔旦。念西居士王肯堂宇泰识。

　　四库全书提要曰。证治准绳一百二十卷。明王肯堂撰。是编据肯堂自序。称先撰证治准绳八册。皆成于丁酉戊戌间。其书采摭繁富。而参验脉证。辨别异同。条理分明。具有端委。故博而不杂。详而有要。于寒温攻补。

　　无所偏主。视缪希雍之余派。虚实不问。但谈石膏之功。张介宾之末流。诊候未施。先定人参之见者。亦为能得其平。其诸伤门内。附载传尸劳诸虫之形。虽以涉乎语怪。然观北齐徐之才以死人枕疗鬼疰。则专门授受。当有所传。未可概疑以荒诞也。其伤寒准绳八册。疡医准绳六册。则成于甲辰。幼科准绳九册。女科准绳五册。则成于丁未。皆以补前书所未备。故仍以证治准绳为总名。惟其方皆附各证之下。与杂证体例稍殊耳。史称肯堂好读书。尤精于医。所着证治准绳。该博精详。世竞传之。其所着郁冈斋笔尘。论方药者十之三四。盖于兹一艺。用力至深。宜其为医家圭臬矣。

　　〔证治准绳类方〕八册 存〔医镜〕四卷 存蒋仪凡例曰。宇泰先生发明医理。着述行世。式从已久。门下订疑问难。益多其徒。但理学渊微。卷帙浩淼。

　　学人苦无津梁。先生手示此编。指其大要。令一披览。而晓然于辨证用药。真昭彻如镜。遂以医镜名编。一是编原本。余得之茂苑张玄 。玄 得之宇泰先生。授受盖不轻矣。往余与玄 读书余峰。搦管之余。漫加辑订。爰付梨枣。县诸国门。凡我同人。宝兹囊秘。

　　〔叶氏（廷HT ）世医通变〕医藏目录二卷 未见〔亡名氏旷南已试方〕医藏目录四卷 未见〔万氏（阙名）续验方〕医藏目录□卷 未见〔袁氏（静庵）救民易方〕医藏目录□卷 未见〔毕氏（似范）良方〕医藏目录一卷 未见〔亡名氏医方摘要〕医藏目录一卷 未见〔药篮春意〕医藏目录六卷 未见〔叶氏（南山）医灵捷要〕医藏目录一卷 未见

　　卷六十一

　　方论（三十九）

　　〔欧阳氏（植）救急疗贫易简奇方〕一卷 存景陵县志曰。欧阳植。字叔坚。邑庠生。治举业。旁精医。着有灵台秘要。邑进士胡懋忠刻于固。始有易简奇方。邑进士熊寅刻于婺源。有全生四要。邑知府王曰然刻于临洮。

　　〔灵台秘要〕未见〔陆氏（道元）范蒙医会录〕未见陆道元曰。小儿杂证便蒙捷法外。有药性脉法经脉运气伤寒杂证女科总名之范蒙医会录。尚在修纂。待完日并刊。以就高明同志者正之。是望。（金金录补遗）

　　〔吕氏（祥）急笃怪疑试效奇方〕医藏目录六卷 未见〔亡名氏孤峰捷验方〕医藏目录卷阙 未见〔沈氏（野）暴证知要〕二卷 存〔潘氏（云杰）类集试验良方〕二卷 存〔梁氏（学孟）痰火颛门〕（陆世科刻本改名国医宗旨）医藏目录四卷 存梁学孟曰。医之可法者。自轩岐而下。张仲景李东垣刘河间朱丹溪之外。代不乏人。遍购全书而读之。知内经即吾儒之论孟也。张李刘朱。即吾儒之周程张朱也。而诸贤又所以羽翼于内经者也。玩味之余。因见十二经之病。火居大半。故人之横亡暴夭者。悉是火证。而为庸医所误。十常八九。遂作痰火颛门。

　　〔龚氏（居中）痰火点雪〕四卷 存〔经验良方寿世仙丹〕十二卷 存〔经验百效内科全书〕八卷 存〔徐氏（世曾）医家大法〕二卷 未见〔途中备用方〕一卷 未见〔亡名氏应急良方〕一卷 未见〔谢氏（奇举）元微秘要〕八卷 未见〔徐氏（常吉）医家正典〕一卷 未见〔亡名氏医学发蒙〕二十三卷 未见〔医翼通考〕二卷 未见〔邵氏（之翰）调理四证切要〕一卷 未见〔段氏（成冕）经验良方〕一卷 未见〔松篁刘氏（阙名）经验方〕三卷 未见〔谈野翁试验小方〕四卷 未见〔亡名氏太乙紫金丹方〕一卷 未见按上十三种。见于淡生堂书目。

　　〔阴氏（有澜）医贯奇方〕一卷 存太平县志曰。阴有澜。字九峰。太医院吏目。通览群籍。尤精性理。其治疾也。根极五行生克。而神明出之。

　　远近求药者日千计。澜悉洞彻膏肓。计日报可。暇即延请师儒。讲究理学。年八十八岁。往来台使者。皆望风式庐。以为人瑞。没祀阳明书院。

　　〔亡名氏穷乡便方〕二卷 存〔王氏（良璨）小青囊〕十卷 存〔吴氏（中秀）医林统宗〕未见上见于松江府志。

　　〔方氏（隅）医林绳墨〕八卷 存自序曰。绳墨一书。乃为后学习医之明鉴。俱领内经景升东垣丹溪河间诸先生之成法。而着方立言。非方一人之私论也。盖医之一道。其理甚微。其责甚重。活人生人。在此三指之下。两剂之中。若无主见。未有不杀人者。 自肄业以来。早夜精心。微危是慎。日与诸门弟子谆切讲解。故以生平所读之书。意味深长之理。时刻玩诵。或前先生所立之论。未及配方。或前长者所主之方。未及着论。方论不齐。难以应用。由是一一配合。必使补泻升降得宜。寒热温凉有准。分门别类。酌病投汤。如涉海者。授之以指南之针。如登山者。告之以曲折之路。又复定立主意。俾不犹疑。庶使后之有志救世者。引绳画墨。不致以生人之道。而为死人之具也。如其中见有差讹。识有未到。凡我同志。乞为笔削论订之。则医林幸甚。而医之为道亦幸甚。万历甲申八月既望日。七十有七老人钱塘医官方 书。

</div>
    <div class="pagination">
<a href="中国医籍考_page90.html">上一页</a><span>...</span><a href="中国医籍考_page86.html">86</a><a href="中国医籍考_page87.html">87</a><a href="中国医籍考_page88.html">88</a><a href="中国医籍考_page89.html">89</a><a href="中国医籍考_page90.html">90</a><span class="current-page">91</span><a href="中国医籍考_page92.html">92</a><a href="中国医籍考_page93.html">93</a><a href="中国医籍考_page94.html">94</a><a href="中国医籍考_page95.html">95</a><a href="中国医籍考_page96.html">96</a><span>...</span><a href="中国医籍考_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
