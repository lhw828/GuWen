<!DOCTYPE html>
<html>
<head>
    <meta charset="UTF-8">
    <title>急救广生集 - 第 3 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>急救广生集 - 第 3 页/共 48 页</h1>
    <div class="content">　　呵，应心，夏行之，心病行之。
　　呼，应脾，四季行之，脾病行之。
　　，应肺，秋行之，肺病行之。
　　吹，应肾，冬行之，肾病行之。
　　嘻，应三焦，热病行之。
　　右六字诀，《道藏　玉轴经》云：言世人五脏六腑之气，因五味熏灼，又被七情六欲所乱，积久成患，以致百骸受病。
　　故太上悯之，以六字气诀，治五脏六腑之病。其法行时宜静，室中暖帐浓褥，盘足趺坐，将前动功略行一次。初学静功，恐血脉不利，故先行动功，后及静功。若七日后，不必行动功。行动功毕，即闭固耳目口齿，存想吾身。要身似冰壶，心如秋月，良久待其呼吸和血脉定，然后口中微放浊气一二口，然后照前节令行之。
　　假如春月，须低声念嘘字，不可令耳闻，闻即气粗，粗恐气泄。耳放嘘字气尽，即从鼻收清气，入于本经，仍及丹田，一收一放，各二十四或三十六余放，此乃时令营运之常道也。
　　假如秋月患目疾，应乎肝，当行嘘字。又如春患虚黄，当行呼字，此乃权变病应之法也。
　　独肺部之疾，肺本主气，不得行此法，宜专行咽津工夫，降火甚捷。
　　凡修此道，须择子日子时起首，二十七日为期，如耳聋、虚劳、鼓膈之症，顿然自愈。行之既久，腹中自闻漉漉有声，内视目有一种景象，百病除而精神充矣。
　　
　　卷一　慎疾法语
　　解十二时病
　　丑寅时，精气发生之候，勿浓睡，拥衾坐床，呵气一二口，以出浊气。将两手搓热，擦鼻两旁及熨两目五七遍，更将两耳操卷，向前后五七遍。以两手抱脑，手心恰掩两耳，用食指弹中指，击脑后各二十四。左右耸身舒臂，作开弓势五七遍，后以两股伸缩五七遍，叩齿七七数，漱津满口，以意近下丹田，作三口咽，清五脏火，小息。
　　卯见晨光，量寒温穿衣服，起坐明窗下，进百滚白汤一瓯，勿饮茶。栉发百下，使疏风散火，明目去脑热。盥漱毕，早宜粥，宜淡素，饱摩腹，徐行五六十步，取酒一壶放案头，如出门先饮一二杯。昔有三人，皆冒重雾行，一病，一死，一无恙。或问故，无恙者曰：我饮酒，病者食，死者空腹。以是知酒力辟邪最胜。不出门或倦，则浮白以助其气。
　　辰巳二时，或课儿业，或理家务，就事欢然，勿以小故动气。无事则焚香独坐，闭目定神，咽津约十数口。盖亥子以来真气至，巳午而微，宜用调息以养之。
　　午餐量腹而入，食宜美，美非水陆毕具异品殊珍。柳公度年八十九，尝语人曰：我不以脾胃热生物、暖冷物、软硬物，不生、不冷、不硬，美也。又勿强食，当饥而食，食勿过饱，食毕起行百步，摩腹又转手摩肾堂令热，使水土运动，及水煎茶饮适可，勿过多。
　　未时，就书案，或读快书，怡悦神气；或吟古诗，畅发幽情，或知己偶聚谈，勿言闺阃，勿语权势，勿臧否人物，勿争辩是非，当持寡言，养气之法；或共知己，间行百余步，不衫不履，颓然自放，勿以劳苦徇礼节。
　　申时，点心用粉面一二物，或果品一二物。弄笔临古帖，抚古琴，倦即止。
　　酉时，宜晚餐勿迟，量饥饱勿过，小饮勿醉，陶然而已。孙思邈云：半醉酒，独自宿，软枕头，暖盖足，言最有味。
　　课子弟一日程，如法即止，勿苛。
　　戌时，篝灯，热汤濯足，降火除湿。冷茶漱口，涤一日饮食之毒。默坐日间看书，得意处复取阅之，勿多，阅多伤目，亦勿多思。郑汉奉曰：思虑之害，甚于酒色。思虑多则心火上炎，火炎则肾水下涸，心肾不交，人理绝矣。故少思以宁心，更阑方就寝。涌泉二穴，精气所生之处，寝时宜擦千遍，床前宜烧芸术、降香，以辟秽气及诸不祥。
　　亥子时，安睡，以培元气，身必欲侧，屈上一足，先睡心，后睡眼，勿想过去未来人我等事，惟以一善为念，则怪梦不生。如此御气调神，方为自爱其宝。（动功以下据《修养集说》）
　　卷一　慎疾法语\解十二时病
　　为善去疾
　　
　　孝感
　　监文思院赵应道病瘰 ，几委顿泣别亲旧曰：吾死矣，夫闺阁中一物皆舍得，独鹤发老亲无托，奈何？语未竟，俄有道人叩门，语赵曰：病不难愈也。取纸二幅，各掏其中为一方窍，径可二尺许，以授赵曰：俟夜烧一幅，灰之调乳香汤涂患处，留一幅以待后人。言讫，道人不复见，始悟两方窍乃一吕字也。（《吕祖灵验记》）
　　信神
　　康熙四年五月，江北有五人南渡，其舟子信奉关帝，朝夕顶礼。是夜梦帝云：明晚五人渡江，决不可根据，若彼必要南渡，我书三个字于汝手心，等彼下船付之一览。舟子如言，将手中三字捻紧。及晚果有五人趁船，舟子将手放开一照，五人即不见，所留包裹行箱，俱南方瘟疫册籍之类。舟子至东吴，传言三字，人多不识“ 、 、 ”。
　　吴下人信者，多粘于门上，是年贴者，竟不染瘟疫。（《关圣全书》）
　　诵经
　　一人诵高王观音经甚诚，出行折一足，哀叫菩萨垂救。梦僧授一方，用绿豆粉，新铫炒紫色，井水调浓敷，纸贴，杉木皮扎定，其效如神。（《四声本草注》）
　　惜字
　　梁 一人，每月延僧，给米三斗，银三钱，令其日拾字纸，晚交其家，用竹篓贮之。自身衣衿置二袋，一见路沟墙角或垃圾积处，有湿秽字纸拾盛之。一备见皮纸包，见人将字纸包物，即出纸包易之，晚归并贮于篓。俟本身诞日，将一年拾积字纸焚化河滨，灰送水中，不为人所践踏。僧死后，其惜如故。越数年，患膨病已殒，其魂遇僧于桥上，僧问近日行藏，答以病危，僧曰：此处有一施药道人，能疗此病。引见之，僧对道人备述其惜字。如此道人付药三丸，令持归。将至家，嗅丸香甚，吞之，比闻举家号哭声遂苏，索饮橄榄汤甚迫，饮毕溺出如注，盈桶，渐愈，复活二纪。此事不特耳闻，实且目击。奉劝世人，欲延年却病者，当以惜字纸为灵丹秘方。（《二惜编》）
　　放生
　　杭州周志学生八子，六子俱殇，余二子亦孱弱多病，时有不育之虑。志学年逾五十，心甚不快，偶过西湖，遇一童颜道貌异人谓曰：子若重有忧者？因告以故，且求小儿延寿之方。异人曰：人物虽殊，生理本一，为父母者，于小儿生日及每月本命日，诚心为之放生，则生机相感，命自我造生，儿自无夭扎之患。志学谢之，笃倍放生。甫一年，二子并强健无疾，志学遍告同人，百试百验。（《放生百福编》）（按，小儿生日及每月本命，一年不过七日，至期或一二百文，或五六十文，买鱼虾螺蛤之类，虔心放之，生意相关，诚心术也。敢以告世之为父母者。）
　　建桥
　　平湖青龙桥，地接泖河，水势湍急，向架以木，时建时圯。乾隆壬辰，陆万龄妻张氏指资易以石。氏寡居，老而盲，建桥后，目渐明，年八十三犹康健善饭。（《柘上丛说》）
　　救溺
　　陆某，长洲农民也。尝染风疾，发眉尽脱，累药无效，自以为必死。遂辞其家，携一孙，操小舟往来江湖间，丐食为活。尝晚泊酒家求酒，遇一白衣老人，告曰：吾善治此疾。即以针刺其两股，血流如注，命以河水沃之，须臾血止，复以红药一丸与之，曰：服此至夜半出汗，可急入水浴之。问其姓，曰：姓钟。问其所居何地，曰：黄村。
　　陆服其药，至夜半，果汗。时暑天，如其言，入水浴之，浴毕，呼其孙曰：吾疾去矣。惊喜不胜，明日操舟还。见者皆惊讶，陆具言其故，往其地谢之，则绝无所谓钟先生者，惟有一钟离庙。云或言陆尝救一投水妇人，亦阴德所致。（《都公谭纂》）
　　还金
　　献县丐者王希圣，足双挛，以股代足，以肘撑之。行一日，于路得遗金二百锭，移橐匿草间坐守，以待觅者。俄，商家林人张际飞仓皇寻至，叩之，语相符，举以还之。张请分取不受，延至家，议养膳终其身。希圣曰：吾形残废，天所罚也，违天坐食，必有后咎，毅然竟去。后卧岳帝祠内，忽有醉人曳其足，痛不可忍，醉人去后，足已伸矣，由是遂能行，至乾隆已卯年卒。（《国朝祥殃 》）
　　卷一　慎疾法语\解十二时病
　　吕祖治百病符
　　用黄纸朱书，头带一道，身佩一道、房门贴一道。
　　\r吕祖治百病符图\p04-a38a1.bmp\r
　　卷二　杂症
　　头疾
　　
　　头痛
　　蓖麻子（一粒） 捣碎同枣肉些，须捣匀，丸如黄豆大，用丝绵裹之，纳鼻孔内，少顷必有清涕流出，即将丸取出，痛即愈，永不再发。倘不急将丸取出，久留鼻内，必致脑髓流出，反成不可药救之症。切记切记。（《岐天师别传》）一方，用 本、牙皂（各一个）共为末，绢卷烧烟，附鼻孔闻之，效。（《寿域神方》）
　　头痛不止
　　杨梅为末，以少许 鼻取嚏，妙。（《本草纲目》）
　　头痛不可忍
　　鲜萝卜自然汁，加龙脑、薄荷少许，滴入鼻中。如左痛，滴右鼻；右痛，滴左鼻；左右皆痛，两鼻并滴，立效。（《秘方集验》）
　　偏正头痛
　　紫荆皮五两，（炒） 独活三两（去节、炒） 赤芍（炒） 白芷 菖蒲（各二两） 葱头煎浓汤调敷，药到立止，如神。（《赤水亢珠》）一方，用蓖麻子（一两去皮），研烂贴痛处。（《单方全集》）
　　气郁偏头痛
　　蓖麻同乳香、食盐捣，贴太阳穴，立止。（《证治汇补》）
　　热郁脑中头痛
　　硝石为末，吹入鼻中，即止。（同上）
　　头脑疼痛
　　片脑（一钱），纸卷作捻，烧烟熏鼻，吐出痰涎，即愈。（《普济方》）
　　太阳痛
　　生姜三片皮纸包，水湿，入火灰煨熟，以两片贴太阳，一片贴印堂中，以带缚之，立愈。（《经验秘方》）
　　头风脑寒
　　细辛（三茎） 瓜蒂（七枚） 丁香（三粒） 糯米（七粒） 脑子 麝香（各豆大一粒） 共为末。随左右头风搐鼻内，良久出涎升许，即愈。（《李惺庵方》）（《证治准绳》）：医书多分头痛、头风为二门，然一病也。浅而近者，名头痛，深而远者，名头风。当验其邪所从来而治之。）
　　偏正头风
　　蓖麻子、乳香（各等分）研，涂患处，立愈。（《硖川沈氏方》）
　　半边头风
　　馒头（七八个）敲碎煎汤，入小瓷瓶内，以瓶口对患处熏两三次，至头上有汗出，不痛方住。（《月谭朱氏方》）
　　八般头风
　　半夏末入百草霜少许，作纸捻，烧烟就鼻内 之，口中含水，有涎吐出，再含三次见效。（《卫生宝鉴》）
　　熏头风
　　天南星（一个）、艾（五钱）熏之。（《钱青 方》）头风痛久而牵引眉目渐至失明者 川乌（去皮） 细辛 防风 蝎梢（各等分） 研细，生姜汁调，贴患处。若眉目牵引不正，贴太阳穴上。（《方钞》）
　　头风白屑
　　楮木作枕，六十日一易新者。（《外台秘要》）
　　癞头
　　蜗牛（三十条），水三碗煎洗之，二次必愈。（《张仲景外函》）
　　秃头
　　鸽粪（火焙） 硫黄 明矾 银朱 陀僧（各五钱） 入盐三分，共为细末，先以米泔水洗，后以药敷。
　　《传家宝》）
　　腊梨
　　（白秃者） 灰窑内烧过红土墼（四两） 百草霜 雄黄（各一两） 胆矾（六钱） 榆皮（三钱） 轻粉（一钱） 共为末，猪胆汁调，剃头后擦之，百发百中，其效如神。（《陆氏积德堂方》）
　　脑漏
　　真艾（一两） 辛夷（二钱） 羌活 独活 防风 本 细辛（各五分） 共为末，掺艾内卷作条，点火熏鼻即愈。（《医方摘要》）
　　脑漏鼻涕臭
　　石首烧灰为末，吹入鼻内，即愈。（《同寿 》）一方，用藿香末吹鼻，妙。（《简易良方》）
　　卷二　杂症
　　面疾
　　
　　少年面 
　　紫背浮萍（四两） 汉防己（一两） 煎浓汁洗之。仍用萍在斑 上热擦，日三五次，物虽微末，其功甚大，不可小看。（《普济方》）
　　面上皴路
　　大猪蹄（四枚）洗净煮如胶，及卧时，用涂面上，次早以浆水洗之。半月后，面皮细急如童子。（《袖珍方》）
　　面上酒刺
　　菟丝子煎水，洗之即愈。（《冯氏锦囊》）
</div>
    <div class="pagination">
<a href="急救广生集_page2.html">上一页</a><a href="急救广生集.html">1</a><a href="急救广生集_page2.html">2</a><span class="current-page">3</span><a href="急救广生集_page4.html">4</a><a href="急救广生集_page5.html">5</a><a href="急救广生集_page6.html">6</a><a href="急救广生集_page7.html">7</a><a href="急救广生集_page8.html">8</a><span>...</span><a href="急救广生集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
