<!DOCTYPE html>
<html>
<head>
    <meta charset="UTF-8">
    <title>妇人大全良方 - 第 109 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇人大全良方 - 第 109 页/共 148 页</h1>
    <div class="content">　　又方：半夏（洗，不以多少）

　　上为末，丸如大豆，内鼻中即省，亦疗五绝。（《指迷》、文仲同）

　　又方：生赤小豆捣为末，取东流水和服方寸匕，不瘥再服。（《救急》同）

　　卷之十八　产后门

　　产后血晕方论第五

　　治产后血晕，血入心经，语言颠倒，健忘失志及产后百病。

　　没药 血竭（等分）

　　上细研为末，才产下，便用童子小便与细酒各半盏，煎一、二沸，调下二钱，良久再服。其恶血自循下行，更不冲上，免生百疾。《专治妇人方》只用白汤调。

　　五羊洪运使（上天下锡）子舍孺人，产后语言颠倒，谵语不已，如有神灵，服诸药无效。

　　召余诊之，六脉和平，仆以此药两服而愈。

　　卷之十八　产后门

　　产后颠狂方论第六

　　疗产后因惊，败血冲心，昏闷发狂，如有鬼祟，宜用《局方》大圣泽兰散（除是自合者，方有效）加好辰砂，研令极细，每服加一字许，煎酸枣仁汤调下，一服可安。

　　卷之十八　产后门

　　产后颠狂方论第六

　　疗产后因败血及邪气入心，如见祟物。颠狂方。

　　用大辰砂一、二钱重，研令极细，用饮儿乳汁三、四茶脚许调。仍掘紫项活地龙一条入药，候地龙滚三滚，取出地龙不用，不令带药出，但欲得地龙身上涎耳。却入无灰酒，与前乳汁相合七、八分盏，重汤温。遇疾作，分三、二服。

　　余家荆布，方产一日，忽见鬼物，言语颠倒。遂取自合苏合香丸一钱重，以童子小便调服即醒，神思如故。

　　卷之十八　产后门

　　产后狂言谵语如有神灵方论第七

　　夫产后言语颠倒，或狂言谵语如见鬼神者，其源不一，须仔细辨证、用药。治疗产后惊风，言语乱道，如见鬼神、精神不定者，研好朱砂酒调，下龙虎丹，（见《局方》）三丸作一服，兼琥珀地黄丸服之。

　　一则因产后心虚，败血停积，上干于心而狂言独语者，当在第十九卷第一论求之。

　　二则产后脏虚，心中惊悸，志意不定，言语错乱、不自觉知，神思不安者，当在十九卷第二论求之。

　　三则宿有风毒，因产心虚气弱，腰背强直，或歌哭嗔笑，言语乱道，当作风痉治疗，当在十九卷第三论求之。

　　四则产后心虚中风，心神恍惚，言语错乱，当在十九卷第四论求之。

　　五则产后多因败血迷乱心经而颠狂，言语错乱无常，或晕闷者，当于本卷第五、六论求之。

　　六则因产后感冒风寒，恶露斩然不行，憎寒发热如疟，昼日明了，暮则谵语，如见鬼状，当作热入血室治之。宜琥珀地黄丸及四物汤，只用生干地黄加北柴胡等分煎服。如不退者，以小柴胡汤加生干地黄如黄芩分两，煎服愈。虽然以上诸证，大抵胎前、产后之疾，自有专门一定之法，毫发不同。如产后首当逐败生新，然后仔细详辨疾证，不可妄立名色，自立新意，妄自加减方药。大宜对证，根据古法施治，未有不安者也。

　　琥珀地黄丸、（方见十九卷第二论）四物汤、（方见二卷第五通用方）小柴胡汤、（方见六卷第五论）治产后败血冲心，发热，狂言奔走，脉虚大者。（男六德续添）

　　干荷叶 生地黄（干） 牡丹皮（等分，不以多少）

　　上三味浓煎汤，调生蒲黄二钱匕，一服即安。

　　卷之十八　产后门

　　产后不语方论第八

　　论曰：产后不语者何？答曰：人心有七孔三毛。产后虚弱，多致停积败血，闭于心窍，神志不能明了；又心气通于舌，心气闭塞则舌亦强矣，故令不语。如此但服七珍散。

　　人参 石菖蒲 生干地黄 川芎（各一两） 细辛（一钱） 防风 辰砂（别研，各半两）

　　上为细末，每服一钱。薄荷汤调下，不拘时。

　　卷之十八　产后门

　　产后不语方论第八

　　胡氏孤凤散 治产后闭目不语。

　　白矾（研细）

　　上每服一钱，以熟水调下。

　　卷之十九

　　产后乍见鬼神方论第一

　　论曰：产后乍见鬼神者何？答曰：心主身之血脉。因产伤耗血脉，心气虚则败血停积，上干于心。心不受触，遂致心中烦躁，卧起不安，乍见鬼神，言语颠错。医人不识，呼为风邪，如此治之，必不得愈。但服调经散，每服加龙脑一捻，得睡即安。

　　卷之十九　产后乍见鬼神方论第一

　　调经散方

　　没药 琥珀（并细研） 桂心（各一钱） 芍药 当归（各一分） 麝香（研） 细辛（各半钱）

　　上为末，每服半钱。生姜汁、温酒各少许调服。

　　卷之十九　产后乍见鬼神方论第一

　　柏子仁散

　　治产后狂言乱语，皆由内虚、败血挟邪气攻心。

</div>
    <div class="pagination">
<a href="妇人大全良方_page108.html">上一页</a><span>...</span><a href="妇人大全良方_page104.html">104</a><a href="妇人大全良方_page105.html">105</a><a href="妇人大全良方_page106.html">106</a><a href="妇人大全良方_page107.html">107</a><a href="妇人大全良方_page108.html">108</a><span class="current-page">109</span><a href="妇人大全良方_page110.html">110</a><a href="妇人大全良方_page111.html">111</a><a href="妇人大全良方_page112.html">112</a><a href="妇人大全良方_page113.html">113</a><a href="妇人大全良方_page114.html">114</a><span>...</span><a href="妇人大全良方_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
