<!DOCTYPE html>
<html>
<head>
    <meta charset="UTF-8">
    <title>续名医类案 - 第 115 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 115 页/共 160 页</h1>
    <div class="content">　　徐仲光曰：一痘养浆，而内却无水，干涸空虚，此气虚伏陷也。若得人事清爽，饮食如常，痘无损处，宜补中益气汤、归茸汤主之。若喘胀呕泄，烦闷外剥者，不治。

　　一痘浆充满，根血淡红，痰涎壅盛，日晡潮热，皆谓气不足，以保元加芎、归、贝母、陈皮，治之不愈，不知此乃阴虚火盛生痰也。以六味地黄丸料，内加参、附、肉桂温之，而痰绝热去，又与补中益气汤而愈。

　　一痘浆充满痰盛，少食便溏，此乃脾胃虚弱，不能运化精微，津液凝滞所致，以六君子汤加炮姜。

　　一痘浆足，忽泄泻，身冷自汗，此本于脾胃气虚也，以保元合附子理中汤愈。或加肉果。

　　一痘浆不易充足，而色淡白，亦脾胃气虚也，以大保元汤主之，又归茸汤益之。

　　一痘浆足，而色不易苍腊，乃脾弱之故，脾主结痂也。用保元加白术、白芍、陈皮、官桂、莲肉，收浓靥而愈。若收如麸薄，只以参苓白术散主之。

　　一痘七日，无浆倒靥，独根窠敛束，以保元加山甲、官桂，又以水汤浴洗头面手足，良久复起，成脓而愈。

　　一痘九日，平塌无浆，自口以下俱红绽，能食便溏，乃元气不足，不能上升于面，以保元加白术、白芍、官桂、肉果、升麻，十一朝，空地满出增痘，俱行浆。又与异功散而愈。

　　一痘正面浆足结痂，身肢无浆，能食便溏，完谷不化，乃脾阴不足，不能以充灌，用参苓白术散加附子、菟丝、肉果，又与河车散而愈。

　　一痘八日，空壳无浆，因气血不足，不能振作以制其毒，用补中益气治之，发疔四五处而愈。经曰：发痈发疔者生也。

　　一痘八日倒靥，灰白色，泄泻烦渴，切牙寒战，此乃气血虚寒也，以异功散治愈。若治之不止，反加昏闷者死。

　　一痘八朝顶陷，浆滞不行，色见焦紫，乃风寒壅腠里，气滞血凝之故。宜升提发散之剂，内服紫苏饮，外浴水杨汤，使药气藉汤气上升，毒随暖气而发。若儿弱，只浴头面手足，痘即光润，随服补中益气汤调理。凡用此汤，须量气血充足，的为风寒所闭则可浴。若浴后不起，又加闷乱者死。

　　一痘养浆时，昏睡不苏，便溏能食，乃脾主困，因便溏而脾虚，倦怠而昏睡也，归脾汤加白芍、山药、米仁、莲肉愈。

　　一痘浆充足，忽尔一齐结痂干紫，能食便调，此是火迫而收之太急，乃倒靥也。投以补益攻发之剂，十四日，四肢肿痛成靥，脓成毒化。若不食，便溏哕呛，则为内虚倒靥，毒归于内，喘胀而卒。

　　一痘浆不易充足，根血赤色，烦渴溺涩，舌燥便秘。皆云气虚而津液不足，以保元加麦冬治之，愈甚。浆滞不行，此乃血热未解，温补反助其邪，乃火盛水涸之义。更以犀角地黄汤，又四顺清凉饮利之，前症悉平，浆满而愈。经曰：毒未尽解而温补，则毒蕴盛而不能化浆也。

　　一痘九朝，死而弃之沙滩，视其手足动掣，色虽焦紫，形尚绽突，乃毒火闷瞀，一时而死，得水气而火减，故复苏也，抱回治以犀角地黄汤而愈。然亦有得土气而解者。

　　一痘七日，根窠赤痛，便秘溺涩，烦躁饮水，或清解之剂未应。乃热毒内郁也，以大黄、当归、赤芍、甘草之类一剂，又与犀角地黄汤而愈。

　　一痘养浆时，大便下血，或尿血，或神昏不醒，或多睡。盖心主血，虚邪乘而入心，神昏乱之，故宜犀角地黄汤、安神丸。若治而不已者，至二十日而卒。若毒尽外出，当以补中益气汤加麦冬、枣仁。

　　一痘浆足，脓俱紫黑，热甚便秘，乃血热毒壅也，以黄连解毒汤加翘、蒡愈。

　　一女季春患痘，妄言卓立，日夜不能眠睡，至七朝，尚未安宁。视其形色俱顺，而妄言卓立者，心胆火炽也，以犀角地黄加柴胡、龙胆治愈。

　　万密斋治汪氏子，痘出脓成时，头面腹背皆饱满，惟手足自肘膝至掌指，犹未起发。曰：脾主四肢，此子脾胃何甚弱也？乃由去胎失乳，故用建中汤加黄 、防风，一服，尽起胀作脓矣。其家奉信鲁湖黑神，此子寄名于神，未出痘，神先降坛云：吾保老黑痘出必少。至是痘出甚密，乃以计逐之使去。

　　卷二十七

　　靥期

　　附痂后。

　　徐仲光曰：一痘浆足，结痂忽尔紫黑，此冲冒秽气也，以十全大补加木香，治之而愈。

　　一痘收痂，浓而干黑，身热咳嗽，乃风寒客肺也，麻黄汤得微汗而愈。

　　一痘痂如麸薄，粘皮不脱，昏睡内热，乃脾虚少血之故，以调脾养荣汤治之。

　　一痘收靥干黑，粘皮不脱，身热烦渴，睡卧不宁，有以气血不足大补之，四七日，枯槁而卒。

　　一痘如前，以犀角地黄汤加翘、蒡治之，火渐减而诸痘悉平，痂 渐脱而愈。此乃毒火弥炽之故，经曰火盛则水涸，此之谓也。

　　一痘痂浓而干黑，粘皮不脱，身热烦渴，谵语妄言，睡卧不宁，乃阴虚火甚也，以四物汤，合生脉散加枣仁。

　　一痘清浆，结 如麸，乃正气不足，不能化毒尽解。以补中益气汤加山药治之，两曲池发痈成脓而愈。

　　一痘靥淡白如麸，便溏减食，乃中气不足，用参苓白术散加肉果、陈仓米愈。

　　一儿九岁出痘，匀朗绽突，九日浆足，能食便溏。乃恃其顺而恣与之食，以致肚腹胀痛，停浆色滞。用消化药而便行安和。痘浆不长，乃食物虽消，正气受伤，当与调脾益气，助浆收敛。竟不从治，延至十四日，渐内虚倒靥，浆复化为水，而始行补气，不效，喘胀而卒。

　　一痘至十日十一日，头面将结痂，脓浆尚未充足，只是气虚不能托毒于外，急以木香散加黄 、蝉蜕而愈。

　　一痘十二三日，上身已结痂，下体尚灰白不充满，头温足冷，以木香散加附子、酒 而愈。

　　一痘至十四五日，遍身结痂而充，但是足下未焦，寒战切牙，以十全大补汤加附子愈。

　　一痘至十五六日，脓泡充足，当痂不痂，又作寒战切牙，只是不足，治以温补。

　　一痘如前，顶突根绽，此是阳火有余，胃气大热也，服白虎汤一剂而愈。

　　一痘痂脱尽，正额一痘溃而不敛，四九日作痒，破出臭脓，声哑闷乱而死。

　　一痘痂尽脱，头上一痘不敛，二十八朝，作痒甚，出蛆盏许，亦声哑闷乱而死。

　　万密斋治胡氏长女，痘甚密，脓成过期不靥。此女平日脾虚食少，性不服汤剂，以钱氏异功散加木香、青皮，蜜丸，米饮下，调理而安。

　　胡氏子痘甚密，脓成不靥，渐至溃烂。自起发以来，未得大便。此毒热郁蒸，故不成痂。欲下之，彼谓此子素弱，不可下。时有术士，符水甚验，乃书一符，焚而服之，少顷，腹中鸣而利下清水，众皆称妙。因思久未更衣，岂无燥矢？至次日，痘益溃烂，乃用胆导法，下燥矢三十余枚，如弹子大。众又笑曰：此法更妙。痘即收靥，至腰又不收，盖大便下后，又未行也。再用胆导法，去燥矢十四枚，后皆溏屎，痘尽收而安。

　　一小儿因渴，饮水过多，湿伤脾胃，不靥，以四君子汤，人参补中，白术燥湿，茯苓渗水，甘草解毒，加防风以胜皮毛之湿，白芷以逐肌肉之水，桂以利关节而去寒水之邪，砂仁以温胃止渴，调理而安。

　　一小儿大便不通，热蒸于内而生湿，致浔淫不能成痂，用当归梢、生地以凉血，麻仁以润燥，酒大黄以泻热开结，生甘草以和中，得利而安。

　　一小儿泄泻不止，食少，此里虚不能成痂，用陈氏异功散合肉蔻丸而愈。

　　蔡氏子痘密脓成，过期不靥，面疮溃肿，起止呻吟，呛水吐食，语音不清。或谓不治。视其面疮肿起，正在贯脓，遍身皆然，非倒靥也。呛水呕食者，口唇肿硬，吞咽不便，非咽喉溃烂也。语音不清者，鼻中壅塞，气不得通，非失音也。疮毒尽表病，里和可治也。用苦参、酒芩、牛蒡、白蒺藜、何首乌、荆芥穗，等分为末，酒糊为丸，淡竹叶煎汤下，调理而安。时邻居一儿症同，谓不可治。或问故，曰：彼过期宜靥，此未成脓不宜靥，一也。彼肿胀，犹实脓血，此则面平目开，皮脱肉干，二也。彼喉舌无疮，此则咽舌溃烂，呛水失音，三也。彼私与蔡氏求药，服之无效，死。（雄按：吞咽不便，何以用丸？）

　　胡氏女十三岁，痘甚密，或与参、 大补之。二十日后，过期不靥，已溃烂，幸勿倒靥。乃温补过多，里邪尽出，表毒不解，急宜解表，勿使皮肉腐烂。不信。又逾五日，不收，乃用荆、防、升麻以解表，白芷以蚀脓逐水，连翘、牛蒡、甘草解郁蒸之毒。肺主皮毛，因黄 之补，肺热已甚，时值夏火正旺之时，用黄芩以泻肺中之火，解时令之热，调理一月而安。

　　卢文学妻李氏，痘甚密，未及成脓，面疮自破，皮肿脓聚，气多腥臭，过期不靥，饭食渐少，锁喉呛水。

　　曰：形症俱恶，恐不得痊，二十余日殒。

　　一小儿痘后又出一层小痘，其家惊忧。曰：佳兆也。痘科云，轻者作三四次出，大小不一等，重者一齐涌出。此痘最轻，且无余毒，发已尽矣。果然。

</div>
    <div class="pagination">
<a href="续名医类案_page114.html">上一页</a><span>...</span><a href="续名医类案_page110.html">110</a><a href="续名医类案_page111.html">111</a><a href="续名医类案_page112.html">112</a><a href="续名医类案_page113.html">113</a><a href="续名医类案_page114.html">114</a><span class="current-page">115</span><a href="续名医类案_page116.html">116</a><a href="续名医类案_page117.html">117</a><a href="续名医类案_page118.html">118</a><a href="续名医类案_page119.html">119</a><a href="续名医类案_page120.html">120</a><span>...</span><a href="续名医类案_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
