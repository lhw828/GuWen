<!DOCTYPE html>
<html>
<head>
    <meta charset="UTF-8">
    <title>名医类案 - 第 27 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 27 页/共 32 页</h1>
    <div class="content">　　一妇耳鸣胸痞内热口干喉中若有一核吞吐不利月经不调兼之带下薛以为肝脾郁结用归脾汤加半夏山栀升麻柴胡间以四七汤下白丸子而愈
　　一妇人吞酸胸满食少便泄月经不调服法制清气化痰丸两膝渐肿寒热徃来带下黄白面黄体倦此脾胃虚湿热下注用补中益气倍用参术加茯苓半夏炮姜而愈若因怒发热少食或两腿赤肿或指缝常湿用六君加柴胡升麻及补中益气
　　一妇年逾六十带下黄白因怒胸膈不利饮食少思服消导利气之药【正治法】反痰喘胸满大便下血薛曰此脾气亏损不能摄血归源用补中益气【从治法】加茯苓半夏炮姜四剂诸症顿愈又用八珍加柴胡炒栀子而安
　　仲问曰妇人年五十所病下利数十日不止暮积热小腹里急腹满手掌烦热唇口干燥何也师曰此病属带下何以知曽经半产瘀血在小腹不去何以知之其症唇口干燥故知之以温经汤主之以吴茱茰三两当归川芎药人参桂枝阿胶牡丹皮生姜甘草各二两半夏半升麦冬一升【不用地黄妙】以水一斗煎取三升分温三服亦主妇人小腹寒乆不受胎兼取崩中去血或月水来过多及至期不来
　　丹溪东垣沧洲有带下案附在便浊条中可叅看
　　求子
　　张子和治一妇为室女时心下有冷积如覆盆按之如水声以热手熨之如冰于归十五年不孕其夫欲出之张曰可不必出若用吾药病可除孕可得从之诊其脉沉而迟尺脉洪大有力【尺洪大有力方能受孕】非无子之也乃先以三圣散吐痰一斗心下平软次服白术调中汤五苓散后以四物汤和之不再月气血合度数年而孕二子张尝曰用吾此法无不子之妇信然
　　一妇年逾三十夜梦鬼交惊怕异常及见神堂阴府舟楫桥梁如此一十五年竟无妊娠巫祈觋祷无所不至鍼肌炙肉孔穴万千黄瘦发热引饮中满足肿张曰阳火盛于上阴水盛于下鬼神者阴之神堂者阴之所舟楫桥梁水之用两手寸脉皆沉而伏知胸中有痰实也凡三涌三泄三汗不旬日而无梦一月而孕张曰予治妇人使有孕真不诬哉
　　少傅颍阳许相公年五十八嵗如夫人年近三旬从来十二年不孕相公欲其有子命宿诊视六脉和缓两尺大而有力【凡妇人两尺大而有力皆有子】告曰此宜子之象也尝诊相公脉沉而缓知精血欠充实耳宜服大补精血药市得麋鹿二角煎胶制斑龙二至丸一料服未周年而孕次年生公子
　　尚寳少卿徐孺东公年五十余有宠九年不孕闻前药效亦命制前丸服之十个月而孕得一子后以此方与高年艰子嗣者服之多效
　　宿曰此虽偶中实有至理存焉月令仲夏鹿角解仲冬麋角解鹿以夏至陨角而应阴麋以冬至陨角而应阳鹿肉暖以阳为体麋肉寒以阴为体以阳为体者以阴为末以阴为体者以阳为末末者角也故麋茸补阳利于男子鹿茸补阴利于妇人王楙所着甚明今合二角为二至乃峻补精血之良药男妇俱可服此以血补血非一切草木之可比也男子精盛则思室女人血盛则怀胎安得不孕
　　娠症【附男女辨验】
　　博陵医之神者曰郝翁士人陈尧遵妻病众医以为劳伤郝曰亟屏药是为娠症且贺君得男子已而果然又二妇人妊一咽黙不能言郝曰儿胎大经壅儿生经行则言矣不可毒以药【琇按素问人有重身九月而瘖此胞之络脉絶也胞络者繋于肾少阴之脉贯肾繋舌本故不能言无治也当十月复】一极健壮郝诊其脉曰毋气已死所以生者反恃儿气耳如期子生母死【江云孕妇不语非病也闻如此者不须服药临产日但服保生丸四物汤之类产后便语亦自然之理非药之功也】
　　一妇暴渴惟饮五味汁名医耿隅诊其脉曰此血欲凝非病也已而果孕古方有血欲凝而渴饮五味之症不可不知
　　徐文伯从宋后废帝出乐逰苑门逢一妇人有娠帝以善诊诊之曰此腹是女也问文伯曰腹有两子一男一女男左边青黒形小于女帝性急便欲剖眎文伯恻然曰若刀斧恐其变异请针之立堕便防足太阴【脾　隠白穴】补手阳明【大肠　合谷穴】胎便应针而落两儿相续出果如其言【可见堕胎之症以脾为主则知安胎之法亦以脾为主】
　　潘璟诊虞部员外郎张咸之妻孕五嵗南陵尉富昌龄妻孕二嵗团练使刘彛孙妾孕十有四月皆未育温叟视之曰疾也凡医妄以为有孕尔于是以破血攻毒作大剂饮之虞部妻堕肉块百余有眉目状昌龄妻梦二童子色漆黑仓卒悸怖疾走而去张妾堕大蛇犹蜿蜒未死三妇皆无恙【能改斋漫録　博按此案已见第五卷内症瘕门】
　　壶仙翁治汤縂兵夫人妊娠病痢不止翁诊其脉虚而滑【此脉滑为血聚】两关若濇此由胎气不和相火炎上而有热似痢实非也乃用黄芩白术以安胎四物生地以调血数剂而安【濇脉为少血主无孕滑则非痰即食积矣此等用药非神医不能】
　　陈斗嵓治叶南洲妻经闭五月下白或赤午后发热咳呕吐医以为劳瘵陈视之曰两尺脉皆实此必有孕外受风邪搏激故耳【此等症若不细认竟作瘵症治矣】饮清和之剂而安未半年生一子
　　薛立斋治一妊娠三月其经月来三五次但不多饮食精神如故此血盛有余儿大能饮自不来矣果然
　　一妊娠六月每怒气便见血甚至寒热头痛脇胀腹痛作呕少食薛谓寒热头痛肝火上冲也脇胀腹痛肝气不行也作呕少食肝侮脾胃也小便见血肝火血热也用小柴胡加芍药炒黑山栀【直清肝火】茯苓白术而愈
　　一妇人毎怒发发热脇胀小便淋濇每月经行旬余未已受胎三月因怒前症复作朝用加味逍遥散夕用安胎饮各二剂而安五月又怒复作下血如经行四日未止仍用前药而愈
　　一妊娠饮食后恼怒寒热呕吐头痛寒胸腹胀痛大便不实而色青小便频数而有血【腹痛小便数恐是肠痈今见血宜清肝】薛曰当清肝健脾为主不信乃主安胎止血益甚问薛曰何也薛曰大便不实而或青此是饮食既伤脾土而兼木侮小便频数而有血此是肝火血流于胞而兼挺痿也用六君子加枳殻紫苏山栀二剂脾胃顿醒又用加味逍遥散加紫苏枳殻二剂小便顿清更节饮食调理而安
　　一妊娠每至五月肢体倦怠饮食无味先两足肿渐至遍身后及头面此是脾肺气虚朝用补中益气夕用六君子加苏梗而愈凡治妊娠毋泥其月数但见某经症便用某经药为善
　　一妊娠因怒吐血块四日不止两脇胀痛小便淋濇此怒而血蓄于上部火炎而随出也脇胀腹痛小便淋濇肝经本病也用小柴胡合四物四剂而止却用六君子安胎饮调理而安
　　一妊娠气喘痰甚诸药不效询之云素有带下始于目下浮两月余其面亦然此气虚有痰饮也【水泛为痰之病】用六味丸料数剂而愈
　　王敏治妇人患月事不下医谓蛊者敏曰是当娠与之保胎之剂果得男
　　吴丞妻孕而惊遂病悸医以为病在中神越焉无可为沈宗常以为胆伤耳俾服抱胆丸愈
　　薛己治一妊妇悲哀烦躁用淡竹茹汤为主佐以八珍汤而安
　　程文彬治孕妇七个月胸膈饱闷气喘忽吐出一物如小肠寸许举家惊疑其胎烂程至诊得寸口脉洪滑知其气盛血少胎气凑上中焦畜有湿热湿生痰知所吐之物乃痰结聚病名子悬以紫苏饮加芩连贝母十剂获痊
　　宿述世俗有家业薄而厌子嗣多怀孕用打胎药殊不知熟蒂落打胎毒药损坏正气然后痿落如生果未成熟强摘犹刀割脐肠大伤气血多致丧命戒之戒之
　　转胞
　　丹溪治一妇年四旬孕九月转胞小便闭三日矣脚肿形瘁左脉稍和而右濇此必饱食气伤胎系弱不能自举而下坠压膀胱偏在一边气急为其所闭所以水窍不能出也当补血养气血气一正系胎自举以参术归尾芍药带白陈皮炙甘草半夏生姜浓煎服四贴任其呌号次早以四贴柤作一服煎顿饮探吐之【吐法妙上窍通则下窍通】小便大通皆黑水后遂就此方加大腹皮炒枳殻青葱叶砂仁作二十贴与之以防产前后之虚果得平安产后亦健
　　一孕妇七月小便不通百医不得利转加急胀脉细弱乃气血虚不能乗载其胎故胎压膀胱下口所以溺不得出用补药升起恐迟反加急满遂令稳婆以香油抹手入产户托起其胎【托起胎之说无此治法】溺出如注胀急顿解却以参茋升麻大剂服之或少有急满再托如前【江云予闻一法将孕妇倒防起胎自坠转其溺溅出胜于手托多矣】
　　丹溪曰转胞病胎妇之禀受弱者忧闷多者性急躁者食味厚者大率有之古方皆用滑利疎导药鲜有应效因思胞不自转为胎所压展在一边胞系了戾不通耳胎若举起悬在中央胞系得防水道自行然胎之坠下必有其由一日吴氏宠人患此脉之两手似濇重取则然左手稍和曰此得之忧患濇为血少气多为有饮血少则胞弱而不能自举气多有饮中焦不清而溢则胞知所避而就下故坠遂以四物加参术半夏陈皮生甘草生姜空心饮随以指探喉中吐出药汁少顷气定又与一贴次早亦然如是与八贴而安此法初疑偶中后屡用皆效仲景云妇人本肌肥盛头举身满今反羸瘦头举中空胞系了戾亦致胞转但利小便则愈宜服肾气丸以中有茯苓故也地黄为君功在补胞【江云转胞或腰腹痛亦属肾虚宜减牡丹皮服之】
　　交肠
　　丹溪治马希圣年五十嗜酒痛饮不醉忽糟粕出前窍尿溺出后窍脉沉濇与四物汤加海金砂木香槟榔木通桃仁八贴安
　　一妇患此破漆纱帽烧灰米饮下愈
　　一妇患前症用旧幞头烧灰酒调下五分愈
　　恶阻
　　丹溪治一妇孕两月呕吐头医以参术川芎陈皮茯苓服之愈重脉左为甚而且弱此阻病必怒气所激问之果然肝气既逆又挟胎气参术之补大非所宜以茯苓汤下抑青丸二十四粒五服稍安脉畧数口干苦食则口酸意其膈间滞气未尽行以川芎陈皮山栀生姜茯苓煎汤下抑青丸十五粒而愈但口酸易饥此肝热未平【凡肝气未平参术宜缓】以热汤下抑青丸二十粒至二十日而愈后两手脉平和而右甚弱其胎必堕【右脉弱主胎堕】此时肝气既平可用参术遂以初方参术等补之预防堕胎以后之虚服一月而胎自堕却得平安矣【琇按不知滋水生木治法欠妥】
　　一妇孕三月吐痰水并饮食每日寅夘作作时觉小腹有气冲上然后膈满而吐面赤微躁头卧不能起肢疼微渴葢肝火挟冲脉之火冲上也一日甚二日轻脉和右手寸高药不效者将二月余偶用沉香磨水化抱龙丸【抱龙丸方　人参　天竺黄　琥珀檀香　茯苓　甘草　枳殻　枳实南星　金箔山药　辰砂】一服膈寛气不上冲二三服吐止减食进而安
　　一孕妇七月嘈杂吐食聋心下满塞气攻肩背两肘皆痛要人不住手以热物摩熨得吐稍疏脉大以炒条芩二钱半白术半夏各二钱炒黄连炒栀子炒枳殻当归陈皮香附苍术各一钱人参茯苓各钱半砂仁炙甘草各五分生姜七片服二贴后嘈杂吐止心满塞退但于夜间背肘之痛用摩熨遂与抱龙丸水化服之其疾如失
　　汪石山治一妇形质瘦小面色近紫产后年余经水不通首夏忽病呕吐手指麻痹挛拳不能伸展声音哑小哕不出声医皆视为风病危之汪诊脉皆细微近滑【和滑为孕】曰此妊娠阻病也众谓经水不通安有妊理【琇按产后经未行而孕者常屡见之】汪曰天下之事有常有变此乃事之变也脉虽细微似近于滑又尺按不絶乃妊娠也遂以四君子加二陈治之诸症俱减尚畏粥汤惟食干糕香燥之物而有生意
　　给事游让溪夫人病新愈月余经事不行呕哕晕饮食艰进医以为二阳之病发心脾女子不月法在不治篁南诊之尺脉虽小按之滑而不絶此妊而恶阻非防也六君加砂仁数服而安后产一女
　　薛己治一妇孕三月呕吐恶食体倦嗜卧此阻之症用人参橘皮汤二剂渐愈又用六君加紫苏二剂而安
　　一妊娠吞酸恶心欲作呕吐此饮食停滞用六君加麯蘖炒黑子芩枳殻香附治之而愈
　　胎水胎肿
　　一妊娠腹胀小便不利吐逆诸医杂进温胃寛气等药服之反吐转加胀满凑心验之胎死已乆服下死胎药不能通因得鲤鱼汤其论曰妊妇通身肿满或心胸急胀名曰胎水遂去妊妇胸前看之胸肚不分急以鲤鱼汤三五服大小便皆下恶水肿消胀去方得分娩死胎此症盖因懐妊腹大不自知觉人人皆谓妊娠孕如此终不知胎水之患也【济生方】
　　一妇年三十八妊娠水肿以鲤鱼汤加五苓散人参湿加苍术一钱厚朴陈皮五分萝葡子炒车前子滑石各一钱作一贴若喘急加苦葶苈小便不利加木通灯草甚者车前子濬川散其湿毒自消防巳治腰巳下湿热肿如内伤胃弱者不可用也
　　胎漏
　　治胎漏药【阿胶　黄蜡　石韦苎麻根鹿角霜】
　　丹溪治一妇人年二十余三个月孕发疟疾后淡血水下腹满口渴以白术白芍茯苓各一钱黄芩归尾川芎陈皮各五分炙甘草二分
　　一妇年三十余孕八九个月漏胎不止胎比前时稍寛収小血色微紫有块食减平时三之一腹微痛无情绪以人参白术白芍各一钱陈皮川芎茯苓缩砂大腹皮各三分香连藤七叶同煎食前下三胜丸五十粒
　　江嚞字明逺婺人以医名家先是城东有古木鹳巢其顚有年矣明逺一日见人缘木得所伏二卵而下就买之且饮食之俾复以归于巢微伤矣其鹳毎归防鸣雌和忽连日无声江登楼望惟见雌伏又越二三日闻其和鸣则防归矣越月而雏生忽二鹳俱飞至药局遗一草而去江取视之红藤纒绕根叶犹润乃植之适夏四月香防有云逰道人见所植惊曰此漏胎药也海外方有之安所得此乎及寳祐间诊御脉公主下嫁后得漏胎疾江以藤和剂果效先是鹳逺取以破卵也
　　江应宿治王祠部安人孕三月腰腹逓痛漏下不止气涌胀闷速予诊视六脉数平昔脉极沉细此必怒动肝火挟相火而生内热喜脉不滑未至离经犹可保也以条芩白术枳殻香附茯苓阿胶白芍当归陈皮煎调鹿角煅酒淬细末一钱更进抑青丸一服痛已数服平复
　　一妊娠六月体倦食少劳役见血用六君加当归熟地升麻柴胡而愈【用升柴人所不知】
　　堕胎【琇按凡胎堕皆由三阴虚而内热石山水涸禾枯土削木倒之喻诚为至当学者宜恪遵之立斋两案乃胎既堕后之法与安胎不同分别观之可也】
　　丹溪治一妇有胎至三个月之左右即堕其脉左大无力重取则濇乃血少也以其妙年只补中气使血自荣时正初夏浓煎白术汤调黄芩末一钱服之至三四两得保全而生
　　一妇年三十余或经住或成形未具其胎必堕察其性急多怒色黑气实此相火太盛不能生气化胎反食气伤精故也【亦壮火食气之理】因令住经第二月用黄芩白术当归甘草服至三月尽止药后生一子
　　一妇经住三月后尺脉或濇或微弱其妇却无病知是子宫真气不全故阳不施阴不化精血虽凝终不成形至产血块或产血胞
　　一妇腹渐大如怀子至十月求易产药察其神色甚困难与之药不数日生白虫半桶葢由妇之元气太虚精血虽凝不能成胎而为秽腐蕴积之乆湿化为热湿热生虫理之所有亦须周十月之气发动而产终非佳兆其妇不及月死湿热生虫譬之沟渠汚浊积乆不流则诸虫生于其间矣
　　石山治一妇长痩色黄白性躁急年三十余常患堕胎已七八见矣诊其脉皆柔软无力两尺虽浮而弱不任寻按曰此因胎堕太多气血耗甚胎无滋养故频堕譬之水涸而禾枯土削而木倒也况三月五月正属少阳火动之时加以性躁而激发之故堕多在三五七月也宜用大补汤去桂加黄栢黄芩煎服仍用研末蜜丸服之庶可保生服半年胎固而生二子
　　钱仲阳治一孕妇病医言胎且堕钱曰娠者五藏传养率六旬乃更其月偏补之何必堕己而母子皆全
　　陈斗嵓治一妇有胎四月堕下逾旬腹肿发热气喘脉洪盛面赤口臭舌青黑陈诊之曰脉洪盛者胎未堕也【产后气喘脉洪法在不治此所以得生者全在逾旬二字若非胎未堕决不能至逾旬】面赤心火盛而血干也舌青口臭肝既絶而胎死矣内外皆曰胎堕乆矣复诊色脉如前以蛇蜕煎汤下平胃散加芒硝归尾一倍服之须臾腹鸣如雷腰腹阵痛复一死胎堕下病亦愈
　　陈仁甫治一妇年近四十禀气素弱自去其胎五日内渐渐腹胀如鼓至心前上吐不能食用补药不效【此用补不效后案用破血益甚宜参看】诊六脉微弱但只呌胀死此乃损伤脾气而作胀虽然当急则治其标也若泥用丹溪方法恐缓不及事矣用桃仁承气加朴实倍硝黄煎服四分吐去其一至次日早仍不通事急又服琥珀丸三钱至申时大通胀减【小调经之用琥珀良有以也】但体倦四肢无力口不知味发热再用参茋归芍术陈查煎服八剂而安
　　薛立斋治一妊娠五月服翦红丸而堕腹中胀痛服破血之剂益甚以手按之益痛薛曰此峻药重伤脾胃受患用八珍倍人参黄茋半夏乳香没药二剂而痛止数剂全愈【痛以手按之痛不痛分虚实立斋以按之痛甚竟作大虚治非明眼者不能】
　　一妇素怯弱四月生女自乳患疥疮年余不愈遂至羸困五月勉强执姑丧礼旬月每欲卧一日感气忽患心脾高肿作痛手不可按而呕吐不止六脉微细之极医以为脉虽虚而病形则实误认诸痛不可补气乃用青皮香附吴茱等药而愈【琇按肝气冲逆初服破散之剂颇有小效】继复患疟且堕胎又投理气行气之剂病去元气转脱再投参茋补剂不应矣六脉如系欲絶薛诊云皆理气之剂损真之误也连投参茋归术附子姜桂六剂间用八味丸五日眠食渐甘六脉全复薛云心脾疼痛时即当服此等药疟亦不作矣
　　江篁南治一妇人堕胎后血不止食少中满倦怠烦躁脉沉大而数重取渐乃作怒气伤肝感动胃气以二陈汤加川芎白术砂仁二十贴而安
　　江应宿治汪镐妻年三十五嵗厌产误服打胎药下血如崩漏旬余腹痛一阵即行或时鼻防诸药不效予诊得六脉数而微乃厥阳之火泛逆投四物换生地加阿胶炒黑山栀子蒲黄一剂而愈【江云内热而虚致堕者居多葢孕三五月上属少阳相火所以易堕不然何以黄芩白术阿胶等至为安胎之圣药也】胎产并病【琇按孕妇热病胎堕多死宜先取井底泥涂腹上防住其胎燥即易之再以药治症多获两全】
　　政和中蔡鲁公之孙妇有孕及期而病国医皆以为阳症伤寒惧胎堕不敢投凉剂张鋭视之曰儿处胎十月将生矣何药之能败即以常法与药且使倍服之半日而儿生病亦失去明日妇大泄而喉闭不入食众医复指其疵且曰二疾如冰炭又产蓐甫近虽司命无若之何张曰无庸忧将使即日愈乃取药数十粒使吞之咽喉即通下泄亦止【琇按此妇必元气素实又十月既足产则热随血去故病如失至大防喉间必由苦寒倍进所伤故服理中而愈其功罪正不相掩】及满月鲁公酌酒为寿曰君术通神吾不敢知敢问一药而愈二疾何也张曰此于经无所载特以意处之向者所用乃附子理中丸裹以紫雪尔方喉闭不通非至寒药不为用既以下咽即化消无余其得至腹中者附子力也故一服而两疾愈公大加叹异【夷坚志】
　　愚尝闻一妇寒月中产后腹大痛觉有块百方不治一人教以羊肉四两熟地黄二两生姜一两【此与当归羊肉汤同义苐以地黄易当归耳】水煎服之二三次愈
　　胎热
　　一妇将临月两目忽然失眀不见灯火头痛晕项腮肿满不能转颈诸治不差反加危困偶得消风防服之【出胎产须知】病减七八获安分娩其眼吊起人物不辨乃以四物汤加荆芥防风更服眼科天门冬饮子二方间服目渐稍明大忌酒麫煎炙鸡羊鹅鸭豆腐辛辣热物并房劳葢此症因怀妊多居火间衣着太暖伏热在内或酒麫炙煿热物太过以致胎热也
　　石山治一妇懐妊八月尝病腰痛不能转侧大便燥结医用人参等补剂痛益加用硝黄通利之药燥结虽行而痛如故汪诊之脉稍洪近驶曰血热血滞也宜用四物加木香乳没黄栢火麻仁煎服四五贴痛稍减燥结润复加发热面赤或时寒仍用前方去乳没黄栢加柴胡黄芩服二贴而寒热除又背心觉寒腰痛复作汪曰血已利矣可于前方加人参一钱服之而安
　　江篁南治一妇妊娠三月因闪挫伤胎腰痛小腹疼下血内有热用当归白术黄芩上熟地川芎防风砂仁中艾叶上香附下【上下之分即君臣佐使之法】右用水煎服血止小腹不痛去砂仁又用鸡子黄三个以酒搅化煮熟食之即痊【夲草鸡子黄治胎漏】
　　难产【催生竒效方　归身　川芎　益母各五钱丹参　兎丝　车前草各二钱　白芷三分】
　　淳于意治菑州王美人懐子而不乳来召臣意意徃饮以莨药一撮以酒饮之旋乳意复诊其脉而脉躁躁者有余病即饮以消石一齐出血血如豆比五六枚
　　滑伯仁治一妇人产难七日而不乳且食甚少伯仁视之乃以凉粥一盂擂碎枫叶煎汤调啖之旋乳或诘其理滑曰此妇食甚少未有无谷气而能生者夫枫叶先生先落后生后落故以作汤饮也
　　丹溪曰世之难产者徃徃见于郁闷安佚之人富贵奉养之家若贫贱辛苦者无有也方书只有痩胎饮一论而其方为湖阳公主作也实非极至之言何者见用此方其难自若予族妹苦于难产后遇孕则触而去之予甚悯焉视其形肥而勤于女工搆思旬日悟曰此正与湖阳公主相反彼奉养之人其气必实耗其气使和平故易产今形肥知其气虚乆坐知其不运而其气愈弱乆坐胞胎因母气不能自运耳当补其母之气则儿健而易产今其有孕至五六个月遂于大全方紫苏饮加补气药与十数贴因得男而甚快后遂以此方随人之形色性禀参以时令加减与之无不应者因名其方曰大达生散
　　厐安常治一妇将产七日而子不下百治不效厐视之令其家人以汤温其腰腹自为上下拊摩孕者觉肠胃微痛呻吟间生一男子其家惊喜而莫知所以厐曰儿已出胞而一手误执母肠不能复脱故非符药所能为吾隔腹扪儿手所在针其虎口痛即缩手所以遽生无他术也取儿视之右手虎口针痕存焉
　　一妇累日产不下服催生药不效厐曰此必坐草太早心下懐惧气结而不行【气行血行之理】非不顺也素问云恐则气下葢恐则精神怯怯则上焦闭闭则气逆逆则下焦胀气乃不行矣以紫苏饮一服便产及妇人六七月子悬者用此徃徃有效不数日胎便下其方紫苏叶一钱大腹皮人参川芎陈皮白芍各五分当归三分甘草一分细切分作三服每服以水一盏半生姜四片葱白七寸煎七分空心服
　　陈良甫治一妇有孕七个月逺归忽然胎上冲心而痛坐卧不安两医治之不效遂言胎已死矣己用萆麻子研烂加麝香调贴脐中以下之甚危急陈诊视两尺脉絶他脉平和陈问医作何症治之荅曰死胎也陈曰何以知之曰两尺脉沉絶陈曰误矣此子悬也【观此凡两尺沉细未可断胎死】若是胎死却有辨处面赤舌青子死母活面青舌赤母死子活唇口俱青母子俱死今面不赤舌不青其子未死是胎上廹心宜紫苏饮治之至十贴而胎乃近下矣【琇按此案当入子悬不当入难产】
　　吴茭山治一妇产难三日不下服破血行经之药俱罔效吴制一方以车前为君【车前以生者为佳佐白芷尤妙】冬葵子为臣白芷枳殻为佐使己服午产众医异之吴曰本草谓催生以此为君毛诗采芣苢以防难产【江云其详诸症辨疑可考】
　　盛启东为御医侍禁掖忽夜半召入宫锦帐中出手按脉盛曰六脉已离经此必母后将分娩但子抱母心非针不能下且难两全中使具状闻上曰俟母后商之后曰得子可安天下全我何为命用针针出即生太子是为宣宗
　　刘复真遇府判女产不利己敛刘以红花浓煎扶女于凳上以绵帛蘸汤遏之连以浇帛上以噐盛水又暖又淋乆而苏醒遂生男子葢遇严冬血冷凝滞不行温则产见亦神矣哉
　　薛立斋治地官李孟卿娶继室年三十五孕虑其难产与加味芎归汤四剂傋用果产门不开服之乃产
　　西宾费怀徳之室下血甚多产门不开两日不生服前药一剂即时而产后育胎并无此症费传与服者皆效
　　一妇人分娩最易至四十妊娠下血甚多产门不开亦与前汤一剂又用无忧散斤许一剂煎熟时时饮之以助其血而产
　　一医宿客店值店妇数日不产下体已冷无药甚窘以椒橙叶茱茰等煎汤可下手则和脐腹人门处皆淋洗之气温血行遂产
　　石山治一妇常患横生逆产七八胎矣子皆不育汪诊脉皆细濡颇曰此气血两虚兼热也或曰气血有余方成妊娠气血既亏安能胎耶汪曰观其形长痩而脉细濡属于气血两虚色青脉属于肝火时炽而两尺浮滑似血虚为轻而气虚为重也宜以补阴丸除陈皮倍加香附参茋蜜丸服之常令接续逾年临产果顺而育一子
　　湖阳公主难产方士进枳殻四两甘草二两为细末每服空心一钱如茶防服自五月后一日一服易产仍无胎中诸患此与富室安逸奉养厚者宜耳
　　于法开善医术甞行暮投主人妻产而儿积日不堕开曰此易治耳杀一肥羊食十余脔而针之须臾羊膋裹儿出精妙如此【焦氏类林】
　　盘肠产
　　赵都运恭人每产则子肠先出然后产子产后其肠不収甚以为苦名曰盘肠产医莫能疗偶在建昌得一生婆施法而収之其法以醋半盏新汲冷水七分碗调停噀产母面每噀一缩三噀収尽此良方也宿按盘肠产乃中气虚努力脱出与脱肛同宜于怀孕时多服补中升提药庶几可免若脱出多取麻油抹之勿令见风以萆麻子四十九粒去殻捣烂贴产妇顶心服补中益气加升麻胜于冷水噀面多矣
　　胎肖胎忌
　　矾昌高八舍家轩墀间畜数年生育至百余其家产子四五人皆胸伛偻葢孕妇感其气所致
　　至正末越有夫妇二人于大善寺金刚神侧防苇而居其妇产一子首两肉角鼻孔昻缩类所谓夜叉形葢产妇依止土偶便禀得此形古人胎敎不可不谨
　　陈白云家篱落间植决明家人摘以下茶生三子皆短而跛而王氏女甥亦跛予皆识之又防稽民朱氏一子亦然其家亦甞种之悉防去【霏雪録】
　　房室之戒多矣而天变为尤月令先雷三日奋木铎以令兆民曰雷将发声有不戒其容止者生子不备必有凶灾谓其凟天威也今人之生子而形残体缺者又安知其不犯斯禁耶为人父母者宜识之噫迅雷风烈必变岂有是哉【杂记】
　　胎妇饮食忌【附】
</div>
    <div class="pagination">
<a href="名医类案_page26.html">上一页</a><span>...</span><a href="名医类案_page22.html">22</a><a href="名医类案_page23.html">23</a><a href="名医类案_page24.html">24</a><a href="名医类案_page25.html">25</a><a href="名医类案_page26.html">26</a><span class="current-page">27</span><a href="名医类案_page28.html">28</a><a href="名医类案_page29.html">29</a><a href="名医类案_page30.html">30</a><a href="名医类案_page31.html">31</a><a href="名医类案_page32.html">32</a><a href="名医类案_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
