<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 24 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 24 页/共 41 页</h1>
    <div class="content">　　下利已瘥，至年月日时复发者，以病不尽故也。当下之，大承气汤。（以上数承气汤，本虚者当别议。）

　　下利谵语者，有燥矢故也。小承气汤主之。下利便脓血者，桃花汤主之。热利下重者，白头翁汤主之。

　　下利后更烦，按之心下濡者，为虚烦也，栀子豉汤主之。下利清谷，里寒外热，汗出而厥者，通脉四逆汤主之。下利腹痛，紫参汤主之。干呕下利，黄芩汤主之。上此下利一章，后世名医诸书，皆以为法。古之所谓下利，即今之所谓泄泻也。内有治伤寒数方，仲景用治杂病，今全录之，使后人知云治伤寒有法，治杂病有方者非也。伤寒杂病同一法矣。

　　丹溪云：有湿、有气虚、火、痰、食积。戴复庵云：泻水腹不痛者，湿也。饮食入胃，辄后之，完谷不化者，气虚也。腹痛泻水，肠鸣，痛一阵泻一阵者，火也。

　　或泻或不泻，或多或少者，痰也。腹痛甚而泻，泻后痛减者，食积也。湿多成五泄。戴云：餐泄者，水谷不化而完出，湿兼风也。溏泄者，渐下污积粘垢，湿兼热也。 泄者，所下澄彻清冷，小便清白，湿兼寒也。濡泄者，体重软弱，泄下多水，湿自甚也。滑泄者，久下不能禁固，湿胜气脱也。湿泻脉濡细，乃太阴经脾土受湿，泄水虚滑，身重微满，不知谷味，口不渴，久雨泉溢河溢，或运气湿土司令之时，多有此疾。宜除湿汤吞戊己丸，佐以胃苓汤，重者术附汤。东垣云：予病脾胃久衰，视听半失，此阴盛乘阳，加之气短，精神不足，此由弦脉令虚，多言之过也。皆阳气衰弱不得舒伸，伏匿于阴中耳。癸卯岁六七月间，淫雨阴寒，逾月不止，时人多病泄利。一日予体重肢节疼痛，大便泄并下者三，而小便闭塞。思其治法，按《内经》标本论，大小不利，无问标本，先利小便。又云：在下者引而竭之，亦是先利小便也。又云：诸泄利，小便不利，先分利之。又云：治湿不利小便，非其治也。

　　皆言当利小便，必用淡味渗泄之剂以利之，是其法也。噫，圣人之法，虽布在方策，其不尽者，可以意求耳。今客邪寒湿之淫，从外而入里，以暴加之，若从已上法度，用淡渗之剂以除之，病虽即已，是降之又降，是复益其阴，而重竭其阳，则阳气愈削而精神愈短矣。是阴重强、阳重衰，反助其邪之谓也。故必用升阳风药即瘥，以羌活、独活、柴胡、升麻各一钱，防风根半钱，炙甘草半钱，同 咀，水二钟煎至一盏，去渣稍热服。大法云：湿寒之胜，助风以平之。又曰：下者举之，得阳气升腾而去矣。又法云：客者除之，是因曲而为之直也。夫圣人之法，可以类推，举一而知百者也。若不达升降浮沉之理，而一概施治，其愈者幸也。湿兼寒泻，《内经》曰：湿胜则濡泄。《甲乙经》云：寒气客于下焦，传为濡泄。夫脾者，五脏之至阴，其性恶寒湿。今寒湿之气内客于脾，故不能裨助胃气腐熟水谷，致清浊不分，水入肠间，虚莫能制，故洞泄如水，随气而下，谓之濡泄。法当除湿利小便也，治之以对金饮子。湿兼热泻，益元散、参萸丸。湿兼风，见餐泄条。寒泻，脉沉细或弦迟，身冷口不渴，小便清白，或腹中绵绵作疼，宜理中汤、附子温中汤、浆水散。暴泄如水，周身汗出，一身尽冷，脉沉而弱，气少而不能语，甚者加吐，此谓紧病，宜以浆水散治之。若太阳经伤动，传太阴下利，为 溏，大肠不能禁固，卒然而下，中有硬物，欲起而又下，欲了而又不了，小便多清，此寒也，宜温之。

　　春夏桂枝汤，秋冬白术汤。理中汤治泄泻，加橘红、茯苓各一两，名补中汤。若溏泄不已者，于补中汤内加附子一两，不喜饮食，水谷不化者，再加砂仁一两，共成八味。仲景云：下利不止，医以理中与之，利益甚。理中者，理中焦。此利在下焦，赤石脂禹余粮汤主之。用此加法则能理下焦矣。戴云：寒泻，寒气在腹，攻刺作痛，洞下清水，腹内雷鸣，米饮不化者，理中汤，或附子补中汤，吞大已寒丸，或附子桂香丸。畏食者，八味丸。元是冷泻，因泻而烦躁引饮，转饮转泻者，参附汤、连理汤。

　　如寒泻服上药未效，宜木香汤，或姜附汤、六柱汤，吞震灵丹、养气丹。手足厥逆者，兼进朱砂丹。

　　药食方入口而即下者，名曰直肠，难治。如泻已愈，而精神未复旧者，宜十补饮。寒泻腹中大疼，服前药外，兼进乳豆丸。服诸热药以温中，并不见效，登圊不迭，秽物随出，此属下焦。宜桃花丸二五粒，诃梨勒丸以涩之。按戴方多过于亢热，用者审之。热泻，脉数疾或洪大，口干燥，身多动，音声响亮，暴注下迫，益元散加芩、连、灯心、淡竹叶之属。泄而身热，小便不利，口渴者，益元、五苓。

　　若火多，四苓加木通、黄芩。泄而困倦不便者，及脉数虚热者，宜参、术、滑石、苓、通。泄而脉滑坚者，实热。宜大承气汤。戴云：热泻，粪色赤黄，弹响作疼，粪门焦痛，粪出谷道，犹如汤热，烦渴，小便不利，宜五苓散吞香连丸。凡泻津液既去，口必渴，小便多是赤涩，未可便作热论，的知热泻，方用冷剂。不然，勿妄投以致增剧。玉龙丸，治一切伏暑泄泻神效。理中汤加茯苓、黄连，名连理汤，用之多有奇功。且如今当暑月，若的知暑泻，自合用暑药，的知冷泻，自合用热药，中间有一等盛暑，又复内伤生冷，非连理汤不可。下泄无度，泄后却弹过响，肛门热，小便赤涩，心下烦渴，且又喜冷，此药为宜。若元是暑泻，经久下元虚甚，日夜频并，暑毒之势已，然而泻不已，复用暑药，则决不能取效，便用姜附辈，又似难施，疑似之间，尤宜用此。气泻，肠鸣气走，胸膈痞闷，腹急而痛，泻则腹下稍可，须臾又急，亦有腹急气塞而不通者，此由中脘停滞，气不流转，水谷不分所致。戴法用大七香丸，入米煎服。久而不愈者，五膈宽中散吞震灵丹，仍佐以米饮调香附末。调气散。《金匮》诃梨勒散，治气利。气虚泻，用四君子汤加曲、柏、升、柴，吞二神加木香丸。积滞泄泻，腹必耕痛方泄者是也。或肚腹满，按之坚者亦是也。受病浅者，宜神曲之类消导之。病深而顽者，必用进退承气之类，下之方安。伤食泻，因饮食过多，脾胃之气不足以运化而泻。其人必噫气如败卵臭，宜治中汤加砂仁半钱，曲 枳术丸。或七香丸、红丸子杂服。食积腹疼而泻，不可遽用治中 住，宜先用消导推荡之药。或因食一物过伤而泻，后复食之即泻者，以脾为所伤未复而然，宜大建脾汤，（寒者可用。）仍烧所伤之物，存性为末，三五钱重，调服。因食冷物停滞伤脾，脾气不暖，所食之物，不能消化，泻出而食物如故，宜治中汤加干葛，吞酒煮黄连丸。有脾气久虚，不受饮食者，食毕即肠鸣腹急，尽下所食之物方快，不食则无事，俗名录食泻，经年累月，宜快脾丸。因伤于酒，每晨起必泻者，宜理中汤加干葛，吞酒煮黄连丸。或葛花解酲汤吞之。因伤面而泻者，养胃汤加莱菔子炒研一钱，痛者更加木香五分，泻甚者去藿香，加炮姜如其数。痰泻，二陈汤、海石、青黛、黄芩、神曲、姜汁、竹沥为丸。每服三五十丸。少者必用吐法，吐之方愈。一男子夜数如厕，或教以生姜一两，碎之，半夏汤洗，与大枣各三十枚，水一升，瓷瓶中慢火烧为熟水，时时呷之，数日便已。每日五更即泄泻，有酒积、有寒积、有食积、有肾虚，俗呼脾肾泄。有人每早须大泻一行，或腹痛，或不腹痛，空心服热药亦无效。有人教以夜食前，又进热药一服遂安，后如此常服愈。盖暖药虽平旦服之，至夜力已尽，无以敌一夜阴气之故也。有人每五更将天明时必溏利一次，有人云此名肾泄，服五味子散顿愈。有人久泄，早必泄一二行，泄后便轻快，脉滑而少弱，先与浓朴和中丸五十丸，大下之后，以白术为君，枳壳、半夏、茯苓为臣，浓朴、炙甘草、芩、连、川芎、滑石为佐，吴茱萸十余粒为使，生姜煎服，十余帖而愈。戴云：有每日五更初洞泻，服止泻药并无效，米饮下五味丸，或专以北五味煎饮。虽节省饮食，大段忌口，但得日间上半夜无事，近五更其泻复作。

　　此病在肾分。水饮下二神丸及椒朴丸，或平胃散下小茴香丸。二神丸合五味子散，名为四神丸，治泻尤妙。小便不利而泄，若津液偏渗于大肠，大便泻而小便少者，用胃苓散分利之。若阴阳已分而小便短少，此脾肺气虚不能生水也，宜补中益气汤加麦门、五味。阴火上炎而小便赤少，此肺气受伤不能生水也，用六味地黄丸加麦门、五味。肾经阴虚，阳无所生，而小便短少者，用滋肾丸、肾气丸。肾经阳虚，阴无所化，而小便短少者，用益气汤、六味丸。若误用渗泄分利，复伤阳气，阴无所生，而小便益不利，则肿胀之证作而疾危矣。凡大便泄，服理中汤，小便不利，大便反泄，不知气化之过。

　　本肺不传化，以纯热之药治之，是以转泄，少服则不止，多服则愈热，所以不分。若以青皮、陈皮之类治之则可。经云：膀胱者，州都之官，津液脏焉，气化则能出矣。泄而口渴引饮，此为津液内亡，用钱氏白术散，或补中益气汤。肾水不足之人患泄，或过服分利之剂而渴者，加减八味丸。失治，必变小便不利，水肿胀满等危证矣。水渍入胃，名为溢饮滑泄，渴能饮水，水下复泄，泄而大渴，此无药证，当灸大 。（在第一椎下陷中。）滑泻，东垣云：中焦气弱，脾胃受寒冷，大便滑泄，腹中雷鸣，或因误下，末传寒中，复遇时寒，四肢厥逆，心胃绞痛，冷汗不止，此肾之脾胃虚也。沉香温胃丸治之。薛氏曰：前证若脾胃虚寒下陷者，用补中益气汤，加木香、肉豆蔻、补骨脂。若脾气虚寒不禁者，用六君子汤，加炮姜、肉桂。若命门火衰，脾土虚寒者，用八味丸。若脾肾气血俱虚者，用十全大补汤送四神丸。若大便滑利，小便闭涩，或肢体渐肿，喘嗽唾痰，为脾肾气血俱虚。宜用十全大补汤送四神丸。若大便滑利，小便闭涩，或肢体渐肿，喘嗽唾痰，为脾胃亏损，宜《金匮》加减肾气丸。《保命集》云：虚滑久而不止者，多传变为利，太阴传少阴是为鬼邪，先以浓朴枳实汤，防其传变。按此法实者用之，虚者不若四神丸实肾之为得也。收涩之剂，固肠丸、诃子散，皆治热滑。扶脾丸、桃花丸、诃子丸、赤石脂禹余粮汤，皆治寒滑。泻已愈，至明年此月日时复发者，有积故也。脾主信，故至期复发。热积，大承气汤。寒积、感应丸。虚者，以保和丸加三棱、蓬术之属投之。赵以德云：昔闻先生言泄泻之病，其类多端，得于六淫五邪、饮食所伤之外，复有杂合之邪，似难执法而治，乃见先生治气暴脱而虚，顿泻，不知人，口眼俱闭，呼吸微甚，殆欲绝者，急灸气海，饮人参膏十余斤而愈。治阴虚而肾不能司禁固之权者，峻补其肾。治积痰在肺，致其所合大肠之气不固者，涌出上焦之痰，则肺气下降，而大肠之虚自复矣。治忧思太过，脾气结而不能升举，陷入下焦而成泄泻者，开其郁结，补其脾胃，使谷气升发也。凡此之类，不可枚举。因问先生治病何其神也，先生曰无他，圆机活法，具在《内经》，熟之自得矣。

　　【飧泄】水谷不化而完出是也，《史记·仓公传》 风即此。经云：清气在下，则生餐泄。又曰：久风入中，则为肠风餐泄。夫脾胃土也，气冲和以化为事，今清气下降而不升，则风邪久而干胃，是木贼土也，故冲和之气不能化而令物完出，谓之餐泄。或饮食太过，肠胃所伤，亦致米谷不化，此俗呼水谷利也。法当下者举之而消克之也，以加减木香散主之。东垣云：清气在下者，乃人之脾胃气衰，不能升发阳气，故用升麻、柴胡，助甘辛之味，以引元气之升，不令下陷为餐泄也。又云：凡泄则水谷不化，谓之餐泄。是清气在下，乃胃气不升，上古圣人皆以升浮药扶持胃气，一服而愈，知病在中焦脾胃也。《脉诀》曰：湿多成五泄。湿者，胃之别名也。病本在胃，真气弱。真气者，谷气也。不能克化饮食，乃湿盛故也。以此论之，正以脾胃之弱故也。初病夺食，或绝不食一二日，使胃气日胜，泄不作也。今已成大泄矣，经云：治湿不利小便，非其治也。

　　又云：下焦如渎。又云：在下者引而竭之。惟此证不宜。此论其病得之于胃气下流，清气不升，阳道不行，宜升宜举，不宜利小便。《灵枢》云：头有疾，取之足，谓阳病在阴也。足有疾，取之上，谓阴病在阳也。中有疾，旁取之。旁者，少阳甲胆是也。中者、脾胃也。脾胃有疾，取之足少阳。甲胆者，甲风是也，东方春也。胃中谷气者，便是风化也。作一体而认，故曰胃中湿胜而成泄泻，宜助甲胆风胜以克之，又是升阳助清气上行之法也。又一说，中焦元气不足，溲便为之变，肠为之苦鸣，亦缘胃气不升，故令甲气上行。又云：风胜湿也。大抵此证，本胃气弱，不能化食，夺食则一日而可止。夫夺食之理，为胃弱不能克化，食则为泄，如食不下何以作泄，更当以药滋养元气令和，候泄止渐与食，胃胜则安矣。若食不化者，于升阳风药内加炒曲同煎。兼食入顿至心头者，胃之上口也，必口沃沫，或食入反出，皆胃土停寒，其右手关脉中弦，按之洪缓，是风热湿相合，谷气不行，清气不升，为弦脉之寒所隔，故不下也。曲之热亦能去之。若反胃者，更加半夏、生姜，入于风药内同煎。夺食少食，欲使胃气强盛也。若药剂大则胃不胜药，泄亦不止，当渐渐与之。今病既久，已至衰弱，当以常法治之，不可多服饵也。人之肉，如地之土，岂可人而无肉，故肉消尽则死矣。消瘦之人，有必死者八，《内经》有七，《外经》有一。又病肌肉去尽，勿治之，天命也。如肌肉不至瘦尽，当急疗之，宜先夺食而益胃气，便与升阳。先助真气，次用风药胜湿，以助升腾之气，病可已矣。余皆勿论，此治之上法也。（治用升阳除湿汤之类是也。）春伤于风，夏生餐泄，木在时为春，在人为肝，在天为风。风者、无形之清气也，当春之时，发为温令，反为寒折，是三春之月行三冬之令也，以是知水为太过矣。水既太过，金肃愈严，是所胜者乘之而妄行也。所胜者乘之，则木虚明矣。故经曰：从后来者为虚邪。

　　木气既虚，火令不及，是所生者受病也，故所不胜者侮之，是以土来木之分，变而为餐泄也。故经曰：清气在下，则生餐泄。以其湿令当权，故餐泄之候，发之于夏也。若当春之时，木不发生，温令未显，止行冬令，是谓伤卫，以其阳气不出地之外也，当以麻黄汤发之。麻黄味苦，味之薄者，乃阴中之阳也。故从水中补木而泻水，发出津液为汗也。若春木既生，温令已显，阳气出于地之上，寒再至而复折之，当以轻发之，谓已得少阳之气，不必用麻黄也。春伤于风，夏生餐泄，所以病发于夏者，以木绝于夏，而土旺于长夏，湿本有下行之体，故餐泄于夏也。不病于春者，以其春时风虽有伤，木实当权，故餐泄不病于木之时，而发于湿之分也。经曰：至而不至，是为不及，所胜妄行，所不胜者搏之，所生者受病，此之谓也。仲景法，下利清谷，里寒外热，汗出而厥者，通脉四逆汤主之。河间法，餐泄，风冷入中，泄利不止，脉虚而细，日夜数行，口干腹痛不已，白术汤主之。东垣云：泄利餐泄，身热，脉弦腹痛而渴，及头痛微汗，宜防风芍药汤。东垣所云：内动之风也。经云：春伤于风，夏生餐泄。又云：久风为餐泄。又云：虚邪之中人也，始于皮肤，留而不去，传舍于络脉；留而不去，传舍于经；留而不去，传舍于输；留而不去，传舍于伏冲之脉；留而不去，传舍于肠胃。在肠胃之时，贲响腹胀，多寒则肠鸣餐泄，食不化，则非内动之风也。洁古云：大渴引饮，多致水谷一时下者，宜灸大椎三五壮，或用车前子、雷丸、白术、茯苓及五苓散等药渗之。又如久风为餐泄者，则不饮水而谷完出，治法当以宣风散导之，后服苍术防风汤。餐泄以风为根，风非汗不出。有病此者，腹中雷鸣，泄注水谷不分，小便涩滞，皆以脾胃虚寒故耳，服豆蔻、乌梅、粟壳、干姜、附子，曾无一效，中脘脐下灸已数千，燥热转甚，津液涸竭，瘦削无力，饮食减少。延予视之，予以应象论曰，热气在下，水谷不分，化生餐泄，寒气在上，则生 胀，而气不散何也，阴静而阳动故也。诊其脉两手皆浮大而长，身表微热，用桂枝麻黄汤，以姜枣煎。大剂连进三服，汗出终日，至旦而愈。次以胃风汤和其脏腑，调养阴阳，食进而愈。经云：脾虚则腹满肠鸣，泄食不化。又云：餐泄取三阴。三阴者，太阴也。宜补中益气汤，以白芍药代当归主之。又云：肾脏志，志有余，腹胀餐泄，泻然筋血。又云：肝足厥阴之脉，所生病者，胸满呕逆，餐泄，视盛、虚、寒、热、陷下施法。此皆内因无风者也。

　　第六册　大小腑门

　　滞下

　　古以赤为热，白为冷。至金河间、李东垣始非之。刘谓诸痢皆由乎热，而以赤属之心火，黄属之脾土，白属之肺金，青属肝木，黑乃热之极而反兼肾水之化。其诸泻利皆兼于湿，湿主于痞，以致怫郁，气不得宣通，湿热甚于肠胃之中，因以成肠胃之燥，故里急后重，小便赤涩。谓治诸痢，莫若以辛苦寒药而治，或微加辛热佐之。辛能开郁，苦能燥湿，寒能胜热，使气宣平而已。行血则便血自愈，调气则后重自除。李从脾胃病者而论，则曰上逆于肺为白，下传于阴为赤。《卫生宝鉴》因谓太阴主泻，传于少阴为痢。由泄亡津液而火就燥，肾恶燥，居下焦血分也，其受邪者，故便脓血。然亦赤黄为热，青白为寒。丹溪谓滞下，因火热下迫而致里急后重，用刘氏之治湿热，李氏之保脾土，更复一一较量气血虚实以施治。三家皆发前代之未发，而举其要也。予尝因是而研究之，自其五色分五脏者言，则可见湿热之中，具有五邪之相挟。自其上逆下传气血者言，则可见五脏六腑十二经脉之气血，诸邪皆得伤之，而为痢之赤白。本自其湿热为病者言，则可见由来致成湿热之故非一端。自其分痢有虚实者言，则可见凡在痢病者中所有之证，如烦躁者，咽干舌黑者，哕噫后重者，腹痛者，胀满者，脚痛肿弱之类，悉有虚实之殊。是故予于痢证，直断之种种为邪入胃以成湿热，经脏受伤，其气伤则病于肺，血伤则传于心，心肺者，气血之主也，气血所行之方既病，安得不归所主之脏乎。而大小肠者，心肺之合也，出纳水谷，糟粕转输之官。胃乃大小肠之总司，又是五脏六腑十二经脉禀气之海。苟有内外之邪，凡损伤于经脏者，或移其邪入胃，胃属土，湿之化，胃受邪则湿气不化，怫郁而成湿热矣。或心肺移气血之病，传之于合，大肠独受其病，则气凝注而成白痢，小肠独受其病，则血凝注而成赤痢，大小肠通受其病，则赤白相混而下。胃之湿热，淫于大小肠者亦如之，其色兼黄。若色之黑者有二，如色之焦黑，此极热兼水化之黑也。如黑之光若漆者，此瘀血也。或曰治利从肠胃，世人所守之法也。今乃复求其初感之邪，与初受之经，将何为哉？曰：病在肠胃者，是其标也，所感之邪与初受之经者，是其本也。且《内经》于治标本，各有所宜，施之先后，况所传变之法，又与伤寒表里无异，何可不求之乎，岂止此而已。至若肠胃自感而病，亦当以邪正分，或正气先虚而受邪，或因邪而致虚，则以先者为本，后者为标。与夫积之新旧亦如之。旧积者，停食结痰所化之积也。新积者，旧积去后而气血复郁所生者也。旧积当先下之，新积则不宜下，其故何哉？盖肠胃之腐熟水谷，转输糟粕者，皆荣卫洒陈六腑之功。今肠胃有邪，则荣卫营运至此，其机为之阻不能施化，故卫气郁而不舒，荣血泣而不行，于是饮食结痰停于胃，糟粕留于肠，与所郁气泣血之积，相挟成滞下病矣。如是者必当下之，以通壅塞，利荣卫之行。至于升降仍不行，卫气复郁，荣血复泣，又成新积，故病如初。若是者，不必求邪以治，但理卫气以开通腠理，和荣血以调顺阴阳，阴阳调，腠理开，则升降之道行，其积不治而自消矣。然而旧积亦有不可下者，先因荣卫之虚，不能转输其食积，必当先补荣卫，资肠胃之真气充溢，然后下之，庶无失矣。予数见俗方，惟守十数方治利，不过攻之、涩之而已矣，安知攻病之药，皆是耗气损血之剂，用之不已，甚至于气散血亡，五脏空虚，精惫神去而死。其固涩之，又皆足以增其气郁血泣之病，转生腹胀，下为足肿，上为喘呼，诸疾作焉。世人之法，何足守乎。

　　丹溪云：痢初得之，必用调胃承气，及大小承气。有男子五十余，下利，昼有积，淡红色，夜无积，食自进。先吃小胃丹两服，再与四十丸，次六十丸，去积，却与断下。按此惟实者宜之，虚者以芍药汤、益元散、保和丸之类汤积。芍药汤，治下血调气。经曰：溲而便脓血，知气行而血止也。行血则便血自安，调气则后重自除。益元散，治身发热，下痢赤白，小便不利，汤胃中积聚。下痢势恶，频并窘痛，或久不愈，诸药不止，须吐下之，以开除湿热痞闷积滞，而使气液宣行者，宜玄青丸逐之。《玄珠》利积丸亦可。《玄珠》云：下痢赤白，腹满胀痛，里急，上渴引饮，小水赤涩，此积滞也。宜泄其热，中用清肠丸、导气丸，推其积滞而利自止矣。凡治积聚之证，轻则温而利之，清肠丸是也。重者天真散、舟车丸下之，下后勿便补之，其或力倦，自觉气少，恶食，此为挟虚证，宜加白术、当归身尾，甚者加人参，若又十分重者，止用此药加陈皮补之，虚回而痢自止矣。丹溪治叶先生患滞下，后甚逼迫，正合承气证，但气口虚，形虽实而面黄积白，此必平昔食过饱而胃受伤，宁忍二三日辛苦，遂与参、术、陈皮、芍药等补药十余帖，至三日后胃气稍完，与承气二帖而安。苟不先补完胃气之伤，而遽行承气，宁免后患乎。（以上汤积。）

　　戴云：痢疾古名滞下。以气滞成积，积成痢，治法当以顺气为先，须当开胃，故谓无饱死痢疾也。凡痢初发，不问赤白，里急后重，频欲登圊，及去而所下无多，既起而腹内复急，宜用藿香正气散加木香半钱，吞感应丸，或苏合香丸、吞感应丸。（以上调气）赤痢血色鲜红，或如蛇虫形而间有血鲜者，此属热痢。宜藿香正气散加黑豆三十粒，五苓散加木香半钱，粟米少许，下黄连丸，或黄连阿胶丸、茶梅丸。热甚，服上项药未效，宜白头翁汤。赤痢发热者，败毒散加陈仓米一撮煎。若血色黯如瘀，服凉药而所下愈多，去愈频者，当作冷痢，宜理中汤，或四君子汤加肉果一钱，木香半钱。加减平胃散、青六丸、治血痢佳。诸血痢不止，宜多用地榆。《易简方》云：血痢当服胃风汤、胶艾汤之类。

　　心经伏热下纯血，（色必鲜红）。用犀角生磨汁半，朱砂飞研二钱，牛黄三分，人参末三钱，和丸如麻子大。灯心、龙眼肉煎汤，下六七分。脾经受湿下血痢，用苍术地榆汤。血痢久不止，腹中不痛，不里急后重，槐花丸。干姜于火上烧黑，不令成灰，瓷碗合，放冷为末，每服一钱，米饮调下，治血痢神效。仲景云：小肠有寒者，其人下重便血，可以此治之。（以上赤痢）。东垣云：大便后有白脓，或只便白脓，因劳倦气虚伤大肠也，以黄 、人参补之。如里急频见污衣者，血虚也，宜加当归。如便白脓，少有滑，频见污衣者气脱，加附子皮，甚则加御米壳。如气涩者，只以甘药补气，当安卧不言，以养其气。戴云：白痢下如冻胶，或如鼻涕，此属冷痢。先宜多饮除湿汤，加木香一钱，吞感应丸，继进理中汤。亦有下如 色，或如腊茶色者，亦宜用前白痢药。白蜡治后重白脓。

　　（以上白痢）。若感暑气而成痢疾者，其人自汗发热，面垢，呕逆，渴欲引饮，腹内攻刺，小便不通，痢血频并，宜香薷饮加黄连一钱，佐以五苓散、益元散，白汤调服。不愈，则用蜜水调。感暑成痢，疼甚，食不进，六和汤、藿香正气散各半帖，名木香交加散。（以上暑痢）。老人深秋患痢，发呃逆，呕者，黄柏炒燥研末，陈米饭为丸小豌豆大。每服三十丸，人参、白术、茯苓三味浓煎汤下，连服三剂即愈。切不可下丁香等热药。治冷利，腹中不能食，肉豆蔻去皮，醋面裹煨熟，捣末，粥饮下二钱匕。世俗治夏中暑痢疾，用黄连香薷饮加甘草、芍药、生姜神效者，盖夏月之痢，多属于暑。洁古治处暑后秋冬间下痢，用浓朴丸大效者，盖秋之痢多属于寒积，经所谓必先岁气，无伐天和者也。（以上秋痢）。《金匮》下痢腹痛，紫参汤主之。洁古云：浓朴丸治处暑后秋冬间腹痛下痢大效。丹溪曰：初下痢腹痛，不可用参、术，然气虚胃虚者可用。初得之，亦可用大承气、调胃承气下之，看其气病、血病，然后加减用药。腹痛者，肺经之气郁在大肠之间者，以苦梗发之，然后用治痢药，气用气药，血用血药。其或痢后糟粕未实，或食粥稍多，或饥甚方食，肚中作疼，切不可惊恐，当以白术、陈皮各半煎汤，和之自安。粥多及食肉作痛者，宜夺食。夺食者、减其粥食，绝其肉味也。因伤冷水泻，变作赤白痢，腹痛减食热燥，四肢困倦无力，宜茯苓汤。下痢之后，小便利，而腹中满痛不可忍，此名阴阳反错，不和之甚也，越桃散主之。治痢止痛如神方，拣净川连片一两，净枳壳片一两，槐花三二两，用水浸，片时漉净，同川连先炒老黄色，次入枳壳再炒，待燥拣出槐花不用，止将黄连五钱，枳壳五钱，作一服，水煎七分去渣，调乳香、没药净末各七分五厘服之，次照前方再服一剂，腹痛即止，痢即稀，神效。此方有服之如醉者，乃药力行也，不妨。仲景建中汤，治痢不分赤白久新，但腹中大痛者神效。其脉弦急或涩，浮大按之空虚，或举按皆无力者是也。下利脓血稠粘，腹痛后重，身热久不愈，脉洪疾者，芍药黄芩汤。脓血痢无度，小便不通，腹中痛，当归导气汤。（以上腹痛。）下利赤白，里急后重，香连丸。

　　亦可用连二钱，姜半钱，为末和匀，温酒下。仲景云：热利下重者，白头翁汤主之。下利脓血，里急后重，日夜无度，宜导气汤。大瘕泄者，里急后重，数至圊而不能便，茎中痛，用清凉饮子主之，其泄自止。茎中痛者，属厥阴，加甘草稍。里急后重多者，属少阴，加大黄，令急推去旧物则轻矣。《内经》曰：因其重而减之。又云：在下者引而竭之。里急后重，数至圊而不能便，皆宜进退大承气汤主之。下利赤白，后重迟涩，宜感应丸。或曰治后重，疏通之剂，罗谦甫水煮木香膏，东垣白术安胃散等方已尽矣。又有用御米壳等固涩之剂亦愈者何也？曰：后重本因邪压大肠坠下，故大肠不能升上而重，是以用大黄、槟榔辈，泻其所压之邪。今邪已泻，其重仍在者，知大肠虚滑不能自收而重，是以用御米壳等涩剂固其滑，收其气，用亦愈也。然大肠为邪坠下之重，其重至圊后不减；大肠虚滑不收之重，其重至圊后随减。以此辨之，百不失一也。其或下坠异常，积中有紫黑色，而又痛甚，此为死血证，法当用桃仁泥、滑石粉行之。或口渴及大便口燥辣，是名挟热，即加黄芩。或口不渴，身不热，喜热手熨汤，是名挟寒，即加干姜。后重，积与气坠下，服升消药不愈者，用秦艽、皂角子、煨大黄、当归、桃仁、枳壳、黄连等剂，若大肠风盛，可作丸服。其或下坠在血活之后，此为气滞证，宜前药加槟榔一枚。后重当和气。积与气坠下者，当兼升兼消。升谓升麻之类，消谓木香、槟榔之类。《金匮》方，泄利下重者，以水五升，煮薤白三升，至二升去渣，以四逆散方寸匕内汤中，煮取一升半，分温再服。凡用诸承气等药挨积之后，仍后重者，乃阳不升也，药中当加升麻升其阳，其重自去也。东垣云：里急后重，数至圊而不能便，或少有白脓，或少血者，慎勿利之，宜升阳除湿防风汤。（以上里急后重）。其或气行血和积少，但虚坐努责，此为亡血证。

　　倍用当归身尾，却以生地黄、生芍药、生桃仁佐之，复以陈皮和之，血生自安。虚坐而不得大便，皆因血虚也。血虚则里急，加当归身。凡后重逼迫而得大便者，为有物而然。今虚坐努责而不得大便，知其血虚也。故用当归为君，生血药佐之。（以上虚坐努责）。《内经》脓血稠粘，皆属相火。夫太阴主泻，少阴主痢，是先泄亡津液而火就燥，肾恶燥，居下焦血分，其受邪者，故便脓血。然赤黄为热，青白为寒，治须两审。治热以坚中丸、豆蔻丸、香连丸。治寒白胶香散。或多热少寒，水煮木香膏。虚滑频数，宜止宜涩，宜养脏汤。溲而便脓血者，小肠泄也。脉得五至以上洪大者，宜七宣丸。脉平和者，立秋至春分，宜香连丸。春分至立秋，宜芍药柏皮丸。四时皆宜，加减平胃散。如有七宣丸证者，亦宜服此药，去其余邪，兼平胃气。（以上脓血稠粘）。

　　其或缠滞，退减十之七八，秽积未尽，糟粕未实，当以炒芍药、炒白术、炙甘草、陈皮、茯苓煎汤，下固肠丸三十粒。然固肠丸性燥，恐尚有滞气未尽行者，但当单饮此汤，固肠丸未宜遽用。盖固肠丸者，虽有去湿实肠之功，其或久痢体虚气弱，滑泄不止，又当以诃子、肉豆蔻、白矾、半夏等药涩之，甚者添牡蛎，可择用之。然须以陈皮为佐，恐太涩亦能作疼。又甚者，灸天枢、气海。此二穴大能止泄。仲景云：下利便脓血者，桃花汤主之。丹溪云：桃花汤主病属下焦，血虚且寒，非干姜之温，石脂之涩且重，不能止血。用粳米之甘，引入肠胃。水煮木香膏、易简断下汤、白术安胃散、养脏汤。

　　五倍子为丸，赤痢、甘草汤下，白痢、干姜汤下，各十丸。乌梅二个煎汤。石榴一个烧灰，用酸石榴一个煎汤，调二钱。（以上滑脱）。东垣治一老仆，脱肛日久，近复下利，里急后重，白多赤少，不任其苦，此非肉食膏粱者也。必多蔬食，或饮食不节，天气已寒，衣盖又薄，寒侵形体不禁，而肠头脱下者，寒也，滑也。真气不禁，形质不收，乃血脱也。此乃寒滑，气泄不固，故形质下脱也。当以涩去其脱而除其滑，以大热之剂除寒补阳，以补气之药升阳益气，以微酸之味固气上收，名之曰诃子皮散，一服减半，再服全愈。养脏汤、地榆芍药汤。戴云：脱肛一证，最难为药，热则肛门闭，寒则肛门脱。内用磁石研末，每二钱，食前米饮调下。外用铁锈磨汤温洗。（以上脱肛。）滞下，大便不禁，其大孔开如空洞不闭者，用葱和花椒末捣烂，塞谷道中。并服酸涩固肠之剂收之，如御米壳、诃子皮之类是也，神效。（大孔开）。痢久大孔痛，亦有寒热者，熟艾、黄蜡、诃子烧熏之。因热而痛，槟榔、木香、黄连、黄芩加干姜。因寒而痛，炒盐熨之。炙枳实熨之。丹溪用瓦片敲圆如铜钱状，烧红，投童子小便中，急取起，令干纸裹安痛处，因时寒恐外寒乘虚而入也，以人参、当归、陈皮作浓汤饮之，食淡味自安。（大孔痛）。痢疾不纳食，或汤药入口，随即吐出者，俗名噤口。有因邪留，胃气伏而不宣，脾气涩而不布，故呕逆而食不得入者；有阳气不足，胃中宿食因之未消，则噫而食卒不下者；有肝乘脾胃发呕，饮食不入，纵入亦反出者；有水饮所停，气急而呕，谷不得入者；有火气炎炽，内格呕逆，而食不得入者；有胃气虚冷，食入反出者；有胃中邪热不欲食者；有脾胃虚弱不欲食者；有秽积在下，恶气熏蒸而呕逆，食不得入者。当各从其所因以为治。以脉证辨之，如脾胃不弱，问而知其头疼心烦，手足温热，未尝多服凉药者，此乃毒瓦斯上冲心肺，所以呕而不食。宜用败毒散，每服四钱，陈仓米一百粒，姜三片，枣一枚，水一盏半，煎八分，温服。若其脉微弱，或心腹膨胀，手足厥冷，初病则不呕，因服粟壳、乌梅苦涩凉药太过，以致闻食先呕者，此乃脾胃虚弱。用山药一味，锉如小豆大，一半入银瓦铫内炒熟，一半生用，同为末，饭饮调下。又方，用石莲捶去壳，留心并肉，碾为末。每服二钱，陈米饮调下。此疾盖是毒瓦斯上冲心肺，借此以通心气，便觉思食效。丹溪用人参、黄连（姜汁炒）浓煎汁，终日细细呷之，如吐再吃，但一呷下咽便开，痢亦自止神效。杨仁斋用参苓白术散，加石菖蒲末，以道地粳米饮乘热调下。或用人参、茯苓、石莲子肉，入些菖蒲与之。戴复庵用治中汤加木香半钱，或缩砂一钱。（以上噤口痢）。其或在下则缠滞，在上则呕食，此为毒积未化，胃气未平证。当认其寒则温之，热则清之，虚则用参、术补之，毒解积下，食自进矣。泄痢久不安，脓血稠粘，里急后重，日夜无度，宜大黄汤。用大黄一两，锉，用好酒两大盏，浸半日，同煮至一盏半，去渣，分为二次，顿服之。痢止停服，未止再服，以利为度。又服芍药汤以和之，所以彻其毒也。服前药痢已除，宜以白术黄芩汤和之。丹溪治一人患痢百余日，百法不效。六脉促急，沉弦细弱芤，左手为甚，昼夜十行，视之秽物甚少，虽下清涕中有紫黑血丝，食全不进。此非痢也，宜作瘀血治之。以桃仁、乳香、没药、滑石，佐以槟榔、木香、神曲糊为丸。米饮下百余粒，至夜半不动，又根据前法下二百粒，至天明下秽如烂鱼肠者二升半，困顿终日，渐与粥食而安。按此方恐当有大黄，无则难下。又治族叔年七十，禀壮形瘦，夏末患泄痢至秋，百方不应，视之病虽久而神不瘁，小便涩少而不赤，两手脉俱涩而颇弦，自言胸微闷，食亦减。因悟此必多年沉积，癖在肠胃。询其平生喜食何物，曰喜食鲤鱼，三年无日不用。此积痰在肺，肺为大肠之脏，宜大肠之不固也。当与澄其源而流自清，以茱萸、陈皮、青葱、 苜根、生姜煎浓汤，和以砂糖，饮一碗许，自以指探喉中，至半时吐痰半升如胶，其夜减半，次早又服，又吐半升而痢自止。又与平胃散加白术、黄连，旬日而安。

　　收涩用木香散、诃黎勒丸。（久痢）。休息痢，多因兜住太早，积不尽除。或因痢愈而不善调理，以致时止时作。宜四君子汤加陈皮一钱，木香半钱，吞驻车丸。只缘兜住积滞，遂成休息。再投去积，却用兜剂。张文仲用虎骨炙焦，捣末调服，日三匙效。

　　久痢、休息痢，虚滑甚者，用椿根白皮东南行者，长流水内漂三日，去黄皮切片，每一两配人参一两，入煨木香二钱，粳米一撮，煎汤饮之。（休息痢）。劳痢，因痢久不愈，耗损精血，致肠胃空虚，变生他证，或五心发热如劳之状。宜蓣莲饮，赤多倍莲肉，白多倍山药。痢后调补，宜四君子汤加陈皮一钱半，即异功散。或七珍散。恶甜者，生料平胃散加人参、茯苓各半钱。诸病坏证，久下脓血，或如死猪肝色，或五色杂下，频出无禁，有类滞下，俗名刮肠。此乃脏腑俱虚，脾气欲绝，故肠胃下脱，若投痢药则误矣。六柱饮去附子，加益智仁、白芍药、或可冀其万一。痢后风，因痢后下虚，不善调将，或多行，或房劳，或感外邪，致两脚痿软，若痛若痹，遂成风痢。独活寄生汤，吞虎骨四斤丸。

　　或用大防风汤，或多以骨碎补三分之一同研取汁，酒解服。外以杜牛膝、杉木节、白芷、南星、萆 ，煎汤熏洗。丹溪云：痢后风，系血入脏腑下未尽，复还经络不得行故也。松明节一两，以乳香二钱炒焦存性，苍术、黄柏各一两，紫葳一两半，甘草半两，桃仁去皮不去尖一两，俱为末。每服三钱，生姜同杵细，水汤起二三沸服。邻人鲍子年二十余，因患血痢，用涩药取效，后患痛风，号叫撼邻里。予视之曰：此恶血入经络证。血受湿热，久为凝浊，所下未尽，留滞隧道，所以作痛，经久不治，恐成枯细。遂与四物汤、桃仁、红花、牛膝、黄芩、陈皮、甘草煎，生姜汁研潜行散，入少酒，饮之数十帖，又与刺委中出黑血，近三合而安。《宝鉴》云：且如泻痢止，脾胃虚难任饮食，不可一概用克伐之剂，若补养其脾胃气足，自然能饮食。宜钱氏方中异功散。设或喜嗜，饮食太过，有伤脾胃，而心腹痞满，呕逆恶心，则不拘此例。当权用橘皮枳实丸一服，得快勿再服。若饮食调节无伤，则胃气和平矣。

　　第六册　大小腑门

　　大小便不通

　　脉盛，皮热，腹胀，前后不通，瞀闷，此谓五实。脾胃气滞，不能转输，加以痰饮食积阻碍清道，大小便秘涩不快，升柴二术二陈汤数服，能令大便润而小便长。湿热痰火结滞，脉洪盛，大小便秘赤，肢节烦疼，凉膈散、通圣散、《金匮》浓朴大黄汤选用。丹溪治一妇人，脾疼后患大小便不通，此是痰隔中焦，气聚上焦。二陈加木通，初服后吐，渣再服。烧皂角灰为末，粥清调下。推车客七个，土狗七个，二物新瓦上焙干为末。以虎目树皮（即虎杖）。向东南者，煎浓汤服之。连根葱一二茎带土，生姜一块，淡豆豉二十一粒，盐二匙、同研烂作饼，烘热掩脐中，以帛扎定，良久气透自通，不通再换一饼。阴证大小便不通，及诸杂病阴候，大小便不通危急者，用牡蛎、陈粉、干姜炮各一两，上为细末。男病用女人唾调，手内擦热，紧掩二卵上，得汗出愈。女病用男子唾调，手内擦热，紧掩二乳上，得汗出愈。盖卵与乳乃男女之根蒂，坎离之分属也。非急不用。

　　第六册　大小腑门

　　大便不通

　　洁古云：脏腑之秘，不可一概治疗。有虚秘，有实秘。胃实而秘者，能饮食，小便赤，当以麻仁丸、七宣丸之类主之。胃虚而秘者，不能饮食，小便清利，浓朴汤主之。胃气实者，秘物也。胃气虚者，秘气也。有风秘、有冷秘、有气秘、有热秘，有老人津液干燥，及妇人分产亡血，及发汗利小便，病后血气未复，皆能作秘。不可一例用硝黄利药。巴豆、牵牛，尤在所禁。风秘者，由风搏肺脏，传于大肠，故传化难。或其人素有风病者，亦多有秘。宜小续命汤，去附子，倍芍药，入竹沥一杯，吞润肠丸，或活血润肠丸。冷秘，由冷气横于肠胃，凝阴固结，津液不通，胃气闭塞，其人肠内气攻，喜热恶冷，宜藿香正气散加官桂、枳壳各半钱，吞半硫丸。热药多秘，惟硫黄暖而通。冷药多泄，惟黄连肥肠而止泄。气秘，由气不升降，谷气不行，其人多噫。宜苏子降气汤加枳壳，吞养正丹，或半硫丸、来复丹。未效佐以木香槟榔丸。有气作痛，大便秘塞，用通剂而便愈不通，又有气秘，强通之虽通复秘，或迫之使通因而下血者。此当顺气，气顺则便自通，又当求温暖之剂。热秘，面赤身热，肠胃胀闷，时欲得冷，或口舌生疮，此由大肠热结。宜四顺清凉饮，吞润肠丸，或木香槟榔丸。实者承气汤。仲景云：脉有阳结阴结者，何以别之？曰：其脉浮而数，能食不大便者，此为实，名曰阳结也，期十七日当剧。其脉沉而迟，不能食，身体重，大便反硬，名曰阴结也，期十四日当剧。东垣云：阳结者散之，阴结者热之。前所云实秘、热秘，即阳结也。前所云 秘、冷秘，即阴结也。老人虚秘，及出汗、利小便过多，一切病后血气未复而秘者，宜苏子降气汤，倍加当归，吞威灵仙丸。或肉黄饮，苁蓉润肠丸尤宜。东垣云：津液耗而燥者，以辛润之。肾主五液，津液盛则大便如常，若饥饱劳役损伤胃气，及食辛热浓味之物而助火邪，伏于血中，耗散真阴，津液亏少，故大便结燥。又有年老气虚，津液不足而结者。

　　肾恶燥，急食辛以润之是也。血虚津液枯竭而秘结者，脉必小涩，面无精光，大便虽软，努责不出。

　　大剂四物汤，加陈皮、甘草、酒红花，导滞通幽汤，益血丹。血少兼有热者，脉洪数，口干，小便赤少，大便秘硬。润燥汤、活血润燥丸、四物汤加酒芩、栀子、桃仁、红花。大法云：大便秘，服神芎丸。大便不通，小便反利，不知燥湿之过，本大肠少津液，以寒燥之药治之，是以转燥，少服则不济，多服则亡血，所以不通。若用四物、麻子、杏仁之类则可。经云：燥则为枯，湿剂所以润之。金匮真言论云：北方黑色，入通于肾，开窍于二阴，故肾阴虚则小大便难，宜以地黄、苁蓉、车前、茯苓之属，补真阴利水道，少佐辛药开腠理致津液而润其燥，施之于老人尤宜。若大小便燥结之甚，求通不得，登厕用力太过，便仍不通，而气被挣脱，下注肛门，有时泄出清水，而里急后重不可忍者，胸膈间梗梗作恶，干呕有声，渴而索水，饮食不进，呻吟不绝，欲利之则气以下脱，命在须臾，再下即绝。

　　欲固之则溺与燥矢膨满腹肠间，恐反增剧。欲升之使气自举，而秽物不为气所结，自然通利，则呕恶不堪，宜如何处。家姑年八十余，尝得此患，予惟用调气利小便之药，虽小获效，不收全功，尝慰之令勿急性，后因不能食，遽索末药，利下数行，不以告予，自谓稍快矣。而脉忽数动一止，气息奄奄，颓然床褥。予知真气已泄，若不收摄，恐遂无救，急以生脉药投之，数剂后结脉始退。因合益血润肠丸与服，劝以勿求速效，勿服他药，久之自有奇功。如言调理两月余，而二便通调，四肢康胜矣。便秘自是老人常事，俗以为后门固，寿考之征，而一时难堪，辄躁扰而致疾，予所处方，不犯大黄，可以久服，故表而出之。《元戎》五燥大便秘：东方其脉弦，风燥也。宜泻风之药治之，独活、羌活、防风、茱萸、地黄、柴胡、川芎。南方其脉洪，热燥也。宜咸苦之药治之，黄芩、黄连、大黄、黄柏、芒硝。西南方其脉缓，土燥也。宜润湿之药治之，芍药、半夏、生姜、乌梅、木瓜。西方其脉涩，血燥也。宜滋血之药治之，杏仁、麻仁、桃仁、当归。气结用木香、槟榔、枳实、陈皮、地黄、郁李仁。北方其脉迟，寒燥也。宜温热之药治之，当归、肉桂、附子、乌头、硫黄、良姜、巴豆。润肠丸加减法：如病患不小便，因大便不通而涩其邪，盛者急加酒洗大黄以利之。如血燥者，加桃仁、酒洗大黄。如风结燥者，加麻仁、大黄。如风涩者，加煨皂角仁、大黄、秦艽以利之。如脉涩，觉身痒气涩者，加郁李仁、大黄以除气燥。如寒阴之病，为寒结闭者，以《局方》中半硫丸，或加煎附子生姜汤，冰冷与之。其病虽阴寒之证，当服阳药补之，若大便恒不甚通者，亦当十服中与一服利药，微通其大便，不令秘结，乃治之大法也。若病患虽是阴证，或者阴寒之证，其病显躁，脉坚实，亦宜阳药中少加苦寒之剂，以去热躁，躁止勿加。如阴躁欲坐井中者，其二肾脉按之必虚，或沉细而迟，此为易辨。如有客邪之病，亦从权加之。有物有积而结者，当下之。食伤太阴，肠满食不化，腹响响然，不能大便者，以苦泄之，七宣丸、木香槟榔丸。桃杏仁俱治大便秘，当以血气分之。年老虚人大便燥秘者，脉浮在气，杏仁、陈皮主之。脉沉在血，桃仁、陈皮主之。所以俱用陈皮者，以手阳明病与手太阴为表里也。又云：盛则难便，行阳气也。败则便难，行阴血也。注夏大便涩滞者，血少、血中伏火也。黄 人参汤，加生地黄、当归身、桃仁泥、麻仁泥润之。如润之大便久不快利者，少加煨大黄微利之。如加大黄久不快利者，非血结、血秘，是热则生风，病必湿风证，止当服黄 人参汤，只用羌活、防风各半两，水四盏，煎至一盏，去渣空心服之，其大便必大走也。大便不通，五日一遍，小便黄赤，浑身肿，面上及腹尤甚，色黄，麻木，身重如山，沉困无力，四肢痿软，不能举动，喘促，唾清水，吐秽痰白沫如胶，时躁热，发欲去衣，须臾而过，振寒顶额有时如冰，额寒尤甚，头旋眼黑，目中溜火，冷泪，鼻不闻香臭，小腹急痛，当脐有动气，按之坚硬而痛，宜麻黄白术汤。此病宿有风湿热伏于荣血之中，其水火乘于阳道而上盛，元气短少上喘，为阴火伤其气，四肢痿，在肾水之间，乃所胜之病，今正遇冬寒得时，乘其肝木，又实其母，肺金克木凌火，是大胜必有大复。其证善怒，欠，多嚏，鼻中如有物，不闻香臭，目视KT KT ，多悲健忘，少腹急痛，遍身黄，腹大胀，面目肿尤甚，食不下，痰唾涕有血，目 疡，大便不通，只二服皆愈。凡诸秘服药不通，或虚人畏服利药者，用蜜煎导。或用盐及皂角末，和入蜜煎中尤捷，盖盐能软坚润燥，皂角能通气疏风故也。冷秘，用酱生姜导。或于蜜煎中，加草乌头末，以化寒消结。热者，猪胆汁导。乌梅汤浸去核，为丸如枣子大，亦可导。酱瓜削如枣，亦可导。丹溪云：予观古方通大便，皆用降气品剂，盖肺气不降，则大便难传送，用枳壳、沉香、诃子、杏仁等是也。又老人、虚人、风人、津液少而秘者，宜以药而滑之，用胡麻、麻仁、阿胶等是也。如妄以峻利药逐之，则津液走，气血耗，虽暂通而即秘矣，必更生他病。昔王少腑患此疾，有人以驶药利之者屡矣，后为肺痿咯脓血，卒至不通而死。

　　第六册　大小腑门

　　闭癃遗尿总论

　　遗尿者，溺出不自知也。闭癃者，溺闭不通而淋沥滴点也。唯肝与督脉、三焦、膀胱主之。肝脉、督脉主之者。经云：肝足厥阴之脉，过阴器，所生病者，遗溺闭癃。又云：督脉者，女子入系廷孔，其孔溺孔之端也。其男子循茎下至篡，与女子等，其生病癃痔遗溺。故遗溺闭癃，皆取厥阴俞穴、及督脉俞穴也。三焦主之者。经云：三焦下脉在于足太阳之前，少阳之后，出于 中外廉，名曰委阳，足太阳络也。三焦者，足太阳、少阳之所将，太阳之别也，上踝五寸，别入贯 肠，出于委阳，并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之是也。膀胱主之者。经云：膀胱不利为癃，不约为遗溺是也。然遗溺闭癃，不取膀胱俞穴者，盖膀胱但脏溺，其出溺，皆从三焦及肝、督脉也。闭癃，合而言之，一病也。分而言之，有暴久之殊。盖闭者暴病，为溺闭点滴不出，俗名小便不通是也。癃者久病，为溺癃淋沥点滴而出，一日数十次，或百次，名淋病是也。今分其病立为二门。

　　第六册　大小腑门

　　小便不通

　　丹溪大法，小便不通，有热、有湿、有气结于下。宜清、宜燥、宜升，有隔二隔三之治。如因肺燥不能生水，则清金，此隔二。如不因肺燥，但膀胱有热，则宜泻膀胱，此正治也。如因脾湿不运而精不升，故肺不能生水，则当燥脾健胃，此隔三。车前子、茯苓清肺也。黄柏、知母泻膀胱也。苍术、白术健胃燥脾也。《宝鉴》小便不利有三，不可一概而论。若津液偏渗于肠胃，大便泄泻而小便涩少，一也，宜分利而已。若热搏下焦津液，则热湿而不行，二也，必渗泄则愈。若脾胃气涩，不能通调水道，下输膀胱而化者，三也，可顺气，令施化而出也。东垣大法，小便不通，皆邪热为病，分在气在血而治之。以渴与不渴而辨之。如渴而不利者，热在上焦肺分故也。夫小便者，是足太阳膀胱经所主也。肺合生水，若肺热不能生水，是绝其水之源。经云：虚则补其母，宜清肺而滋其化源，故当从肺之分，助其秋令，水自生焉。

　　又如雨如雾如霜，皆从天而降下也。且药有气之薄者，乃阳中之阴，是感秋清肃杀之气而生，可以补肺之不足，淡味渗泄之药是也。茯苓、泽泻、琥珀、灯心、通草、车前子、木通、瞿麦、 蓄之类，以清肺之气，泄其火，滋水之上源也。如不渴而小便不通者，热在下焦血分，故不渴而小便不通也。

　　热闭于下焦者，肾也、膀胱也，乃阴中之阴，阴受热邪，闭塞其流。易老云：寒在胸中遏塞不入，热在下焦填塞不便，须用感北方寒水之化，气味俱阴之药，以除其热，泄其闭塞。《内经》云：无阳则阴无以生，无阴则阳无以化。若服淡渗之药，其性乃阳中之阴，非纯阴之剂，阳无以化，何以补重阴之不足也。须用感地之水运而生大苦之味，感天之寒气而生大寒之药，此气味俱阴，乃阴中之阴也。

　　大寒之气，人感之生膀胱。寒水之运，人感之生肾。此药能补肾与膀胱。受阳中之阳热火之邪，而闭其下焦，使小便不通也。夫用大苦寒之药，治法当寒因热用。又云：必伏其所主，而先其所因，其始则气同，其终则气异也。如热在上焦，以栀子、黄芩。热在中焦，以黄连、芍药。热在下焦，以黄柏。热在气分，渴而小便闭，清肺散、猪苓汤、五苓散、茯苓琥珀汤、红秫散。热在血分，不渴而小便闭，滋肾丸、黄连丸、导气除燥汤。东垣治一人病小便不利，目睛突出，腹胀如鼓，膝以上坚硬，皮肤欲裂，饮食不下，服甘淡渗泄之药皆不效。曰疾急矣。非精思不能处，思之半夜，曰吾得之矣。经云：膀胱者，津液之腑，必气化而能出焉。多服淡渗之药而病益甚，是气不化也。启玄子云：无阳则阴无以生，无阴则阳无以化。甘淡气搏皆阳药，独阳无阴，欲化得乎。

　　遂以滋肾丸群阴之剂投服，再服即愈。渴而腹冷，水气也。《金匮》云：小便不利者，有水气，其人苦渴，栝蒌瞿麦丸主之。以小便利，腹中温为度。小便不通，腹下痛，状如覆碗，痛闷难忍者，乃肠胃干涸，膻中气不下。经云：膀胱者，州都之官，津液藏焉，气化则能出矣。膻中者，臣使之官，三焦相火，肾为气海也。王注曰：膀胱津液之腑，胞内居之，少腹处间毛五内胞器，若得气海之气施化，则溲便注下，气海之气不及，则隐秘不通，故不得便利也。先用木香、沉香各三钱，酒调下，或八正散，甚则宜上涌之，令气通达，便自通利，经所谓病在下，上取之。王注曰：热攻于上，不利于下，气盛于上，则温辛散之，苦以利之。一方，煎橘红、茯苓汤，调木香、沉香末服之，空心下。丹溪云：小便不通，属气虚、血虚、有实热、痰气闭塞，皆宜吐之，以提其气，气升则水自降，盖气承载其水者也。气虚用参、术、升麻等，先服后吐，或就参、药中调理吐之。血虚用四物汤，先服后吐，或就芎归汤探吐之。痰多，二陈汤，先服后探吐之。痰气闭塞，二陈加香附、木通探吐之。实热当利之，或用八正散，盖大便动则小便自通矣。或问以吐法通小便，方论中未尝有之，理将安在？曰：取其气化而已。何则？《内经》谓三焦者，决渎之官，水道出焉。膀胱者，州都之官，津液藏焉，气化则能出矣。故上中下三焦之气，有一不化，则不得如决渎之水而出矣，岂独下焦膀胱气塞而已哉。上焦肺者，主行荣卫，通调水道，下输膀胱，而肾之合足三焦，下输又上连肺，此岂非小便从上焦之气化者乎。张仲景有言，卫气行则小便宣通，其义亦在是矣。《内经》又谓脾病则九窍不通，小便不利，是其一也。此岂非小便从中焦之气化者乎。由是而言之，三焦所伤之邪不一，气之变化无穷，故当随处治邪行水，求其气化，亦无穷也。然而大要在乎阴与阳无相偏负，然后气得以化。若方盛衰论曰：至阴虚，天气绝，至阳盛，地气不足。夫肾肝在下，地道也。心肺在上，天道也。脾胃居中，气交之分也。故天之阳绝而不交于地者，尚且白露不下。况人同乎天，其在上之阳不交于阴，则在下之阴无以为化，而水道其能出乎。东垣引《八十一难经》谓，有阴阳相乘，有覆有溢，而为内关，不得小便者。有或在下之阴虚，在上之阳盛，不务其德而乘之，致肾气之不化者，必泻其阳而举之，则阴可得而平也。

　　若此条所叙之证，皆用吐法，盖因气道闭塞，升降不前者而用耳。何尝舍众法而独施是哉。丹溪尝曰，吾以吐通小便，譬如滴水之器，上窍闭则下窍无以自通，必上窍开而下窍之水出焉。予尝推是开窍之法，用之多验，姑书一二证以明之。甲午秋，治一妇人，年五十，初患小便涩，医以八止散等剂，展转小便不通，身如芒刺加于体。予以所感霖淫雨湿，邪尚在表，因用苍术为君，附子佐之，发其表，一服即汗，小便实时便通。又治马参政父，年八旬，初患小便短涩，因服药分利太过，遂致闭塞，涓滴不出。予以饮食太过，伤其胃气，陷于下焦，用补中益气汤，一服小便通。因先多利药，损其肾气，遂致通后遗尿，一夜不止，急补其肾，然后已。凡医之治是证，未有不用泄利之剂者，安能顾其肾气之虚哉。表而出之，以为世戒。有瘀血而小便闭者，宜多用牛膝。《本事方》云：顷在 陵，有一贵官妻外家，小便不通，脐腹胀痛不可忍，众医皆作淋治，如八正散之类，数种皆治不通，病愈甚。予诊之曰，此血瘕也。非瞑眩药不可去。乃用桃仁煎，初服至日午，大痛不可忍，卧少顷，下血块如拳者数枚，小便如黑豆汁一二升，痛止得愈。此药猛峻，气虚血弱者，宜斟酌之。大抵小腹痛胀如覆碗者为实，亦分在气在血，气壅塞于下者，木香流气饮。

　　血污于下者，桃仁煎、代抵当丸、牛膝膏。经云：肾合膀胱，膀胱者，津液之腑也。小肠属肾，肾上连肺，故将两脏。三焦者，中渎之腑也，水液出焉。是属膀胱，乃肾之腑也。又云：膀胱者，州都之官，津液藏焉，气化则能出矣。由是言之，膀胱藏水，三焦出水。治小便不利，故刺灸法但取三焦穴，不取膀胱也。小肠属肾、肺，故东垣用清肺饮子、滋肾丸利小便也。运气小便不利有三：其一，属湿邪攻三焦。经云：太阴在泉，湿淫所胜，病小腹痛肿，不得小便。又云：水不及曰涸流，涸流之纪，上宫与正宫同，其病癃闭是也。其二，属风邪攻脾。经云：厥阴司天，风淫所胜，病溏瘕泄、水闭是也。

</div>
    <div class="pagination">
<a href="证治准绳杂病_page23.html">上一页</a><span>...</span><a href="证治准绳杂病_page19.html">19</a><a href="证治准绳杂病_page20.html">20</a><a href="证治准绳杂病_page21.html">21</a><a href="证治准绳杂病_page22.html">22</a><a href="证治准绳杂病_page23.html">23</a><span class="current-page">24</span><a href="证治准绳杂病_page25.html">25</a><a href="证治准绳杂病_page26.html">26</a><a href="证治准绳杂病_page27.html">27</a><a href="证治准绳杂病_page28.html">28</a><a href="证治准绳杂病_page29.html">29</a><span>...</span><a href="证治准绳杂病_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
