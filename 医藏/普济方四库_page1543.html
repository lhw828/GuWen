<!DOCTYPE html>
<html>
<head>
    <meta charset="UTF-8">
    <title>普济方四库 - 第 1543 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 1543 页/共 1812 页</h1>
    <div class="content">　　右为末蒸饼和丸如黍米大每服五丸薄荷汤下量儿大小加减服之
　　麝香丸　治中风四肢拘急心神昏乱腰背强直腻粉　麝香　牛黄　白附　硃砂　槐子【炒】麻黄【去节】半夏　犀角　防风　灵脂　全蝎　金箔银箔　甘草【各三分】
　　右为末面糊丸如菉豆大每服十丸白水吞下
　　中风痉痓【附论】
　　夫小儿风痉之症由风伤于太阳之经或觧脱衣或脐疮未合而感风湿致之又虚极生热热极生风病之甚者伤风发热头痛汗出自呕吐医者不明汗之必发痉湿家发汗稍多亦发痓其状可畏病在足太阳经痉有刚柔亦如阳　阴阴隔阳之类其证始则发热膓痛喘急次则牙闗紧头揺十指微动渐加项背强直转侧不仁甚者昏困失音目睛直视滑泄不禁身体反张痓最难痊十救其一过三日不治项背强直腰身反张揺头掣疭噤口不语发热膓痛镇日不醒刚痓无汗面红眼赤牙紧手张痰涎壅盛昏愦烦渴小便赤澁先讝语而发柔痓有汗大便滑泄不渴不语先手足冷而发　刚柔不分之证身体壮热讝语口干手足反微寒大便反滑泄治法先与消痰顺气为上痰消则风止顺气则立伸
　　醒病势稍定然后审其热之轻重觧利之热轻者败毒散热者小柴胡汤壮热胷满口噤咬牙而大便秘结是为内实大承气下之得病以来无汗用麻黄按方有汗则麻黄汤谨勿用也其若痰塞气盛则南星半夏茯苓以消其痰枳实陈皮紫苏木香以顺其气刚痓为之发汗柔痓为之觧肌并以小续命汤加减痰盛搐掣大便秘结当以枳殻大黄灵脂甘草利之小便赤澁心热狂风当以辰砂五苓散入灯心行之既利大膓矣小便澁而风证乍作面色乍红常有怫欝之状何耶表热表邪犹未觧也人参羗活散加青皮紫苏薄荷主之参苏饮亦可
　　方
　　牛黄丸　治小儿中风痉牙闗紧急项强直及一切惊癎
　　牛黄【细研】天竺黄【细研】雄黄【细研】龙脑【细研】犀角屑　麝香【细研】水银【入少肉研令星尽】干蝎【微炒】附子【炮裂去皮脐已上各一分】硃砂【细研水飞过】天麻　白僵蚕【微炒】蝉殻【微炒】桑螵蛸【微炒】羚羊角屑　香附子　羗活　白附子【炮制】独活　蔓荆子　麻黄【去根节】野狐肝【微炙各半两】乌蛇【一两酒浸去皮骨炙令微黄】
　　右为末研入了药同研令匀炼蜜和丸如麻子大不计时候以薄荷酒研下三丸量儿大小以意加减
　　乌蛇丸　治小儿中风痉及天吊惊癎一切诸风【一名乌稍丹】
　　乌蛇【一两酒浸去皮骨炙令微黄】天浆子【二十枚去殻】天麻【半两】天南星【半两炮制】干蝎【一分微炒】白附子【半两炮制】附子【一两炮制去皮脐】防风【半两去芦头】半夏【半两汤洗七遍去滑】
　　已上五味都以酒浸七日后取出炮干捣罗为末牛黄　龙脑　麝香　硃砂　雄黄【已上各一两】
　　已上五味同研如粉
　　右都研令匀用糯米饭和丸如黍米大不计时候用金银薄荷汤下三丸量儿大小加减服之一方有人参无牛黄治吐利后生风及心肺中风尤宜服之
　　乌犀丸　治小儿中风痉及惊癎诸风手足搐搦不定乌犀角屑　天南星【炮制】白附子【炮制】干蝎【微炒】雄黄【已上各一分】白花蛇【半两酒浸去皮骨炙令微黄】
　　已上六味捣罗为末以无灰酒一小盏同入银器内煎令稠再入后药
　　牛黄【细研】腻粉　龙脑【细研】水银【用冬瓤研令星尽各一分】硃砂【半两细研水飞过】虎睛【一对酒浸微炒】
　　右为末入前药煎和丸如麻子大不计时候用竹沥下三丸量儿大小以意加减服之
　　小续命汤　治刚柔不分之痓及中风等证
　　麻黄【去节】人参　黄芩　川芎　芍药　甘草【炙】杏仁【去皮尖炒】防己　官桂【去皮各五钱】防风【七钱半】附子【炮去皮二钱半】
　　右剉用生姜煎服刚痓去附子用麻黄柔痓去麻黄用生附子刚柔不分加生附子大便自利厥冷加熟附
　　败毒散　治消痰顺气踈风【方见伤寒门伤寒类一名十味汤】
　　螳螂丸　治小儿中风痉身背强直牙闗紧急
　　棘刚子【去皮三十枚】乌头【炮制去皮剂二枚】天南星【中者炮一枚】防风【去叉二分】细辛【去苖叶一钱】螳螂【一大枚去翅足炒令干】干蝎　白附子【大者一枚】丹砂【研一分】麝香【研半钱】
　　右为细末用石脑油为丸如菉豆大每服一丸至二丸薄荷水化下不计时候如小儿目睛上视口噤不开用醋化一丸灌入鼻中男左女右灌之
　　狐肝膏　治痓病心肺中风并宜服之
　　桑螵蛸【炒一两】羗活【一两】蔓荆子【一两】麻黄【一两去节】乌蛇肉【一两酒浸一宿焙干】
　　已上捣罗为末再入后药
　　硃砂【半两】牛黄【一分】麝香【一分】
　　右拌匀用野狐肝半具石臼中同捣三二百下成膏如皂角子大每服一粒用薄荷自然汁入酒三两防同化下
　　夺命散　治小儿痓病心肺中风并宜服之
　　干蛇头【一个酒浸炙黄】蜈蚣【一条赤头者炙黄色】干全蝎【一分】草乌头【大者一枚炮去皮】麻黄【一分去节】
　　已上捣罗为末次用
　　硃砂【一分】牛黄【一钱】脑子【一钱】
　　右拌匀细研每服一字温酒调下
　　天南星膏　治痓病心肺中风并宜服之
　　天南星【一两用细研慢火酒成膏】赤头蜈蚣【半两酥炙】全蝎【半两】乌稍【半两酒浸焙干】
　　已上三味为末次用
　　硃砂【一两水飞】牛黄【一分】麝香【一分】
　　右用天南星膏子拌匀于石臼中捣成膏每服一皂子大同薄荷自然汁入酒一滴同化下
　　牛黄丸　治小儿中风痉颈强直及风癎潮发
　　牛黄【研】丹砂【研】天竺黄【研】蝎稍　白僵　天南星　白附子【各一分】
　　右并生用捣研令细炼蜜丸如梧桐子大每服金银箔薄荷汤化下一丸至二丸服之
　　桂枝葛根汤　治柔痓有汗
　　桂枝　赤芍药【各六钱三分】葛根【一两三钱】甘草【炙六钱一分】生姜【一两】大【四钱】
　　右剉每服三字水煎服
　　小柴胡汤　治刚痓有热【方见伤寒门伤寒类】
　　通圣散　治小儿中风痓病昏闷不醒【一名至圣防】
　　蝎尾【二十一枚】晩蛾【一十四枚】天浆子【一十四枚】白附子【半两】
　　已上捣罗为细末次用入
　　硃砂【一分水飞】麝香【一钱研】
　　右拌匀细研每服一钱至半钱薄荷汤调入酒三两滴同调下
　　乌犀煎　治痓病心肺中风并宜服之
　　乌犀角【一两屑】天南星【半两炮】天麻【半两】蝎稍【半两】白附子【半两】白花蛇【半两酒浸去皮骨炙黄】
　　右为末用无灰酒两大盏入银器中慢火成膏如皂子大每服一粒防麝香汤化下
　　麻黄葛根汤　治刚痓无汗
　　麻黄【去节】赤芍药【各一两半】干蝎【五钱】葱白【三根】豉【三合】
　　右剉用水煎每服三字一方服了以厚衣盖覆如人行四五里间再服良久如未得汗出更煮葱粥少许乗热投之取汗
　　硃砂散　治小儿中风痉项强腰背硬四肢拘急牙闗紧神思昏闷
　　硃砂【三分】雀儿饭瓮【五枚】蝎尾【二七枚】白附子【二枚炮制为末】晩蛾【七枚】
　　右都研匀细不计时候以薄荷酒调下一字量儿大小加减服之
　　大承气汤　治刚痓胷满内实口噤咬齿【方见伤寒门伤寒类】理中汤　治柔痓厥冷自汗
　　人参　川白姜【炮】甘草【炒】白术【等分】
　　右剉散每服三字煎服
　　三生饮　治柔痓自汗肢体厥冷
　　川乌【生】附子【各半两】木香【一分】天南星【生一两】
　　右剉散每服一钱生姜五片慢火煎取其半通口服





　　普济方卷三百六十七
<子部,医家类,普济方>
　　钦定四库全书
　　普济方卷三百六十八　明　周王朱橚　撰婴孩伤寒门
　　伤寒【附论】
　　夫小儿未能冐渉霜雪乃不病伤寒也大人觧脱之久伤于寒冷则不免耳然天行非节之气其亦得之有时行疾疫之年小儿出腹便患斑者也治其时行节度故如大人法但用药分剂少异药较少耳　伤寒者冬时严寒而人触冐之寒气入于腠理抟于血气即寒热头痛体痛谓之伤寒其兼惊者是热乗心心主血脉小儿心神易动为热所乘故发惊其大便不通是寒于气而生热热流入大肠故燥澁而不通其咳嗽者邪在于肺肺主气伤寒邪气先客皮肤随气入肺故令嗽重者有脓血也其自汗者阳虚受邪阴气又虚邪气又乗于阴阴阳俱虚不能津液所以汗出也其余热徃来是邪气与正气交争正气胜则邪气却散故寒热俱歇若邪气未尽者时干于正气正气为邪气所干则壅否还热故余热徃来不已其呕者是胃气虚热乗虚入胃得热则气逆故呕也其渴者是热入脏脏得热则津液竭燥故渴也其鼻衂者是热抟于气而乗于血血得热则流散发从鼻出也　夫小儿伤寒得之与大人无异所异治者兼惊而已又多因夹食而得仲景云冬受寒毒之气即发者为伤寒其寒毒藏于肌骨之间至春而发者为瘟病至夏而发之者为热病又以冬气温春气寒夏气冷秋气热谓之时气万全方云热病伤寒温病时气变无异也凢时气者四时之间有不正之气也为春应暖而反寒夏应热而反冷秋应凉而反热冬应寒而反温非其时有其气其气伤人则头疼壮热咳气粗烦渴心躁恍惚惊悸变与伤寒无异俗呼谓天行者是也辩三阳受病诀诗云足太阳膀胱经头疼腰脊痛项
　　强转筋难面赤心烦躁尿清热恶寒　足阳明胃之经潮热时微汗谵言卧不安尿红多粪结饮水舌咽干足少阳胆之经来徃发寒热苦口连唇舌耳重脇胷疼呕吐喉中噎　辩三阴受病诀诗云足太阴脾之经胷满腹防胀疼因冷气攻大便常自利噎呕实难通　足少阴肾之经心烦但欲或渴或自利欲吐吐难通恶寒多恐悸　足厥阴肝之经饥来不欲食食则吐蚘防渴泻心间疼四肢冷似风其间有阴极发躁阴证似阳学者当以脉别之诸数为热诸迟为寒无如此最验也小儿有隂证者即变为慢惊今列阴证庶几识之　小儿伤寒候诊其脉来一投而止者便是得病一日假令六投而止者便是得病六日其脉来洪者易治细微者难治也　小儿伤寒可医者七　鼻内清水鼻者是肺之外应伤寒故外风吹着身皮毛及发皆主于肺故令外伤流出清水身寒毛立后则身热躁呌口朝乾耳冷汗出伤寒者是邪气伤其正气正气软弱则不能主于身被邪气攻出故为汗汗出多则冷面黄无力后若不止则体虚生风宜补实之　鼻塞伤寒是外邪气肺所受则正气在肺邪气伤正气则滞荣卫不通故乃鼻塞是发后更与通关药耳觧面赤伤寒是伤气及邪气入腹其肺当旺不肯受邪肺若受患其初心则心气虚故令面赤日中则口干夜间不卧隂阳相克可用凉药服之　吐白水何以吐白水其伤寒受在于胃气胃邪所伤胃弱则吐白水若吐食则入脾瘥后须变身黄脾胃俱象土故色黄宜早暖脾胃耳　两眼黄赤伤寒是先受在脾其色黄次传在肝主眼故邪伤于肝故共脾邪入之故令眼黄赤宜以洗肝后发汗耳　小便黄赤伤寒者寒气伤肺肺虚故不受于心心实传腑心以小肠为腑受邪则滞荣气则赤后则尿如血通小便后取之　不可医者六　伤寒面黒者不治伤寒气伤皮肤本入肺肺传肾肾主水水属北方其色黒复传心心属火其水大能克火故令面黒不治耳　伤寒大小肠痛不治其伤寒受在肺肺以大肠为腑脏不能受倒传出一藏不再传入心则火克金心以小肠依为腑故大小肠痛耳　伤寒忽作鵶声不治此是伤寒邪气伤肺肺主声肺被邪伤絶则声出不迥如便作鵶声是肺絶也　伤寒呌声不出不治此是伤寒入肾失解肾气絶不能作声即死耳　伤寒粪黒不治何以泻黒血粪其伤寒邪伤肺肺絶不能行血其血黒色从大肠中下如死鹅鸭血一般即死如无大便赤黒不妨却是热盛宜与凉药耳　伤寒爪甲黒不治爪黒者伤寒传肝其邪胜正气絶肝主筋及主诸爪甲肝絶则不能荣于爪甲者故为死之形也右件其伤寒皆是邪气伤于臓腑滞其血气则寒热血脉乱不能饮食其头疼面赤者则是阳毒其面青不语多哭身寒是为阴毒凡伤寒三日前宜汗三日后宜转又云阴毒宜廻阳【先与热药后方汗】阳毒宜解【先与凉药后与汗之】取转亦此说三日前汗三日后转此大略之言耳【有初得便宜转者有得之三两日宜汗者不可拘此】　伤寒外证一见眼睛黄赤及鼻塞遍身壮热口鼻出清水非时冷汗加之咳气闭毛起小便如粉汁此皆是伤寒候伤寒候如觉面带黒色大小肠干痛上吐下防气又刺痛耳内脓及眼生浮膜皆恶候也　凡治伤寒须辨表里不分汗下差误古人曰桂枝下咽阳盛即毙承气入胃阴盛乃亡孙真人云汗下相反其害甚速如鱼出水若蛾入汤伤寒有表证有里证有半在表有半在里有表里两证俱见有无表里证在表宜汗在里宜下半在表半在里宜和解表里俱见两证叅详无表里证大柴胡汤下审验汗下吐证者千金云阳盛阴虚汗出即死下之
　　当愈阳虚阴盛下之即死汗出即愈身热增寒汗出阳虚宜汗身热潮热汗出阴虚宜下调经论云阳虚则外寒阴虚则内热阳盛则外热阴盛则内寒似此别之不汗强汗津液枯竭而死合汗不汗窍闭闷絶而死不下强下洞泄不禁而死合下不下肿胀烦乱而死　恶寒者不当风而憎寒恶风者不当风而憎寒皆属表又云大法春宜汗秋宜下　发热恶寒身体痛而脉浮凡伤寒发表须当随轻重而汗有发汗者有和解者兼四时发汗亦自不同春不可大发汗以阳气尚弱可用小柴胡汤之类冬不可发汗者以阳气伏藏不问伤寒病数用桂枝麻黄各半汤或得少汗而解或无汗自解病势甚者不拘此夏月天气大热而脉洪大宜正发汗不可用麻黄桂枝热性药须是桂枝麻黄加黄芩石膏知母升麻夏月有桂枝麻黄证不加黄芩軰服之转助热气发黄斑太阴脉浮少阴发热亦须发汗　脉经云汗不出不至足者死热病得汗大热不去者死　脉沉数细热寒少脉微虚烦腹间有动气衂血坏病已发汗吐下不解为坏病　不恶寒反恶热手掌心并腋下濈濈汗出胃中干燥粪结聚潮热大便硬小便如常腹满而喘或讝言脉浮而滑或心胷连脐腹大段注闷腹中痛坐卧不安冐闷喘急极者不候他证便下之凡大便秘妨闷恐尚有表证者亦少少饮小承气汤微解之不可过多令大泄也若失下则气血不通四肢便厥医人不识反疑是阴厥复进热药祸如反掌不可不察　阳明病自汗若发汗小便自利不可下宜蜜导通法脉浮恶寒脉虚不转失气是腹中动气也大便坚鞕小便少未可攻之恐津液还入胃必先硬后溏也小便如常乃可攻之当问其小便日几行若利小便日三四行今日再行故大便不久出今为小便数少以津液还当入胃故大便不久必通也　王氏云伤寒有承气之戒又问转药孰紧答曰大承气汤最紧小承气汤次大柴胡汤又次之仲景治法荡涤热　皆用汤液不可用丸子　孙真人云服大承气汤得利瘥后不可服补药热气得补复防使下之是重困也　凡病人非大渴不可与冷水若小渴口燥咽干小小呷滋润之若大渴烦躁能饮一升者与半升随力量多少但减一半若不与则无由作汗干燥烦喘而死者多矣但莫令足意饮也若大汗将来躁渴甚者足意饮之勿疑常见人因渴饮水而得汗见小渴遂强与之致停饮心下满结喘而死者亦多矣其热脉数尚可作汗而解者出于幸也　胷膈痞满痰壅塞噎脉浮或滑并宜蒂散吐之虚人当吐不敢吐宜枳实散压气毒痰水过则毒入胃乃可微吐枳实散枳实为细末每服半钱米饮调下　验阴阳二厥者各自不同阳厥者微厥却发热若阴厥却不发热四肢逆冷恶寒脉微而细大小便滑泄又一法阳厥手掌中心温热阴厥俱冷　验表里两证俱见者伤寒表证当汗里证当下不易之法也发表攻里本自不同甘遂神丹不可合饮桂枝承气安可并进假令病人脉浮而大是表证当汗其人发热烦渴小便赤却当下此皆表里俱见五苓散主之假令伤寒不大便六七日头痛有热者是里证当下其人小便清者知不在里仍在表当须发汗此是两证俱见即未可下宜与桂枝汤假令病人心不满口燥不欲食大便坚脉沉细是里证当下头痛汗出微恶寒手足冷却当汗此两证俱见者仲景所谓半在表半在里是也小柴胡汤主之假令病表证未除而医数下之遂阳热而利利不止心不痞硬仲景谓之表里不解桂枝人参汤主之假令本太阳病医反下因而复痛是有表复有里仲景用桂枝加芍药汤痛甚者桂枝加大黄又云太阳病桂枝证医反下之利不止脉促者表未解而汗出者葛根黄连汤主之　凡小儿单受伤寒与升麻惺惺散小柴胡汤如大便坚或焦黄洗心散四顺散八正散兼疮豆皆可服如夹食伤寒法当以紫丸子遂食后与加减惺惺散果有食方可用如无食证欲利大便宜汤液利之若时行疮豆兼有豆证未可用丸子下之宜与消食药随证调理如夹惊伤寒与红龙散红连散红绵散红桃散镇惊药更与伤寒正方中对证择用之　三伤寒诗　验夹惊伤寒颊赤身多热心烦又畏寒唇红微有渴惊哭睡难安　验夹食伤寒头疼并腹痛呕逆又嗞煎臓腑腥酸臭蒸蒸热不眠　验单受伤寒嗞煎多困倦身热燥皮肤鼻内流清涕头疼喘麄　马詹都巡孙男二歳夹惊伤寒潮热大便坚忽吐数口发惊召医视之见吐而惊搐便认为慢惊用温惊药治之三日病色危余曰儿本伤寒因热盛欲发急惊偶因伤乳吐数口发搐看见儿舌白唇红大便黄实目青身热吐出酸臭此食癎也煎四顺饮送下紫丸子泻数行主人曰因吐生惊岂可双下泻药答曰不入虎穴安得虎子况此病是食热证不以下药泻热无由惊定主人听用泻数行后以青金丹二服惊搐小定并琥珀散三服病退一半来日仍旧惊搐目鲜面赤唇红小便少赤与洗心散驱风膏琥珀散各二钱病除主人以为事更不服药余曰病未全除血气盛则当再发矣后五日果发搐再为驱风膏琥珀散洗心散治之安愈此儿名曰再生　林友编脩孙男二歳夹惊伤寒召医视之五日忽惊搐用珎珠丸下痰愈而复作召余视之曰儿本伤寒有下证为失下热不去故惊搐也余以调胃承气汤泻数行与琥珀散惊搐遂定后有潮热发时气粗昏困大便焦黄絶热退则连声咳气粗涎盛退仍旧潮热如此五日调理未退林友问此何病也答曰诸书皆不言退而热热退而古人立法止说大纲要之随机应变不可胶柱调瑟也今此子余邪流入心肺二臓相传故曰热退而退而热经曰七传者死间臓者生此乃七传当死经曰七传者心传肺肺传肝肝传脾脾传肾肾传心一臓不再伤故言七传者死也可喜者是秋八月肺旺受心之邪衰兼食而不泻尚可疗救问曰何治法曰对证潮热来时与小柴胡汤大柴胡汤各加黄连黄连能泻心乃泻其强也咳来时与补肺散参杏膏润肺散补肺者恐心伤肺故补其弱也钱氏云泻其强而补其弱果愈主人曰儿病虽安愿闻其理答曰以斧伐薪可谓必克矣然不偱其理则斧可缺薪不可破以药对病可谓必安矣然不偱其证则药不效病不得愈今二证交互热相形当分证而治之主人曰善哉　全婴论云张氏二子大者十三小者十歳俱患头疼发热召余视之曰大者当汗小者当下主人曰所苦正同何异治也答曰大者病在表小者病在里所以异治也即各与药翌日俱安主人曰何知在表里也答曰大者头疼发热但恶寒縁阴邪颇盛知病在表法当汗之小者头疼潮热不恶寒縁阳邪颇盛知病在里法宜下经云阳盛隂虚下之当愈阳虚阴盛汗之即安汗与麻黄汤下与调胃承气汤　丁松秀才二女大者十五小者十三俱患头疼大者不热面青鼻塞小者头疼不热面红鼻干召余视曰大者蔕散小者通顶散并吹鼻即安主人曰受病无殊用药何异答曰孙氏云头疼鼻塞因中寒湿头疼鼻干因受风热今大者头疼不热面青鼻塞为中寒湿询之病因沐头仓公论曰沐头未干而卧则厥头疼至肩蔕散吹鼻出清水并温水调服令吐涎未全退惺惺散加川芎小者头疼不热面红鼻干为风在脑询之未病之前目青多眦肉多瞤动通顶散吹鼻令涕喷则可以知消息矣却并以朴硝水调敷顶之上若未全退则又服消风散俱安主人曰小儿疾虽痊瘥然而其理则某未闻也余答曰鼻出清水者去其寒湿之病吹鼻喷涕者去其风热又病同药异之说予故引素问云阳病治阴阴病治阳退热以寒药退寒以热药实病虚之虚病实之知斯道者用则必中　小儿伤寒证候止议三种乃为正要有正受夹惊夹食前述伤寒并用脱甲散其病既分三种须当防论轻重鼻塞小便赤咳关窍不通壮热面红头疼体重浑身手足俱热　凡治小儿正受伤寒及感寒邪伤风诸证宜服人参羗活散小便赤色或心神不宁病在表里之间或再散宜与小柴胡汤一二服　凡治小儿夹惊伤寒神困昏悸头疼气粗宜服王氏薄荷散及防风散　凡小儿夹食伤寒即先与微利次与脱甲散或人参羗活散下之紫霜丸为上取微利为度大抵小儿伤寒不可重表亦不可重下设重表重下用药过分令儿虚乏困重即成坏证难疗　凡小儿伤寒虽无多事须是认证分明应伤寒伤风只可表惟有夹食宜下之凡夹食伤寒脚微冷似有积证相类但此等伤寒自是不同不可不问知其端的然后次第进药仍丁宁病家令避风湿与忌生冷勿令强力无恣饱飡恐劳胃气其病再复且医家调理即须审度有无疮疹时行及左右隣舎有无此患者若或有之亦不妨事但觧表药与服不可妄投惊药余无恙矣惟有坏证盖由前人用药不当拨乱阴阳故致为坏或因触受风邪故致为坏或因强力食毒故致为坏或因冷湿伤于经络故致为坏坏则极难治凡小儿伤寒候惟有咳一证不为容易若有此证宜服人参枳实汤尅效万一不可攻击善医者察之为良也　伤寒是寒气客于皮肤寒从外抟于血气腠理闭密蕴积在内不得外泄以致头痛壮热体疼所以须解其皮肤令腠理开津液为汗发泄其气则热歇　凡婴孩伤寒不可燥药汗盖孩子一向藏府燥热以燥药汗汗乃心液热极伤心必厥厥则难治也若以性寒汤药阳受于冷冷热相击孩子一向惊呌不睡热冲于脑头缝开张皮肤及四肢汗出如油手足或热或冷多狂癫惊痉即不可治也　小儿身微热嗞吐乳鼻塞咳此候因母抱儿子当风处吹着背俞至此所治者当日下天麻散二服朱砂膏二服其患即愈不得悮动臓腑　伤寒变遂夹惊夹食中风所中伤寒各说有一因依根原各别下药有殊如调理上件伤寒传变吐不止大小便不通大渴耳内脓出身上生斑防赤心狂眼直鼻口干燥死候不治　婴孩小儿单伤寒者浑身壮热鼻流清涕身上寒毛起咳欲喘宜用解伤寒红绵散三二服间调胃气进乳食观音散一二服如有余热未退睡里多惊须进七宝轻清丹三二服调胃气观音散三二服　寻常风壅发热鼻涕痰烦渴惺惺散主之咽喉不利痰实咳鼠黏子汤主之头额身体温热大便黄赤腹中有热四顺散连翘饮三黄丸主之头额身体温热大便白而酸臭者胃中有食积双丸主之小儿无异痰惟饮食过度不能自节心腹胀满身热头痛此双丸悉治之小儿身体潮热头目碎痛且心神烦躁小便赤大便秘此热剧也洗心散调胃承气汤主之头疼发热而偎人寒者此伤寒证也升麻汤主之无汗麻黄黄芩汤有汗者升麻黄芩汤皆要药也小儿寻常不可过服凉药胃冷防动其证与惊相类医人不能辨徃徃复进惊药加麝脑之类遂发吐胃虚而成慢惊者多矣小儿须有热证方可踈转仍慎用丸子药利之当以大黄川芎等防咀作汤液以荡涤蕴热盖丸子巴豆乃攻食积耳　问小儿伤寒瘟疫者为何答曰神气虽完性情未定衣裳不择厚薄或恣情脱而着娇纵不常生冷任意或过餐寒食之物因此致患头疼寒促发热增寒或饮多尚渴或虚汗连连精神嗞因绵绵用药须精审其根源察病表里仍看脉体未可便下切须要知虚实消停药分切在意处方治之　小儿伤寒形候亦分数类有兼惊夹实气惊温壮痰三证一兼惊者因患惊风三日治得惊退第四日至五日忽有息麄大面色恍惚变动无时口渴不止急且治脾宜下麦汤散平胃丸附子散万万记之不用冷药恐氷却脾气伏热不退二挟实者本因孩儿肥实吃食无度伤饱而闭塞其胃气其候呕逆一见唇红面赤便问曾吐呕逆无如已曾吐呕逆必须头痛或泻不止乃用鲊汤丸通利后匀气散夹麦汤散服之惊气者本因气膨胀咳咽喉中涎响心间烦躁臓腑疼痛梦中虚惊乌犀膏滚涎次下麦汤散及大惊丸相夹服两日后方下鲊汤丸通利一二日气行后常服醒脾平胃汤药如伤寒后或遍身生黒黯血所谓兰斑形证不可用药三温壮者亦浑身微热面红常困睡微汗因客风吹着毛窍冷气急鼻塞大体与变蒸相似只用麦汤散红绵散治之亦安小方脉论伤寒皆因三阴三阳受病縁未辨东西不能言语虽即遍身壮热四肢不任其状多喘难为识候凡伤寒与诸热疾皆同柰诸热不生呻吟惟伤寒呻吟眉聚是也宜服煎散　茅先生小儿初受伤寒候歌小儿伤寒身壮热面赤唇红眼黄赤身上寒毛初凛凛更兼冷汗润汪汪鼻中清涕涓涓滴小便如粉又如浆上喘鼻塞将加口干呕逆是寻常防有诸般难治疗别为章句好推详参茅先生小儿伤寒死候歌伤寒吐不止便溺更难通汗后发热渴耳中疮溃脓身生斑黒防鼻血出倾筒咳四肢厥心狂下所攻体软睡不窹腹胀喘声雄手足心热痛此候命须终　又伤寒死候歌小儿伤寒面色黒耳内有脓声噎塞气逆吐泻转加增大肠干泄浮眼极医士精神还更昏千万归泉休废力　玉诀小儿伤寒歌候鼻多清涕肺伤风寒气相鼻不通壮热脉浮生内热发惊涎盛转加脓此患先与治风后与下涎次调胃气也　玉诀小儿
　　伤风候歌鼻塞伤风肺受寒喘咳惊啼卧不安颊赤口干频发热吐防邪攻臓腑　此患先与解热后下风涎次平胃气故无悮也　石壁经三十六种正伤寒候歌伤寒初得浑身热恶哭多啼无喜悦眼红脸赤类惊风凤髓经一句云只看眼急似惊风却被医人道惊热但须凉膈莫令渴渴便饮水无休歇若将三黄散子服汗出身轻便无热　夫风邪寒入肌体汗闭热气内蕴致使烦躁而多渴喘汗不得泄发热不止若服冷药太甚则使汗不出而作别症也须先出汗次凉膈方愈若不然则慢脾慢惊縁此得之　小儿目急壮热上气喘面赤先与解表散吃后用南星丸退风热如不退将三黄散与吃　小儿伤寒恶风恶寒者必偎人藏身引衣密隐是为表证可为取其汗也恶热内实者必出头露面扬手掷足烦渴燥粪掀衣气麄是为里证可略与踈利也至若头额冷手足凉口中气冷面色黯淡大便泻青此是阴病里虚当以温药救其里也举是三者汗下温之法可以类推矣发汗用桂枝麻黄各半汤加黄芩解肌用香苏散加干葛通利四顺清凉饮微利人参败毒散温里理中汤厥冷甘草干姜汤寻常感冐惺惺散或参苏饮伤风发热人参羗活散或天麻防风丸壮热者升麻葛根汤潮热者生犀散小柴胡汤加大黄小便不通者导赤散五苓散甘露饮表里俱热加表里俱见之证洗心散主之咳则人参润肺散加紫苏夹食则异香散紫霜丸軰然亦视小便或赤或白可以知里热之有无或清或浊可以知里热之轻重防而婴孩则以虎口指纹之红色验之长而童孺则一指按其三关防左手人迎之紧盛者断之所谓七十二证其证某方皆无越张朱格例将不过小小分剂而中病则止也　夫小儿伤寒与大人不同何也小儿奇经未盛精神未全八脉皆虚七神尚弱语言不正喜怒不节性情未定非食糓味专于精神也真牙未生变蒸尚在岂不异于大人哉设令小儿十歳已上卒暴身壮热恶寒四肢冷或耳冷鼻中热气或为防疹也与伤寒表证相似胎气始发自内之外与伤寒表证同治者误也当作小防疮治之小儿伤寒身热头痛面赤者在表也麄气腹满小便赤澁者在里也小儿形后虽有汗下之病未及五歳可以视听未可脉别故不行于诊五歳已上糓气渐实可以脉别浮沉迟数表里寒热察色听声而得其全故云小异大同也　辨小儿伤寒一口热二口中醋气三妳癖不消四腹中疼痛也　十二件伤寒杂证头疼体痛是伤寒鼻塞或流涕是伤寒喉内喘息是伤寒两手脉洪数是伤寒颊赤眼澁是伤寒身上寒毛起是伤寒口鼻出水是伤寒眼赤黄是伤寒口干澁者是伤寒咳者是伤寒山根赤色是伤寒喷嚏是伤寒　凡伤寒发热之初不问大人小儿急须表汗次即当发散然调理须在一昼夜得热退乃保无虞今之医者多不用麻黄但初用惺惺散羗活散之属此乃常法致有失三五日热不除入于经络抟于血气变多证或作惊风渐至危笃伤生之命可不慎乎小儿伤寒当辨其证即投解肌汤三服汗透而热渐轻次用人参羗活散或渴间以白虎汤次用参茋等药　夫斑毒有二证有温毒发斑有热毒发斑因冬月触冒寒热毒之气至春始发热毒发斑因夏触冐暑毒发汗已经汗下热即发大抵斑毒四时感于乖戾之气或未发汗下热毒不散表虚里实血澁不行故徧身发出斑疮及瘾疹如锦纹巢氏云发斑不可用表药　夫阳毒伤寒者盖言阳气胜而为毒害其脉浮大而数身重头疼面赤有斑斑如锦纹狂言见鬼咽喉肿痛下痢脓出血五日可治七日不可治也
　　方
　　加减惺惺散　治小儿伤寒无汗头疼发热恶寒并天行热气致生豆疮不快烦躁昏愦或出疮豆身疼体热者
　　苍术【茅山者】川芎　细辛　羗活　防风　白芷根　甘草　赤芍药　桔梗　麻黄【去节】荆芥当归　薄荷
　　右等分为末沸汤调下半钱或作饮子水煎亦可
　　羗活散　治大人小儿四时伤寒热病时行疫疠山岚瘴疟早晩中露雾及暴中风寒并宜服之不论阴阳证候老防虚实服之使无变动汗出即安
　　川羗活　独活　柴胡【去芦水洗】前胡【去芦】川芎　桔梗白茯苓　削术　防风【各一两】细辛【去苗叶好者】官桂甘草【炙各半两】枳殻【汤浸去瓤细切焙干麸炒一两】
　　右为细末每服三钱水满盏姜三片二枚同煎八分和滓热服连三服汗出便安小儿看多少加减服并乳下一吃如路行不及煎白汤防热酒亦可
　　人参散　治大人小儿伤寒候神圣方
　　人参　荆芥　甘草　防风　干葛　肉桂　五加皮　桔梗　川芎　柴胡　陈皮　芍药【各半两】麻黄【一两去节依法制】
　　右为细末每用一钱水一盏入乌梅一枚煎六分服常服出汗热进三二服
　　大黄饮　治小儿壮热实滞不去寒热徃来微惊悸【方见诸热门壮热类】
　　人参羗活散　治伤寒发热及烦渴痰实咳小儿寒邪温病时疫疮疹头疼体痛潮热
　　羗活　白独活　柴胡【去芦】川芎　人参【去芦】甘草【炙】白茯苓【各一两】前胡　桔梗　地骨皮　天麻【酒浸焙各半两】枳殻【一两去穰炒】
　　右防咀每服一钱水半盏姜一片薄荷一叶子半枚煎至三分大小加减疮疹未发之前亦可服一方作细末
　　大效人参枳实汤　治伤寒后气不和顺喘急咳胷膈欝塞日夜频闷神困力乏不思饮食仍治虚痰烦满头目昏晕但是伤寒感冷咳并宜服之
　　枳实【四个米泔浸去穰麸炒】桑白皮　甘草【炙】半夏【汤泡七次仍切以姜汁浸】白茯苓　欵冬花　五味子　阿胶【麸炒】细辛【各半两去叶】人参【一分】麻黄【去节】苦梗【各半两】
　　右防咀每服小一撮水一盏姜三小片半个乌梅少许同煎至半盏去滓通口服二滓并煎凡小儿伤寒作热头痛等证或已发散退热化痰定喘或已安神定志开胃进食儿已平复父母忘忧甚喜之尚有咳不愈由邪气入肺无能得出不堪吐利何由而安凡儿伤寒后及感风咳不愈者宜服之此药泻肺补气寛膈化痰滋润五臓和益三焦不惟治调中更良
　　大青散　治小儿伤寒头痛壮热烦渴
</div>
    <div class="pagination">
<a href="普济方四库_page1542.html">上一页</a><span>...</span><a href="普济方四库_page1538.html">1538</a><a href="普济方四库_page1539.html">1539</a><a href="普济方四库_page1540.html">1540</a><a href="普济方四库_page1541.html">1541</a><a href="普济方四库_page1542.html">1542</a><span class="current-page">1543</span><a href="普济方四库_page1544.html">1544</a><a href="普济方四库_page1545.html">1545</a><a href="普济方四库_page1546.html">1546</a><a href="普济方四库_page1547.html">1547</a><a href="普济方四库_page1548.html">1548</a><span>...</span><a href="普济方四库_page1544.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
