<!DOCTYPE html>
<html>
<head>
    <meta charset="UTF-8">
    <title>圣济总录纂要 - 第 22 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录纂要 - 第 22 页/共 101 页</h1>
    <div class="content">
　　圣济总録纂要卷四
<子部,医家类,圣济总录纂要>
　　钦定四库全书
　　圣济总録纂要卷五
　　休宁程林纂
　　疟疾门
　　诸疟统论
　　论曰夏伤于暑秋成痎疟该于夏而作也方夏之时隂居于内暑虽入之势不能动得秋气阳为之动变汗出遇风乃成此疾故名曰痎疟皆生于风蓄作有时其气隂阳上下交争虚实更作隂阳相移也阳并于隂则隂实而阳虚阳明虚则寒栗鼓颔巨阳虚则腰背头项痛三阳俱虚则阴气胜隂气胜则骨寒而痛寒生于内故中外皆寒阳盛则外热阴虚则内热内外皆热则喘而渇故欲冷饮因伤于暑热气盛藏于皮肤之内肠胃之外此荣气之所舎也令人汗空疎腠理开因得秋气汗出遇风及得之于浴水气舎于皮肤之内与卫气并居卫气者昼行于阳夜行于隂此气得阳而外出得隂而内薄内外相薄是以日作日作者气之所舎深也作之早晏者随风腑日下一节也是以或先寒后热或先热后寒或但热无寒或本于痰或本于瘴疠或本于鬼神或本于邪气大防外传经络内入五脏症既不同治法亦异凡治疟者不辨阴阳虚实概以吐药投之有非痰实而真气受毙者固多其内经论五脏诸经之疟本以刺法补泻其寒热先后与夫正发早晏又皆不同明指邪气所传不可一槩而论今备载诸症本末以治之轻重要在随症而施庶几乎无一曲之蔽也
　　寒疟
　　论曰寒疟之状内经谓先寒而后热病以时作是也葢伤暑汗出腠理开发因遇夏气凄沧之水寒其气藏于皮肤腠理之中秋伤于风则病成矣其症先起于毫毛伸欠乃作寒栗鼓颔腰脊俱疼寒去则内外皆热头痛饮冷是也
　　槟榔汤　治寒疟神効
　　槟榔　常山　桂心　陈皮【去白炒】甘草【炙一两】
　　酒水合煎三钱未发时先服
　　鼈甲常山酒　治疟先寒战解即壮热
　　鼈甲【醋炙一分】淡竹叶【一两】甘草　常山【三分】
　　酒半钟浸药一宿次早加水煎未发时温服得吐为效
　　蜀漆散　治寒疟
　　蜀漆【水洗去腥焙】云母【火煆一昼夜】龙骨【一两】
　　共末未发时浆水下五分
　　乌梅丸　治寒疟不止
　　乌梅肉【炒】桃仁【去皮尖炒】常山　豉【炒三分】升麻　肉苁蓉【酒浸洗】人参　甘草【炙】桂心【一两】
　　共末密杵丸桐子大空心酒下二十丸至三十丸
　　虎骨丸　治一切寒疟无问逺近
　　虎骨【酥油炙】人参　甘草　桂心　乌梅肉【炒五钱】桃仁【去皮尖炒】肉苁蓉　常山　升麻【三分】附子【五钱】麝香【研一钱】豉【炒一合】
　　共末蜜丸桐子大未发时饮下三十丸
　　二姜散　治寒疟不差
　　黑干姜　髙良姜【一两】
　　同炒黑为末空心酒下一钱日三
　　寒疟涂方
　　鼈甲【醋炙五钱】乌贼鱼骨【去甲】附子　常山　炙甘草【一两】
　　酒煎五钱次日以酒涂手足并背上如不发即止发时饮此酒一钟
　　又方
　　附子【一枚生用】
　　为末用酒和涂病人背心上佳
　　温疟
　　论曰温疟之状内经所谓先伤于风后伤于寒其症则先热后寒病以时作是也葢风为阳气寒为隂气风气大胜故先热而后寒得之冬中风寒气藏于肾内至骨髓至春阳气大发邪气不能自出至夏大暑脑髓烁肌肉消腠理发泄或有所用力邪气与汗俱出故气从内之外其法宜先治其阳后治其阴则疟疾自除
　　芦根汤　治初壮热后寒战骨节痠疼口干烦渇芦根　石膏【一两】麦冬　升麻　葛根【三分】山栀【五钱】
　　水煎五钱入竹叶十片未发前连三服
　　知母汤　治疟骨节疼痛时呕朝发暮解暮发朝解知母【二分】甘草【一两】石膏【三两】桂心【五钱】粳米【一合】
　　水煎五钱入米一撮未热未发时先服
　　常山饮　治温疟壮热微寒
　　常山【如鸡骨者五钱】淡竹叶【一把】小麦【一合】
　　水浸一宿次早煎未发时空心温服　老年乆病之人及虚弱者煎三钱服
　　寒热往来
　　论曰阴阳相胜而寒热互作者以邪气相并也故气并于阴则为寒气并于阳则为热寒则振栗鼓颔以阴实阳虚故也热则渇而饮冷以阴衰阳胜故也
　　柴胡桂枝汤　治疟寒热往来
　　柴胡【四两】桂枝　人参　片芩　白芍【两半】甘草　半夏【一两】
　　姜枣水煎六钱温服日二
　　人参汤　治寒热疟时作面色黄
　　人参　常山【五钱】甘草　陈皮【去白炒三分】
　　水煎五钱入茶末灯心去滓入酒半钟未发时先服取吐如未吐再服以痰尽为度
　　鼈甲大黄丸　治疟寒热往来乆不差
　　鼈甲　大黄【生】附子　人参　甘草　常山　蜀漆　白薇【一两】
　　共末蜜丸桐子大竹叶汤平日服十五丸良乆又服
　　瘅疟
　　论曰瘅疟之状内经所谓但热不寒阴气先絶阳气独发少气烦寃手足热而欲呕是也得之邪热畱于身中厥逆上冲气实而不外泄因有所用力腠理开疎风寒客于皮肤之内分肉之间而发发则阳气盛不及于隂故但热不寒气内藏于心外舎于分肉之间令人消烁肌肉名曰瘅疟以单阳无隂故也
　　白虎加桂汤　治疟疾阴气孤絶阳气独发脉微少气烦满手足热欲呕但热而不寒邪气内藏于心外舎于分肉之间令人消烁肌肉
　　石膏【研一两六钱】知母【盐酒炒六钱】甘草【蜜炙二两】粳米【炒半合】
　　用汲水一升煮药五钱入粳米一撮以米烂为度去滓入桂末三钱再煎取四合作一服稍热服取汗先寒发热汗出愈
　　豉心汤　治瘅疟但热不寒
　　豉心【一合】雄鼠屎【炒二钱】童便【三升半】黑山枝【三分】柴胡鼈甲【一两一分】甘草【五钱】乌梅肉【七枚炒】生地汁【二合】生姜汁【一分】桃枝心　桺枝心【各一把】
　　除鼠粪地姜汁小便将药入小便浸一宿于星月下次早煎去滓入鼠屎地姜汁煎分三服一日用
　　石膏汤　治瘅疟热甚不差
　　石膏【研二两】白粳米【五十粒】常山【三分】
　　水煎五钱入竹叶二七片空心欲发与正发时各一服静卧勿与人语俟过发时再洗手面饮食七日内禁房事及酒麫热物乆疟不过二剂
　　车前草汤　治瘅壮热不止渇欲饮水
　　车前草　常山　生甘草　升麻　大豉【炒五钱】粳米【半合】
　　水浸五钱于星月下露一宿上横刀一把次早五更煎空心温分二服良乆即吐吐定以浆粥止之
　　常山饮　治瘅疟但热不寒烦渇不止
　　常山　生甘草　乌梅肉【炒】青蒿【五钱】竹叶【二十一片】
　　以童便白酒各一大钟微煎露星月下一夜上横刀一把次早空心温服及当发时各一服以差为度间日疟　痰疟　痎疟　劳疟　乆疟　鬼疟疟母
　　间日疟
　　论曰间日疟者邪气着于阴不得与阳气俱出也卫气昼行于阳邪气不得出故必再防而后发是以间日乃作
　　醇醨汤　治间日疟
　　大黄【炒三分】常山　甘草【炙两半】
　　水煎三钱未发先服
　　常山酒　同
　　常山【一两】蒜【独头者一枚】糯米　黑豆【百粒】
　　共粗捣以白酒一升浸上件露星月下一宿上横刀一口次早煎未发时三分饮一分如未吐更服一分得吐差
　　糯米煮散　同
　　糯米【四十九粒】常山　淡竹叶　鸟梅肉【炒】炙甘草【五钱】石膏【二两】
　　共末水煎五钱未发时先服
　　神圣丸　治间日疟先寒后热
　　黑豆【小者二十一粒】白砒【细研一钱】大枣【三枚饭上蒸去皮核】
　　共研极细须于五月五日或七月七日修合丸如豌豆大丹砂为衣隂干冷茶清下三丸忌食热物一伏时　合丸时忌女僧尼姑鸡犬
　　痰疟
　　论曰痰疟之状胸中不利头痛振寒怢栗而不能食食即呕吐寒去则内外皆热更作心下支满痰积胸中气逆烦呕故谓之痰疟
　　石膏饮　治一切痰疟
　　石膏【三两】常山【二两】淡竹叶【三两】生甘草　乌梅肉【二两】粳米【半合】
　　水煎五钱空心温服吐痰差　如热甚加大黄一两
　　犀角散　治痰疟呕吐
　　犀角　升麻　参　常山【五钱】细辛　甘草【生】松罗　山枝【一分】
　　水煎五钱空心徐徐温服取吐痰涎效
　　痎疟
　　论曰痎疟者以疟发该时或日作或间日作也夫卫气流行合于昼夜隂阳邪气内舎于荣随卫气以出入而应于风府其作之早晏皆以时发寒温瘅疟动作亥时故内经统谓之痎疟其状伸欠乃作寒栗鼓颔腰脊痛寒去则内外皆热头痛如破渇欲冷饮
　　麻黄丸　痎疟发作有时
　　麻黄【去根节一两】常山　甘草　知母　大黄【生五钱】
　　共末宻杵丸小豆大未发前空心饮下五七丸临发再下
　　鼈甲渍酒　治痎疟以时发
</div>
    <div class="pagination">
<a href="圣济总录纂要_page21.html">上一页</a><span>...</span><a href="圣济总录纂要_page17.html">17</a><a href="圣济总录纂要_page18.html">18</a><a href="圣济总录纂要_page19.html">19</a><a href="圣济总录纂要_page20.html">20</a><a href="圣济总录纂要_page21.html">21</a><span class="current-page">22</span><a href="圣济总录纂要_page23.html">23</a><a href="圣济总录纂要_page24.html">24</a><a href="圣济总录纂要_page25.html">25</a><a href="圣济总录纂要_page26.html">26</a><a href="圣济总录纂要_page27.html">27</a><span>...</span><a href="圣济总录纂要_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
