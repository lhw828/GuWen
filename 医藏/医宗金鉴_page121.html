<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 121 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 121 页/共 424 页</h1>
    <div class="content">　　肺主气，皮毛是其部也。水邪干之，外则周身皮肿，内则不输小便，大肠乃其府，水走大肠，故鸭溏也。

　　【集注】

　　赵良曰：肺主皮毛，行荣卫与大肠合，今有水病，则水充满皮肤。肺本通调水道，下输膀胱为尿溺，今既不通，水不得自小便出，反从其合，与糟粕混成鸭溏也。

　　魏荔彤曰：肺水者，水附于肺，则肺水也。肺主气，气引水行，亦能使之周身浮肿。

　　肺不肃则气化壅，故小便难，小便难则清浊不分，故便鸭溏，此知为有水在肺，当于肺脏治水也。

　　尤怡曰：鸭溏如鸭之后，水粪杂下也。

　　肾水者，其腹大脐肿，腰痛不得溺，阴下湿，如牛鼻上汗，其足逆冷，面反瘦。

　　【按】

　　面反瘦之下，当有上条「其人阴肿」四字。

　　【注】

　　肾主腰，足阴是其部也。水邪干之，外则阴肿，阴下湿，足冷面瘦，内则腹大脐肿腰痛不得溺也。此五者，指水气等胀为言，故俱不喘咳也。

　　【集注】

　　程林曰：肾者，胃之关也，关门不利，故令聚水而生病，是以有腹大脐肿之证也。腰者肾之外候，故令腰痛。膀胱者，肾之府，故令不得溺也。以其不得溺，则水气不得泄，浸渍于睾囊而阴汗，流注于下焦而为足冷。夫肾为水藏，又被水邪，则上焦之气血随水性而下趋，故其人面反瘦，非若风水里水之面目浮肿也。

　　魏荔彤曰：肾水者，水附于肾，则肾水也。肾主少腹，少腹水湿固冱，故腹大脐肿腰痛。腰以下俱肾主之也，水湿在下焦，膀胱之气反塞，故不惟小便难，而且竟不得溺阴寒下盛，故阴下湿如牛鼻上汗，冷而且粘，其足皆逆冷也。面乃阳之部位，下阴盛，上阳衰，故面必瘦，见此知水在肾，当于肾脏治水也。

　　尤怡曰：身半以下，肾气主之，水在肾，则腰痛脐肿腹大也。不得溺，阴下湿如牛鼻上汗，其足逆冷者，肾为阴，水亦为阴，两阴相得，阳气不行，而湿寒独胜也。面反瘦者，面为阳，阴盛于下，则阳衰于上也。

　　师曰：寸口脉沉而迟，沉则为水，迟则为寒，寒水相搏，趺阳脉伏，水谷不化，脾气衰则鹜溏，胃气衰则身肿。少阳脾卑，少阴脉细，男子则小便不利，妇人则经水不通经为血，血不利则为水，名曰血分。

　　【注】

　　寸口，两寸也。脉沉而迟，沉则为水，迟则为寒，水寒相搏于胸中，则阳气不运，故趺阳两关之脉伏而不起，水谷不化。若脾气衰则鹜溏，胃气衰则身肿也。少阳右尺脉陷下，少阴左尺脉细小，亦因寒水太甚，命火受制，故男子水精不化，小便为之不利女子血化为水，经水为之不通也。经血而曰经水者，以水为血之体也，女子以血为主，故曰：血分也。

　　【集注】

　　赵良曰：仲景脉法寸口多于趺阳合，何也？盖寸口属肺，手太阴之所过，肺朝百脉十二经各以其时，来见于寸口。脾、胃二经，出在右关。胃乃水谷之海，五藏皆禀气于胃，则胃又五藏之本，所以经脉尤为诸经之要领也。邪或干于胃者，必再就趺阳诊之，趺阳，胃脉之源也。

　　尤怡曰：此合诊寸口趺阳，而知为寒水胜，而胃阳不行也。胃阳不行，则水谷不化水谷不化，则脾胃俱衰。脾气主里，故衰则鹜溏；胃气主表，故衰则身肿也。少阳者生气也，少阴者地道也，而俱受气于脾胃，脾胃衰则少阳脉卑，而生气不荣，少阴脉细，而地道不通，男子则小便不利，妇人则经血不通。而其所以然者，则皆阳气不行阴气乃结之故，曰血分者，谓虽病于水，而实出于血也。

　　师曰：寸口脉迟而涩，迟则为寒，涩为血不足；趺阳脉微而迟，微则为气，迟则为寒寒气不足，则手足逆冷；手足逆冷，则荣卫不利；荣卫不利，则腹满肠鸣，相逐气转膀胱，荣卫俱劳，阳气不通，即身冷，阴气不通，即骨疼。阳气前通则恶寒，阴气前通则痹不仁。阴阳相得，其气乃行，大气一转，其气乃散，实则失气，虚则遗溺名曰气分。

　　【按】

　　「名曰气分」之下，当有下条，「桂枝去芍药加麻黄附子细辛汤主之」，十五字。

　　【注】

　　寸口脉迟为寒，脉涩少血，趺阳脉微乏气，迟亦为寒。是则气血俱虚，为寒气所干荣卫不利，阴阳不通，故身寒骨痛，手足逆冷，腹满肠鸣，恶寒麻痹，失气遗溺也。

　　此气血俱虚，寒气内客之气胀，故曰气分。而下条发明主治，用桂枝去芍药加麻黄附子细辛汤者，温养荣卫，阴阳发散，寒邪之气也。

　　【集注】

　　程林曰：气散必从前后而去，邪气实则失气于后，正气虚则遗溺于前也。

　　尤怡曰：微则为气者，为气不足也，寒气不足，该寸口、趺阳为言寒，而气血复不足也。寒气不足，则手足无气而逆冷，荣卫无源而不利，由是藏府之中，真气不充，而客寒独胜，则腹满肠鸣相逐，气转膀胱而下输也。荣卫俱劳者，荣卫俱乏竭也。阳气温于表，故不通则身冷；阴气荣于里，故不通即骨疼；不通者，虚极而不能行，与有余而壅者不同。阳前通则恶寒，阴前通则痹不仁者，阳先行而阴不与俱行，则阴失阳而恶寒；阴先行而阳不与俱行，则阳独滞而痹不仁也。盖阴与阳常相须也，不可失失则气机不续而邪乃着，不失则上下交通而邪不容，故曰：阴阳相得，其气乃行，大气一转，其气乃散。失气遗溺，谓分虚实而散也。曰气分者，谓寒气乘阳之虚，而病于气也。

　　气分，心下坚，大如盘，边如旋杯，水饮所作，桂枝去芍药加麻黄附子细辛汤主之。

　　【按】

　　「气分，心下坚大如盘，边如旋杯，水饮所作」之十六字，当是衍文，观心下坚之本条自知。「桂枝去芍药加麻黄附子细辛汤主之」十五字，当在上条气分之下，义始相属，正是气分之治法，必是错简在此。

　　卷三\水气病脉证并治第十五

　　桂枝去芍药加麻黄细辛附子汤方

　　桂枝三两生姜三两甘草二两大枣十二枚麻黄细辛各一两附子（炮）一枚右七味，以水七升，煮麻黄，去上沫，内诸药，煮取二升，分温三服，当汗出，如虫行皮中即愈。

　　师曰：病有风水，有皮水，有正水，有石水，有黄汗。风水其脉自浮，外证骨节疼痛恶风；皮水其脉亦浮，外证跗肿，按之没指，不恶风，其复如□，不渴，当发其汗；正水其脉沉迟，外证自喘；石水其脉自沉，外证腹满不喘，黄汗其脉沉迟，身发热胸满，四肢头面肿，久不愈，必致痈脓。

　　【注】

　　风水得之内有水气，外感风邪，风则从上肿，故面浮肿，骨节疼痛恶风，风在经表也皮水得之内有水气，皮受湿邪，湿则从下肿，故跗浮肿，其腹如□，按之没指，水在皮里也，非风邪，故不恶风，因水湿故不渴也。其邪俱在外，故均脉浮，皆当从汗从散而解也。正水水之在上病也，石水水之在下病也；故在上则胸满自喘，在下则腹满不喘也。其邪俱在内，故均脉沉迟，皆当从下从温解也。黄汗者，汗出蘖汁色也其脉沉迟，藏内有寒饮；身发热者，经外有伏热。寒饮故胸满，四肢头面浮肿；伏热若久不愈，故必致痈脓也。由此推之，可知黄汗是内饮外热，蒸郁于中，从土化而成也。以黄汗而列水病之门者，亦因水之为病而肿也。

　　【集注】

　　程林曰：风水与皮水相类属表，正水与石水相类属里。但风水恶风，皮水不恶风，正水自喘，石水不自喘为异耳！尤怡曰：风水水为风搏，因风而病水也。风伤皮毛，而湿流关节，故脉浮恶风，而骨节疼痛也。皮水水行皮中，内合肺气，故其脉亦浮，不兼风，故不恶寒也。其腹如□即『内经』□□然不坚之意。以其病在皮肤，而不及肠藏，故外有胀形，而内无喘满也。水在皮者，宜从汗解，故曰：当发其汗。正水肾藏之水自盛也。石水水之聚而不行者也。正水乘阳之虚，而浸及上焦，故脉沉迟而喘。石水因阴之盛而结于少腹故脉沉腹满而不喘也。黄汗汗出沾衣如蘖汁，得之湿热交病，而湿居热外，其盛于上而阳不行，则身热胸满，四肢头面肿，久则浸及于里而荣不通，则逆于肉里而为痈脓也。

　　脉浮而洪，浮则为风，洪则为气，风气相搏，风强则为隐疹，身体为痒，痒为泄风久为痂癞；气强则为水，难以俯仰。风气相击，身体洪肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。

　　【按】

　　身体洪肿之「洪」字，当是「浮」字。「此为黄汗」四字，当是衍文。

　　【注】

　　六脉俱浮而洪，浮则为风，洪则为气。风气相搏之病，若风强于气，相搏为病，则偏于荣，故为隐疹，身体为痒，痒者肌虚，为风邪外薄故也。名曰泄风，即今之风燥疮是也，故日久不愈，则成痂癞。痂癞，疥癣、疠癞之类是也。若气强于风，相搏为病则偏于卫，故为水气，难以俯仰，即今之支饮喘满不得卧也。若风气两相强击为病则为风水，故通身浮肿也。以上诸证皆属肌表，故当发汗，汗出乃愈也。风水无汗当以越婢汤发汗，若汗出恶风则为表阳虚，故加附子也。若不恶风，小便通利，非表阳有寒，乃上焦有寒也，上焦有寒，惟兼病水者，则其人口内必多生涎沫也。

　　【集注】

　　尤怡曰：风，天之气；气，人之气，是皆失其和者也。风湿相搏，风强则气从风而浸淫肌体，故为瘾疹；气强则风从气而鼓涌水液，故为水；风气并强，两相搏击，而水液从之，则为风水；汗之则风去而水行，故曰：汗出乃愈。若恶风者表虚也，不恶风而小便通利者，以上焦有寒不能约束津液，故其口多涎也。

　　寸口脉沉滑者，中有水气，面目肿大有热，名曰风水；视人之目裹上微拥，如蚕新卧起状，其颈脉动，时时欬，按其手足上，陷而不起者，风水。

　　【注】

</div>
    <div class="pagination">
<a href="医宗金鉴_page120.html">上一页</a><span>...</span><a href="医宗金鉴_page116.html">116</a><a href="医宗金鉴_page117.html">117</a><a href="医宗金鉴_page118.html">118</a><a href="医宗金鉴_page119.html">119</a><a href="医宗金鉴_page120.html">120</a><span class="current-page">121</span><a href="医宗金鉴_page122.html">122</a><a href="医宗金鉴_page123.html">123</a><a href="医宗金鉴_page124.html">124</a><a href="医宗金鉴_page125.html">125</a><a href="医宗金鉴_page126.html">126</a><span>...</span><a href="医宗金鉴_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
