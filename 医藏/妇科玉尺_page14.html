<!DOCTYPE html>
<html>
 <head>
  <meta charset="utf-8"/>
  <title>
   妇科玉尺 - 第 14 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   妇科玉尺 - 第 14 页/共 31 页
  </h1>
  <div class="content">
   俗名沥胞生。宜神应散。有血先下。或胞浆先下。子逆上冲者。宜子逆汤、黄葵子散。有产不下。横逆生而欲绝者。宜加味芎归汤。有临产腰腹酸疼见红者。宜催生如意散。有胎死腹中不下者。验其舌色青黑腹冷是也。宜二陈汤加朴硝五钱。即朴硝一味亦可。若天寒时。须使胎得暖气才下。急服药。宜官桂丸。此方暑天及内热者皆禁用。其死胎不下。反上冲心而欲绝者。急服药。宜牛膝二两。砂仁、丹参各二钱煎。虚加人参。又方。伏龙肝末酒下。有腹中积水。腹大异常。脉细而弱。名曰胞水。临产必去水斗余方产者。方载胎前。有临产去血太多。昏不知人。产下即死。曰血晕者。宜芎归汤。若产后虚脱。兼防血晕。宜人参、鹿角胶、苏木煎。入童便服。有火盛血奔上而昏晕者。宜清魂散。如不醒。

　　以韭汁和醋灌之。或醋炭法熏之。又不醒。急掐人中。提顶心头发。姜汁童便灌之。即活。有失血过多。虚热太甚。目暗神昏。手足冷者。宜川芎、当归、人参、姜、桂。汗多加黄 。有才产。忽然噤口。语言颠倒。乍见鬼神。由败血攻心者。宜妙香散。有临盆用力太过。气血晕闷。不省人事者。宜胶珠汤。有将产而痢不止者。宜四君子汤加白芍、杜仲、赤石脂、菟丝子、建莲、山药、芡实、砂仁。有子下而胞不下。由败血灌入胞中者。宜牛膝归尾汤、牛膝芒硝酒。或草纸烟熏其鼻。令纳气自下。或胞不下。而脐腹坚。疼胀急。病更甚。宜牛膝汤。有儿胞下后。膀胱落下。名曰茄病。或由临盆用力太过。或由血气两虚。其色紫者可治。白者难治。先用熏洗法。宜急以黄连、狗脊、五倍子、水杨根、枯矾各一钱。为末煎汤。先熏后洗。乘热轻轻托进。一二日自愈。急服药。宜补中益气汤、十全大补汤。去 、苓。加陈皮、枳壳、茱萸。有子宫落下。痛不可忍。名曰 疾者。宜铁粉散。外用托药或掺药。有气血虚而产门不闭。必须大补者。

　　宜加味芎归汤。一法用锻石炒热。淬水洗。即闭。至临产危症。莫有如偏产、倒产、横产、碍产、盘肠产、闷脐产、数大端。最为生死交关之候。然亦非无法以处之者。切不可惊惶扰乱。致产母心怯。然后根据法治之。无弗安然也。其原由方治。俱采前人之论。详录于后。以前人论极明当。毋庸续说也。其有胞水先破。不即产。甚至延及两三日、四五日者。

　　此亦甚险。急早调治。宜鱼胶五钱 存性酒下。或冬葵子三钱炒煎服。夫如是而临产之病。庶可免矣。

　　脉法 脉经曰。怀妊离经。其脉浮。设腹痛引腰脊。为今欲生也。又曰。怀妊六七月。脉实大坚牢。弦紧者生。

　　沉细者死。又曰。脉匀细。易产。大浮缓。气散难产。脉诀云。欲产之妇脉离经。沉细而滑也同名。夜半觉痛应分诞。

　　来朝日午定知生。又曰。身重体热寒又频。舌下之脉黑复青。反舌上冷子当死。腹中须遣母归冥。面赤舌青细寻看。母活子死定应难。唇口俱青沫又出。母子俱死总教拼。面青舌赤沫出频。母死子活定知真。不信若能看应验。寻之贤哲不虚陈。（以上附验看生死法）李 曰。临产六至。脉号离经。或沉细滑。如无即生。浮大难产。寒热又频。此是凶候。急于色征。面颊唇舌。忌黑与青。面赤母活。子命必倾。若胎在腹。子母归冥。

　　产难 严用和曰。有欲产晕闷者。乃临产时气血忽然晕闷。不省人事。盖因用力太过。脉理衰微。精神困倦。

　　心胸痞闷。目眩口噤。面青发直。命在须臾。急用来苏散。有胞肥难产者。乃身居富贵。口厌甘肥。聚乐不常。食物无度。既饱便卧。致令胞胎肥浓。根蒂坚固。行动气急。盖缘不曾预服瘦胎之药。故至难生。入月可服无忧散。则易生。

　　万全曰。凡临产一二日间艰难者。只以加减五苓散主之。如过二三日。人事强实。饮食能进者。此胞浆干涩也。加味四物汤调益元散主之。如过二三日。人事困顿。饮食少者。此中气不足。不能运动其胎也。加味四君子汤主之。如三四日不产。或胎死腹中者。夺命丹主之。又曰。凡儿逆生。切不可用针刺足心。及盐涂之法。儿痛上奔。母命难存。又曰。

　　凡患盘肠生。恐防再犯者。宜于此后无孕时。多服地黄丸。加五味子一两。肉桂一两。以固下元之关键。及有孕时。多服胡连丸加人参一两以补气。又服三补丸以凉血。如滑胎瘦胎之药。切勿轻服于入月之时。再服八物汤加诃子、瞿麦、蜜炙粟壳。服十余剂。庶可免矣。张介宾曰。妊娠将产。切不可占卜问神。使巫觋妄言凶险。恐吓谋利。祷神祈佑。产妇闻之。致生疑惧。夫忧虑则气结。滞而不顺。多致难产。切戒。又曰。滑胎法。惟欲易产耳。然难产之由。在血之盈虚。不在药之滑利。盖血多则润而易产。血亏则涩而难产。故于未产前。但宜以培养气血为主。如滑胎煎、五福饮、小营煎、四物、八珍之类。即皆滑胎要药。若用过滑利。或产期未近。无火无滞。而妄用清火行气沉降等寒凉药。必能暗残荣气。走泄真阴。多致血亏气陷。反为临期大害。若果肥盛气实者。紫苏饮、保生无忧散、滑胎枳壳散之类。皆可选用。

　　死胎 陈自明曰。子死腹中。多因惊动太早。或触犯禁忌。其血先下。胎干涸而然也。须验产母舌。若青黑。

　　其胎死矣。当下之。用平胃散一两。入朴硝五钱。水酒煎妙。又热病至胎死。亦用前方效。郭稽中云。母本患热病。脏腑极热。熏煮其胎致死。而用黑神散热药者。儿死身冷不能出。暖之即出也。刘完素曰。儿死腹中。及血暴下。胞干不能产者。半夏汤。胞死不下。三一承气汤调益元散五钱。或须臾再用油浆调益元散温服。前后俱下而胎下。可活产母也。

　　夫难产死胎不一。皆由风热燥涩。紧敛结滞。产户不得自然开通。故其症逆。脉弦数而涩。面赤或青。或变五色。腹满急痛。喘闷。胎已不动者是也。手足温而脉滑者。只为难产。但宜滑胎催生。慎不可下也。李 曰。双胎一死一生者。

　　用蟹爪一盏。甘草二两。东流水十盏。煎三盏。化阿胶三两。分三服。则死者出。生者安。又曰。通下死胎。用霹雳丹、夺命丸。外用如圣膏涂足心。仍用催生药。及通关散。吹鼻即下。

　　胞衣不下 郭稽中曰。胞衣不下。因气力疲惫。不能努出。或血入衣中。胀大而不能下。致心胸胀痛喘急。速服夺命丹。血散胀消即下。牛膝汤亦效。亦有胎下力弱。不能更用气力。产胞经停。遇风冷乘之。血道闭涩。故胞衣不下者。急取黑豆一合炒热。入醋一大盏。煎三五沸。分三次温服。陈自明曰。若肠出而气虚不能入。补中益气汤。或蓖麻子一两研涂母头顶心。即上。急洗之。胞不下。涂右足心。一下即洗去。缓则仍入。益母丸亦效。其血流胞下者。急用夺命丹、失笑散。以消瘀血。缓则不救。其元气虚不能送者。腹中不胀痛。用保生无忧散。以补固元气。

　　催生法 王肯堂曰。滑以流通滞涩。苦以驱逐闭塞。香以开窍逐血。气滞者行气。胞浆先破疲困者固血。张介宾曰。所谓催生者。不过助其气血而利导之。直待临期。乃可用脱花煎。或滑胎煎。随症加减主之。或经日久。产母困倦难生。俱宜服滑胎煎。以助气血。令儿速生。其有气虚无力。艰于传送者。独参汤随多少接济其力。皆为催生要法。

　　若期未至。而妄用行气导血等剂。亦犹宋人之揠苗耳。

　　临产斟酌 保产要录曰。一临产时。最戒用力太早。（要紧）脉诀云。夜半觉痛应分娩。来朝日午定知生。由此言之。则身痛半日后（便不宜早用力）恰当产也。但产之难易。人各不同。时亦有异。（便不可执定半日痛之说）有素易产。素难产者。有先难后易。先易后难者。俱无一定。如临产腹痛不生。非是难生。还是子未出胎产。母切勿惧怕。

　　即一二日至三五日无妨。安心定气。任其自然。勉强忍痛。（要着）进其饮食。（要着）要坐则坐。要行则行。要睡则睡。

　　莫听稳婆逼迫。用力太早。自己亦勿求速。旁人亦勿多言。惊慌恐惧以乱其心。时至自然分娩。一稳婆逼迫有二。有不知时候。惟恐后时者。有急完此家。复往他家者。极误大事。一未产前几个时辰。子亦要出产户。转身至手。被母用力一逼。即手先出。转身至脚。母力一逼。即脚先出。横生倒生。皆因错于用力。其实无手足先出之理。但于将产时。稳婆以意推度。产妇以意审详。必是脐腹痛急。腰间重痛。眼中如火。粪门迸急。胞水或血俱下。（要紧须令产母知之）此时子已出胎。产母方用努力。庶不误事。如数征未到。即半日一日不产。切不可老少惊惶。求神许愿。（要紧）恐产母见之。必生忧虑。一有忧虑。自然胆怯力衰。饮食难进。亦不可悯其痛楚急欲离身。强之用力。（更要紧）用力太早。关系母子性命。可不畏哉。一有用力太早。致水衣先破。被风所吹。因而产户肿胀。干涩狭小。但从容俟之无妨。又有稳婆无知。或有意害人。私掏破水衣者。极要关防。一将产。最戒曲身眠卧。（八九月即宜戒之临产尤要）盖产母畏痛。多不肯直身行动。以致胎元转身不顺。儿将到产门。被母曲腰。遮闭再转。又转闭则必无力而不能动。决是难产。人见其不动。则为死胎。其实因无力。非死也。此时任有良方妙药。不能令子有力而动。只要产母心安气和。渐渐调理。可保无虞。又有胞水已下。子忽不动。停一二日三五日者。调治之外。切戒惊恐忧惧暴躁。盖惊则神散。忧则气结。躁暴则气不顺。血必妄行。多至昏闷。知此善调。自然无患。一将产时。须戒喧闹。进饮食。盖进饮食。则气充胆壮。不致虚乏无力。戒喧闹则专静自安。不致疑惧惶惑。一临产腹痛。而腰不甚痛者。产未急也。须扶起直身而行。（要紧）若行不得。

　　则倚物而立。（要紧）一产时。以饮食为本。有等妇人。临产不能饮食。则精气不壮。以何用力。必未产前预买人参二三钱。将产煎服。大助精力。胜于肉食。一交骨不开。由元气素弱。胎前失于调摄也。用加味芎归汤立验。一天气寒冷。

　　产母血气凝滞。儿不能速生。故衣裳宜浓。产室宜暖。背心亦宜温和。庶儿易生。一盛暑之月。产母宜温凉得宜。热甚则头痛面赤昏晕。若产室人多。热气蒸逼。亦致此患。若夏月风凉阴雨。亦当谨避。一将产。错用努力。手先出者。名横生。俗为觅盐生。夫盐主收敛紧缩。且蜇人痛。儿手得盐。且痛且缩。自然转身生下。其法急令产母仰卧。略以盐半分。涂儿手心。仍抹香油轻轻送入。推上扶正。直待儿身转头出。然后服济生方药。以助精力。渴则以蜜半小盏。香油半小盏。入滚水化开饮之。可以润燥滑胎。令其易产。饥则食稀粥。令其中气不乏。审是儿欲来。方扶挟起身。用力一送。

　　儿即生矣。如送手入后。儿转身快。则不必服药。足先出者。亦治如上法。一手足先出之患。其始因稳婆不知时候。误叫用力。其继稳婆无主张。任其出而不知治法。反叫用力而致伤命。今后但见儿手足稍有出意。即令产母仰卧。轻轻送入。莫令多出。盖出少则易入。时未久则易入。若出久。则手足青硬。而子必伤。难以扶入。且手足出非药可入。又切不可听凶妇用刀断儿手。（痛哉切戒）儿手一断。则必腹中乱搅而两伤矣。一产母危急时。当看面舌。面青母伤。舌青子伤。面舌俱赤。子母无恙。唇舌俱青。子母难保。凡产时子死腹中。服回生丹三丸立下。产母无恙。若一时无此药。以平胃散一两。投朴硝五钱。煎四五沸温服。其胎化水而出。即不服药。人不慌忙逼迫。亦迟迟生下而不伤母。盖人腹中极热。惟不忙迫。产母安心饮食。腹内热气熏蒸。胎自柔软腐化。或一二日。三四日。自然生下。但所出秽气。令人难闻。此可见死胎。不必用力。况活胎乎。一见有怪胎。人不惊慌。亦自然生下。但稳婆有见识者。勿令产母见之更妙。

　　一产时门户俱正。儿已露顶而不下。此因儿转身。脐带绊其肩也。名曰碍产。治法令母仰卧。轻轻推儿向上。以手指轻按儿肩。去其脐带。候儿顺正。扶挟起身。用力送下。又有生路未正。被母用力一逼。令儿偏柱左右腿畔。儿头在产户不下。但云儿已露顶。非顶也。乃额角也。名曰偏产。治法亦令产母仰卧。轻轻推儿近上。审是偏左偏右。以手扶其头顶端正。用力送下。又有头之后骨偏柱谷道。儿乃露额。名曰枨后。治法于谷道外旁。轻轻推儿头令正。然后用力送下。

　　或用膝头令产母抵住亦可。三产之难。皆母曲腰坐卧用力太早致之。三手法。必历练有分晓者。不可轻易。一儿出户时。

　　人即以两手轻抱产母胸前。产母自亦以两手紧抱肚脐。令胎衣下坠。如胎衣来迟。只管断脐洗儿。但先用软绢物。系住脐带。然后断脐。系时宜轻巧牢固。此带极脆。要用心拿定。若血流入衣中。血胀不下。治之少缓。胀满以次上冲心胸。

　　疼痛喘急者。难治。但服夺命丹。以速去衣中之血。血散胀消即下。回生丹最妙。服至三丸。无不下者。如无。牛膝汤亦可。济生汤亦可。用滚酒服失笑散亦可。若腹痛。手按稍缓。此气虚不能送出也。用无忧散、回生丹妙。益母丸亦妙。

　　有用便捷方。

　　以草纸烟熏产母鼻。令气内纳即下。或以滚水一杯。磨好墨一二匙冲服即下。一盘肠生者。未产肠先盘出。其治法。急将净盆盛温水。寒天即热水。少入香油养润。待儿并胞衣下时。产母略仰卧。自己吸气上升。稳婆香油涂手。徐徐送入。

　　一法以磁石煎汤服之。即收上。磁石须阴阳家用过有验者。又一法。蓖麻仁四十九粒研涂产母头顶。肠收上。急洗去。

　　迟则有害。又一法。半夏末搐鼻中。肠自上。又一法。以麻油润大纸捻。点火吹灭。以烟薰鼻。肠即上。又一法。肠出盛以洁净水。浓煎黄 汤浸之。肠即上。此法最佳。唯服大剂补中益气汤更妙。又有儿并胞衣下后。膀胱壅出产户者。

　　同前法送入。此皆用力太早之故。送入后。宜服安五内药。一闷脐生者。儿粪门有一膜。闭住儿气。故不能出声。以手微拍之。则膜破而能哭矣。如拍之不破。须女人轻巧者。以银簪脚轻轻挑破甚便。或不能挑。急用暖衣紧包。勿令散放。

　　以热水浸其胞衣。寒天则加火热之。久则热气内鼓。其膜自破。出声而苏。一产后产门不闭。乃血气虚也。服加味芎归汤。总以补气血为相宜。

　　达生篇说 亟斋居士曰。临产有六字真言。一曰睡。二曰忍痛。三曰慢临盆。又曰。或问临盆服药。有益无损否。曰。安得无损。鼠兔二丸。大耗气而兼损血。回生丹大破血而兼损气。盖鼠兔例用香窜之药。产时百脉解散。气血亏虚。服此散气药。儿已出而香未消。其损多矣。且令毛窍开张。招风入内。祸不可言。回生丹以大黄、红花为君。其余亦多消导之品。血已耗而又大破之。多致产后发热等病。遗患无穷。都只谓产后失调。谁复归咎于药。按此数方。古人称为神灵奇宝者。尚然如此。其他可知。或又问总无可用之药乎。曰。有。只须加味芎归汤、佛手散二方用之不尽矣。

　　盖胎时全要血足。血一足如舟之得水。何患不行。二方皆大用芎归。使宿血顿去。新血骤生。药味随地皆有。且使身体壮健。产后无病。真正有益无损。此皆先贤洞明阴阳之理。制此神方。以利济后世。奈何人只求奇怪之药。不论损益。岂不可叹。

　　临产逐条要论 医宗金鉴坐草条曰。凡产妇坐草。最要及时。不可太早。若儿身未顺。宁可迟迟。宽心以待。

　　又临盆条曰。凡儿之生。自有其时。时至则儿身转顺。头顶正当产门。胞浆大来。腰重腹痛。谷道挺迸。产母中指中节或本节跳动。此方为正产之时。方可临盆用力送儿。自顺生矣。又曰。临产之家。必用收生婆。须预择老成历练。明白经事之人。无故切勿令其先使手法。如试水探浆等事。但嘱令宽心宁耐可也。又惊生条曰。产室之内。不可多人。人多则语声喧哗。产母之心必惊。惊则心气虚怯。至产时多致困乏。号曰惊生。有如此者。须急急摒出。只留服役一二人。

　　使寂静而无嘈杂之声。则母心始安。安则其心亦宁静矣。又产室条曰。产室之内。四时俱要寒温适中。若大热大寒。均不相宜。夏月必须清凉。勿使炎热。致产母中暑晕迷。冬月必须温暖。勿令寒冷。以致血凝难产。又曰。妊娠月数未足时。或腹中痛。痛定如常者。此名试胎。宜养血以安其胎。若月数未足。腹痛或作或止。腰不痛者。此名弄胎。不宜轻动。二者均非正产之时。切勿躁扰疑惑。惟宜宁静以待其时。

　　体元子借地法 东借十步。西借十步。南借十步。北借十步。上借十步。下借十步。壁方之中。四十余步。安产借地。或有秽污。或有东海神王。或有西海神王。或有南海神王。或有北海神王。或有日游将军。白虎夫人。远去十丈。轩辕招摇。举高十丈。天符地轴。入地十丈。令地空闲。产妇某氏安居。无所妨碍。无所畏忌。诸神拥护。百邪速去。急急如律令敕。此借地法。于入月第一日朱书一幅。贴产妇房内墙壁上。更不须避忌诸神煞也。

　　卷三　临产

　　治临产病方

　　加味芎归汤 治一切横生倒产。沥浆生交骨不开。子死腹中等症。大剂连服。即生。神验。

　　当归（二钱半） 川芎（一钱） 龟板（一钱酥炙） 生子头发（瓦上炙存性一钱）

　　水煎服。如人行五里许即生。一方。当归一两。川芎七钱。龟板一个。头发一握。分量多少。临时酌量。

　　佛手散 治一切横生倒产。子死腹中。

　　当归（五钱） 川芎（三钱）

　　水七分。酒三分。同煎七分服。一方。遇横生倒产死胎。加马料豆一合。炒乘热淬水中。加童便一半煎服。少刻再服。

　　滑胎饮 治临产努力太早者。

　　滑石（一两） 冬葵子（五钱） 甘草（一钱）
  </div>
  <div class="pagination">
   <a href="妇科玉尺_page13.html">
    上一页
   </a>
   <span>
    ...
   </span>
   <a href="妇科玉尺_page9.html">
    9
   </a>
   <a href="妇科玉尺_page10.html">
    10
   </a>
   <a href="妇科玉尺_page11.html">
    11
   </a>
   <a href="妇科玉尺_page12.html">
    12
   </a>
   <a href="妇科玉尺_page13.html">
    13
   </a>
   <span class="current-page">
    14
   </span>
   <a href="妇科玉尺_page15.html">
    15
   </a>
   <a href="妇科玉尺_page16.html">
    16
   </a>
   <a href="妇科玉尺_page17.html">
    17
   </a>
   <a href="妇科玉尺_page18.html">
    18
   </a>
   <a href="妇科玉尺_page19.html">
    19
   </a>
   <span>
    ...
   </span>
   <a href="妇科玉尺_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
