<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 200 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 200 页/共 424 页</h1>
    <div class="content">　　【注】后天脾胃水谷生化荣卫，故治法本乎气血。先天肾脏精气生化之原，故治法本乎阴阳。五脏虚损治法，俱在于后，而脾脏虚损治法巳载内伤，故曰同内伤也。拯阴理劳汤4。阴虚火动用拯阴，皮寒骨蒸咳嗽侵，食少痰多烦少气，生脉归芍地板贞。薏苡橘丹连合草，汗多不寐加枣仁，燥痰桑贝湿苓半，阿胶咳血骨热深。

　　【注】此方即人参，麦冬，五味，当归，白芍，生地，龟板，女贞，薏苡，橘红，丹皮，莲子，百合，炙草也。汗多不寐，俱加枣仁。咳而嗽痰，加桑皮，贝母。嗽而湿痰，加茯苓，半夏。咳嗽，咯血，加阿胶。骨蒸热深，加地骨皮也。拯阳理劳汤5。阳虚气弱用拯阳，倦怠恶烦劳则张，表热自汗身酸痛，减去升柴补中方，更添桂味寒加附，泻入升柴诃蔻香，夏咳减桂加麦味，冬咳不减味干姜。

　　【注】此汤即人参，黄耆，炙草，白术，陈皮，肉桂，当归，五味子也。倦怠，懒于动也，恶烦劳动，则气张而喘乏也。恶寒加附子；泄泻仍入升麻，柴胡，更加诃子，肉蔻，木香也。夏月咳嗽，减肉桂加麦冬，五味子；冬月咳嗽，不减肉桂，更加五味子，干姜也。六味地黄汤都气汤七味地黄汤生脉地黄汤桂附地黄汤知柏地黄汤金匮肾气汤6。肾虚午热形消瘦，水泛为痰津液伤，咳嗽盗汗失精血，消汤淋浊口咽疮，熟地药萸丹苓泽，加味劳嗽都气汤，引火归元加肉桂，火妄刑金生脉良。桂附益火消阴翳，知柏壮水制阳光，车牛桂附名肾气，阳虚水肿淋浊方。

　　【注】午热，午后发热也。水泛为痰，谓日食饮食所化津液，肾虚不能摄水，泛上为痰也。盗汗，谓睡而汗出，觉而即止之汗也。失精，遗精也。消渴，谓饮水而即消，渴仍不止也。淋者，尿淋漓不利也。浊者，尿之前后有浊液也。口咽生疮，虚火炎也。均宜六味地黄汤治之。劳嗽加味，谓加五味子，名都气汤也。引火归原加肉桂，名七味地黄汤。火妄刑金加生脉饮，名生脉地黄汤。桂附，谓加肉桂，附子。知柏，谓加知母，黄柏。车牛桂附，谓加车前，牛膝，肉桂，附子，名桂附，知柏肾气等汤也。大补阴丸滋阴降火汤7。大补阴丸制壮火，滋阴降火救伤金，龟板知柏地髓剂，二冬归芍草砂仁，咳加百味汗地骨，血痰金贝虚耆参，虚热无汗宜散火，有汗骨蒸亦补阴。

　　【注】阴虚火旺，无水以制，宜用大补阴丸滋水制火。方即龟板，知母，黄柏，生地，为末，猪脊髓炼蜜为丸。若火旺无制，妄行伤金，肺痰咳嗽，宜用滋阴降火汤救其伤金。方即大补阴丸加麦冬，天冬，当归，白芍，炙草，缩砂。咳甚加百合，五味子，盗汗加地骨皮，咯血加郁金，痰多加川贝母，气虚加人参，黄耆。凡虚热如火烙手，无汗者为火郁，宜升阳散火汤，有汗者为骨蒸，亦宜大补阴丸及滋阴六黄等汤也。保元汤8。一切气虚保元汤，耆外参内草中央，加桂能生命门气，痘疮灰陷与清浆。

　　【注】保元汤，即人参，黄耆，炙草也。黄耆补表气，人参补里气，炙草补中气，加肉桂能生命门真气，且能治小儿痘疮灰白，顶陷，清浆。四君子汤五味异功汤六君子汤七味白术散四兽饮9。脾胃气虚四君子，脉软形衰面白黄，倦怠懒言食少气，参苓术草枣姜强。气滞加陈异功散，有痰橘半六君汤，肌热泻渴藿木葛，虚疟六君果梅姜。

　　【注】治气虚兼气滞不快，根据四君加陈皮，名五味异功散。治气虚兼有痰饮，根据四君加橘红，半夏，名六君子汤。治气虚肌热渴泻，根据本方加藿香，木香，葛根，名七味白术散。治气虚久疟留连不愈，根据六君子汤，君草果，乌梅，生姜，名四兽饮。芎归汤开骨散10。一切血病芎归汤，产后胎前必用方，气虚难产参倍入，交骨难开龟发良。

　　【注】芎归汤，即川芎，当归，又名佛手散。气虚产难或时久伤气，根据本方倍加人参。临产交骨难开，根据本方加整龟板一具，本人梳下乱发一团，他人梳下之发亦可，名开骨散。四物汤圣愈汤六物汤加味四物汤地骨皮饮11。调肝养血宜四物，归芎芍地酌相应，气虚血少参耆补，气燥血热知柏清。寒热柴丹炒栀子，但热无寒丹骨平，热甚苓连寒桂附，止血茅蒲破桃红。

　　【注】调肝养血宜四物汤，即当归，川芎，白芍，熟地黄。酌相应，谓补血用白芍，熟地，破血用赤芍，凉血用生地，气虚血少，宜加参，耆，名圣愈汤。气燥血热，宜加知，柏，名六物汤。血虚寒热往来，宜加味四物汤，即本方加柴胡，丹皮，炒栀子也。血虚惟发热不恶寒，宜地骨皮饮，即本方加地骨皮，牡丹皮也。血分热甚，根据本方加黄芩，黄连。寒甚加肉桂，附子，破血加桃仁，红花，止血加茅根，蒲黄炒黑。八珍汤十全大补汤人参养荣汤12。一切气血两虚证，八珍四物与四君，气乏色枯毛发落，自汗盗汗悸忘臻，发热咳嗽吐衄血，食少肌瘦泄泻频，十全大补加耆桂，荣去芎加远味陈。

　　【注】气虚，四君子汤。血虚，四物汤。气血两虚，八珍汤。八珍者，即四君，四物也。若有气乏色枯，毛发脱落，自汗盗汗，心悸健忘，发热咳嗽，吐血，衄血，食少肌瘦，泄泻等证，则宜十全大伂汤，即八珍汤加黄耆，肉桂也。人参养荣汤，即十全大补汤减去川芎，更加远志，五味子，陈皮也。小建中汤黄耆建中汤当归建中汤双和饮13。虚劳腹痛小建中，悸衄之血梦失精，手足频热肢酸痛，芍草饴桂枣姜同，卫虚加耆黄耆建，荣虚当归建中名，温养气血双和饮，三方减饴加地芎。

　　【注】诸虚劳极，里急腹痛，宜以小建中汤温和脾胃。并治里虚心悸，衄下亡血，夜梦失精，手足烦热，四肢酸痛，血液亏损等证。是方白芍药，甘草，饴糖，中桂，大枣，生姜也。若卫气虚者，加黄耆，名曰黄耆建中汤。若里不急，腹不痛有是证者，则当以温养气血，用双和饮，即此三方减去饴糖，加入熟地，川芎，乃八珍汤减人参，白术，茯苓，加黄耆，中桂，盖以补阴血为主也。补肝汤14。补肝汤治肝虚损，筋缓不能自收持，目暗？？？？无所见，四物酸枣草瓜宜。

　　【注】补肝汤，即当归，川芎，白芍，熟地，酸枣仁，炙草，木瓜也。加味救肺饮15。加味救肺治肺损，嗽血金家被火刑，归芍麦味参耆草，百花紫菀马兜铃。

　　【注】加味救肺饮，即当归，白芍，麦冬，五味子，人参，黄耆，炙草，百合，款冬花，紫菀，马兜铃也。天王补心丹16。天王补心心虚损，健忘神虚烦不眠，柏子味苓归地桔，三参天麦远朱酸。

　　【注】是方，即柏子仁，五味子，茯苓，当归，生地，桔梗，丹参，人参，元参，天冬，麦冬，远志，朱砂，酸枣仁。归脾汤17。归脾思虑伤心脾，热烦盗汗悸惊俱，健忘怔忡时恍惚，四君酸远木归耆。

　　【注】悸，心自跳动也。惊，目触物骇也。健忘，言事易忘也。怔忡，心冲动甚也。恍惚，心时不明也。方乃四君子，加酸枣仁，远志，木香，当归，黄耆。人参固本汤丸保元生脉固本汤18。固本肺肾两虚病，肺痿咳血欲成劳，二冬二地人参共，保元生脉脾同调。

　　【注】人参固本汤，丸，即人参，天冬，麦冬，生地，熟地也。根据本方再加保元之黄耆，炙草，生脉之五味，三方合一，名保元生脉固本汤。同调，谓同调脾，肺，肾三经虚也。逍遥散19。逍遥理脾而清肝，血虚骨蒸烦嗽痰，寒热颊赤胁不快，妇人经痛脉虚弦，术芩归芍柴薄草，加味栀丹肝热添，肝气滞郁陈抚附，热加吴萸炒黄连。

　　【注】是方，即白术，茯苓，当归，白芍，柴胡，薄荷，甘草也。肝气热，根据本方加炒栀子，丹皮，名加味逍遥散。肝气滞加陈皮，肝气郁加抚芎，香附。肝气郁热，加吴茱萸，炒川黄连。惟薄荷只可少许为引，不宜多用。

　　卷四\杂病心法要诀

　　痨瘵总括

　　1。痨瘵阴虚虫干血，积热骨蒸咳嗽痰，肌肤甲错目黯黑，始健不泻下为先。

　　【注】久病痨疾而名曰瘵。瘵者，败也，气血两败之意也。有阴虚干血者，有阴虚积热者，当以诸补阴药治之。肌肤甲错，谓皮肤干涩也。目黯黑者，谓目黑无光也。始健，谓初病尚壮；不泻，谓久病不泻也，二者皆可以攻下为先治也。

　　卷四\杂病心法要诀

　　痨瘵治法

　　2。痨瘵至泻则必死，不泻能食尚可痊，初取利后宜详审，次服柴胡清骨煎，虚用黄耆鳖甲散，热衰大补养荣参，皮热柴胡胡连入，骨蒸青蒿鳖甲添，阴虚补阴诸丸剂，阳虚补阳等汤圆，咳嗽自同咳嗽治，嗽血成方太平丸。

　　【注】痨瘵之人，病至大便泄泻，则必死矣。若不泻能食，尚堪任药攻治，故可痊也。初取利后，审其热之微甚，人之强弱，若热甚人强，宜用柴胡清骨散。热不甚人弱，宜用黄耆鄨甲散。热微人弱，宜用十全大补，人参养荣等汤。若皮外发热，加柴胡，胡连。骨内蒸热，加青蒿，鳖甲。午后阴虚发热，宜用补阴诸丸汤药。阳虚恶寒清瘦，宜用补阳诸丸汤药。咳嗽不巳，同咳门方参而治之。嗽血者，宜用成方太平丸可也。大黄？？虫丸大黄青蒿煎传尸将军丸3。干血大黄？？虫治，积热蒿黄胆便煎，癸亥腰眼炙七壮，后服传尸将军丸。

　　【注】大黄？？虫丸有成方。大黄青蒿煎，即青蒿，大黄，猪胆汁，童便煎。痨瘵日久，有生恶虫，身死之后，多遭传染，甚而灭门，名曰传尸痨，宜癸亥日炙两腰眼各七壮，后服传尸将军丸。此方载『丹溪心法』书中。柴胡清骨散4。清骨骨蒸久不痊，热甚秦知草胡连，鳖甲青蒿柴地骨，韭白髓胆童便煎。

　　【注】此方乃秦艽，知母，炙草，胡连，鄨甲，青蒿，柴胡，地骨皮，韭白，猪脊髓，猪胆汁，童便也。黄耆鳖甲散5。黄耆鳖甲虚劳热，骨蒸晡热渴而烦，肌肉消瘦食减少，盗汗咳嗽出血痰，生地赤芍柴秦草，知耆菀骨半苓煎，人参桂桔俱减半，鳖甲天冬桑倍添。

　　【注】此方即生地，赤芍，柴胡，秦艽，炙草，知母，黄耆，紫菀，地骨皮，半夏，茯苓，人参，桂枝，桔梗，鳖甲，天冬，桑白皮也。

　　卷四\杂病心法要诀

　　自汗盗汗总括

　　1。自汗表阳虚恶冷，阳实蒸热汗津津，盗汗阴虚分心肾，心虚不固火伤阴。

　　【注】无因汗出，谓之自汗。自汗谓表阳虚，汗出则恶寒冷，宜用后方。若蒸蒸发热，汗出不恶寒，则为里阳实，宜以调胃承气汤下之。睡则出，觉则汗止，谓之盗汗。盗汗为阴虚，当分心虚不固，心火伤阴也。黄耆六一汤玉屏风散黄耆建中汤2。自汗表虚黄耆草，玉屏风散术耆防，气虚加参阳虚附，血虚黄耆建中汤。

　　【注】黄耆六一汤，即黄耆六钱，甘草一钱也。玉屏风散，即黄耆，白术，防风也。二方皆治表虚自汗，若气虚加人参，阳虚加附子可也。若不恶寒不气少，则为血虚，不可用参，附，宜黄耆建中汤，即小建中汤加黄耆也。方在伤寒门。当归六黄汤酸枣仁汤3。盗汗心火下伤阴，归耆二地柏连芩，心虚酸枣芍归地，知柏苓耆五味参。

　　【注】当归六黄汤，治心火伤阴盗汗，即当归，黄芩，黄连，黄柏，生熟地黄也。酸枣仁汤，治心虚不固盗汗，即酸枣仁，当归，白芍，生地，知母，黄柏，茯苓，黄耆，五味子，人参也。

　　卷四\杂病心法要诀

　　失血总括

　　1。九窍出血名大衄，鼻出鼻衄脑如泉，耳目出血耳目衄，肤出肌衄齿牙宣，内衄嗽涎脾唾肾，咯心咳肺呕属肝，精窍溺血膀胱淋，便血大肠吐胃间。

　　【注】九窍一齐出血，名曰大衄。鼻出血，曰鼻衄。鼻出血如泉，曰脑衄。耳出血，曰耳衄。目出血，曰目衄。皮肤出血，曰肌衄。齿牙出血，曰齿衄，又名牙宣。此皆衄血随所患处而命名也。若从口出则为内衄。内衄出血，涎嗽出于脾，唾出于肾，咯出于心，咳出于肺，呕出于肝，吐出于胃。溺血从精窍而出，淋血从膀胱而出。呕吐之分，呕则有上逆漉漉之声，吐则无声也。

　　卷四\杂病心法要诀

　　失血死证

　　2。失血身凉脉小顺，大疾身热卧难凶，口鼻涌出而不止，大下溃腐命多倾。

　　【注】大疾，脉大疾也。卧难，不能卧也。大衄，大下，血出如涌泉不止，内溃腐尸之气，则命倾也。

　　卷四\杂病心法要诀

　　失血治法

　　3。阳乘阴热血妄行，血犯气分不归经，血病及腑渗入浊，由来脏病溢出清。热伤失血宜清热，劳伤理损自然平，努即内伤初破逐，久与劳伤治法同。

　　【注】凡失血之证，阳盛乘阴，则血为热迫，血不能安于脉中而妄行气分，不能回归经脉也。若血病伤及于腑者，则血渗入肠胃浊道，上从咽出，下从二便而出也。血病伤及于脏者，则血溢出胸中清道，上从喉出，下从精窍而出也。失血脏于脏内，行于脉中，躯壳之中不可得而见也，非有损伤，不能为病。而损伤之道有三：一曰热伤，宜以清热为主；一曰劳伤，宜以理损为主；一日努伤，初宜以破逐为主，久亦宜以理损为主也。犀角地黄汤4。热伤一切失血病，犀角地黄芍牡丹，胸膈满痛加桃大，热甚吐衄入芩连，因怒呕血柴栀炒，唾血元参知柏煎，咯加二冬嗽二母，涎壅促嗽郁金丸。

　　【注】热伤一切失血之病，皆宜犀角地黄汤。若胸膈满痛，是为瘀血，加桃仁，大黄。若吐血热盛，加黄芩，黄连。因怒致吐血及呕血者，加柴胡，炒栀。唾血加元参，黄柏，知母。咯血加天冬，麦冬。嗽血加知母，贝母。涎壅气促，阵阵急嗽带出血者，宜郁金丸，方在后。加味救肺饮加郁金汤5。劳伤吐血救肺饮，嗽血加调郁金汤。形衰无热气血弱，人参养荣加麦良。

　　【注】救肺饮，即虚劳门之加味救肺饮，加调郁金末也。若气血虚弱不见火象，宜用人参养荣汤，加麦门冬也。芎归饮6。饱食用力或持重，努破脉络血归芎，呕血漉漉声上逆，跌扑堕打有瘀行。

　　【注】饱食用力，或因持重努伤脉络，失血涌吐，宜用芎归饮，引血归经。及呕血跌扑堕打，伤其脉络，令人大吐者，亦皆宜之。其有瘀血者，或加大黄以下之，或加桃仁，红花以破之。或加郁金，黄酒以行之。参地煎7。参地衄吐血不巳，热随血减气随亡，气虚人参为君主，血热为君生地黄。

　　【注】参地煎，即人参，生地黄也。凡因热伤衄，吐血不巳者，则热巳随血减，然气亦随血亡也。气虚甚者，当倍人参为君。血热者，宜倍生地为君。时时煎服自止也。泻肺丸8。嗽血壅逆虚苏子，积热痰黄泻肺丸，蒌仁半贝金葶杏，三黄惟大有除添。

</div>
    <div class="pagination">
<a href="医宗金鉴_page199.html">上一页</a><span>...</span><a href="医宗金鉴_page195.html">195</a><a href="医宗金鉴_page196.html">196</a><a href="医宗金鉴_page197.html">197</a><a href="医宗金鉴_page198.html">198</a><a href="医宗金鉴_page199.html">199</a><span class="current-page">200</span><a href="医宗金鉴_page201.html">201</a><a href="医宗金鉴_page202.html">202</a><a href="医宗金鉴_page203.html">203</a><a href="医宗金鉴_page204.html">204</a><a href="医宗金鉴_page205.html">205</a><span>...</span><a href="医宗金鉴_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
