<!DOCTYPE html>
<html>
<head>
    <meta charset="UTF-8">
    <title>本草崇原 - 第 24 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草崇原 - 第 24 页/共 26 页</h1>
    <div class="content">　　蚤休

　　气味苦，微寒，有毒。主治惊痫，摇头弄舌，热气在腹中。

　　（蚤休《图经》名紫河车，《唐本草》名重楼、金线，后人名三层草，又名七叶一枝花。

　　处处有之，多生深山阴湿之地。一茎独上，高尺余，茎当叶心，叶绿色似芍药，凡二三层，每一层七叶，茎头于夏月开花，一花七瓣，花黄紫色，蕊赤黄色，长三四寸，上有金线垂下，秋结红子，根似肥姜，皮赤肉白。谚云：七叶一枝花，深山是我家，痈疽如迂者，一似手拈拿。又，道家有服食紫河车根法云：可以休粮。）一者水之生数也，七者火之成数也，三者一奇二偶，合而为三也。蚤休三层，一层七叶，一七瓣，禀先天水火之精，故主治惊痫，摇头弄舌。惊痫而摇头弄舌，乃小儿胎惊胎痫也。胎惊胎痫，乃热毒之气得于母腹之中，故曰：热气在腹中。

　　愚按：蚤休一名河车，服食此草，又能辟谷，为修炼元真，胎息长生之药，故主治小儿先天受热之病，学人得此义而推展之，则大人小儿后天之病，亦可治也。

　　（按《日华本草》言：紫河车治胎风手足搐，故隐庵解：热气在腹中，谓热毒之气得于母腹弄舌，由小儿内热所致，不必作深一层解亦可。苏恭曰：醋磨傅痈肿蛇毒甚效。）

　　卷下本经下品

　　白芨根

　　气味苦平，无毒。主治痈肿，恶疮败疽，伤阴死肌，胃中邪气，贼风鬼去，痱缓不收。

　　（白芨近道处处有之，春生苗，叶如生姜、藜芦，三四月抽出一台，开花红紫色，长寸许，中心吐舌，宛若草兰，今浙人谓之箬兰。花后结实，七月中熟，黄黑色，根似菱，黄白色为末作糊，性稠粘难脱。）白芨气味苦平，花红根白，得阳明少阴之气化。少阴主藏精，而精汁生于阳明，故主治痈肿

　　卷下本经下品

　　白蔹根

　　气味苦平，无毒。主治痈肿疽疮，散结气，止痛除热，目中赤，小儿惊痫，温疟，女子阴中肿痛，带下赤白。

　　（白蔹《本经》名白草，近道处处有之，二月生苗，多在林中，蔓延赤茎，叶如小桑，五月开花，七月结实，根如鸡鸭卵而长，三五枚同一窠，皮黑肉白。一种赤蔹，皮肉皆赤，而花实功用相同。）敛者，取秋金收敛之义，古时用此药敷敛痈毒，命名盖以此。有赤白二种，赋禀与白芨相同，故主治不甚差别。白芨得阳明少阴之精汁，收藏于下，是以作糊稠粘。白蔹乃蔓草，性唯上延，而津液濡上，故兼除热清目，小儿惊痫，及女子阴中肿痛，带下赤白。又，治温疟者，主清下焦之热，其性从下而上也。

　　卷下本经下品

　　鬼臼

　　气味辛温，有毒。主治杀虫毒，鬼疰精物，辟恶气，不祥，逐邪，解百毒。

　　（鬼臼《本经》名九臼，《别录》名天臼。出九真山谷及冤句、荆州、峡州、襄州，近以钱塘余杭径山者为上，生深山岩石之阴。其叶六出或五出，如雁掌，茎端一叶如伞，且对东向，暮则西倾，盖随日出没也。花红紫如荔枝正在叶下，常为叶所蔽，未常见日，故俗名羞天花。一年生一茎，茎枯则作一臼，新根次年另生，则旧根中腐，新陈相易，九年乃作九臼，九臼者有神，根形如苍术及黄精之岐曲，以连生臼窍为别也，臼形如马眼，故《本经》又名马眼。）鬼臼以九臼者为良，故名九臼。九，老阳之数也。阳者，天气也。故《别录》名天臼，气味辛温，禀太阳阳热干金之气，故主杀虫毒鬼痊精物，及恶气不祥，并逐邪解百毒。《金匮》方治伤寒，令愈不复者，助太阳之气也。盖阳气者，若天与日，此花随天日旋转，而又不见天日，犹天德唯藏，不自明也。

　　卷下本经下品

　　梓白皮

　　气味苦寒，无毒。主治热毒，去三虫。

　　（梓为木中之王，其花色紫，其荚如箸，长近尺，冬后叶落而荚犹在树。李时珍曰：梓木处处有之，有三种，木理白者为梓，赤者为楸、梓之美纹者为椅，楸之小者为 。）梓楸同类，梓，从辛，楸，从秋，禀金气也。气味苦寒，禀水气也。禀水气，故主治热毒。

　　禀金气，故主杀三虫。阳明篇云：伤寒瘀热在里，身必发黄，麻黄连翘赤小豆汤主之，内用梓白皮，义可知矣。

　　卷下本经下品

　　柳花

　　气味苦寒，无毒。主治风水、黄胆，面热黑。

　　（柳处处有之，有杨有柳，乃一类二种，杨叶圆阔，柳叶细长，杨枝硬而扬起，故曰杨。

　　柳枝弱而垂流，故曰柳。

　　柳有蒲柳、杞柳、柽柳之别，喜生水旁，纵横倒顺，插之皆生。春初生柔荑，即开黄蕊花，是为柳花，至春晚花中结细黑子，蕊落而絮出如白绒，因风飞舞，着于衣物能生虫蛀，入池沼即为浮萍。是为柳絮，盖黄蕊未结子时，为花结于蕊落，即为絮矣。古者春取榆柳之火。《开宝本草》有柽柳一日三起三眠，又名三眠柳。《尔雅》名河柳，即今儿医治 疹，所谓西河柳是也，乃寒凉通利，下行小便之药，用者以意会之。）柳性柔顺，喜生水旁，受寒水之精，感春生之气，故纵横顺逆，插之皆生。得春气，则能助肝木以平土，故主治风水，黄胆。得水精，则能清热气而资面颜，故治面热黑。

　　卷下本经下品

　　柳叶（附）

　　气味苦寒，无毒。主治恶疥痂疮马疥，煎汁洗之，立愈。又疗心腹内血，止痛。

　　（马疥，马鞍热气之疮疥也。《别录》附。）

　　卷下本经下品

　　杨柳枝及根白皮（附）

　　气味苦寒，无毒。主治痰热淋疾，可为浴汤，洗风肿瘙，煮酒漱齿痛，近今以屋檐插柳，经风日者，煎汤饮，治小便淋浊痛，通利水道。（《唐本草》附。）（李时珍曰：柳枝去风消肿止痛，其嫩枝削为牙杖，涤齿甚妙。琦按：佛教食后嗽口，必嚼杨枝，毗奈耶云：嚼杨枝有五利，一口不臭，二口不苦，三除风，四除热，五除痰阴，是知杨枝去风、消热、除痰阴，止齿痛诸功，大有益于人也。然削为牙杖，久则枯燥，若以生枝削用，当更见效耳。）

　　卷下本经下品

　　郁李仁

　　气味酸平，无毒。主治大腹水肿，面目四肢浮肿，利小便水道。

　　（郁李山野处处有之，树高五六尺，花叶枝干并似李子，如小李，生青熟红，味甘酸，可啖，花实俱香，《尔雅》所称棠棣，即是此树。）李乃肝之果，其仁当治脾。郁李花实俱青，其味酸甘，其气芳香，甲已合而化土也。土气化肢浮肿自消，小便水道自利。

　　卷下本经下品

　　巴豆

　　气味辛温，有毒。主治伤寒温疟寒热，破症瘕结聚，坚积留饮，痰 ，大腹，荡练五脏六腑，开通闭塞，利水谷道，去恶肉，除鬼毒蛊疰邪物，杀虫鱼。

　　（巴豆出巴郡川谷，今嘉州、眉州、戎州皆有之。木高一二丈，叶似樱桃而浓大，初生青色，后渐黄赤，至十二月叶渐凋，二月复渐生，四月旧叶落尽，新叶齐生，即花发成穗，微黄色，五六月结实作房青色，七八月成熟而黄，类白豆蔻，渐渐自落乃收之，一窠有三子，子为金线巴豆，最为上品。）巴豆生于巴蜀，气味辛温，花实黄赤，大热有毒。其性剽悍，主治伤寒温疟寒热者，辛以散之，从经脉而外出于肌表也。破症瘕结聚，坚积留饮，痰 ，大腹者，温以行之，从中土而下泄于肠胃也。用之合宜，有斩关夺门之功，故荡练五脏六腑，开通闭塞，闭塞开通，则水谷二道自利矣。其性 悍，故去恶肉。气合阳明，故除鬼毒蛊疰邪物，杀虫鱼。《经》云：两火合并是为阳明。巴豆味极辛，性大温，具两火之性，气合阳明，故其主治如此。

　　愚按：凡服巴霜，即从胸胁大热，达于四肢，出于皮毛，然后复从肠胃而出。《伤寒论》有白散方，治伤寒寒实结胸用此。古人称为斩关夺门之将，用之若当，真瞑眩瘳疾之药，用之不当，非徒无益而反害矣。

　　卷下本经下品

　　雷丸

　　气味苦寒，有小毒。主杀三虫，逐毒瓦斯，胃中热，利丈夫，不利女子。

　　（雷丸出汉中、建平、宜都及房州、金州诸处，生竹林土中，乃竹之余气所结，故一名竹苓。上无苗蔓，大小如栗，状似猪苓而圆，皮黑而微赤，肉白甚坚实。）雷丸是竹之余气，感雷震而生，竹茎叶青翠，具东方生发之义。震为雷，乃阳动于下，雷丸气味苦寒，禀冬令寒水之精，得东方震动之气，故杀阴类之三虫，而逐邪毒之气，得寒水之精，故清胃中热。震为雷，为长男，故利丈夫，不利女子。

　　（按：《别录》云：雷丸久服令人阴痿，当是气味苦寒，久服则精寒故耳。男子多服阳痿，则女子久服子宫寒冷，不能受孕，其不利可知。《本经》乃两分之曰：利丈夫，不利女子，未审何义。马志云：疏利男子元气，不疏利女子脏气。隐庵以震为雷，为长男为解，均未得当，尚当另参。）

</div>
    <div class="pagination">
<a href="本草崇原_page23.html">上一页</a><span>...</span><a href="本草崇原_page19.html">19</a><a href="本草崇原_page20.html">20</a><a href="本草崇原_page21.html">21</a><a href="本草崇原_page22.html">22</a><a href="本草崇原_page23.html">23</a><span class="current-page">24</span><a href="本草崇原_page25.html">25</a><a href="本草崇原_page26.html">26</a><a href="本草崇原_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
