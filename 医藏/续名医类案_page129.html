<!DOCTYPE html>
<html>
<head>
    <meta charset="UTF-8">
    <title>续名医类案 - 第 129 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 129 页/共 160 页</h1>
    <div class="content">　　卷三十

　　癖积

　　龚子才治小儿患痞癖，服槟榔、蓬术、枳实、黄连之类，痞益甚。曰：此脾经血虚痞也，不可克伐，遂用六君子加当归，数剂。胃气耗惫，脾胃损伤，气血干涸，肢体羸瘦，面色瘦黄，肚大青筋，身热自汗，喘急气促，泄泻腹胀，浮肿，不思饮食，与补中益气汤，久服而愈。

　　万密斋治一小儿周岁，因食鸡肉太早，自此成积，日渐羸瘦，不思乳食。其父详告，取药治之，与养脾去积丸：白术、陈皮、苍术、浓朴、枳壳、半夏、青皮、神曲、麦芽、山楂、甘草。先服三日，后服丁香脾积丸，鸡肉汤下，取下鸡肉一片，犹未化也。再进养脾丸而愈。

　　王氏子，一日胃脘当心而痛，万治之，七日不止。以手按其胸腹，惟心下手不可近，曰：误矣，无怪其不效也。凡手可按者，虚痛也，手不可按者，实痛也，实痛非食即痰。另立方，以枳实导饮丸、控涎丹二方内，摘取枳实、黄连、半夏各二钱，木香、黑牵牛头末、白芥子炒、甘草等分，捣罗为末，用生姜自然汁，和神曲作丸麻子大，以沉香、木香、槟榔磨水下，或姜汤亦可。初服二十一丸，少顷痛移下中脘，又服七丸，至脐下，又服五丸，利下清水而止，乃知是脾痛也。复作青皮丸，加青皮、陈皮、木香、砂仁、神曲、麦冬、山楂，调理而安。

　　李时珍治宗室富顺王孙，嗜灯花，但闻其气，即哭索不已。诊之曰：此癖也。以杀虫治癖之药丸，服一料而愈。（《本草纲目》。）

　　陆养愚治潘司寇子，年十四，初因感冒，服药已愈。后复夜热便黄，日中亦微热。或谓表散之后，血气不足，与补养气血，热益甚，遂以为童子劳，阴虚夜热也。滋阴降火，肚腹渐胀，肌肉渐瘦，饮食渐减，其热日夜不止矣。脉之，人迎颇和，气口紧盛，两尺洪滑，此食积也。宜消导之，与枳实、黄连、槟榔、神曲、麦芽、山楂、茯苓、泽泻、甘草，数剂胀减热除，精神渐复。去槟榔、泽泻、麦芽，加人参、白术、干姜，数剂全愈。

　　陆祖愚治费表侄，垂髫患疟后痢，初愈复伤食，蒸蒸内热，大便欲行不行，数至圊而未尝便。医不细审，以久病初愈，复日数行，其为脾虚滑泄无疑，投以参、术补剂，经所谓益其胜而赞其复，病宁不剧乎？服后，身热益甚，烦躁咽干。又以六脉浮洪，久痢身热脉大，均非吉候。诊之，果六脉洪盛有力，而胸腹手不可按，曰：脉症俱实，又且相应，无张皇也。但久痢之后，津液枯槁耳。用生地、当归、白芍、黄连、倍枳实、山楂，一剂觉腹中运动，二剂即转矢气。少顷，去燥矢十余枚，遂连去三四次，脉静身凉，神清气爽。再用生津补脾，调理半月而愈。

　　薛立斋治一小儿，腹内结块，或作痛上攻，小便不调，用龙胆泻肝汤、芦荟丸而愈。后形气消铄，发热作渴，此肝木克制脾土，用补中益气汤及芦荟丸而愈。

　　汤某治户部侍郎小娘子患痞，蕴积结聚，已经年矣。其候腹满壮热，大小便闭，不食。诸医皆作虚热潮湿，或作胃寒不食治。然既不食，大小便自然少，又欲作疳热治。百药俱试，而无一中，势已窘迫，招汤视之。问曰：合服何药？答曰：当服甘遂、大黄。张惊曰：前诸医者，皆用补剂，此女不进食久矣，不宜利动肠胃。答曰：信我者生，逆我者死。张曰：更有无甘遂而次于此药方者可否？乃令即服大承气汤，二服而愈。次日诊之，尚有余滞积实，其症必过数日而复闭，须服前药，始可除根。数日后，果再闭，腹满痞结，再服此药，一服而痊。

　　朱丹溪治贾福六舅子，十六岁，左胁有块，能饮食。青皮醋炒、三棱、柴胡三分，桂枝、川芎、防风各二钱，白术二钱半，木通一钱半，海藻一钱，甘草五分，分七帖，煎取半盏，下保和丸十五丸，忌一切发物。

　　蒋仲芳治一儿，七岁，食后受惊，遂发寒热，右胁有块，重则胀痛，轻则硬满，已三年。忽患三阴疟，又年余，以丸药截之。疟虽愈，而朝凉暮热，咳嗽骨立，痞块痛甚，用 、术、鳖甲、当归各四两，参、芍、知母、丹皮、麦芽、神曲、山楂各二两，青皮、陈皮、槟榔、木香、官桂各一两，棱、莪、柴胡、桃仁各七钱，煎成膏，入饴糖四两和匀，不俱时服，未终剂而愈。

　　卷三十

　　虫

　　万密斋治王氏子，善食，尝病腹痛，乃虫痛也，用安虫丸服之。三日后，取下一虫甚异，约长一尺，身赤色，大如 。令持两头牵之，长可丈余，其形如线，放下依旧短缩，此虫母也，以火焚之而愈。

　　胡氏子尝腹痛，万诊之曰：虫病也。问何以辨之？曰：腹痛，凡一向不止，乃积痛也。腹中成聚，口吐涎水者，虫痛也。用安虫丸与解毒丸，屡进不效，因思此虫有灵，当设法取之。择定除破日，在月初旬取之，勿令儿知也。隔夜煎苦楝根汤，次日五更，用清油煎鸡子饼一个，令儿闻其香味，遂急欲食，故迟不与。而以少许啖之，觉腹中有如物涌上心口，乃取药与服之。少顷心口之物堕下，以蛋食之，不食矣。巳时腹中大鸣，而泻下一虫甚异，如指长，有头手足，状如婴儿。万曰：此三传劳虫也。初起于父，再传其母，三传其子，幸去之矣。令一婢用铁钳夹送河中焚之，其婢受烟气一口，亦劳病死，此儿至今无恙。（雄按：紫庭方云，第一代初，劳虫如婴儿。万氏此说，不知何本。）

　　阎姓子有虫病，黄瘦，腹中时痛，口馋，如有肉食则痛不发，一日无肉，则痛甚。万视其体甚弱，不敢下，只用苦楝根皮，放肉汁中煮食之，单服三日，下虫如蝌蚪者一盆，色黄黑。后以养脾丸调理而安。

　　一儿七岁，善食肉，常病腹痛。其父问积痛虫痛何如？万曰：积痛发有常处，手不可按，恶食而口干；虫痛无常处，喜人按摩，口馋而吐清水。此儿乃虫痛也，以药取之，下虫大者十余条而痛止。未一月又痛，万曰：不事再取矣，恐伤胃气。乃立一方，用黄连、木香、槟榔，去积为主，陈皮、青皮、三棱、莪术、枳实、山楂，专去其虫。等分为末，神曲为丸麻子大，米饮下。常服之，时下小虫，及下大虫如指大，约长一尺，乃虫母也。

　　自后痛渐减。

　　吴孚先治一婢，面黄身瘦，嗜油，甚至灯盏垢腻都尽。与医，下虫如虾者数枚，遂而不嗜矣，寻肥健。（《本草纲目》载患发瘕者，能食油至五斤。）

　　一小儿将自身布衣，浑身遍吃，两袖吃至肩上，吴用煎虫丸，下虫如蚕者数枚而愈。

　　钱仲阳治辛氏女，五岁，病虫痛。医以巴豆、干漆、 砂之属治之不效。至五日外，多哭而俯仰，睡卧不安，自按其心腹，时大叫，面无正色，或青或黄，或白或黑，目无光而慢，唇白吐沫。至六日，胸高而卧转不安。钱视之，用芜荑散三服。见目不除青色，大惊曰：此病大困，若更加泻，则为逆矣。至三更果泻，如药汁，以杖搅之，见有丸药。钱曰：此儿肌浓，当气实，今症反虚，不可治矣。辛曰：何以然？钱曰：脾虚胃冷则虫动，今反目青，此肝乘脾。又更加泻，知其气极虚也。而丸药随粪下，脾胃已脱，兼形病不相应，故知死病。五日昏笃，七日而死。（此医用干漆、巴豆之过也。）

　　龚子才治一儿，腹中作痛，看看至死，腹中揣摩，似有大小块。诸医不效，乃令人慢慢以手搓揉痛处，半日，其虫自大便出而愈。

　　四明顾氏女十余岁， 羸骨立，百治不瘥，奄奄待毙。偶端午，家人调雄黄酒，女窃饮之，不觉大醉，呕秽野狼藉。视之，中有物如鳖，蠕蠕动，色纯红，两眼正碧。家人惊怪，以足踩之，颈伸甚长。以钳夹之，掉头啮之，格格有声，棰之不死。亟捣捶至烂，埋之土中，明日发视，仅血块耳。自后女益长成无恙。（新安方懋记。）

　　朱肇能着围棋，生一女腹多虫，偶在何矩所在谈及，一医云：食榧子当愈。果食榧子，下虫曝干，尚有八尺长。（《续金陵琐事》。）

　　乡间一大姓，有子方周岁，值热天，遍身疼痛，啼哭不休。延请诸医，束手无策。王起云后至云：能以十金酬我，一刻即愈。主人唯唯，乃浓煎甘草汤浴儿，未几儿即睡去，半日方醒，已不作痛矣。主人大喜，出银酬之。特问小儿何病？王云：此乳母抱之纳凉，为刺毛所着耳，（疑即毛虫，俗呼为羊辣子。）故以甘草汤浴之。若预帮助，岂肯以十金酬我哉？众大笑而别。（《云间杂记》。）

　　张子和治一儿悲哭，亦以浴愈，谓心火乘肺，浴之汗出，则肺热散也。（雄按：毛虫刺者，皮肤实时赤肿，最忌洗浴，宜以菜油涂之。）

　　小儿口吐涎沫，或吐清水，面 白，心腹痛有时者，虫痛也，与痫相似，但目不斜，手不搐也，安虫散主之。胡粉炒黄、槟榔、川楝子、鹤虱各三钱，枯白矾二钱五分。上为末，每服五六分，痛时米饮调下。

　　卷三十

　　吐蛔

　　张景岳治胡氏子，三岁，因饮食不调，幼科以清火化痰等剂，损其胃气，反致呕吐溏泄，复与清利，遂致吐蛔。初止数条，渐至数十条，细如灯草，甚至成团搅结而出，早晚不绝，所下者亦如之，羸困已极。因与温胃饮二三剂，其虫如故，不知其从何来，而生化之速，一至于此。其家谓先逐虫，盖虫吐尽，则病日甚，其能生乎？弗听，但以前药倍人参加附子，二三剂而呕吐渐稀，泻亦随止。乃以理阴煎、温胃饮，出入间用，十余日虫渐少，月余而饮食进，肌肉生，复元如故。大凡逐虫之药，多伤胃气，向使胃气再伤，非惟虫不能逐，病必不起。今使胃气日强，则拔去化虫之源而愈矣。

　　世俗以甘蔗宜小儿，虽痘食之无禁，群医相争。一曰性热，所以发疹。一曰性寒，所以解毒。一曰性温平，所以无害。及退，余捡方书则曰：蔗能节蛔虫，多者减之，少者益之，蛔适其中，则儿无病，所以儿宜也。岂在寒热温平间哉？群医不可漫猜，殊可哂也。（李日华《紫桃轩又缀》雄按：此说未可信也。余四妹幼时，曾以多啖至疾。）

　　卷三十

　　心腹痛

　　月埠张氏儿十岁，自幼心痛，得于母气，不时发。发时饮食不进，呻吟，反复三四日。仲淳疏方，药入口即止。槟榔、黑丑各一钱，木香五分，使君子、橘红、白芍、旋复花各二钱，茯苓三钱，猪苓钱半。（《广笔记》。）

　　蒋仲芳治魏交让子，年十岁，患小腹痛三四年矣，诸医不效。诊之，脉来沉迟，二便如常，按之无块，此必肾家虚寒也。六味地黄丸加炮姜、肉桂、青皮、香附、车前、牛膝而愈。（雄按：炮姜不若用橘核或茴香，否则易以当归。）

　　卷三十

　　黄胆

　　万密斋治一义子，年十五，病疸，面目俱黄。问之，对曰：伤食起，腹中大热又痛。乃立一方，用黄柏、栀子等分，大黄减半，以退其热；猪苓、泽泻、茯苓、苍术等分，以去其湿；枳实、浓朴、神曲，以去其食积；茵陈蒿倍用，以去其黄。共为细末，酒糊丸，车前子煎汤下。三日后，吐出黄水二碗许，胃中不热。又二日，泄三行，腹中不痛。十日以后，小便渐清，黄亦减矣。

　　孙文垣治王文川子，原伤饮食，又伤冷菱等物，遍身发黄，眼如金色，夜发热，天明则退，腹痛手不可近，号叫通宵。市医因其黄而曰：胡HT 真矣。（三字未详，恐系土语。）众议草头药进，王至急止之曰：向以草药，几误其母，复欲误其子？夫脾胃喜温恶寒，此症乃食积酿成，黄为湿热所致，法当健脾，用温暖之剂下之，湿热去而黄自退。草头药性多寒，用之是损脾土，而益其疾也。即以保和丸一钱，入备急丸五分，作一次服之。

　　少顷，泻一次。又少顷，连下三次，去积甚多，腹痛尽止。再与调中丸，一月黄尽退。

　　张子和治一童子，年十五，患疸一年，面黄如金，遍身浮肿乏力，惟食盐与焦物。张以茶调散与之，涌涎一盂。临晚，又以舟车丸七八十粒，通经散三钱，下四五行。待六七日，又以舟车丸、浚川散，下四五行盐与焦物，见而恶之，面色变红。再以茶调散涌之，出痰二升，方能愈矣。

　　陆养愚治孙奎者，其妇患面黄腹胀，人多以为胡HT ，用草头药疗之，不半月而殂。或咎之，彼谓草头药服迟故也。后其子偶伤冷食，腹胀痛，手不可近，发热，眼胞又有黄气，乃曰：又是胡HT 矣。急寻草泽医，其主人大叱之乃止。延诊曰：不必按脉，当温行之。脾胃喜温而恶冷，既伤冷食，而服草头寒药，乌得不败？因以炮姜、附子、草果、陈皮、木香为煎剂，送润字丸二钱，下数行而痛胀俱减。又以前剂送大安丸，数服而愈。（湖郡，黄胆称为胡HT 。此与前孙按略同。）

　　薛立斋治一小儿，旬日内先两目发黄，渐及遍身，用泻黄散服之愈。钱氏泻黄散：藿香叶、甘草、石膏、山栀、防风，姜酒微炒为末。每服一二钱，水煎。

　　一小儿因母食郁，饱胀咽酸而患遍身皆黄，以越鞠丸治其母，以泻黄散治其子，并愈。

　　钱仲阳治曹宣德子三岁，面黄，时发热，不食饮水。或用牛黄、麝香二丸不愈，用止渴干葛散反吐。钱谓伏于胃脘，先以白饼子下之，又以消积丸磨之而愈。（丁香、缩砂、巴豆、乌梅肉，面糊丸，每服五七丸。）

　　卷三十

　　啼哭

　　张子和治一小儿，悲哭弥日不休，两手脉弦而紧。此心火甚而乘肺，肺不受则哭，故肺主哭。王太仆云：心烁则痛甚，痛甚则悲益甚。令浴以温汤，渍形以为汗。肺主皮毛，汗出则肺热散矣。浴止而啼亦止，仍命服凉膈散加当归、桔梗、连翘、大黄、芒硝、甘草、黄芩、薄荷、栀子，以竹叶、生姜、朴硝同煎，泻胸中之邪热。

　　万密斋治县尹张之子，未周岁，啼哭昼夜不止。医谓腹痛，用理中丸不效。又谓伤食，用泻黄散不止。万视之曰：公子腮 面赤，乃心烦而哭也。若肠痛当见面青，伤食当见面黄也。乃用导赤散，木通、竹叶、生地、灯心、黄芩、甘草，加黄连、麦冬煎服之。次日早即入告曰：昨夜哭多何也？万曰：病即安矣。曰：病安何以哭不止？曰：公子啼哭，三日夜不吃乳，昨夜热退心凉欲得乳，而乳母在外。盖往夜之哭，病哭也，昨夜之哭，饥哭也。乃笑曰：果然。乳母五更到，即止矣。

</div>
    <div class="pagination">
<a href="续名医类案_page128.html">上一页</a><span>...</span><a href="续名医类案_page124.html">124</a><a href="续名医类案_page125.html">125</a><a href="续名医类案_page126.html">126</a><a href="续名医类案_page127.html">127</a><a href="续名医类案_page128.html">128</a><span class="current-page">129</span><a href="续名医类案_page130.html">130</a><a href="续名医类案_page131.html">131</a><a href="续名医类案_page132.html">132</a><a href="续名医类案_page133.html">133</a><a href="续名医类案_page134.html">134</a><span>...</span><a href="续名医类案_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
