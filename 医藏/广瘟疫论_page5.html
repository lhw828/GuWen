<!DOCTYPE html>
<html>
<head>
    <meta charset="UTF-8">
    <title>广瘟疫论 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广瘟疫论 - 第 5 页/共 12 页</h1>
    <div class="content">　　胸红肿

　　时疫胸前一片红肿，粟起似麻疹，风热也，俗名赤膈伤寒，亦于头面诸条、表里方中加荆、防、连翘、赤芍、牛蒡、土贝。

　　卷之二　表证

　　周身红肿

　　时疫周身红肿，风热溢于皮肤也。用羌、独、升、柴、葛、芷疏其皮肤之毛窍，石膏、黄芩、栀子、连翘清其肌肉之热，赤芍、归尾、红花、生地活其毒热之瘀。兼里证与头肿诸条参治。

　　以上头肿诸条，列之表证者，以初起言也。若见于病后，曾经汗、下者，为余邪不尽，治法则小异。大约见于初起，表邪盛实，用表散之药为主，清里之药为辅；见于病后，里邪留溢，用清里之药为主，表散之药为辅。以此为权衡。思过半矣。

　　卷之二　表证

　　发黄

　　时疫发黄有四：一宿食，二蓄水，三蓄血，四郁热。当疫证初转在表时，胸膈痞闷，目珠黄，面鼻正中黄，宿食壅于胃脘也，于表药中加山楂、神曲、麦芽、莱菔子。传里时，小便不利，腹满而响，面、目、身俱黄，蓄水也，四苓散加栀子、茵陈。胸腹有软痛处，小便自利，大便黑而发黄者，蓄血也，桃仁承气汤。热在下焦，大小便俱不利而发黄者，郁热也，茵陈蒿汤。

　　凡发黄必以二便为辨。二便调，属上焦；小便不利属水；小便自利而大便黑润属血；大小便俱不利属热郁，乃胃热移于膀胱，不必利其小便，但当通其大便，是以茵陈汤有专功也。

　　发黄当辨其色。上焦宿食发黄，只在面目，不及周身；蓄水发黄，周于身，兼微黑而黯淡，瘀血发黄亦兼微黑而润泽；郁热发黄兼赤而鲜明。此即以黄辨黄之法也。

　　卷之二　表证

　　发疹

　　时疫发疹，热邪从皮毛出也，与汗同机，以疏散清热为主。然与他证发疹不同。他证或无里热，此则未有不里热者，虽以疏散为要，而见烦渴、舌苔黄则硝、黄仍须兼用；他证发疹，疹散而病即愈，此则有屡发而病不衰者；他病发疹不过一、二日为期，此则为期不定。治法必视里邪解否，为用药之准则，不可以疹之一证为据也。

　　卷之二　表证

　　发斑

　　时疫发斑，邪热出于经脉也，虽不及战汗，亦有外解之机，治以凉血清热为主，白虎化斑汤、吴氏举斑汤、犀角地黄汤选用。此亦与他证发斑有异，他证发斑，斑消则愈，此总不以斑之消否为轻重，而惟以里证为主。每每斑出而谵妄如故，或斑出数日已消而昏沉如故，必待里热全清，二便清利而后愈。故治斑药味可为辅，不可为主。发斑、发疹，热皆在经而不在胃，凡遇烦躁而不渴，目赤而舌白，即是将发斑疹之候，预以清凉、解表、透毒之药治之，使邪易出、易净。

　　以上时疫表证，皆关乎里，不似他证，表里两不相关。故前列各条，皆冠以时疫二字，以明非他病之见证，不可以治他病之法治之，亦不可以此法治他病，总凭气、色、神、脉、舌苔辨之，百不失一。是五者，为辨时疫之大纲，实亦辨时疫之细目也。

　　卷之三　里证

　　烦躁

　　烦乃心烦，情思不定，神不安而形如故。躁则形扰，扬手掷足，形不宁而神复乱。烦轻而躁重也。在他证有谓烦属心，躁属肾者；烦属阳，躁属阴者。在时疫总属郁热。热浅在上，则见烦躁之形；热深在下，则渐近昏沉而不烦躁。是时疫初起，可即烦躁之轻重，辨病势传变之轻重，不烦躁则非时疫，设气、色、神、脉、舌苔有时疫确据，亦属但表不里之轻证。

　　凡初起憎寒发热而烦躁者，邪在半表半里，三消饮、九味羌活汤、六神通解散选用。隆冬寒甚，汗难出者，大青龙汤、葳蕤汤可借用。舌苔已黄，渴而喜饮，身热汗出而烦躁者，邪入于胃也，白虎、黄芩、三承气、小陷胸、三黄泻心、凉膈散选用。舌苔已黑，烦躁渐近昏沉者，邪入心包也，犀角地黄汤加羚羊角、黄连解毒汤选用。屡经汗、下、清凉，表里俱无阻滞而烦躁者，阴液伤也，生脉散、六味地黄汤、吴氏诸养荣汤选用。或用汗解、清利、滋润诸法不应而烦躁加甚者，当细验舌苔。若黄黑苔中夹一块白润，是为夹水。或平素胸有痰饮；或未病之先，曾饮冷物；或初烦躁时，过饮冷水，恣啖凉物；或用清凉太早，皆能停饮于胸膈，胃脘之间。寒饮拂郁其疫热，外不能达表，内不能传胃，故烦躁转甚。验舌之后，更细按胸胁，满痛而软，漉漉有声，再细察其脉，右寸关或弦紧，或缓，皆停水确据。当以苍术、半夏、莱菔、浓朴先消其水气，然后治其烦躁，无不应者。不论舌苔有无黄黑，但烦躁而兼小便不利者，虽无水气在胸胁，而少腹略有满痛处，即当以导赤散、泻心汤、四苓汤、猪苓汤、益元散利其小便，所谓心邪不从心泻，而从小肠泻也。

　　卷之三　里证

　　呕

　　吴又可曰：时疫有始终能食者，邪不传胃也，慎勿绝其饮食，此不呕者也。愚尝见时疫初起未发热时，表证未见，有先作呕数日者，此疫邪先犯太阴。当辨其口气，无臭气而不粘者，属太阴寒证；有臭气粘浓者，属太阴疫证。此为先里而后表，不可遽用清凉，闭遏邪气，致使不能透达传化。虽四肢有时厥逆，脉有时沉伏，亦不可用温热，致增呕证。甚有舌紫昏沉者，惟当宣其胃气，藿香正气散最宜。若已发热而呕者，吴氏达原饮加半夏。兼三阳表证加羌活、葛根、柴胡。若呕而烦渴，身热而不恶寒者，邪在阳明也，白虎汤、黄芩汤、并加半夏。若呕而舌黄，胸中有满痛处，桔皮半夏汤加枳实、山楂、麦芽、川贝。贝母力缓，用至五钱或一两，乃能舒郁散结。若呕而舌黄，心下脐上有满痛拒按者，大柴胡汤。若呕而舌黄或黑，少腹有满痛拒按，当视其前后何部不利。大便不利调胃承气汤；小便不利四苓加木通，或益元散，利之则愈。寒热已解，二便通利，胸腹无滞而呕不止者，余热在胃也，竹叶石膏汤。屡经清、下，呕不止而舌无苔，多汗、心悸、萎倦者，中气伤也，大半夏汤或六君子汤加白蔻。

　　屡经清、下，倦怠异常，四肢渐冷者，乃清下太过而中寒也，理中汤甚至加附子。然此为治药之法，非治疫之法也，宜详察之

　　卷之三　里证

　　咳

　　咳者，疫邪夹他邪干肺也。有初起在表，夹风邪干肺者，脉兼浮，咳多痰沫，必兼鼻鸣、自汗、洒淅恶寒，于透表诸方中加前胡、桔梗、苏子、杏仁、淡豉。有夹水干肺者，不论表里，脉必兼缓，咳必多清痰，兼舌白、心悸、胸满，或呕，或吞酸，于表里药中加桑皮、半夏、茯苓、川贝母、莱菔子。有疫热传里，燥火熏肺者，脉必数，咳必无痰，有痰亦难出而咽痛，于里药中加花粉、黄芩、川贝、蒌仁。有病后阴伤肺燥者，脉必涩，咳必无力，舌必赤而无苔，吴氏清燥养荣汤加麦冬、元参、知母、贝母。有屡经汗、下，或平素阴虚，肾气上逆者，咳必兼上气，颧必时赤，足膝必清萎，脉必散，六味加枸杞、五味、牛膝。

　　疫邪兼咳者少，即有之，亦非大有关系之证，宜以病之表里大势为主，加治咳药于本方疗之。

　　卷之三　里证

　　渴

　　渴乃热象，时疫为热证而有不渴者。盖初起湿热相兼，为蒸气，热未胜湿，则郁闷、心烦而不渴。热已大盛，在经而不在胃，则烦躁、身热而不渴。在下而不在上，则燥结而不渴。在血分不在气分，则昏沉而不渴。疫邪初从太阴发者，胸腹满、呕而不渴。此外，无有不渴者矣。

　　初起在表，发热、头痛、舌白而渴，脉必不浮、不沉而数，六神通解散加石膏、葛根，或九味羌活汤加石膏、葛根。半表半里，口苦咽干，目胀而渴，脉必数，小柴胡汤加花粉、知母，或亦加石膏，或达原饮加石膏、葛根。

　　邪已入胃，作渴、身热、自汗，舌现黄苔，或酱色，或黑燥，当察其胸、胁、少腹，按之无痛处而渴者，为有热无结，脉必洪，宜白虎汤。按之有痛处，为有热有结，痛在心下，脉必滑大，关上尤甚，小陷胸汤。在脐上及当脐，关中脉必滑大，小承气汤。在脐下，尺中脉必滑大，调胃承气汤。心下至少腹俱痛，寸、关、尺必皆滑大，大承气汤。痛在左胁不可按，左关脉必弦，或涩、或芤，桃仁承气汤。痛在右胁不可按，右关脉必弦，或滑、或迟、十枣汤。渴而小便不利，少腹不可按，尺脉必数，四苓散、猪苓汤、六一散。汗、下后，身热已除而渴不止，余邪未尽也，宜将前所用药再作小剂以利之。屡经汗、下，渴而舌上无苔，胸腹无满痛，心悸而烦，脉虚细，或浮散、或涩，亡阴也，六味合生脉为主。

　　渴与烦躁同机，而渴轻于躁。渴有喜饮，而又有喜热饮、冷冻饮料之分。在他证不喜饮及喜热饮，则为真寒假热。在时疫喜热饮，多发斑疹；不喜饮，热在血分。真寒假热，百不一见也。

　　时疫初起，以渴为机括，渴甚则热甚，渴微则热微。在末路，尤以渴为有余邪，不渴为无余邪也。

　　卷之三　里证

　　口苦

　　热邪在中、上二焦则口苦，非特时疫为然，即感风寒口苦，亦属少阳热证。如时疫当恶寒、发热，表证正盛时，见口苦，即于发表诸药中倍加清热之品，轻则黄芩，重则知母，再重则石膏。不但三阳表证如此，即三阴里证手足冷，恶寒，呕利，胸、腹满，不渴，证状似乎纯冷无热，而一兼口苦，即当于温燥药中加利热之品。如用半夏、苍术、草果、浓朴，必加木通、苓、泽，甚至加知母、黄芩，本吴氏达原之义。

　　口苦为热证的据，每遇证状模糊，寒热莫辨，必借此以决之。至舌苔黄黑干燥，烦躁，热渴，闭结，又清下之不可或缓者矣。

　　卷之三　里证

　　口甘

　　口苦、口甘同为热证，苦为燥热，在上、中二焦，多渴，属三阳；甘为湿热，在中、下二焦，多不渴，属三阴。盖脾胃属土，稼穑作甘，土邪下涉肾位，水土相蒸，甘味上溢于口，多兼呕吐。人每误认胃寒，而用温中之剂，不知湿热在于下焦，土能克水，温燥太过，肾水告竭，总不见热渴诸证，惟目不见物，渐至昏沉而死。

　　口甘一证，在诸证初起，犹可用温燥开导之品，而亦不宜过剂。在时疫必以清热为主，消痰为辅，或胸中停饮太甚，亦不过加苍术、半夏而已，如二陈去甘草加姜汁炒山栀、姜汁炒黄连、竹茹、黄芩等类，为口甘要药，乌梅更妙，酸能胜甘，盖五行克制，自然之理也。或四苓散加山栀亦得，然必以时疫之大势，为用药之权衡，斯可矣。

　　卷之三　里证

　　唇燥

　　唇燥者，阳明热也。时疫见此，当辨其色。深赤为大热，宜清、下。淡白为亡津液，宜滋润。色如常，为津液不流通，热在经脉，宜葛根。

　　卷之三　里证

　　齿燥

</div>
    <div class="pagination">
<a href="广瘟疫论_page4.html">上一页</a><a href="广瘟疫论.html">1</a><a href="广瘟疫论_page2.html">2</a><a href="广瘟疫论_page3.html">3</a><a href="广瘟疫论_page4.html">4</a><span class="current-page">5</span><a href="广瘟疫论_page6.html">6</a><a href="广瘟疫论_page7.html">7</a><a href="广瘟疫论_page8.html">8</a><a href="广瘟疫论_page9.html">9</a><a href="广瘟疫论_page10.html">10</a><span>...</span><a href="广瘟疫论_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
