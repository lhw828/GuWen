<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 14 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 14 页/共 33 页
  </h1>
  <div class="content">
   崔氏疗卒伤热行来尿血方。大黄（末）芒硝（末各半匕）上二味，冷水和，顿服之，立止。三日内禁如药法。（《外台》、《圣惠》治妇人卒伤热尿血，大黄散，于本方加蒲黄。
　　止遏诸方
　　治溺血方。戎盐（六分）甘草蒲黄鹿角胶芍药（各二两）矾石（三两）大枣（十枚）上七味咀，以水九升，煮取二升，分三服。（《千金》）发灰散，治小便尿血，或先尿而后血，或先血而后尿，亦远近之谓也。发灰（《本草》云：能消瘀血，通关格，利水道，破瘕、痈肿、狐尿刺、尸疰、杂疮，疗转胞，通大小便，止咳嗽、鼻衄。）上一味，每用二钱，以米醋二合、汤少许调服，井花水调亦可。（《三因》）（按：此方本出《千金》，酒服。注曰苏澄用水服。）鹿角胶丸，治房损伤中，小便尿血。鹿角胶（半两）油头发灰没药（别研各三钱）上为末，用茆根汁打糊为丸，如梧桐子大，每服五十丸，空心盐汤下。（《济生》）
　　补养诸方
　　《古今录验》疗尿血，鹿茸散方。鹿茸（炙）当归干地黄（各二两）葵子（五合）蒲黄（五合）上五味捣筛为散，酒服方寸匕，日三服。（《外台》）《圣惠》治下元虚惫尿血，鹿茸丸，本方炼蜜和捣三二百杵，丸如梧桐子大，每于食前，以炒盐汤下二十丸。又治虚劳内伤，小便出血，水道中痛，于本方加阿胶。治因劳损，尿血不止方。地黄汁车前叶汁（各五合）鹿角胶（三两捣碎炒令黄燥为末）上件药，将二味汁相和，每服食前，暖一小盏，调下胶末二钱。（《圣惠》）苁蓉丸，若小便纯血，血下则凝，亦无痛处，短气，日就羸瘦，不食。此由阳不固，阴无所守，五液注下。诊其脉散涩欲绝而身冷者，死。治属虚损，宜。（《指迷方》）菟丝子肉苁蓉干地黄鹿茸（各一两）上为末，酒糊丸如桐子，饮下三十丸。（《十便》）发灰煎，治五劳七伤，溺血淋露，胸腹撑闷（《鸡峰方》）。菟丝子（四两）鹿茸山药（各一两）发灰（一分）上为细末，酒煮面糊和丸，如梧桐子大，每服五十丸，空心白汤下。（同上）（按：此方系今本《鸡峰方》佚卷所载。）玉屑膏，治尿血，并五淋砂石，疼痛不可忍受者。黄人参（各等分）上为末，用萝卜大者，切一指浓，三指大，四五片，蜜淹少时，蘸蜜炙干复蘸，尽蜜二两为度，勿令焦，炙熟，点黄、人参末吃，不以时，仍以盐汤送下。（《三因》）
　　诸血病
　　大便血
　　
　　脉候
　　关脉芤，大便去血数斗者，以膈输伤也（按：《病源•血痢候》曰：诊其关上脉芤，大便去血，暴下血数升也），宜服生地黄并生竹皮汤，灸膈。若重下去血者，针关元。甚者，宜服龙骨丸，必愈。（《脉经》）尺脉涩，下血不利多汗（《素问》又云：尺涩脉滑，谓之多汗）。男子盛大，其脉阴阳微，趺阳亦微，独少阴浮大，必便血而失精。设言淋者，当小便不利。趺阳脉弦，必肠痔下血。尺中芤，下血；微芤，小便血。（同上）脉来浮弱，按之带芤者，下血也。（《济生续方》）林氏曰：初起之脉，或沉数有力，或弦数不清，久则芤数无力，或沉涩而弱，或结阴脾虚之脉，非芤涩则虚搏。（《疡医大全》）
　　源候诸说
　　大便下血候：此由五脏伤损所为，脏气既伤，则风邪易入，热气在内，亦大便下血，鲜而腹痛。冷气在内，亦大便血下，其色如小豆汁，出时疼而不甚痛。前便后下血者，血来远；前下血后便者，血来近。远近者，言病在上焦下焦也。（《病源论》）夫肠风下血者，由脏腑劳损，气血不调，大肠中久积风冷，中焦有虚热，冷热相攻，毒瓦斯留滞，传于下部，致生斯疾也。皆由坐卧当于风湿，醉后房劳，恣食猪鸡果实羊面，酒食之毒滞于脏腑，脏腑停留毒瓦斯，日久不能宣通，风冷热毒搏于大肠，大肠既虚，时时下血，故名肠风也。（《圣惠》）大肠既虚下血，故面色痿黄，四肢消瘦，或绵连年月，诸医不瘥，故曰积年肠风下血也。（同上）人患肠风下血者何也？人肠皆有脂裹之，浓则肠实而安。肠中本无血，血缘有风或有热以消其脂，肠遂薄，渗入身中血。初患者必服冷药而愈，服之过当，则肠寒而脂愈不生，其血必再作。凡热者其血鲜，冷者其血青黑，察其冷热用药可也。（《医说》引《医余》）如下清血色鲜者，肠风也。血浊而色黯者，脏毒也。肛门射如血线者，虫痔也。亦有一种下部虚，阳气不升，血随气而降者。仲景云：脉弦而大，弦则为减，大则为芤，减则为寒，芤则为虚，寒虚相搏，此名为革，妇人则半产漏下，男子则亡血失精。此下部虚而下血者也。若得革脉，却宜服温补药。虫痔宜熏，《千金》用皮、艾者佳。（《本事》）病者大便下血，或清或浊，或鲜或黑，或在便前，或在便后，或与泄物并下。此由内外有所感伤，凝停在胃，随气下通，亦妄行之类，故曰便血。（《三因》）森立夫曰：愚参诸方论，大率下血有二：曰肠风，曰脏毒。肠风之证，起于胃感风寒，饮食起居，皆有忤犯，致中焦气滞不宣，血从大肠中出，其色鲜而如注，或久而不止者，是其候也。又脏毒之证，因肠胃有饮食毒，或酒人久而积毒，致热气郁滞，血得热而流入大肠，故下如黑色，或秽污成块作片者，是其候也。又有脾湿毒，令气血凝滞，渗入肠间而下者，必面目深黄，小便不利，胸膈膨胀，不进饮食，又下血瘀黑，见蛊注痢门。（《万安》引《可用方》）若风入肠胃者，其脉浮，下血必在粪前，是名近血。停积于大肠者，其脉沉滞，血在粪后，又名远血。脏寒者，其脉沉微，下血无痛。积热者，其脉洪数，纯下鲜血，甚则兼痛。伤湿者，脉沉而迟，下血如豆汁。又有因气郁结，酒色过度，并过食炙脍，因毒生虫，亦能令人下血。又当以五脏所伤，辨其证治。（《大成》）血之在身，有阴有阳。阳者顺气而行，循流脉中，调和五脏，洒陈六腑，如是者谓之荣血也。阴者居于络脉，专守脏腑，滋养神气，濡润筋骨。若其脏感内外之邪伤，则或循经之阳血，至其伤处，为邪气所阻，漏泄经外。或居络之阴血，因着留之邪，擘裂而出，则皆渗入肠胃而泄矣。世俗每见下血，率以肠风名之，不知风乃六淫中之一耳。或风有从肠胃经脉而入客者，或肝经风木之邪内乘于肠胃者，则可谓之肠风。若其他不因风邪，而肠胃受火热二淫，与寒燥湿怫郁其气，及饮食用力过度，伤其阴络之血者，亦谓之肠风可乎。许学士谓下清血色鲜者，肠风也。血浊而色黯者，脏毒也。肛门射如血线者，脉痔也。然肠风挟湿者，亦下如豆汁，及紫黑瘀血，不必尽鲜，正当以久暂为别耳，然要之皆俗名也。世医编书者，或以泻血为肠风，或分泻血与肠风脏毒为二门，皆非也。（《准绳》）大便下血，多由肠胃之火，然未必尽由于火也。故于火证之外，则有脾胃阳虚而不能统血者，有气陷而血亦陷者，有病久滑泄而血因以动者，有风邪结于阴分而为便血者。大都有火者多因血热，无火者多因虚滑，故治血者但当知虚实之要。（《景岳》）血滑不止者，或因病久而滑，或因年衰而滑，或因气虚而滑，或因误用攻击，以致气陷而滑。凡动血之初，多由于火，及火邪既衰，而仍有不能止者，非虚即滑也。（同上）
　　证治诸说
　　治法大要，先当解散肠胃风邪，热者与败毒散，冷者与不换金正气散，风邪既丢，然后随其冷热而对治之。或曰血遇热则行，止血多用凉药，如地榆散、柏皮汤、黄连阿胶丸、酒蒸黄连丸辈，施之热证，固当然尔。其或阳虚阴走，正气不得归元，则用木香理中汤、附子理中汤、震灵丹、黑锡丹辈，如之何而废之。要之芎归汤一剂，又调血之上品，热者加茯苓、槐花，冷者加茯苓、木香，此则自根自本之论也。虽然，精气血气，生于谷气，是以大肠下血，大抵以胃药收功，真料四君子汤、参苓白术散，以枳壳散、小乌沉汤和之，胃气一回，血自循于经络矣。（《直指》）夫脏毒下血，可用调胃承气汤加当归泻讫，次用芍药柏皮丸（按：用芍、归、柏、连）、黄连解毒汤。（《治病百法》）风湿则祛之，寒则温之，热则清之，停滞则疏涤之，气则调之，有毒者解利之。下血之证，非只一端，大概血得热而行，遇黑而止，用药当审之。（《大成》）下血，其法不可纯用寒凉药，必于寒凉药中加辛味为佐。久不愈者，后用温剂，必兼升举，药中加酒浸炒凉药，如酒煮黄连丸之类，寒因热用故也。有热，四物加炒山栀子、升麻、秦艽、阿胶珠，去大肠湿热。属虚者，当温散，四物加炮干姜、升麻。凡用血药，不可单行单止也。（《丹溪》）（按：《金匮翼》以此说为该诸血证者。）大便下血，曰肠风，切勿止涩，究其本末证状，先清其表，后攻其里，其血自止。如脉洪大，宜后方四物合解毒汤调治。（《纲目》引玄）泻血当别其色，色鲜为热，色瘀为寒。热血，连蒲散（方阙）。寒血，理物汤。血色鲜红者，多因内蕴热毒，毒瓦斯入肠胃，或因饮酒过多，及啖糟藏炙爆，引血入大肠，故泻鲜血，宜连蒲散，吞黄连阿胶丸及香连丸，或一味黄连煎饮。大泻不止者，四物汤加黄连、槐花。泻血色瘀者为寒，血逐气走，冷气入客肠胃，故下瘀血，理中汤。不效，宜黑神散（据《类方》，即《和剂》妇人用方），米饮调下，中用附子者佳。或用胶艾汤加米煎，吞震灵丹。颠扑内损，恶血入肠胃，下出浊如瘀血者，宜黑神散，加老黄茄为末，酒调下。有风入肠胃，纯下清血，或风湿入肠胃，下如豆汁，或下瘀血，并宜胃风汤、胶艾汤。泻血或淡或浊，或鲜或瘀，亦宜胃风汤，吞驻车丸。或独泻血，或与粪俱出，当辨其色与所感施治。有腹痛者，乃是血不循经，故尔作痛，却无里急后重及缠坠等患，不可因痛而认为血痢。妇人因月事不通，血不循故道，从后分出者，当调其经。泻血过多，手足厥冷而眩晕者，当审其寒热施治，不可因眩晕而便用附子热药。寒血犹可，热血为害不少。（《要诀》）大抵此证所致之由不同，当究其所因治之。如元气有余，形黑气盛，先粪而后紫血者，更兼脉实有力，此属有余，法当凉血止血药，应自效。至若形体瘦弱，面色痿黄，先鲜血而后粪者，更兼脉虚无力，此属不足，岂可反用凉药止之，致伤脾胃，此证若不温中健脾，升举中气，其血不得归原，故药难效，远其根本也。（《外科正宗》）凡下血证，脉数有力，唇焦口燥，喜冷畏热，是为有火，宜用清魂散（荆芥、当归水煎）加黄芩、丹皮、生地之属。若脉细无力，唇淡口和，喜热畏寒，或四肢厥冷，是为有寒，宜用温药止之，理中加归、芍主之。若便久不止，气血大虚，宜用归脾、十全辈统血归经。血本属阴，生于阳气，治者宜滋其化源。（《心悟》）初则宜于升阳清热，次则清补相兼，和血解毒。结阴则当升清利浊，兼温补其血可也。（《疡医大全》引林氏）方书论血从下流为顺，易治。若大下数升，形肉枯槁，此为阴脱也。正所谓微则易治，甚则难痊。若先吐血，后变为下血，则又吉矣。（《司命》）
　　虫痔、痔血勿误认
　　肠风之与虫痔，特介乎毫芒之间。肠风之血，自肠中来。虫痔之血，肛门边旁别一小窍，射出如血线是也。迨夫肛门既脱，腐血浸淫子其间，则俱化为虫，蠹蚀肠口，滴血淋漓，自此即不能约而收之矣。善调理者，尤当以芜荑、艾叶、苦楝根辈为之化虫。（《直指》）近世患痔者多，而痔中出血者亦不少，多有误认肠风脏毒，而补泻尽属妄投。及余细审脉证，方知此血实从痔疮中出，痔愈则血不治而自止。（《疡医大全》引林氏）
　　清凉诸方
　　治大便出血，及口鼻皆出血，血上胸心气急，此是劳热所致方。生地黄（八两）蒲黄（一升）地骨皮（五两）黄芩芍药生竹茹（各三两）上六味咀，以水八升，煮取二升七合，分温三服。（《千金》）治大肠积热，下血不止，日夜度数无恒，宜服黄芩散方。黄芩黄柏黄连地榆锉生干地黄犀角屑（以上各一两）上件药捣筛为散，每服三钱，以水一中盏，入青竹茹半鸡子小，煎至六分去滓，每于食前温服。（《圣惠》）治肠风泻血如痢，腹中痛，面色痿黄，黄连饮方。黄连（去须一两）干姜（炮一两）甘草（炙半两）上三味捣为粗末，每服三钱匕，以水一盏，生姜二片，枣一枚劈，同煎至五分，去滓温服。（《圣济》）解毒四物汤，治大便下血，不问粪前粪后。（《寿世》）（按：此系四物汤合黄连解毒汤，加地榆、槐花、阿胶、侧柏叶。）沈王府长史王庭，任国子学正时，病大便下血，势濒危殆。一日昏愦中，闻有人云：服药误矣，吃小水好。庭信之，饮小水一碗，顿苏，逐日饮之，病势渐退。（《菽园杂记》）
　　驱风诸方
　　治肠风下血。荆芥穗地黄（各二两）甘草（半两）上为末，每服一钱，温酒调下，食后，日三夜一。（《中藏经》）治肠风脏毒，槐花散。槐花（炒）柏叶（烂杵焙）荆芥穗枳壳（去穣细切麸炒黄）上修事了方秤，等分细末，用清米饮调下二钱，空心食前服。（《本事》）《济生》加减四物汤，治肠风下血不止，于本方加生地黄、当归、川芎、甘草、生姜、乌梅，水煎。风入肠胃，纯下清血，或湿毒下血，以胃风汤去桂，加枳壳、荆芥、防风主之。（《原病集》）
　　泻血诸方
　　治肠风，枳实丸方。枳实（麸炒黄）槐荚（麸炒黄）皂荚（猪牙者涂酥炙）大黄（炒令焦黄各一两）上四味捣罗为末，用面糊和丸，如梧桐子大，每服二十丸，荆芥腊茶下，空心食前服。（《圣济》）大黄槟榔丸，治便血久不可止，脐腹疼痛，里急后重，诸药无效者。大黄（半两）细墨（半两）大槟榔（二个）荞面（一钱）上为细末，醋和丸，分为三丸，用灰火内烧令紫色，醋内磨开，临卧都作一服，早晨取下恶物为效。（《医林方》）治便血，用黄连四两，朴硝二两，同炒，地上出火毒，研为细末。用酒调服。（《经验良方》）董龙山公夫人，年三十五而病便血，日二三下，腹不疼，诸医延医者，三年不效。予诊之，左脉沉涩，右脉漏出关外，诊不应病。予窃谓血既久下，且当益其气而升提之，以探其证。乃用补中益气汤加阿胶、地榆、侧柏叶，服八剂，血不下者半月，彼自喜病愈矣。偶因劳而血复下，因索前药。予语龙山公曰：夫人之病，必有瘀血积于经隧。前药因右脉漏关难凭，故以升提兼补兼涩者，以探虚实耳。今得病情，法当下而除其根也。龙山公曰：三年间便血，虽一日二三下，而月汛之期不爽，每行且五日，如此尚有瘀血停蓄耶？予曰：此予因其日下月至，而知其必有瘀血停蓄也。经云：不塞不流，不行不止。今之瘀，实由塞之行也，不可再涩。古人治痢，必先下之，亦此意也。即用桃仁承气汤，加丹参、五灵脂、荷叶蒂，水煎，夜服之，五更下黑瘀血半桶，其日血竟不来。复令人索下药。予曰：姑以理脾药养之，病根已动，俟五日而再下，未晚也。至期复用下剂，又下黑瘀如前者半。继以补中益气汤、参苓白术散调理全愈。（《赤水》）治泻血不止，决效方。巴豆（一枚去皮）上一味，以鸡子开一小窍，纳巴豆一枚入鸡子壳中，以纸塞定，别以湿纸裹，用火煨熟透，去壳并巴豆，只一味吃尽鸡子，其病即止，不得稍生气，虚人作二服。（《圣济》）治肠风脏毒便血等疾。温州枳壳（不以多少）上逐个刮去穣，入去壳巴豆一粒，以线扎两片合定，银石器内，米醋煮枳烂为度，洗净去巴，只以枳锉焙为末，醋糊为丸，绿豆大，每服三十粒，空心腊茶清吞下，病愈住服。痢疾亦可用，初患则留巴少许亦可。（《增品易简》）（《澹寮》）世传经验方，下血，用乳香、没药、血竭、儿茶各一钱，巴豆霜五分，丸绿豆大，空心酒下，神妙不可言。（《六要》）
　　止遏诸方
　　治大肠风，下血不止，腹痛，日渐羸，宜服此方。棕榈皮（二两烧灰）艾叶（二两烧灰）鸡子（三枚炒令焦）上件药都研如粉，每于食前，以粥饮调下一钱。（《圣惠》）治积年肠风下血，肛门肿痛，肌体羸劣，宜服此方。蛇黄（一枚大者）酽醋（五合）上以炭火烧蛇黄通赤，即入醋中，重迭烧，醋尽为度，捣细研为散，每于食前，以粥饮调下半钱。（同上）黑圣散，治肠风脏毒痔及诸下血。当归川芎茯苓地榆槐花（焙）败棕艾叶（烧存性）百草霜上件等分为末，每服二钱，食前陈米饮调下。（《直指》）真人养脏汤，加生槐花，治肠风，冷热不调下血。（同上）陈彦质患肠风下血，近三十年，体肥身健，零星去血，旋亦生长，不为害也。旧冬忽然下血数斗，直出如箭，以致肛门脱出三五寸，一昼夜下利二十余行，苦不可言，面色浮肿，夭然不泽，唇焦口干，鼻孔黑煤。于是以人参汤调赤石脂末，服之稍安。次以人参、白术、赤石脂、禹余粮为丸，服之全愈。（《寓意草》）（节录）
　　利气诸方
　　肠风方。香附（一两制）枳壳（三分）当归川芎（各半两）槐花（炒）甘草（炙各一分）上为粗末，每服三钱，新水一盏半，姜枣煎，食前服。（《直指》）法制香附方，治诸下血。大香附（杵去毛皮，以童子小便浸一日夜，日干截碎，又用米醋蘸过，焙干。）上为末，每二钱，米汤调下。治冷带，用炒艾叶煎汤调下。（同上）姜香散，止血有奇功。若肠风脏毒，下血不止者，可服。若是肠脏虚弱，则不可服也，专以凉药攻之，必至脾虚，血必大下，宜谨之。干姜香附子乌梅（各烧灰存性）乌药上等分细末，煎乌梅汤调下，不拘时候。（《魏氏》）沉香汤，失血之后，脾虚人尤宜服。香附子（去毛三两）白茯苓（去皮）缩砂仁甘草（炙锉各一两半）沉香（二钱不见火）上为细末，入盐汤点服。如煎服，则用姜枣。（同上）
　　平胃诸方
　　病必问药，药贵当病。苦下血十五年，盖因思虑损心，饮酒过量，百药俱尝，或暂止复作，或屡投不验。近有俾服平胃散，云得于绍兴国医王继先，主浓朴浓肠也。以十五年之病，欲愈于此浅近之剂，固可笑。然日进一杯，固无反误，虽未保断除根本，似有近效。广求博访，徒费前劳，道在迩而求诸远，其斯之谓乎。（《清波别志》）（按：《续医说》引《清波杂志》，作或教以服人参平胃散，逐日进一服，至月余而十五年之病瘳矣。盖妄意所改，然人参平胃散却妙，故《观聚方》取之。）唐生者，病因饮酪水及食生物，下利紫黑血十余行，脾胃受寒湿毒。与六神平胃散（当考）半两，加白术三钱，以利腰脐间血，一服愈。（《阴证略例》）杨氏饮冷酒泻血，服对金散止（即胃苓散），亦理中脘，分利阴阳，安定血脉之意也。（《纲目》引《海藏》）肠风下血，平胃散加续断煎服。又方，加小麦四十九粒，去续断。（《理伤续断方》）
　　温中补虚诸方
　　胶姜理中汤，治腹虚便血。上用理中汤，加黄、阿胶、艾、当归煎，食前服。（《魏氏》）阳虚阴乏之人，久年便血不时，面带黄柏皮色者，理中汤加附子、百草霜，为丸服。（《丹溪》）理物汤，即理中汤、四物汤并用。（《证治类方》）艾附汤，治脏寒大便血作。大附子（二两炮去皮脐切片）熟白艾（一两）川姜（七钱炮洗）上咀，每服三钱，水一盏半，煎七分去滓，食前温服。（《魏氏》）归附汤。当归（半两去芦）附子（一两炮去皮脐）上咀，每服三钱，水一盏半，生姜五片，煎七分去滓，食前温服。（同上）治凡下血虚极，麦门冬汤方。麦门冬白术（各四两）甘草（一两）牡蛎芍药阿胶（各三两）大枣（二十枚）上七味咀，以水八升，煮取二升，分再服。（《千金》）人参散，治肠风脏毒。运使孙绍远传，云有此疾者，常常服之，不至力乏，不至面黄，多服为佳。屡传与人，皆以为妙。人参白茯苓黄（蜜炙）甘草五味子上等分为细末，每服二大钱，白汤调下，每日四、五服。（《事证方》）（按：此方本于《三因》，治五痔下血，加味四君子汤。今去白术、白扁豆，加五味子。）去血过多，面色萎黄，以十全大补汤去桂主之。（《原病集》）通府薛允下血，服犀角地黄汤等药，其血愈多，形体消瘦，发热少食，里急后重。此脾气下陷，余用补中益气加炮姜，一剂而愈。（《内科摘要》）一人素善饮酒，不时便血，或在粪前，或在粪后，食少体倦，面色萎黄。此脾气虚而不能统血，以益气汤加吴茱萸、黄连。（《寿世》）断红丸，治脏腑阳虚，久而肠风痔疾，下血不止，或所下太多，面色萎黄，日渐羸瘦。侧柏叶（微炒黄）川续断（酒浸）鹿茸（燎去毛醋煮）附子（炮去皮脐）黄（去芦）阿胶（锉蛤粉炒成珠子）当归（去芦酒浸各一两）白矾（枯半两）上为细末，醋煮米糊为丸，如梧桐子大，每服七十丸，空心食前，用米饮送下。（《济生》）如老年阳气虚亏，脱血不能存，走失大肠，宜鹿茸丸。鹿茸（七两）熟地黄（十两）附子（四十个）牛膝（二十两）山药（四斤）杜仲（三斤半）五味（二斤）肉苁蓉（三斤）炼蜜丸，麝香为衣，盐汤盐酒下。（《如宜》）肾虚下血。鹿茸（酥炙）乌梅（去仁各一两）破故纸（炒）杜仲（各半两）上炒为末，粟米粥为丸，每三十粒，空心盐汤吞下。（《澹寮》）
　　调摄法
　　血证不断酒色浓味，纵止必发，终成痼疾。（《六要》）
　　诸血病
　　瘀血
　　《准绳》、《六要》并曰：夫人饮食起居一失其宜，皆能使血瘀滞不行，故百病由污血者多，而医书分门类证，有七气而无蓄血，予故增着之。此说为是，然古人间有为蓄血立类者，但不多见耳。
　　脉候
　　弦而紧，胁痛脏伤，有瘀血（一作有寒血）。脉来细而滑，按之能虚，因急持直者，僵仆，从高堕下，病在内。（《脉经》）从高顿仆，内有血，腹胀满，其脉坚疆者生，小弱者死。（同上）据脉验之，挟血者脉来乍涩乍数，闪烁明灭，或沉细而隐伏也。若夫血与热交攻，则左手寸关按之洪盛。盖心主血，肝藏血，固如是尔。（《直指》）（宜参伤寒）瘀血内蓄，却宜牢大，沉小涩微，反成其害。（《续焰》）瘀血胁痛，肝脉弦紧，此为常，勿以必死论。（《医碥》）
　　源候
　　夫肝藏血而心主之，动则血运于诸经，静则血归于肝脏。肝受血则能视，足受血则能步，掌受血则能握，指受血则能摄。故血凝于肤者为痹，凝于脉者为泣，凝于足者为厥。凡神志昏昏，惊狂冒闷，烦渴呕吐，语短内疼，鼻衄唾红，眼红面赤，骨热肤哄，肠垢尿多，胸满顽痰，语多汗，甚至四肢厥冷，懵不知人，不问男子妇人，皆血证耳。（《直指》）蓄血俗名内伤，或积劳，或多怒，或饱后行房，或负重努力，或登高坠下，或奔逐过急，皆致蓄血。其证多发热，其热类外感，而不头疼，不作渴，天明少间，至午复剧，有汗汗多，剂颈而还，自汗无气以息，目光短，不思饮食，不得眠，二便自利，小便或赤，大便或泄。（《本草经疏》）
　　三焦辨异
　　（膈间证试法）经曰：血上逆则忘，血下蓄则狂。上焦瘀血，小便必难；下焦瘀血，小便必自利。血之所在，当以此推。（《直指》）何以知其蓄在下焦？曰：脐下结急，外热内痛，尺脉洪而数也。（同上）衄血，蓄血上焦。心下手不可近，蓄血中焦。其脐腹小肿大痛，蓄血下焦。蓄血上焦，或呕或衄或吐，此胸中手不可近也。（《元戎》）
　　衄血蓄血上焦
　　年高噎膈，饮食屈曲下行，胃口有蓄血也。妇人郁结，久亦有之，心下手不可近，蓄在中焦。好嗜炙辛辣热酒，积久血瘀胃脘，嘈杂有痛。脐腹肿大痛，血蓄下焦，小便自利。三焦蓄血，脉俱见，左手中脉多弦涩。（《六要》）前后心胀，喉中有血腥气，气口脉涩，此膈间有蓄血也。试法，呷热姜汤，有呃者瘀血也。犀角地黄汤加童便、桃仁、大黄攻散之，或平胃合越鞠（方见《诸气》）加韭汁，童便消伐之。（《医通》）
　　伤寒瘀血
　　（详见《伤寒》中）伤寒内有瘀血候：夫人先瘀结在内，因伤寒病，若热搏于久瘀，则发热如狂。（《病源论》）
　　病余瘀血
　　病者或因发汗不彻，及吐衄不尽，瘀蓄在内，使人面黄唇白，大便黑，脚弱气喘，甚则狂闷，皆瘀血所致。（《三因》）
　　坠堕瘀血
　　凡有所坠堕，恶血留内，若有所大怒，气上而不能下，积于左胁下则伤肝，肝伤者其人脱肉，又卧口欲得张，时时手足青，目瞑瞳人痛，此为肝脏伤所致也。（《脉经》）病者有所坠堕，恶血留内，或因大怒，肝血并湿停蓄不散，两胁疼痛，脚善，骨节时肿，气上不止，皆由瘀血在内。（《三因》）人有恶寒发热，状似伤寒，其脉芤涩，其证胁下与小腹疼痛，手不可近，大便黑小便利者，此瘀血证谛也。盖胁与小腹乃属肝部，肝为血海，故有瘀血蓄积于此，须审其日前曾有跌坠挫闪拳踢之情。若服寒凉药，恐血得寒则凝。倘瘀血上冲，昏迷不省，良久复苏，此皆血证之候也，宜行气活血之药可也。（《岭南卫生方•附录》）跌扑损伤，或被人打踢，或物相撞，或取闪肭，或奔走努力，或受困屈，或发恼怒，一时不觉，过至半日或一、二、三日而发者有之，十数日或半月、一月而发者有之，一般寒热交作，其心胸胁下小腹满痛，按之手不可近者，此有瘀血也。或一时伤重，就发寒热，瘀血上冲，则昏迷不醒，如死之状，良久复苏。轻则复元活血汤，重则桃仁承气汤主之，量其元气，下其瘀血则愈。在上者宜饮韭汁，切不可饮冷水，血见寒则凝，但一丝血入心即死。（《订补指掌》）登高坠下，重物撞打，箭簇刃伤，胸腹积血不散，以童便同酒，煎大黄，随轻重下之，或香壳散加童便。腰胁滞痛，复元通气散（方见《寒疝》）去牵牛，加枳壳、柴胡、牡丹皮。恶血留于腹胁，痛不可忍，复元活血汤。挟血如见祟状，当归活血汤。（《医通》）（当归活血汤用归、芍。生地、桂、桃仁、茯苓、枳壳、柴胡、甘草、干姜、红花十一味。）
　　难易
　　蓄血下黑如漆，最为危殆。但下后神气稍宁，脉无变异，即为可疗。如下后神气昏愦，脉见虚脱，加以厥冷呃逆，多不可救。（《医通》）
　　治例
　　《活人总括》所载小柴胡汤、犀角地黄汤、桃仁承气汤皆其要药，血结者汤剂中入醋为佐，特于此而申言之。（《直指》）忌破气，复忌补气。下、苦寒、辛燥，宜行血、辛温，佐以咸寒。瘀血行后，宜补血、益脾、和肝。（《本草经疏》）身有寒热发黄，脉弦细而伏，服补泻诸药不应，《千金》用大黄、芒硝、归尾、桃仁、人参、桂心为散，酒服二方寸匕，借参、桂之力以攻之。膏粱肥盛，多为痰湿热血蓄胃口，或兼胁满，或少腹结痛，朝用浚血丸（按：此用参、术、苓、甘、半夏曲、浮石、牡丹、当归、桃仁、山甲、桂）兼培胃气，夕用变通抵当丸（按：此去水蛭，加虫者）专散蓄血，方得峻药缓攻之妙。虚人虽有瘀血，其脉亦芤，必有一部带弦，宜兼补以去其血，桃核承气加人参五钱，分三服，缓攻之，可救十之二三。又中气虚人，胃脘有死血，每食姜汤必呃，宜人参、云术各二两为末，桃仁一两同干漆炒，去漆，细研蜜丸弹子大，早晚细嚼一丸，醇酒下。（《医通》）
　　痰血相挟
　　先因伤血，血逆则气滞，气滞则生痰，痰与血相聚，名曰瘀血挟痰。所患之处，按之则痛而不移。其证则痰裹其血，或自汗到颈而还，或吐血，或衄血，或大便黑而小便清长，治宜导痰消血。若素有郁痰所积，后因伤血，故血随蓄滞与痰相聚，名曰痰挟瘀血。所患之处，则痛而少移。其证则血裹其痰，或为胀闷，或为寒热，治宜破血消痰，先破其血而后消痰，或消痰破血二者兼而治之也。医或误与补药及寒凉之剂，致使病邪郁久而成窠囊者，不治。其窠囊之验，如腋下偏热烙手，所患之处，则痛而不能转侧，或肺幕间偏热偏肿，而喘嗽痰臭，其痰似水，验之则沉而不浮是矣。故丹溪云：痰挟瘀血，遂成窠囊者不治。正此谓也。（《粹言》）（按：此说过凿，姑存之。）
　　破瘀方法
　　凡血妄行瘀蓄，必用桃仁、大黄行血破瘀之剂。盖瘀败之血，势无复返于经之理，不去则留蓄为患，故不问人之虚实强弱，必去无疑，虚弱者加入补药可也。（《医碥》）鸡鸣散，治从高坠下，及木石所压，凡是伤损，血瘀凝积，气绝欲死，并久积瘀血，烦躁疼痛，叫呼不得，并以此药，利去瘀血即愈。此药推陈致新，治折伤神效。大黄（一两酒蒸）杏仁（三七粒去皮尖，《纲目》引作桃仁）上研细，酒一碗，煎至六分，碗裂去滓，鸡鸣时服，次日取下瘀血即愈。若便觉气绝，不能言，取药不及，急擘口开，以热小便灌之。（《三因》）当归导滞散，治打扑损伤，落马堕车瘀血，大便不通，洪肿暗青，疼痛昏闷，蓄血内壅欲死。川大黄（一两）当归（三钱）麝香（少许另研）上为末，入麝香研匀，每服三钱。热酒一盏调下。食前。（《宝鉴》）复元活血汤，治从高坠下，恶血留于胁下，疼痛不可忍。大黄（一两酒浸）柴胡（五钱）栝蒌根穿山甲（炮）当归（各三钱）红花甘草（各二钱）桃仁（汤泡去皮尖研如泥五十个）上除桃仁为咀，每服一两重，水二盏半，酒半盏，同煎至七分，下桃仁泥，再煎一两沸，去渣温服食前，以利为度。（同上）（按：《准绳》代抵当丸，用大黄、芒硝、桃仁、当归、生地、穿山甲、桂，盖从此方而变化者。《医通》曰：治虚人蓄血，宜此缓攻。）犀角地黄汤，治主脉浮，客脉芤，浮芤相合，血积胸中，热甚血在上焦，此药主之。犀角（镑）大黄（各一钱）黄芩黄连（各二钱）生地黄（四钱）上作一服，用水二钟，煎至一钟，食后服。（《选要》）（按：此本云岐子方，今加犀角。又《医统》引《拔萃》亦有犀角。）
　　和血诸方
　　加减四物汤，治血气不足，肢体乏力，或瘀血腹痛，或下血过多。当归川芎白芍药干姜（炒各半两）南木香甘草（炒各二钱半）上锉散，每服三钱，食前煎服。若腹不痛，则无瘀血。更加人参，又能益血。（《直指》）柴胡疏肝散，治怒火伤肝，胁痛，血菀于上。柴胡橘皮（醋炒各二钱）川芎（童便浸切）芍药枳壳（炒各钱半）甘草（炙五分）香附（醋炒钱半）山栀（姜汁炒黑一钱）煨姜（一片）水煎，食前温服。吐血，加童子小便半盏。（《医通》）香壳散，治蓄血暴起，胸胁小腹作痛。香附（姜汁炒三钱）枳壳（炒二钱）青皮（炒）陈皮乌药赤芍药蓬术（醋炒各一钱）归尾（三钱）红花（五分）甘草（炙二分生三分）为散，每服四、五钱，水煎去滓，加童便半盏，空心温服，更以桃核黑糖酒助之。不应，加延胡索、穿山甲。（同上）
　　脏腑类
　　脏腑总证
　　古之论杂病，必原于脏腑，观《金匮》第一篇而其义可见焉。孙真人书，以至宋代官撰医方，多遵其规式。故今类脏腑诸证，以其总说列之于首。但其治方，则排列于后卷各门，使学人易就证检方云。
　　肝病证
　　肝脉沉之而急，浮之亦然，苦胁下痛，有气支满，引少腹而痛，时小便难，苦目眩头痛，腰背痛，足为逆寒，时癃，女人月信不来，时亡时有，得之少时有所坠堕。肝主胸中喘怒骂，其脉沉，胸中必窒，欲令人推按之，有热，鼻窒。肝伤者，其人脱肉，又卧口欲得张，时时手足青，目瞑瞳人痛，此为肝脏伤所致也。肺乘肝，即为痈肿。心乘肝，必吐利。肝病，其色青，手足拘急，胁下苦满，或时眩冒，其脉弦长，此为可治。肝病，胸满胁胀，善恚怒叫呼，身体有热而复恶寒，四肢不举，面目白，身体滑，其脉当弦长而急，今反短涩，其色当青而反白者，此是金之克木，为大逆。十死不治。（《脉经》）
　　肝实
　　左手关上阴实者，肝实也，苦肉中痛动，善转筋。（《脉经》）（按：辨脏腑虚实，宜以《素问•藏气法时论》、《灵枢•经脉篇》及叔和说等为据，故具载于此。但原文附有刺法，今省不录。）左手关上脉阴实者，足厥阴经也，病苦心下坚满，常两胁痛，自忿忿如怒状。（同上）（按：《千金》曰，名曰肝实热也。）夫肝实则生热，热则阳气盛，致心下坚满，两胁痛引小腹，忿忿如怒，气逆头眩，为血有余，即目痛，眼赤，生肉，阳毒所攻，悒悒先寒而后热，颈直背强筋急，不得屈伸，诊其脉浮大而数者，此是肝气实也。（《圣惠方》）
　　肝实
　　（五证）善怒，怒则气上逆，甚则呕血及飧泄；善太息，忽忽不乐；胁痛呕血，属肝气逆，肝火盛，肝血虚；发搐，属肝家邪热，热则生风，风主掉眩故也；口赤肿痛，属血热。（《神农本草经疏》）
　　肝虚
　　左手关上阴绝者，无肝脉也，苦癃遗溺难言，胁下有邪气，善吐。（《脉经》）左手关上脉阴虚者，足厥阴经也，病苦胁下坚，寒热，腹满不欲饮食，腹胀，悒悒不乐，妇人月经不利，腰腹痛。（同上）（《千金》曰：名曰肝虚寒也。）肝气若不足，远视目失力，两胁气胀满，上下连胸臆，四肢热复冷，肚痛不能食，眼前见火生，冷泪频频拭，不疗恐失明，此为肝不足。（《五脏论》）夫肝虚则生寒，寒则苦胁下坚胀，寒热，腹满不欲饮食，悒悒情不乐，如人将捕之，视物不明，眼生黑花，口苦头疼，关节不利，筋脉挛缩，爪甲干枯，喜悲恐，不得太息，诊其脉沉滑细者，此是肝虚之候也。夫肝脏虚损，气血不荣，内伤寒冷，致使两胁胀满，筋脉拘急，四肢厥冷，心腹疼痛，眼目昏暗，手足常青，胸中不利，不能大息者，是肝气不足之候也。（《圣惠方》）肝虚十证：胸胁痛，属肝血虚，肝气实，因而上逆；转筋，属血虚；目光短，属肝血虚及肾水真阴不足；目昏，属肝血虚，有热，兼肾水真阴不足；目翳，属肝热，兼肾水不足；亡血过多，角弓反张，属肝血虚，有热；少腹连阴作痛，按之则止，属足厥阴经血虚；偏头痛，属血虚，肝家有热，不急治，久之必损目，目黑暗眩晕，属血虚，兼肾水真阴不足；肥气，属气血两虚，肝气不和，逆气与瘀血相并而成。（《本草经疏》）
　　胆实
　　左手关上阳实者，胆实也。苦腹中实不安，身躯习习也。（《脉经》）左手关上脉阳实者，足少阳经也，病苦腹中气满，饮食不下，咽干头重痛，洒洒恶寒，胁痛。（同上）（《千金》曰：名曰胆实热也。）夫胆是肝之腑，若肝气有余则胆实，实则生热，热则神惊而不安，起卧不定，胸中冒闷，身体习习，眉头倾萎，口吐苦汁，心烦咽干，此胆实之候。（《圣惠方》）胆实二证：口苦耳聋胁痛，往来寒热；鼻渊，属胆移热于脑。（本草经疏）
　　胆虚
　　左手关上阳绝者，无胆脉也，苦膝疼，口中苦，眯目，善畏如见鬼状，多惊少力。（《脉经》）左手关上脉阳虚者，足少阳经也，病苦眩厥痿，足指不能摇，坐不能起，僵仆，目黄失精KTKT。（同上）（《千金》曰：名曰胆虚寒也。）胆虚二证：易惊，属胆气虚；病后不得眠，属胆虚。（《本草经疏》）
　　肝胆俱实
　　左手关上脉阴阳俱实者，足厥阴与少阳经俱实也，病苦胃胀呕逆，食不消。（《脉经》）
　　肝胆俱虚
　　左手关上脉阴阳俱虚者，足厥阴与少阳经俱虚也，病苦恍惚，尸厥不知人，妄见少气，不能言，时时自惊。（《脉经》）
　　心病证
　　心脉沉之小而紧，浮之不喘，苦心下聚气而痛，食不下，喜咽唾，时手足热烦满，时忘不乐，喜大息，得之忧思。肾乘心，必癃。心病，其色赤，心痛短气，手掌烦热，或啼笑骂詈，悲思愁虑，面赤身热，其脉实大而数，此为可治。心病，烦闷少气大热，热上荡心，呕吐咳逆，狂语，汗出如珠，身体厥冷，其脉当浮，今反沉濡而滑，其色当赤而反黑者，此是水之克火，为大逆，十死不治。（《脉经》）心烦热之病，手少阴经有余所致也。其不足，则亦能令人虚烦。《圣惠方》止及实热。大抵心属火而恶热，其受病则易以生热，热则血气壅滞，故为烦躁，寝卧不得安宁，口舌生疮，头痛颊赤之类。虚则热气内收，心神不宁，亦为烦躁也。（《圣济总录》）
　　心实
　　左手关前寸口阴实者，心实也，苦心下有水气，忧恚发之。（《脉经》）左手寸口人迎以前脉阴实者，手厥阴经也（《千金》作手少阴经也），病苦闭，大便不利，腹满四肢重，身热苦胃胀。（同上）（《千金》曰：名曰心实热也。）夫心实则生热，热则阳气盛，阳盛则卫气不行，荣气不通，遂令热毒稽留，心神烦乱，面赤身热，口舌生疮，咽燥头疼，喜笑恐悸，手心热满，汗出衄血，其脉洪实相搏者，是其候也。（《圣惠方》）心实即实火实热五证：谵语，属心家邪热；舌破，属心火；烦躁，属心家邪热，及心火内炎；自笑，属心家有热邪；发狂，属心家有邪热甚。（《本草经疏》）
　　心虚
　　左手关前寸口阴绝者，无心脉也，苦心下毒痛，掌中热，时时善呕，口中伤烂。（《脉经》）左手寸口人迎以前脉阴虚者，手厥阴经也（《千金》作手少阴经也），病苦悸恐不乐，心腹痛，难以言，心如寒状，恍惚。（同上）（《千金》曰：名曰心虚寒也。）心气若不足，衄血眼中黄，悲愁及喜怒，烦闷即慌忙，梦寤不自觉，心热须水浆，咽喉中满痛，舌强口夸张，冷汗出不止，妄语忽惊忙，此为损心气，不疗转加伤。（《五脏论》）夫心虚则生寒，寒则阴气盛，阴盛则血脉虚少而多恐畏，情绪不乐，心腹暴痛，时唾清涎，心膈胀满，好忘多惊，梦寤飞扬，精神离散，其脉浮而虚者，是其候也。（《圣惠方》）心虚八证：惊邪，属心气虚；癫痫，属心气虚，有热；不得眠，属心血虚，有热；心烦，属心家有热；怔忡，属心血不足；心淡淡动；盗汗，属心血虚，汗者，心之液也；伏梁，属心经气血虚，以致邪留不去。（《本草经疏》）
　　小肠实
　　左手关前寸口阳实者，小肠实也，苦心下急痹（一作急痛），小肠有热，小便赤黄。（《脉经》）左手寸口人迎以前脉阳实者，手太阳经也，病苦身热，热来去，汗出（一作汗不出）而烦，心中满，身重，口中生疮。（同上）（《千金》曰：名曰小肠实热也。）小肠象火，王于夏，手太阳其经也，心之府也。水液之下行为溲便者，流于小肠。其气盛为有余，则病小肠热，焦竭干涩，小肠胀，是为小肠之气实也，则宜泻之。（《病源论》）小肠实一证，小水不利及赤，或涩痛尿血。（《本草经疏》）
　　小肠虚
　　左手关前寸口阳绝者，无小肠脉也，苦脐痹，小腹中有疝瘕，王月（王字一本作五）即冷上抢心。（《脉经》）左手寸口人迎以前脉阳虚者，手太阳经也，病苦颅际偏头痛，耳颊痛。（同上）（《千金》曰：名曰小肠虚寒也。）小肠不足，则寒气客之，肠病惊跳，不言，乍来乍去，是为小肠气之虚也，则宜补之。（《病源论》）（《圣惠方》作肠中痛，惊跳，乍来乍去，小便数。）小肠虚一证，遗尿，属小肠气虚，兼肾气虚。（《本草经疏》）
　　心小肠俱实
　　左手寸口人迎以前脉阴阳俱实者，手少阴与太阳经俱实也，病苦头痛身热，大便难，心腹烦满，不得卧，以胃气不转，水谷实也。（《脉经》）（《千金》曰：名曰心、小肠俱实也。）
　　心小肠俱虚
　　左手寸口人迎以前脉阴阳俱虚者，手少阴与太阳经俱虚也，病苦洞泄，苦寒少气，四肢寒，肠。（《脉经》）（《千金》曰：名曰心、小肠俱虚也。）
　　脾病证
　　寸口脉缓而迟，缓则为阳，其气长，迟则为阴，荣气促（按：促字当考），荣卫俱和，刚柔相得，三焦相承，其气必强。趺阳脉滑而紧，滑即胃气实，紧即脾气伤，得食而不消者，此脾不治也。能食而腹不满，此为胃气有余。腹满而不能食，心下如饥，此为胃气不行，心气虚也，得食而满者，此为脾家不治。脾气弱，病利下白肠垢，大便坚不能更衣，汗出不止，名曰脾气弱，或五液注下青黄赤白黑。病患鼻下平者，胃病也。微赤者病发痈，微黑者有热，青者有寒，白者不治，唇黑者胃先病，微燥而渴者可治，不渴者不可治，脐反出者此为脾先落（一云先终）。脾病，其色黄，饮食不消，腹苦胀满，体重节痛，大便不利，其脉微缓而长，此为可治。脾病，其色黄体青，失溲直视，唇反张，爪甲青，饮食吐逆，体重节痛，四肢不举，其脉当浮大而缓，今反弦急，其色当黄，今反青，此是木之克土，为大逆，十死不治。（《脉经》）脾中寒热，则皆使人腹中痛，不下食。又脾病，则舌强语涩，转筋卵缩，牵阴股，引髀痛，身重不思食，鼓胀，变则水泄，不能卧者，死不治也。脾正热，则面黄目赤，季胁痛满也。寒则吐涎沫而不食，四肢痛，滑泄不已，手足厥，甚则颤栗如疟也。（《中藏经》）
　　脾实
　　右手关上阴实者，脾实也，苦肠中伏伏如坚状，大便难。（《脉经》）右手关上脉阴实者，足太阴经也，病苦足寒胫热，腹胀满，烦扰不得卧。（同上）（《千金》曰：名曰脾实热也。）夫脾实则生热，热则阳气盛，阳气盛则心胸烦闷，唇口干焦，身热烦疼，体重不能转侧，语声沉而心急，咽喉痛而不利，舌本肿强，口内生疮，腹胁胀满，不得安卧，梦见歌乐，四肢怠惰，诊其脉紧实者，是脾实之候。（《圣惠方》）（《圣济总录》更有语言謇难，面目黑黄证。）脾实即湿热邪胜六证：蛊胀，由于脾家湿热积滞，或内伤瘀血，停积而成；易饥，属脾家邪火，口唇生疮；口糜；中消，属脾家实火，湿热腹痛，按之愈甚。（《本草经疏》）
　　脾虚
　　右手关上阴绝者，无脾脉也，苦少气下利，腹满身重，四肢不欲动，善呕。（《脉经》）右手关上脉阴虚者，足太阴经也，病苦泄注，腹满气逆，霍乱呕吐，黄胆，心烦不得卧，肠鸣。（同上）（《千金》曰：名曰脾虚冷也。）脾气若不足，令人面目黄，食即欲呕逆，唇干复口疮，气胀四肢重，意和并惶，不欲闻人语，脾渴即须浆，此为脾不足，急疗可为良。医人（《五脏论》）（医人二字衍。）夫脾者，位居中央，王于四季，受水谷之精气，化气血以荣华，周养身形，灌溉脏腑者也。若虚则生寒，寒则阴气盛，阴气盛则心腹胀满，水谷不消，喜噫吞酸，食则呕吐，气逆霍乱，腹痛肠鸣，时自泄利，四肢沉重，常多思虑，不欲闻人声，梦见饮食不足，诊其脉沉细软弱者，是脾虚之候也。（《圣惠方》）夫脾受水谷之精，化为气血，养于脏腑，充于肌肤。若其气不荣，则不能与胃行其精液，周养身形，致体重懈惰，四肢不举，腹胁虚胀，胁满咽干，不能嗜食，纵食欲呕，水谷不化，泄利肠鸣，则是脾气不足之候也。（同上）脾虚十二证：饮食劳倦，伤脾发热；饮食不消化，属脾气虚；伤食，必恶食；停饮，为恣饮汤水或冷茶、冷酒所致；水肿，属脾气虚；脾虚中满，属脾气虚，兼脾阴虚（昼剧夜静，属脾气虚，夜剧昼静，属脾阴虚）；噎膈，属气血两虚，由于血液衰少，而非痰气壅逆所成；脾泄，属气虚；健忘，属气血两虚；倦怠嗜卧，属脾气不足；脾虚腹痛，按之则止，属血虚；痞气，属脾气虚，及气郁所致。（《本草经疏》）
　　胃病证
　　胃中有癖，食冷物者痛不能食，食热即能食。趺阳脉浮者，胃气虚也。趺阳脉浮大者，此胃家微虚烦，圊必日再行。芤而有胃气者，脉浮之大而，微按之芤，故知芤而有胃气也。趺阳脉数者，胃中有热，即消谷引食（按：此《金匮•消渴篇》中文）。趺阳脉涩者，胃中有寒，水谷不化。趺阳脉粗粗而浮者，其病难治。趺阳脉浮迟者，故久病。趺阳脉虚则遗溺，实则失气。动作头痛重，热气朝者，属胃。（《脉经》）寸口脉涩，是胃气不足。关脉数，胃中有客热。关脉缓，其人不欲食，此胃气不调，脾气不足。关脉滑，胃中有热，滑为热实，以气满故不欲食，食即吐逆。关脉弦，胃中有寒，心下厥逆，此以胃气虚故尔。关脉弱，胃气虚，胃中有客热，脉弱为虚热作病，其说云有热不可大攻之，热去则寒起。关脉迟，胃中寒。关脉实，胃中痛。关脉牢，脾胃气塞，盛热即腹满响响。关脉洪，胃中热，必烦满。（同上）关上脉浮而大，风在胃中，张口肩息，心下淡淡，食欲呕。关上脉微浮（《病源论》无微字），积热在胃中，呕吐蛔虫，心健忘。尺脉弱寸强，胃络脉伤。（同上）胃者腑也，又名水谷之海，与脾为表里。胃者人之根本也，胃气壮，则五脏六腑皆壮，足阳明是其经也。胃气绝，则五日死。实则中胀便难，肢节疼痛，不下食，呕吐不已。虚则肠鸣胀满，引水滑泄。寒则腹中痛，不能食冷物。热则面赤如醉人，四肢不收持，不得安卧，语狂目乱，便硬者是也。病甚则腹胁胀满，吐逆不入食，当心痛，上下不通，恶闻食臭，嫌人语，振寒，喜伸欠。胃中热则唇黑，热甚则登高而歌，弃衣而走，颠狂不定，汗出额上，鼽衄不止。虚极则四肢肿满，胸中短气，谷不化，中消也，胃中风，则溏泄不已。胃不足，则多饥不消食。病患鼻下平，则胃中病，渴者不可治。（一本无上十三字，作微燥而渴者可治。）（《中藏经》）
  </div>
  <div class="pagination">
   <a href="杂病广要_page13.html">
    上一页
   </a>
   <span>
    ...
   </span>
   <a href="杂病广要_page9.html">
    9
   </a>
   <a href="杂病广要_page10.html">
    10
   </a>
   <a href="杂病广要_page11.html">
    11
   </a>
   <a href="杂病广要_page12.html">
    12
   </a>
   <a href="杂病广要_page13.html">
    13
   </a>
   <span class="current-page">
    14
   </span>
   <a href="杂病广要_page15.html">
    15
   </a>
   <a href="杂病广要_page16.html">
    16
   </a>
   <a href="杂病广要_page17.html">
    17
   </a>
   <a href="杂病广要_page18.html">
    18
   </a>
   <a href="杂病广要_page19.html">
    19
   </a>
   <span>
    ...
   </span>
   <a href="杂病广要_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
