<!DOCTYPE html>
<html>
<head>
    <meta charset="UTF-8">
    <title>订正仲景全书伤寒论注 - 第 19 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>订正仲景全书伤寒论注 - 第 19 页/共 63 页</h1>
    <div class="content">　　麻仁丸方

　　麻仁（二升） 芍药（半斤） 枳实（半斤） 大黄（去皮，一斤） 浓朴（去皮，一斤） 杏仁（去皮尖，熬，别作脂，一升）

　　上六味，蜜合丸，如桐子大。饮服十丸，日三服，渐加，以和为度。

　　【集解】方有执曰：麻子、杏仁能润干燥之坚，枳实、浓朴能导固结之滞，芍药敛液以辅润，大黄推陈以致新，脾虽为约，此能疏之。

　　伤寒吐后，腹胀满者，与调胃承气汤。

　　【注】伤寒吐后，胸不胀满而腹胀满者，是表邪已尽，胃中壅热故也。宜与调胃承气汤，下其热而和之。以无硬痛，故不用大小承气也。

　　【集注】程知曰：言吐后腹胀满宜调胃也，热在上焦则吐，吐后腹胀满，则邪不在胸，其为里实可知。然胀满而不硬痛，自不宜用急下之法，但与调胃承气，和其胃热可耳！《内经》云：诸胀腹大，皆属于热也。

　　程应旄曰：吐伤津液，燥气不能下达，遂成土郁，是以腹胀满，用调胃承气，一夺其郁可耳！

　　调胃承气汤方

　　大黄（去皮，酒浸，四两） 甘草（炙，二两） 芒硝（半升）

　　上三味，以水三升，煮取一升，去滓，纳芒硝，更煮两沸，少少温服之。

　　【方解】方名调胃承气者，有调和承顺胃气之义，非若大小承气专攻下也。经曰：热淫于内，治以咸寒；火淫于内，治以苦寒。君大黄之苦寒，臣芒硝之咸寒，二味并举，攻热泻火之力备矣。恐其速下，故佐甘草之缓；又恐其过下，故少少温服之，其意在不峻而和也。

　　阳明病，不吐不下，心烦者，可与调胃承气汤。

　　【注】阳明病，谓已传阳明，不吐、不下，心烦者，谓未经吐、下而心烦也，其为热盛实烦可知。故与调胃承气汤泻热，而烦自除也。

　　【集注】成无己曰：吐后心烦谓之内烦，下后心烦谓之虚烦，今阳明病不吐不下心烦，则是胃有郁热也，与调胃承气汤以下其郁热。

　　喻昌曰：胃气及津液，既不由吐、下而伤，则心烦明系胃中热炽，故可与调胃承气汤。

　　阳明发热汗多者，急下之，宜大承气汤。

　　【注】阳明病，不大便，发热汗多不止者，虽无内实，亦当急下之。盖因阳气大蒸于内，恐致阴液暴亡于外，故以全津液为急务也，宜大承气汤下之。

　　【集注】喻昌曰：汗多则津液外渗，加以发热，则津液尽随热势，蒸蒸腾达于外，更无他法以止其汗，惟有急下一法，引热势从大肠而出，庶津液不致尽越于外耳。

　　程应旄曰：此等之下，皆为救阴而设，不在夺实。夺实之下可缓，救阴之下不可缓。

　　沈明宗曰：阳明里实，以潮热微汗为正。兹见发热汗多，乃里热炽盛之极，蒸腾胃中津液，尽越于外，非亟夺其邪以救津液不可，故宜大承气汤急下也。

　　大承气汤方

　　大黄（酒洗，四两） 浓朴（炙，去皮，半斤） 枳实（炙，五枚） 芒硝（三合）

　　上四味，以水一斗，先煮二物，取五升去滓，纳大黄更煮；取二升去滓，纳芒硝，更上微火一两沸。分温再服，得下，余勿服。

　　【方解】诸积热结于里而成满痞燥实者，均以大承气汤下之也。满者，腹胁满急 胀，故用浓朴以消气壅；痞者，心下痞塞硬坚，故用枳实以破气结；燥者，肠中燥屎干结，故用芒硝润燥软坚；实者，腹痛大便不通，故用大黄攻积泻热。然必审四证之轻重，四药之多少适其宜，始可与也。若邪重剂轻，则邪气不服；邪轻剂重，则正气转伤，不可不慎也。

　　【集解】柯琴曰：诸病皆因于气，秽物之不去，由于气之不顺也，故攻积之剂，必用气分之药，因以承气名汤。方分大小有二义焉。浓朴倍大黄，是气药为君，名大承气；大黄倍浓朴，是气药为臣，名小承气。味多性猛，制大其服，欲令大泻下也，因名曰大；味寡性缓，制小其服，欲微和胃气也，因名曰小。且煎法更有妙义，大承气用水一斗煮朴、枳，取五升去滓，纳大黄，再煮取二升，纳芒硝，何哉？盖生者气锐而先行，熟者气纯而和缓，仲景欲使芒硝先化燥屎，大黄继通地道，而后枳、朴除其痞满。若小承气，以三味同煎，不分次第，同一大黄而煎法不同，此可见仲景微和之意也。

　　程知曰：调胃承气，大黄用酒浸；大承气，大黄用酒洗，皆为芒硝之咸寒而以酒制之。若小承气，不用芒硝，则亦不事酒浸洗矣。

　　阳明病，下之，心中懊 而烦，胃中有燥屎者，可攻，腹微满，初头硬，后必溏，不可攻之。若有燥屎者，宜大承气汤。

　　【注】阳明病，下之后，心中懊 而烦者，若腹大满，不大便，小便数，知胃中未尽之燥屎复硬也，乃可攻之。若腹微满，不可攻也。误攻必变胀满不能食，饮水则哕等，逆矣。若果有燥屎，宜下者，以大承气汤下之。

　　【集注】方有执曰：可攻以上，以转矢气言。懊 ，悔 痛恨之意。盖药力不足以胜病，燥硬欲行而不能，故曰：可攻。言当更服汤以促之也。腹微满以下，以不转矢气言。

　　头硬后溏里热轻也，故曰：不可攻之。言当止汤勿服也。

　　程知曰：言有燥屎，即可大攻下也。下后心中懊 而烦者，虚烦也，当与栀子豉汤。

　　若胃有燥屎，则非虚烦，故可攻。腹不甚满，则无必攻之法，有燥屎则非先硬后溏者也，故可攻。又曰：便硬与燥屎不同。便硬者，大便实满而硬；燥屎者，胃中宿食，因胃热而结为燥丸之屎也。故便硬，犹有用小承气者；若燥屎，则无不用芒硝之咸寒也。

　　程应旄曰：未句乃申可攻句，以决治法。

　　得病二三日，脉弱，无太阳柴胡证，烦躁心下硬，至四五日，虽能食，以小承气汤，少少与微和之，令小安。至六日，与承气汤一升，若不大便六七日，小便少者，虽不能食，但初头硬，后必溏，未定成硬，攻之必溏。须小便利，屎定硬，乃可攻之，宜大承气汤。

　　【注】得病二三日，无太阳、少阳证，烦躁心下硬，至四五日，不大便，若脉大，属正阳阳明，胃实之证也，下之无疑。今脉弱，虽胃和能食，不可轻下，只可与小承气汤，少少与而微和之，令其小安。次日仍不大便，继与小承气汤促之。若六七日竟不大便而小便少者，即不能食，亦属胃中尚未干燥，屎未定硬，如大攻之，初见硬复必溏也。须待小便利，知屎定硬，乃可攻之，宜大承气汤。

　　【集注】方有执曰：太阳不言药，以有桂枝、麻黄之同也；少阳言药，以专主柴胡也。

　　凡以此为文者，皆互发也。以无太、少二经证，故知此属阳明，以脉弱，故宜微和，至六日以下，乃历叙可攻、不可攻之节度也。

　　程应旄曰：能食以结在肠间，而胃火自盛也。先以小承气汤少少与之，和胃中之火，令少安后，以前药增至一升，去肠中之结。既用小承气矣，而又减去分数，接续投之，以脉弱之胃，其禀素虚，而为日又未久也。

　　张璐曰：此段之能食、不能食，全与辨风寒强弱无涉。言能食者，不可以为胃强而轻下；不能食者，不可以为胃中有燥屎而轻下也。

　　阳明病，脉迟，虽汗出不恶寒者，其身必重，短气，腹满而喘，有潮热者，此外欲解，可攻里也，手足 然汗出者，此大便已硬也，大承气汤主之。若汗多，微发热恶寒者，外未解也，其热不潮，未可与承气汤，若腹大满不通者，可与小承气汤，微和胃气，勿令大泄下。

　　【注】阳明病脉迟，虽汗出不恶寒，外证欲解而脉不实，尚未可攻也。若其人身重，热困于体也；短气而喘，热壅于上也；腹满潮热，热聚于中也，手足 然汗出，大便已硬，热结于下也，斯为外邪已解，内实已成，始可攻之，主以大承气汤可也。若汗出，微发热恶寒者，则外犹未解也，其热不潮者，里犹未实也，不可与承气汤。即有里急、腹大满、不通等证，亦只宜与小承气汤微和胃气，勿令大泄下，盖以脉迟故也。

　　【集注】方有执曰：潮热，阳明旺于申酉戌，故热作于此时，如潮之有信也。手足然而汗出者，脾主四肢而胃为之合，胃中燥实而蒸蒸腾达于四肢，故曰：大便已硬也。

　　林澜曰：此节辨脉迟内结之，或宜大承气攻之，或但可以小承气微和之也。阳明病脉迟证，兼汗出不恶寒，身重短气，腹满而喘，似属可攻。然必有潮热者，为外证已解，里证已具，手足 然汗出者，为大便已硬，主以大承气汤攻之奚疑！若汗出虽多，犹见发热恶寒，则表尚在也，其热不潮，汗亦非手足 然之汗，安可与承气以攻之乎！即腹大满不通，亦只可与小承气微和，勿令大泄下。此何以故？脉迟便非必下之脉，虽内结亦岂大承气所宜哉！阳明病，潮热，大便微硬者，可与大承气汤；不硬者，不可与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎也，乃可攻之；若不转矢气者，此但初头硬，后必溏，不可攻之，攻之必胀满不能食也。欲饮水者，与水则哕，其后发热者，必大便复硬而少也，以小承气汤和之。不转矢气者，慎不可攻也。

　　【注】阳明病，潮热大便微硬者，可与大承气汤；不硬者，不可与之也。若不大便六七日，恐有燥屎，欲知之法，少与小承气汤，汤入腹中转矢秽气，则为有燥屎，乃可攻之。

　　若不转矢秽气，此但初头硬后必溏，是尚未成硬也，不可攻之，攻之必寒气乘虚上逆，胀满不能食也。欲饮水者，得水则哕，亦由虚寒之气上逆，不能化水而下输也。若其后所发潮热不退，必是大便再硬，但已经下后，所硬者无多，只以小承气汤和之可也。故凡服承气汤不转矢气者，慎不可攻也。此盖仲景戒人不可轻下之意。

　　【集注】方有执曰：此以潮热、转矢气次第而详言之，以决当下之候也。转矢气，反屁出也。胀满，药寒之过也。哕，亦寒伤胃也。复硬而少者，重下故也。末句重致叮咛之意。

　　喻昌曰：若腹中气仍不转，则不但用大承气大差，即小承气亦差矣。

　　程知曰：上条曰：外欲解，可攻里；曰：外未解，未可与承气；曰：可与小承气，微和胃气，勿令大泄下。此条曰：可与；曰：不可与；曰：乃可攻之，不可攻之；曰：少与小承气；曰：以小承气和之，慎不可攻。多少商量慎重之意。故惟手足 然汗出，大便燥硬者，始主之以大承气，若小承气，犹是微和胃气之法也。

　　汪琥曰：转矢气，则知其人大便已硬，肠胃中燥热之甚，故其气不外宣，时转而下；不转矢气，则肠胃中虽有热，而渗孔未至于燥，此但初头硬，后必溏也。

</div>
    <div class="pagination">
<a href="订正仲景全书伤寒论注_page18.html">上一页</a><span>...</span><a href="订正仲景全书伤寒论注_page14.html">14</a><a href="订正仲景全书伤寒论注_page15.html">15</a><a href="订正仲景全书伤寒论注_page16.html">16</a><a href="订正仲景全书伤寒论注_page17.html">17</a><a href="订正仲景全书伤寒论注_page18.html">18</a><span class="current-page">19</span><a href="订正仲景全书伤寒论注_page20.html">20</a><a href="订正仲景全书伤寒论注_page21.html">21</a><a href="订正仲景全书伤寒论注_page22.html">22</a><a href="订正仲景全书伤寒论注_page23.html">23</a><a href="订正仲景全书伤寒论注_page24.html">24</a><span>...</span><a href="订正仲景全书伤寒论注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
