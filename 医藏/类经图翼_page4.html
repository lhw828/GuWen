<!DOCTYPE html>
<html>
<head>
    <meta charset="UTF-8">
    <title>类经图翼 - 第 4 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经图翼 - 第 4 页/共 61 页</h1>
    <div class="content">　　一元统十二会，三百六十运，（十二个三十运。）四千三百二十世，十二万九千六百年。

　　上九州十二宫天星分野。内经止言九宫分数，未有九州详载。按殷周以下之制，皆以扬州隶丑，青州隶子，徐州隶戌，如前图之类，莫解所谓。且天星周于六合，而欲以中国尽配之，其义何居？及考奇门诸家，则合于禹贡，复有此九宫分野，与前十二宫者有所不同，抑又何也？此其中恐有误者，盖不在此则在彼矣。今并图于此，以便考正。

　　十干起子建寅图　

　　十干起子歌

　　甲己还加甲，乙庚丙作初，丙辛从戊起，丁壬庚子居，戊癸何方始？壬子是直途。

　　求正月建寅法：于子上进二位。如甲子至寅，即丙寅也。余仿此。

　　二十八宿五行所属图　九宫分野图　

　　卷一　运气（上）

　　禹贡丸州分野

　　（尔雅有徐幽营，而无青梁并，青入于徐，梁入于雍，并入于冀，此殷制也。职方有青幽并，而无徐梁营，分冀为并而并营于幽，复禹之青而以徐入青也。）

　　〔冀州〕今属北直隶，山西，兼河南省彰德、卫辉、怀庆三府。

　　禹贡曰：冀州。（冀州三面距河，兖河之西，雍河之东，豫河之北，周礼职方河内曰冀州是也。又曰幽州，而营并于幽，营即辽东也。）

　　〔兖州〕今属山东省兖州、东昌二府。

　　禹贡曰：济河惟兖州。（其界东南距济，西北距河。）

　　〔青州〕今属山东省青州、济南、登州、莱州四府，并辽东。

　　禹贡曰：海岱惟青州。（其界东北至海，西南距岱。岱，泰山也。）

　　〔徐州〕今属南直隶徐州。

　　禹贡曰：海岱及淮惟徐州。（其界东至海，南至淮，北至岱。而西不言济者，以岱之阳，济东为徐，岱之北，济东为青，言济不足以辨，故略之也。尔雅济东曰徐州者，商无青，并青于徐也。周礼正东曰青州者，周无徐，并徐于青也。）

　　〔扬州〕今属南直隶、浙江、江西、福建、广东五省。

　　禹贡曰：淮海惟扬州。（其界北至淮，东南至于海。）

　　〔荆州〕今属湖广、广西、贵州三省。

　　禹贡曰：荆及衡阳惟荆州。（其界北距南条荆山，南尽衡山之阳。唐·孔氏曰：荆州以衡山之阳为至者，盖南方惟衡山最大，以衡阳言之，见其地不止此山，而犹包其南也。）

　　〔豫州〕今属河南省，兼湖广襄阳、郧阳二府。

　　禹贡曰：荆河惟豫州。（其界西南至南条荆山，北距大河。）

　　〔梁州〕今属四川、云南二省，兼贵州省贵阳、思州、普安等州。

　　禹贡曰：华阳黑水惟梁州。（其界东距华山之南，西距黑水。）

　　〔雍州〕今属陕西省。

　　禹贡曰：黑水西河为雍州。（其界西距黑水，东距西河。谓之西河者，主冀都而言也。）

　　卷二

　　运气（下）

　　五运图　天元纪大论曰：甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。五营运大论义亦同。

　　五天五运图　

　　五天歌

　　木苍危室柳鬼宿，火丹牛女壁奎边，土 心尾轸角度，金素亢氐昴毕前，水玄张翼娄胃是，下为运气上经天。

　　卷二　运气（下）

　　五天五运图解

　　此太古占天之始，察五气，纪五天，而所以立五运也。五天五气者，谓望气之时，见丹天之火气，经于牛女壁奎四宿之上，下临戊癸之方，此戊癸之所以为火运也。 天之土气，经于心尾角轸四宿之上，下临甲己之方，此甲己之所以为土运也。苍天之木气，经于危室柳鬼四宿之上，下临丁壬之方，此丁壬之所以为木运也。素天之金气，经于亢氐昴毕四宿之上，下临乙庚之方，此乙庚之所以为金运也。玄天之水气，经于张翼娄胃四宿之上，下临丙辛之方，此丙辛之所以为水运也。是知五运之化，莫不有所由从，盖已肇于开辟之初矣。详太始天元册文及天元纪大论中。

　　卷二　运气（下）

　　又：五运图解

　　自太始初分，阴阳析位，虽五运之象昭于五天，然尚有月建之法及十二肖之说，则立运之因是又一理。月建者，单举正月为法。如甲己之岁，正月首建丙寅，丙者火之阳，火生土，故甲己为土运。乙庚之岁，正月首建戊寅，戊者土之阳，土生金，故乙庚为金运。丙辛之岁，正月首建庚寅，庚者金之阳，金生水，故丙辛为水运。丁壬之岁，正月首建壬寅，壬者水之阳，水生木，故丁壬为木运。戊癸之岁，正月首建甲寅，甲者木之阳，木生火，故戊癸为火运。此五运生于正月之建者也。

　　十二肖者，谓十二宫中，惟龙善变而属辰位，凡十干起甲，但至辰宫，即随其所遇之干而与之俱变矣。如甲己干头，起于甲子，至辰属戊，戊为土，此甲己之所以化土也。乙庚干头，起于丙子，至辰属庚，庚为金，此乙庚之所以化金也。丙辛干头，起于戊子，至辰属壬，壬为水，此丙辛之所以化水也。丁壬干头，起于庚子，至辰属甲，甲为水，此丁壬之所以化木也。戊癸干头，起于壬子，至辰属丙，丙为火，此戊癸之所以化火也。此又五运之遇龙而变者也。

　　又一说谓甲刚木，克己柔土为夫妇而成土运。乙柔木，嫁庚刚金而成金运。丁阴火，配壬阳水而成木运。丙阳火，娶辛柔金而成水运。戊阳土，娶癸阴水而成火运。此二说者、义各不同，今并存之，以备参校。

　　五运三气之纪图　

　　三气歌

　　敷和发生委和水，升明赫曦伏明火，审平坚成从革金，备化敦阜卑监土，静顺流衍涸流水，平气太过不及数。义详运气类十三。

　　卷二　运气（下）

　　五音建运图解

　　五音建运太少相生图　运气全书云：五音者，五行之声音也。土曰宫，金曰商，水曰羽，木曰角，火曰征。晋书曰：角者触也，象诸阳气触动而生也，其化丁壬。征者止也，言物盛则止也，其化戊癸。

　　商者强也，言金性坚强也，其化乙庚。羽者舒也，言阳气将复，万物将舒也，其化丙辛。宫者中也，得中和之道，无往不蓄。又总堂室奠阼谓之宫，所围不一。盖以土气贯于四行，王于四季，荣于四脏而总之之谓也，其化甲己。故天干起于甲土，土生金，故乙次之；金生水，故丙次之；水生木，故丁次之；木生火，故戊次之；火又生土，故己又次之；循序以终于癸而复于甲也。十干以甲丙戊庚壬为阳，乙丁己辛癸为阴；在阳则属太，在阴则属少；太者为有余，少者为不及。阴阳相配，太少相生，如环无端，共成气化。但气有太少，则至有迟速，故六元正纪大论曰：常以正月朔日平旦视之，运有余其至先，运不及其至后，非有余非不足，是谓平岁，其至当其时也。六微旨大论曰：至而至者和；至而不至，来气不及也；未至而至，来气有余也。又如太过被抑，不及得助，皆为平气。所谓候之所始，道之所生，不可不通也。

　　卷二　运气（下）

</div>
    <div class="pagination">
<a href="类经图翼_page3.html">上一页</a><a href="类经图翼.html">1</a><a href="类经图翼_page2.html">2</a><a href="类经图翼_page3.html">3</a><span class="current-page">4</span><a href="类经图翼_page5.html">5</a><a href="类经图翼_page6.html">6</a><a href="类经图翼_page7.html">7</a><a href="类经图翼_page8.html">8</a><a href="类经图翼_page9.html">9</a><span>...</span><a href="类经图翼_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
