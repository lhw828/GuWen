<!DOCTYPE html>
<html>
<head>
    <meta charset="UTF-8">
    <title>疡医大全 - 第 21 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 21 页/共 163 页</h1>
    <div class="content">　　
　　卷六论疮疡三因受病主治不同
　　三因者，内因、外因、不内外因，此说从于先古。其词意尚有发而未尽者，内因者，皆起于七情，蕴结于内，又兼浓味膏粱，熏蒸脏腑，房欲劳伤，亏损元气，乃五脏受之，其病由此内发者，但发之多在富贵人及肥胖者，十有八九。其见证疮多坚硬，根蒂深固，二便不调，饮食少进，外软内坚，平陷无脓，表实里虚，毒多难出，得此者，即病证之内伤也，故曰内因。外因者，皆起于六淫，体虚之人，夏秋露卧，当风取凉，坐眠湿地，以致风寒湿气袭于经络；又有房事后得之，其寒毒乘虚深入骨髓，与气血相凝者，尤重；或外感风寒，发散未尽，遂成肿痛，此肌肉、血脉、筋骨受之；其病由此外来者，发之多在不善调摄，浇薄劳碌人，十有八九。见证多寒热交作，筋骨疼痛，步履艰辛，湿痰流毒，以及诸风瘫痪，口眼歪斜，半身不遂，风湿风温，天行时毒等证得此者，即疾病之外感也，故曰外因。又有不内外因，内无七情干内，外无六淫伤外，何由来也？其病得之于饥饱劳役，喜怒不常，饮食者，冷热不调，动作者，勤劳不惜，以致脏腑不和，营卫不顺，脾胃受伤，经络凝滞，故为疾者，外无六经形证，内无便溺阻隔，其病多生于膜外、肉里、肌肤之间，如瘰 、痰注、气痞、瘿瘤之属，治法不必发表攻里，只当养气血，调经脉，健脾和中，行痰开郁治之，法为最善。此是三因，理之尽矣。
　　
　　
　　卷六论医者胆大心小
　　薛立斋曰：大抵病有浅深，效有迟速，亦有阴虚阳实，呼吸转移，医者须要胆大心小。胆欲大者，有决断之才，识见之能，当刺则刺，当攻则攻，不宜攻刺者止之，则能知标本矣。心欲小者，有救义之心，无苟取之念，富者辞之伤廉，贫者取之伤惠，须要见利思义，庶称医职。
　　澄曰：胆欲大者，非不辨虚实阴阳，不察穴道虚怯，妄施刀针，溷投攻伐，横行放胆，罔顾病患性命，必须临证时，先看初起时病者元气虚实，次看疮之阴阳险否，然后用药调治，当攻即攻，可补便补，不可因循耽误，致令变态不虞，认得真确，胆量方可放大，若临证不多，妄用刀针，乱施攻补，则误事不浅矣。
　　
　　
　　卷六论分经络部位气血多寡
　　王肯堂曰：人身之有经络，犹地理之有界分，治病不知经络，犹捕贼不知界分，其能无诛伐无过之咎乎！况手足十二经络，有气血多少之分，如手少阳三焦、足少阴肾、足太阴脾，多气少血；手厥阴心包络、手太阳小肠、足太阳膀胱，多血少气；手阳明大肠、足阳明胃，多气少血，此其大较也。多血少气者，易愈，多气少血者，难疗。气多之经，可行其气；血多之经，可破其血，不可执一也。
　　朱丹溪曰：臀居小腹之后，而又在其下，此阴中之阴也，其道远，其位僻，虽曰太阴经多血少气，多血气运不到，气既不到，血亦罕来。中年已后，不可生痈，才有痛肿，参之脉证，但见虚弱，便与滋补，血气无亏，可保终吉，若用寻常驱热拔毒舒气之药，虚虚之祸，如指诸掌，可不慎欤！（《心法》）又曰：诸经惟少阳厥阴经疮疡，务宜预防，以其气多血少也。其血本少，肌肉难长，少阳更有相火，遽用破毒之剂，以伐阴血，祸不旋踵。
　　刘浓宗曰：凡疮疡，不系膏粱丹毒火热之变，只因虚劳气郁所致，止宜补形气，调经脉，其疮当自消散，盖不待汗之、下之而已也。其不详脉证，经络受病之异者，下之先犯病禁经禁，故致失手如此。
　　又曰：且夫火热为病，亦有微甚，所谓君火、相火是也。疮疡所发，有痈疽、疖轻重浅深不同，或止发于一经，或兼二经者，止当求责于一二经，不可干扰余经也，若东垣处方用药是已。
　　申斗垣曰：夫分经审位用药，当知气血多少，多则易愈，少则难痊，外科明此大理，不致有犯禁忌，颓败坏逆之失也。如手少阳三焦经、手少阴心经、手太阴肺经、足少阳胆经、足少阴肾经、足太阴脾经，此六经皆多气少血，凡有疮疡，最难收口。如手厥阴心包络经、手太阳小肠经、足太阳膀胱经、足厥阴肝经，此四经皆多血少气，凡有疮疡，宜托里。足阳明胃经、手阳明大肠经，此二经气血俱多，初宜内消，收功易得，故特表而明之，不可一概而论治也。（《启玄》）决曰：多血多气君须记，手经大肠足经胃，多气少血有六经，三焦胆肾心脾肺，多血少气心包络，膀胱小肠肝无异。记此则知气血多少之异矣。
　　
　　头部
　　巅：足太阳、厥阴、督脉。头角直耳上：中是少阳。中行：前直鼻上巅后，直须中上巅，督脉。第二行：足太阳一寸五分，各开二傍为头。第三行：足少阳。
　　
　　面部
　　额：足少阳、阳明。鼻：手阳明、太阳、足阳明、督脉。人中：督脉，手足阳明。唇：足阳明、足太阴。唇内足厥阴。承浆：足阳明，任脉。上齿：足阳明。下齿：手阳明。舌：足太阴、少阴。目内 ：手足阳明，手足太阳。目锐 ：手太阳、手足少阳。眉至额：直鼻而上督脉，直目内 而上足太阳，直目瞳子而上足少阳，直锐而上手足少阳。颊：直目内 而下足阳明，直目瞳子而下足阳明。颊车：足少阳、阳明。耳：手足少阳、手太阳。目系：手少阴、足太阳。
　　
　　颈项部
　　项中间：督脉。拔项大筋中：足太阳。当完骨下：手少阳，项大筋之前，耳之后也。当耳下：足少阳。当曲颊下：手太阳。曲颊前一寸：手阳明。挟喉两旁动脉：足太阳、阳明。缺盆中：任脉。咽：手太阴、少阴，足太阴。喉咙：足少阴、阳明。喉咙后：足厥阴。
　　
　　肩部
　　前廉：手阳明。后廉：手太阳。上廉：手足少阳。
　　
　　背部
　　中行：督脉。第二行：足太阳。第三行：足太阳。第四行：足太阴。
　　
　　膺 部
　　中行：任脉。第二行：足少阴。第三行：足阳明。第四行：足太阴。
　　
　　腹部
　　中间行：任脉。第二行：足少阴。第三行：足阳明。第四行：足太阴。
　　
　　腋下
　　中间：手厥阴。前：手太阳。后：手太阴。
　　
　　胁
　　腋直下髀枢：足少阳。
　　
　　 
　　（自肩至肘曰 。）前廉：手阳明。后廉：手太阳。外廉：手太阳。内廉：手太阴。内前廉：手太阴。内后廉：手少阴。
　　
　　臂
　　上廉：手阳明。下廉：手太阴。外廉：手少阳。内廉：手厥阴。内上廉：手太阴。内下廉：手少阴。
　　
　　股胫
　　前廉：足阳明。后廉：足太阳。外廉：足少阳。内廉：足厥阴。内前廉：足太阴。
　　蒋示吉曰：头为诸阳之首，面为三阳之交。
　　脑之正中：督脉。背之居中：督脉。项之居中：督脉。尾闾居中：督脉。脑与背之两旁：属足太阳膀胱。头顶：属足太阳膀胱。面：属足阳明胃。颈项：属足厥阴肝。鬓：属手少阳三焦、足少阳胆。眉：属手太阳小肠、足太阳膀胱、手少阳三焦、足少阳胆。颐髭：属手阳明大肠、足阳明胃。腮颔：属手阳明大肠。颧：属手太阳小肠。
　　耳为肾窍：属足少阴肾。绕耳之旁：属足少阳胆。唇为脾窍：属足太阴脾。舌乃心苗：属手少阴心。鼻为肺窍：属手太阴肺。
　　目大小 ，属心，又为火轮。
　　黑珠属肝，又为血轮，又为风轮。
　　上胞下睑属脾，又为肉轮。
　　白珠属肺，又为气轮。
　　瞳人属肾，又为水轮。
　　胃通于乳，乳房属胃。
　　乳外属足少阳胆。
　　乳头乃足厥阴肝经所主。
　　乳傍乃手三阴经所起。
　　喉痈、脐发、穿裆属任脉。
　　跨马、囊痈，属足厥阴肝。
　　从手背赤肉至臂走至面，属手三阳。
　　从胸走至手心白肉，属手三阴。
　　手背为阳。
　　手心为阴。
　　足之外跗为阳，足之三阳，从足走至头。
　　足之内跗为阴，足之三阴，从足走至腹。
　　督脉通乎背脊，居中是奇经督脉之道。
　　脊背分五行：中间是奇经督脉，两旁四行乃足太阳膀胱经之部分。
　　腹分七行：从前阴起由脐中，上咽喉至承浆而止，是奇经任脉所主。脐旁左右一行，各一寸，属足少阴肾。脐旁左右各三寸一行，属足太阴脾、足厥阴肝。脐旁左右各二寸一行，属足阳明胃。
　　胁肋，足少阳胆，行身之侧。
　　手足心，内应心经。
　　背为诸阳。
　　腹为诸阴。
　　头面背脊，阳维经。
　　颐项胸腹肢股内廉，阴维经。
　　
　　
　　卷六论诸经向导药随经引使
　　一切痈疽，须分是何部位，属何经络，用何药向导，施治庶易于奏效也。
　　太阳：上羌活，下黄柏。阳明：上白芷、升麻，下石膏。少阳：上柴胡，下青皮。太阴：上桔梗，下白芍。厥阴：上柴胡，下青皮。少阴：上独活，下知母。
　　蒋示吉曰：用药引经，庶药力直攻患处，如太阳用防风、羌活，阳明用白芷、升麻，少阳用柴胡，太阴用白芍、升麻，少阴用独活，厥阴用柴胡、青皮，佐之以桂。
　　随经者，引经必要之药也。引者，导引也，引领也。如将之用兵，不识其路，纵兵强将勇，不能取胜，如贼入无抵，脚不能入其巢穴，叩之箱篑，此理也。故用引经药，不可不知。太阳经疮疽，生于巅顶之上，必用羌活、 本、麻黄，在下黄柏。
　　少阳经耳前上用升麻、柴胡，下用柴胡、连翘。阳明经面上用葛根、白芷、黄芩，下用花粉。太阴经中府、云门、尺泽，上用条芩、连翘，下则箕门、血海，用苍术、防己。少阴经少冲、少海，上用细辛，下涌泉、照海，用知母。厥阴经中冲、内泽，上用川芎、菖蒲，下大敦、曲泉，柴胡之类。上则言其手经，下则言其足经，当察其此。
　　
　　
　　卷六痈疽危险部位
　　《灵枢》曰：伏兔一、腓二、（腓者， 也，即足肚。）背（三）、五脏俞（四）、项（五），此五部有痈疽者死。
　　王海藏曰：脑、颐、须、鬓，亦为痈疽必死之处也。
　　《鬼遗方》云：不可患痈疽者七处：眼后虚处一，颐接骨处二，耳门前后、车骨接处（三），阴根上毛间，胯与尻骨接处（四），诸因小腹风水所成痈疽（五），颔骨下，近耳后虚处（六），鼻骨中（七），并能害人，但以诸法疗之，或有得瘥，惟眼后虚处最险。
　　蒋示吉曰：险恶疮生背上有九处：入发际为玉枕，又为舌本（一），颈项节（二），第三椎为崇骨（三），第四大椎为五脏（四），第五椎脊骨两旁肺俞（五），第六夹脊两旁，脾俞及肝俞（六），第七脊骨两旁肾俞（七），第八后心对鸠尾（八，鸠尾，即心盖骨。）鸠尾骨穴（九）。
　　又曰：正面有六处：喉骨为垂膺（一），当胸为神舍（二），心鸠尾（即心盖骨，三，）两乳穴（四），脐中为神阙（五），脐下二寸，为阳屈曲间（六）。
　　又曰：侧面有三处：耳下近耳后，牙车尖缺陷中，为喉脉（一），当膊下为肩骨（二），承山上三寸， 肠（三）。
　　又曰：忌生恶毒部位：脑、伏兔、髭、腓 、鬓、背、颐、项、迎香、瞳子 、舌、五脏俞，患则多险。
　　
</div>
    <div class="pagination">
<a href="疡医大全_page20.html">上一页</a><span>...</span><a href="疡医大全_page16.html">16</a><a href="疡医大全_page17.html">17</a><a href="疡医大全_page18.html">18</a><a href="疡医大全_page19.html">19</a><a href="疡医大全_page20.html">20</a><span class="current-page">21</span><a href="疡医大全_page22.html">22</a><a href="疡医大全_page23.html">23</a><a href="疡医大全_page24.html">24</a><a href="疡医大全_page25.html">25</a><a href="疡医大全_page26.html">26</a><span>...</span><a href="疡医大全_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
