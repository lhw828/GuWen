<!DOCTYPE html>
<html>
<head>
    <meta charset="UTF-8">
    <title>古今医鉴 - 第 44 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医鉴 - 第 44 页/共 102 页</h1>
    <div class="content">　　卷之八

　　肠

　　 脉便血则芤，数则赤黄，实脉癃闭，热在膀胱。

　　 病夫肠 者，大便下血也。又谓肠风、脏毒是也。皆由饱食炙爆生冷酒色，并伤坐卧当风，荣卫气虚，风斜冷气进袭脏腑，因热乘之，血渗肠间，肠风斜气入脏。脏毒是脏中积毒，风则散之，热则清之，寒则温之，虚则补之，停滞则疏涤之。

　　 治肠风下血，必在粪前，是名近血。色清而鲜，其脉必浮，宜败毒散主之。脏毒下血，必在粪后，是名远血。色黯而浊，其脉必沉滞，香连丸主之。脏寒下血无痛，脉沉微。经云：阳虚阴必走，宜以姜、桂之类，温则血归经也。积热下血，纯下鲜血，甚则兼痛，脉洪数，宜三黄丸主之，或败毒散加黄连。肠风者，邪气外入，随感随见，所以其色清也；脏毒者，蕴积毒，久而始见，所以其色浊。治肠风，以散风行湿药；治脏毒，以清湿凉血药。又要看其虚实、新久之不同，新者、实者宜降之，泻之；虚者、久者宜升之，补之。故治法有所异也。

　　 方 枳壳散  治大便下血。

　　枳壳（二两，炒） 黄连（一两） 槐花（五钱，炒） 地榆（五钱） 白芍（一两） 甘草（二钱半）

　　上锉五剂，水煎，空心服。

　　一方加当归、生地黄、防风（各五钱）

　　 海上方  治肠风下血，痔漏，脱肛。

　　丝瓜根经霜一二次，收采洗净，夜露十余宿，悬当风处阴干，每服三五钱，锉散，水煎热，去渣，滴香油如钱大，空心温服。忌鸡、烧酒，一日一服，即放。

　　 干柿散  治肠风、脏毒、肠 神效。

　　干柿不拘多少，焙干，烧存性。每服二钱，米饮调下。

　　 槐黄丸 （周后峰传） 治肠风、脏毒、便血、痔漏，神效。

　　黄连（四两，酒炒） 槐花（四两，炒）

　　上为末，入猪大肠头长一尺，内扎住，用韭菜二斤，水同煮烂，去菜用肠药，捣烂，丸如梧子大。如湿加神曲丸，每服八十丸，空心米汤下。

　　 解毒四物汤 （京师传）〔批〕（按此方治下血虚弱之剂） 治大便下血，不问粪前、粪后，肠风、脏毒等证。

　　当归（酒洗，八分） 川芎（五分） 白芍（炒，六分） 生地黄（一钱） 黄连（炒，六分） 黄芩（炒，八分） 黄柏（炒，七分） 栀子（炒黑，七分） 地榆（八分） 槐花（炒，五分） 阿胶珠（六分） 柏叶（炒，六分）

　　上水煎，空心服。腹胀，加陈皮六分。气虚，加人参三分，白术三分，木香三分。肠风，加荆芥五分。

　　气下陷，加升麻五分。心血不足，加茯苓六分。虚寒，加炒干姜五分。

　　卷之八

　　脱肛

　　 病夫脱肛者，肛门翻出也，乃虚寒下脱。其病或由肠风、痔漏久服寒凉，坐弩而下脱；或因久痢里急，窘迫而脱下；又有产妇用力过多，及小儿叫号怒气，久痢、久泻不止，风邪袭虚而脱也。盖肺与大肠为表里，肛者，大肠之门，肺实热则闭结，肺寒虚则肛出。肾主大便，故肺肾虚者，多有此证。

　　 治若大肠湿热，用升阳除湿汤；若血热，用四物汤加条芩、槐花；血虚，四物汤加白术、茯苓，兼痔，加槐花、黄连、升麻；虚热，用补中益气汤加芍药；肾虚，六味地黄丸。

　　 方 升阳除湿汤  自下而上者，引而竭之。

　　柴胡 升麻 防风 猪苓 泽泻 苍术 陈皮 神曲（炒） 麦芽（炒） 甘草上锉水煎，空心温服。胃寒肠鸣，加益智、半夏。

　　 提气散黄 人参 白术 当归 白芍 干姜（炮） 柴胡 升麻 羌活 甘草上水煎服。

　　治肛门边肿硬痛痒。

　　用白矾三分，碎研，用热童便二盏，化开，洗痔上，一日二三次洗之。

　　 二槐丹 （刘桐川传） 治脱肛。

　　槐角 槐子（各等分）

　　上为末，生羊血调成块，晒干，或微焙干，毋令血热。每服二钱，空心黄酒送下。

　　 秘方用鳖一个，水煮留汤洗肛，将鳖食之。又留骨烧存性，敷肛上，神效。

　　治脱肛。

　　用乌龙尾、鼠粪和之，烧烟于桶内，令坐其上，熏之数次即上，不脱为效。

　　卷之八

　　腋气

　　 方 乌龙丸 （许昌徐宪副方） 治腋气神方。

　　当归（一两，酒洗） 怀生地黄（一两，捣烂） 白茯苓（二两，去皮） 连蕊（五钱，焙） 枸杞子（一两，炒） 石莲肉（一两，焙） 丁香（五钱） 木香（五钱） 青木香（五钱） 乳香（五钱） 京墨（五钱） 冰片（一分半，研）

　　上为末，用陈米饭、荷叶包烧过，捣烂，入地黄为丸，如黄豆大。麝香一分，黄酒化为衣。每服三四十丸，临卧半饥半饱，用砂仁一二分炒，入黄酒内送下。妇人加乌药三钱醋炒，香附米三钱童便炒。

　　 收功后药 （徐宪副传）

　　人参 当归 生地黄 乳香 没药 官桂 木香（各一钱） 麝香（八味用酒浸过） 青皮 陈皮 白芷 良姜 麻黄 米壳 甘草（各一钱）

　　上锉，水煎服，出汗，外用川椒、枯矾各一两为末，擦腋下。终身忌鳜鱼、羊肉，去大小便不可与女同厕。

　　 秘传奇方  治体气。

　　大田螺（一个） 巴豆（去壳） 胆矾（一豆许） 麝香（少许）

　　上将螺用水养三日，去泥土，揭起螺靥，入矾、豆、麝在内，以线拴住，放瓷器内，次日化成水，须五更时，将药以手自抹腋下，不住手抹药，直候腹内欲行脏腑，却住手。先要拣空地面，去大便，黑粪极臭，是其验也。以浓土盖之，不可令人知之。如不尽，再以药水抹之，又去大便，以日用后药擦之，永去病根。

　　枯矾（一两） 蛤粉（五钱） 樟脑（一钱）

　　上为末，每以少许擦之。

　　治体气方枯矾（一钱） 轻粉（三分） 蛤粉（二钱） 密陀僧（五分）

　　上为末，研匀，每少许擦之。

</div>
    <div class="pagination">
<a href="古今医鉴_page43.html">上一页</a><span>...</span><a href="古今医鉴_page39.html">39</a><a href="古今医鉴_page40.html">40</a><a href="古今医鉴_page41.html">41</a><a href="古今医鉴_page42.html">42</a><a href="古今医鉴_page43.html">43</a><span class="current-page">44</span><a href="古今医鉴_page45.html">45</a><a href="古今医鉴_page46.html">46</a><a href="古今医鉴_page47.html">47</a><a href="古今医鉴_page48.html">48</a><a href="古今医鉴_page49.html">49</a><span>...</span><a href="古今医鉴_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
