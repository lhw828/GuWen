<!DOCTYPE html>
<html>
<head>
    <meta charset="UTF-8">
    <title>薛氏医案 - 第 169 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 169 页/共 200 页</h1>
    <div class="content">






　　薛氏医案卷六十七
<子部,医家类,薛氏医案>
　　钦定四库全书
　　薛氏医案卷六十八
　　明　薛已　订
　　保婴撮要十三
　　作痛不止
　　疮作痛当审邪之所在症之所因如寒而痛邪在表也用人参败毒散便秘而痛邪在里也用内疏黄连汤肿焮而痛血凝滞也用仙方活命饮作脓而痛者用托里消毒散排之脓胀而痛者针之脓溃而痛者补之气虚而痛则用四君归茋血虚而痛则用四物参茋大抵形伤痛气伤肿不知此数者徒以乳香没药为止痛之方则非所以为法矣仍审五脏相胜相兼之症而治之后仿此
　　一小儿腿痈溃而作痛服败毒之药肿势益甚更呕腹痛余谓脓出而反痛攻毒而反呕其属胃气虚弱明矣急宜补之或谓痛无补法仍用前药诸症蜂起余用六君干姜木香胃气渐复再用益气汤托里散而愈东垣丹溪云脓出而反痛此为虚也宜补之秽气所触和解之风冷所逼者温养之信矣
　　一小儿臂疮溃而作痛脉洪数而有力縁乳母食厚味胃经积所致母服清胃散子服泻黄散痛止又母子服加味逍遥散而愈
　　一小儿项患疮焮肿作痛左颊色赤此胆经毒母用仙方活命饮末一服痛止再服而溃又用加味小柴胡汤加味逍遥散母子俱服而敛
　　一小儿左脇肿痛赤色而硬此禀胆经毒所致也子服活命饮母服加味小柴胡汤而软又子服三味解毒散母服加味逍遥散而溃复恶寒不食腹胀吐酸此脾气弱而饮食停滞也用六君子汤脾气渐健用托里散肌肉渐生又呕吐寒面色青白此脾气虚而肝邪所侮也用异功散加柴胡升麻而安又用异功散加当归黄茋而愈
　　一小儿臂患疮赤肿作痛服大黄药敷铁篐散肿痛顿消余曰此脾气虚疮内陷不知痛耳非毒退而内消也遂朝用益气汤夕用异功散各数剂色微赤微肿又用葱熨法及托里散而疮消设或再用前药则患处得寒而愈滞胃气得寒而不生多致不起矣
　　一小儿臂疮溃而作痛疮口色白面赤饮汤此禀肾胱隂虚也朝用八珍汤夕用加减八味丸诸症渐退面色顿白此退而真虚之色见也用托里散异功散而愈
　　一小儿胸患疮作痛大小便秘此邪在里也先用大连翘饮一服痛顿止更以五味异功散加升麻白芷而愈
　　一小儿面患疮焮痛恶寒此邪在表也先用荆防败毒散解其表邪次用七味白术散固其胃气而愈一小儿背患疮焮肿大痛饮冷服败毒之药其痛益甚此胱经毒炽盛也用活命饮加麻黄羌活一剂诸症顿退乃去麻黄羌活又二剂而脓溃再用清消毒饮而疮痊次年腹患痈焮肿作痛大便不通其势虽剧悉属形病俱实用活命饮加硝黄一剂大便即通肿痛顿止又用清消毒散而痊
　　一小儿腿痈溃而脓清脉弱面色痿黄自汗有痰余谓当补脾肺彼以为缓遂降火败毒呕吐喘嗽余曰脾肺气絶也不信后果殁
　　一小儿臂痈溃而面黄痰喘余谓禀脾肾气虚不信乃服四物黄栢知母而殁余治此症用地黄丸补中汤滋其化源多有生者若用四物黄栢之益伤脾肺乃速其危矣
　　神效解毒散治一切疮疡作痛不止凡初起肿者服之即消已溃仍肿者服之即退已溃不解者服之即愈婴儿母亦服【自制】
　　金银花【一钱】甘草节【五分】黄茋【炒】皂角刺【炒】当归【各三钱】乳香　没药【各二钱】
　　右为末每服三钱酒煎为末温酒调服亦可如疮已溃肿痛已止者去乳没金银花倍加黄茋
　　黄连解毒汤治疮疡烦躁饮冷脉洪数或狂言
　　黄芩　黄栢　黄连【俱炒】山栀【各一钱五分】
　　右每用一二钱水煎服
　　内疏黄连汤治疮疡而呕大便秘结脉洪而实黄连【炒】芍药【炒】当归【各二钱】槟榔　木香【各五分】黄芩【炒】栀子【炒】薄荷　桔梗【炒】甘草　连翘　大黄【炒各一钱】
　　毎服一二钱姜水煎
　　乳香定痛散治疮溃烂疼痛
　　乳香　没药【各五钱】滑石　寒水石【煅各一两】氷片【一钱】
　　右为细末干敷患处
　　小柴胡汤【加山栀牡丹皮即加味小柴胡汤】治肝胆经部分疮作痛或身恶寒颈项强直胸脇作痛【方见脇痈】
　　三味解毒汤【方见出血不止】
　　加减八味丸【方见作渴不止】
　　五味异功散【方见败毒之药】
　　清胃散
　　四物汤
　　四君子汤【三方见腹痈】
　　大连翘饮【方见臂痈】
　　荆防败毒散【即人参败毒散加荆芥防风方见发斑】葱熨法【方见流注】
　　清消毒散【方见热毒口疮】
　　仙方活命饮
　　托里消毒散
　　托里散【三方见热毒疮】
　　七味白术散
　　八珍汤
　　加味逍遥散【三方见发热不止】
　　泻黄散【方见头面疮】
　　作呕不止
　　丹溪先生云肿时呕当作毒气攻心治之溃时呕当作隂虚补之此论其常耳窃谓前症如肿赤焮痛而呕者毒甚也用仙方活命饮作脓而呕者胃气虚也用五味异功散脓胀而呕者血气虚也用六君子加归茋便秘而呕者在脏也用内疏黄连汤寒药服多而呕者胃气伤也用托里健中汤食少胃寒而呕者托里益中汤中虚寒淫而呕者托里温中汤肝气乘脾而呕者托里抑青汤胃虚停痰而呕者托里清中汤胃虚自病而呕者托里益黄汤郁结伤脾而呕者托里越鞠汤徐院令云治痈疽不可一日无托里药哉是言也葢毒气者有余也隂虚者脾不足也皆因脾气虚弱以致之但宜调补中气则正气复而邪气自去矣婴童当兼治其母
　　一小儿臂患疮服消毒之剂作呕少食肿硬不消面色痿黄此脾胃气虚而药复伤也用六君木香干姜更增腹痛此虚甚也以前药入附子一片诸症顿退后饮食停滞作呕不食先用保和丸一服次用异功散而愈一小儿腿痈脓清作呕疮口不敛肝肾二脉洪数此因禀肾水不足而肝火为患用六味地黄丸以补肾九味芦荟丸以清肝而愈
　　一小儿手患疮作呕流涎面色痿黄余谓脾气虚寒遂用六君干姜木香而呕止又用补中益气汤而涎止不数剂而疮愈
　　一小儿疮痛作呕手足并冷此因痛而胃气复伤也用六君干姜藿香痛呕顿止又用异功散加升麻柴胡而疮亦消
　　一小儿面患疮作呕手足并面赤作痛此胃经毒所致先用仙方活命饮而痛止又用清消毒散而疮愈
　　一小儿腹患疮作呕便秘饮冷畜也用内疏黄连汤而便通呕止又用清消毒散而疮内消
　　一小儿腿患疮用防心散呕吐不食手足并冷余曰此非毒气内攻乃胃虚耳宜用异功散补之彼反见疑仍索前药余以异功散为末作防心散与服呕止食进又用托里散脓溃而愈后语其故犹不信其效至此也一小儿臂患疮服防心散呕吐腹胀余曰此脾胃复伤耳不信仍复攻毒益加泄泻余先用托里温中汤一剂次用六君姜桂又用五味异功散而愈
　　一小儿项患疮作呕面黄饮汤余谓胃气虚不信反清败毒更加吐泻而殁
　　一小儿面患疮作呕作渴饮汤余谓胃气虚而作呕不能化生津液而作渴不信另用襍药攻毒致吐泻吃逆而殁
　　托里益黄汤治疮疡因脾胃虚弱寒水反侮土饮食少思呕吐泄泻等症【自制】
　　人参　白术【炒各七分】陈皮　茯苓　半夏　炮姜丁香　炙甘草【各三分】
　　右姜水煎服
　　托里越鞠散治乳母郁怒肝脾内致儿患疮母子并服【自制】
　　陈皮【四分】川芎　人参　白术【炒一钱】半夏　山栀【炒】苍术【各三分】炙甘草【二分】
　　右姜水煎婴儿乳母并服
　　托里健中汤治疮阳气虚寒肠鸣切痛大便溏泄呕逆昏愦此寒变而内陷也急用此药缓则不救溃误服寒剂多患之【自制】
　　羌活【三分】木香　附子【炮】益智　丁香　沉香【各三分】茴香【五分】陈皮　炙甘草【五分】
　　右姜水煎徐徐服之
　　托里清中汤治疮脾胃虚弱痰气不清饮食少思等症【自制】
　　人参　白术【炒】陈皮　茯苓【各五分】半夏【三分】桔梗【二分】甘草【炒】柴胡【各二分】
　　右姜水煎服
　　托里温中汤治疮疡元气虚弱或因凉药所伤饮食少思呕吐泄泻等症【自制】
　　人参　白术　茯苓【各一分】半夏　炮姜【各四分】甘草【炒】肉桂　黄茋【炒各一钱五分】
　　右每服三五钱姜枣水煎
　　托里益中汤治疮中气虚弱饮食少思或溃而不敛或肿而不消【自制】
　　人参　白术【炒】陈皮【炒】茯苓　半夏　炮姜【各五分】木香　甘草【炒各三分】
　　右姜水煎
　　托里益青汤治疮疡脾土虚弱肝木所侮以致饮食少思或胸膈不利【自制】
　　人参　白术【炒各五分】陈皮【炒】茯苓　半夏【各三分】芍药【炒一分】柴胡【二分】
　　右姜水煎服
　　保和丸
　　六味丸【二方见发热不止】
　　九味芦荟丸【方见腮痈】
　　六君子汤【方见腋痈】
　　补中益气汤【方见肌肉不生】
　　五味异功散【方见用败毒之药】
　　清热消毒散【方见热毒口疮】
　　仙方活命饮
　　托里消毒散
　　托里散【三方见热毒疮】
　　内疏黄连汤【方见作痛不止】
　　出血不止【三】
　　疮口出血有因五脏相胜隂阳不调而血不止者有因乳母六七情之气不平而血妄行者若因肝火内动用四物山栀牡丹皮肝经血虚用六味地黄丸心虚不能统血用四物参术丹皮酸枣仁脾虚不能统血用四君山栀牡丹皮脾气郁滞用归脾汤脾肺气虚用补中益气汤气血俱虚用十全大补汤肾隂不足而肝火内动用六味地黄丸柴胡栀子散加五味子大凡失血过多而见烦渴等症勿论其脉不问其症急用独参汤以补其气经云血生于气茍非参茋归术甘温之药决不能愈若脉大者多不治
　　一小儿十一嵗眉间一核似赤小荳许出血如注倦怠食少体倦此肝经血脾经气虚也用柴芍参苓散九味芦荟丸而痊
　　一小儿流注出血吃逆腹痛手足并冷用六君子及独参汤而益甚此阳气虚寒之甚药力未能骤及也遂连服数剂诸症渐退用月许将愈因饮食失宜寒搦血出此脾气虚肝火所乘也用异功散加升麻柴胡而安又用八珍四君而愈后因劳心头痛另服清之剂汗出口噤良久方省服大补汤数剂而安又用八珍汤而愈
　　一女子臂患疮出血余谓血虚用圣愈汤而愈后因怒复作如前先用圣愈汤又用加味逍遥散将愈因惑于人言别服降火之剂吐泻腹痛余用异功散圣愈汤而愈
</div>
    <div class="pagination">
<a href="薛氏医案_page168.html">上一页</a><span>...</span><a href="薛氏医案_page164.html">164</a><a href="薛氏医案_page165.html">165</a><a href="薛氏医案_page166.html">166</a><a href="薛氏医案_page167.html">167</a><a href="薛氏医案_page168.html">168</a><span class="current-page">169</span><a href="薛氏医案_page170.html">170</a><a href="薛氏医案_page171.html">171</a><a href="薛氏医案_page172.html">172</a><a href="薛氏医案_page173.html">173</a><a href="薛氏医案_page174.html">174</a><span>...</span><a href="薛氏医案_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
