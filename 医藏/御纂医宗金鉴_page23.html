<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 23 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 23 页/共 401 页</h1>
    <div class="content">　　厚朴生姜半夏甘草人参汤
　　桂枝加芍药汤
　　桂枝加大黄汤







　　御纂医宗金鉴卷六目録
　　钦定四库全书
　　御纂医宗金鉴卷六
　　订正仲景全书伤寒论注
　　辨太隂病衇证并治全篇
　　六气之邪感人虽同人受之而生病各异者何也盖以人之形有厚薄气有盛衰蔵有寒热所受之邪每从其人之蔵气而化故生病各异也是以或从虚化或从实化或从寒化或从热化譬诸水火水盛则火灭火盛则水耗物盛从化理固然也诚知乎此又何疑乎阳邪传隂变寒化热而遂以为竒耶自后汉迄今千载以来皆谓三隂寒邪不传且以伤寒传经隂邪谓为直中抑知直中乃中寒之证非传经之邪耶是皆未曾熟读仲景之书故有此误耳如论中下利腹胀满身体疼痛者先温其里乃攻其表温里宜四逆汤攻表宜桂枝汤此三阳阳邪传入太隂邪从隂化之寒证也如少隂病下利白通汤主之此太隂寒邪传少隂之寒证也如下利清糓里寒外热汗出而厥者通衇四逆汤主之此少隂寒邪传厥隂之寒证也皆歴歴可据岂得谓伤寒隂不相传无阳从隂化之理乎夫太隂湿土纯隂之蔵也故病一入太隂则邪从隂化者多从阳化者少从隂化者如论中腹满吐食自利不渴手足自温时腹自痛宜服理中四逆辈者是也从阳化者如论中发汗后不解腹满痛者急下之宜大承气汤腹满大实痛者宜桂枝加大黄汤主之者是也盖脾与胃同处腹中故腹满腹痛两皆有之然腹满为太隂主病心下满为阳明主病其阳明亦有腹满者以阳明腹满与热同化故必有潮热自汗不大便之证而不似太隂与湿同化有发黄暴烦下利秽腐之证也诚能更于腹之时痛大实痛腹满痛处详审虚实斟酌温下则了无余义矣故以此括之自知太隂之要法也
　　太隂之为病腹满而吐食不下自利益甚时腹自痛若下之必胸下结鞕
　　【按】呉人驹曰自利益甚四字当在必胸下结鞕句之下其说甚是若在吐食不下句之下则是已吐食不下而自利益甚矣仲景复曰若下之无所谓也
　　【注】太隂脾经也其衇布胃中络于嗌寒邪传于太隂故腹满时腹自痛寒邪循衇犯胃故吐食不下此太隂里虚邪从寒化之证也当以理中四逆辈温之若腹满嗌干不大便大实痛始为太隂里实邪从热化之证当以桂枝加大黄汤下之矣若以太隂虚寒之满痛而误认为太隂实热之满痛而下之则寒虚相抟必变为蔵结痞鞕及自利益甚矣此太隂病全篇之提纲后凡称太隂病者皆指此证而言也
　　【集注】程应旄曰阳邪亦有腹满得吐则满去而食可下者今腹满而吐食不下则满为寒胀吐为寒格也阳邪亦有下利腹痛得利则痛随利减者今下利而时腹自痛则利为寒利痛为寒痛也曰胸下隂邪结于胸下之隂分异于阳邪结胸之在胸且按之而痛也曰结鞕无阳以化气则为坚隂异于痞之濡而耎也彼皆阳从上陷而阻留此则隂从下逆而不归寒热大别也
　　呉人驹曰自利有时而腹自痛非若积蓄而常痛者若以诸痛为实从而下之其满益甚必令胸下皆为结鞕而自利益甚矣
　　伤寒四五日腹中痛若转气下趋少腹者此欲自利也【注】伤寒四五日邪入太隂之时也腹中痛若不转气下趋者属阳眀也今腹中痛转气下趋少腹者乃太隂欲作自利之候也此仲景示人不可以诸痛为实而妄议下之意也
　　【集注】方有执曰腹中痛转气下趋者里虚不能守而寒邪下迫也
　　张璐曰腹痛亦有属火者其痛必自下而上攻若痛自上而下趋者定属寒痛无疑
　　魏荔彤曰此重在预防下利而非辨寒热也玩若字欲字可见其辨寒邪者自有别法
　　自利不渴者属太隂以其蔵有寒故也当温之宜服四逆辈
　　【注】凡自利而渴者里有热属阳也若自利不渴则为里有寒属隂也今自利不渴知为太隂本蔵有寒也故当温之四逆辈者指四逆理中附子等汤而言也
　　【集注】程知曰言太隂自利为寒宜温者也少隂属肾水热入而耗其水故自利而渴太隂属脾土寒入而从其湿则不渴而利故太隂自利当温也
　　程应旄曰三隂同属蔵寒少隂厥隂有渴证太隂独无渴证者以其寒在中焦总与龙雷之火无渉少隂中有龙火底寒甚则龙升故自利而渴厥隂中有雷火故有消渴太阳一照雷雨收声故发热则利止见厥而复利也
　　魏荔彤曰自利二字乃未经误下误汗误吐而成者故知其蔵本有寒也
　　理中丸方
　　人参　　　　　白术
　　甘草【炙】　　　　亁姜【各三两】
　　右四味筛蜜和为丸如鸡子黄许大以沸汤数合和一丸研碎温服之日三四夜二服腹中未热益至三四丸然不及汤汤法以四物依两数切用水八升煑取三升去滓温服一升日三服
　　加减法
　　若脐上筑者肾气动也去术加桂枝四两
　　吐多者去术加生姜三两
　　下多者还用术悸者加茯苓二两
　　渴欲得水者加术足前成四两半
　　腹中痛者加人参足前成四两半
　　寒者加亁姜足前成四两半
　　腹满者去术加附子一枚服汤后如食顷饮热粥一升许微自温勿发揭衣被
　　【集解】程应旄曰阳之动始于温温气得而糓精运糓气升而中气赡故名曰理中实以爕理之功予中焦之阳也盖谓阳虚即中气失守膻中无发宣之用六府无洒陈之功犹如釜薪失焰故下至清糓上失滋味五蔵凌夺诸证所由来也参术炙草所以守中州亁姜辛以温中必假之以燃釜薪而腾阳气是以糓入于隂长气于阳上输华盖下摄州都五蔵六府皆受气矣此理中之防也若水寒互胜即当脾肾双温加之以附子则命门益而土母温矣白术补脾得人参则壅气故脐下动气吐多腹满皆去术也加桂以伐肾邪加生姜以止呕也加附子以消隂也下多者湿胜也还用术燥湿也渴欲饮水饮渴也加术使饮化津生也心下悸停水也加茯苓导水也腹中痛倍人参虚痛也寒者加亁姜寒甚也
　　伤寒本自寒下医复吐下之寒格更逆吐下若食入口即吐亁姜黄连黄芩人参汤主之
　　【按】经论中并无寒下之病亦无寒下之文玩本条下文寒格更逆吐下可知寒下之下字当是格字文义始相属注家皆释胃寒下利不但文义不属且与芩连之药不合
　　【注】经曰格则吐逆格者吐逆之病名也朝食暮吐脾寒格也食入即吐胃热格也本自寒格谓其人本自有朝食暮吐寒格之病也今病伤寒医见可吐可下之证遂执成法复行吐下是寒格更逆于吐下也当以理中汤温其太隂加丁香降其寒逆可也若食入口即吐则非寒格乃热格也当用亁姜人参安胃黄连黄芩降胃火也
　　亁姜黄连黄芩人参汤方
　　亁姜　　　　黄连
　　黄芩　　　　　人参【各三两】
　　右四味以水六升煑取二升去滓分温再服
　　伤寒医下之续得下利清糓不止身疼痛者急当救里后身疼痛清便自调者急当救表救里宜四逆汤救表宜桂枝汤
　　【注】伤寒医不分表里寒热虚实而误下之续得下利清糓不止者寒其里也虽有通身疼痛之表未除但下利清糓不止里寒已盛法当急救其里俟便利自调仍身疼痛不止再救其表可也救里宜四逆汤温中胜寒救表宜桂枝汤调荣和衞也
　　【集注】王三阳曰此证当照顾协热利须审其利之色何如与势之缓急不可轻投四逆桂枝也
　　喻昌曰攻里必须先表后里始无倒行逆施之患惟在里之隂寒极盛不得不急救其里俟里证稍定仍救其表盖谓救里后再行救表也
　　下利清糓不可攻表汗出必胀满
　　【注】此详上条不先救里而发其表以眀太隂少隂同病之证也下利清糓太隂寒邪已传少隂即有身痛不可攻表若误攻其表即使汗出太阳表解而太隂寒凝必胀满矣
　　下利腹胀满身体疼痛者先温其里乃攻其表温里宜四逆汤攻表宜桂枝汤
　　【注】此承上条互发其证以眀先里后表之治也下利腹胀满者里寒邪也身体疼痛者表寒邪也凡表里寒邪之证同见总以温里为急故当先温其里后攻其表温里宜四逆汤攻表宜桂枝汤
　　【集注】方有执曰里虚表实惟其虚也故必先之惟其实也故可后焉
　　发汗后腹胀满者厚朴生姜半夏甘草人参汤主之【注】发汗后表已解而腹满者太隂里虚之胀满也故以厚朴生姜甘草半夏人参汤主之消胀散满补中降逆也
　　【集注】成无己曰吐后胀满与下后胀满皆为实者言邪气乗虚入里而为实也发汗后则外已解腹胀满知非里实由太隂不足脾气不通故壅而为满也与此汤和脾胃而降逆气宜矣
　　汪琥曰此条乃汗后气虚腹胀满其人虽作胀满而内无实形所以用人参炙甘草等甘温补药无疑也
　　张锡驹曰此言发汗而伤其脾气也脾主腹故腹满为太隂主病发汗后而腹胀满则知其人脾气素虚今脾气愈虚则不能转输浊气不降清气不升而胀满作矣
　　厚朴生姜半夏甘草人参汤方
　　厚朴【半觔炙去皮】　　生姜【半觔切】
　　半夏【半升洗】　　　甘草【二两炙】
　　人参【一两】
　　右五味以水一斗煑取三升去滓温服一升日三服
　　发汗不解腹满痛者急下之宜大承气汤腹满不减减不足言当下之宜大承气汤
　　【注】此详申上条互发其义以别其治也发汗后表已解腹满不痛者乃腹满时减减复如故之虚满也当温之厚朴生姜半夏甘草人参汤证也今发汗后表不解腹满大痛者乃腹满不减减不足言之实满也当下之宜大承气汤盖以里急先攻里后和表也
　　【集注】喻昌曰减不足言四字形容腹满如绘见满至十分即减去一二分不足杀其势也此所以纵有外邪未解而当下无疑耳
　　程应旄曰下之而腹满如故即减去一二分算不得减下之不妨再下必当以减尽为度也
　　刘宏璧曰太隂无可下之法也设在经则各经已无可下之理在蔵则太隂尤无受下之处桂枝加大黄汤安能无疑乎不知脾与胃相表里也太阳误下太隂受邪适胃有宿食则脾因胃之实而实亦即因太阳之邪而痛矣既大满大痛已成胃实又非此汤之所能治故宜大承气汤也
　　太隂病衇浮者可发汗宜桂枝汤
　　【注】太隂经病衇当浮缓太隂蔵病衇当沉缓今邪至太隂衇浮不缓者知太阳表邪犹未全罢也故即有吐利不食腹满时痛一二证其衇不沉而浮便可以桂枝发汗先解其外俟外解已再调其内可也于此又可知论中身痛腹满下利急先救里者衇必不浮矣
　　【集注】王肯堂曰病在太阳衇浮无汗宜麻黄汤此衇浮当亦无汗而不言者谓隂不得有汗不必言也不用麻黄汤而用桂枝汤盖以三隂兼表病者俱不当大发汗也须识无汗亦有用桂枝者
　　程知曰此言太隂宜散者也太隂病谓有腹痛下利证也太阳衇尺寸俱浮今衇浮则邪还于表可知矣故宜用桂枝解散不用麻黄者隂病不得大发其汗也桂枝汤有和里之意焉
　　程应旄曰此太隂中之太阳也虽有里病仍从太阳表治方不引邪入蔵
　　本太阳病医反下之因而腹满时痛者属太隂也桂枝加芍药汤主之大实痛者桂枝加大黄汤主之
　　【注】本太阳中风病医不以桂枝汤发之而反下之因而邪陷入里余无他证惟腹满时痛者此属太隂里虚痛也故宜桂枝加芍药汤以外解太阳之表而内调太隂之里虚也若大满实痛则属太隂热化胃实痛也故宜桂枝加大黄汤以外解太阳之表而内攻太隂之里实也
　　【集注】赵嗣真曰太隂腹满证有三有次第传经之邪有直入中寒之邪有下后内陷之邪不可不辨喻昌曰太阳病之误下其变皆在胸脇以上此之误下而腹满时痛无胸脇等证则其邪已入隂位所以属在太隂也仍用桂枝解肌之法以升发太阳之邪倍芍药者以调太隂之气本方不増一药斯为神耳大实大满宜从急下然阳分之邪初陷太隂未可峻攻但于桂枝汤中少加大黄七表三里以分杀其邪与大柴胡汤同其义也
　　程应旄曰误下太阳而成腹满时痛太隂之证见矣然表邪内陷留滞于太隂非蔵寒病也仍用桂枝汤升发阳邪但倍芍药以调和之倘大实而痛于证似可急下然隂实而非阳实仍从桂枝例升发阳邪但加大黄以破结滞之物使表里两邪各有去路则寒随实去不温而自温矣然此二证虽属之太隂实从太阳传来则衇必尚浮可知
　　桂枝加芍药汤方
　　于桂枝汤方内更加芍药三两随前共六两余依桂枝汤法
　　桂枝加大黄汤方
　　桂枝【三两】　　　大黄【二两】
　　芍药【六两】　　　甘草【二两炙】
　　生姜【三两切】　　　大枣【十二枚擘】
　　右六味以水七升煑取三升去滓温服一升日三服
　　【集解】柯琴曰腹满为太隂阳明俱有之证然位同而职异太隂主出太隂病则腐秽气凝不利故满而时痛阳明主内阳明病则腐秽燥结不行故大实而痛是知大实痛是阳明病而非太隂病矣仲景因表证未解阳邪已陷入太隂故倍芍药以益脾调中而除腹满之时痛此用隂和阳法也若表邪未解而阳邪陷入阳明则加大黄以润胃通结而除其大实之痛此双解表里法也凡妄下必伤胃之气液胃气虚则阳邪袭隂故转属太隂胃液涸则两阳相抟故转属阳明属太隂则腹满时痛而不实隂道虚也属阳明则腹满大实而痛阳道实也满而时痛是下利之兆大实而痛是燥屎之征故倍加芍药小变建中之剂少加大黄微示调胃之方也
　　太隂为病衇弱其人续自便利设当行大黄芍药者宜减之以其人胃气弱易动故也
　　【注】太隂为病必腹满而痛治之之法当以衇消息之若其人衇弱则其中不实虽不转气下趋少腹然必续自便利设当行大黄芍药者宜减之以胃气弱难堪峻攻其便易动故也由此推之可知大便鞕者不论在隂在阳凡衇弱皆不可轻下也
　　【集注】程知曰此言太隂衇弱恐续自利虽有腹痛不宜用攻与建中汤相发明也
　　喻昌曰此叚叮咛与阳明篇中互相发明阳明曰不转失气曰先鞕后溏曰未定成鞕皆是恐伤太隂脾气此太隂证而衇弱恐续自利虽有腹痛减用大黄芍药又是恐伤阳明胃气也
　　汪琥曰或问大黄能伤胃气故宜减芍药能调脾隂何以亦减之答曰衇弱则气馁不充仲景以温甘之药能生气芍药之味酸寒虽不若大黄之峻要非气弱者所宜多用故亦减之
　　伤寒衇浮而缓手足自温者系在太隂太隂当发身黄若小便自利者不能发黄至七八日虽暴烦下利日十余行必自止以脾家实腐秽当去故也
　　【注】伤寒衇浮而缓手足热者为系在太阳今手足温故知系在太隂也太隂属湿湿与热瘀当发身黄小便自利者则湿不畜热不瘀故不能发黄也若至七八日大便鞕则为转属阳明今既不鞕虽暴烦下利日十余行必当自止何也以衇浮缓手足温知太隂脾家素实邪不自容腐秽当去故也
　　【集注】程知曰言自利之证衇浮缓手足温则为脾实也太隂衇本缓故浮缓虽类太阳中风而手足自温则不似太阳之发热更不似少隂厥隂之厥逆所以为繋在太隂也太隂湿热相蒸势必发黄然小便利则湿下泄而不发黄矣此虽暴烦频利有似少隂之证然其利当自止所以然者以衇浮缓手足温知其人脾气实而非虚寒之比其湿热所积之腐秽自当逐之而下也若不辨晰而以四逆法治之则误矣
　　程应旄曰太隂得浮缓手足温之衇证则胃阳用事自无蔵寒之痛隂郁或有之小便不利必发黄虽发黄不为隂黄若小便自利者不能发黄隂欲郁而阳必驱至七八日虽暴烦下利日十余行必自止所以然者衇不沉且弱而浮缓手足不凉而自温隂得阳以周防则不寒不寒则不虚是为脾家实也经曰阳道实隂道虚隂行阳道岂肯容邪久住此则腐秽当去故耳
　　汪琥曰下利烦燥者死此为先利而后烦是正气脱而邪气扰也兹则先烦后利是脾家之正气实故不受邪而与之争因暴发烦热也
</div>
    <div class="pagination">
<a href="御纂医宗金鉴_page22.html">上一页</a><span>...</span><a href="御纂医宗金鉴_page18.html">18</a><a href="御纂医宗金鉴_page19.html">19</a><a href="御纂医宗金鉴_page20.html">20</a><a href="御纂医宗金鉴_page21.html">21</a><a href="御纂医宗金鉴_page22.html">22</a><span class="current-page">23</span><a href="御纂医宗金鉴_page24.html">24</a><a href="御纂医宗金鉴_page25.html">25</a><a href="御纂医宗金鉴_page26.html">26</a><a href="御纂医宗金鉴_page27.html">27</a><a href="御纂医宗金鉴_page28.html">28</a><span>...</span><a href="御纂医宗金鉴_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
