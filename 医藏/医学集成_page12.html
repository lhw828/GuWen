<!DOCTYPE html>
<html>
<head>
    <meta charset="UTF-8">
    <title>医学集成 - 第 12 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学集成 - 第 12 页/共 64 页</h1>
    <div class="content">　　沉脉为寒，为水，为气，为郁，为停饮，为症瘕，为胀实，为厥逆，为洞泄，为阳郁之候。

　　主治（凡六条）

　　沉细为少气。其证不思饮食，或食不化，或吐冷饮。宜附子理中汤；兼腰膝痛，大营煎加减。

　　沉迟为痼冷。其证厥冷精寒，甚者，唇青爪黑，舌卷囊缩。宜回阳饮，或右归饮。

　　沉滑为宿食。壮者平胃散，理气丸；弱者温胃饮，枳朮丸；兼肩背痛，手战不能举箸，伏痰在脾也，二陈汤治标，茯苓丸治本。

　　沉伏为霍乱。其证腹痛吐泻或泻而不吐，或吐而不泻。壮者，藿香正气散；

　　弱者，和胃饮；手足冷，理中汤，或理阴煎，俱加附子。

　　沉数为内热。其证便闭，便血，为淋，为崩。如下见血，保阴煎；上见火，目赤，咽痛，抽薪饮；胃火上冲，呃逆不止，安胃饮；烦热，口渴，牙痛，失血，玉女煎。

　　沉紧为心腹小肠痛。心腹痛，手拈散；小肠痛，暖肝煎；兼寒热头痛，五积散；按沉虽属里，倘暴病脉见沉紧而数，又见头身痛，发热，乃寒邪初感，阳为阴蔽，即俗云寒包火也。宜温中发散，慎勿施以凉剂，致邪气凝结。

　　迟脉体状

　　迟脉为阴，象为不及，往来迟慢，一息三至，缓、涩、代、结，皆统于此。

　　主病（凡八证）

　　迟脉为寒，为虚，为噎膈，为中满，为洞泄，为带浊，为精不固，为阴盛阳亏。

　　主治（凡六条）

　　迟浮为里气虚。其证必内寒，不思食，或呕恶倦怠。宜温胃饮或理脾涤饮。

　　迟沉为表气虚。其证必恶寒面青，肌冷，宜十全大补汤。

　　迟在两寸为气不化精，四君子汤；兼上气微滞有痰，六君子汤。

　　迟在两尺，为精不化气，补阴益气煎，兼右归丸加参。

　　迟而滑大，主风痰顽痹。四物合二陈，加竹沥、姜汁，使血行风自灭，风灭痰自消矣。

　　迟而细小，乃真阳亏弱，为诸寒之证。如寒在脾肾，冷泻冷痢，胃关煎，兼服九气丹；寒在脾胃，食而不化，胀满，吞酸，呕吐，理脾涤饮；寒在三阴，足膝冷痛，大营煎，兼三气饮，浸酒饮之。

　　按脉来迟慢，总由元气不足，不可用清凉攻击，惟以右归丸大加人参为主。

　　数脉体状

　　数脉属阳，象为太过。一息六至，往来越度。急、疾、紧、促，皆统于此。

　　主病（凡七证）

　　数脉为寒热，为虚劳，为痈疡。滑数洪数者多热，涩数细数者多寒，暴数者多外邪，久数者多虚损。

　　主治（凡六条）

　　寒邪初感脉紧数，当于浮脉主治第二条，参四时虚实治之。

　　虚损之脉有数者，有阴有阳。阳虚者数而无力，或兼细小。其证必虚寒，或外热如火，而内不喜冷饮，大便亦无燥结。此真寒假热，格阳证也，右归饮加泽泻，凉服，以取纳气归肾，从阴引阳之义也。又如口舌糜腐，龈烂喉痹，六脉细数，镇阴煎，凉服，亦同其义。阴虚者，数而弦滑，其证必多烦热，或咳嗽失血，或自汗盗汗，或虚热往来，或眼昏耳聋，如兼小水赤涩，六味丸。

　　无赤涩，左归饮，左归丸，兼服瑞莲丸，以补脾肾。苟以数为热，而用知柏、生地、二冬，必至脾泄而危矣。

　　疟疾之脉有数者，其证若止作俱数，而兼弦滑，此肝邪乘脾土，有痰有食也，平胃散合二陈汤，倍加柴胡，少加青皮、草果、槟榔；或追疟饮。若止后不数、不弦、不滑，牛膝煎或何人饮。

　　痢疾之脉有数者，有寒、有热、有虚、有实。若烦渴身热，小水短赤，少腹胀痛，而里急后重，年力强壮，而形气有余，其脉数而洪滑有力，方为真实热，宜凉，宜下，先进百顺丸，次用痛痢饮，随进归芍饮，后服胃关煎。如痢初起，并日久不愈，脉数而弦涩细弱，慎勿攻之。初起而少壮者，佐关煎；日久而衰老者，胃关煎。俱间服吴茱萸丸。有胀滞，而小水赤涩，兼服胃苓汤。

　　痈疡之脉有数者，其证身不热而恶寒，饮食如常，或身热而得汗不解，痈疡之候也，服仙方活命饮。如高肿热痛，阳症也，服济阴汤，敷抑阳散。散漫而皮色不变，痛亦不甚，阴证也，服回阳汤，敷抑阴散。似肿非肿，半阴半阳症也，服冲和汤，敷阴阳散。凡诸痈疽，不问阴阳，总以隔蒜多灸为上，溃后，服八珍、十全。

　　胎孕之脉有数者，乃冲任气阻，所以脉数，本非火也。当分强弱寒热，不得概指为火，而以黄芩为圣药。如孕妇素虚，本无所因，而腰胀腹痛见血，胎有不安，此冲任失守，胎元饮常服。因多怒多思，致肝脾多火多滞，惯常堕胎，两关洪实，固胎煎。果因胎气内热，脉见洪实，胎不安者，凉胎饮。

　　按数脉诸症，凡邪盛者多数脉，虚甚者尤多数脉，则其是热非热。从可知矣。

　　虚脉体状

　　虚脉举按似有，无力无神，正气虚也。欲辨阴阳气血，须分迟数浮沉。凡微濡迟涩，皆统于此。

　　主病（凡四证）

　　浮而无力，为血虚。沉而无力，为气虚。迟而无力，为阳虚。数而无力，为阴虚。六脉无力，为诸虚。按至骨而无，谓之无力。

　　实脉体状

　　实脉举按皆弦，鼓动有力，邪气实也。欲明表、里、寒、热，须辨浮、沉、弦、滑。凡洪、大、紧、促，皆统于此。

　　主病（凡七证）

　　浮大有力，为发热、为痈毒。沉实有力，为胀满、为闭结、为症瘕。洪滑有力，为实热火邪。沉弦有力，为痛滞、寒邪。按至骨而见，谓之有力。

　　群方备载

　　补阴益气煎　　人参、熟地、山药、当归、陈皮、升麻、柴胡、甘草、生姜

　　归柴饮　　当归、柴胡、炙草、生姜、一方有荆芥、白芍

　　一柴胡饮　　柴胡、黄芩、白芍、生地、陈皮、甘草

　　理阴煎　　熟地、当归、炮姜、肉桂、炙草

　　和胃饮　　陈皮、厚朴、炮姜、炙草

　　神香散　　丁香、白蔻（砂仁亦可）等分为末，姜汤下

　　苏子降气汤　　苏子、半夏、前胡、厚朴、橘红、当归、肉桂、炙草、姜引

</div>
    <div class="pagination">
<a href="医学集成_page11.html">上一页</a><span>...</span><a href="医学集成_page7.html">7</a><a href="医学集成_page8.html">8</a><a href="医学集成_page9.html">9</a><a href="医学集成_page10.html">10</a><a href="医学集成_page11.html">11</a><span class="current-page">12</span><a href="医学集成_page13.html">13</a><a href="医学集成_page14.html">14</a><a href="医学集成_page15.html">15</a><a href="医学集成_page16.html">16</a><a href="医学集成_page17.html">17</a><span>...</span><a href="医学集成_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
