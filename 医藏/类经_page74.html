<!DOCTYPE html>
<html>
<head>
    <meta charset="UTF-8">
    <title>类经 - 第 74 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 74 页/共 96 页</h1>
    <div class="content">　　夫脾虚浮似肺，肾小浮似脾，肝急沉散似肾，此皆工之所时乱也。夫浮而弦者，是肾不足也。沉而石者，是肾气内着也。今夫脉浮大虚者，是脾气之外绝，去胃外归阳明也。（疾病类九。）

　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。（疾病六。）

　　手太阴、足太阴盛者，寸口大三倍于人迎；手少阴、足少阴盛者，寸口大再倍于人迎；手厥阴、足厥阴盛者，寸口大一倍于人迎。虚者，俱寸口反小于人迎也。手阳明、足阳明盛者，人迎大三倍于寸口；手太阳、足太阳盛者，人迎大再倍于寸口；手少阳、足少阳盛者，人迎大一倍于寸口。虚者，俱人迎反小于寸口也。（疾病十。）

　　阴气大盛，则阳气不能荣也，故曰关。阳气大盛，则阴气弗能荣也，故曰格。阴阳俱盛，不能相荣，故曰关格。关格者，不得尽期而死也。（经络二十二。）

　　人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；一盛而躁，在手心主。脉口二盛，病在足少阴；二盛而躁，在手少阴。脉口三盛，病在足太阴；三盛而躁，在手太阴。脉口四盛，且大且数，名曰溢阴，溢阴为内关，内关不通死不治。人迎与太阴脉口俱盛四倍以上，命曰关格，关格者与之短期。（针刺二十八。又二十九略同。）

　　南北政。天地之变，无以脉诊。尺寸反，阴阳交。（运气五。）

　　人之居处动静勇怯，脉亦为之变乎？诊病之道，观人勇怯骨肉皮肤，能知其情，以为诊法也。（疾病五十三。）

　　应则顺，否则逆，逆则变生，变生则病。物生其应也，气脉其应也。（运气六。）

　　消瘅脉实大，病久可治；脉悬小坚，病久不可治。（疾病六十。）

　　癫疾脉。（疾病六十五。）

　　腰痛脉。（疾病三十七。）

　　胃脘痈者，当候胃脉。人迎者胃脉也。（疾病类八十八。）

　　肠 生死脉。（疾病七十二。）

　　热病汗出而脉尚躁盛者死。（疾病四十三。）

　　六经滑涩，为疝为积。（疾病七十。）

　　何以知怀子之且生也？身有病而无邪脉也。（疾病六十二。）

　　乳子中风热，喘鸣肩息者，脉实大也，缓则生，急则死。（疾病四十七。） 刺家不诊，听病者言。（针刺四十四。）

　　凡将用针，必先诊脉，视气之剧易，乃可以治也。（针刺六十。）

　　诸脉者皆属于目。（经络二十一。）

　　视其目色，以知病之存亡也。持气口人迎以视其脉，坚且盛且滑者病日进，脉软者病将下，诸经实者病三日已。气口候阴，人迎候阳也。（针刺十六。）

　　其脉滑而盛者，病日进；虚而细者，久以持；大以涩者，为痛痹。阴阳如一者病难治。视目之五色，以知五脏而决死生。视其血脉，察其色，以知其寒热痛痹。（针刺二十三。）

　　欲知其要，则色脉是矣。色以应日，脉以应月，常求其要，则其要也。治之要极，无失色脉，用之不惑，治之大则。

　　（论治十七。）

　　善诊者，察色按脉，先别阴阳，审清浊而知部分，视喘息、听声音而知所苦，观权衡规矩而知病所主。（论治八。）

　　帝曰：视而可见奈何？岐伯曰：五脏六腑固尽有部，视其五色，黄赤为热，白为寒，青黑为痛，此所谓视而可见者也。帝曰：扪而可得奈何？岐伯曰：视其主病之脉，坚而血及陷下者，皆可扪而得也。（疾病六十六。）

　　其色多青则痛，多黑则痹，黄赤则热，多白则寒，五色皆见则寒热也。（经络三十一。）

　　视其颜色，黄赤者多热气，青白者少热气，黑色者多血少气。（藏象十七。）

　　凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼际络赤；其暴黑者，留久痹也；其有赤有黑有青者，寒热气也；其青短者，少气也。（经络六。）

　　形胜色、色胜形者，至其胜时年加，感则病行，失则忧矣。（藏象三十一。）

　　肺热者色白而毛拔，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁。（疾病七十一。）

　　太阳之脉，色荣颧骨，热病也，荣未交，曰今且得汗，待时而已。与厥阴脉争见者，死期不过三日。其热病内连肾。

　　少阳之脉，色荣颊前，热病也，荣未交，曰今且得汗，待时而已。与少阴脉争见者，死期不过三日。颊下近颧为大瘕，下牙车为腹满，颧后为胁痛，颊上者膈上也。（疾病四十四。）

　　少阴所谓面黑如地色者，秋气内夺，故变于色也。（疾病十一。）

　　道之至数，五色脉变，揆度奇恒，道在于一。容色见上下左右，各在其要。其色见浅者，汤液主治，十日已。其见深者，必齐主治，二十一日已。其见大深者，醪酒主治，百日已。色夭面脱，不治，百日尽已。脉短气绝死，病温虚甚死。色见上下左右，各在其要。上为逆，下为从。女子右为逆，左为从；男子左为逆，右为从。搏脉痹 ，寒热之交。

　　脉孤为消气，虚泄为夺血。孤为逆，虚为从。（论治十四。）

　　二十九卷　会通类

　　五、经络

　　人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入应风，人九窍三百六十五络应野。（见针刺类三。）

　　天有宿度，地有经水，人有经脉。天地温和，则经水安静；天寒地冻，则经水凝泣；天暑地热，则经水沸溢；卒风暴起，则经水波涌而陇起。夫邪之入于脉也，寒则血凝泣，暑则气淖泽，虚邪因而入客，亦如经水之得风也。（针刺十四。）

　　人有四经十二从。四经应四时，十二从应十二月，十二月应十二脉。（脉色二十六。）

　　经脉十二者，以应十二月。十二月者，分为四时。（针刺二十七。）

　　身半以上，其气三矣，天之分也，天气主之。身半以下，其气三矣，地之分也，地气主之。以名命气，以气命处，而言其病。半，所谓天枢也。（运气二十九。）

　　天枢之上，天气主之；天枢之下，地气主之；气交之分，人气从之，万物由之。此之谓也。（运气九。）

　　六经为川，肠胃为海，九窍为水注之气。（阴阳四。）

　　计人亦有三百六十五节，以为天地。（运气一。）

　　其气九州九窍、五脏十二节，皆通乎天气。（疾病类五。）

　　天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。（阴阳三。）

　　上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。三部者，各有天，各有地，各有人。三而成天，三而成地，三而成人。三而三之，合则为九，九分为九野，九野为九藏。故神藏五，形藏四，合为九藏。（脉色五。）

　　三阳在头，三阴在手。（脉色二十六。）

　　手之三阴，从脏走手；手之三阳，从手走头。足之三阳，从头走足；足之三阴，从足走腹。（针刺二十。）

</div>
    <div class="pagination">
<a href="类经_page73.html">上一页</a><span>...</span><a href="类经_page69.html">69</a><a href="类经_page70.html">70</a><a href="类经_page71.html">71</a><a href="类经_page72.html">72</a><a href="类经_page73.html">73</a><span class="current-page">74</span><a href="类经_page75.html">75</a><a href="类经_page76.html">76</a><a href="类经_page77.html">77</a><a href="类经_page78.html">78</a><a href="类经_page79.html">79</a><span>...</span><a href="类经_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
