<!DOCTYPE html>
<html>
<head>
    <meta charset="UTF-8">
    <title>薛氏医案 - 第 117 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 117 页/共 200 页</h1>
    <div class="content">　　一妇人足跟患肿两腿酸软或赤或白或痛或痒后或如无皮或如皱裂日晡至夜胀痛焮热此属足三隂虚损用加减八味丸及逍遥散加熟地川芎百余剂而愈
　　一妇人劳则足跟热痛余作隂血虚用八珍而痊后遍身搔痒服风药发热抽搐肝脉洪数此肝家血虚火盛而生风以天竺胆星为丸用四物麦门五味芩连炙草山栀柴胡煎送而愈
　　一妇人两足发热足跟作痛日晡热甚余谓肾肝血虚用逍遥散六味丸五十余剂诸症悉愈
　　附方药
　　当归补血汤　治脾胃损伤或因服峻剂致血气俱虚发渇引饮目赤面红昼夜不息其脉洪大而虚重按全无若悮服白虎汤必死
　　黄茋【炙一两】当归【二钱酒制】
　　右水煎服
　　六味丸【一名六味地黄丸】此壮水制火之剂夫人之生以肾为主人之病多由肾虚而致者此方乃天一生水之剂无不可用若肾虚发热作渇小便淋秘痰壅失音咳嗽吐血头目晕眼花耳聋咽喉燥痛口舌疮裂齿不坚固腰腿痿软五藏亏损自汗盗汗便血诸血凡肝经不足之症尤当用之葢水能生木故也此水泛为痰之圣药血虚发热之神剂又治肝肾精血不足虚热不能起牀即八味丸去附子肉桂
　　八味丸　治命门火衰不能生土以致脾胃虚寒而患流注鹤膝等症不能消溃収敛或饮食少思或食而不化或脐腹疼痛夜多漩溺经云益火之源以消隂翳即此方也
　　熟地黄【自制八两】山茱萸肉　山药【各四两】肉桂【用三分厚者去皮取肉分许方能补肾引虚火归源】附子【用一两五钱重者切四块用童便浸数日火煨切看无白星为度】
　　右为末蜜丸桐子大每服七八十丸滚汤下
　　六君子汤【方见本卷第六论】
　　补中益气汤【方见本卷第十论】
　　八珍汤
　　逍遥散【二方见本卷第四论】
　　妇人肺痈方论第十二【仍叅外科枢要】
　　妇人肺痈因外邪内蕴或七情鬰火误行汗下重亡津液以致肺气受伤而恶风咳嗽鼻塞项强胸脇胀满呼吸不利吐痰臭浊脓血腥秽若咳嗽喘急寒邪在表也小青龙汤咳嗽胸胀寒邪内壅也葶大防肺汤脇胀咳唾腥臭脓已成也桔梗汤咳喘短气或小便短少肺气虚也佐以参茋补肺汤体倦少食或喘嗽短气脾肺虚也佐以参术补脾汤作渇饮冷午前嗽甚胃火盛也竹叶石膏汤作渇内热午后嗽甚隂血虚也六味丸四物汤口干饮汤体倦少食胃气虚也补中益气汤加五味麦门口干内热咳唾痰涎肾水虚也六味丸益气汤黄昏热或嗽甚隂火炽也六味丸四物汤加五味麦门五更嗽或痰甚脾肺虚也六君子汤嗽而不得眠及两脇痛肝火血虚也六味丸益气汤大凡前症因外淫所侵当祛邪而实上因心火太过当伐木而补金若肺气虚弱当补脾土而生肺金若隂火上炎当补脾肺以滋肾水然而发热喘嗽咳唾脓血饮食不入皆脾土不能生肺金肺金不能生肾水之败症苟能纯补脾土而生诸藏多有复生者若用寒凉脾胃复伤则肺金失养肾水益涸虚火上炎薰蒸于肺吾未见其能生之者其唾脓血脉浮大面色赤者俱难治若隂火妄动或劳嗽吐脓血者尤难治若脓自止脉浮短濇及始萌者易治
　　附治验
　　一妇人素血虚发热咳嗽服痰火之剂后吐脓血面赤脉数其势甚危此脓成而气血虚也余用八珍汤补元气桔梗汤治肺痈而愈
　　一妇人感冐风寒或用发表之剂反咳嗽喘急饮食少思胸膈不利大便不通右寸关脉浮数欲用疏通之剂余曰此因脾土亏损不能生肺金若更利之复耗津液必患肺痈矣不信仍利之虚症悉至后果吐脓余朝用益气汤夕用桔梗汤各数剂吐脓渐止又朝仍用前汤夕用十全大补汤各五十剂喜其善调理获愈
　　一妇人咳嗽吐痰胷膈作痛右寸关浮滑项下牵强此脾胃积热之痰非痈患也以二陈山栀白术桔梗治之而痊
　　一妇人素血虚内热时咳甲辰孟冬两尺浮洪以脾胃不健请治余曰当防患肺症丙午孟春果咳嗽左右寸脉洪数肺痈也脓已成左寸脉仍洪数乃心火尅肺金夏令可忧余用壮水健脾之剂稍愈彼遽自忽不事调摄果殁于夏令
　　附方药
　　青龙汤　治肺经受风寒咳嗽喘急
　　半夏【汤泡】干姜　细辛　麻黄【去节】肉桂　芍药甘草【炙各一钱】五味子【炒五分】附子【炮五分】
　　右水煎服
　　葶大防肺汤　治肺痈胸膈胀满上气喘急或身面浮肿鼻塞声重用葶炒黄研末每服三钱先用枣十枚水煎去入药再煎食后服
　　桔梗汤　治肺痈咳而胸膈隐痛两胠肿满咽干口燥烦闷作渇浊唾腥臭
　　桔梗【炒】贝母【去心】当归【酒拌】蒌仁　枳殻【麸炒】薏苡仁【微炒】桑白皮【炒】甘草节　防已【去皮各一钱】黄茋【塩水拌炒】百合【蒸各一钱半】五味子【杵炒】甜葶【炒】地骨皮　知母【炒】杏仁【各五分】
　　右姜水煎服
　　人参补肺汤　治肺痈肾水不足虚火上炎咳唾脓血发热作渇小便不调
　　人参　黄茋【炒】白术　茯苓　陈皮　当归【各一钱】山茱萸【去核】山药【各二钱】五味子【杵】麦门冬　甘草【炙各七分】牡丹皮【一钱】熟地黄【自制一钱五分】
　　右姜水煎服
　　参茋补脾汤　治肺症因脾气虚弱咳唾脓涎中满不食宜兼服此药以补脾土生肺金
　　人参　白术【各二钱】黄茋【炙二钱半】茯苓　当归　陈皮【各一钱】升麻【三分】五味子【四分杵】炙甘草【五分】
　　右姜水煎服
　　人参平肺散　治心火尅肺金患肺痿咳嗽喘呕痰涎壅盛胷膈痞满咽嗌不利
　　人参　青皮　茯苓　天门冬　陈皮【各一钱】地骨皮【一钱】甘草【炙五分】知母【七分】五味子【十粒杵】桑白皮【炒一钱】
　　右姜水煎服
　　竹叶石膏汤　治胃火盛而作渇者
　　淡竹叶　石膏【煆】桔梗【炒】木通　薄荷　甘草【各一钱】
　　右姜水煎服
　　竹叶黄茋汤　治痈疽气血虚胃火盛而作渇
　　淡竹叶【二钱】黄茋【炒】麦门冬【去心】当归　川芎　甘草【炒】黄芩【炒】芍药【炒】人参　半夏　石膏【煅】生地黄【各一钱】
　　右水煎服
　　二陈汤【方见本卷第五论】
　　六味丸【方见本卷第十一论】
　　补中益气汤【方见本卷第十论】
　　四物汤
　　六君子汤【二方见本卷第六论】
　　十全大补汤
　　八珍汤【二方见本卷第四论】
　　妇人肠痈方论第十三
　　妇人肠痈因经行产后瘀血或七情饮食所致其症小便如淋发热恶风身皮甲错腹皮肿急按之软如肿状或腹胀大转侧有水声或绕脐生疮或大便出脓其脉迟者脓未成用活命饮以解其毒脉滑数者脓已成用云母膏以下其脓若二年间遍身微肿大肠与脐出脓此息积之症也多致不救内经云肠痈为病不可惊惊则肠断而死其坐卧转侧宜徐缓时尝少饮薄粥静养调理庶可保生
　　附治验
　　一妇人小腹肿痛小便如淋此毒结于内用神效瓜蒌散二剂少愈又薏苡仁汤二剂乃痊
　　一妇人小腹痛而有块脉芤而濇此瘀血为患以四物加胡索红花桃仁牛膝木香二剂血下而愈一妇人小腹胀痛大便秘濇转侧有水声脉洪数以梅仁汤一剂顿下诸血诸症顿退以薏苡仁汤二剂而瘥
　　一妇人小腹胀痛小便不利脉滑数此脓已成也服太乙膏五钱脓下甚多胀痛顿退以蒌散蜡矾丸托里药而安
　　一妇人因经水多服药止之致腹作痛以失笑散二服而瘳又用加味逍遥散数剂而经调
　　一产妇恶露停滞小腹作痛服瓜仁汤下瘀血而痊凡瘀血停滞急宜行之缓则腐化为脓最为难治若流注关节则患骨疽多为败症
　　附方药
　　子仁汤　治产后恶露未尽经行瘀血停滞小腹作痛或成痈患
　　薏苡仁【四两】桃仁【去皮尖】牡丹皮　瓜蒌仁【各一两】
　　右每服五七钱水煎
　　败酱散　治脉数身无热腹无积聚按之软濡此为肠痈久积隂冷所成
　　薏苡仁【二两半】附子【炮半两】败酱草【一两二钱五分】
　　右每服四钱水煎以小便利为度
　　牡丹汤　治肠痈腹软而痛时下脓血
　　牡丹皮　人参　天麻　白茯苓　黄茋【炒】薏苡仁　桃仁【去皮尖】白芷　当归【酒炒】川芎【各一钱】官桂甘草【炙各五分】木香【三分】
　　右水煎服
　　大黄汤　治肠痈小腹坚肿按之则痛肉色如故或焮赤微肿小便频数汗出憎寒脉迟未成脓者宜服之
　　大黄【炒】朴硝【各一钱】牡丹皮　瓜蒌仁【炒】桃仁【去皮尖各二钱】
　　右水煎服
　　梅仁汤　治肠痈壅痛大便秘澁
　　梅仁【九个去皮尖】大黄【炒】牡丹皮　芒硝【各一钱】冬瓜仁【研三钱】犀角【镑末一钱】
　　右水煎入犀角末服
　　神仙太乙膏　治一切痈疽不问脓之成否并宜贴之更作丸服
　　参　白芷　当归　肉桂　生地黄　赤芍药大黄【各一两】净黄丹【十三两】
　　右用麻油二斤入铜锅内煎黑滤去渣入黄丹十二两再煎滴水中捻软硬得中即成膏矣如软更加丹云母膏固效卒难修合太乙膏亦可
　　神效黄矾丸　最解毒止痛
　　白矾【末一两明亮者】黄蜡【半两黄色者熔开一方用七钱】
　　右和众手丸桐子大毎服三十丸滚汤下如服金石发疽更用白矾末一两作三五服以温酒调下若遍身生疮如蛇头服之尤效此药能解毒气内攻也须多服方验亦治蛇咬熔化乘热滴伤处毒即出痛即止仍服两许
　　失笑散　治产后心腹绞痛或血迷心窍不知人事及寻常腹内瘀血积血作痛
　　五灵脂【去砂土炒】蒲黄【炒各等分】
　　右为末每服
　　活命饮【方见本卷第五论】
　　神效瓜蒌散【方见本卷第十四论】
　　四物汤【方见本卷第六论】
　　加味逍遥散【方见本卷第四论】
　　乳痈乳岩方论第十四
　　经云乳头属足厥隂肝经乳房属足阳明胃经若乳房忽壅肿痛结根色赤数日之外焮痛胀溃稠脓涌出脓尽而愈此属胆胃热毒气血壅滞名曰乳痈为勿治若初起内结小核或如鼈棋子不赤不痛积之岁月渐大巉岩崩破如熟榴或内溃深洞血水滴此属肝脾鬰怒气血亏损名曰乳岩为难疗治法焮痛寒热宜发表散邪肿焮痛甚宜疏肝清胃或不作脓脓成不溃宜用托里或肌肉不生脓水清稀宜补脾胃或脓出反痛恶寒发热宜补气血或肿焮作痛晡热内热宜补隂血或饮食少思时作呕吐宜补胃气或饮食难化泄防腹痛宜补脾气或劳碌肿痛宜补气血怒气痛肿宜养肝血慎不可用尅伐之剂复伤脾胃也乳岩初患用益气养荣汤加味逍遥加味归脾可以内消若用行气破血之剂则速其亡
　　附治验
　　一妇人内热脇胀两乳不时作痛口内不时辛辣若卧而起急则脐下牵痛此带脉为患也用小柴胡加青皮黄连山栀二剂而差
　　一妇人因怒两乳肿兼头痛寒热此肝经气症也用人参败毒散二剂表症已退用小柴胡加芎归枳殻桔梗四剂而愈
　　一妇人久鬰右乳内肿硬此肝经血症也用八珍加逺志贝母柴胡青皮及隔蒜炙兼神效瓜蒌散两月余而痊
　　一妇人先热渇至夜尤甚后两乳忽肿肝脉洪数乃热入血分用加味小柴胡汤而愈
　　一妇人因怒左乳作痛发热因表散太过肿热殊甚用益气养荣数剂热止脓成因不即针益肿胀热渇针之脓大泄仍服前汤月余而愈
　　一妇人因怒左乳作痛胷膈不利此属肝脾气滞以方脉流气饮加木香青皮四剂而安
　　一妇人脓清肿硬面黄少食内热晡热自汗盗汗月经不行此肝脾气血俱虚也用十全大补加逺志贝母及补中益气各三十余剂外用葱熨法而消一妇人脓成胀痛余欲针之不从至数日针出败脓三四碗许虚症蜂起几至危殆用大补之剂两月余始愈
　　一妇人素弱多鬰患时疫后脾胃愈虚饮食愈少因怒右乳脇红肿应内作痛或用炒麸皮熨之内痛益甚服加减四物汤肿势愈大胸脇背心相引而痛余谓病后脾弱怒复伤肝用八珍加陈皮黄茋柴胡山栀白芷八剂稍愈去白芷加青皮木香桔梗又六剂而安
</div>
    <div class="pagination">
<a href="薛氏医案_page116.html">上一页</a><span>...</span><a href="薛氏医案_page112.html">112</a><a href="薛氏医案_page113.html">113</a><a href="薛氏医案_page114.html">114</a><a href="薛氏医案_page115.html">115</a><a href="薛氏医案_page116.html">116</a><span class="current-page">117</span><a href="薛氏医案_page118.html">118</a><a href="薛氏医案_page119.html">119</a><a href="薛氏医案_page120.html">120</a><a href="薛氏医案_page121.html">121</a><a href="薛氏医案_page122.html">122</a><span>...</span><a href="薛氏医案_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
