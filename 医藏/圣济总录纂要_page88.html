<!DOCTYPE html>
<html>
<head>
    <meta charset="UTF-8">
    <title>圣济总录纂要 - 第 88 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣济总录纂要 - 第 88 页/共 101 页</h1>
    <div class="content">　　蛊毒
　　论曰蛊毒者岭南人多作之凡病人中蛊其状令人心腹切痛如有物咬或吐下血不即治之蚀人五脏尽即死欲知是此当令病人吐水沉者是浮者非亦有以虫蛇合作蛊药着饮食中使人病瘕此一种一年死治之之法当服药使呼蛊姓名即去亦有服诸药而制伏者蛊毒方　治卒中蛊毒下血如鵞肝昼夜不絶脏腑壊败待死
　　败鼓皮
　　烧灰酒服三钱须防自当呼主姓名即差
　　试中蛊毒方
　　鸡子【一枚】
　　煮熟去殻以小银簪一枝挿在蛋内含口中一顿饭时视簪蛋俱黒即是中蛊　倘若人与饮食以犀角搅之有白沫泛起即有毒也用后方
　　石榴皮饮　治中蛊毒
　　石榴根皮【东引者】
　　剉一两煎浓汁饮之即吐出活物
　　又方　治中蛊毒吐下血如烂肝
　　苦瓤【一枚】
　　水二升煮取一升服立吐即愈　又方煮苦瓠令消服神騐
　　治蛊毒神騐方
　　胡荽根
　　捣烂绞汁半升和酒服之立下
　　治蛊毒神騐方
　　玳瑁
　　以水磨浓汁饮服一盏即解
　　治中蛊毒或吐下血如烂肝方
　　蚯蚓【十四枚】
　　以苦酒二升渍之蚓死但服其汁已死者皆可活
　　治虾蟆及蝌蚪蛊得之心腹胀满口干思水不能食闷乱大喘而气絶方
　　车辖脂【半升】
　　和温酒一升渐渐服之其蛊自出
　　又方
　　刺猬皮
　　烧过为末水服三钱当吐出毒
　　治蛊毒方
　　牡丹根
　　捣罗为末每服一钱日三良
　　治中蛊毒方
　　胡荽子【五合】
　　酒二升煮汁一升服之
　　狗咬　治狗咬方
　　甘草　杏仁【一两】　紫苏【五钱】
　　水四升煎去滓温服更以三味末傅咬处
　　又方
　　生铁
　　不拘多少煮令有味洗之
　　又方
　　干姜
　　为末内疮中立差
　　猘犬齧
　　论曰猘犬齧者犬发狂疾跑躁齧人若中之令人疼痛不止发狂如犬声不急治之亦能杀人男子过三日不治妇人过五日不治
　　治猘犬齧方
　　地榆【一两】
　　水二升煮汁一升饮之兼为末傅疮上每服末三钱白汤下日三服忌酒若疮已差者捣生韭汁饮三升
　　又方　治猘犬齧疮
　　矾石
　　为细末掺内疮中裹之立止痛其疮即愈
　　又方
　　生地黄
　　捣汁饮四五合并涂疮口
　　治猘犬齧方
　　小儿胎髪【炒】　新香附　野菊花
　　研细末酒调服尽醉
　　又方
　　防屎【二升】
　　烧存性为末傅疮上
　　蛇螫
　　论曰诸蛇螫人如青竹赤练虺蛇地匾之类皆有大毒倘中人不急治之则能杀人也
　　雄黄散　治诸蛇毒螫人欲死佩之兼辟蛇毒
　　雄黄　干姜【各等分】
　　共为细末傅螫处如辟蛇毒用小绢袋盛系臂上男左女右蛇闻药气逺避
　　香白芷散　治诸蛇螫辟蛇毒
　　香白芷　雄黄　蓼根【各等分】　麝香【少许】
　　共为末醋调傅螫处立愈欲辟蛇焚之即逺遁去一方用菊花根汁调傅尤妙
　　治一切蛇螫方
　　金线重楼
　　水磨少许傅螫处又为细末酒调饮之
　　治毒蛇螫人方
　　地榆根
　　捣烂绞汁饮之兼渍之
　　治蛇入口并入七孔中方
　　母猪尾尖割断沥血滴口中即出
　　治蛇螫方
　　鳯僊花
　　捣烂傅之即愈
　　辟蛇方
　　若蛇到烧羖羊角令有烟出蛇即去矣
　　治蛇齧方
　　人粪
　　先以火酒洗过次以粪傅齧处差
　　治蝎螫人方
　　活蜘蛛【一枚】
　　烂研取汁傅之即差
　　治九里蜂螫方
　　处士刘汤隐居王屋山曽见一大蜂误落蛛网为蜂所螫坠地俄顷蛛腹胀欲裂徐徐行入草中咬开芋梗以伤就咬处磨之良久腹渐消轻走如故自后有被蜂螫者将芋梗之即愈
　　治蜂螫人方
　　羊酥
　　傅之即愈
　　蜘蛛虫等咬伤方
　　綉铁
　　即铁上鏥衣取和独蒜磨傅咬处
　　治蜈蚣咬伤方
　　取活蜘蛛一枚放咬处则能吸其毒如蜘蛛死痛未未知更着生者以愈为度
　　又方
　　蜗牛
　　挎取汁滴入咬处
</div>
    <div class="pagination">
<a href="圣济总录纂要_page87.html">上一页</a><span>...</span><a href="圣济总录纂要_page83.html">83</a><a href="圣济总录纂要_page84.html">84</a><a href="圣济总录纂要_page85.html">85</a><a href="圣济总录纂要_page86.html">86</a><a href="圣济总录纂要_page87.html">87</a><span class="current-page">88</span><a href="圣济总录纂要_page89.html">89</a><a href="圣济总录纂要_page90.html">90</a><a href="圣济总录纂要_page91.html">91</a><a href="圣济总录纂要_page92.html">92</a><a href="圣济总录纂要_page93.html">93</a><span>...</span><a href="圣济总录纂要_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
