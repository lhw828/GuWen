<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 23 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 23 页/共 33 页
  </h1>
  <div class="content">
   人参宜否
　　治嗽方中多用人参，以其肺虚故也。然肺受火邪久嗽喘满吐血，与夫阴虚火动，午后发热兼嗽者，切宜忌之。然肺受寒邪喘嗽，与夫阳虚火动，昼夜发热兼嗽者宜用，亦须知母、贝母、天门冬、麦门冬、栝蒌之类，择其一、二味监制可也。丹溪云予每治病，某药为引经，以某药为监制是也。（《心法附余》）
　　涩药不可轻用
　　今人治嗽，多喜用罂粟壳、乌梅之类。殊不知罂粟壳其性紧涩，乌梅味酸，乃伤脾之剂。脾胃壮实者，服之犹可，脾胃稍弱者，未见其效，谷气先有所损矣。能慎此者，庶免后患。（《济生》）凡治咳嗽，当先各因其病根，伐去邪气，而后以乌梅、诃子、五味子、罂栗壳、款冬花之类，其性燥涩，有收敛劫夺之功，亦在所必用，可一服而愈，慎毋越其先后之权衡也。（《医统》）
　　治嗽诸药
　　五味子，在上补肺，在下滋肾，乃酸收敛而降之之剂。天门冬，保定肺气，虚而能补，热而能泻，燥而能润，但专泻而不收，体虚而热者用之，寒多者禁服。麦门冬，补肺金，润燥生津，敛嗽及肺痿，所以与五味、人参同用，为生脉之剂。人参，乃补肺气之神剂，惟肺气虚弱，则外邪得以侵之，故有气短喘嗽之证，非此不能补正而除邪也，喘嗽系阴虚火动、劳嗽吐血者勿用。阿胶，能养肝气，益肺金，定喘嗽，肺虚极损，咳唾脓血，非此不补。桑皮，泻肺气，有气喘嗽，吐血虚劳客热，及肺中水气，非此不除。款冬花，润肺消痰，古今多用之而治嗽，及治肺痿肺痈。紫菀，益肺气，去胸中寒热结气，咳逆上气。百部，治肺热久嗽，润肺益气。夫喘嗽用乌梅者，因其能收肺气也，故久嗽用之。百合，能敛肺。贝母，能润肺。半夏，乃治寒痰之剂，如形寒饮冷伤肺而咳者用之。桔梗，利膈气，如气促鼻塞喘嗽吐痰者用之。栝蒌实，甘能补肺，润能降气，故治痰嗽，利胸膈；其根名天花粉，痰嗽者用之。蛤蚧，能治久远劳嗽，及咳嗽出血。海蛤，治咳逆上气，及喘息烦满。马兜铃，止肺热咳嗽，气上逆连连不绝，痰结喘促。百药煎，能保定肺气，以温药相佐使尤佳。诃子，其味酸苦，有收敛降火之功。罂粟壳，虚劳嗽者多用，以其能收敛故也，但劫病之功多，虽急亦不宜多服。薏苡仁，古方用之，以治肺痿肺痈咳嗽涕唾上气。杏仁，下气定喘，散肺经风寒，以其能泻肺也。葶苈，治肺壅上气，咳嗽痰饮。肺中有水气者用之，以其走泄为功，大能降气者也。苏子，主肺气喘急咳逆，乃调中下气之剂。陈皮，理肺气降痰，如膈间有痰热结气，呕咳吐逆者用之。石膏，除三焦之大热，泻胃火，润肺坠痰，实热喘嗽者可用。淡竹叶，主胸中痰热。知母，润心肺，与黄柏同用，能治阴虚火动之喘嗽也。地骨皮，治劳热咳嗽。青黛，收五脏热火。若果有系寒嗽者，可用肉桂以达寒气，干姜以散寒邪。若夫外感寒喘痰嗽，用麻黄以开发。（《医宗粹言》）（节录）杏仁，散肺气，若肺中有实邪，及因风寒外束，郁炅于中者，宜用之。（《原理》）
　　疏肺诸方
　　（兼补肺方）宁嗽化痰汤，治感冒风寒，咳嗽鼻塞。桔梗枳壳（麸炒）半夏（姜汤泡七次）陈皮前胡干葛茯苓（各一钱）紫苏（一钱二分）麻黄（一钱冬月倍夏月减）桑皮杏仁（炒去皮尖各一钱）甘草（四分）水二钟，姜三片，煎八分，食远热服。（《统旨》）（按：此参苏饮变方。）苏子降气汤，治男女虚阳上攻，气不升降，上盛下虚，膈壅痰多，咽喉不利，咳嗽，虚烦引饮，头目昏眩。川当归（去芦）甘草（）浓朴（去粗皮）前胡（去芦各二两）陈皮（去白）肉桂（去粗皮各三两）紫苏子半夏曲（各五两）上为细末，每服二大钱，水一盏半，入生姜二片，枣子一个，苏五叶，同煎至八分，去滓热服，不拘时候。（《和剂》）（按：此本《千金》紫苏子汤，治脚弱上气，不用苏叶。）养肺汤，治肺感寒邪，上气喘急，咳嗽无时，声音不出，痰唾稠粘。紫菀（半两去土）款冬花（半两）杏仁（半两去皮尖）五味子（半两）白茯苓（一两）半夏（汤泡洗十余次）桂（半两去粗皮）桔梗（半两微炒）紫苏子（半两微炒）上为粗末，每服三大钱，水一大盏，生姜十片，同煎至七分，去滓微热服，不拘时候。（《卫生家宝》）《直指》养肺汤，于本方去五味子、桂，加人参、陈皮、桑白皮、甘草、乌梅。款冬花散，治寒壅相交，肺气不利，咳嗽喘满，胸膈烦闷，痰实涎盛，喉中呀呷，鼻塞清涕，头痛眩冒，肢体倦疼，咽嗌肿痛。款冬花（去枝梗）桑叶（洗焙，按：《医方大成》引作桑白皮）知母（去芦各二十两）贝母（去心麸炒）杏仁（去皮尖麸炒）半夏（汤洗七次姜制）阿胶（锉炒如珠子）甘草（各二斤半）麻黄（去根节五斤）上为粗末，每服二钱，水一盏，入生姜三片，同煎至七分去滓，食后温服。（《和剂》）又人参定喘汤，治肺气咳嗽，上喘气急，于本方去款冬花、桑叶、知母、贝母、杏仁，加人参、桑白皮、罂粟壳。华盖散，治肺感寒邪，咳嗽上气，胸膈烦满，项背拘急，声壅鼻塞，头昏目眩，痰气不利，呀呷有声。麻黄（去节根）紫苏子（隔纸炒）桑白皮（炙）杏仁（去皮尖炒）赤茯苓（去皮）陈皮（去白各一两）甘草（炙半两）上七味为末，每服二钱，水一盏，煎七分去滓，食后温服。（同上）治诸嗽久不瘥，贝母汤。贝母（一两去心姜制半日焙）黄芩（生去皮）干姜（生各一两）陈皮（去白）五味子（各一两拣）桑白皮（洗净蜜炙黄）半夏（汤浸七次）柴胡（去苗净洗）桂心（不见火各半两）木香（一分）甘草（一分炙）上为粗末，每服五钱，水一盏半，杏仁七个去皮尖碎之，生姜七片，同煎至七分，去滓热服。黄师文云：戊申冬，有姓蒋者，其妻积年嗽，制此方授之，一服瘥。以此治诸嗽，悉皆愈。（《本事》）八宝散，治嗽。罂粟壳（去穣蒂顶蜜炒）橘红款冬花百合桑白皮桔梗（炒）人参（去芦）阿胶（锉蚌粉炒成珠）上等分为粗末，每服三大钱，水一盏半，生姜五大片，乌梅一枚，北枣二个劈开，同煎至八分去滓，临卧温服。（《魏氏》）（按：此与《和剂》人参清肺汤一类，彼录在《骨蒸》中。）《宝鉴》九仙散，治一切咳嗽，于本方去橘红、百合、姜、枣，加五味、贝母为末，每服三钱，白汤点服。《袖珍》引《秘方》诸般嗽不已，于本方去款冬花、百合、桑白皮，加杏仁、木香、五味子、甘草、石膏。百花膏，治喘嗽不已，或痰中有血。款冬花百合（蒸焙）上等分为细末，炼蜜为丸，如龙眼大，每服一丸，食后临卧细嚼，姜汤咽下，含化尤佳。（《济生续方》）人参蛤蚧散，治三、二十年间肺气上喘咳嗽，咯唾脓血，满面生疮，遍身黄肿。蛤蚧（一对全者，河水浸五宿，逐日换水，洗净去腥气，酥炙黄熟。）甘草（炒紫）杏仁（去皮尖炒各五两）人参茯苓贝母桑白皮知母（各二两）上为细末，净瓷合子内盛，每日如茶点服，一料永除，神效。（《御药院方》）紫菀茸汤，治饮食过度，或叫呼走气，或食煎，邪热伤肺，咳嗽咽痒，痰多唾血，喘急胸满胁痛，不得安卧。紫菀茸（洗）经霜桑叶款冬花百合（蒸焙）杏仁（去皮尖）阿胶（蛤粉炒）贝母（去心）蒲黄（炒）半夏（泡汤七次各一两）犀角（镑）甘草（炙各半两）人参（半两）上咀，每服四钱，水一盏半，生姜五片，煎至八分去滓，食后温服。（《济生》）
　　润肺诸方
　　治上气咳嗽，苏子煎方。苏子白蜜生姜汁地黄汁杏仁（各二升）上五味，捣苏子，以地黄汁、姜汁浇之，以绢绞取汁，更捣，以汁浇又绞，令味尽去滓。熬杏仁令黄黑，治如脂，又以向汁浇之，绢绞往来六、七度，令味尽去滓。内蜜合和，置铜器中，于汤上煎之，令如饴。一服方寸匕，日三夜一。（崔氏无地黄汁）（《千金》）（按：《千金》又有杏仁煎，方中苏子水研绞汁七合。《兰台轨范》举其方曰：苏子绞汁始有力。）阿胶丸，平肺气。阿胶人参茯苓百合贝母桔梗五味子山药（各一两）甘草（半两）半夏（一分）上为细末，炼蜜和丸，如弹子大，每服一丸，水一盏，入生姜三片，煎至七分，和滓温服食前。（《鸡峰》）治肺热咳嗽吐脓血，兼骨蒸寒热者，用新鲜百合八两，配知母、川贝母、天门冬、麦门冬、怀生地、薏苡仁、北沙参各四两，熬膏炼蜜收，每早晚各服十余匙，人参汤调服。（《汇言》引《缪氏家珍》）（按：《明医指掌》曰：药须临卧时服，细细咽下，则能入于肺也。盖如此二方，最宜细细咽下为佳。）《短剧》疗咳，生姜五味子汤方。五味子（五分）生姜（八两）紫菀（一两）半夏（二两洗）吴茱萸（一两）款冬花（半两）细辛（一两）附子（一枚炮）茯苓（四两）甘草（二两炙）桂心（一两）上十一味切，以水一斗，煮取五升，分温三服，老人可服五合。（《外台》）《圣惠》治气嗽，呼吸短气，心胸不利，不思饮食，干姜散，于本方去生姜、紫菀、半夏、吴茱萸、茯苓，加干姜、白术、木香。深师疗肺气不足，逆满上气，咽喉中闭塞短气，寒从背起，口中如含霜雪，语言失声，甚者吐血，补肺汤方。五味子（三两）干姜（二两）款冬花（二两）桂心（一尺）麦门冬（一升去心）大枣（一百枚劈）粳米（二合）桑根白皮（一斤）上八味切，以水一斗二升，先煮枣并桑白皮、粳米，五沸后，内诸药煮取三升，分三服，忌生葱。（《外台》）黄建中汤，加半夏曲、生干姜、五味子同煎，空心吞安肾丸，治肾经虚寒，咳嗽痰唾，面色黧黑，小腹动气作痛。（《直指》）真武汤，凡年高气弱久嗽通用，仍间服养正丹（同上）治肺胃俱虚，咳嗽涎沫，间有血丝，不能食，四味理中汤，浓煎北五味子汤调下。久嗽痰饮去多，肺故虚损，若用补肺药，反伤脾胃，不如干姜等助脾，使土旺生金，肺气安妥也。（《澹寮》）加味理中汤，治肺胃俱寒，咳嗽。人参白术干姜（不炒）甘草（炙）半夏茯苓橘红细辛北五味子（等分）上细锉，每服二钱半，姜枣煎，食前服，曾经解利者通用。（同上）治冷嗽方，寒嗽痰薄，呷热汤暂止者，宜理中汤加五味子。（《朱氏》）吾乡沈方伯良臣，患痰嗽，昼夜不能安寝，屡易医，或曰风曰火曰热曰气曰湿，汤药杂投，形羸食减，几至危殆，其子恳求治于张致和。张脉之，乃曰：脉沉而濡，湿痰生寒，复用寒凉，脾家所苦，宜用理中汤加附子。其夜遂得贴枕，徐进调理之剂果安。或曰：痰证用附子何也？殊不知痰多者，戴原礼常用附子疗治之，出《证治要诀》。（《续医说》）乌梅丸，治气血不充，胃中虚寒，遏大便湿热于内而作咳嗽者。盖大肠与肺相为表里，治宜益气血、散胃寒为主。（《原理》）治寒嗽如神。川姜（一两）人参（半两）上并为末，溶软饧为丸，如弹子大，每用一丸，含化咽津。（《卫生十全》）治咳，喉如鼾声为虚，与独参汤一、二服自退，多服数十剂痊愈。（《痰火门》）
　　清肺诸方
　　治热嗽方，热嗽痰浓，鼻热腥气，饮冷水而暂止者，宜以小柴胡汤治之。（《朱氏》）治一妇人时行感寒咳嗽，遂用小柴胡汤去人参、姜、枣，只加北五味子煎服愈。（《妇人良方》）清镇丸，治热嗽。小柴胡汤内，加人参一倍。青黛（半两）上为细末，面糊丸，如桐子大，每服五十丸，生姜汤下。（《保命集》）《宝鉴》人参清镇丸，治热止咳，消痰止喘，于本方去大枣，加麦门冬、陈皮、五味子。黄连解毒汤，治咳而喘急，面赤潮热，脉洪大。（《病机汇论》）若咳而属胃火有痰，宜竹叶石膏汤。（《内科摘要》）（互见前诸嗽证治中。）石膏散，治热嗽喘甚者。石膏（二两）甘草（半两炙）上为末，每服三钱，新汲水下，又生姜汁、蜜调下。（《宣明》）《神效名方》加人参半两去芦。二母宁嗽汤，治因伤酒食，胃火上炎，冲逼肺金，以致咳嗽吐痰，经旬不愈，一服即瘥。知母（去毛钱半）贝母（去心钱半）黄芩（一钱二分）山栀仁（一钱二分）石膏（二钱）桑白皮（一钱）茯苓（一钱）栝蒌仁（一钱）陈皮（一钱）枳实（七分）五味子（十粒）生甘草（三分）上锉一剂，生姜三片，水煎，临卧时，细细逐口服。（《医鉴》）清金化痰汤，因火者，咽喉干痛，面赤，鼻出热气，其痰嗽而难出，色黄且浓，或带血丝，或出腥臭。黄芩山栀（各一钱半）桔梗（二钱）麦门冬（去心）桑皮贝母知母栝蒌仁（炒）橘红茯苓（各一钱）甘草（四分）水二钟，煎八分，食后服。如痰带血丝，加天门冬、阿胶各一钱。（《统旨》）《济世全书》清火宁嗽汤，于本方去山栀、知母、栝蒌仁、橘红，加枳实、前胡。《回春》清肺汤，于本方去知母、栝蒌仁，加当归、天门冬、杏仁、五味子。梅青丸，平肺气，止咳嗽，利咽膈，化痰涎。青黛（二钱半）半夏（四两汤洗七次）硝石（三两）桔梗天南星（生）蛤粉（各一两）白矾上件捣罗为末，水浸饼为丸，如豌豆大，每服五、六十丸，食后温生姜汤下。（《御药院方》）（按：丹溪治咳嗽声嘶，此血虚火多，用青黛、蛤粉为末，蜜丸含化，盖其所本。俱系本于《医说》引《类编》痰嗽不寐而脉浮，用蚌粉炒红，拌青黛少许，淡齑水滴麻油数点调服者，宜参阅。）碧玉丹，治顿嗽无时，连声不已，与食吐出而后止。白嫩天花粉（六钱）南星（姜矾牙皂汤煮熟）九制胆南星（各四钱）熟石膏（六钱）青黛（二钱）冰片（六厘）共为极细末，白蜜调，每服三、四岁者一钱五分，周岁者钱许。第一服用玄明粉三分，枳壳一分，同白姜、萝卜汤送下，伤风身热姜汤下，服后仰卧片时，忌食油醋、葱韭、咸辣等物。（《医意商》）（按：《本草汇言》引《方脉正宗》治顿呛，用枇杷叶、前胡、防风、薄荷、杏仁、桑皮、蒌仁、桔梗、甘草、升麻，水煎。又有龚云子方。并宜考。）
　　豁痰诸方
　　陷胸汤，专治郁热咳嗽，痰吐不出。（《诸证辨疑》）（按：此盖小陷胸汤。）三子养亲汤，治高年咳嗽，气逆痰痞。（《韩氏医通》）（方见《喘》门）六安煎，治风寒咳嗽，及非风初感，痰滞气逆等证。陈皮（一钱半）半夏（二、三钱）茯苓（二钱）甘草（一钱）杏仁（一钱去皮尖切）白芥子（五、七分老年气弱者不用）水一钟半，加生姜三。五、七片，煎七分，食远服。（《景岳》）二妙丹，治男子妇人因思虑之极，喘满痰涎作声，生姜汁调苏合香丸，仍用二陈汤加枳壳、木香煎，调苏合香丸，下养正丹五十粒。（梁国佐取效方）（《朱氏》）
　　泻肺诸方
　　一人形长色苍瘦，年逾四十，每遇秋凉，病咳嗽气喘不能卧，春暖即安，病此十余年矣。医用紫苏、薄荷、荆芥、麻黄等以发表，用桑白皮、石膏、滑石、半夏以疏内，暂虽轻快，不久复作。汪诊之，脉颇洪滑，此内有郁热也。秋凉则皮肤致密，内热不能发泄，故病作矣。内热者，病本也。今不治其本，乃用发表，徒虚其外，愈不能当风寒，疏内徒耗其津，愈增郁热之势。遂以三补丸，加大黄酒炒三次、贝母、栝蒌丸服，仍令每年立秋以前，服滚痰丸三、五十粒，病渐向安。（《类按》）（按：三补丸系黄芩、黄连、黄柏三味。）清中含化丸，治咳嗽吐臭痰。大黄（一两）石膏（六钱）薄荷（二钱）生蜜丸如弹子大，徐徐含化。（《大还》）《博济方》治大人小儿咳嗽大妙，犀灰散。巴豆杏仁（去尖）半夏（各等分）上用一合子盛之，以赤石脂闭缝了，用三斤炭火令透赤，即取出放冷，细研如粉，小儿半字，淡姜汤调下。大人咳嗽，姜汤下。（《幼幼》）治诸般嗽疾。天南星半夏（各一两各使姜汁浸一宿）猪牙皂角（去黑皮并子）杏仁（去皮尖面炒黄）青黛（各半两）焰硝（三钱）巴豆（二十一粒去壳生用）上一处为末，姜糊丸，如绿豆大，每服七丸，临卧姜汤下，小儿五丸。（《本事续集》）（按：《宝鉴》透罗丹，治痰实咳嗽，用皂角、黑牵牛、半夏、大黄、杏仁、巴豆。其意相似，宜参。）治痰涎壅结，咳嗽咽痛，硝矾丸。白矾焰硝（各等分）上为细末，入锅子内捺实，以生茶叶数片盖之，火通红，伏火为度，茶叶旋添，直待伏火后，却连锅子入地坑一宿，取出为细末，糯米粥为丸，如梧桐子大，朱砂为衣，每服三丸，姜汤送下，食后临卧服。（《卫生家宝》）
　　收涩方法
　　治嗽多用粟壳，不必疑，但要先去病根，此乃收后药也，治痢亦同。（《丹溪》）多年久咳嗽，先嚼哑芙蓉，只用一分许，后即服神功。久年咳嗽用神功，枸杞、苁蓉及款冬，各秤一两分四剂，苦参减半水煎同。（四味分四剂，水煎服后，用烟筒散熏之，连熏五、六次即愈。）（《云林神彀》）
　　熏法
　　《古今录验》疗咳，腹胀，气上不得卧，身体水肿，长孙振熏法。蜡纸一张，熟艾薄布遍纸上。熏黄（末三分）款冬花（末二分）上三味并遍布艾上，着一苇筒卷之，寸别以绳系之，烧下头，烟，咽之亦可，三十咽，讫则瘥，欲尽三剂，一百日断盐醋，日一，每三寸，三日尽一剂。（《外台》）又崔氏疗久咳不瘥熏法，用款冬花一味。有人病久嗽，肺虚生寒热，以款冬花焚三、两芽，俟烟出，以笔管吸其烟满口，则咽之，至倦则已。凡数日之间，五、七作，瘥。（《本事衍义》）久嗽不应，可用熏法，款冬花将蜜拌润焙干，入有嘴壶中烧，吸烟咽之。若胸中闷，举起头，以指掩定烟，稍间再吸。（《医通》）
　　灸法
　　久嗽，最宜灸膏肓穴，其次则宜灸肺俞等穴，各随证治之。若暴嗽则不必灸也。（《资生经》）治嗽，灸天突穴、肺俞，大泻肺气。（《丹溪》）
　　脏腑类
　　喘
　　喘古又称之上气，气即气息之谓，故巢太医书，以短气少气等，并而为一门。今亦取彼二证，以附于后。若夫喘与嗽者，证治相因，则宜与前卷互参，固不待言矣。
　　源由
　　肺主于气，邪乘于肺则肺胀，胀则肺管不利，不利则气道涩，故气上喘逆鸣息不通。（《病源论》）肺主气也，一呼一吸，上升下降，荣卫息数，往来流通，安有所谓喘。惟夫邪气伏藏，痰涎浮涌，呼不得呼，吸不得吸，于是上气促急，填塞肺脘，激动争鸣，如鼎之沸，而喘之形状具矣。有肺虚挟寒而喘者，有肺实挟热而喘者，有水气乘肺而喘者，有惊忧气郁肺胀而喘者。又有胃络不和，喘出于阳明之气逆；真元耗损，喘生于肾气之上奔。如是等类，皆当审证而主治之。（《直指》）愚谓上气者，气上而不下也。人之气以呼吸出入相通，今气壅满于胸臆，出应急而入应不下，谓之上气。呼出心与肺，吸入肾与肝，肺主乎气，为五脏盖。今气壅则肺叶张，秘塞气道而不下，作喘急也。亦有下元气虚，根本不固，致气泛壅，上气喘息，甚者唇白，鼻头焦黑，为危恶之证，宜急以温暖镇坠固气药投之。（《万安方》引《可用方》）有自童幼时，被酸咸之味，或伤脾，或抢肺，以致痰积气道，积久生热，妨碍升降而成哮证，一遇风寒即发。缘肺合皮毛，风寒外束，弗得发越，内热壅郁，新痰复生，因新痰而致旧痰并作也。是以气高而哮，抬肩拮项，不得仰卧，面赤头疼，恶寒发热。治宜散表，表散热解，气道流通，庶亦暂可。有饮食浓味伤脾，不能运化而发者，脾伤则津液不得布散而生痰涎，壅塞经隧，肺气为之不利，则胸满腹痛，盗汗潮热，昼夜发哮，声如拽锯。治宜消食健脾，清痰利气，斯亦定矣。有房劳太过，肾水衰少，不能制火下降，火寡于畏而侮所胜，肺金受伤，金伤则生化之源绝矣。病则下午潮热，哮声如雷，头疼面赤，盗汗烦躁，昼轻夜重，脉数无力。治当补肾制火，清金润燥，庶或得安。有气逆而发者，经曰怒则气上，有升无降，又曰大怒则火起于肝，又曰上升之气自肝而出，中挟相火。肺虚不能平木，病则胸满胁痛，耳聋眼赤，气出如火，治宜抑肝利气。是疾也，气浓者当劫而吐之，拔其病根，根拔又当速补中气，中气充实，痰不再作矣。（《赤水》）（按：病因诸说，更见证治总说及虚实条中，宜参看。）
　　喘嗽之异
　　肺为五脏六腑之华盖，主行气温于皮毛。形寒饮冷则伤肺，肺一受邪，安能统摄诸气，气乱胸中而病生焉，重则为喘，轻则为嗽。喘之为病，由痰实而气不散，上激咽喉，哮吼作声，咯不出，咽不下，憧憧而急，喝喝而散，张口抬肩，摇身辊肚。嗽之为病，由气激而痰随上浮，风生喉靥，淫淫如痒，习习如哽，涕唾稠浓，声音重浊，甚则续续不已，坐卧不安。所以古人于喘嗽二证，治法颇同，但剂有轻重耳。（《简易》）
　　脉候
　　脉出鱼际，逆气喘息。（《脉经》）上气喘息低昂，其脉滑，手足温者生，脉涩，四肢寒者死。上气注液，其脉虚宁宁伏匿者生，坚疆者死。（同上）（按：《千金翼》作其脉虚慢伏匿者生，牢弦者死。）其脉滑者生，快者死也。（《病源论》）（《千金翼》大而快者死。）大凡喘脉宜浮迟，不宜急数。（《原理》）脉来弦紧而有力者，实也。脉见紧促短数者，虚也。沉实有力者，实也。实则可治，虚不可为。证虚而脉实兼缓者可治，证实而脉虚兼数者难治。（《绳墨》）喘有虚有实，有缓有急者矣。且如实喘可治而虚不可为，缓则易治而急不可施。设若喘气虽急，而脉势和缓者可治；喘势不急，而脉势急促者难治。喘势又急而脉势虚促者不治，散乱者不治，歇止者不治。（同上）气盛有邪之脉，必滑数有力，而气虚无邪之脉，必微弱无神，此脉候之有不同也。具有外见浮洪，或芤大至极，而稍按即无者，此正无根之脉也；或往来弦甚而极大极数，全无和缓者，此正胃气之败也，俱为大虚之候。但脉之微弱者，其真虚易知，而脉之浮空弦搏者，其假实难辨。然而轻重之分，亦惟于此而可察矣，盖其微弱者犹顺而易医，浮空者最险而多变。若弦强之甚则为真脏，真脏已见，不可为也。（《景岳》）凡病喘促，但察其脉息微弱细涩者，必阴中之阳虚也；或浮大弦芤按之空虚者，必阳中之阴虚也。大凡喘急不得卧，而脉见如此者，皆元气大虚，去死不远之候。若妄加消伐，必增剧而危。若用苦寒或攻下之，无不即死。（同上）大抵喘属肺中火盛，脉浮滑者可治；若沉滑，为肾虚阴火上逆，难治。（《医通》）两寸脉下陷者死。（《苍生司命》）
　　证治总说
　　凡喘证，世为危恶之疾，有病喘数十年，每发至危笃而复愈者，有忽因佗疾，才发喘而便致不救者，有利下而愈者，有因泻而死者，有服金石药接助真气而愈者。以诸家所说亦不同，使学人莫知适从，或才见发喘，便以为不可治者。凡喘而不得卧者，若咳嗽而喘息有音、不得卧者，是阳明经气逆也。若肺胀膨膨而喘者，皆当于春秋之交发作，宜以温中下气等药治之。若但坐而不得卧，卧而气上冲者，是水气之客肺经也，当身肿小便不利。夫水者循津液而流行，水气上乘于肺，故喘而不得卧。支饮亦上喘不得眠，身体肿者，此欲变为水证也。《内经》曰：诸痿呕喘，皆属于上。（脉浮紧者，与小青龙汤，大桂枝汤。脉沉弦者，与泻肺汤、万安丸。）若四肢厥冷，脉息沉细，或寸大尺小，六脉促急，或心下胀满或结硬，或冷汗自出，或大便频数，气急喘促，或咽喉不利者，此是本气极虚，内外挟寒冷所致，使阴寒内消，阳气得复则愈，宜用返阴丹、来苏丹及理中汤、四逆汤之类。《内经》曰：阴争于内，阳扰于外，魄汗未藏，四逆而起，起则熏肺，使人喘喝。及着灸诸穴，若灸之手足不温，气息转高者，此名五脏气逆，肾水乘克于心，为大逆不可治。《内经》曰连经则生，连脏则死者，正谓此也。其余如阳明病，汗出不恶寒，腹满而喘，有潮热者，宜下之。若脉浮无汗而喘者，乃太阳证尚在，宜麻黄汤。若表邪未解，误服下药利不止，脉促，喘而汗出者，宜葛根黄连黄芩汤。若微喘者，桂枝浓朴杏子汤。汗出而喘若无大热者，宜麻黄杏子甘草石膏汤。若表邪未解，心下有停水，喘而发热或呕者，小青龙汤。肺痹者亦烦满喘而呕，心下痹者亦上气而喘，及香港脚喘满之类，此皆因他疾而发喘，当只从本病治之，则喘证自已，不专用治喘之药。（《鸡峰》）凡人患喘，其证有三：一曰寒，二曰热，三曰水。病热者，发于夏而不发于冬。冷病者，遇寒则发也。水病者，胸膈满闷，脚先肿也。热病者，宜蛤蚧丸。冷病，宜煮肺散。水病审其冷热虚实。虚而冷者，紫金丹。热而实者，防己丸。此出《养生必用方》，不合防己丸，但言腹有湿热。欲验喘疾是水不是水者，小便涩，脚微肿而喘者，水证也，当作水治之。小便不涩，脚不肿，只作喘治之。沈存中《良方》蒲颓叶、孙大资麻黄梓朴汤，不拘冷热，皆可服也。（《医说》引《医余》）肺虚肺寒，必有气乏表怯、冷痰如冰之证，法当温补，如官桂、阿胶之类是也。肺实肺热，必有壅盛胸满、外烘上炎之状，法当清利，如桑白皮、葶苈之类是也。水气者，漉漉有声，怔忪浮肿，与之逐水利小便，如小半夏茯苓汤、五苓散辈。惊忧者，惕惕闷闷，引息鼻张，与之宽中下气，如四七汤、桔梗枳壳汤辈。阳明之气下行，今逆而上行，古人以通利为戒，如分气紫苏饮、《指迷》七气汤加半夏、二陈汤加缩砂施之为当。真阳虚惫，肾气不得归元，固有以金石镇坠、助阳接真而愈者，然亦不可峻骤，且先与安肾丸、八味丸辈，否则人参煎汤，下养正丹治之。雄黄、麻黄、马兜铃、汉防己、鸡内金诸品，非不主喘也，如前治法，大要究其受病之原。至若伤寒发喘，表汗里下；香港脚喘满，疏导收功。此则但疗本病，其喘自安，丸机之士，可以举隅而反矣。（《直指》）戴云：有痰喘，有气急喘，有胃虚喘，有火炎上喘。痰喘者，凡喘便有痰声。气急喘者，呼吸急促而无痰声。有胃虚喘者，抬肩撷肚，喘而不休。火炎上喘者，乍进乍退，得食则减，食已则喘。大概胃中有实火，膈上有稠痰，得食入咽，坠下稠痰，喘即止。稍久食已入胃，反助其火，痰再升上，喘反大作。俗不知此，作胃虚治以燥热之药者，以火济火也。昔叶都督患此，诸医作胃虚治之不愈，后以导水丸利五、六次而安矣。（《金匮钩玄》）哮证喘吼如水鸡之声，牵引背胸，气不得息，坐卧不安，或肺胀胸满，或恶寒肢冷。病者夙有此根，又因感寒作劳气恼，一时暴发，轻者三、五日而宁，重者半月或一月而愈。治法专以祛痰为先，兼用解散，如九宝汤、三拗汤、苏子降气汤皆可选用。（《统旨》）
　　虚实
　　（虚似实、实似虚治验）哮喘之证，有实有虚，盖因痰火内郁，厥气上逆所致。但实者气盛而息粗，多系外感；虚者气微而息迟，多由内伤。治疗之法，虚者补之以甘温，实者散之以辛凉，加之以治火治痰之剂，无有不效。学人临证，宜深察焉。（《原理》）气喘之病，最为危候，治失其要，鲜不误人，欲辨之者，亦惟二证而已。所谓二证者，一曰实喘，一曰虚证也。此二证相反，不可混也。然则何以辨之？盖实喘者有邪，邪气实也；虚喘者无邪，元气虚也。实喘者，气长而有余；虚喘者，气短而不续。实喘者，胸喘气粗，声高息涌，膨膨然若不能容，惟呼出为快也；虚喘者，慌张气怯，声低息短，皇皇然若气欲断，提之若不能升，吞之若不相及，劳动则甚而惟急促似喘，但得引长一息为快也。此其一为真喘，一为似喘。真喘者其责在肺，似喘者其责在肾。何也？盖肺为气之主，肾为气之根。肺主皮毛而居上焦，故邪气犯之，则上焦气壅而为喘，气之壅滞者，宜清宜破也。肾主精髓而在下焦，若真阴亏损，精不化气，则下不上交而为促，促者断之基也，气既短促而再加消散，如压卵矣。（《景岳》）（按：此下说脉候，既出上。）凡虚喘之证，无非由气虚耳。气虚之喘，十居七八，但察其外无风邪、内无实热而喘者，即皆虚喘之证。若脾肺气虚者，不过在中上二焦，化源未亏，其病犹浅。若肝肾气虚，则病出下焦，而本末俱病，其病则深，此当速救其根以接助真气，庶可回生也。其有病久而加以喘者，或久服消痰散气等剂而反加喘者，或上为喘咳而下为泄泻者，或妇人产后亡血过多，则营血暴竭，孤阳无根据而为喘者，此名孤阳绝阴，剥极之候，已为难治，更毋蹈剥肤之戒也。（同上）实喘之证，以邪实在肺也。肺之实邪，非风寒则火邪耳。盖风寒之邪，必受自皮毛，所以入肺而为喘。火之炽盛，金必受伤，故亦以病肺而为喘。治风寒之实喘，宜以温散。治火热之实喘，宜以寒凉。又有痰喘之说，前人皆曰治痰，不知痰岂能喘，而必有所以生痰者，此当求其本而治之。（同上）实喘之证有四：一曰风寒，夫肺之合皮也，其荣毛也。风寒之邪，受自皮毛，故得以入肺而为喘。其治则宜辛散，如定喘汤、参苏饮之类是也。一曰火热，夫肺属金，其畏火。火热炽盛，金气必伤，故亦以病肺而为喘。其治宜用寒凉，如泻白散、桑白皮汤之类是也。一曰气逆，夫肺居上焦而司气化。若暴怒所加，上焦闭郁，则呼吸奔迫而为喘。其治则宜开散或润降之，如四磨、四七、苏子降气之类是也。一曰水饮，夫肺气清虚，不容一物。若痰饮水气上乘于肺，则气道壅塞而为喘。其治则宜消导，如神秘、导痰、二陈、半夏、茯苓之类是也。而虚喘之证有二：一者由乎脾肺。夫肺为气之主，而脾则肺之母也。脾肺有亏则气化不足，不足则短促而喘，此病在上中二焦，而根蒂未伤，其病，犹浅，且补益其气，则喘自止，有热者生脉散，无热者独参之类是也。一者由乎肝肾。夫肾为气之根，而肝则肾之子也。肝肾有亏则气道不纳，不纳则浮散而喘，此病出乎下焦，而本末俱病，其病则深。非速救其根，则气不复，轻者八味肾气，重者黑锡、正元之类是也。（《病机汇论》）邵新甫曰：喘证之因，在肺为实，在肾为虚，先生揭此二语为提纲。其分别有四：大凡实之寒者，必挟凝痰宿饮，上干阻气，如小青龙、桂枝加朴杏之属也。实而热者，不外乎蕴伏之邪，蒸痰化火。有麻杏甘膏、《千金》苇茎之治也。虚者有精伤、气脱之分。（《临证指南》）丹溪谓新病属实，久病属虚。按新病亦有虚者，如其人本虚而忽感风寒，是新病亦有虚也。久病亦有实者，如其人痰塞肺窍，久而不开，喘何由除，是久病亦有实也。（《医碥》）若虚喘脉微，色青黑，四肢厥，小便多，以《活人书》五味子汤或四磨汤。（《丹溪》）东阳一羽士，年五十余，素有喘病，九月间得发热恶寒证，喘甚，脉洪盛而似实。一医作伤寒治而用小柴胡汤加枳壳、陈皮等药，六日后欲行大承气。一医曰不可，当作伤食治，宜用枳实导滞丸。争不决，召予视之。二医皆曰：脉实气盛，当泻。予为诊后晓之曰：此火盛之脉，非真实也。观其短气不足以息，当作虚治而用补中益气汤，加麦门冬、五味子，入附子三分煎服。二帖脉收敛而病轻减，六帖病痊安。（《正传》）盘溪周训导舜卿，年五十时，患痰火之证，外貌虽，禀气则浓，性不喜饮。请朱医视脉，孟浪指为虚火，用补中益气汤加参、术各五钱。病者服药超时，反致气喘上升，喘息几不能活。复延钱中立视之，曰：此实火也，宜泻不宜补。痰气得补，火邪愈炽，岂不危殆。先用二陈汤探吐，出痰碗许，其后安寝。平明仍用二陈去半夏，加朴消、大黄，下结粪无数，其热始退。更用调理药，旬日始安。吁！不识病机，妄施补泻，鲜不败事者矣。（《续医说》）
　　遇冷则发证
　　有内热而外逢寒则发，脉沉数者，谓之寒包热。治法以仲景越婢加半夏汤发表诸方之类，及预于八九月间未寒之时，用大承气汤先下其热，至冬寒时，无热可作，喘自不发者是也。（《医统》）哮喘遇冷则发，其法有二：一属中外皆寒，温肺汤、钟乳丸、冷哮丸选用，并以三建膏护肺俞穴最妙。一属寒包热，越婢加半夏汤、麻黄定喘汤表散其邪，平时用芦吸散亦妙。古人治寒包热邪，预于八、九月未寒之时，用滚痰丸下其热痰，后至冬无热可包，则不发矣。（《医通》）（按：咳嗽预用滚痰丸，出《汪石山医案》，载在波门泻肺方中。）
　　水喘
　　（水肿为喘）水喘，有人先因咳发喘，胸膈痞闷，难于倒头，气上凑者，宜早利水道，化痰下气，若不早治必成水，宜服紫金丹。（《医说》引《医余》）（按：紫金丹当是《水气》禹余粮丸。）水病为喘者，以肾邪干肺也。然水不能化而子病及母，使非精气之败，何以至此。此其虚者十九，而间乎虚中挟实，则或有之耳。故凡治水喘者，不宜妄用攻击之药，当求肿胀门诸法治之，肿退而喘自定矣。古法治心下有水气，上乘于肺，喘而不得卧者，以《直指》神秘汤主之。但此汤性用多主气分，若水因气滞者，用之则可；若水因气虚者，必当以加减《金匮》肾气汤之类主之。（《景岳》）（按：神秘汤用陈皮、北梗、紫苏、人参、五味子、槟榔、桑白皮、半夏、甘草、姜煎服）
　　食喘
　　食喘者，凡病初起即喘急，多是停食也，或放屁，甚者或咬人，消食自愈。小儿行走气急作喘，多是食。食喘兼外感，散邪消食。经有胃喘一证，谓胃络不和，气逆作喘（胃气本下行，二肠脉亦从头走足。若不下行，而反干平上，则气喘逆）。然所以致逆者，非火则食与痰耳，审治之。（《医碥》）
　　喉中如水鸡鸣
　　肺病令人上气，兼胸膈痰满，气行壅滞，喘息不调，致咽喉有声，如水鸡之鸣也。（《病源论》）
　　呕吐
　　肺主于气，肺为邪所乘则上气，此为膈内有热，胃间有寒，寒从胃上乘于肺，与膈内热相搏，故乍寒乍热而上气，上气动于胃，胃气逆故呕吐也。（《病源论》）
　　身肿
　　肺主于气，候身之皮毛，而气之行，循环脏腑，流通经络。若外为邪所乘，则肤腠闭密，使气内壅，与津液相并，不得泄越，故上气而身肿也。（《病源论》）
　　死证
　　《葛氏方》云：上气喘嗽，肩息不得卧，手足逆冷，及面浮肿者死。（《医心方》）病气人，一身悉肿，四肢不收，喘无时，厥逆不食，脉候沉小者死，浮大者生。（《中藏》）汗出发润者为肺绝，身汗如油喘者为命绝，直视语喘满者不治。诸有笃病，正气欲绝之时，邪气盛行，多壅逆而为喘，然则喘之危恶，又安可寻常目之。（《直指》）喘甚胸前高起，此脉络散张，不治。（《原病集》）（《医通》曰：凡哮证见胸凸背驼者，此肺络散，为痼疾，不治。）凡喘病，上喘下泄者死，上喘而小便利者死。喘病危笃，鼻出冷气者，此肺绝也。（《苍生司命》）人有大病不得瘥，一朝加喘者，不治。（《保命歌括》）
　　治例
　　大抵哮喘，未发以扶正为主，已发以攻邪为主（按：此语出丹溪）。亦有痰气壅盛壮实者，可用吐法。大便秘结，服定喘药不效，而用利导之药而安者。治须使薄滋味，不可纯用凉药，亦不可多服砒毒劫药，倘若受伤，追悔何及。（《统旨》）扶正气者，须辨阴阳，阴虚者补其阴，阳虚者补其阳。攻邪气者，须分微甚，或散其风，或温其寒，或清其痰火。然发久者，气无不虚，故于消散中，宜酌加温补，或于温补中，宜量加消散。此等证候，当以元气为念，必使元气渐充，庶可望其渐愈。若攻之太过，未有不至日甚而危者。（《景岳》）膈有胶固之痰，外有非时之感，内有壅塞之气，然后令人哮喘。能温之汗之吐之，皆是良法。若逡巡调理，则虚喘宜之。人而羸瘦气弱，则宜灸其背。今考古方七首，而哮喘之大目可知矣。（《医方考》）（按：古方七首系麻黄汤、瓜蒂散、定喘汤、五味子汤、附子理中汤、六君子汤、青皮江子方。）
　　治当安五脏养肺金
　　人身难治之病有百证，喘病其最也。喘病无不本之于肺，然随所伤而互关，渐以造于其极，惟兼三阴之证者为最剧。三阴者，少阴肾、太阴脾、厥阴肝也。而三阴又以少阴肾为最剧云云。究而言之，岂但窠囊之中痰不易除，即肺叶之外，膜原之间，顽痰胶结多年，如树之有萝，如屋之有游，如石之有苔，附托相安，仓卒有难于划去者。肺金以脾土为母，而肺中之浊痰，亦以脾中之湿为母。脾性本喜燥恶湿，迨夫湿热久锢，遂至化刚为柔，居间用事。饮食入胃，既以精华输我周身，又以败浊填彼窍隧。始尚交相为养，最后挹此注彼，为外邪示岂弟，致使凭城凭社辈，得以人遂其奸。如附近流寇之地，益以巨家大族暗为输导，其滋蔓难图也，有由然矣。治法必静以驭气，使三阴之火不上升，以嘿杜外援；又必严以驭脾，使太阴之权有独伸，而不假敌饩。我实彼虚，我坚彼瑕，批瑕捣虚，迅不掩耳，不崇朝而扫清秽浊。乃广服大药，以安和五脏，培养肺金。肺金之气一清，则周身之气翕然从之下降，前此上升浊邪，允绝其源，百年之间，常保清明在躬矣。（《寓意草》）（按：喻氏论窠囊之痰，既从《医通》删正。录之《痰涎》中，今更取意与彼异者，拈出于兹，读者宜互参耳。）
　　冷水入肺宜吐下之
　　《古今录验》宫泰说：李将军儿得病，喘息甚难，并数上气呼吸，疗之不瘥遂亡。本由食饼后乃饮水得之，服五味汤不瘥，此辈皆死。是后乃有婢，得之行极而渴，饮水多，此为所发起同，与五味汤亦不瘥，然后小瘥，泰因此与三物备急药半钱，吐下得瘥。由此思惟，病之所由，以冷水入肺及入肠，寒热不消化，结聚逼迫于胃口，故令其呼吸之气息不得下过，为喘而上气息数也。宜吐下之，亦可与三物瓜蒂散吐之。（《外台》）（按：三物瓜蒂散用瓜蒂、杜蘅、人参。）
　　疏肺诸方
　　麻黄汤，肺部原有风痰，背复感寒邪而成哮喘者，此方主之。（《医方考》）治上气胸满者，麻黄石膏汤方。麻黄（四两）石膏（一枚如鸡子大）小麦（一升）杏仁（半升）浓朴（五两）上五味咀，以水一斗，先煮小麦熟丢之，下药煮取三升，去滓分三服。（深师方用治久逆上气，喉中如水鸡鸣，名小投杯汤。咳者，加五味子、半夏各半升，干姜三累。）（《千金》）（按：均气八仙汤及《幼幼集成》一方，俱自麻杏甘石汤变来，然其意一在清肺，一在驱痰，仍类列于后。）《近效》疗久上气，气急，卧不得方。紫苏叶（二两）生姜麻黄（去节）杏仁（各三两）赤茯苓桑根白皮葶苈子（各二两熬）橘皮（一两半）上八味切，以水八升，先煮麻黄去沫，下诸药和，煮取二升七合，绞去滓，分三服，每服如人行七、八里久，温服之。（《外台》）（按：《和剂》华盖散，从此方增损，既录《咳嗽》中。）治积年肺气，九宝散。大腹（并皮）肉桂甘草（炙）甘紫苏杏仁（去皮尖）桑根白皮（各一两）麻黄（去根）陈橘皮（炒）干薄荷（各三两馆本各二两）上捣为粗末，每服十钱匕，用水一大盏，童子小便半盏，乌梅二个，姜钱五片，同煎至一中盏，滤去滓，食后临卧服。两浙张大夫病喘二十年，每至秋冬辄剧，不可坐卧，百方不瘥，后得临平僧法本方服之，遂瘥。法本凡病喘三十年，服此药半年，乃绝根本，永不复发。凡服此药，须久乃效。（《苏沈》）定喘汤。白果（二十一枚去壳扎碎炒黄色）黄芩（一钱五分微炒）杏仁（一钱五分去皮尖）桑白皮（三钱蜜炙）苏子（二钱）甘草（一钱）麻黄（三钱）法制半夏（三钱如无用甘草汤泡七次去脐用）款冬花（三钱）上用水三钟，煎二钟，作二服，每服一钟，不用姜，徐徐服。金陵有一铺舍，用此方专治喘，无不取效，此其真方也。（《众妙方》）肺虚感寒，气逆膈热，作哮喘者，此方主之。（《医方考》）凡喘气实，服参、药过多，用三拗汤泻之。（《识病捷法）（按：此系麻黄汤去桂。）定肺汤，治上气喘嗽。紫菀茸北五味子橘红杏仁（去皮尖略炒）甘草（炙）真苏子（炒）桑白皮（炒）半夏（制）枳壳（制等分）上细锉，每服三钱，姜三片，紫苏五叶，煎，食后服。（《直指》）喘嗽面浮，并四肢浮者，蛤蚧一雌一雄头尾全者，清酒和蜜涂之炙熟，紫团人参似人形者半两为末，化蜡四两，和作六饼，每煮糯米薄粥一盏，投一饼搅化，细细热呷之。（《本草纲目》引《普济》）
　　润肺诸方
　　五味子汤。五味子（半两炒）人参（去芦）麦门冬（去心）杏仁（去皮尖）陈皮（去白）生姜（各二钱）肺虚作喘，脉大者，此方主之。（《医方考》）（按：此方本出《活人书》。）治卒上气喘息便欲绝方，末人参服方寸匕，日五、六。（肘后）治咳嗽上气喘急，以人参一味为末，鸡子清投新水，调下一钱。昔有二人同走，一含人参，一不含，俱走三、五里许，其不含者大喘，含者气息自如，此人参之力也。（《纲目》）（按：此方《本草》引《灵苑方》，今录之血证中。）独参汤，治气虚喘急，服之喘定者生，不定者死。（《入门》）（按：程星海治虚喘，用人参五钱，生姜十大片，水一钟，煎五分，频频缓服。）予治一妇人，五十余岁，素有痰嗽，忽一日大喘，痰出如泉，身汗如油，脉浮而洪，似命绝之状。予适在彼，速用麦门冬四钱，人参二钱，五味子一钱五分，煎服。一帖喘定汗止，三帖后痰亦渐少。再于前方内，加栝蒌仁一钱五分，白术、当归、芍药、黄芩各一钱，服二十余帖而安，此实麦门冬、五味、人参之助也。如自汗兼腹满脉沉实而喘者，里实也，宜下之。（同上）上用门冬、五味、人参三味为主，治肺实，或自汗，或少气而喘，盖圣药也。（同上）（按：《要诀》曰：五味有南有北，生津止渴，润肺益肾。治劳嗽者，宜用北五味。若风邪在肺，宜用南五味。不若二者兼用。）生脉散，治久病气虚作喘。（《识病捷法》）人参胡桃汤，治痰喘。《夷坚己志》第三卷。新罗人参（一寸许）胡桃肉（一个去壳不剥皮）上煎汤服。盖人参定喘，带皮胡桃敛肺故也。（《是斋》）杏仁煎，治久患肺喘，咳嗽不止，睡卧不得者，服之即定。杏仁（去皮尖微炒半两）胡桃肉（去皮半两）上件入生蜜少许，同研令极细，每一两作一十丸，每服一丸，生姜汤嚼下，食后临卧。（《杨氏》）《神效方》名三生丸，于本方加生姜（去皮细切，各一两），同研为泥，可得十三、四丸，临卧烂嚼一丸。
　　温肺诸方
　　（温中）深师疗气上迫满，或气不通，烦闷喘呕，苏子汤方。苏子（一升）干姜（三两）半夏（四两洗）桂心人参（各一两）橘皮茯苓（各三两）甘草（一两炙）上八味切，以水八升，煮取二升半，分为三服。若虚热，去干姜，用生姜六两，加黄芩二两。（《外台》）小青龙汤本方，去麻黄，加杏仁去皮三两，治水气喘嗽。若小腹满，更加茯苓。（《直指》）（按：此即《易简》杏子汤，既录《伤寒广要》中。）附子理中汤，脾肺虚寒，痰涎壅塞，少有动作，喘嗽频促，脉来迟细者，此方主之。（《医方考》）（沉附汤方，载在重坠方中，宜参。）六君子汤，气虚痰喘者，此方主之。（同上）四君子汤，治气喘气短而喘者，呼吸短促而无痰声也。人参白术（一钱三分）茯苓陈皮浓朴（姜汁炒）砂仁苏子桑皮（各六分）当归（八分）沉香木香（各五分另磨水）甘草（一钱）上剂姜一片，枣二枚，水煎磨沉、木香调服。（《回春》）理中汤，治寒喘。寒喘者，四肢逆冷，脉沉细也。砂仁干姜（炒）苏子浓朴（姜汁炒）官桂陈皮甘草（炙各一钱）沉香木香（各五分水磨入）上剂，姜三片，水煎磨沉、木香同服。若脉细手足冷，加附子。（同上）
　　清肺诸方
　　《广济》疗肺气痰上气急及咳方。柴胡（五两）五味子橘皮紫菀贝母杏仁（各三两）麻黄（四两去节）甘草（炙）黄芩（各二两）上九味细切，捣令极碎，每服取麦门冬一两去心，生姜半两切，竹叶一两半，以水二升五合，先煮麦门冬、生姜、竹叶，有一升五合，内散二两，煎取一升二合，绞去滓，分二服，平旦空肚服之，一服日晚食消后服之，每日作一剂。（《外台》）（按：此方麻黄无亦可。）深师疗卒急上气，胸心满，竹筱下气汤方。生甘竹筱（一虎口）石膏（一两）生姜橘皮（各三两）甘草（三两炙）上五味切，以水七升，煮竹筱取四升半，去滓内诸药，煮取二升，分二服。此方疗忽上气不止者，服两三剂瘥。（同上）初虞世云：火喘，用白虎汤加栝蒌仁、枳壳、黄芩，神效。（《准绳》）双玉散，治痰热而喘，痰涌如泉。寒水石石膏（各等分）上为细末，煎人参汤调下三钱，食后服。（《保命集》）加减泻白散方。（主治见后泻下方平气散下。）知母陈皮（去白各五钱）桑白皮（一两）桔梗地骨皮（各五钱）青皮（去白）甘草（炙）黄芩（各三钱）上咀，每服五钱，水二盏，煎至一盏，去渣温服食后，数服良愈。（《宝鉴》）（按：此方本出《医学发明》，今去五味子、人参、茯苓，加知母、桔梗、黄芩。又《伤寒广要》载有增损方，宜并考。）均气八仙汤，哮喘气急而不得息者，宜用。麻黄（二钱）杏仁（二钱）石膏（三钱）桔梗（一钱）片芩（二钱）知母（二钱）贝母（一钱用北细辛三分煎汤拌炒二母）生甘草（一钱）上锉一剂，水煎温服。（《寿世》）
　　豁痰诸方
　　降气化痰汤，治因于痰者，喘则便有痰声。紫苏子（炒捶碎一钱半）前胡半夏（汤泡）茯苓橘红桑皮杏仁（炒）栝蒌仁（炒各一钱）甘草（五分）水二钟，姜三片，煎八分，食后服。（《统旨》）三子养亲汤，治凡人年老形衰，苦痰气喘嗽胸满。紫苏子芥菜子萝卜子上各微炒，生绢或稀布小袋盛煮汤，可随甘旨饮啜，勿煎。（《皆效方》）《韩氏医通》每剂不过三钱，不宜煎熬太过，若大便索实者，临服加熟蜜少许。若冬寒，加生姜三片。《济生全书》本方合导痰汤，亦名三子养亲汤。哮喘久不止，不拘老小，一服即止，并治小儿奶哮。石膏半夏栝蒌仁陈皮麻黄（各一钱五分）枳实杏仁（各一钱）甘草（七分）生姜（五片）水煎热服。（《幼幼集成》）治急下涎，半夏汤（案：馆本作千缗汤）。齐州半夏（七枚炮裂四破之）皂角（去皮炙一寸半）甘草（一寸）生姜（两指大）上同以水一碗，煮去半，顿服。沈兴宗待制，常病痰喘不得卧，人扶而坐数日矣。客有见之者曰：我曾如此，得药一服瘥，我以千缗酬之，谓之千缗汤，可试为之。兴宗得汤，一啜而愈。（《苏沈》）治远年日近喘嗽。皂角（不蛀者三大茎）上一味，刮去黑皮，刀切开去子，每子仓内，入巴豆肉一粒，合就麻皮缚定，用生姜自然汁和蜜，涂令周匝，漫火炙，又涂又炙，以焦黄为度，劈开去巴豆不用，以好明矾一两枯过，萆麻七个，姜汁和蜜涂炙前三味为末，却以杏仁二两去皮尖研成膏，却与前药和匀，每服一钱，用柿子干炙过候冷，点药细嚼，临睡服。忌热毒鱼鲞、油面酒米醋、煎热毒等物。（《本事续集》）（按：又治急中风，口开涎上欲垂死者，用江子、白矾瓦上末，蜜丸鸡头大，每用一丸，良久吐痰立效，宜参。）
　　泻下诸方
　　治暴喘欲死方。大黄（一两）牵牛（二两炒）上件为细末，每服二钱，蜜水调下立愈。治上热痰喘极效。若虚人肺虚胃冷者，不可用。（《中藏经》）《宝鉴》全真丸，治痰涎不利，涕唾稠粘，本方以皂角轻炒，水一大碗，浸一宿，入萝卜一两切片同熬，投药末丸。己未岁初秋越三日，奉召至六盘山，至八月中，霖雨不止。时承上命治不邻吉歹元帅夫人，年逾五旬，身体肥盛，因饮酒吃潼乳过度，遂病腹胀喘满，声闻户外，不得安卧，大小便涩滞，气口脉大两倍干人迎，关脉沉缓而有力。予思霖雨之湿，饮食之热，湿热大盛，上攻于肺，神气躁乱，故为喘满。邪气盛则实，实者宜下之，故制平气散以下之。青皮（去白）鸡心槟榔（各三钱）大黄（七钱）陈皮（去白五钱）白牵牛（二两半生半炒取头末一半）上为末，每服三钱，煎生姜汤一盏调下无时，一服减半，再服喘愈，止有胸膈不利，烦热口干，时时咳嗽，以加减泻白散治之。（《宝鉴》）（泻白散见上）治实喘方。气虚而喘者，不可服。芫花（不以多少，米醋浸一宿，去醋，炒令焦黑，为细末。）大麦面上二味等分，和令极匀，以柳枝浓煎，酒调下立定。（《是斋》）《朱氏》名麦花散，每服一钱，柳枝煎汤调服食后。喘而服药不效者，利导之，宜神保丸。大便已溏者，不可用。（《要诀》）（按：神保丸方出《苏沈良方》，用木香、胡椒、巴豆、干蝎，详见《胁痛》。）
　　涌吐方法
　　丹溪云，哮者专主于痰，宜用吐法。亦有虚而不可吐者，必使薄滋味，不可纯用寒凉，必兼散表。此深造病情者也。（《赤水》）瓜蒂散，凡病气塞不通者，此方三吐之。（《医方考》）信州老兵女三岁，因食盐过多，遂得喘之疾，乳食不进。贫无可延医。一道人过门，见女病喘不止，教使求甜瓜蒂七枚，研为粗末，用冷水半茶钟许调，澄取清汁，呷一小呷。如其说才饮竟，即吐痰涎若胶状，胸次既宽，喘亦定。次日再作，又服之随手愈。凡三进药，病根如扫。此药味极苦难吞咽，俗谚所谓甘瓜蒂苦，非虚言也。（《医说》引《类编》）（《医史•张扩传》当涂郭祥正子，患嗽，肌骨如削，医多以为劳。扩曰：是不足忧。就坐饮以药，忽大吐，使视涎沫中当有物，视之得鱼骨，宿疾皆瘳。）咸哮，喉中痰声不绝，以人参芦煎汤饮之，探吐。（《原病集》）
　　降气诸方
　　降气汤，定上气息鸣卒□（疑喘字）便欲绝者，入口气下，万金不传。吴茱萸（三两）桑根白皮（六两）上咀，分四处，每一以水二升，酒一升，煮三沸，取清汁，作三服，立验。每煮成入生姜汁一匙匕，煮一沸为准。自神龙致仕孟伊芳阳传，云用无不效。（《元和纪用经》）（按：此方本出《肘后》，生姜同煮，不用汁。）《万安方》引《可用方》降气汤，治气虚喘促，及大病后虚喘，于本方加五味子。息贲汤，治肺之积，在右胁下，大如覆杯，久久不愈，洒洒寒热，气逆喘咳，发为肺痈，其脉浮而毛。半夏（汤洗七次）吴茱萸（汤洗）桂心（各二两半）人参甘草（炙）桑白皮（炙）葶苈（炒各一两半）上为锉散，每服四钱，水一盏半，姜七片，枣两枚，煎七分，去滓食前服。（《三因》）（按：此系于《千金》奔气汤，加桑白、葶苈、枣者。）四磨汤，治七情伤感，上气喘息，妨闷不食，或下养正丹尤佳。（《济生》）（按，四磨汤本出《卫生家宝》，用木香、槟榔、沉香、乌药，今此方易木香以人参，不如原方为优。）云岐云：四七汤，治痰涎咽喉中上气喘逆，甚效。（《准绳》）（宜考《诸气》）
　　重坠诸方
　　（宜与次款相参）养正丹，若气虚喘急，或发咳嗽，用生姜、生附各四钱，水二盏，煎至六分，临熟入沉香少许，名沉附汤，调钟乳粉咽下。（《易简》）若上盛下弱而喘促者，宜苏子降气汤吞黑锡丹。（《妇人良方》）（《兰台轨范》曰，黑锡丹，镇纳元气，为治喘必备之药。）虚劳喘嗽眩运方。灵砂（一两研细）人参木香（各二钱半）大香附（杵净）大红川椒（去合口并子焙出汗各半两）上细末，糕糊丸麻子大，每服二十丸，空心食前橘皮汤下。（川椒引气归元）（《直指》）
　　滋补诸方
　　治阴虚发喘，用苏子配六味地黄汤，加麦冬、知母。（《汇言》引陶仲林《枢要》）飞畴治斡顺溪内子，患喘证月余，服破气宽胸豁痰清火等药不效，发表利水亦不应，其疾转急，稍动则喘难休息。诊之六脉细数而面赤戴阳，用大剂六味地黄作汤，加青铅两许，一服而缓，二服而止。（《医通》）东圃治一少年哮喘者，其性善怒，病发寒天，每用桂附八味地黄汤及黑锡丹而平。一次用之未效，加生铁落于八味汤中，一剂而愈。又治一顿嗽痰甚者，即于桑、杏、枳、桔前、苏、陈、半汤剂中，加而用之，一服遂定。（《药性纂要》）
　　灸法
　　有贵人久患喘，夜卧不得而起行，夏月亦衣夹背心。予知是膏肓病也，令灸膏肓而愈。亦有暴喘者，予知是痰为梗，令细锉浓朴七、八钱重，以姜七片，水小碗，煎七分服，滓再煎服，不过数服愈。若不因痰而喘者，当灸肺俞。凡有喘与哮者，为按肺俞无不酸疼，皆为谬刺肺俞，令灸而愈。亦有只谬刺不灸而愈，此病有浅深也。舍弟登山，为雨所搏，一夕气闷几不救，见昆季必泣，有欲别之意。予疑其心悲，为刺百会不效，按其肺俞，云其痛如锥刺，以火针微刺之即愈。因与人治哮喘，只谬肺俞，不谬他穴，惟按肺俞不痛酸者，然后点其他穴云。（《资生经》）灸法：璇玑、气海、膻中、期门。背中骨节第七椎下穴，灸三壮，喘气立已，神效。（《景岳》）纳之浊痰荡涤，虽为得法，又必于潜伏为援之处，断其根株，须用各家秘传诸穴灸法。（《时方妙用》）
　　脏腑类
　　〔附〕短气少气
　　（诸虚惫证）
　　短气候
　　平人无寒热，短气不足以息者体实，实则气盛，盛则气逆不通，故短气。又肺虚则气少不足，亦令短气，则其人气微，常如少气不足以呼吸。诊其脉尺寸俱微，血气不足，其人短气。寸口脉沉，胸中短气。脉前小后大，则为胸满短气。脉洪大者，亦短气也。（《病源论》）
　　少气候
　　此由脏气不足故也。肺主于气而通呼吸，脏气不足，则呼吸微弱而少气。胸痛少气者，水在脏腑，水者阴气，阴气在内故少气。诊右手寸口脉阴实者，肺实也，苦少气，胸内满膨膨，与相引。脉来濡者，虚少气也。左手关上脉阴阳俱虚者，足厥阴少阳俱虚也，病苦少气不能言。右手关上脉阴阳俱虚者，足大阴阳明俱虚也，病苦胃中如空状，少气不足以息，四逆寒。脉弱者，少气。皮肤寒，脉小者。少气也。（同上）（按：诊右手以下，是《脉经》文。皮肤寒云云，是《论疾诊尺篇》文。）
　　乏气候
　　夫虚极之人，荣卫减耗，腑脏虚弱，气行不足，所以呼吸气短也。（同上）短气之证，亦有虚实之殊，虚者肺气之虚，实者由心腹胀满，或水停心下，或风湿相搏之所致也，当各究其所因而施治。（《统旨》）（按：原举喘、短气之辨，全取《明理论》，既录于《伤寒广要》中，仍不赘。《医贯》亦据成氏，补呼吸虽急而无痰声句。）外有短气不足以息者似喘，但有虚有实，不可作喘治。虚者六君子加五味、麦冬。实者痰气阻碍，导痰丸。肾气不能摄精者，补肾丸。（《苍生司命》）若肺气太虚，气不能布息，呼吸不相接续，出多入少，名曰短气，此虚之极也。（《明医指掌》）中年人病后，气促痰嗽，腿足冷肿，腰骨大痛，面目浮肿，太阳作痛，悉属命门火衰阳虚之候，用八味丸料佳，若作痰治立殆。（《六要》）关格之证为喘者，如《六节藏象论》曰：人迎四盛以上，为格阳。寸口四盛以上，为关阴。人迎与寸口俱盛四倍以上，为关格。此关格之证，以脉言，不以病言也。今人之患此者颇多，而人多不知。且近时察脉者，不论人迎，惟在寸口。但其两手之脉，浮弦至极，大至四倍以上者，便是此证。其病必虚里跳动，而气喘不已。此之喘状，多无咳嗽，但觉胸膈舂舂，似胀非胀，似短非短，微劳则喘甚，多言亦喘甚，甚至通身振振，慌张不宁。此必情欲伤阴，以致元气无根，孤阳离居之候也。多不可治，方论详《关格》门。（《景岳》）虚炎阴阳不升降，下虚上盛，气促喘急，宜苏子降气汤去前胡，下黑锡丹或养正丹。气急甚而不能眠卧者，沉附汤或正元饮，或四柱散，去木香，用沉香，并以盐煎，下黑锡丹或灵砂丹、三炒丹，不效则以前药下朱砂丹。短乏者，下气不接上气，呼吸不来，语言无力，宜补虚四柱饮，木香减半，加黄、山药各一钱。若不胜热药及痰多之人，当易熟附子作生附，在人活法，余皆仿此，药轻病重，四柱饮不足取效，宜于本方去木香，加炒川椒十五粒。更不效，则用椒附汤。上焦干燥，不胜热药者，宜于椒附汤加人参一钱。寻常病当用姜附而或上盛燥热不可服者，惟此最良。气短乏力之人，于进药之外，选一盛壮男子，吸自已之气，嘘入病患口中，如此数次，亦可为药力一助。此法不特可治虚乏，寻常气暴逆致呃者，用之良验。（《要诀》）
　　脏腑类
　　喑
　　
　　病由风冷
　　风冷失声者，由风冷之气，客于会厌，伤于悬壅之所为也。声气通发，事因关户，会厌是音声之户，悬壅是音声之关，风冷客于关户之间，所以失声也。（《病源论》）中冷声嘶者，风冷伤于肺之所为也。肺主气，五脏同受气于肺，而五脏有五声，皆禀气而通之。气为阳，若温暖则阳气和宣，其声通畅。风冷为阴，阴邪搏于阳气，使气道不调流，所以声嘶也。（同上）风寒之气客于中，滞而不能发，故喑不能言及喑哑失声，皆风邪所为也，入脏皆能杀人。（《千金》）
　　病由肾虚
　　心为声音之主，肺为声音之门，肾为声音之根。风寒暑湿，气血痰热，邪气有干于心肺者，病在上脘，随证解之，邪气散则天籁鸣矣。唯夫肾虚为病，不能纳诸气以归元，故气奔而上，咳嗽痰壅，或喘或胀，髓虚多唾，骨冷足痿，胸腹百骸俱为之牵制，其嗽愈重，其气愈乏，其声愈干，君子当于受病之处图之可也。按钱氏方小儿吐泻利，其小便过多，以致脾虚不食，钱用益黄散作效。数日以后，忽尔不语，钱知其脾气已复，肾气尚虚，投以地黄丸益肾，相继数剂，于是能言。余益信声音之根出于肾也不诬矣。（《直指》）
　　病分三因
　　有内热痰郁，窒塞肺金，而声哑不出者，及有咳嗽久远，伤气而散者，此内因也。有外受风寒，腠理闭塞，外束内郁，嗽而声哑，三拗之类，此外因也。又有忽暴吸风，卒然声不出者，亦外因也。有因争竞，大声号呼，以致失声，或因歌唱伤气而声不出，此不内外因也，养息自愈。（《医统》）
　　脉候
　　脉沉涩声不出者为郁，脉浮紧为寒束声哑，洪大为火，脉滑为痰，脉沉伏久病声不出者难治。（《医统》）
　　虚实证治
　　言者心之声，声者肺之韵，肺体清虚，以气之鼓迫则鸣。犹钟磬之悬架，其内空虚，击之则鸣；内有污浊壅窒，击之则声哑而不明也。若有邪郁痰壅（按：原此有“肺痿狐蜮”四字，今芟却）等因，则其声哑嗄，惟去其痰邪等，即犹去钟磐之泥土浊垢，击之自鸣，复何哑乎。若夫水亏火炎，金伤声碎者，则犹钟磐击损，欲其如故，须复铸之，所以痰火声嘶，其得全愈者鲜矣。即施益水清金之法，犹恐不迨，若更以苦寒妄治，虚虚之祸，岂不旋踵而至哉。（《痰火点雪》）喑哑之病，当知虚实。实者其病在标，因窍闭而喑也。虚者其病在本，因内夺而喑也。窍闭者，有风寒之闭，外感证也，有火邪之闭，热乘肺也；有气逆之闭，肝滞强也。风闭者可散而愈，火闭者可清而愈，气闭者可顺而愈，此皆实邪之易治者也。至若痰涎之闭，虽曰有虚有实，然非治节不行，何致痰邪若此，此其虚者多而实者少，当察邪正、分缓急而治之可也。内夺者，有色欲之夺，伤其肾也；忧思之夺，伤其心也；大惊大恐之夺，伤其胆也，饥馁疲劳之夺，伤其脾也。非各求其属而大补元气，安望其嘶败者复完而残损者复振乎，此皆虚邪之难治者也。然难易之辨固若此，而犹有难易之辨者，则辨其久暂，辨其病因，乃可悉焉。盖暂而近者易，渐而久者难。脉缓而滑者易，脉细而数者难。素无损伤者易，积有劳怯者难。数剂而开者易，久药罔效者难。此外复有号叫歌唱悲哭，及因热极暴饮冷水，或暴吸风寒而致喑者，乃又其易者也。若此者，但知养息则弗药可愈，是皆所当辨者。（《景岳》）失音大都不越于肺，然须以暴病得之，为邪郁气逆；久病得之，为津枯血槁。盖暴喑总是寒包热邪，或本内热而后受寒，或先外感而食寒物，并宜辛凉和解，稍兼辛温散之，消风散（见《头痛》）用姜汁调服，缓缓进之，或只一味生姜汁亦可，冷热嗽后失音尤宜。若咽破声嘶而痛，是火邪遏闭伤肺，昔人所谓金实不鸣，金破亦不鸣也，古法用清咽宁肺汤，今改用生脉散合六味丸作汤，所谓壮水之主，以制阳光也。肥人痰湿壅滞、气道不通而声喑者，二陈、导痰开涤之，一切滋补皆为禁剂。至若久病失音，必是气虚挟痰之故，宜滋肺肾之化源，非生脉散下都气丸不可。凡咽干声槁者，润肺为主，生脉散合异功散。若膈内作痛，破瘀为先，代抵当丸最妥。又咽痛起于四、五日间，或因咳剧而得，或多稠痰结痰而咽喉上肿痛，其声虽哑，而尚有音破浊，脉大缓而右寸尤甚，此热结于肺也，宜用辛凉之剂，如桔梗汤加葱白、香豉、荆芥、薄荷，慎不可骤用敛降之药。若暴哑声不出，咽痛异常，卒然而起，或欲咳而不能咳，或无痰，或清痰上溢，脉多弦紧，或数疾无伦，此大寒犯肾也，麻黄附子细辛汤温之，并以蜜制附子含之，慎不可轻用寒凉之剂。二证寒热天渊，不可不辨也。亦有叫骂声嘶而喉破失音者，十全大补汤。（《医通》）声哑者，寒包其热也，宜细辛、半夏、生姜，辛以散之。亦有痰热壅于肺者，经云金空则鸣，必清金中邪滞，用清热宁肺汤。（《统旨》）（按：宁肺汤即咳嗽清金化痰汤之类。）有声音不出之人，服冷剂愈失声，即是肾经虚寒，投附子之剂数枚方可，此不可不识。（《要诀》）
　　咳嗽声哑
  </div>
  <div class="pagination">
   <a href="杂病广要_page22.html">
    上一页
   </a>
   <span>
    ...
   </span>
   <a href="杂病广要_page18.html">
    18
   </a>
   <a href="杂病广要_page19.html">
    19
   </a>
   <a href="杂病广要_page20.html">
    20
   </a>
   <a href="杂病广要_page21.html">
    21
   </a>
   <a href="杂病广要_page22.html">
    22
   </a>
   <span class="current-page">
    23
   </span>
   <a href="杂病广要_page24.html">
    24
   </a>
   <a href="杂病广要_page25.html">
    25
   </a>
   <a href="杂病广要_page26.html">
    26
   </a>
   <a href="杂病广要_page27.html">
    27
   </a>
   <a href="杂病广要_page28.html">
    28
   </a>
   <span>
    ...
   </span>
   <a href="杂病广要_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
