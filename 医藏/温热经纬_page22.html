<!DOCTYPE html>
<html>
<head>
    <meta charset="UTF-8">
    <title>温热经纬 - 第 22 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>温热经纬 - 第 22 页/共 31 页</h1>
    <div class="content">　　发狂骂詈。不避亲疏，甚则登高而歌，弃衣而走，逾垣上屋，力倍常时。或语生平未有之事，未见之人，如有邪附者，此阳明明邪热，上扰神明，病患亦不自知。僧道巫尼，徒乱人意。宜本方增石膏、犀、连、丹、栀，加黄柏。

　　雄按：宜加朱砂、青黛，挟痰，加石菖蒲、竹沥之类。

　　疫证之痰，皆属于热，痰中带血，热极之征。宜本方增石膏、芩、地，加蒌仁、羚羊角、生桑皮、棕灰。

　　雄按：桑皮、棕灰可商，宜加滑石、桃仁、苇茎、瓜瓣之类。

　　疫证遗溺，非虚不能约，乃热不自持。其人必昏沉谵语，遗不自知。宜本方增石膏、犀、连，加滑石。诸病喘满，皆属于热，况疫证乎。宜本方增石膏、黄芩、加桑皮、羚羊角。

　　雄按：杏仁、浓朴、半夏、旋复花、枇杷叶、蒌仁、芦菔、海蜇、芦根之类，皆可随证采用。本方地、芍宜去之。

　　汪按：下条亦宜去地、芍。

　　淫热熏蒸，湿浊壅遏，则周身发黄。宜本方增石膏、栀子，加茵陈、滑石、猪苓、泽泻、木通。汪按：湿盛而用石膏。似宜佐以苍术、浓朴之类。

　　雄按：此证亦有宜下者。汪按。青壳鸭蛋敲小孔纳朴硝于孔中纸封炖熟。日日服之。义取一补一消。治黄胆甚效。

　　余尝亲试之。初时便溏不爽。服朴硝而便反干畅矣。

　　疫证循衣摸床、撮空，此肝经淫热也。肝属木，木动风摇，风自火出。《左传》云：“风淫末疾”，四末四肢也。肢动即风淫之疾也。宜本方增石膏、犀、连、栀、丹，加胆草。

　　雄按：桑枝、菊花、丝瓜络、羚羊角、白薇之类，皆可采用。实者，宜兼通腑；虚者，宜兼养阴。

　　狐蜮，宜本方增石膏、犀角，加苦参、乌梅、槐子。以上五十证，热疫恶候，变态无恒，失治于前，多致莫救。慎之！慎之！疫证热毒盘踞于内，外则遍体炎炎。夫热极之病，是必投以寒凉。火被水克，其焰必伏。火伏于内，必生外寒。阴阳相搏则战，一战而经气输泄，大汗出而病邪解矣。

　　疫证瘥后，四肢浮肿，弗遽温补。

　　雄按：宜清余热，兼佐充津。

　　瘥后饮食渐增，而大便久不行，亦无所苦。此营液未充，若误投通利，死不终朝矣。汪按：宜食黑脂麻。热疫为病，气血被其煎熬，瘥后饮食渐进，气血滋生，润皮肤而灌筋骸。或痛或痒，宛如虫行，最是佳境，不过数日，气血通畅而自愈矣。疫证失治于前，热流下部，滞于经络，以致腰膝疼痛，甚者起不能立，卧不能动，误作痿治，必成废人。宜本方小剂，加木瓜、牛膝、续断、萆 、黄柏、威灵仙。瘥后，不欲饮食，食亦不化。此脾胃虚弱，宜健脾养胃。

　　雄按：不欲食，病在胃，宜养以甘凉。食不化，病在脾，当补以温运。医者，须分别论治。汪按。叶香岩论脾胃辨析最明畅。余以为胜于东垣之专事升脾。学人所当师法也。

　　瘥后惊悸，属血虚。宜养血镇惊。

　　雄按：亦有因痰热未清者，不可不知也。汪按：因痰者颇多。

　　瘥后怔忡，乃水衰火旺，心肾不交。宜补水养心。

　　雄按：朱砂安神丸最妙。汪按：亦有兼挟痰者。

　　瘥后，有声不能言，此水亏不能上接于阳也。宜补水。

　　雄按：有痰热滞于肺络者宜清肃；有疫热耗伤肺阴者宜清养。不仅水亏为然也。

　　瘥后，声颤无力，语不接续，名曰郑声。乃气虚也。宜补中益气汤。汪按：第五卷方论不录此方，附论在清暑益气汤下。

　　雄按：此证虽属气虚，实由元气无根，补中益气，升阳之剂，切勿误投。宜集灵膏。

　　瘥后喜唾，胃虚而有余热也。乌梅十个、北枣五枚，俱去核，共杵如泥，加炼蜜丸弹子大，每用一丸噙化。

　　雄按：此方甚佳。

　　言者，心之声也。病中谵妄，乃热扰于心。瘥后多言，余热未净。譬如灭火，其火已息，犹存余焰也。

　　雄按：宜导赤散加麦冬、莲子心、朱砂染灯心。

　　瘥后遗精，宜交心肾。

　　雄按：精因火动者多，宜清余热，黄连、黄柏，最是要药。

　　瘥后触事易惊，梦寐不安，乃有余热挟痰也。痰与气搏故恐惧。

　　雄按：宜用竹茹、黄连、石菖蒲、半夏、胆星、栀子、知母、茯苓、旋复花、橘红等药。

　　瘥后，终日昏睡不醒。或错语呻吟，此因邪热未净，伏于心包络所致。

　　雄按：宜用丹参、白薇、栀子、麦冬、甘草、木通、盐水炒黄连、竹叶、朱砂染灯心、细茶等药。挟痰者，花粉、天竺黄、石菖蒲，省头草之类。或万氏牛黄清心丸，皆可采用。

　　瘥后自汗、盗汗，虚象也，宜分阴阳而补益。

　　雄按：固属虚候，多内余热未清，心阳内炽，慎勿骤补，清养为宜。如西洋参、生地、麦冬、黄连、甘草、小麦、百合、竹叶、茯苓、莲子心之类，择而为剂可也。

　　瘥后心神不安，乃心血亏损。宜养心。

　　雄按：固是心营不足，亦因余热未清，治如上条可也。

　　瘥后虚烦不寐者，血虚神不守舍也。

　　雄按：非神不守舍也，亦余火扰动耳！治如上法，或加阿胶、或加生鸡子黄、或加珍珠，审证而用得其宜，贵乎医者之神悟矣。

　　瘥后余热未净，肠胃虚弱，饮食不节，谷气与热气，两阳相搏，身复发热，名曰食复。

　　雄按：治法与伤寒食复同，更有瘥后起居不慎，作劳太早，虚阳浮扰而发热者，名曰劳复。治宜调气血。

　　瘥后早犯女色而病者，名女劳复；女犯者，为男劳复。其证头重目眩，腰痛肢酸，面热如烘，心胸烦闷。宜麦冬汤主之。若舌出寸余，累日不收，名曰阳强。以冰片研细糁之，即缩。长至数寸者，多不救。

　　雄按：此方甚妙。宜加竹茹枸杞子。

　　男子新瘥，余热未净，而女人与之交接得病者，名阳易；女人新瘥，余热未清，而男子与之交接得病者，名阴易。

　　其证男子则阴肿入腹，绞痛难忍；女人则乳抽里急，腰胯痛引腹内。热攻胸膈，头重难抬，仰卧不安，动摇不得。最危之证。

　　雄按：阴阳二易，余谓之热入精室证。第阴易较重于阳易，以女人疫热之气，本从阴户出也。古人用 裆之义最精，取其能引热邪，仍由原路去，故阴易，须剪所交接。女人身穿未浣之 裆，《千金》用月经赤帛，亦从此脱胎。阳易，须剪所交接。男子身穿未浣之 裆。并取近阴处之数寸，烧灰服下，奏效甚捷。后人之用鼠矢，亦取其以浊导浊之义。然究不如烧 散之贴切矣。余如竹茹、花粉、韭白、滑石、白薇、槐米、楝实、绿豆、甘草梢、土茯苓等药，并走精室，皆可随证采用。以上三条，温热病后亦同，不仅疫证尔也。

　　卷五

　　方论

</div>
    <div class="pagination">
<a href="温热经纬_page21.html">上一页</a><span>...</span><a href="温热经纬_page17.html">17</a><a href="温热经纬_page18.html">18</a><a href="温热经纬_page19.html">19</a><a href="温热经纬_page20.html">20</a><a href="温热经纬_page21.html">21</a><span class="current-page">22</span><a href="温热经纬_page23.html">23</a><a href="温热经纬_page24.html">24</a><a href="温热经纬_page25.html">25</a><a href="温热经纬_page26.html">26</a><a href="温热经纬_page27.html">27</a><span>...</span><a href="温热经纬_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
