<!DOCTYPE html>
<html>
<head>
    <meta charset="UTF-8">
    <title>本草乘雅半偈 - 第 10 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草乘雅半偈 - 第 10 页/共 64 页</h1>
    <div class="content">　　有人以新刻本草见遗，读之不无憾然，遂温习纲目，后题数言以自记。义出偶中，若泣若歌，余小子敢云着述乎。后之哲人，莫踵予之流弊，内无真见，而外发狂言，破裂当世之规矩准绳也。倘有有志之人，旁闻不甘，遂深究本经，遍攻诸性，融化世间文句，提其精微而印正之。示一草一木，宛然若指诸掌，不是空言，实实见之行事，以济疲癃夭扎，可开天下后世人眼目，此真吾师也。敢不甘拜下风，脱或未然，还须珍重，时巳未浴佛日，记于芷园忏室。

　　曰：世知火与元气不两立，不知水亦与元气不两立。何也？停则为水，散则为气，如水上升为云，云下降为雨。而宣发上升者，火力使然。故知气即体，水即相，火即用。用不离体，体不离相，离则不祥莫大焉。泽泻功力，体用俱备，故益气之力，能行水上，以面生光为外征耳。如是则五脏安和，听视澄彻，痹通乳易，肥健水消，轻身延年矣。设无水相，徒行体用，便目盲水涸，为祸不浅。

　　（古人言火与元气不两立，即举一隅，转水亦与元气不两立，即三隅反。）

　　第二帙

　　茵陈蒿

　　（本经上品）【气味】苦平，无毒。

　　【主治】主风湿寒热邪气，热结黄胆。久服轻身，益气耐老；面白悦，长年。白兔食之仙。

　　【核】曰：生太山，及丘陵坡岸上，所在亦有，不及太山者佳。春生苗，似蓬蒿而叶紧细。九月作花，结实与 花实相似。亦有无花无实者，秋后茎枯，经冬不死，至春旧苗复生。修治，用叶有八角者，阴干，去根，细锉，勿令犯火。伏 砂。

　　先人云：诸邪成热，入中为疸，必从腠理脉络而内薄之。陈丝如腠如理，如脉如络，芬芳疏利，味苦健行，则入者出，结者散矣。又云：诚山厨之清供，脾土之生阳者也。

　　曰：甲子季春，经山阴道中，远瞩篱落间，宛若绿气蒸出，就之丛生似藻，纤柔青整，讯之土人，即茵陈蒿也。始释“ 蒿凄怆，沐醯青陈之丝”之义。藏器谓其因旧苗而发，因名茵陈。内经云：春三月，此谓发陈，大相吻合。故因者，仍也，托也；陈者，故也，有也，木德之始也。言仍托故有，以宣木德之始，虽与蘩萧蔚莪，至秋老成，同为蒿属，不若此芳香宣发之能因陈致新耳。寒热邪气，交结于中，不能宣发，则郁霉成黄，此陈也。茵陈宣发发陈，外入之邪外出，陈去而新生矣。轻身面悦白者，久服则新新非故。益气者，即益新新宣发之气耳。

　　第二帙

　　巴戟天

　　（本经上品）【气味】辛甘，微温，无毒。

　　【主治】主大风邪气，阴痿不起，强筋骨，安五脏，补中，增志，益气。

　　【核】曰：出蜀中，今江淮、河东州郡亦有，不若蜀中者佳，多生山林内。叶似茗，经冬不枯；又似麦门冬叶而浓大，秋深结实。根如连珠，宿根青色，嫩根紫白，以连珠多肉者为胜。土人采根，同黑豆煮紫，殊失气味。一种山 根极相似，但色白。土人以醋煮之，杂巴戟内，莫能识别。但击破之，紫而鲜洁者伪也，紫而青白，兼糁粉色，其理小暗者真也。

　　修先人云：草木至冬，莫不随天地气化而藏，独此不凋，与天相戟，当为冬肾之生物也。

　　其精志与骨，咸肾所司，欲其生发者，仗此大有所裨。

　　曰：深秋结实，经冬不凋，反地之阳杀阴藏，得天之阳生阴长，可判属肝。而以戟、以辛，又可判属肺矣。诚肺肝秉制为用之用药也。故主天有八风，不从乡来者之外所因。

　　与经有五风，触五藏之内所因，或肝失用而阴痿不起；或形失生而筋骨不强；或志从阴藏而颓；或气从阳杀而损，靡不因风入中虚，戟以击之。雷公法秉制之宜，阅杞菊生成，斯义自见。

　　（不曰巴戟地，而曰巴戟天，虽似弄巧，实出至理。如是乃可合天有八风，经有五风，御五位，触五藏也。）

　　第二帙

　　续断

　　（本经上品）【气味】苦，微温，无毒。

　　【主治】主伤寒，补不足，金疮痈伤，折跌，续筋骨，妇人乳难。久服益气力。

　　【核】曰：川蜀江南皆有，出川蜀者最良。苏恭曰：所在山谷有之，俗用方茎，叶似苎，根似大蓟，色黄白者。苏颂曰：三月生苗，干有四棱，叶似苎，两两对生；四月开花，红白色，似益母花；根如大蓟，赤黄色。范汪方云：即是马蓟，与小蓟叶相似，但小于小蓟；叶又似旁翁菜而小浓，两边有刺，刺人，花紫色。时珍曰：续断其说不一，别录复出大小蓟，但自汉以来，皆以大蓟为续断，相承久矣；二苏与梧君相符，当以为正；今人以紫色而瘦，折之有烟尘起者为良；无者即南续断，有者即川续断也。药录云：乐延蔓，叶细，茎如荏，根本黄白有汁，今用茎叶节节断，皮黄皱，如鸡脚者。 曰：采得其根，横切锉之，去向里硬筋，酒浸一伏时，焙干用；又云：草茆根，真似续断，误服令人筋软。

　　先人云：继绝开心，维荣是赖，虽鲜干少异，而根华实同。

　　曰：断者续之，因名续断。故枝茎根节，宛如经脉骨节也。是主续筋骨，连肉理，贯经脉，利乳难，补不足，益气力，续之功用大矣哉。

　　（此以功用诠名，合大小蓟，红兰花，洎夫蓝，义意始备。）

　　第二帙

　　车前子

　　（本经上品）好生道旁及牛马足迹中，命名之义昭然矣。

　　【气味】甘寒，无毒。

　　【主治】主气癃，利水道小便，除湿痹。久服轻身不老。

　　【核】曰：出真定平泽、丘陵阪道中。今江湖、淮甸、近汴、北地，处处有之。《诗疏》云：车前好生道旁，及牛马足迹中。《韩诗外传》云：直曰车前，瞿曰 苡，瞿乃生于两旁者。春初生苗，绿叶布地如匙面，累年者长尺许，中抽数茎，作穗如鼠尾。花甚细密，色青微赤。实如葶苈，色正黑。五、六月采苗，七、八月采实。圃人或种之，蜀中尤尚也。修治，淘常山为之使。

　　先人题药云：车前好生道旁，及牛马足迹中，古人以敝车作薪，谓之劳薪。道路之土，得不谓之劳土乎。以劳所生之物，喜通行而好动作者，故治湿土之化，致伤水大之用。为气癃为水道停止者，莫不精良。一云：雷之精，服之神化；雷，震木也，前阴亦属肝木，疏泄二便，须气化以出，形化反不易之乎。且车行而前，孰不开让，疏泄之义显然。无子者，子路不疏泄也，其间必有隐曲，车前开道，病去而路通矣。妇人乐有子，薄言采之，良有以也。

　　【参】曰：引重致远曰：车，不行而进曰前。春生苗叶，翠碧可观，行肝之用，肝之气分药也。癃则肝气疲罢，致水道小便，失于转输，遂成湿痹矣。车前当道，则前阴疏泄，更主泪出之从流而上，与淋沥之从流而下者，各返于所当止也。利而不泄，故益精用，壮气化，但气味甘寒，须以辛佐，不可独往耳。

　　（肝主疏泄二便，故云癃则肝气疲罢，能使逆流而上者，顺流而下，顺流而下者，溯流而上，不但作车，又堪作楫。）

　　第二帙

　　大枣

　　（本经上品）【气味】甘平，无毒。

　　【主治】主心腹邪气，安中，养脾气，平胃气，通九窍，助十二经，补少气，少津液、身中不足，大惊，四肢重，和百药。久服轻身延年。叶覆麻黄，能令出汗。

　　【核】曰：近北州郡皆出，青州者特佳。木心绛赤，枝间有刺。四月生小叶尖泽，五月开小花青白，作兰香，七八月果熟，南北皆有，不及青州者肉浓多脂，种类甚多，如御枣、水菱枣，味虽美不堪入药，有齿疾疳病，及虫 人，不宜啖，小儿尤不宜食。与葱同食，令五脏不和；与鱼同食，令腰腹痛；多啖令齿黄生蚀。嵇康有云：齿处晋而黄是矣。

　　绍隆王先生云：味甘气温而性平，中不足者，以温充之，形不足者，以甘辅之。后天生气，借此盈溢于内外矣。

　　曰：甘平多肉，为脾之果，从两束，以束脾与胃之阳气，腐化水谷，设散漫不羁，便无酝酿宣布之力。唯其束束，方能数数腐化耳。其心赤，故主邪气之在心腹，以致中宫不安。中安，则养脾和胃矣。十二经络，莫不资始于脾，脾属太阴，太阴开，故开通九窍，而助十二经脉也。补少气者，补中气之少，补津液者，津液咸从脾运，脾强则津液足，身中有余，若中气上逆，成大惊者，亦得仗庇，旋归本位，脾主四肢，虚则四肢重，强则四肢轻。

　　和百药者，甘平无毒，赤心之投也。脾资后天，故轻身延年，脾虚当服，实则不任用之。叶覆麻黄，则扬液成汗，以能宣通津液，假麻黄张大之力耳。

　　（合麦门冬参看，则知资始资生，两有异同处，更合龟、鹿、蚱蝉、白僵蚕、狗脊、萆而推展之。其法不可胜用矣。

　　唯其束束，则不散漫不羁矣。唯其不散漫不羁，乃得赤心之投矣。尔雅注云：有壶枣。

　　壶，犹匏也。自大而锐上者是也。有细腰者，为辘轳枣，其实小而圆紫黑色者，为羊枣。

　　潘岳赋云：枣下纂纂，朱实离离。

　　清异录云：百益一损者枣。

</div>
    <div class="pagination">
<a href="本草乘雅半偈_page9.html">上一页</a><span>...</span><a href="本草乘雅半偈_page5.html">5</a><a href="本草乘雅半偈_page6.html">6</a><a href="本草乘雅半偈_page7.html">7</a><a href="本草乘雅半偈_page8.html">8</a><a href="本草乘雅半偈_page9.html">9</a><span class="current-page">10</span><a href="本草乘雅半偈_page11.html">11</a><a href="本草乘雅半偈_page12.html">12</a><a href="本草乘雅半偈_page13.html">13</a><a href="本草乘雅半偈_page14.html">14</a><a href="本草乘雅半偈_page15.html">15</a><span>...</span><a href="本草乘雅半偈_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
