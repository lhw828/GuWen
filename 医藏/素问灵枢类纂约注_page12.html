<!DOCTYPE html>
<html>
<head>
    <meta charset="UTF-8">
    <title>素问灵枢类纂约注 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问灵枢类纂约注 - 第 12 页/共 17 页</h1>
    <div class="content">　　其病在足阳经。）其有躁者在手。（若兼躁。则火上升。为阳中之阳。病在手经矣。躁即浮之甚也。）诸细而沉者。皆在阴。

　　则为骨痛。（沉细为阴脉。阴主骨。主痛。）其有静者在足。（深沉之甚也。则病在下部足阴经矣。）数动一代者。病在阳之脉也。泄及便脓血。（代为气衰。然有积者。亦脉代。故主泄利便血。马注。数字读作入声。数为热。故便血。非。）

　　涩者。阳气有余也。滑者。阴气有余也。阳气有余。为身热无汗。（气多血少。）阴气有余。为多汗身寒。（阳虚阴盛。）

　　阴阳有余。则无汗而寒。（阳有余。故无汗。阴有余。故身寒。）（脉要精微论）

　　【素】心脉满大。痫螈筋挛。（痫螈音酣异。火盛生风。而眩仆抽掣也。）肝脉小急。痫螈筋挛。（血虚故小。受寒故急。血虚火盛为痫螈。急为筋挛。）肝脉骛暴。（驰骛暴乱。）有所惊骇。脉不至。若喑。不治自已。（骛骇则脉阻而气壅。

　　故不能言。气复自已。）肾脉小急。肝脉小急。心脉小急不鼓。皆为瘕。（小急为虚寒。不鼓为血不流。故内凝为瘕）肾肝并沉为石水。（沉为在里。小腹坚胀如石。）并浮为风水。（浮为在表。蓄水胃风。发为浮肿。）并虚为死。（肾为五脏之根。肝为生发之主。）并小弦欲惊。（弦小为虚。）肾脉大急沉。肝脉大急沉。皆为疝。（瘕疝皆寒气之所结聚。脉大为虚。

　　急为寒。沉为在里。故前小急者为瘕。此大急沉者。亦为疝也。）心脉搏滑。急为心疝。（脉要精微论。心脉急为心疝。

　　有形在于少腹。其气上搏于心。）肺脉沉搏为肺疝。（肺脉当浮。今沉而搏。为寒气薄于脏。）三阳急为瘕。三阴急为疝。

　　（三阳。太阳膀胱。三阴。太阴脾也。王注。受寒血聚为瘕。气聚为疝。马注。二病皆气血相兼。）二阴急为痫厥。二阳急为惊。（二阴。少阴肾。二阳。阳明胃也。皆为寒。）脾脉外鼓沉为肠 。久自已。（吴注。沉为在里。外鼓有出表之象。）

　　肝脉小缓为肠 。易治。（缓为脾脉。脾乘肝为微邪。小缓为脉渐和。）肾脉小搏沉。为肠 下血。（小为阴气不足。搏为阳热乘之。沉为在下。故下血。）血温身热者死。（凡下痢下血下沫。皆名肠 。俱忌身热。）心肝 亦下血。（心生血。

　　肝藏血。移热于肠而 。）二脏同病者。可治。（木火相生。）其脉小沉涩为肠 。（心肝二脉。小而沉涩。亦为寒 。）其身热者死。（阴气内绝。虚阳外脱。）胃脉沉鼓涩。（沉不当鼓。鼓不当涩。是血虚而有火也。）胃外鼓大。（是阳盛而阴不足也。）心脉小坚急。（小为血虚。坚为不和。急为寒盛。）皆膈偏枯。（人身前齐鸠尾。后齐十一椎。有膈膜。所以遮隔浊气。使不上薰心肺。今膈有病。则隔拒饮食。故即以膈名病也。偏枯者。半身不遂。血气不能周通。胃病则不能纳谷。

　　心病则不能生血。故为膈症偏枯也。）男子发左。女子发右。不喑舌转。可治。（少阴之脉侠舌本。邪未入肾。犹可治。）

　　脉至而搏。血衄身热者死。（鼻血曰衄。亡血阴虚。脉最忌搏。身最忌热。）脉来悬钩浮。为常脉。（为邪在表。乃衄家之常脉。）（大奇论）

　　【灵】诸病皆有逆顺。可得闻乎。腹胀。身热。脉大。是一逆也。腹鸣而满。四肢清（冷）泄。其脉大。是二逆也。

　　衄而不止。脉大。是三逆也。（皆为阴症见阳脉。）咳且溲（小便。）血。脱形。其脉小劲。（小不宜劲。）是四逆也。咳脱形。身热。脉小以疾。（小不宜疾。）是谓五逆也。如是者。不过十五日而死矣。其腹大胀。四末清。脱形泄甚。是一逆也。腹胀便血。其脉大时绝。是二逆也。咳（上。）溲血。（下。）形肉脱。（外。）脉搏。（内。）是三逆也。呕血。胸满引背。脉小而疾。（虚而火盛。）是四逆也。咳呕。（上。）腹胀。（中。）且飧泄。（下。）其脉绝。是五逆也。如是者。不及一时而死矣。（玉版）

　　【灵】何谓五逆。热病脉静。（阳症见阴脉。）汗已出。脉盛躁。（病不为汗衰。）是一逆也。病泄。脉洪大。是二逆也。着痹不移。 肉破。身热。脉偏绝。是三逆也。淫而夺形。身热。色夭然白。及后下血 。（凝黑。）血 重笃。是谓四逆也。寒热夺形。脉坚搏。（真藏脉见。）是谓五逆也。（五禁）

　　【灵】诸急者（脉急。）多寒。缓者多热。（按热当属数。）大者多气少血。小者气血皆少。滑者阳气盛。微有热。涩者多血少气。（按涩当为血少。）微有寒。诸小者。阴阳形气俱不足。（邪气脏腑病形。）

　　【灵】一日一夜五十营。（昼行阳二十五度。夜行阴二十五度。）以营五脏之精。不应数者。名曰狂生。（犹言幸生。）

　　所谓五十营者。五脏皆受气。持其脉口。数其至也。五十动而不一代者。五脏皆受气。（动而中止为代。）四十动一代者。

　　一脏无气。三十动一代者。二脏无气。二十动一代者。三脏无气。十动一代者。四脏无气。不满十动一代者。五脏无气。

　　予之短期。（知其将死。）（根结。）

　　【素】脉从而病反者。其诊何如。曰。脉至而从。按之不鼓。诸阳皆然。（此阳盛格阴之症也。内热甚而脉反不鼓。

　　是阳盛极。格阴于外。非真寒也。王注。此作非热也。下作非寒也。似与经文颠倒。）诸阴之反。其脉何如。曰。脉至而从。按之鼓甚而盛也。（此阴盛格阳之症也。内寒而脉反鼓甚。是阴盛极。格阳于外。非真热也。二症最为惑人。医者慎之。）（至真要大论）

　　【素】人迎一盛。病在少阳。二盛病在太阳。三盛病在阳明。（左手寸口脉名人迎。主手足六阳经腑病。）四盛以上为格阳。（一盛。人迎大于气口一倍也。仲景云。格则吐逆。王注。阳盛之极。格拒食不得入。东垣云。格者。甚寒之气。

　　马注。格六阴在内。使不得出。）寸口一盛。病在厥阴。二盛病在少阴。三盛病在太阴。四盛以上为关阴。（右手寸脉名寸口。主手足六阴经脏病。一盛。寸口大于人迎一倍也。仲景云。关则不得小便。王注。阴盛之极。关闭溲不得通。东垣云。关者。甚热之气。马注。关六阳在外。使不得入。）人迎与寸口俱盛。四倍以上为关格。关格之脉赢。不能极于天地之精气。则死矣。（新校正云。赢当作盈。乃盛极也。非羸弱也。灵枢禁服篇。寸口主内。人迎主外。两者相应。俱往俱来。若引绳大小齐等。春夏人迎微大。秋冬寸口微大。名曰平人。又终始篇。人迎一盛。病在足少阳。一盛而躁。病在手少阳。人迎二盛。病在足太阳。二盛而躁。病在手太阳。人迎三盛。病在足阳明。三盛而躁。病在手阳明。人迎四盛。且大且数。名曰溢阳。溢阳为外格。脉口一盛。病在足厥阴。一盛而躁。在手心主。脉口二盛。病在足少阴。二盛而躁。在手少阴。脉口三盛。病在足太阴。三盛而躁。在手太阴。脉口四盛。且大且数者。名曰溢阴。溢阴为内关。内关不通。死不治。人迎与太阴脉口俱盛。四倍以上命曰关格。关格者。与之短期。王冰素问注。言足经而不及手经。仲景东垣丹溪。皆以关格为病症。马玄台非之。而以关格为脉体。昂谓若以为病症。当不止于膈食便闭二症。若以为脉体。

　　则内经脉经及诸家经论。并无所根据。且有是脉者。必有是病。马氏何不实指其病为何等乎。）（六节藏象论）

　　【素】何以知怀子之且生也。身有病而无邪脉也。（病字。王注解作经闭。昂按。妇人怀子。多有呕恶头痛诸病。然形虽病而脉不病。若经闭其常耳。非病也。）（腹中论。）

　　【素】妇人手少阴脉动甚者。妊子也。（王注解作有子。马注解作男妊。昂按。此当指欲娩身时而言也。手少阴。言手中之少阴。乃肾脉。非心脉也。）（平人气象论）

　　【灵】经脉十二。而手太阴足少阴阳明。独动不休何也。（肺之太渊。肾之太溪。胃之人迎。皆动不休。按胃之动脉。

　　马注作足之冲阳。然下文并未说到足上。惟云上冲头。并下人迎。别走阳明。似当以人迎为是。）曰。是明胃脉也。（先明胃脉。方知肺脉。故脉中有胃气者生。）胃为五脏六腑之海。其清气上注于肺。（受水谷而化精微之气。以上注于肺。）

　　肺气从太阴而行之。（此营气也。营行脉中。从手太阴始。而遍行于五脏六腑。）其行也。以息往来。故人一呼脉再动。

　　一吸脉亦再动。呼吸不已。故动而不止。（十二经脉。皆会于寸口。故动而不休。即手太阴肺之太渊穴也。在掌后陷中。

　　九针篇曰。阳中之少阴肺也。其原出于太渊。）足之阳明。何因而动。曰。胃气上注于肺。（此前段行于肺之营气。）其悍气上冲头者。（此言胃中 悍之卫气。）循咽。上走空窍。循眼系。入络脑。（循足太阳膀胱经睛明穴。上络于脑。）出 。

　　（同颔。）下客主人。（足少阳胆经穴。耳前起骨上廉。）循牙车。（即颊车。胃经。）合阳明。（阳明胃经。）并下人迎。（胃经穴。侠结喉两旁一寸五分动脉。）此胃气别走于阳明者也。（胃腑之气。循三阳而别走阳明之经。此虽为卫气。实本胃内之气而行。）故阴阳上下。其动也若一。（或行于阴。或行于阳。或升于上。或降于下。而形为弦钩毛石等脉。虽各不同。然其合于时。应于藏。其动也则若一矣。）故阳病而阳脉小者为逆。（阳症脉宜浮大。小为阳症见阴脉。）阴病而阴脉大者为逆。（阴症脉宜沉细大为阴症见阳脉。）故阴阳俱静俱动若引绳。相倾者病。（言阴阳动静。当如引绳平等。所谓脉有胃气者生也。若相倾则病矣。马注。作引绳以相倾。谬。）足少阴何因而动。曰。冲脉者。十二经之海也。与少阴之大络（足少阴肾。）起于肾下。出于气街。（即阳明胃经气冲穴。侠脐相去四寸。动脉应手。）循阴股内廉。邪入 中。（膝后曲处。）循胫骨内廉。并少阴之经。（肾经。）下入内踝之后。入足下。（涌泉穴。）其别者邪入踝。（胫两旁。）出属跗上。

　　（足面。）入大指之间。（据与肾脉并行。当作小趾。）注诸络。以温足胫。此脉之常动者也。（按诸篇俱言冲脉上冲。惟此篇及顺逆肥瘦论。言冲脉并肾脉下行。马注云。由此观之。肺脉之动不休者。以营气随肺气而行诸经。诸经之脉。朝于肺也。胃脉之动不休者。以卫气由胃循三阳。而行不已也。肾脉之动不休者。以与冲脉并行。灌诸络而行不已也。）（动输）

　　【素】论言人迎与寸口相应若引绳。小大齐等。命曰平。（见灵枢禁服篇。）阴之所在。寸口如何。（王注。阴之所在。

　　脉沉不应。引绳齐等。其候颇乖。张注。阴。手足少阴也。）曰。视岁南北。可知之矣。（甲己二岁为南政。余八岁为北政。五运以甲己土运为尊。六气以少阴君火为尊。张注。五运之中。惟少阴不司气化。）北政之岁。少阴在泉。则寸口不应。（北政。面北以定其上下。则尺主司天。寸主在泉。少阴在泉。则寸口不应。不以尺为主。而以寸为主者。从君而不从臣也。）厥阴在泉。则右不应。（少阴间气在右故。）太阴在泉。则左不应。（少阴间气在左故。）南政之岁。少阴司天。

　　则寸口不应。（南政。面南以定其上下。则寸主司天。尺主在泉。少阴司天。则寸口不应。）厥阴司天。则右不应。太阴司天。则左不应。（左右与前义同。）诸不应者。反其诊则见矣。（王注。不应皆为脉沉。仰手而沉。覆其手。则沉为浮。

　　细为大也。马注。诸不应者。即南北二政。而相反以诊之。则南政主在寸者。北政主在尺。南政主在尺者。北政主在寸。

　　其脉自明矣。凡左右二间。其相反与尺寸同。吴注。反。变也。诊。候也。诸不应者。岁运经候之常也。今乃见者。其候变也。变则不应者。斯应矣。）尺候何如。曰。北政之岁。三阴在下。则寸不应。三阴在上。则尺不应。（司天曰上。

　　在泉曰下。）南政之岁。三阴在天。则寸不应。三阴在泉。则尺不应。左右同。（吴注。惟少阴所在则不应。以少阴君也。

　　有端拱无为之象。然善则不见。恶者可见。犹无道而失君象也。）（至真要大论）

　　【素】脉至浮合。浮合如数。一息十至以上。是经气予不足也。微见九十日死。脉至如火薪然。（瞥瞥不定。）是心精之予夺也。草干而死。脉至如散叶。是肝气予虚也。木叶落而死。脉至如省客。（省问之客。倏去倏来。）省客者。脉塞而鼓。是肾气予不足也。悬去枣华而死。（枣华于夏。）脉至如丸泥。是胃精予不足也。榆荚落而死。（秋深。）脉至如横格。是胆气予不足也。禾熟而死。脉至如弦缕。是胞精予不足也。病善言下霜而死。不言可治。（王注。胞脉系于肾。

　　肾脉挟舌本。胞气不足。当不能言。今反善言。是真气内绝而外出也。）脉至如交漆。（交当作绞。）交漆者。左右旁至也。

　　微见三十日死。脉至如涌泉。（有出无入。）浮鼓肌中。太阳气予不足也。少气味。韭英而死。（气不足而口无味。长夏韭英。马注。以少气为句。味韭英而死为句。谬。）脉至如颓土之状。按之不得。是肌气予不足也。五色先见黑白垒发死。

　　（瘾疹见于肌上。）脉至如悬雍。（人上 。名悬雍。）悬雍者。浮揣切之益大。是十二俞之予不足也。（背有十二经之俞穴。）水凝而死。脉至如偃刀。偃刀者。浮之小急。按之坚大急。五脏菀（郁热。）热。寒热独并于肾也。如此其人不得坐。立春而死。脉至如丸。滑不直手。不直手者。按之不可得也。是大肠气予不足也。枣叶生而死。（初夏。）脉至如华者。（虚弱之意。）令人善恐。不欲坐卧。行立常听。（小肠脉入耳中。）是小肠气予不足也。季秋而死。（此篇脉名脉状。

　　不必强解。以意会之可也。）（大奇论）

　　卷下

　　诊候第五

　　（诊。非独脉也。有自脉言者。有自证言者。有自形言者。有自色言者。有自声言者。经中五过四失。皆言诊也。

</div>
    <div class="pagination">
<a href="素问灵枢类纂约注_page11.html">上一页</a><span>...</span><a href="素问灵枢类纂约注_page7.html">7</a><a href="素问灵枢类纂约注_page8.html">8</a><a href="素问灵枢类纂约注_page9.html">9</a><a href="素问灵枢类纂约注_page10.html">10</a><a href="素问灵枢类纂约注_page11.html">11</a><span class="current-page">12</span><a href="素问灵枢类纂约注_page13.html">13</a><a href="素问灵枢类纂约注_page14.html">14</a><a href="素问灵枢类纂约注_page15.html">15</a><a href="素问灵枢类纂约注_page16.html">16</a><a href="素问灵枢类纂约注_page17.html">17</a><a href="素问灵枢类纂约注_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
