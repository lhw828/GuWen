<!DOCTYPE html>
<html>
<head>
    <meta charset="UTF-8">
    <title>证治准绳 - 第 73 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 73 页/共 348 页</h1>
    <div class="content">　　茵蔯　猪苓【去皮】白术　赤茯苓【去皮】泽泻【各二钱】
　　水二钟煎一钟不拘时服一方有桂心
　　茵蔯汤【金匮】治寒热不食食即头心胸不安乆乆发黄名为谷疸
　　茵蔯蒿【六两】栀子【十四枚】大黄【二两】
　　右三味以水一斗先煮茵蔯减六升内三味煮取三升去滓分温三服小便当利尿如皁角汁状色正赤一宿腹减黄从小便去也
　　谷疸丸【济生】
　　苦参【三两】龙胆草【一两】牛胆【一枚取汁】
　　右为细末用牛胆汁入少炼蜜和丸如桐子大每服五十丸空心热水或生姜甘草煎汤送下兼红丸子服亦可【方见伤食】
　　茯苓茵蔯栀子汤【寳鉴】完顔正卿丙寅二月间因官事劳役饮食不节心火乘脾脾气虚弱又以恚怒气逆伤肝心下痞满四肢困倦身体麻木次传身目俱黄微见青色顔黑心神烦乱怔忡不安兀兀欲吐口生恶沬饮食迟化时下完谷小便癃闭而赤黑辰巳间发热日暮则止至四月尤盛其子以危急求请治之具説其事诊其脉浮而缓金匮要略云寸口脉浮为风缓为痹痹非中风四肢苦烦脾色必黄瘀热已行趺阳脉紧为伤脾风寒相食谷则谷气不消胃中苦浊浊气下流小便不通隂被其寒热流膀胱身体尽黄名曰谷疸此方主之
　　茵蔯叶【一钱】茯苓【去皮五分】栀子仁　苍【术去皮炒】白术【各三钱】黄芩【生六分】黄连【去须】枳殻【麸炒】猪苓【去皮】泽泻　陈皮汉防己【各二分】青皮【去白一分】
　　右作一服用长流水三煎至一去渣温服食前一服减半二服良愈内经云热淫于内治以咸寒佐以甘苦又湿化于火热反胜之治以苦寒以苦泄之以淡渗之以栀子茵蔯苦寒能泻湿热而退其黄故以为君难经云并主心下满以黄连枳实苦寒泄心下痞满肺主气今热伤其气故身体麻木以黄芩苦寒泻火补气故以为臣二术苦甘温青皮苦辛温能除胃中湿热泄其壅滞养其正气汉防己苦寒能去十二经留湿泽泻咸平茯苓猪苓甘平导膀胱中湿热利小便而去癃闭也
　　栀子大黄汤　治酒疸心中懊憹或热痛
　　山栀【十四枚】大黄【一两】枳实【五枚】豆豉【一升】
　　四味以水六升煎取二升分温三服
　　葛根汤【济生】治酒疸
　　干葛【二钱】栀子仁　枳实【去瓤防炒】豆豉【各一钱】甘草【炙五分】
　　水一钟煎至七分不拘时温服
　　葛花解酲汤【见伤饮】小柴胡汤【见往来寒热】
　　藿枇饮【戴氏】
　　藿香叶　枇杷叶【去毛】桑白皮　陈皮　干葛　白茯苓　鸡距子【各等分】
　　水煎下酒煮黄连丸
　　五苓散【见消瘅】
　　当归白术汤【三因】
　　当归　黄芩　茵蔯　甘草【炙各一钱】白术【二钱】半夏【汤泡】杏仁【去皮尖防炒】枳实【麸炒】前胡【各一钱半】茯苓【二钱】
　　水二钟姜三片煎至一钟食后服
　　藿香醒脾饮
　　厚朴【去麄皮姜汁浸炙】甘草【炙】半夏【生微热汤泡切作四块用姜汁浸一宿以粟米炒黄】藿香叶【一两】陈皮【去白半两】
　　每服二钱水一盏姜三片枣一枚煎七分不拘时热服日进二三服
　　白术汤【三因】治酒疸因下后变为黑疸目青面黑心中如啖蒜虀状大便黑皮肤不仁其脉微而数
　　白术　桂心【各一钱】枳实【防炒】豆豉　干葛　杏仁甘草【炙各五分】
　　水一钟煎至七分食前服
　　酒煮黄连丸　治酒疸【见伤暑】
　　硝石散【金匮】
　　硝石　矾石【各等分烧】
　　右二味为末以大麦粥汁和服方寸匕日三服病随大小便去小便正黄大便正黑是其也
　　加味四君子汤　治色疸
　　人参　白术　白茯苓　白芍药　黄茋【炙】白扁豆【炒各二钱】甘草【炙一钱】
　　水二钟生姜五片红枣二枚煎一钟服无时
　　滑石散　治女劳疸
　　滑石【一两半】白矾【一两枯】
　　右为细末每服二钱用大麦粥清食前调服以小便出黄水为度【按此即前硝石方硝与滑字形相近未知孰是两存之】
　　肾疸汤【东垣】治肾疸自黄浑身金色小便赤涩
　　升麻根【半两】苍术【一钱】防风根　独活根　白术　柴胡根　羌活根　葛根【各半钱】白茯苓　猪苓　泽泻　甘草根【各三分】黄蘖【二分】人参　神麴【各六分】
　　分作二贴水煎食前稍热服
　　小丝子丸　治女劳疸【见赤白浊】
　　胃苓饮即平胃散五苓散并用【见中食并消瘅】
　　茯苓渗湿汤【寳鉴】治黄疸寒热呕吐渴欲饮水身体面目俱黄小便不利全不食不得卧
　　茵蔯【七分】白茯苓【六分】木猪苓　泽泻　白术　陈皮苍术【米泔浸一宿炒】黄连【各五分】山栀【炒】秦艽　防己
　　葛根【各四分】
　　水二钟煎七分食前服
　　参术健脾汤　治发黄日乆脾胃虚弱饮食少思人参　白术【各一钱五分】白茯苓　陈皮　白芍药【煨】当归【酒洗各一钱】炙甘草【七分】
　　水二钟枣二枚煎八分食前服色疸加黄茋炒白扁豆各一钱
　　当归秦艽散　治五疸口淡咽干倦怠发热微寒白术　茯苓　秦艽　当归　川芎　芍药　熟地黄【酒蒸】陈皮【各一钱】半夏麴　炙甘草【各五分】
　　水二钟姜三片煎八分食前服【济生有肉桂小草名秦艽饮子】
　　养荣汤　四君子汤　八味丸【俱见虚劳】
　　麻黄醉酒汤【金匮】治黄疸
　　用麻黄三两以好清酒五升煮取二升五合顿服尽冬月用酒煮春月用水煮
　　瓜蒂散【见伤食】
　　百一治疸取藜芦置灰内炮之少变色捣为末水服半钱匕小便不利数服
　　黄连散【寳鉴】治黄疸大小便秘涩壅热累効
　　黄连【二两】大黄【醋拌炒二两】黄芩　甘草【炙各一两】
　　右为极细末食后温水调下二钱日三服先用瓜蒂散搐鼻取下黄水却服此药
　　防鼻瓜蒂散【寳鉴】治黄疸浑身如金色
　　瓜蒂【二钱】母丁香【一钱】黍米【四十九粒】赤小豆【五分】
　　右为细末每夜临卧时先含水一口却于两鼻孔防上半字便睡至明月取下黄水便服黄连散病轻者五日効重者半月効
　　茵蔯附子干姜汤【寳鉴】至元丙寅六月时雨霖霪人多病湿疫真定韩君祥因劳役过度渴饮凉茶又食冷物遂病头痛肢节亦疼身体沉重胸满不食自以为外感用通圣散二服后添身体困甚方命医治之医以百解散发其汗越四日以小柴胡汤二服后加烦热又六日以三乙承气汤下之躁渴尤甚又投白虎加人参汤柴胡饮之类病愈増又易医用黄连解毒汤硃砂膏至寳丹十七日后病势转増传变身目俱黄肢体沉重皆恶寒皮肤冷心下痞硬按之则痛眼涩不欲开目睛不了了懒言语自汗小便利大便了而不了命予治之胗其脉紧细按之虚空两寸脉短不及本位此证得之因时热而多饮冷加以寒凉药过度助水乘心反来侮土先囚其母后薄其子经云薄所不胜乘所胜也时值霖雨乃寒湿相合此谓隂证发黄以茵蔯附子干姜汤主之经云寒淫于内治以甘热佐以苦辛湿淫所胜平以苦热以淡渗之以苦燥之附子干姜辛甘大热散其中寒故以为君半夏草蔲辛热白术陈皮苦甘温健脾燥湿故以为臣生姜辛温以散之泽泻甘平以渗之枳实苦微寒泻其痞满茵蔯微苦寒其气轻浮佐以姜附能去肤腠间寒湿而退其黄故为佐使也煎服一剂前证减半两服悉去又服理中数服气得平复
　　附子【炮去皮三钱】干姜【炮二钱】茵蔯【一钱二分】草豆蔲【煨一钱】白术【四分】枳实【防炒】半夏【制】泽泻【各半钱】白茯苓　橘红【各三分】
　　右生姜五片水煎去滓凉服
　　治隂黄汗染衣涕唾黄
　　右用蔓菁子捣末平旦以井花水服一匙日再加至两匙以知为度每夜小便中浸少许帛子各书记日色渐退白则瘥不过服五升而愈
　　秦艽汤【一名秦艽散】治隂黄不欲闻人言小便不利
　　秦艽【去苗土一两】旋覆花　赤茯苓【去皮】炙甘草【剉各半两】
　　右防咀每服四钱匕以牛乳汁一盏煎至六分去滓不拘时温服
　　补中汤【东垣】治面黄多汗目眦赤四肢沉重减食腹中时痛咳嗽两手左脉短右脉细兼涩右手关脉虚升麻　柴胡【各二钱】当归身【二分】苍术【五分】泽泻【四分】五味子【二十一粒】炙甘草【八分】黄茋【二钱五分】神麴【三分】红花【少许】大麦蘖【五分】
　　右作二服水煎食前
　　小建中汤【见劳倦】大建中汤【见恶寒】理中汤【见霍乱】
　　栀子蘖皮汤　治伤寒及湿家发黄
　　栀子【十五枚】甘草【一两】黄蘖【二两】
　　水四升煮取一升半去滓分温再服
　　大茵蔯汤　治黄疸及头汗出发黄
　　茵蔯蒿【半两】大黄【三钱】肥栀子【三枚半】
　　水三升三合半先煮茵蔯减一半内二味煮取一升去滓分三服小便利出如皁角汁一宿腹减黄从小便出也
　　茵蔯栀子黄连三物汤　治大便自利而黄
　　茵蔯蒿【三钱】栀子　黄连【各二钱】
　　水二盏煎八分去滓服
　　山茵蔯散　治疸证发热大小便秘涩
　　山茵蔯　栀子【各二钱】赤茯苓　枳实【各一钱半】葶苈甘草【各一钱】
　　右作一服水二钟姜三片煎一钟食前服
　　一清饮　治疸证发热诸热通用
　　柴胡【三钱】赤茯苓【二钱】桑白皮【炒】川芎【各一钱半】甘草【炙一钱】
　　水二钟姜三片红枣一枚煎一钟食前服
　　十全大补汤【见虚劳】
　　小温中丸【丹溪】治黄胖【宜草野贫贱人服葢其饮食无积但补隂燥湿而已】针砂一斤以醋炒为末入糯米炒极黄为末亦用一斤醋糊丸如桐子大每米饮下四五十丸忌口轻者服五两重者不过七两愈
　　大温中丸【丹溪】治黄胖【朱先生晚年定者】
　　香附【一斤童便浸春夏一宿秋冬三宿】甘草【二两】针砂【炒红醋淬三次】苦参【春夏二两秋冬一两】厚朴【姜制炒黒五两】陈皮【三两】山查【五两】苍术【五两泔浸】青皮【六两】白术　茯苓【各三两】
　　右为细末醋糊丸如桐子大面黑筋骨露气实者米饮下五六十丸面肥白与气虚羸弱者白术汤下三四十丸忌一切生冷油腻鸡鵞羊鸭生硬并糍粽难化之物服过七日后便觉手掌心凉口唇内有红晕起调理半月愈
　　暖中丸　治黄胖杀肝邪舒脾气虚者不宜用
　　陈皮　苍术　厚朴【制】三棱　白术　青皮【各五钱】香附【一斤】甘草【二两】针砂【十两炒红醋淬】
　　右为末醋糊丸空心盐姜汤下五十丸晚食煎酒下亦可忌狗肉
　　枣矾丸【宝鉴】治食劳黄目黄身黄
</div>
    <div class="pagination">
<a href="证治准绳_page72.html">上一页</a><span>...</span><a href="证治准绳_page68.html">68</a><a href="证治准绳_page69.html">69</a><a href="证治准绳_page70.html">70</a><a href="证治准绳_page71.html">71</a><a href="证治准绳_page72.html">72</a><span class="current-page">73</span><a href="证治准绳_page74.html">74</a><a href="证治准绳_page75.html">75</a><a href="证治准绳_page76.html">76</a><a href="证治准绳_page77.html">77</a><a href="证治准绳_page78.html">78</a><span>...</span><a href="证治准绳_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
