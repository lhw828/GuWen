<!DOCTYPE html>
<html>
<head>
    <meta charset="UTF-8">
    <title>类证治裁 - 第 50 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类证治裁 - 第 50 页/共 115 页</h1>
    <div class="content">　　卷之四　阴疟论治

　　阴疟脉案

　　房弟 阴疟寒热俱重，汗多不寐，气促，腹痛大便频，左脉微软，右关尺弦长，此脾虚肝乘而心阳不摄也。用法宜以温通甘缓，兼佐酸泄，理中汤加茯神、龙眼肉、草蔻、肉蔻、白芍。三服而神爽，痛泻止，寒热亦减。继用归脾汤丸加山药、莲子、何首乌等，渐瘳。

　　毛 三疟早用截剂，寒热无定，头汗冷，呃逆，沫吐青色，面惨黑，手足厥，脉沉数小。乃邪入厥阴，在里瘀浊上犯清道，治先通阳泄浊。用吴茱萸汤加丁香、干姜、制半夏、青皮、茯苓，浊逆已止。嗣用四逆汤，肢和，疟二日发，用四兽饮，寒热渐轻，接服八珍丸料加首乌、牛膝、砂仁、半夏、姜汁、煮枣肉为丸。

　　病除。

　　朱 深秋疟发三阴，头眩，热甚不渴，溺痛，右脉较大。必系暑湿伏邪内蕴，昔人治疟无汗须令有汗，乃邪从外泄。今值霜降，气令收肃，虽用辛解，邪不得越，尚难稳许愈期。紫苏、半夏、青蒿、石斛、生薏仁、当归、鲜何首乌、知母，数服微汗，寒热减，右脉平，两关稍虚，治宜扶正兼去邪。六君子汤加鲜何首乌、炙鳖甲、当归、知母以清透营分，加姜、枣煎服，得痊。

　　钱氏 怀妊六月余，客岁阴疟未止，因食牛脯，腹满不饥，谷食亦胀，致寒热沉绵，盛暑怯寒，衣絮无汗。此卫阳大衰，腑失通降，正虚邪锢，须防胎损，治宜温卫通腑，忌用 术守补。潞参、鹿胶、当归、茯苓、草果、煨姜、炒楂肉、半夏、陈皮。六服疟止。

　　族某 三日疟经年未止，处暑后燥气加临，日发寒热，食顷烦嘈干呕，色悴甚，渴眩痔痛。此燥热伤阴，胃液虚而阴火上乘下迫也。仿甘露饮意。用生地黄（炒）、知母（酒炒）、麦冬、石斛、花粉、生白芍、阿胶（水化），数服症退，用何人饮疟止。

　　朱 三阴疟发日晏，脘痞呕酸，乃半夏泻心汤症耳。犹服知母、乌梅、穿山甲等苦酸透络截剂，遂令寒热无汗，三日两发，舌有蟹爪纹，是脾脏寒水旁溢支络，别成窠臼，一增为两，求轻反重矣。宜六君子汤温脾以运湿，水湿去则寒热轻，不致邪伤肝肾，延成羸怯。潞参、于术、云苓、陈皮、半夏姜制、砂仁、草果、煨姜。数服已去其一，仍二日一发，又数服，发益早，即寒热亦微。以原方药制末，加牛膝（炒），去草果，用姜汁和枣肉为丸，服愈。

　　房弟 三日疟初发，寒痰甚多。先令将陈香橼去蒂，纳明雄黄（五钱，水飞研），炭火 （勿令烟泄），存性，共研细，空心开水下。卧片时，以箸探吐痰涎，再服再吐，（能吐出胶痰更好。）吐半日，饮粥汤吐止，病愈后，调补元气以杜复发。

　　李 患前症夜发。用何首乌散，后以劳力鼻衄，寒止热甚，治宜和阴透邪。乌梅肉（二钱）、白芍（三钱）、知母（酒炒，钱半）、鳖甲（炙，三钱）、生首乌（四钱）、生地黄（二钱半）、牛膝（酒蒸，钱半），数服而止。（此酸味可以和阴，阴药可以透邪。）

　　秦 阴疟误药，寒热缠绵，无汗，面浮腹肿，眼色如金，肉黄便泻，脉左沉缓，右虚濡，水湿渍里溢肤，势成痞胀。用分消法。大腹皮、茵陈、制半夏、生薏仁、茯苓（各二钱）、苏梗、陈皮、谷芽（各一钱）、枳壳、砂仁（各八分）、浓朴（五分）、姜（三钱）、车前子（五分），溺爽汗出，诸症俱退，去苏梗、枳、朴、加鸡内金（炙三钱）、于术（炒一钱。）仿利水实脾法得愈。

　　卷之四

　　霍乱论治

　　霍乱多发于夏秋之交，其症烦满腹痛，上吐下利、头痛身热、挥霍撩乱，甚则转筋入腹，四肢逆冷。良由起居冷热不调，饮食生冷失节，清浊相干，水谷不化。邪在上焦则吐，在下焦则利，在中焦则吐利交作，谓之湿霍乱。若胸腹绞痛，欲吐不吐，欲泻不泻，烦躁闷乱，俗名搅肠痧，即为干霍乱也。故经曰：清气在阴，浊气在阳，营气顺行，卫气逆行，清浊相干，乱于肠胃，则为霍乱。又曰：厥气上逆，则为霍乱。古今论治不一，大约因湿土为风木所克，又为炎暑蒸郁。故呕吐者，暑热之变。泄泻者，湿土之变。转筋者，风木之变。其间更多饮食停滞，气不升降而成。经曰：太阴所至，为中满霍乱吐下，土郁之发，民病呕吐霍乱注下，此言受湿霍乱。又曰：岁土不及，风乃大行，民病霍乱飧泄，此言风木克土为霍乱。又曰：热至则身热霍乱吐下，此言受热霍乱。论治霍乱者，刘河间主火热。孙真人主食积。丹溪以为外感内积，阳不升，阴不降，张子和主风湿 三气，合而为邪。张景岳主寒邪伤脏。李士材兼主湿热风暑虚实，分别治。罗谦甫专主气不和，用地浆治。戴复庵随病之缘感，人之虚实而大旨重痰，故用苏合香丸通痞塞，次用藿香正气散吞来复丹，以控痰涎。初起阴阳搅乱，先服烧盐汤探吐之，以吐中即寓发散也。通用藿香散、回生散。若胀痛呕泻，察其邪甚于上，宜平胃散、神香散，或和胃饮。邪甚于下，宜五苓散、胃苓汤。无胀痛，但呕恶者，二陈汤合丁香散，加白蔻、砂仁。暑月感凉，霍乱吐利，胃苓汤加藿香、半夏。食后感寒，腹痛吐利，藿香正气散加神曲。伤生冷腹痛吐利，六和汤。伤暑身热，烦渴呕利，黄连香薷饮，轻者五物香薷饮。暑湿相搏，烦渴满闷，二香散。伤湿肢重，骨节烦痛，二术、二苓、浓朴、陈皮、泽泻，或除湿汤。若吐利转筋，为风木刑脾，平胃散加木瓜，或木瓜汤。转筋腹痛，木瓜建中汤。

　　食滞腹痛，香砂枳术丸加神曲、谷芽。七情郁结，七气汤加乌药、木香、陈皮、枳壳。吐利不止，元气耗散，或口渴喜冷，或恶寒肢厥，或发热烦躁，欲去衣被，此并非热，乃阴盛格阳，不可误用寒凉。宜理中汤，甚则附子理中汤、四逆汤，加食盐少许，并冷服。暴泻如水，汗冷脉微，急用浆水散冷服。

　　〔吐利〕夏月泄泻或呕吐，生姜汁调天水散。冒暑腹痛，呕泻转筋，木瓜、吴萸、食盐各半两，同炒煎汤，温服。吐利头痛，身热而渴，五苓散。吐利口干，烦渴引饮，麦门冬汤。吐利虚烦不眠，参胡三白汤。异乡初到，不伏水土吐利，加减正气散。

　　〔干霍乱〕上不得吐，下不得泻，胸腹搅痛，乃土郁不能发泄，或宿食与寒气交搏而成。盖邪浅易得吐利，邪深则阴阳格拒，气道不通，不速治，多致暴死。急于委中穴刺出血，先用盐汤探吐，或热童便和烧盐少许，三饮三吐。宜提其气，但清气得升，则浊气可降而出，治宜温中破气散滞之剂。内用排气散加减，或神香散、七气汤。外以吴萸、青盐各两许，略研，炒热熨脐下。如小便不通，冬葵子汤。二便不通，浓朴汤。

　　或已得吐泻，症势略定，宜二陈汤、藿香散。凡霍乱初定，不可急与粥汤，恐邪滞未尽复聚，且胃气逆，不能和降也。

　　〔转筋〕《千金方》曰：阳明属胃大肠，以养宗筋。吐泻津液暴亡，宗筋失养，轻者两脚转筋而已，重者遍体转筋入腹，手足逆冷，危甚风烛矣。仓猝间急以盐填脐中，炮艾不计壮数，虽已死，胸有暖气者立醒。

　　急用木萸散：木瓜、食盐、吴萸各五钱，同炒。再加茴香、苏叶、甘草煎服。捣蒜涂两足心。虽昏危转筋入腹，亦效。

　　卷之四　霍乱论治

　　霍乱脉候

　　脉伏或微涩者霍乱。（《医通》）脉代者霍乱，代而乱者亦霍乱。（《医鉴》）气口脉滑，乃膈间有宿食，虽吐，当更以盐汤探吐，吐尽用和中药。脉浮洪可救，微迟不语气少，难治。（《得效》）脉微涩，或代散，或伏，或结促，不可便断为死，脉乱故也。（《正传》）转筋入腹，四肢逆冷，气欲绝，脉洪大，可治。脉微而舌卷囊缩，不治。（《纲目》）干霍乱吐泻不得，胸腹胀硬，面唇青黑，手足冷过腕膝，六脉伏绝，气喘急，舌短囊缩者死。（《回春》）

　　卷之四　霍乱论治

　　附方

　　〔通治〕藿香散 藿香 苍术 陈 朴 苓 夏〔通治〕回生散 藿香 广皮（各五钱）

　　〔胀呕〕平胃散 术 朴 陈 草〔气逆〕神香散 丁香 白蔻〔寒湿〕和胃饮 姜 朴 陈 草〔利湿〕五苓散 见一卷温。

　　〔感凉〕胃苓汤 见一卷中风。

　　〔痰呕〕二陈汤 陈 夏 苓 草〔调气〕丁香散 丁香（五分） 藿香 枇杷叶（各二钱） 姜（一片）

　　〔感寒〕藿香正气散 见一卷中风。

　　〔生冷〕六和汤 见一卷暑。

　　〔伤暑〕黄连香薷饮 见一卷中风。

　　〔伤暑〕五物香薷饮 见一卷中风。

　　〔暑湿〕二香散 见一卷中风。

　　〔伤湿〕除湿汤 见一卷中风。

　　〔转筋〕木瓜汤 木瓜（二钱） 茴香（六分） 茱萸（钱半） 甘草（三分） 姜（五片）

　　〔腹痛〕木瓜建中汤 桂 芍（各钱半） 草（一钱） 饴糖（二匙） 姜 枣加木瓜二钱半、柴胡一钱。

　　〔食滞〕香砂枳术丸 木香 砂仁 枳壳 白术〔情郁〕七气汤 见二卷咳嗽。

　　〔阴盛〕理中汤 见一卷中风。

　　〔厥冷〕四逆汤 见一卷暑。

　　〔脉微〕浆水散 见一卷暑。

　　〔泄湿〕天水散 见一卷温。

　　〔烦渴〕麦门冬汤 麦冬（二钱） 陈 夏 术 苓（各一钱） 小麦（半合） 参 草（各五分） 乌梅（一个）

　　姜（三片）

　　〔虚烦〕参胡三白汤 人参（五分） 苓 术 归 芍 陈 麦 柴栀 草（各八分） 五味（三分）

　　乌梅（一个）

　　〔散滞〕排气饮 见三卷积聚。

　　〔溺涩〕冬葵子汤 冬葵子 滑石 香薷（各二两） 木瓜（一枚） 每服五钱。

　　〔便秘〕浓朴汤 浓朴 枳壳 良姜 槟榔 朴硝（各七钱五分） 大黄（二两） 每服三钱。

</div>
    <div class="pagination">
<a href="类证治裁_page49.html">上一页</a><span>...</span><a href="类证治裁_page45.html">45</a><a href="类证治裁_page46.html">46</a><a href="类证治裁_page47.html">47</a><a href="类证治裁_page48.html">48</a><a href="类证治裁_page49.html">49</a><span class="current-page">50</span><a href="类证治裁_page51.html">51</a><a href="类证治裁_page52.html">52</a><a href="类证治裁_page53.html">53</a><a href="类证治裁_page54.html">54</a><a href="类证治裁_page55.html">55</a><span>...</span><a href="类证治裁_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
