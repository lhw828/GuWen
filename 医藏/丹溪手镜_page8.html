<!DOCTYPE html>
<html>
<head>
    <meta charset="UTF-8">
    <title>丹溪手镜 - 第 8 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹溪手镜 - 第 8 页/共 56 页</h1>
    <div class="content">　　卷之上

　　背恶寒（十五）

　　有阴盛阳盛。

　　阴寒气盛，阳气不足则口中和也，处以附子汤。

　　阳气内陷，阴气不足，口中干燥，白虎加参，复津液。

　　卷之上

　　恶风（十六）

　　见风至则恶矣，得以居密室帐中则坦然自舒无畏，或扇或当风则淅淅然而恶矣。又云：天本无风，病患自恶，谓无风而皮毛粟起也。盖三阳有恶风，三阴并无也。

　　有伤寒、中风之别：无汗伤寒，有汗中风。

　　有亡阳、风湿之别：发汗多，亡阳漏汗不止，外不固也，以附子桂枝汤，温经固卫也。风湿相搏，骨节烦疼，湿胜，自汗腠理不密恶风也，以甘草附子汤。

　　卷之上

　　发热（十七）

　　日三四五发者，谓之发热。寅卯太阳表也，桂枝麻黄；巳午少阳柴胡。

　　热在外也，若翕翕覆热而不炽，即风寒怫郁阳气所致。

　　热在内也，若火之蒸灼然而热，即阳气下陷入阴中，热先自里而表。

　　表里俱热，则半表半里也，但热有轻于纯在表者也。

　　不治症阴阳俱虚，热不止者死。

　　下利热不止者死。

　　汗后复热而脉躁疾，狂言不能食，名曰阴阳交死，乃肾虚感邪，则阴邪与真阳交合，伏入于心包络之间，先用三黄泻心汤加参附三服，和其心包。病若静，次用知母麻黄汤三服，开泄心包之邪，又次用竹叶石膏汤，复其津液。

　　卷之上

　　潮热（十八）

　　一日一发，止于未申之时，属阳明也，可下之，热已入胃故也。

　　卷之上

　　烦热（十九）

　　无时而歇，非比发热时发时止。

　　烦热与发热，二者俱表也。

　　曰病患烦热汗出而解；又曰发热已解，半日许复烦，再与桂枝汤；又曰，服桂枝反烦不解，先刺风池、风府，再与桂枝。

　　卷之上

　　汗后热（二十）

　　发汗不入格病不解，宜再汗，汗后再伤风寒而热，宜再汗。

　　汗后温温而热，脉弦小而数，有余热也，宜和解之。

　　汗后温温而热，脉静身无痛处，虚热也，宜平补之。

　　汗后温温而热，或渴，或胸满，或腹急，有里证，脉沉数，宜下之。

　　卷之上

　　自汗（二十一）

　　风邪干卫，自汗表虚，脉浮而无力，桂枝和之。

　　暑邪干卫，中 自汗，恶寒身热而渴，脉虚，白虎主之。

　　湿邪干卫，多汗而厥，脉濡沉，此其风湿甚者，白虎加苍术。

　　风湿自汗，脉弦，宜葳蕤汤，彻其热也。

　　寒渐入里，传而为热，亦使自汗。

　　以上皆表邪未解也。

　　漏不止而恶风自汗亡阳，脉沉细，宜桂附汤温经，此表之虚也。

　　阳明发热，其汗如雨，则胃汁内干，急下之，下迟津液内涸，黑斑而死。

　　自汗脉沉数有力，宜下之。

　　柔 自汗，脉沉，宜小续命，散其风邪。

　　霍乱自汗，脉细紧，宜四逆回阳也。

　　少阴病反自汗，脉沉细，宜四逆汤，补其肾也。

　　卷之上 自汗（二十一）

　　不治证

　　汗出发润及如油，或大如贯珠，着身出而不流者死。

</div>
    <div class="pagination">
<a href="丹溪手镜_page7.html">上一页</a><span>...</span><a href="丹溪手镜_page3.html">3</a><a href="丹溪手镜_page4.html">4</a><a href="丹溪手镜_page5.html">5</a><a href="丹溪手镜_page6.html">6</a><a href="丹溪手镜_page7.html">7</a><span class="current-page">8</span><a href="丹溪手镜_page9.html">9</a><a href="丹溪手镜_page10.html">10</a><a href="丹溪手镜_page11.html">11</a><a href="丹溪手镜_page12.html">12</a><a href="丹溪手镜_page13.html">13</a><span>...</span><a href="丹溪手镜_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
