<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 132 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 132 页/共 159 页</h1>
    <div class="content">　　燥火热，胜复更作，蛰虫来见，流水不冰，热病行于下，风病行于上，风燥胜复形于中。

　　巳亥为厥阴司天之政，凡此丁巳丁亥，癸巳癸亥，己巳己亥，乙巳己亥，辛巳辛亥，皆主不及，故气化营运，后天时而至，六十岁中，六气司天，气化营运，非先天，即后天，其中诸岁会之年，则同正岁，诸同正岁，气化营运，同于天时，不先后也，厥阴司天，故天气扰。扰，风动也。少阳在泉，故地气正。正，阳和也。风气在天，故风生高远，少阳之气，上合厥阴，故炎热从之，炎热从之，则地气上升，乃为云雨，故云趋雨府，而湿化乃行，司天在泉，风火同德，故上应木之岁星，火之荧惑，其政挠，风政也。其令速，火令也，其谷苍丹，木火之岁谷也。厥阴司天，右少阴，左太阳，皆主太，故右左间谷言太者成熟也。厥阴司天，其气主少，故文彩之羽毛，角木之品类，皆耗散而不蕃聚也。厥阴司天，风气主之，始则金之燥气胜，既则火之热气复，故风燥火热，胜复更作，燥胜热复，则蛰虫来见，而流水不冰，少阳司地，故热病行于下，厥阴在天，故风病行于上，风气司天，燥胜火复，故风燥胜复形于中。

　　初之气，寒始肃，杀气方至，民病寒于右之下。

　　初之客气阳明燥金，故寒始肃，而杀气方至，肃杀之气近于寒，故民病寒于右之下。盖初之客气，从地气而右迁，阳明居少阳之右，而在少阳之下，故曰右之下。上太阳阳明少阳，太阴少阴，皆言地气迁。至此厥阴不言地气迁，则曰右之下，以明地气迁者，从在泉之位之右，在泉之位之下，而迁之，以为客气加临之始也。

　　二之气，寒不去，华雪水冰，杀气施化，霜乃降，名草上焦，

　　寒雨数至，阳复化，民病热于中。

　　华，花同。二之客气，太阳寒水，故寒不去，犹有华雪水冰。华雪，雪华也。水冰，水上冰也。杀气，寒气也。寒气施化，则霜乃降，而名草上焦。名草上焦，由于寒雨之数至，客气值太阳之寒，主气乃少阴之热，故阳复化，而民病热于中。

　　三之气，天政布，风乃时举，民病泣出耳鸣掉眩。

　　三之客气，厥阴风木，气合司天，故天政布，而风乃时举，泣出耳鸣掉眩，皆风病也。

　　四之气，溽暑，湿热相薄，争于左之上，民病黄瘅而为 肿。

　　四之寒气，少阴君火，少阴有暑热之热，今溽暑而湿热相薄，乃少阳在泉之气，与太阴相争于左之上，上文阳明在少阳右之下，则太阴在少阳左之上矣，民病黄瘅 肿，湿热病也，以上客气加临，但合主时之气，不合左右之气。至此则兼论在泉左右之气，乃举一以例其余，又明客气加临，本于在泉之气以相加尔。

　　五之气，燥湿更胜，沉阴乃布，寒气及体，风雨乃行。

　　五之客气，太阴湿土，主气阳明燥金，故燥湿更胜，土金之气，皆属阴寒，故沉阴乃布，寒气及体，沉阴寒气者，风雨之谓也，故又曰风雨乃行，上文四之气，已病黄瘅 肿之湿，故此不复言也。

　　终之气，畏火司令，阳乃大化，蛰虫出见，流水不冰，地气大

　　发，草乃生，人乃舒，其病温厉。

　　终之客气，少阳相火，故畏火司令，上文云，其令速，即畏火之令也，火为阳，故阳乃大化，气热不寒，故蛰虫出见，流水不冰，少阳在泉，气复加临，故地气大发，草乃生，天气温暖，故人乃舒，而其病温且厉。厉，暴厉也。

　　必折其郁气，资其化源，赞其运气，无使邪胜，岁宜以辛调

　　上，以咸调下，畏火之气，无妄犯之，用温远温，用热远热，用凉

　　远凉，用寒远寒，食宜同法，有假反常，此其道也，反是者病。

　　郁者复之基，故必折其郁气，若欲折之，尤当资其化源，岁运不及，故赞其运气，赞其运气，则无使邪胜也，木气在上，宜以金味之辛调其上，火气在下，宜以水味之咸调其下，其少阳相火之气，无妄犯之，不可犯以火味也，用药治病，亦当用温远温，用热远热，而得其平。

　　帝曰：善。夫子言，可谓悉矣，然何以明其应乎？

　　应，征验也。六气主时，客气加临，何以明其征验乎？

　　岐伯曰：昭乎哉问也。夫六气者，行有次，止有位，故常以正月朔日，平旦

　　视之，观其位，而知其所在矣，运有余，其至先，运不及，其至后，此天

　　之道，气之常也，运非有余，非不足，是谓正岁，其至当其时也。

　　当，去声，下同。行有次者，六气主时，始于厥阴，终于太阳也，止有位者，六气加临，始于在泉之右位，终于在泉之本位也，欲明其应，故常以正月朔日平旦为岁首，而视察之，观其位，而知其气之所在，可以明其应矣，凡岁运有余，其至先天，岁运不及，其至后天，若岁运非有余，非不足，当诸岁会之年，是谓正岁，其至当其时也，以此察之，可以明其应矣。

　　帝曰：胜复之气，其常在也，灾眚时至，候也奈何？

　　胜复者，气之常。灾眚者，气之变。常固可候，变则何以候之？

　　岐伯曰：非气化者，是谓灾也。

　　气之变化，岁有常候，非其气化，而有此气化者，是谓灾也，此即候之之法也。

　　帝曰：天地之数，终始奈何？

　　数，如字，下同。天地之数，六十岁为一周，终而复始，无有穷尽，帝故问之。

　　岐伯曰：悉乎哉问也！是明道也。数之始，起于上而终于下，岁半之前，天气主之，

　　岁半之后，地气主之，上下交互，气交主之，岁纪毕矣，故曰：位时气月可知乎，所谓气也。

　　时，旧本讹明，今改。终始之数，乃道之所在，是明道也，原数之始，起于天之十干，终于地之十二支，是起于上而终于下，故岁半之前，天干之天气主之，岁半之后，地支之地气主之，天地上下，交互之理，合于人身，则气交主之，气交者，人之居也，六微旨大论云，上下之位，气交之中，人之居也，自一岁至六十岁，终始皆然，故曰岁纪毕矣。一岁之中，四时凡六位，十二月凡二十四气，故曰位时气月可知乎，申明位时气月者，乃六气之二十四气，所谓气也，知四时之位，每月之气，以明其应，则天地终始之数可知矣。

　　帝曰：余司其事，则而行之，不合其数，何也？

　　事，岁事也。数，气数也。帝首创干支，治历明时，故曰余司其事，则而行之，岁中之事，不合气数，其故何也？

　　岐伯曰：气用有多少，化洽有盛衰，衰盛多少，同其化也。

　　一岁之中，风热湿火燥寒六气之用，有太过不及。多，太过也。少，不及也。五运之化，洽于万物，有有余不足。盛，有余也。衰，不足也，化洽之衰盛，气用之多少，同其四时之化令，如下文所云也。

　　帝曰：愿闻同化，何为？

　　伯云，衰盛多少同其化，故问同化何如？

　　岐伯曰：风温，春化同，热曛昏火，夏化同，胜与复同，燥清

　　烟露，秋化同，云雨昏瞑埃，长夏化同，寒气霜雪冰，冬化同，此

　　天地五运六气之化，更用盛衰之常也。

　　同化者，六气之气，五运之气，同一四时五行之化也，故厥阴木气之风温，与角木之春化同，少阴少阳之热曛昏火，与征火之夏化同，六气之胜，六气之复，亦合四时五行，故胜与复同，如风胜同春木，热胜同夏火，风复同春木，热复同夏火之义，阳明金气之燥清烟露，与商金之秋化同，太阴土气之云雨昏瞑埃，与宫土之长夏化同，太阳水气之寒气霜雪冰，与羽水之冬化同，此天地五运之气之化，其化相同，一岁之中，恒非其时而有其气，此更用盛衰之常，所以气数有不合也。

　　帝曰：五营运同天化者，命曰天符，余知之矣，愿闻同地化者，何谓也？

　　土运而太阴司天，金运而阳明司天等，是五运五行，同于司天之化气，命曰天符，余知之矣，五运五行同地化者，何谓也？

　　岐伯曰：太过而同天化者三，不及而同天化者亦三，太过而同地化

　　者三，不及而同地化者亦三，此凡二十四岁也。

　　甲丙戊庚壬，化运主太过，乙丁己辛癸、化运主不及，子寅辰午申戌、气主太过，丑卯巳未酉亥，气主不及，六十岁中，太过不及，同天地之化者，凡二十四岁，此总括其目，下文详言之也。

</div>
    <div class="pagination">
<a href="黄帝素问直解_page131.html">上一页</a><span>...</span><a href="黄帝素问直解_page127.html">127</a><a href="黄帝素问直解_page128.html">128</a><a href="黄帝素问直解_page129.html">129</a><a href="黄帝素问直解_page130.html">130</a><a href="黄帝素问直解_page131.html">131</a><span class="current-page">132</span><a href="黄帝素问直解_page133.html">133</a><a href="黄帝素问直解_page134.html">134</a><a href="黄帝素问直解_page135.html">135</a><a href="黄帝素问直解_page136.html">136</a><a href="黄帝素问直解_page137.html">137</a><span>...</span><a href="黄帝素问直解_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
