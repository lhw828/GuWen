<!DOCTYPE html>
<html>
<head>
    <meta charset="UTF-8">
    <title>回春录 - 第 5 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>回春录 - 第 5 页/共 20 页</h1>
    <div class="content">　　谢普香，体属久虚，初冬患嗽痰减食，适孟英丁艰，邀施某视之，云：“是肾气不纳，命火无权”。叠进肾气汤月余，遂至呕恶便溏，不饥无溺。乃束手，以为必败矣。季冬，乃延孟英诊之，脉甚弦软，苔腻舌红，乃中虚而健运失职，误投滋腻，更滞枢机，桂、附之刚，徒增肝横。与：党参白术 茯苓 泽泻 橘皮 半夏 竹茹 栀子 薏苡 蒺藜 兰叶 柿蒂之剂，培中泄木，行水蠲痰，旬日而愈。

　　郑妪，患咳嗽，自觉痰从腰下而起，吐出甚冷。医作肾虚水泛治。渐至咽喉阻塞，饮食碍进，即勉强咽之，而胸次梗不能下，便溏溲频，无一人不从虚论。孟英诊曰：脉虽不甚有力，右部微有弦滑，苔色黄腻，岂属虚证？以苇茎汤合雪羹加贝母、知母、花粉、竹茹、麦冬、枇杷叶、柿蒂等药，进十余剂而痊。

　　一、内科

　　喘证

　　张氏妇，患气机不舒，似喘非喘，似逆非逆，似太息非太息，似虚促非虚促，似短非短，似闷非闷，面赤眩晕，不饥不卧。补虚清火，行气消痰，服之不应。孟英诊之，曰：小恙耳，旬日可安。但必须惩忿，是嘱。予：黄连 黄芩 栀子 楝实 鳖甲 羚羊角 旋复 赭石 海蜇 地栗为大剂，送服当归龙荟丸，未及十日，汛至，其色如墨，其病已若失，后予养血和肝调理而康。

　　邻人王氏妇之父王叟，仲秋患痰嗽不食，气喘不卧，囊缩便秘，心摇摇不能把握，势极可危。伊芳女浼家慈招孟英救之。曰：根蒂欲脱耳，非病也。以八味地黄汤去丹皮、泽泻，合生脉散加青铅、龙骨、牡蛎、紫石英、胡桃、楝实、苁蓉，（为剂投之）。大解行而诸恙减，乃减去苁蓉、麦冬，服旬日而瘳。

　　邵奕堂室，以花甲之年，仲冬患喘嗽，药之罔效。坐而不能卧者，旬日矣。乞诊于孟英。邵述病源云：每进参汤，则喘稍定。虽服补剂，仍易汗出，虑其欲脱。及察脉，弦滑右甚。孟英曰：甚矣！望、闻、问、切之难。不可胸无权衡也。此证当凭脉设治，参汤切勿沾唇。以：栝蒌薤白 旋复 苏子 花粉 杏仁 蛤壳 茯苓 青黛 海蜇为方，而以竹沥、（莱）菔汁和服。投匕即减，十余帖痊愈。

　　同时，有石媪者，患此，（病）极相似，脉见虚弦细滑。孟英予：沙参 蛤壳 旋复 杏仁 苏子贝母 桂枝 茯苓（等药之）中，重加熟地而瘳。所谓病同体异，难执成方也。

　　张孟皋少府令堂，年逾古稀，患气逆殿屎，烦躁不寐。

　　孟英切脉滑实，且便秘面赤，舌绛痰多。以承气汤下之，霍然。逾年以他疾终。

　　王致青鹾尹令正，患痰喘，胡某进补肾纳气，及二陈（汤）、三子（养亲汤）诸方，证濒于危。顾升庵参军令延孟英诊之：脉沉而涩，体冷自汗，宛似虚脱之证，惟二便不通，脘闷苔腻，是痰热为补药所遏，一身之气机窒痹而不行也。予：（栝）蒌 薤（白） 旋（复） 赭（石） 杏（仁） 贝（母） 栀（子） （紫）菀 兜铃 海 竹沥等以开降，复杯即减，再服而安。

　　王小谷，体浓善饮，偶患气逆，多医咸从虚治，渐至一身尽肿，酷肖《回春录》所载康（康康候）副转运之证，因恳治于孟英。脉甚细数，舌绛无津，闻（间）有谵语。乃真阴欲匮。外证虽较轻于康，然不能收绩矣。再四求疏方。与：西洋参 元参 “二地” “二冬” 知母 花粉 （竹）茹 贝（母） 竹沥 葱须等药，三剂而囊肿全消，举家忻幸。孟英以脉象依然，坚辞不肯承手，寻果不起。

　　吴蕴香大令宰金溪，自仲春感冒而起，迨夏徂秋，痰多气逆，肌肉消瘦，延至初冬，诸证蜂起，耳鸣腰痛，卧即火升，梦必干戈，凛寒善怒。多医咸主补虚，迄无小效，卧理南阳，已将半载，群公子计无所施，飞函至家，嘱大公子汾伯副车，叩求孟英来署，已仲冬之杪日矣。诊脉弦细，而左寸与右尺甚数，右寸关急搏不调，且病者颈垂不仰，气促难言，舌黯无苔，面黧不渴。孟英曰：病虽起于劳伤挟感，而延已经年，然溯其所自，平昔善饮，三十年来，期在必醉，非仅外来之客邪，失于清解，殆由内伏之积热，久锢深沉，温补杂投，互相煽动，营津受灼，内削痰多，升降愆常，火浮足冷，病机错杂，求愈殊难，既承千里相招，姑且按经设法。

　　以：石膏 知母 黄芩等清肺涤痰；青蒿、鳖甲、栀子、金铃等柔肝泄热；元参、女贞、天冬、黄柏等壮水制火，竹茹、旋复、枇杷叶、橘红等宣中降气，出入为方，间佐龙荟丸，直泄胆经之酒毒，紫雪丹搜逐隧络之留邪，服三剂而舌布黄苔，蕴热渐泄。服六剂而嗽减知饥，渴喜热饮，伏痰渐化。季冬八日，即能出堂讯案。十剂后，凛寒始罢，足亦渐温，肺气果得下降。望日出署行香。继而兵火之梦渐清，夜亦能眠，迎春东郊，审决积案，亦不觉其劳矣。方中参以：西洋参、生地、麦冬充其液；银花、绿豆、雪羹化其积。至庚戌岁朝，各处贺年，午后护日，极其裕如，且肌肉渐丰，面黑亦退，药之对病，如是之神，调养至开篆时，起居如旧，各恙皆瘥，而孟英将赴宜黄杨明府之招，酝香为录其逐日方案，跋而记之，兹特采其大略如此。

　　鲍继仲，于季春望日，忽然发冷，而喘汗欲厥。速孟英视之，脉沉弦而软滑带数，是素患痰饮。必误服温补所致也。家人始述去冬服胡某肾气汤颇若相安，至今久不吐痰矣。孟英曰：病在肺。肺气展布，痰始能行。虽属久病，与少阴水泛迥殊，辨证不明，何可妄治？初服颇若相安者，方中附、桂刚猛，直往无前，痰亦不得不为之辟易，又得地黄等浓浊下趋之品，回护其跋扈跳梁之性。然暴戾之气，久而必露，柔腻之质，反阻枢机，治节不伸，二便涩少，痰无出路，愈伏愈多。一朝卒发，遂壅塞于清阳升降之路，是以危险如斯。须知与少阴虚喘，判分霄壤。切勿畏虚妄补。投以：薤（白） （栝）蒌 枳（实） 杏（仁） 旋（复） 赭（石） 半（夏） 紫（菀） （竹）

　　茹芦根 蛤粉 雪羹之剂而平。继与整肃肺气，而涤留痰，匝月始愈。

　　潘肯堂室，仲冬陡患气喘，医治日剧。何新之诊其脉无常候，嘱请孟英质焉。孟英诊曰：两气口之脉，皆肺经所主，今肺为痰壅，气不流行。虚促虽形，未必（即）为虚谛。况年甫三旬，平昔善饭，病起于暴，苔腻痰浓，纵有足冷面红，不饥、不寐、自汗等症，无非痰阻枢机，有升无降耳。遂与：石膏 黄芩 知母 花粉 旋复 赭石蒌仁 通草 海蜇 竹沥 （芦）菔汁 梨汁等药，一剂知，二剂平。乃去“二石”（石膏、赭石），加元参、杏仁，服旬日而安。俟其痰嗽全蠲，始用：沙参 地黄 麦冬等，以滋阴善后。

　　余朗斋令堂，秋间患伏暑，孟英已为治愈，失于调理，复患气冲（喘）自汗，肢冷少餐，攻补不投，仍邀孟英治之。与：填补冲任，清涤伏痰法，合：甘（草）、（小）麦、大枣以补血而愈。

　　一、内科

　　哮证

　　孙渭川令侄，亦患哮，气逆欲死。孟英视之：口渴头汗，二便不行。径予：生石膏 橘（皮） 贝（母）

　　桂（枝） （茯）苓 知母 花粉 杏（仁） （紫）菀 海蜇等药，服之而愈。

　　耳姓妇，回族，患哮。自以为寒，频饮烧酒，不但病加，更兼呕吐泄泻。两脚筋掣，既不能卧，又不能坐。孟英诊曰：口苦而渴乎？泄（泻）出如火乎？小溲不行乎？痰粘且韧乎？病者曰：诚如君言，想为寒邪太重使然。

　　孟英曰：汝何愚耶？见证如是，犹谓受寒，设遇他医，必然承教，况当此小寒之候，而哮喘与霍乱，世俗无不硬指为寒者。误投姜、附，汝命休矣。予：北沙参 生苡仁 冬瓜子 丝瓜络 竹茹 石斛 枇（杷）叶 贝母知母 栀子 芦根 青果 海蜇 莱（菔）汁为方，一剂知，二剂已。

　　鲍继仲，患哮，每发于冬，医作虚寒治，更剧。孟英诊之：脉滑，苔浓，溺赤，痰浓。予：知母 花粉 冬瓜子 杏（仁） 贝（母） 茯苓 滑石 栀子 石斛，服之而安。

　　一、内科

　　痰证

　　萧某，素患痰多，常服六君子汤，偶延孟英诊之，脉细数而兼弦滑。曰：六君子汤亟当屏绝。病由阴亏火盛，津液受灼而成痰，须服壮水之剂，庶可杜患将来。萧因向吸鸦片烟，自疑虚寒，滋阴不敢频服。继患喉痛，专科治而不效。仍乞诊于孟英，因谓曰：早从吾策，奚至是耶？此阴虚于下，阳浮于上，喉科药不可试也。

　　大剂育阴潜阳，其痛日瘥，而喉 皆形白腐。孟英曰：吸烟既久，毒瓦斯熏蒸之故耳。令吹锡类散，始得渐退。

　　愈后，复患滞下。孟英曰：今秋痢虽盛行，而此独异于人，切勿以痢疾套药治之。盖火迫津液，结为痰饮，酿以烟毒，熏成喉患，吾以“燃犀”之照，而投激浊扬清之治，病虽愈矣，内蕴之痰浊尚多，奈向来为温补药所禁锢于肠胃曲折之间而不得出，今广投壮水之剂，不啻掘江河而涤陈。岂可与时疫暑热之痢，同年而语耶？治不易法，食不减餐，日数十行，精神反加（佳），逾月之后，大解始正。计服甘凉约（药）二百剂，肌肉复充，痰患若失。

　　定州杨素园明府宰宜黄，吏治有声，精于医学，其夫人多病，自治不痊，毗陵吴子和嘱其函恳酝香，屈孟英诊视，而孟英因母老急欲旋里，坚辞不往。即据来信所述病状，拟方立案云：细阅病原，证延二十余年，始因啖杏，生冷伤乎胃阳，肝木乘虚，遂患胁痛挛掣，身躯素浓，湿盛为痰，温药相投，是其效也。驯致积温成热，反助风阳，消烁胃津，渐形瘦削。而痰饮者，本水谷之悍气，缘肝升太过，胃降无权，另辟窠囊，据为山险。初则气滞以停饮，继则饮蟠而气阻，气既阻痹，血亦愆其行度，积以为瘀。前此神术丸、控涎丹之涤饮；丹参饮、桃核承气汤之逐血。皆为杰构，已无遁情。迨延久元虚，即其气滞而实者，亦将转为散漫而无把握矣。是以气升火浮，颧红面肿，气降火熄，黄瘦日增。苟情志不怡，病必陡发。以肝为刚脏，在志为怒，血不濡养，性愈 张。胃土属阳，宜通宜降，通则不痛，（盖）六腑以通为用。更衣得畅，体觉宽舒，是其征也。体已虚，病似实，虚则虚于胃之液，实则实于肝之阳。中虚原欲纳食，而肝逆蛔扰欲呕，吐出之水，已见黑色，似属胃底之浊阴，风鼓波澜，翻空向上，势难再攻。承示脉至，两关中取似形鼓指，重按杳然，讵为细故？际此春令，正鸢飞鱼跃之时，仰屋图维，参彻土绸缪之议，是否有当？仰就斤绳。

　　沙参（八钱） 鲜竹茹（四钱） 川椒红（二分） 乌梅肉炭（六分） 茯苓（三钱） 旋复（三钱） 金铃肉（二钱） 柿蒂（十个） 仙半夏（一钱） 淡肉苁蓉（钱半） 吴茱萸（炒黄连，四分） 冬虫夏草（钱半）

　　另用炙龟板 藕（肉，各四两） 漂淡陈海蜇（二两） 凫茈（一两） 赭石（四钱），先煮清汤，代水煎药。（正月十四日。）

　　一诊：上拟方案，来差星夜 回，于十六日到宜（黄县），素园读案狂喜，以为洞见脏腑，必欲孟英一诊，以冀霍然。遂夤夜备舆，专丁持函，求孟英暂缓归期。酝香（因）笃于情谊，（亦）

　　再四劝驾，并嘱四令郎偕行。孟英迫于情不可却，二十二日抵宜（黄县）署，初诊案云：证窬二十年，右胁积气，有升无降，饮阻不宣，呕逆减餐，亦将半载，二便非攻不畅，容色改换不常，口苦吞酸，苔黄舌绛，渴喜冷冻饮料，畏食甘甜。以甘能缓中，冷堪沃热，病机于此逗根，根深难即蠲除，标实本虚，求痊匪易。据述，脉亦屡迁，似无定象。夫既流善幻，显属于痰。兹按脉：左缓滑，右软迟，两尺有根，不甚弦涩，是汛愆因乎气阻，尚未至阴血之枯。春令肝木乘权，胃土久受戕克，病已入络，法贵缓通，通则不痛，腑以通为补。

　　法难时变，不能舍“通”字以图功。布鼓雷门，诸希教正。

　　沙参（八钱） 鲜竹茹（四钱） 青黛（五分） 旋复（三钱） 酒炒黄连（六分） 白前（一钱） 生白蒺（藜，三钱） 紫菀（一钱） 海石（五钱） 川楝肉（三钱） 川贝（一两） 黑栀（三钱）

　　另以：生蛤粉 生冬瓜子 芦根 芦菔各一两，丝瓜络（五钱） 漂（海）蛰（二两） 柿蒂（十个） 先煮水，代汤煎药，葱须二分后下。

　　再诊：左脉如昨，兼弦，右寸亦转缓滑，中脘气渐下降，二便欲解不行，盖升降愆常，枢机窒涩，由乎风阳浮动，治节横斜，肺既不主整肃，则一身之气皆滞也。轻可去实，先廓上游。

　　前方去海石，加栝蒌三钱、枳实一钱。

　　三诊：脉来较静，小溲渐行，虽未更衣，已能安谷，浊得下行，导以清通。

　　前方去贝（母）、楝（肉），加归尾钱半、桃仁十粒、送服导水丸十粒。

　　四诊：腿凉便滞，气少下趋，颧面时红，火炎上僭，两胁较热，络聚痰瘀。叠授清宣，更衣色黑，噫气渐罢，酸水不吐，纳谷颇增，脉稍和缓。法仍缓导，冀刈根株。

　　前方去枳实、归尾，减导水丸五粒。

　　五诊：各恙皆减，眠食渐安，火犹易升，头痛面赤，颊（颈）酸结核，胁热未蠲，脉渐柔和，且参清养。

　　前方去白前、青黛、紫菀、黄连，加银花、贝母、黄菊（花）、丹参、陈细茶、橄榄。

　　六诊：积痰下降，颈核渐平，舌紫口干，卯辰热僭，阴虚木旺，气道尚未整肃。养血靖风，自可使其向愈。

　　前方去陈细茶、葱须，加石斛。

　　留赠善后方：（便色转正后，用此。）

　　沙参（八钱） 冬虫夏草（二钱） 女贞（三钱） 丹参（三钱） 鲜竹茹（四钱） 川斛（五钱） 盐水泡橘红（八分） 黄菊（三钱） 旋复（三钱） 黑栀（仁，三钱） 川贝（四钱） 金铃肉（钱半） 另以：炙鳖甲 漂（海）

</div>
    <div class="pagination">
<a href="回春录_page4.html">上一页</a><a href="回春录.html">1</a><a href="回春录_page2.html">2</a><a href="回春录_page3.html">3</a><a href="回春录_page4.html">4</a><span class="current-page">5</span><a href="回春录_page6.html">6</a><a href="回春录_page7.html">7</a><a href="回春录_page8.html">8</a><a href="回春录_page9.html">9</a><a href="回春录_page10.html">10</a><span>...</span><a href="回春录_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
