<!DOCTYPE html>
<html>
<head>
    <meta charset="UTF-8">
    <title>诸病源候论 - 第 71 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸病源候论 - 第 71 页/共 129 页</h1>
    <div class="content">　　十九、拔齿损候

　　手阳明、足阳明之脉，并入于齿。拔齿而损脉者，则经血不止，脏虚而眩闷。

　　卷之二十九　牙齿病诸候（凡二十一论）

　　二十、齿候

　　齿者，是睡眠而相磨切也。此由血气虚，风邪客于牙车筋脉之间，故因睡、眠气息喘而邪动，引其筋脉，故上下齿相磨切有声，谓之 齿。

　　卷之二十九　牙齿病诸候（凡二十一论）

　　二十一、齿黄黑候

　　齿者，骨之所终，髓之所养。手阳明、足阳明之脉，皆入于齿。风邪冷气，客于经脉，髓虚血弱，不能荣养于骨，枯燥无润，故令齿黄黑也。

　　卷之三十　唇口病诸候（凡十七论）

　　一、口舌疮候

　　手少阴，心之经也，心气通于舌。足太阴，脾之经也，脾气通于口。腑脏热盛，热乘心脾，气冲于口与舌，故令口舌生疮也。

　　诊其脉，浮则为阳，阳数者，口生疮。其汤熨针石，别有正方。补养宣导，今附于后。

　　《养生方·导引法》云：凡人常觉脊背崛强，不问时节，缩咽膊内，仰面努膊井向上，头左右两向 之，左右三七，一住，待血气行动定，然始更用。初缓后急，不得先急后缓。若无病患，常欲得旦起、午时、日没三辰，如用，辰别二七。除寒热病，脊腰颈项痛，风痹。口内生疮，牙齿风，头眩，终尽除也。

　　卷之三十　唇口病诸候（凡十七论）

　　二、紧唇候

　　脾与胃合，胃为足阳明，其经脉起于鼻，环于唇，其支脉入络于脾。脾胃有热，气发于唇，则唇生疮。而重被风邪寒湿之气搏于疮，则微肿湿烂，或冷或热，乍瘥乍发，积月累年，谓之紧唇，亦名沈唇。

　　卷之三十　唇口病诸候（凡十七论）

　　三、唇疮候

　　脾与胃合，足阳明之经，胃之脉也，其经起于鼻，环于唇，其支脉入络于脾。脾胃有热，气发于唇，则唇生疮。

　　卷之三十　唇口病诸候（凡十七论）

　　四、唇生核候

　　足阳明为胃之经，其支脉环于唇，入络于脾。然脾胃为表里，有风热邪气乘之，而冲发于唇，与血气相搏，则肿结；外为风冷乘，其结肿不消，则成核。

　　卷之三十　唇口病诸候（凡十七论）

　　五、口吻疮候

　　足太阴为脾之经，其气通于口。足阳明为胃之经，手阳明为大肠之经，此二经脉交并于口。其腑脏虚，为风邪湿热所乘，气发于脉，与津液相搏，则生疮，恒湿烂有汁，世谓之肥疮，亦名燕口疮。

　　卷之三十　唇口病诸候（凡十七论）

　　六、唇口面皴候

　　唇口面皴者，寒时触冒风冷，冷折腠理，伤其皮肤，故令皴劈。经络之气，诸阳之会，皆在于面，其脉有环唇夹于口者。若血气实者，虽劲风严寒，不能伤之；虚则腠理于面受邪，故得风冷而皴劈也。

　　又，冬时以暖汤洗面及向火，外假热气，动于腠理，而触风冷，亦令病皴。

　　卷之三十　唇口病诸候（凡十七论）

　　七、兔缺候

　　人有生而唇缺，似兔唇，故谓之兔缺。世云，由妇人妊娠时见兔及食兔肉使然。

　　卷之三十　唇口病诸候（凡十七论）

　　八、口臭候

　　口臭，由五脏六腑不调，气上胸膈。然腑脏气臊腐不同，蕴积胸膈之间，而生于热，冲发于口，故令臭也。

　　《养生方》云：空腹不用见臭尸，气入脾，舌上白黄起，口常臭也。

　　卷之三十　唇口病诸候（凡十七论）

　　九、口舌干焦候

　　手少阴，心之经也，其气通于舌；足太阴，脾之经也，其气通于口。腑脏虚热，气乘心脾，津液竭燥，故令口舌干焦也。

　　诊其右手寸口名曰气口以前脉，沉为阴，手太阴肺之经也。其脉虚者，病苦少气不足以息，嗌干，无津液故也。又，右手关上脉，浮为阳，足阳明胃之经也。其脉虚者，病苦唇口干。又，左手关上脉，浮为阳，足少阳胆之经也。其脉实者，病苦腹中满，饮食不下，咽干

　　卷之三十　唇口病诸候（凡十七论）

　　十、舌肿强候

　　手少阴，为心之经，其气通于舌；足太阴，脾之经，其气通于口。太阴之脉起于足大指，入连舌本。心脾虚，为风热所乘，邪随脉至舌，热气留心，血气壅涩，故舌肿。舌肿脉胀急，则舌肿强。

　　卷之三十　唇口病诸候（凡十七论）

　　十一、謇吃候

　　人之五脏六腑，禀四时五行之气，阴阳相扶，刚柔相生。若阴阳和平，血气调适，则言语无滞，吐纳应机。若阴阳之气不和，腑脏之气不足，而生謇吃。此则禀性有阙，非针药所疗治也。

　　若腑脏虚损，经络受邪，亦令语言謇吃。所以然者，心气通于舌，脾气通于口，脾脉连舌本，邪乘其脏，而搏于气，发言气动，邪随气而干之，邪气与正气相交，搏于口舌之间，脉则痞涩，气则壅滞，亦令言謇吃，此则可治。

　　《养生方》云：愤满伤神，神通于舌，损心则謇吃。

　　卷之三十　唇口病诸候（凡十七论）

　　十二、重舌候

</div>
    <div class="pagination">
<a href="诸病源候论_page70.html">上一页</a><span>...</span><a href="诸病源候论_page66.html">66</a><a href="诸病源候论_page67.html">67</a><a href="诸病源候论_page68.html">68</a><a href="诸病源候论_page69.html">69</a><a href="诸病源候论_page70.html">70</a><span class="current-page">71</span><a href="诸病源候论_page72.html">72</a><a href="诸病源候论_page73.html">73</a><a href="诸病源候论_page74.html">74</a><a href="诸病源候论_page75.html">75</a><a href="诸病源候论_page76.html">76</a><span>...</span><a href="诸病源候论_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
