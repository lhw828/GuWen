<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 106 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 106 页/共 159 页</h1>
    <div class="content">　　天元纪大论第六十八篇

　　此篇引《天元玉册》之言，以明五运六气，上下相召，五六相合，三十岁为一纪，六十岁为一周，周而复始，无有终时，着之玉版，藏之金匮，署曰天元纪，故曰《天元纪大论》。

　　《太始天元玉册·运气微旨篇》曰：太虚寥廓，肇其化元，虚皇转运，变易渊玄，万物资始，五运终天，布气真灵，总统坤元，十二流精，五气横天，曰阴曰阳，曰柔曰刚。寒暑燥湿风火。天之阴阳，天以三阴三阳上奉之。木火土金水，地之阴阳，地以生长化收藏下应之。天以阳生阴长，地以阳杀阴藏。天有阴阳，地亦有阴阳。五运之德，气建于寅。又曰，子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；己亥之岁，上见厥阴。少阴所谓标也，厥阴所谓终也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之，太阳之上，寒气主之。所谓本也，是谓六元。

　　黄帝问曰：天有五行御五位，以生寒暑燥湿风。人有五脏化五

　　气，以生喜怒思忧恐。论言五运相袭，而皆治之，终期之日，周而

　　复始，余已知之矣，愿闻其与三阴三阳之候，奈何合之？

　　天有五行之理，以御天度之五位，而五位之中，以生寒暑燥湿风之五气，数相合也。其在于人，则有五脏，化生五脏之气，五气之中，以生喜怒思忧恐之五志，其数亦相合也。《六节脏象大论》，言五运相袭，而皆治之，终期之日，周而复始，谓五运递相承袭，而一岁之中，皆主治之，至三百六十五终期之日，则周而复始。其运惟五，余已知之矣，愿闻其与三阴三阳六气之候，奈何合之？帝欲详明五运六气相合之道，而问也。

　　鬼臾区稽首再拜对曰：昭乎哉问也！夫五运阴阳者，天地之道

　　也，万物之纲纪，变化之父母，生杀之本始，神明之府也，可不通乎？

　　五运合于三阴三阳，盖欲昭明天地交会之道，故曰昭乎哉问也。夫五运三阴三阳者，乃上天下地之道也。

　　万物之多，皆以五运阴阳为之纲纪。物极之变，物生之化，皆以五运阴阳为之父母。物之始生，物之肃杀，皆以五运阴阳，为之本始。是此五运阴阳，乃神明之府也，可不通乎？

　　故物生谓之化，物极谓之变。

　　《六微旨大论》曰：物之生，从乎化，物之极，由乎变，故物生谓之化，物极谓之变，此万物所以有变化生杀也。

　　阴阳不测谓之神，神用无方谓之圣。

　　阴阳者，天地之道，至精至微，故阴阳不测谓之神，神用无方谓之圣，此天地神明之府，所当通其神用也。

　　夫变化之为用也，在天为玄，在人为道，在地为化。

　　即上文变化神用而推论之。夫变化之为用也，至神无方。故在天为玄，玄，纯粹幽深也。在人为道，道，大中至正也。在地为化，化，孕育生成也。

　　化生五味，道生智，玄生神。

　　申明在地为化，化生五行之五味也。在人为道，道生观察之智慧也。在天为玄，玄生灵明之神变也。

　　神在天为风，在地为木；在天为热，在地为火，在天为湿，在地为土；在天为燥，在地

　　为金；在天为寒，在地为水。故在天为气，在地成形，形气相感，而化生万物矣。

　　即在天为玄，玄生神而推论之，则无在非神。故神在天为风者，在地即为木；神在天为热者，在地即为火；神在天为湿者，在地即为土；神在天为燥者，在地即为金；神在天为寒者，在地即为水。风热湿燥寒，无形之气也，故在天为气。木火土金水，有象之形也，故在地成形。在地之形，与在天之气相感，而化生万物矣。

　　然天地者，万物之上下也。左右者，阴阳之道路也。水火者，阴阳之征兆也。金木者，生成

　　之终始也。气有多少，形有盛衰，上下相召，而损益彰矣。

　　在天之气，通于在地之形，而化生万物。然则天地者，乃万物之上下也。天地左右旋转者，乃阴阳之道路也。天地之一水二火者，乃阴阳之征验而兆端也。天地之秋金春木者，乃万物生成之终始也。在天为风热湿燥寒之气，而气各有多少。在地为木火土金水之形，而形各有盛衰。形气相感，是上下相召，多少盛衰，而损益彰矣。此言形气相感，所以对帝五运五行，与三阴三阳六气相合之问也。

　　帝曰：愿闻五运之主时也，何如？

　　木火土金水，谓之五运。一岁之中有五运，故愿闻五运之主时。

　　鬼臾区曰：五气营运，各终期日，非独主时也。

　　五气营运，言五行之气，同于五运，次第循行，各终一岁之期日，非独主于四时也。

　　帝曰：请闻其所谓也。

　　五运主岁主时之义，必有所本，故请闻其所谓。

　　鬼臾区曰：臣积考《太始天元册》文曰，太虚寥廓，肇基化元，万

　　物资始，五运终天，布气真灵，总统坤元，九星悬朗，七曜周旋，

　　曰阴曰阳，曰柔曰刚，幽显既位，寒暑弛张，生生化化，品物咸章，臣斯十世，此之谓也。

　　基，本其，作基亦通。

　　此引《太始天元玉册》之言，以明运气之本于元始也。太虚寥廓，言天之清净而广大也。肇基化元，言始基造化之真元也。故万物皆资之以为始，而五运循环以终天，此五运之所以主岁也。真灵之气，布于四时，故曰布气真灵。至哉坤元，万物资生，故曰总统坤元，此五运之所以主时也。九星，天蓬、天芮、天冲、天辅、天禽、天心、天柱、天任、天英也，九星悬朗于上，下应九州。七曜，金木水火土星日月也，七曜周旋于左右，以应五行。曰阴曰阳，立天之道也。曰柔曰刚，立地之道也。阴幽阳显，曰阴曰阳，则幽显既位，既位犹云定位也。寒柔暑刚，曰柔曰刚，则寒暑弛张，弛张，犹云往来也。夫幽显既位，寒暑弛张，则生生化化，而品物咸章，咸章，万物由生而化，从化而生，彰明昭着也。此五运生岁，五运主时，而万物化生也。此天元册文之言，传自往古，至臣斯时，已经十世，帝欲闻其所谓，则此之谓也。

　　帝曰：善。何谓气有多少，形有盛衰？

　　天元册文之言，以明五运主岁主时之本，帝故善之，复举鬼臾区气有多少，形有盛衰之言以问。

　　鬼臾区曰：阴阳之气，各有多少，故曰三阴三阳也。形有盛衰，谓五行之治，各有太过不及也。

　　阴阳之气，有大有少，其气不同，各有多少。阴非一阴，阳非一阳，故曰三阴三阳，此气所以有多少也。五运之形，有盛有衰，谓五行之治，盛则太过，衰则不及，各有太过不及，此形所以有盛衰也。

　　故其始也，有余而往，不足随之，不足而往，有余从之。知迎知随，气可与期。

　　天干始于甲，地支始于子。甲丙戊庚壬为阳，主有余；乙丁己辛癸为阴，主不足。子寅辰午申戌为阳，主有余；丑卯巳未酉亥为阴，主不足。干支以次相纪，是阳年有余而往，则阴年不足随之，阴年不足而往，则阳年有余从之。迎，犹从也。知从知随，则阴阳干支之气，可与相期而有定矣。

　　应天为天符，承岁为岁直，三合为治。

　　承上文有余不足之意，而言六十岁之中，有天符、岁直、三合之年，则为平气，无有余无不足也。天符者，如甲己土运之岁，岁当己丑己未，盖己为土运，而丑未为太阴湿土；乙庚金运之岁，岁当乙卯乙酉，乙为金运，而卯酉为阳明燥金；丙辛水运之岁，岁当丙辰丙戌，丙为水运，而辰戌为太阳寒水；丁壬木运之岁，岁当丁巳丁亥，丁为木运，而巳亥为厥阴风木，戊癸火运之岁，岁当戊子戊午，戊寅戊申，戊为火运，而子午为少阴君火，寅申为少阳相火。五运之气，与司天之气相应，故曰应天为天符。岁直者，如甲己土运，岁当甲辰甲戌，己丑己未，盖甲己运土，而辰戌丑未属土也；乙庚金运，岁当乙酉庚申，乙庚运金，而申酉属金也；丙辛水运，岁当丙子辛亥，丙辛运水，而亥子属水也；丁壬木运，岁当丁卯壬寅，丁壬运木，而寅卯属木也；戊癸火运，岁当戌午癸巳，戊癸运火，而巳午属火也。五运之气，承袭岁支，故曰承岁为岁直，直，犹会也。三合者，五运之气，司天之气，岁支之气，三者皆同。如戊午之岁，戊为火运，午为少阴君火，而午支亦属乎火；己丑己未之岁，己为土运，丑未为太阴湿土，而丑未之支，亦属乎土；乙酉之岁，乙为金运，酉为阳明燥金，而酉支亦属乎金，故曰三合。三合，又名太乙天符。为治者，言天符、岁直、三合，无有余无不足也。

　　帝曰：上下相召奈何？

　　上文云。气有多少，形有盛衰，上下相召，而损益彰，故问上下相召奈何？

　　鬼臾区曰：寒暑燥湿风火，天之阴阳也，三阴三阳，上奉之。木火土金水，地

　　之阴阳也，生长化收藏下应之。天以阳生阴长，地以阳杀阴藏。天有阴阳，地亦有阴阳。

　　长，去声。藏如字，下俱同。

　　此引天元册文之言，言天地气交，以明上下相召之意。寒暑燥湿风火，乃天之六气，而为天之阴阳也。

</div>
    <div class="pagination">
<a href="黄帝素问直解_page105.html">上一页</a><span>...</span><a href="黄帝素问直解_page101.html">101</a><a href="黄帝素问直解_page102.html">102</a><a href="黄帝素问直解_page103.html">103</a><a href="黄帝素问直解_page104.html">104</a><a href="黄帝素问直解_page105.html">105</a><span class="current-page">106</span><a href="黄帝素问直解_page107.html">107</a><a href="黄帝素问直解_page108.html">108</a><a href="黄帝素问直解_page109.html">109</a><a href="黄帝素问直解_page110.html">110</a><a href="黄帝素问直解_page111.html">111</a><span>...</span><a href="黄帝素问直解_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
