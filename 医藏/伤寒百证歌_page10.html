<!DOCTYPE html>
<html>
<head>
    <meta charset="UTF-8">
    <title>伤寒百证歌 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒百证歌 - 第 10 页/共 10 页</h1>
    <div class="content">　　伤寒下利多种数。要识阴阳勿差互。三阳利时身必热。三阴但温无热具。（三阳下利。身热。三阴下利。但温而不热。

　　此其大概也。）合病自利葛根汤。或用黄芩无致误。（仲景云。太阳阳明合病。必自利。葛根汤主之。桂枝证医反下之。

　　利不止者。葛根黄芩黄连汤。）自利不渴属太阴。少阴必渴肾虚故。（仲景云。自利不渴属太阴。其脏有寒故也。当温之。

　　宜四逆辈。又云。自利而渴者。属少阴虚。故引水自救也。）外审证。内凭脉。内外并观斯两得。脉大由来却是虚。脉滑而数有宿食。（脉经云。大则为虚。仲景云。滑而数者。有宿食也。）协热而利脐下热。（仲景云。太阳证。外证未除。而数下之。遂协热而利。利下不止。心下痞硬。表里未解者。桂枝人参汤。朱肱云。协热利。脐下必热也。）谵语而利燥屎结。（仲景云。下利而谵语者。为有燥屎也。属承气汤。）少阴心痛口燥烦。却与利之斯要诀。（仲景云。少阴病。下利。

　　清水。色青者心下必痛。口干燥者可下之。宜大柴胡汤。六经中惟少阴病难治。有补泻之法。不可不审也。）

　　卷五

　　第九十二证·狐惑证歌

　　虫食下部名曰狐。虫食上部名曰惑。狐则咽干惑声嗄。伤寒变坏成斯疾。面目乍赤乍白黑。但欲睡眠昏默默。更有虫食脏间。舌上尽白齿无色。（仲景云。狐惑之病。其气如伤寒。嘿嘿但欲卧。目瞑不得眠。起则不安。食于喉咽者为惑。食于阴者为狐。狐惑之病。并恶饮食。不欲闻食臭。其面乍赤乍黑乍白。食于上部。其声嗄。食于下部其咽干。食上部者泻心汤主之。食下部者苦参汤淹洗之。食肛外者。烧用雄黄熏之。）上唇有疮蚀其脏。下唇疮甚连肛食。（须频看上下唇有无疮。有疮则杀人紧急者也。）多因下利而得之。此证杀人为最急。

　　卷五

　　第九十三证·百合歌

　　百脉一宗皆病形。无复经络最难明。（巢氏云。伤寒百合病者。谓无经络。百脉一宗。悉致病也。皆因伤寒虚劳。大病之后。不平复而变成斯病也。）欲卧又却不得卧。欲行还复不能行。饮食有美有不美。虽如强健步难胜。如有寒。复无寒。如有热。复无热。口苦小便还赤结。药才入口即吐利。如有神灵来作孽。病后虚劳多变成。百合地黄汤可啜。（巢氏云。其状意欲食获不得食。常默。欲卧复不得卧。欲出行而复不能行。饮食或有美时。或有不美时。或如强健人。而欲卧复不得卧。如有寒复如无寒。如有热复如无热。至朝口苦。小便赤黄。百合之病。诸药不能疗。得药则剧而吐。如有神灵所加也。身形如和。其人脉微软。每尿辄头痛。其病六十日乃愈。若尿时不头痛。淅淅然如寒者。四十日愈。若尿时快然但眩者。二十日愈也。）

　　卷五

　　第九十四证·辨伤寒疫气不同歌

　　春气温和夏暑热。秋气凄凉冬凛冽。四时正气自调均。不犯寒邪无病孽。冬时寒凛欲周密。君子深藏宜入室。中而即病曰伤寒。触冒寒邪成此疾。毒瓦斯若深不即病。至春与夏邪方出。春为温病夏为暑。变态无端证非一。（以上论伤寒也。

　　仲景云。春为温和。夏为暑热。秋气清凉。冬气冷冽。此则四时正气之序也。冬时严寒。万类深藏。君子周密。则不伤于寒。触冒之者乃名伤寒耳。其伤于四时之气。皆能为病。以伤寒为最者。以其最成杀厉之气也。中而即病者。名曰伤寒。不即病者寒毒藏于肌肤。至春变为温病。至夏变为暑病。暑病热极。重于温也。是以辛苦之人。春夏多温热病者。

　　皆由冬时触冒所致。非时行之气。）若乃时行自不同。盖是不时之气失。春时应暖反大寒。夏时应热却寒栗。秋气清凉大热来。冬气寒时似春日。少长一般病相似。此是时行号温疫。欲知正气与天行。要在潜心占斗历。（以上论行时疫气。仲景云。凡时行者。春时应暖而反大寒。夏时应热而反大凉。秋气应凉而大热。冬时应寒而反大温。此非时有其气。是一岁之中。长幼之病相似者。此时行之气也。夫欲候知四时正气为病及时行疫气之法者。当按斗历占之。）

　　卷五

　　第九十五证·妇人伤寒歌

　　妇人此疾当区别。身重身轻不同列。产前身重且安胎。产后血虚先补血。（产前安胎。产后补血。此大法也。）水火相刑浸自伤。荣卫不和多阻节。平居水常养于木。水木相资血通彻。（伤寒。男子先调气。妇人先调血。血室不蓄。则一气谐和。血室凝结。水火相刑。五行相克以生。相扶以出。平居之日。水常养于木。水木相生。则荣养血室。血室不蓄。

　　则脾无蕴积。无蕴积则刚燥不生。）左关浮紧汗为宜。正恐室中成血结。（妇人左关浮紧。不可下。当发其汗。以救血室。

　　荣卫得和。津液自通。浃然汗出而解也。）血室不蓄脾无蕴。刚燥不生免邪热。（血蓄则刚燥生。仲景所谓无犯胃气。及上二焦者也。）产后多生三种病。大便坚秘难通泄。郁冒仍兼自汗多。皆是血虚津液竭。（妇人产后有三种病。大便秘。

　　郁冒。自汗。皆是血虚所致也。）血虚而厥厥必冒。冒家解时汗流浃。津液既少大便难。孤阳上出恐阴绝。（三病皆血少阴虚。孤阳独行所致也。当补阴抑阳。）唯有柴胡四物汤。庶可调和使安悦。

　　卷五

　　第九十六证·妇人热入血室歌

　　妇人中风七八日。身热续续发寒栗。经水适来或适断。热随阴血居其室。昼则明了暮谵语。状如见鬼如 疾。无犯胃气及二焦。小柴胡证尤为的。更刺期门以泻肝。邪去自然保安吉。切须急疗莫迟迟。变证来时恐无及。（仲景云。妇人中风。发热恶寒。经水适来。得之七八日。热除后。遍身凉。胸膈苦满。如结胸状。谵语者。此为热入血室也。当刺期门穴。随其虚实而取之。又云。妇人中风七八日。续得寒热。发作有时。经水适断者。此为热入血室。其血必结。故使如疟状。发作有时。小柴胡汤主之。又云。妇人伤寒。发狂。经水适来。昼则明了。暮则谵语。如见鬼状者。此为热入血室。无犯胃气。及上二焦。自愈。）

　　卷五

　　第九十七证·伤寒瘥后病歌

　　伤寒瘥后还喜唾。胸里有寒实无那。此候唯宜服理中。胃暖病治痰自破。（仲景云。大病已后。其人喜唾。久久不了。

　　胸上有寒当温之。宜理中丸主之。）劳复枳实栀子汤。发热小柴胡亦可。（仲景云。大病已后。劳复。枳实栀子汤主之。

　　又云。伤寒瘥后发热。小柴胡汤主之。）腰下水气牡蛎散。（仲景云。大病已后。腰下有水气者。宜用牡蛎散主之也。）日暮微烦脾不磨。要须损谷自然安。甘节吉兮必无祸。（仲景云。病患脉已解。日暮微烦者。以病新瘥。强与谷。食不消也。

　　损谷则愈。周易节卦。九五。甘节吉。往有尚。象曰甘节之吉居位中也。）

　　卷五

　　第九十八证·伤寒五脏死绝歌

　　水浆不下汗如油。形体不仁喘不休。此为命绝终难治。更看何脏绝中求。汗出发润为肺绝。唇吻反青肝绝忧。脾绝口黑并黄色。肾绝便失与遗溲。心绝身似烟薰黑。更兼直视与摇头。五脏皆绝无可疗。纵逢和缓亦难瘳。（仲景云。脉浮而洪。身汗如油。喘而不休。水浆不下。形体不仁。乍静乍乱。此为命绝也。又未知何脏。先受其灾。若汗出发润。喘而不休者。此肺先绝也。阳反独留。形体如烟薰。直视摇头。此心绝也。唇吻反青。四肢 习者。此肝先绝也。环口黧黑。柔汗发黄。此脾绝也。溲便遗失。狂言。反目直视。此为肾绝也。）

　　卷五

　　第九十九证·伤寒死脉歌

　　伤寒死脉定难痊。阳病见阴端可怜。（仲景云。阳病见阴脉者死。）上气脉散为形损。耳聋浮涩命难全。（仲景云。伤寒。咳逆上气。其脉散者死。谓其形损。故也。扁鹊云。病若耳聋。脉反浮大而涩者。死也。）谵言身热宜洪大。沉细而微寿不延。腹大泄利当微细。紧大而滑归下泉。吐衄若得沉细吉。浮大而牢叹逝川。（扁鹊云。病若谵言妄语。身当有热。

　　脉当洪大。而反手足厥逆。脉沉细而微者而死。病若大腹泄。脉当微细而涩。反得紧大而滑者死。病若吐血复鼽衄血者。

　　脉当沉细。而反浮大而牢者。死也。）阴阳俱虚热不止。乍疏乍数命归天。（仲景云。阴阳俱虚。热不止者死。脉至乍数乍疏者死。）如屋漏。如雀啄。来如弹石去解索。（经云。脉如屋漏。如雀啄者死。脉来如弹石。去如解索者死。弹石者。

　　辟辟急也。解索者。动数而随散乱。无复以绪者也。）虾游鱼翔脉证乖。转豆偃刀形候恶。（经云。病患脉如虾之游。如鱼之翔者死。脉如转豆者死。如偃刀者死。）下不至关阳气绝。上不至关阴气铄。（经云。寸脉下不至关为阳绝。尺脉上不至关为阴绝。皆死不治。）代脉来时不用医。必定倾危难救药。（仲景云。代。阴也。得此脉者必难治也。）

　　卷五

　　第一百证·伤寒死候歌

　　伤寒死候要须知。泄而腹满大难医。舌本烂伤热不已。（千金云。伤寒死候有九证。二曰泄而腹满甚者死。六曰舌本烂伤。热不已者死。）汗后脉躁亦倾危。（太素云。热病已得汗。而脉尚躁。此阴极之脉也。死。千金云。伤寒已得汗。

　　脉静者。生躁者死。）汗出虽多不至足。（千金云。汗出不至足者死。）手循衣缝更何为。（华佗云。病患手循衣缝者不可活。）卵缩舌卷证候恶。（华陀云。卵缩舌卷者必死。）口张目陷不多时。（华佗云。口如鱼。口不闭。目眶陷者皆死。）赤斑五死一生在。黑斑十死更何疑（凡发斑者。热乘虚入胃。胃烂故也。赤斑出五死一生。黑斑出十死一生。）两感伤寒最大忌。死期六日命难追。（仲景云。热虽甚不死。若两感于寒而病者。必死。）

　　
</div>
    <div class="pagination">
<a href="伤寒百证歌_page9.html">上一页</a><a href="伤寒百证歌.html">1</a><a href="伤寒百证歌_page2.html">2</a><a href="伤寒百证歌_page3.html">3</a><a href="伤寒百证歌_page4.html">4</a><a href="伤寒百证歌_page5.html">5</a><a href="伤寒百证歌_page6.html">6</a><a href="伤寒百证歌_page7.html">7</a><a href="伤寒百证歌_page8.html">8</a><a href="伤寒百证歌_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
