<!DOCTYPE html>
<html>
<head>
    <meta charset="UTF-8">
    <title>杂病广要 - 第 26 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂病广要 - 第 26 页/共 33 页</h1>
    <div class="content">　　脉沉小实者，易治；浮洪而软弱者，难愈。（《正传》）
　　诸痔证状
　　牡痔候，肛边生鼠乳出在外者，时时出脓血者是也。肛边肿生疮而出血者，牝痔（按：《外台》引崔氏作酒痔）。肛边生疮，痒而复痛，出血者，脉痔也。肛边肿核痛，发寒热而血出者，肠痔也。因便而清血随出者，血痔也。（《病源论》）（按：崔氏五痔，有气痔，无脉痔，气痔证与下文同。）又有酒痔，肛边生疮，亦有血出。又有气痔，大便难而血出，肛亦出外，良久不肯入。（同上）夫五痔者，一曰牡痔，二曰牝痔，三曰脉痔，四曰肠痔，五曰血痔云云。又五痔有气痔，寒温劳湿即发，蛇蜕皮主之。牡痔，生肉如鼠乳在孔中，颇出见外，妨于更衣，鳖甲主之。牝痔（《集验》作酒痔），从孔中起，外肿，五六日自溃出脓血，皮主之。肠痔，更衣挺出，久乃缩，母猪左足悬蹄甲主之。脉痔，更衣出清血，蜂房主之。（《千金》）（按：《外台》引《集验》同，《医心》引《龙门方》有少异。又原文此下载五药皆下筛，等分，随其病倍其主药。）一者，肛肠生肉，肾痔鼠奶，或似樱桃，或如大豆，时时出血，又如出脓，名曰鼠奶痔。二者，肛边大乳，痛肿无脓血，名曰酒痔，饮酒便发。三者，肛边努核，疼痛难忍，粪则有血，或因忧愁思虑，冷热不调，无时而发，名曰气痔；或大便涩难，气结不通，下血面黄，食少无味，名曰劳痔。四者，大便后下诸脓血，更加痛涩，肛肠努出，名曰脱肛痔。五者，气攻两肾，大便不通，粪血，色下赤黑，毒热不消，肛门湿痒，一似虫行，名曰风热内痔。（《本事续》）诸痔方论其二十一般翻花脱肛内肠热痔莲子鼠奶鸡冠外肠樱桃风痔气痔食痔雀舌般蛇蜂窠山桃穿肠（《事证》）（按：原文每证有详说，然多立名类，不切事为，仍不具录。）
　　内痔外痔
　　（宜参后外治法）许仁则曰，此病有内痔，有外痔。内但便即有血，外有异。外痔下部有孔，每出血从孔中出。内痔每便即有血。下血甚者，下血击地成孔，出血过多，身体无复血色。有痛者，有不痛者。（《外台》）
　　难易看法
　　初起，形如牛奶，不肿不红，无无痛，行走不觉者轻。已成，肿痛有时，过劳而发，或软或硬，头出黄水者轻。久如鸡冠、蜂窠、莲花、翻花等状，流脓出血不止者重。久漏，窍通臀腿，浓水淋漓，疼痛不已，粪从孔出者逆。（《正宗》）
　　治例
　　治之之法，切不可用以毒药，亦不可轻易割取，多致淹忽，惟当用以稳重汤剂，徐徐取效，不可不知。（《济生》）治法总要，大抵以解热调血顺气先之。（《直指》）痔漏证状颇多，自属外科，不复繁引。既血自内出，不可全仗外敷，宜枳芷散（方阙。先君子曰：当是柏芷散，用侧柏、白芷，出《魏氏》，治便血）吞钓肠丸（见《和剂》）。痔正发而血多者，亦宜自里托之，宜《千金》内补散，减桂之半，加鳖头灰尤妙。（《要诀》）初起痛便秘，或小便不利者，宜清热凉血，润燥疏风。若气血虚而寒凉伤损者，调养脾胃，滋补阴精。若破而久不愈，多成痔漏，有穿臀、穿阴、穿肠者，宜养元气、补阴精为主。大便秘涩或作痛者，润燥除湿。肛门下坠或作痛者，泻火除湿。下坠肿痛或作痒者，祛风胜湿。肿痛小便涩滞者，清肝导湿。若有患而兼疝，患疝而兼下疳，皆属肝肾不足之变症，但用地黄丸、益气汤滋化源为善。若专服寒凉治火者，无不致祸。（《外科枢要》）（从《准绳》删订录）初起及已成，渐渐大而便涩作痛者，宜润燥及滋阴。肛门下坠，大便去血，时或疼痛坚硬者，宜清火渗湿。紫色疼痛，大便虚秘兼作痒者，凉血祛风，疏利湿热。肿痛坚硬，后重坠刺，便去难者，外宜熏洗，内当宣利。内痔去血，登厕脱肛而难上收者，当健脾升举中气。便前便后下血，面色痿黄，心忪耳鸣者，宜养血健脾。诸痔欲断其根，必须枯药，当完其窍，必杜房劳乃愈。（《正宗》）
　　诸药总考
　　治法以苦寒泻火，芩、连、栀子、槐花之类。以辛温和血，用归、川芎、桃仁之类。风邪在下，以秦艽、防风、升麻之类提之。燥热怫郁，以大黄、麻仁、枳壳之类主之。（《正传》）昆按：古方医痔漏下血，有用槐角灰者，有用柏叶灰者，有用皮灰者，有用露蜂房灰者，有用牛角腮灰者，有用胡桃灰者，俱以方寸匕酒调下，此皆枯痔之法也。汤液之中，有用防风者，有用秦艽者，有用皂角仁者，有用荆芥、白芷者，此皆责之风热入脏也。有用芒硝、大黄者，有用槟榔、枳实者，此皆责之实热可下也。有用胡黄连者，有用酒苦参者，有用石莲肉者，有用番木鳖者，此皆责之实热可清也。有用桃仁、红花者，有用蒲黄、苏木者，此皆责之瘀血未消也。有用杏仁、麻仁者，有用地黄、黄柏者，此皆责其燥金无液也。有用地榆、蕲艾者，有用枯龙骨、鹿角霜者，此欲强止其血也。有用象牙、蜣螂者，有用人爪、蟹爪者，此欲放出其肛而外施药以愈之也。有用熏法者，有用洗法者，有用药坐者，无非枯痔止血之品也。有用插药者，有用挂线者，无非烂肌去腐之辈也。呜呼！任医犹任将，用药犹用兵。神于兵者，迭石可以为营，驱牛可以破敌；神于药者，心解而机自灵，见超而术自神，有不拘拘于纸上之陈言矣。（《方考》）痔证之方不一，东垣虽分湿、热、风、燥四治（按：《兰室》分此四证，宜参），大都不离荡涤瘀热之药，如皮、皂角、槟榔、大黄、桃仁之类在所必用，兼风毒则加羌、防、升、柴。甚则麻黄、本汗之，兼燥气则加秦艽、当归、黄，湿胜则加苍术、黄柏、泽泻、茯苓，兼热甚则加芩、连、郁李、生地，脓血则加甲片、归尾，酒痔则加葛根、赤小豆、地、芍、苓、半，气痔则加枳、橘、木香、紫苏，食积则加黄连、枳实、曲、柏，痛极则加乳、没，血多则加发灰，气虚则加参、，血虚则加胶、艾，不必拘执古方也。惟血痔诸药不应，石煤、槐花空心乌梅汤服神效。（《医通》）
　　外治例
　　今之治法，多用刀线割剔其痔，虽药可以封固，然其毒在肉，无由而去，必有再作之理，否则成漏，转而为难治之证。诸方多有服食敷贴之药，今人用之，少见有效。揆度其理，其病既有形于外，非服药之能愈，必须用去毒消痔之药点之，候其毒尽痔消，方可为愈。切不可用砒霜等毒药，恐致人奄忽，慎之慎之。（《大成》）凡疗内痔者，先用通利药荡涤脏腑，然后用唤痔散涂入肛门，片时内痔自然泛出，即用葱汤洗净，擦枯痔散，早午晚每日三次，次次温汤洗净搽药，轻者七日，重者十一日，其痔自然枯黑干硬，停止枯药，其时痔边缝裂流脓，换用起痔汤日洗一次，待痔落之后，换搽生肌散或凤雏膏等药，生肌敛口，虚者兼服补药，其口半月自可完矣。外痔者，用消毒散煎洗，随用枯痔散，照内痔搽法用之，首尾至终无异，完口百日入房乃吉。又至于穿肠久漏者，此则另有二方，亦具于后，以致深患者服之，又不用针刀挂线，效如拾芥耳。（《正宗》）（按：久漏二方为追毒丸、闭管丸，其他诸方宜就原书而遵用焉。）其外治法，须分内外。内痔，以唤痔、枯痔之法治之。外痔，痛甚者清之洗之，头大蒂小者线结之，头小根大者枯之。（《医宗说约》）（从《疡医大全》删订录）
　　变诸治
　　（互见上诸条，或作漏。）变漏三种：冷漏，瘀脓漏，血漏。（《事证》）诸痔出血，肛门间另有小窍，下如血线，不与便物共道。痔久不愈，必致穿穴，疮口不合，漏无已时，此则变而为矣。（《直指》）又有无痔者，肛门左右另有一窍，流出脓血，名为单漏。治之须用温暖之药补其内，又以生肌肉之药敷于外，其窍在皮肤者易愈，脏腑有损而生窍者未易治也。（《大成》）痔漏之源，由乎酒色过度，湿而生热，充于脏腑，溢于经络，坠乎谷道，冲突为痔，久而成漏者也。痔轻而漏重，痔实而漏虚。治痔之法，不过凉血清热而已；至于治漏，初则宜凉血清热燥湿，久则宜涩窍杀虫而兼乎温散也。或曰：痔漏火是根源，何故而用温涩？殊不知痔止出血，始终是热；漏流脓水，始是湿热，终是湿寒，不用温药，何以去湿而散寒乎。非止痔漏，百病之中多有始热而终寒者，如泻利，如呕吐，初作则肠胃气实为热，久作则肠胃气虚而为寒矣。丹溪下血条云：下血久不愈者，后用温剂。正此义也。（《丹溪附余》）经云：陷脉为，留连肉腠。因疮穿脓汁不尽，复感七情四气而成。近则常淡红，或微肿，或小核。久则上而槁白，内而黑烂，淫虫恶臭生焉。治法宜补气生血，外以黑附子为末，唾津和作饼，如钱浓，以艾灸之，随漏大小作炷，但灸微热，不可使痛，干则易，困倦则止，来日再灸，直至内平为效，仍须补药常服。（《医通》）既溃之后，每每多成漏管，不能收口者，非内服外洗，纯用苦寒，致令脾元日损，肌肉难生；即系医家妄用刀针，药线系扎，熔丸悬坠，利剪割切，良肉受伤，日施药，插入拔出，日逐将疮内四旁新肉磨成硬管，愈插愈深。此固医者之过，然病家见痔疮溃后，虽流脓血，不疼不痛，嗜饮者依然畅饮，好色者仍复贪欢，善啖者辛辣煎炒，全不禁戒，虽无刀剪药线之害，亦断无不成漏者，所以致漏之源又伙。更有一等自愚之辈，每言痔漏不可医痊，留此门户为湿热外渗之地，若收功完口，湿热反无门可出矣。殊不知肾开窍于二阴，谷道即肾之门户，若使终年破流血水，则真阴由此而耗，正气从此而亏，安能保其不成痨瘵乎。况湿热若果由大肠而来，自由大肠直出，岂有归大肠而不出，反由漏口徐徐而泄哉。是以痔贵早为培补，益气保元，不可用苦寒内服外涂淋洗。病者谨戒百日醇酒房劳，再无不收口之理。若不遵禁忌，虽有灵丹，亦难奏效。（《疡医大全》）
　　宽肠泻热方法
　　治肠痔，大便常血方。大麻仁大黄枳壳（炙）上各二两，捣筛蜜和为丸，每日空心芸苔汤下十丸。（《千金月令》）治痔漏，消肿疼，当归汤。（《圣济》）（按：即四顺清凉饮，方见《大便不通》。）治肠风痔漏。大黄当归（川者）苦参牙皂（去皮）上等分为末，醋糊丸，如梧桐子大，每服二十丸，空心温酒下。（《本事续》）凡医痔之法，且如明日要下手（按：言用枯药），今日先与此药（用槐花、大黄、枳壳、木通、连翘、瞿麦、当归，半酒半水煎），所以宽大肠，使大便软滑，不与痔相碍，且不泄泻。痔头未脱落者，须要日日与之。以大黄一两煨，枳壳炒，当归酒洗一两，同为细末，丸如梧子大，好酒吞下。（《纲目》引周先生）一男子患痔，肿作痛，大便结燥，脉数有力，以内疏黄连汤，二服便行，痛止，又以四物汤加芩、连、枳壳、天花粉，数剂而肿消，更以脏连丸（用黄连、公猪大脏）一料而不复发。（《正宗》）内疏黄连汤。木香黄连山栀当归黄芩白芍薄荷槟榔桔梗连翘（各一钱）甘草（五分）大黄（二钱）水二茶钟，煎八分，食前服，临服加蜜二匙亦可。（《正宗》）（按：此方出《保命集》。）祛风辟毒汤。痔疮肿痛初起，立效。黄连（一钱）黄芩（一钱）连翘（一钱五分）赤芍（一钱）枳壳（麸炒一钱）大黄（酒蒸一钱五分）苦参（一钱五分）黄柏（一钱）槐花（一钱）上锉，水煎，空心服。为末，水丸，用温水下亦可。（《寿世》）
　　凉血理血诸方
　　秦艽当归汤，治痔漏，大便结燥疼痛。大黄（煨四钱）秦艽枳实（以上各一钱）泽泻当归梢皂角仁白术（以上各五分）红花（少许）桃仁（二十个）上都作一服，水三盏，煎至一盏，去渣食前热服，忌风寒处大小便。（《兰室》）又秦艽苍术汤，于本方去枳实、白术、红花，加苍术、防风、黄柏、槟榔。逐瘀汤，通利大小便，取下黑物。川芎白芷生干地黄赤芍药五灵脂枳壳（制）阿胶（炒）蓬莪术（煨）茯苓茯神大木通生甘草（各一分）实大黄桃仁（汤去皮焙各一分半）上锉散，每服三钱，井水一惋，生姜三片，蜜三匙，煎服，以利为度，瘀血作痛通用。（《得效》）（按：此方过繁，今用去莪术、二茯、木通为佳。）香壳丸，治湿热内甚，因而饱食，肠癖为痔，久而成，速服急愈之。木香黄柏（各三钱）枳壳（去穣炒）浓朴（各半两）黄连（一两）皮（一个烧）当归（四钱）荆芥穗（三钱）上为末，面糊为丸，如桐子大，每服二三十丸，温水食前，日三服。（《宜明》）（按：此方稍杂，姑录于斯。）黄连散，元有痔漏，又于肛门边生一块，皮浓肿痛，作脓就在痔孔出，作食积注下治。黄连阿魏神曲山楂桃仁连翘槐角犀角（等分）上为末，以少许置掌心，时时舐之，津液咽下。如消三分之二，止后服。（《丹溪》）四物汤，加黄芩、黄柏、槐花，内热痔漏下血者，此方主之。（《方考》）经验方黑丸子，专治久年痔漏下血，用之累验。干姜百草霜（一两）木馒头（二两）乌梅败棕柏叶油发（各五钱。以上七味。各烧灰存性。却入后药。）桂心（三钱）白芷（五钱各不见火）上九味为末，醋糊丸，如梧桐子大，空心米饮下三十丸。（《大成》）丹溪，二三十年不愈者，三服止，用莲花蕊散。莲花蕊黑牵牛头末（各一两半）当归（半两）矾红（少许）上为末，先忌食肉五七日，空心令食肉一顿，就取温酒下三钱，约两时辰，取下脓血或虫是效。（《纲目》）（按：莲蕊止血，矾红入血，故录于此。）痔漏。（洪武帝亲验）犀角象牙乳香没药（各一两）明矾黄蜡（各五钱）铜器熔化蜡，入药丸梧桐子大，用连翘、金银花入好酒煎半日，去楂，酒服二十一丸自愈。（《疡医大全》）（又有象牙屑二斤，研极细末，每早用熟鸡蛋蘸屑吃，或入稀粥内，服完一料痊愈。）
　　拔毒诸方
　　槐角子丸，治风盛热实，留结成痔，鼠乳作核疼痛。皂角（用米醋炙令紫黑色）黄（炙）荆芥穗槐角子穿山甲（用蛤粉炒黄色）木香露蜂房（烧留性）刺皮（烧留性）鳖甲（用醋炙）桔梗（去芦头）赤芍药大黄上件各等分，同为细末，炼蜜为丸，如梧桐子大，每服五十丸，温熟水送下，食前。（《杨氏》）胡连追毒丸，治痔漏，不拘远年近日，有漏通肠，污从孔出者，先用此丸追尽脓毒，服后丸药，自然取效最稳。胡黄连（一两切片姜汁拌炒）刺皮（一两炙切片再炒黄为末）麝香（二分）软饭为丸麻子大，每服一钱，食前酒下。服药后脓水反多，是药力到也，勿惧之。（《正宗》）黄连闭管丸。胡黄连（净末一两）穿山甲（麻油内煮黄色）石决明（）槐花（微炒各末五钱）炼蜜丸如麻子大，每服一钱，空心清米汤送下，早晚日进二服，至重者四十日而愈。此方不用针刀挂线，不受苦楚，诚起痼疾之良方也。如漏之四边有硬肉突起者，加蚕茧二十个炒末，和入药中。此及遍身诸漏皆效。（同上）
　　利气方
　　橘皮汤，治气痔。橘皮枳壳（炒）川芎槐花（炒各半两）槟榔木香桃仁（浸去皮炒）紫苏茎叶香附甘草（炙各二钱半）上锉，每三钱，姜枣煎服。（《直指》）又荆枳汤，治气滞发痔，于本方去橘皮、川芎、槟榔、木香、桃仁，加荆芥穗（等分），为末，每服二钱，米汤调下。
　　调补诸方
　　（滋阴）加味四君子汤，治五痔下血，面色萎黄，心忪耳鸣，脚弱气乏，口淡食不知味。人参茯苓白术甘草（炙）黄白扁豆（蒸各等分）上为末，每服二钱匕，汤点服。此方人未之信，服者颇效，所谓看不上手面，自有奇功。（《三因》）二妙散，治痔。四君子汤黄建中汤上各一帖，加白扁豆、缩砂仁同煎。何殿机企颜名方。（《朱氏》）十宣散，此药排脓托里，痔落后可服此药。（《鲁般经后录》）（方附《肠痈》排脓内补散下）一男子患痔，凡遇劳发肿作痛，以枳壳汤熏洗，内服防风秦艽汤（系驱风和血方），数服肿痛俱减，令彼常洗前汤，每月五六次，纳与六味地黄丸加黄柏、知母服之，不发。（《正宗》）
　　调摄法
　　《葛氏方》云：作鲭鱼，姜齑食之，多少任人。（《医心》）《食经》云：榧实（主五痔），鲷（主去痔虫），蠡鱼（主五痔），海鼠（疗痔为验），竹笋（主五痔）。《本草》云：羊蹄主痔。《拾遗》云：鲫主赤白利及五痔。（同上）禁寒冷、食猪肉、生鱼菜、房室，惟得食干白肉。病瘥之后，百日乃通房内。（《千金》）（按：此出五药散方后，然余药亦宜准之，仍录于此。）气血下坠，冲突为痔，既不能坐，又不容行，立则愈其坠矣。惟高枕偃仰，心平气定，其肿自收。（《直指》）忌吃生冷、硬物、冷菜之类，及酒、湿面、五辣、辛热、大料物及干姜之类，犯之无效。（《准绳》）当戒酒远色，少劳茹淡方妙。（《医通》）痔漏，若能味无味之味，正味足矣：事无事之事，百事备矣。若服饵调节，谨慎合宜，未有不瘥者也。若不知谨慎，强治无功。（《疡医大全》）治痔漏鹳口等症，患者欲坐不能，须用定铺极浓芦花坐垫，中开一洞，将患处坐向洞中，自无压挤伤疮之患。（同上）
　　脏腑类
　　〔附〕脱肛
　　
　　源由证治诸说
　　《删繁论》曰：肛者，主大便道，肺、大肠合也，号为通事令史，重十二两，长一尺二寸，广二寸二分，应十二时。若脏伤热，即肛闭塞，大便不通，或肿，缩入生疮，若腑伤寒，则肛寒，大肠洞泻，肛门凸出，良久乃入。热则通之，寒则补之，不虚不实，根据经调之。（《外台》）《四十八难》曰：病之虚实，出者为虚，入者为实。肛门之脱，非虚无故然哉。盖惟实则温，温则内气充而有所蓄；惟虚则寒，寒则内气馁而不能收。而况大肠之浓薄，膏脂之瘠肥，亦视夫内气之虚实何如耳。大凡脱肛，须以温汤浇令和软，然后摩挲而入，治法以温敛行之。具有产妇用力过多，及小儿叫号弩气，久痢不止，风邪袭虚，亦有此证。（《直指》）脱肛一证，气聚不散故也，里急而不得出，外胀而不得入。先以枳壳散（用枳壳、甘草）作剂，又以枳壳烧灰存性，细末掺敷，或津唾调敷，气散则肿消矣。仍用生姜汁调五苓散如膏，入新水研散略煎，吞黄连阿胶丸（用黄连、茯苓、阿胶）。虽然，此论肛门挟热而肿胀也。其或肠中虚薄不收，则理中汤、钓肠丸（系收涩大方）、养脏汤辈主治，乌贼骨、木贼草敷之。（同上）脱肛属气热，气虚，血虚，血热。气虚者补气，参、、芎、归、升麻。血虚，四物汤。血热者凉血，四物汤加炒柏。气热者，条芩六两，升麻一两，曲糊丸。（《丹溪》）气虚不能收敛，脉虚或久病后脱肛，补中益气汤。（《指掌》）脱肛者，乃大肠热甚也。或久洞泄，或肠风下血，小儿叫呼，并久痢，妇人产育，用力过多，皆致肛门脱出。热甚与肠风者，用凉血清肠散。久泻痢者，补养脾胃，参术实脾汤。用力过多者，十全大补汤。俱加升提之药。然亦有脏寒而致者，此由脏腑（按：谓肺、大肠）气虚生寒，不能禁故也。必须温肺藏，补脾胃，久则必收矣。（《统旨》）脱肛之症，多由肠内有积而清气不升，如痢疾里急后重而下脱也。治当从《滞下》门，先推去积滞，然后升补，积滞去而清气自升，不复脱下。其或因下血，及痢疾之后，脱而不收者，为虚，升补之药，看气血孰重。脱之已久，当以涩剂收之。肠胃有风，脱而下血者，以风药举之。脱久亦有虚寒者，当温药微洗，内服大补之剂。（《赤水》）黄桂峰云：亲见一人，里急后重，肛脱红肿，百药皆试，乃有虫在肛故也。（《同上》）（按：《直指》曰：凡肠头作痒，即是腹中有虫，生艾、苦楝根煎汤熏洗，仍以干艾、生姜煎服。）《内经》曰：下者举之。徐之才曰：涩可去脱。皆治脱肛之法也。故古人之治此者，多用参、、归、术、川芎、甘草、升麻之类以升之补之，或兼用北五味、乌梅之类以固之涩之，仍外用熏洗收涩之药，则无有不愈。泻痢不止而滑脱者，胃关煎（见《泄泻》），或加乌梅、北五味、文蛤、木香之属以佐之。凡虚中挟火，或热赤，或肿痛，宜用补中益气汤，加黄芩、黄连、槐花之类，加减治之。（《景岳》）（节录）大肠受热则赤肿，受寒则白滑，当审其因证。绯赤肿痛，不可用热汤熏洗，尤忌五倍子等酸涩收敛，汤气蒸发，则愈肿愈痛，宜熊胆磨水点之。病劳人脱肛，骨肉相失，声散呕血，阳事不禁，梦寐交侵，呼吸不相从，昼凉夜热者死。唾脓血者亦死。其脉不数而有根蒂，及颊不赤者生。（《医通》）
　　治方
　　香荆散，治脱肛。大香附荆芥穗（半两）缩砂（二钱半）上末，每服三钱，食前，新水煎数沸即服。小儿通用。（《直指》）缩砂汤，治大肠虚而挟热，脱肛红肿。缩砂黄连木贼（各等分）上为细末，每服二钱，空心用米饮调下。（《奇效》）凉血清肠散。生地黄当归（各二分）防风升麻荆芥（各一钱）黄芩（炒）黄连香附（炒）川芎（各八分）甘草（五分）水煎服。（《统旨》）《回春》治痔漏秘方，于本方去香附、甘草，加芍药、乌梅、枳壳、槐角。提肛散，治气虚肛门下坠，及脱肛便血，脾胃虚弱等症。川芎归身白术人参黄陈皮甘草（各一钱）升麻柴胡条芩黄连白芷（各五分）水二钟，煎八分，食远服，渣再煎服。（《正宗》）《寿世》提气散，治脱肛虚寒，于本方去川芎、陈皮、芩、连、白芷，加白芍、干姜、羌活。参术芎归汤，治泻痢后及产育，气虚脱肛，脉濡而弦者，即补中益气汤去柴胡，加白芍、川芎、白茯、生姜煎服。（《六要》）诃子人参汤，治泻痢产育，气虚脱肛，脉濡而弦者。诃子（煨去核）人参白茯苓白术炙甘草莲肉升麻柴胡（各等分）上水加生姜煎服。（《准绳》）参术实脾汤。白术（黄土炒）人参（二钱）肉果（面煨一钱半）白茯苓白芍药（炒各一钱）附子（炮八分）炙甘草（七分）陈皮（一钱）水二钟，姜三片，枣二枚，煎八分服。下陷，加升麻。（《统旨》）治肛出方。磁石（四两）桂心（一尺）皮（一枚，按：《外台》炙黄。）上三味治下筛，饮服方寸匕，日一服即缩（《外台》作一日服，十服即缩）。慎举重及急带衣，断房室周年乃佳。（《千金》）《三因》名皮散。《圣惠》治经年下痢，脱肛不收，鳖甲丸，于本方加鳖甲，炼蜜和丸。治大肠虚冷脱肛，宜服此方。干蜗牛子（一百枚微炒捣罗为末）磁石（二两捣碎淘去赤汁）上件药，以水一大盏，煎磁石五钱，至五分去滓，调蜗牛末一钱服之，日三服。（《圣惠》）《十便》名缩肠散。（按：《要诀》治脱肛，磁石末，每二钱，食前米饮调下，外用铁锈磨汤温洗。此法过巧，难信。）龙骨散，治大肠虚，肛门脱出。龙骨诃子（各一钱半）没石子（二枚）粟壳赤石脂（各二钱）上末之，每服一钱，米饮调下。（《准绳》）
　　脏腑类
　　遗精
　　此证及消渴、赤白浊、小便多等，其治相近，其方宜互酌用。
　　脉候
　　遗精、白浊二证，脉息多涩，伤精脉也。（《济生》）遗精白浊，当验于尺，结芤动紧，二证之的。（《崔氏脉诀》）遗精白浊，微涩而弱，火盛阴虚，芤濡洪数。（《四言举要》）
　　病属心肾
　　《内经》曰：思想无穷，所愿不得，意淫于外，入房太甚，宗筋弛纵，发为筋痿，及为白淫。夫肾藏天一，以悭为事，志意内治，则精全而啬出，思想外淫，房室太甚，则固者摇矣，故淫不守，随溲而下也。然本于筋痿者，以宗筋弛纵故也。（《圣济》）（按次注曰：白淫谓白物淫衍，如精之状，男子因溲而下，女子阴器中绵绵而下也。先教谕曰：《本神篇》云：精伤则骨酸痿厥，精时自下。《玉机真藏论》曰：出白名曰蛊。是其义也。然则白淫即尿精，《本事方》说，盖亦为然，仍举之首。）医经曰：男子二八，肾气盛，天癸至。天癸者精也，精者身之本也。肾藏精，藏精者不可伤。皆由不善卫生，喜怒劳逸，忧愁思虑，嗜欲过度，起居不常，遂致心火炎上而不息，肾水散漫而无归，上下不得交养。心受病者，令人遗精白浊；肾受病者，亦令人遗精白浊。此皆心肾不交，关键不牢之所致也。肾病者当禁固之，心病者当安宁之。（《济生》）梦遗精滑，虽皆属火，而有心肾之异。动于心者，神摇于上则精遗于下也。不必治肾，但清其心而梦自已。盖精之藏贮虽在肾，而精之主宰则在心。是以少年伶俐之人多有此病，而田野愚鲁之人无患此者，总由心之动静而已。（《金匮翼》）
　　病由肾虚
　　虚劳尿精候，肾气衰弱故也。肾藏精，其气通于阴。劳伤肾虚，不能藏于精，故因小便而精液出也。（《病源论》）虚方溢精见闻精出候，肾气虚弱，故精溢也。见闻感触则动肾气，肾藏精，今虚弱不能制于精，故因见闻而精溢出也。虚劳失精候，肾气虚损，不能藏精，故精漏失。其病小腹弦急，阴头寒，目眶痛，发落，诊其脉数而散者，失精脉也。虚劳梦泄精候，肾虚为邪所乘，邪客于阴，则梦交接。肾藏精，今肾虚不能制精，因梦感动而泄也。虚劳精血出候，此劳伤肾气故也，肾藏精，精者血之所成也。虚劳则生七伤六极，气血俱损，肾家偏虚，不能藏精，故精血俱出也。（并同上）（按：以上五条，其证虽异，其因则同，故骈列之。）戴云：因梦交而出精者，谓之梦遗。不因梦而自泄精者，谓之精滑。皆相火所动，久则有虚而无寒者也。（《钩玄》）
　　病有数端
　　方书言梦泄，皆云肾虚，但补肾涩精，然亦未尝有验。予论之，此疾有三证：一者至虚，肾不能摄精，心不能摄念，或梦而泄，或不梦而泄，此候皆重，须大服补药，然人病此者甚少。其余皆只是心虚或心热，因心有所感，故梦而泄，此候差轻，人之患者多是此候，但服茯苓散自瘥，予累以拯人，皆良验。又有少年气盛，或鳏夫道人，强制情欲，因念而泄，此为无病。医及摄生家多言梦寐甚于房劳，此殆不然。予尝验之，人病天行未复而犯房劳者多死，至于梦寐则未尝致困，此决然可知，但梦寐自有轻重耳。（《苏沈》）梦遗有数种：下元虚惫，精不禁者，宜服茴香丸。年壮气盛，久节淫欲，经络壅滞者，宜服清心丸。有情欲动中，经所谓所愿不得，名曰白淫，宜良方茯苓散。正如瓶中煎汤，气盛盈溢者，如瓶中汤沸而溢；欲动心邪者，如瓶之倾侧而出；虚惫不禁者，如瓶中有罅而漏。不可一概用药也。又有一说，经曰：肾气闭即精泄。《素问》云：肾者作强之官，伎巧出焉。又曰：肾气藏精。盖肾能摄精气，以生育人伦者也，或敛或散，皆主于肾。今也肾气闭，则一身之精气无所管摄，故妄行而出不时也。猪苓丸一方，正为此设。（《本事》）遗精得之有四：有用心过度，心不摄肾，以致失精者；有因思色欲不遂，致精失位，输泻而出者，有色欲太过，滑泄不禁者；有年壮气盛，久无色欲，精气满泄者。然其状不一。（《要诀》）（按：又有经络热证，见清心丸下。又明人有更说数因者，稍涉冗杂，仍不繁引。）梦遗属郁滞者居大半，庸医不知其郁，但用龙骨、牡蛎等涩剂固脱，殊不知愈涩愈郁，其病反甚。尝治一中年男子梦遗，医或与涩药反甚，连遗数夜。愚先与神芎丸（用大黄、芩、连、牵、滑、薄、芎）大下之，却制猪苓丸服之，得痊安，于此见梦遗属郁滞者多矣。（《纲目》）（节录）
　　证治诸说
　　遗精得之有四云云。然其状不一，或小便后出多不可禁者，或不小便而自出，或茎中出而痒痛，常如欲小便者，并宜先用辰砂妙香散，吞玉华白丹（用白石脂、牡蛎、阳起石、钟乳），佐以威喜丸或厘清饮，别以绵裹龙骨同煎。或厘清饮半帖，加五倍、牡蛎粉、白茯苓、五味子各半钱。若是用心过度得之，宜远志丸（用二茯、参、龙齿、远、菖），用交感汤（当是交感丸为汤，用生地、当归、延胡、生姜、蒲黄、琥珀）加莲肉、五味子吞下，仍佐以灵砂丹。若审是思色欲不遂得之，且以四七汤吞白丸子。甚者耳闻目见，其精即出，名曰白淫，妙香散吞玉华白丹。若审是色欲过度，下元虚惫，泄滑无禁，宜正元饮（见《和剂》）加牡蛎粉、肉苁蓉各半钱，吞养气丹（见《和剂》）或灵砂丹，仍佐以鹿茸丸（见《济生》）、山药丸、大菟丝子丸、固阳丸（并见《和剂》）之类（按：《准绳》曰：按此项药太僭燥，若妄用过剂，则阴水耗竭，壮火独炎，枯腊消肉，骨立筋痿，而成不救之疾矣，用者审之）。审是壮盛满溢者，《本事方》清心丸，仍服黄六一汤（附见《汗证》），便虽非对，缘精髓满溢，姑以白燥之。遗沥，比之遗精稍少，小便有数点稠粘，茎头微痛，或小便已停，片时方有一二滴沾KT，其病不出前所因，宜审用前药。梦遗，俗谓之夜梦鬼交，宜温胆汤去竹茹，加人参、远志、莲肉、酸枣仁炒、茯神各半钱，吞玉华白丹、固阳丸。梦遗亦备前四证，宜审其所感，用前药。（《要诀》）梦遗为肝热胆寒，以肝热则火淫于外，魂不内守，故多淫梦失精。或时心悸，肥人多此，宜清肝，不必补肾，温胆汤加人参、茯神、枣仁、莲肉。（《医通》）张仲景治手足烦热，咽干口燥，或为悸衄，此阳上升而不降，阴独居上而为梦失，用小建中汤和之，此世俗所昧也。（《沙篆》）（按：此说本于《准绳》。）如无梦遗精，肾关不固，精窍滑脱而成者，用桑螵蛸散（是《寇氏》方。见《小便多》），填精固摄，及滑涩互施方法。如有梦而遗，烦劳过度，及脾胃受伤，心肾不交，上下交损而成者，用归脾汤、妙香散、参术膏、补心丹等方，心脾肾兼治之法。如阴虚不摄，湿热下注而遗滑者，用黄柏、萆、黄连、苓、泽等，苦泄厥阴热，并通腑气为主。（《临证指南》邹滋九）一人患伤寒之后，小便时常流精不止，众医治皆不效，亦不知为何证，予用小柴胡汤加知母、黄柏、牡蛎、青黛而愈。盖初病时，少阳经遗热于肾，久则动肾火而精遗，外伤寒证虽愈，而此火未退故耳。（《星海》）
　　治去脑冷
　　有人梦遗精，初有所见，后来虽梦中无所见，日夜不拘，常常遗漏，作心气不足，服心气药无验，作肾气虚，补肾药亦无验。医问患者觉脑冷否，应之曰：只为脑冷。服驱寒散（方无考）遂安。盖脑者诸阳之会，髓之海，脑冷则髓不固，是以遗漏也。有此疾者，先去脑中风冷，脑气冲和，兼服益心肾药，无不愈者。（《医说》）
　　败精失道
　　脾肾俱虚，败精失道，精滑不固者，九龙丹（用枸杞、金樱、莲须、莲肉、芡实、山茱、归、地、茯）去当归，加萆、五味，然不若萃仙丸（用蒺藜、山茱、芡实、莲蕊、枸杞、菟丝、续断、复盆、金樱）尤妙。所谓败精失道者，非败精不泄而有所蓄滞也，以精窍屡开，不能闭密，失其常度，而流溢不止，故宜止涩之剂。（《医通》）
　　精塞水窍
　　精塞水窍不通，属房欲不竟，或思欲不遂，或惧泄忍精，或老人气不足以送精出窍。忌破气、下、利小便、燥热。宜行败精。壮实人宜兼泄火。老人宜兼补气。（《本草经疏》）
　　精中红线
　　有火盛，精中多有红丝，令溺于桶，澄视之便见。宜补阴丸、肾气丸。（《入门》）
　　固肾诸方
　　《短剧方》韭子汤，治失精方。韭子（一升）龙骨（三两）赤石脂（三两）凡三物，以水七升，煮取二升半，分三服。（《医心》）治虚劳尿精方。韭子（二升）稻米（三升）（按：《外台》糯米一升。）上二味，以水一斗七升，煮如粥，取汁六升，为三服。精溢同此。（《千金》）治膀胱虚冷，小便滑数白浊，梦中失精，宜服肉苁蓉丸方。肉苁蓉（二两，酒浸一宿，刮去皴皮，炙令干。）鹿茸（二两去毛涂酥炙微黄）白龙骨（二两烧过）泽泻（一两）附子（二两炮裂去皮脐）补骨脂（二两微炒）山茱萸（一两）椒红（二两微炒）菟丝子（一两，酒浸三宿，曝干，别杵为末。）上件药捣罗为末，炼蜜和捣三二百杵，丸如梧桐子大，每服食前以温酒下三十丸。（《圣惠》）又治小便多或不禁，菟丝子散，于本方去鹿茸、龙骨、泽泻、补骨脂、山茱、椒红，加牡蛎、五味子、鸡中黄皮，为散。（《奇效》更加鹿茸，酒煮糊和丸，名菟丝子丸。）治小便白淫不止，秘真丸方。龙骨（研一两）诃黎勒（炮取皮五枚）缩砂仁（去皮半两）丹砂（研一两留一分为衣）上四味捣研为末，煮糯米粥为丸，如绿豆大，以丹砂为衣，每日空心热酒下一丸，夜卧冷水下三丸，不可多服。或太秘欲通，用葱汤点茶服之即通。（《圣济》）《得效》秘元丹，治内虚里寒，自汗时出，小便不禁，于本方去丹砂，丸梧子大，每服五十丸。治遗精梦漏，关锁不固，金锁丹。（亦名茴香丸）舶上茴香（炒）胡芦巴破故纸（炒香）白龙骨（以上各一两）木香（一两半）胡桃（三七个研）羊石子（三对破开盐半两擦炙熟研如泥）上五味为末，下二味同研成膏，和酒浸蒸饼杵熟，丸如梧子大，每服三五十丸，空心温酒下。（《本事》）莲肉散，治小便白浊、梦遗泄精等疾。益智肉石莲肉五色龙骨上等分为末，每服二钱，空心清米饮下。（《家宝》）玄菟丹，常服禁遗精，止白浊。（《和剂》）（方见《消渴》中。）三白丸，又名索丹，治小便遗精，白浊滑数，及盗汗。龙骨（别研）牡蛎（各一两）鹿角霜（二两）上为细末，滴水为丸，如梧桐子大，以滑石为衣，每服十丸，加至十五丸，盐汤吞下，空心服。（《魏氏》）又金锁散，治遗精白浊，于本方加茯苓、益智、菟丝子、车前子，为末，每服三钱，用茴香炒赤，入酒一盏，煎四五沸，放温调药服。玉锁丹，治精气虚滑，或遗而泄，或梦而脱，不能得禁。龙骨莲花蕊鸡头实乌梅肉（以上各等分）上为细末，山药熟，去皮研如膏，和丸如小豆大，每日空心进二十丸，米饮汤下。（《御药》）桑螵蛸丸，治下焦虚冷，精滑不固，遗沥不断。附子（去皮尖）五味子龙骨（各半两）桑螵蛸（七个切炒）上为末，纯糯米糊丸，每服三十丸，空心盐汤吞下。（《得效》）三仙丸，治梦泄。（同上）（即《济生》缩泉丸方，见《小便多》。）
　　导肾方
　　猪苓丸。上用半夏一两，破如豆大，用木猪苓四两，先将一半炒半夏黄色不令焦，地上出火毒半日，取半夏为末，糊丸如梧子大，候干，更用前猪苓末二两炒微裂，同用不泄沙饼养之，空心温酒盐汤下三四十丸。常服，于申酉间冷酒下。此药治梦遗。（按：此下说梦遗有数种，引在前。）此古方也，今盛行于时，而人多莫测其用药之意。盖半夏有利性，而猪芩导水，盖导肾气使通之意也。予药囊中尝贮此药，缓急以与人，三五服皆随手而验，林监丞庇民亦数服而愈。（《本事》）（按：《鸡峰》名坚中丹，治室女白沃。）
　　宁心清神诸方
　　治梦中遗泄，茯苓散。坚白茯苓为末，每服五钱，温水调下，空心食前临卧服，一日四五服。（《苏沈》）（宜参病有数端条）治精气不固，小便白淫，及有余沥，或梦寐遗泄，妇人血海久冷，白带白漏，日久无子，威喜丸方。白茯苓（去黑皮，四两，锉作大块，与猪苓一分，瓷器内同煮三二十沸，取茯苓再细锉，猪苓不用。）黄蜡（四两）上二味，先捣茯苓为末，炼黄蜡于火上，众手速丸，如小弹丸大，每服一丸，细嚼干咽下，小便清为度。（《圣济》）治心肾气不足，思想无穷，小便白淫，黄连丸方。黄连（去须）白茯苓（去黑皮等分）上二味捣罗为末，酒曲糊和丸，如梧桐子大，每服三十丸，煎补骨脂汤下，日三，不拘时候。（同上）益心丹，治心气不足，梦中遗泄。黄（蜜炙）茯神（去木）人参（去芦）远志（水煮去心）熟干地黄（各一两洗）北五味子（二两）龙齿（别研）柏子仁（各半两别研）上为细末，炼蜜为丸，如梧桐子大，每服三十丸，白汤下，不拘时候。（《魏氏》）又养心丹，宁心定志，升降真火，于本方去龙齿，加酸枣仁、当归、朱砂。辰砂妙香散，治梦中遗精，每服一匕，虚者温酒调，热者麦门冬去心浓煎汤调。（《得效》）（方见《惊悸》中。）神者，精气之室也，神以御气，气以摄精，故人寤则神栖干心，寐则神栖于肾。心肾，神之舍也，昼之所为，夜之所梦，男子梦交而精泄，女子梦交而精出，是皆不知清心寡欲之道者也。斯人也，神不守舍，从欲而动，昼有所感，夜梦随之，心不摄念，神不摄精，久而不已，遂成虚损，以镇神锁精丹主之。人参白茯神远志（甘草水煮去心）柏子仁酸枣仁石菖蒲（去毛各一两）白龙骨（）牡蛎（各一两五钱）辰砂（水飞五钱留一钱为衣）上共为末，炼蜜为丸，如弹子大，每服一丸，枣汤下。（《寿世》）治经络热，梦漏，心怔恍惚，膈热，清心丸。好黄柏皮一两为细末，用生脑子一钱同研匀，炼蜜丸如梧子大，每服十丸至十五丸，浓煎麦门冬汤下。大智禅师方。梦遗不可全作虚冷，亦有经络热而得之。（《本事》）（按：《要诀》举此文曰：以此见赤浊亦有因热而得，亦可用此。）洁古珍珠粉丸，治白淫梦遗，用黄柏、蛤粉。（或有珍珠；或无珍珠，有青黛；并出典，可考。）大凤髓丹。半夏（炒）木猪苓茯苓莲蕊益智（各三钱半）黄柏（炒二两）缩砂仁（一两）甘草（五钱）治心火狂阳大盛，补肾水真阴虚损，心有所欲，速于感动，应之于肾，疾于施泄，固真元，降心火，益肾水，大有神效。正凤髓丹。黄柏（二两）缩砂（一两）甘草（五钱）二药并用酒煮糊为丸，梧子大，空心温酒下三十丸。（《元戎》）徐氏硫苓丸，治上热下冷，梦遗，神效。矾制硫黄（一两）白茯苓（二两）知母黄柏（各童便浸五钱）为末，用黄蜡一两半，溶化和丸梧子大，每五十丸，盐汤下。（《入门》）黄连清心饮，治心有所慕而遗者。黄连生地当归甘草茯神酸枣仁远志人参石莲肉川楝子水煎服。（同上）（按：一本无川楝子。）十味温胆汤，治梦遗惊惕。陈皮半夏枳实（各九分）人参白茯苓（各五分）远志熟地酸枣仁甘草（各三分半）五味子（九个）姜煎，温服。（同上）
　　调中方法
　　凡病精泄不禁，自汗头眩虚极，或寒或热，用补涩之药不效，其脉浮软而散，盖非虚也，亦非房室过度，此无他，因有所睹，心有所慕，意有所乐，欲想方兴，不遂所欲，而致斯疾。既以药补且固不效，将何治之？缘心有爱则神不归，意有想则志不宁，当先和荣卫，荣卫和则心安，次调其脾，脾气和则志舍，定心肾交媾，精神内守，其病自愈。其法用人参三钱，当归一钱洗，焙为末，作三服，糯米饮调下。服毕，自汗止而寒热退，头眩未除，川芎三钱，人参一钱，焙为末，作三服，沸汤调服。头眩遂瘥，精不禁者，用白芍药半两，丁香三钱，木香三钱，锉散，每服用生姜五片，枣二枚煎，空心服，即心安神定，精固神悦。（《得效》）（按：《治病活法秘方》同。）遗精方，梦泄白浊者，平胃散煎熟，入少龙骨末，空心服。（《琐碎录》）《经验良方》治血淋，因虚损得之。
　　脏腑类
　　赤白浊
　　古有白浊之名，而无赤浊之目，其赤浊并列者，殆滥HT于子礼、登父两名医欤。
　　源由
　　虚劳小便白浊候，劳伤于肾，肾气虚冷故也。肾主水而开窍在阴，阴为便之道，胞冷肾损，故小便白而浊也。（《病源论》）《素问》云：夫精者，身之本也。盖五脏六腑皆有精，肾为都会关司之所，听命于心。人能法道清静，精气内持，火来坎户，水到离扃，阴平阳秘，精元密固矣。若夫思虑不节，嗜欲过度，遂使水火不交，精元失守，由是为赤浊、白浊之患焉。赤浊者，心虚有热也，多因思虑而得之，白浊者，肾虚有寒也，过于嗜欲而得之。其状漩面如油，光彩不定，漩脚澄下，凝如膏糊，皆思虑嗜欲之所致耳。各分受病之由，施以治法，使坎离既济，阴阳协和，然后火不上炎而神自清，水不下渗而精自固，安有赤浊、白浊之患哉。虽然，思虑过度，不特伤心，亦能病脾，脾生虚热而肾不足，故土邪干水，亦令人便下混浊。史载之云：夏则土燥而水浊，冬则土坚而水清。医多峻补，则病愈甚。若以中和之药疗之，水火既济，脾土自坚，其流清矣。（《济生》）（按：《妇人良方》说白浊所由，其意相似，见治例中。又脾生虚热以下，《万安》引《究原方》同。又《外台•延年论》曰：疗小便赤色如浅红花汁，此是忧愁惊恐，心气虚热，客邪气与热搏于心，所以小便赤云云。此岂严氏之所本欤。）精之主宰在心，精之藏制在肾。凡人酒色无度，思虑过情，心肾气虚，不能管摄，往往小便频数，漏浊之所因生也。因小便而出者曰尿精，因见闻而出者曰漏精，心不足而挟热者为赤浊，心不足而肾冷者为白浊。阴不升，精不降，上下乖暌，是以有清浊不分之证，要必体认之精，而后发用之审欤。此外又有脾精不禁，小便漏浊，淋沥不止，手足力乏，腰背酸疼，盍用苍术等剂以敛脾精。敛脾谓何？精生于谷也。（《直指》）林诚中曰：赤浊者，得于思虑过多，耗散心气，或饮酒过度，或服丹石，致心虚蕴热，水道难涩。且男子精水二道相并而行，肾系丹田，精道居其上，水道居其下，而真气为火所搏，日渐消溶，尽从小便而出。其初色黄赤，须臾如浆粉脂油，甚者股肉酸痹，小便作辛辣臭气。治法当清心凉水道，切勿补之。白浊者，肾虚有寒也，过于色欲而得之，肾气不固，遗沥下收，初便不白，或如脂油，或如浆粉，或如鸡子清，或滑如油，或甜如蜜，或冷如冰，面色恍白，此漏脱也。若手足指梢冰冷，口淡无味，腰重如石，脚弱气短，疲倦力乏，急宜滋补之，使水火既济，阴阳冲和，然后火不上炎而神自清，水不下渗则精自固矣。又当绝欲三五年，则庶乎无复作之患，可以苟全性命也。（《医林集要》）精者血之所化，有浊去太多，精化不及，赤未变白，故成赤浊，此虚之甚也。何以知之？有人天癸未止，强力好色，所泄半精半血。（《要诀》）（按：《必读》此下曰：则知丹溪以赤属血，白属气者，未必尽然也。又今验浊证有如赤豆汁者，盖酝蒸所致，宜付别论。）赤为心虚有热，由思虑而得，白为肾虚有寒，因嗜欲而得，亦非确论。总之，心动于欲，肾伤于色，强行房事，或多服淫方，败精流溢，乃为白浊。虚滑者，血不及变，乃为赤浊。（《必读》）（按：《名医汇粹》柯韵伯说本于此，宜参。）《原病式》以赤白浊均属于热，其辨甚明。（按：《式》曰：小便混浊，天气热则水混浊，寒则清洁，水体清而火性浊故也。又如清水为汤，则自然浊也。）然因于虚寒者，不可谓无，但热多寒少耳。虚热者，清心莲子饮。虚寒者，萆厘清饮。（《统旨》）
　　脉候
　　洪大而涩，按之无力，或微细，或沉紧而涩，为元气不足。若尺脉虚或浮者急疾者皆难治，迟者易治。（《医学集成》）两尺脉洪数，必便浊失精。女人尺脉涩而弱者，或洪数而促者，皆为便浊白带。心脉短小，因心虚所致，必遗精便浊。（《正传》）
　　遗精白浊之别
　　遗精白浊，皆本由心肾不交而得，惟所出之路非为一途，其可一例言之。盖遗精则自精气道中而出，淫浊等则于小便窍中出。（《奇效》）粘腻如胶，或心动辄遗，或溺后遗下者，皆精病，与浊无干。肥人白浊白带，多是胃中湿热，浊痰下流，渗入膀胱，谓之便浊，与肾绝不相干，虽溺后便出浊块，却不牵腻。若肾虚淫火易动，精离其位，而成精浊者，其精牵腻如膏，虽不便溺，亦常有之。（《医通》）
　　淋浊之别
　　如白浊甚，下淀如泥，或稠粘如胶，频逆而涩痛异常，此非是热淋，此是精浊窒塞窍道而结，宜五苓妙香散，吞八味丸、小菟丝子丸。（《要诀》）溺与精所出之道不同，淋病在溺道，故《纲目》列之肝胆部；浊病在精道，故《纲目》列之肾膀胱部。今患浊者，虽便时茎中如刀割火灼，而溺自清，唯窍端时有秽物，如疮脓目眵，淋漓不断，初与便溺不相混滥，犹河中之济焉，至易辨也。每见时医以淋法治之，五苓、八正杂投不已而增剧者，不可胜数，予每正之，而其余尚难以户说也。盖由精败而腐者什九，由湿热流注与虚者什一。（《准绳》）
　　湿热证
　　（筋疝）色白如泔，或如腐花腐浆，而马口不干结者为湿，色黄赤而马口干掩者为火，此皆为浊，胃中湿热下流也。又浊而清者为湿，痛者湿兼热也。有溺时结块阻滞作痛，块中内蓄水泡者，此必醉酒使内，酒湿乘虚袭入精窍也。（《医通》）筋疝者，茎中作痛，筋急缩，或作痒，或肿，或筋缓不收，白物如精，随溺而下，此肾不虚，而肝经湿热火旺也，龙胆泻肝汤。（同上）
　　治例
　　夫妇人小便白浊白淫者，皆由心肾不交养，水火不升降，或由劳伤于肾，肾气虚冷故也。肾主水而开窍在阴，阴为溲便之道，胞冷肾损，故有白浊白淫，宜服《局方》金锁正元丹。或因心虚而得者，宜服平补镇心丹、降心丹、威喜丸。若因思虑过当，致使阴阳不分，清浊相干，而成白浊者，然思则伤脾故也，宜用四七汤吞白丸子（按：思虑过当以下，本出《易简》），此药极能分利，更宜小乌沉汤，每帖加茯苓一钱重，益智二十枚去壳碾盐煎服。（《妇人良方》）（按：此说可通男子，故录于此。）有白浊人，服玄菟丹不愈，服附子八味丸即愈者，不可不知。有小便如常，停久才方淀浊，有小便出即如泔，若小儿泔病者，并宜厘清饮，加白茯苓半钱。若服为末效，宜四七汤吞青州白丸子，及辰砂妙香散吞玄兔丹及小菟丝子丸、山药丸。若溺不赤，无他热证，纵虽赤浊，不可以赤为热，只宜以治白浊施之。若溺赤，下浊亦赤，口渴时发热者，辰砂妙香散吞灵砂丹，或清心莲子饮。发热不退，口燥舌干之甚者，此乃精亏内燥，肾枯不润，四物汤吞玄菟丹。和八味丸久服乃效。（《要诀》）盖由败积瘀腐者十中六七，由湿热下注与脾虚下陷者十常三四，必先补中气兼升举之，而后分其脏腑气血赤白虚实以治。与夫他邪所伤者，固在泻热补虚，设肾气虚甚或火热亢极者，则不宜纯用寒凉，必反佐治之，在达人观变耳。（《医通》）凡属积滞郁热等症，贵在疏泄。医者不知，但用固涩，反增其疾矣。惟滚痰丸下之最好。（《沙篆》）（按：滚痰丸可疑。）
　　治方
　　《延年》茅根饮子，疗胞络中虚热，时小便如血色方。茅根（一升）茯苓（三两）人参干地黄（二两）上四味切，以水五升，煮取一升五合，分温五六服，一日食尽。文仲处。（《外台》）治虚劳衰损，小便白浊，宜服补益鹿茸丸方。鹿茸（二两去毛涂酥炙微黄）蛇床子（三分）远志（三分去心）熟干地黄（二两）菟丝子（二两酒浸一宿曝干别捣为末）五味子（一两）肉苁蓉（二两酒浸一宿刮去皴皮炙干）白茯苓（一两）薯蓣（一两）上件药捣罗为末，炼蜜和捣三五百杵，丸如梧桐子大，每于食前，以暖酒下三十丸。（《圣惠》）（《圣济》治虚劳小便利，菟丝子丸，用菟丝子、鹿茸、肉苁蓉、五味子四味。）地黄丸，治白浊如神。（田监薄传）熟地黄（九蒸十两）菟丝子（淘洗酒浸蒸）鹿角霜（各五两）茯苓柏子仁（各三两）附子（一两）上末，鹿角胶煮酒为丸，每服百十丸，盐酒任下。（《朱氏》）萆厘清散，治真元不足，下焦虚寒，小便白浊，频数无度，漩面如油，光彩不定，漩脚澄下，凝如膏糊。或小便频数，虽不白浊，亦能治疗。益智仁川萆石菖蒲乌药上件各等分为细末，每服三钱，水一盏半，入盐一捻，同煎至七分，温服食前。（《杨氏》）（《直指》厘清饮，治思虑过度，清浊相干，小便白浊，于本方加白茯苓、甘草。）清心莲子饮，治心中客热烦躁，赤浊肥脂。石莲肉白茯苓（各一两）益智仁远志（水浸取肉姜制炒）麦门冬（去心）人参（各半两）石菖蒲车前子白术泽泻甘草（微炙各一分）上锉散，每服三钱，添灯心一握煎服。有热，加薄荷。（《直指》）（按：此本《和剂》治心中蓄积，时常烦躁，因而思虑劳力，忧愁抑郁，是致小便白浊，或有沙膜，夜梦走泄，遗沥涩痛，便赤如血方。今去黄、地骨皮、黄芩，加益智、远志、石菖蒲、白术、泽泻。）参苓丸（《究原》七），治心肾气不足，小便淋沥，或不禁，或白浊。经云：小肠为受盛之腑，传道水液。如肥脂随便而下，索痛，此肾气虚而乃膏淋，此药尤宜服。赤茯苓白茯苓人参（各等分）上细末，用生地黄不犯铁器熬成膏，为丸如桐子大，每服五十丸、百丸，盐汤送下，空心临睡服，其效如神。（《万安》）《究原方》七云：有人小便遗下，如白红粉之状，服遍药不效，遂令服消石末一钱，临睡冷水调服，遂不再作。（同上）白浊久不止，此系火不守耳。炒知母、炒黄柏、附子各等分。上末之，水丸。（《丹溪》）一男子茎中痛，出白津，小便秘，时作痒，用小柴胡加山栀、泽泻，炒连、木通、胆草、茯苓，二剂顿愈，又兼六味地黄而痊。（《内科摘要》）
　　脏腑类
　　小便多
　　诸小便病，除淋浊不通外，下焦失约证并载于此，析而列之。但其方则宜相通用，故不随证为别。
　　小便利多
　　小便利多者，由膀胱虚寒胞滑故也。肾为脏，膀胱肾之腑也，其为表里，俱主水，肾气下通于阴。腑既虚寒，不能温其脏，故小便白而多。其至夜尿偏甚者，则内阴气生是也。（《病源论》）小便多者，乃下元虚冷，肾不摄水，以致渗泄，宜菟丝子丸、八味丸、玄菟丹、生料鹿茸丸。（《要诀》）（按：《六要》此下曰：余按肾气不能摄水，降多升少，非大补莫能，参、佐桂、附可也。）
　　小便数
　　小便数者，膀胱与肾俱虚，而有客热乘之故也。肾与膀胱为表里，俱主水，肾气下通于阴。此二经既虚，致受于客热，虚则不能制水，故令数。小便热则水行涩，涩则小便不快，故令数起也。（《病源论》）许仁则论此病有二种：一者小便多而渴，饮食渐加，肌肉渐减，乏气力，少颜色，此是消渴。一者小便虽数而不至多，又不渴，食饮亦不异常，或不至多，能食，但稍遇天寒冷，即小便多，更无别候，此是虚冷所致。大都两种俱缘肾气膀胱冷，不瘥便能杀人。肾虚腰冷，无所为害。（《外台》）若小便常急，遍数虽多，而所出常少，放了复急，不涩痛，却非淋证；亦有小便毕少顷，将谓已尽，忽再出些少者，多因自忍尿，或忍尿行房事而然。宜生料五苓散，减泽泻之半，加阿胶一钱，吞八味丸，此丸须用五味子者。（《要诀》）数而少，热也，茯苓琥珀汤利之；数而多，虚也，薯蓣、莲肉、益智仁之属收之。（《六要》）小便频而清白长者为虚寒，频而少黄赤涩者为热，及脉洪数、有力无力、或滑或涩参验之，始无差误。凡热天小便少，寒天小便多，寒热之理，亦易见尔。（《赤水》）（按：《灵枢•五癃津液别论》当参。）
　　小便不禁
　　小便不禁者，肾气虚，下焦受冷也。肾主水，其气下通于阴。肾虚下焦冷，不能温制其水液，故小便不禁也。（《病源论》）下焦蓄血，其与虚劳内损，则便溺自遗而不知；下焦虚寒，不能温制水液，则便溺欲出而不禁。是皆心不与肾交通。（《直指》）溲溺惟宜形气治也，溲溺不禁，形气病也，轻者脬中有痹，重者大气虚而且绝尔。（《方考》）不禁谓无禁约，小便多而频，不计遍数。按经云：水泉不止者，是膀胱不藏也。有湿热，有下元虚惫，数而少为热，数而多为虚，老人多有此，盖阳气衰微，不能约束，历见数人，卒皆不救，由其不能摄养，而神气耗散故也。古人有谓不通为热，不禁为寒，乃心肾气弱，阳道衰冷而传化失度。法当温补，温存以养其神，药石以坚其肾，神完肾固，膀胱气充，自可约束，然必调治及早，庶或十全三五。（《赤水》）古方书论小便不禁，有属热属寒之辨。不知不禁之谓，乃以小水太利为言，皆属虚寒，何有热症。若因热而小便频数，则淋沥点滴不能禁止，而又出之不快，或多痛涩，非遗失不禁之谓矣。倘以虚寒误认为热，而妄投泻火之剂，岂不殆哉。（《金匮翼》）（按：遗尿不禁为热客肾经，《原病式》有其说，而王氏《杂着》亦谓为属热。《赤水》、《景岳》既斥其非，而尤氏此言最为约核，故拈出之。又《必读》有肝家郁热，小便不禁，得温补转炽者，用龙胆泻肝汤加黄鸡肠治验，盖是证之变者也。）凡治小便不禁者，古方多用固涩，此固宜然，然固涩之剂，不过固其门户，此亦治标之意，而非塞源之道也。盖小水虽利于肾，而肾上连肺，若肺气无权，则肾水终不能摄，故治水者必须治气，治肾者必须治肺。宜以参、、归、术、桂、附、干姜之属为之主，然后相机加以固涩之剂为之佐，庶得治水之道，而源流如度，否则徒障狂澜，终无益也。余制有巩堤丸方治，无论心脾肺肾之属，皆宜以此为主治。（《景岳》）（按：巩堤丸用熟地、菟丝、白术、五味、益智、故纸、附子、茯苓、韭子，山药糊为丸。）因先病淋，服利药太多，致溺不禁者，参、大补为主，少佐熟附子。（《六要》）又有女人下关无闭，遇寒则便数，遇咳嗽则小便适来，亦为不禁者也。（《绳墨》）
　　遗尿尿床
　　遗尿者，此由膀胱虚冷，不能约于水故也。膀胱为足太阳，肾为足少阴，二经为表里。肾主水，肾气下通于阴，小便者水液之余也。膀胱为津液之府，府既虚冷，阳气衰弱，不能约于水，故令遗尿也。诊其脉来过寸口入鱼际，遗尿。肝脉微滑，遗尿。左手关上脉沉为阴，阴绝者无肝脉也，苦遗尿，尺脉实，小腹牢痛，小便不禁。尺中虚，小便不禁。肾病小便不禁，脉当沉滑而反浮大。其色当黑反黄，此土之克水为逆，不治。（《病源论》）（按：此说脉，肝脉微滑出《灵枢》，其他皆出《脉经》，但尺中虚未考。）尿床候，夫人有于眠睡不觉尿出者，是其禀质阴气偏盛，阳气偏虚者，则膀胱肾气俱冷，不能温制于水，则小便多，或不禁而遗尿。膀胱足太阳也，为肾之腑，肾为足少阴为脏，与膀胱合，俱主水。凡人之阴阳，日入而阳气尽则阴受气，至夜半阴阳大会，气交则卧睡。小便者水液之余也，从膀胱入于胞为小便。夜卧则阳气衰伏，不能制于阴，所以阴气独发，水下不禁，故于眠睡而不觉尿出也。（同上）出而不禁，谓之遗尿。睡里自出，谓之尿床。（《直指•小儿》）睡着遗尿者，此亦下元冷、小便无禁而然，宜大菟丝子丸，猪胞炙碎煎汤下。凡遗尿皆属虚，古书云：实则失气，虚则遗尿。有盛喜致小便多，日夜无度，乃喜极伤心，心与小肠为表里，宜厘清饮、四七汤各半帖和煎，仍以辰砂妙香散，吞小菟丝子丸或玄菟丹。（《要诀》）少壮遗尿，下元热也。热则有动其火，故梦遗也。遗虽失而阳热盛，然必有力。治之宜清。（《绳墨》）（按：遗尿属热，《原病式》语意不了，丹溪亦有按。难为准，并不录。）肾主闭脏，肾虚则不能约，以故不时而遗出也，中年人凿丧太过，多有此症。亦有下部湿热太盛，迫水妄行者，其人必嗜酒。夜遗，少壮责之火，中年责之虚。热则清之，栀子、木通、茯苓等，虚则补之。（《六要》）遗溺，遗失也，睡梦中遗失，醒而后觉，童稚多有此，大人少有也。夫童稚阳气尚微，不甚约束，好动而魂游，故夜多遗失也。古方多用暖药，乃温养阳气之意，经谓虚则遗溺，不约为遗溺，从可知矣。曾见数人二三十岁，仍遗失不止，后皆无子，得非下元虚寒所致欤。（《赤水》）（按：又曰。刘河间、丹溪、《千金翼方》有认为热者，必以脉症相参看，庶无偏热偏寒之弊。予前论寒者，以大概而言也。诸病皆有寒热虚实，多有始同终异，故治法不能执一而无权也。此引《千金翼方》，当考。）遗溺一证，有自遗者，以睡中而遗失也。有不禁者，以气门不固而频数不能禁也。又有气脱于上，则下焦不约而遗失不觉者。此虚极之候也。总之三者皆属虚证，但有轻重之辨耳。若梦中自遗者，惟幼稚多有之，俟其气壮而固，或少加调理可愈，无足疑也。（《景岳》）有睡则遗尿，皆责之虚，所以婴儿脾气未固，老人下元不足，多有此证。在婴儿挟热者十居七八，在老人挟寒者十居七八，此又不可不辨也。（《必读》）
　　午前数尿
　　有人每日从早至午前定尿四次，一日之间又自无事，此肾虚所致，亦犹脾肾泄，早泄而晚愈，次日又复然者也。（《要诀》）
　　小便余沥
　　肾主水。劳伤之人，肾气虚弱，不能藏水，胞内虚冷，故小便后水液不止而有余沥。尺脉缓细者，小便余沥也。（《病源论》）（按：《脉经》曰：尺脉缓，脚弱下肿，小便难，有余沥。》
　　固涩诸方
　　《范汪方》治人喜遗尿方。矾石、牡蛎，分等治合，以黍粥服方寸匕，日三。（《医心》）《录验方》治遗尿，龙骨散方。桑耳（三两）矾石（二两）牡蛎（二两）龙骨（三两）凡四物，合治下筛，服方寸匕，日三。（同上）《外台》无牡蛎，有阿胶。《古今录验》牡蛎汤，治遗尿小便涩方。牡蛎（四两熬）鹿茸（炙四两）阿胶（炙，各二两）桑螵蛸（二两）上四味切，以水五升，煮取二升，分再服。（《外台》）《千金》于本方去桑螵蛸，加桑耳。《圣惠》治妇人虚冷，小便数，桑螵蛸散，于本方去阿胶，加甘草、黄，捣细罗为散，生姜汤调下。（《必读》治阳气虚弱，小便不禁，去甘草，加人参、赤石脂。）《奇效》泽泻散（主治同），于本方加泽泻、牡丹皮、赤茯苓，为细末，酒调服。治不渴而小便大利，遂至于死者方。牡蛎五两，以患人尿三升，煎取二升，分再服，神验。（《千金》）治小肠虚冷，小便数多，鹿茸丸方。鹿茸（二两去毛涂酥炙令黄色）白龙骨（一两）山茱萸（三分微炒）上件药三味，捣罗为末，炼蜜和丸，如梧桐子大，每服二十丸，空心盐汤下，晚食前再服。（《简要济众》）治小便数方。上取纯糯米一手大，临卧炙令软熟啖之，以温酒送下，不饮酒人温汤下，多啖弥佳，行坐良久，待心间空便睡，一夜十余行者当夜便止。予尝以为戏术，与人赌物，用之如有神圣。或言假火气温水送，不然也。太多糯稻主缩水，凡人夜饮酒者，是夜辄不尿，此糯米之力也。（苏沈）（原更载糯稻秆治渴，宜考。）邻家有一男子，小便日数十次，如稠米泔，色亦白，心神恍惚，瘦瘁食减，以女劳得之，令服此桑螵蛸散，未终一剂而愈。安神魂，定心志，治健忘、小便数，补心气。桑螵蛸、远志、菖蒲、龙骨、人参、茯神、当归、龟甲醋炙，以上各一两为末，夜卧人参汤调下二钱。如无桑上者，即用余者。（《本草衍义》）固真丹，治肾与膀胱虚冷，真气不固，小便滑数。韭子（四两）舶上茴香（炒）补骨脂（炒）益智子（炒）鹿角霜（各二两）白龙骨（三两别研细如粉）上为细末，以青盐、鹿角胶各一两，同煮酒糊为丸，如梧桐子大，每服五十丸，空心温酒送下，盐汤亦得。（《魏氏》）又破故纸丸，治肾气虚冷，小便无度。破故纸、茴香（并盐炒）等分，酒糊为丸。缩泉丸，治丈夫小便频。（《史越王氏》）乌药川椒（去目并合口者出汗）吴茱萸（九蒸九曝）益智（炒）上等分为细末，酒煮面糊丸，如梧桐子大，每服五六十丸，临卧盐汤下。（同上）《济生续》去川椒、吴茱，酒煮山药糊为丸。（《得效》名三仙丸。又《白浊》萆厘清散盖此祖方。）六味地黄丸，治内虚热者，小便频数不禁。本方加牡蛎、五味子。（《丹溪附余》）固脬丸，治小便不禁。菟丝子（二两制）茴香（一两）附子（炮去皮脐）桑螵蛸（炙焦各半两）戎盐（一分）上为细末，酒煮面糊为丸，如梧桐子大，每服三十丸，空心用米饮送下。（《奇效》）《医通》山药末糊丸，酒下十五丸。姜附赤石脂朱砂丹，治小便数而不禁，怔忡多忘，魇梦不已，下元虚冷，遗尿精滑，或阳虚精漏不止。附子（生）干姜（各半两）赤石脂（一两半水飞）上为细末，酒糊丸，绿豆大，每服十五至二三十丸，大便不和米饮下，小便不禁茯苓汤下。（《准绳》）黄束气汤，治气虚遗溺。黄（一钱二分）白芍（一钱）人参破故纸（各七分）升麻益智仁（各五分）北五味子（三分）薄桂（二分）水姜煎服，（《儿科方要》）
　　清凉和温诸方
　　《范汪方》治小便一日一夜数十行方。菖蒲、黄连二物，分等治筛，酒服方寸匕。又方，石膏半斤咀，以水一斗，煮取五升，稍热服。（以上《葛氏方》同之）（《医心》）《究原方》醉仙丸，治因劳心，肾经寒，小便多。白茯苓去皮，不计多少，用黑豆同水煮半日，去豆，出焙为细末，用薏苡仁炒碾为细末，煮糊为丸，如桐子大，每服五七十丸，以枣汤服下，空腹临睡服。（《万安》）（按：此《苏沈》梦泄茯苓散之意。）四君子汤，诸急病遗尿不禁者，此方主之。诸急病，谓卒然暴仆诸疾也。遗尿不禁者，形气将脱，无形之气不足以固有形之溺也。甘温为阳，可使益气，故人参、白术、茯苓、甘草皆甘温也，可以用之。（《方考》）（按：此方何能堪急病不禁，但缓证或有相适，姑存之。）治肾虚小便多，阿胶汤方。阿胶（炙令燥别捣末）人参（各一两）干姜（炮二两远志（去心）附子（一枚炮制去皮脐）甘草（炙锉三两）大麻仁（烂研一两）上七味，粗捣筛五味，与麻仁拌匀，每服六钱匕，水二盏，煎至一盏，去滓入阿胶末半钱匕，更煎两沸，食前温服，日三。（《圣济》）（按：此方本出《千金•消渴》中。今加入人参、甘草。）治气牵腰背，及胁内痛，小腹坚，小便不禁，当归汤。（同上）（按：即张文仲当归大黄汤，方见《胁痛》。）
　　脏腑类
</div>
    <div class="pagination">
<a href="杂病广要_page25.html">上一页</a><span>...</span><a href="杂病广要_page21.html">21</a><a href="杂病广要_page22.html">22</a><a href="杂病广要_page23.html">23</a><a href="杂病广要_page24.html">24</a><a href="杂病广要_page25.html">25</a><span class="current-page">26</span><a href="杂病广要_page27.html">27</a><a href="杂病广要_page28.html">28</a><a href="杂病广要_page29.html">29</a><a href="杂病广要_page30.html">30</a><a href="杂病广要_page31.html">31</a><span>...</span><a href="杂病广要_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
