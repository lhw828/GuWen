<!DOCTYPE html>
<html>
<head>
    <meta charset="UTF-8">
    <title>张卿子伤寒论 - 第 9 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张卿子伤寒论 - 第 9 页/共 59 页</h1>
    <div class="content">　　趺阳脉滑而紧。滑者胃气实。紧者脾气强。持实击强。痛还自伤。以手把刃。坐作疮也。

　　趺阳之脉。以候脾胃。滑则谷气实。是为胃实。紧则阴气胜。是为脾强。以脾胃一实一强而相搏击。故令痛也。若一强一弱相搏。则不能作痛。此脾胃两各强实相击。腑脏自伤而痛。譬若以手把刃而成疮。岂非自贻其害乎。

　　张卿子云。玩后趺阳脉数条。一云大而紧。当即下利。又云紧而浮。膈气乃下。又曰趺阳脉滑则为哕。责虚取实。此为医咎。皆本虚寒。故此亦脾胃之为实为强。非真实真强也。如不剂量邪正。以实持之。以强击之。误于攻削。乃自取伤耳。故重叹之。即此为医咎同意。痛字。惜之也。

　　王宇泰云。此则敦阜太过之脉也。

　　王三阳云。胃中有食。脾中有寒。皆有余也。是以相搏。若脾气自强。胃中虽实。自然消谷。岂能病乎。

　　寸口脉浮而大。浮为虚。大为实。在尺为关。在寸为格。关则不得小便。格则吐逆。

　　经曰。浮为虚。内经曰。大则病进。浮则为正气虚。大则为邪气实。在尺则邪气关闭下焦。里气不得下通。故不得小便。在寸。则邪气格拒上焦。使食不得入。故吐逆。

　　丹溪云。浮大之脉属阳。见于寸者。阳气偏盛。阴不得配之也。为格主吐逆。此无阴则呕。见于尺者。阴血不足。阳往乘之也。为关主不得小便。此东垣滋肾之意。

　　趺阳脉伏而涩。伏则吐逆。水谷不化。涩则食不得入。名曰关格。

　　伏则胃气伏而不宣。中焦关格。正气壅塞。故吐逆而水谷不化。涩则脾气涩而不布。邪气拒于上焦。故食不得入。

　　张卿子云。玩二条。脉浮而大。脉伏而涩。正相反。皆名关格。皆为吐逆。一则言不得小便。一则言食不得入。浮者见病于下。伏者见病于上。趺阳寸口。上下正别。

　　脉浮而大。浮为风虚。大为气强。风气相搏。必成瘾疹。身体为痒。痒者名泄风。久久为痂癞。

　　痂癞者。眉少发稀。身有干疮而醒臭。内经曰。脉风成厉。

　　寸口脉弱而迟。弱者卫气微。迟者荣中寒。荣为血。血寒则发热。卫为气。气微者心内饥。饥而虚满。不能食也。

　　卫为阳。荣为阴。弱者、卫气微。阳气不足也。迟者、荣中寒。经中客邪也。荣客寒邪。搏而发热也。阳气内微。心内虽饥。饥而虚满。不能食也。

　　缓迟弱迟虽止一字之异。却千里之隔。

　　趺阳脉大而紧者。当即下利。为难治。

　　大为虚。紧为寒。胃中虚寒。当即下利。下利脉当微小。反紧者。邪胜也。故云难治。

　　经曰。下利脉大者。为未止。

　　王损庵云。大为实。大为虚。上下纷纷。更易不一者。只要识得虚者正气虚。实者邪气实之义。

　　寸口脉弱而缓。弱者阳气不足。缓者胃气有余。噫而吞酸。食卒不下。气填于膈上也。

　　弱者、阳气不足。阳能消谷。阳气不足。则不能消化谷食。缓者、胃气有余。则胃中有未消谷物也。故使噫而吞酸。食卒不下。气填于膈上也。金匮要略曰。中焦未和。

　　不能消谷。故令噫。

　　张卿子云。胃气有余。即经云陈气二字。不必指定未消谷物说。下文噫而吞酸。

　　气填膈上。又曰缓者胃气实。实则谷消而水化也。正是治之以兰。除陈气之证。

　　趺阳脉紧而浮。浮为气。紧为寒。浮为腹满。紧为绞痛。浮紧相搏。肠鸣而转。转即气动。

　　膈气乃下。少阴脉不出。其阴肿大而虚也。

　　浮为胃气虚。紧为脾中寒。胃虚则满。脾寒则痛。虚寒相搏。肠鸣而转。转则膈中之气。因而下泄也。若少阴脉不出。则虚寒之气。至于下焦。结于少阴。而聚于阴器。

　　不得发泄。使阴肿大而虚也。

　　寸口脉微而涩。微者、卫气不行。涩者、荣气不足。荣卫不能相将。三焦无所仰。

　　身体痹不仁。荣气不足则烦疼。口难言。卫气虚则恶寒。数欠。三焦不归其部。上焦不归者。噫而酢吞。中焦不归者。不能消谷引食。下焦不归者。则遗溲。

　　人养三焦者血也。护三焦者气也。荣卫俱损。不能相将而行。三焦无所根据仰。身体为之顽痹而不仁。内经曰。荣气虚而不仁。针经曰。卫气不行。则为不仁。荣为血。血不足。则烦疼。荣属心。荣弱心虚。则口难言。卫为阳。阳微则恶寒。卫为气。气虚则数欠。三焦因荣卫不足。无所根据仰。其气不能归其部。金匮要略曰。上焦竭。善噫。上焦受中焦气。中焦未和。不能消谷。故令噫耳。下焦竭。即遗溺失便。以上焦在膈上物未化之分也。不归者。不至也。上焦之气。不至其部。则物未能传化。故噫而酢吞。中焦在胃之中。主腐熟水谷。水谷化则思食。中焦之气不归其部。则水谷不化。故云不能消谷引食。下焦在膀胱上口。主分别清浊。溲、小便也。下焦不归其部。不能约制溲便。

　　故遗溲。

　　趺阳脉沉而数。沉为实。数消谷。紧者病难治。

　　沉为实者。沉主里也。数消谷者。数为热也。紧为肝脉。见于脾部。木来克土。为鬼贼相刑。故云难治。

　　寸口脉微而涩。微者、卫气衰。涩者、荣气不足。卫气衰。面色黄。荣气不足。面色青。荣为根。卫为叶。荣卫俱微。则根叶枯槁。而寒栗咳逆。唾腥。吐涎沫也。

　　卫为气。面色黄者。卫气衰也。荣为血。面色青者。荣血衰也。荣行脉中为根。卫行脉外为叶。荣为阴。卫为阳。荣为根。卫为叶。根叶俱微。则阴阳之气内衰。致生寒栗而咳逆。唾腥。吐涎沫也。

　　王宇泰云。子能令母虚。肺主气。气虚。则脾色见于面而黄。心主血。血衰。则肝色见于面而青。肺臭腥脾液涎也。

　　趺阳脉浮而芤。浮者、卫气衰。芤者、荣气伤。其身体瘦。肌肉甲错。浮芤相搏。

　　宗气衰微。四属断绝。

　　经曰。卫气盛。名曰高。高者、暴狂而肥。荣气盛。名曰章。章者、暴泽而光。其身体瘦而不肥者。卫气衰也。肌肉甲错而不泽者。荣气伤也。宗气者。三焦归气也。四属者。皮肉脂髓也。荣卫衰伤。则宗气亦微。四属失所滋养。致断绝矣。

　　寸口脉微而缓。微者、卫气疏。疏则其肤空。缓者、胃气实。实则谷消而水化也。

　　谷入于胃。脉道乃行。水入于经。其血乃成。荣盛则其肤必疏。三焦绝经。名曰血崩。

　　卫为阳。微为亡阳。脉微者。卫气疏。卫温分肉。肥腠理。卫气既疏。皮肤不得温肥。则空虚也。经曰。缓者胃气有余。有余为实。故云缓者胃气实。内经曰。食入于胃。

　　淫精于脉。是谷入于胃。脉道乃行也。针经曰。饮而液渗于络。合和于血。是水入于经。

　　其血乃成也。胃中谷消水化。而为血气。今卫疏荣盛。是荣气强而卫气弱也。卫气弱者。

　　外不能固密皮肤。而谓之气疏。内则不能卫护其血。而血为之崩。经、常也。三焦者、气之道路。卫气疏。则气不循常度。三焦绝其常度也。

　　张卿子云。玩实字。乃胃病也。实则谷消而水化。是胃虚。不能使水谷入经。循其脉道。故外则肤空。内则血崩。荣盛二字。谓不能与卫和。肤疏二字。谓不能固其荣。非云荣强而卫弱也。

　　唐不岩云。既言悍气为卫。精气为荣。则荣卫者。水谷精悍之气所成。岂独单言水不能化血。即单言谷。亦岂有化气之理。经文语意甚圆。即引经淫精于脉。合和于血。

　　亦不似成氏水谷二字。截然两分也。

</div>
    <div class="pagination">
<a href="张卿子伤寒论_page8.html">上一页</a><span>...</span><a href="张卿子伤寒论_page4.html">4</a><a href="张卿子伤寒论_page5.html">5</a><a href="张卿子伤寒论_page6.html">6</a><a href="张卿子伤寒论_page7.html">7</a><a href="张卿子伤寒论_page8.html">8</a><span class="current-page">9</span><a href="张卿子伤寒论_page10.html">10</a><a href="张卿子伤寒论_page11.html">11</a><a href="张卿子伤寒论_page12.html">12</a><a href="张卿子伤寒论_page13.html">13</a><a href="张卿子伤寒论_page14.html">14</a><span>...</span><a href="张卿子伤寒论_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
