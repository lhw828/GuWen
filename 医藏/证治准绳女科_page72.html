<!DOCTYPE html>
<html>
<head>
    <meta charset="UTF-8">
    <title>证治准绳女科 - 第 72 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳女科 - 第 72 页/共 133 页</h1>
    <div class="content">　　〔灵苑〕治妇人经脉住三个月验胎法。真川芎为细末，浓煎艾汤下一匕投，腹内渐动是有胎也。

　　探胎散 妇人胎气有无，疑惑之间，以此探之，有胎则吐，无则不吐。

　　皂角（去皮） 甘草（炙，各一钱） 黄连（半钱）

　　上为细末，作一服，温酒调服。

　　博陵医之神者曰郝翁，士人陈尧遵妻病，众医以为劳伤。郝曰：亟屏药，是为娠证，且贺君得男子。已而果然。又二妇人妊，一喑嘿不能言。郝曰：儿胎大，经壅，儿生经行则言矣，不可毒以药。一极壮健，郝诊其脉曰：母气已死，所以生者，反恃儿气耳。如期子生母死。（孕妇不语，非病也，闻如此者，不须服药，临产日但服保生丸、四物汤之类，产后便语，亦自然之理，非药之力也。）

　　一妇暴渴，惟饮五味汁。名医耿隅诊其脉曰：此血欲凝，非疾也。已而果孕，古方有血欲凝而渴饮五味之证，不可不知也。

　　潘 诊虞部员外郎张咸之妻孕五岁，南陵尉富昌龄妻孕二岁，团练使刘彝孙外家孕十有四月，皆未育。温叟视之曰：疾也，凡医妄以为有孕尔。于是与破血攻毒大剂饮之。虞部妻堕肉块百余，有眉目状。昌龄妻梦二童子色漆黑，仓卒怖悸疾走而去。孙外家堕大蛇，犹蜿蜒未死。三妇皆无恙。

　　陈斗岩治叶南洲妻经闭五月，下白或赤，午后发热，咳嗽呕吐，医谓劳瘵。陈视曰：两尺脉皆实，此必有孕，外受风邪搏激故耳。饮清和之剂而安，半年生一子。

　　卷之四　胎前门

　　胎产大法

　　〔洁〕治胎产之病，从厥阴经论之，无犯胃气及上三焦，谓之三禁，不可汗，不可下，不可利小便。发汗者同伤寒下早之证，利大便则脉数而已动于脾，利小便则内亡津液，胃中枯燥。制药之法；能不犯三禁，则荣卫自和而寒热止矣。如发渴则白虎，气弱则黄，血刺痛而和以当归，腹中疼而加之芍药。大抵产病天行从增损柴胡，杂证从增损四物，宜详察脉证而用之。大抵外则和于荣卫，内则调于清便，同伤寒坏证治之。

　　〔李仲南〕胎前病唯当安胎顺气，若外感四气，内伤七情，以成他病，治法与男子无异，当于各证类中求之，但胎前治他证者，动胎之剂，切须审详尔。

　　〔丹〕胎前当清热养血。产前安胎，白术、黄芩妙药也。胎前将临月，以三补丸加炒香附、炒白芍药蒸饼丸服。又抑热以三补，用生地黄膏丸。（芩、连、柏为末，地黄膏丸之。）有孕八九个月，必顺气，枳壳、苏茎。前至八九月因火动胎，逆上作喘急者，可用条芩、香附之类为末调下。条芩于水中沉取重者用之。

　　固胎，地黄半钱，当归身尾、人参、白芍陈皮各一钱，白术一钱半，甘草三分，黄芩、川芎各半钱，黄连、炒柏各少许，桑上羊儿藤（即金银花。）七叶完者，糯米十四粒， 咀煎服。血虚不安者，用阿胶。痛者用缩砂，行血气故也。

　　《夷坚志》云：政和中，蔡鲁公之孙妇有孕，及期而病，国医皆以为阳证伤寒，惧胎堕不敢投以凉剂。张锐至，视之曰：儿处胎十月将生矣，何药之能败。即以常法与药，且使倍服之，半日而儿生，病亦失去，明日其妇大泄，而喉闭不入食。众医复指其疵，且曰：二疾如冰炭，又产蓐甫近，虽司命无如之何矣。张曰：无庸忧也，将使即日愈。乃取药数十粒使吞之，咽喉即通，下泄亦止。及盈月，鲁公酌酒为寿曰：君术通神，吾不敢知，敢问一药而愈二疾何也？张曰：此于经无所载，特以意处之，向者所用药乃附子理中丸裹以紫雪尔。方喉闭不通。非至寒药不为用，既以下咽，则消释无余，其得至腹中者，附子力也，故一服而两疾愈。公大加叹异。

　　汪机治一妇，常患横生逆产七八胎矣，子皆不育。汪诊脉皆细涩颇弦，曰：此气血两虚兼热也。或曰：气血有余，方成妊娠，气血既亏，安能胎耶？汪曰：观其形长瘦而脉细濡，属于气血两虚，色青脉弦，属于肝火时炽，而两尺浮滑，似血虚为轻而气虚为重也，宜以补阴丸除陈皮，倍加香附、参、 ，蜜丸服之，常令接续。逾年临产果顺而育一子。

　　保生丸 （《局方》）养胎益血，安和子脏。治妊娠将理失宜，或因劳役胎动不安，腰腹痛重，胞阻漏胎，恶露时下，子脏挟疾，久不成胎。或受妊不能固养，痿燥不长，过年不产，日月虽满，转动无力，或致损堕，及临产节适乖宜，惊动太早，产时未至，恶露先下，胎胞枯燥，致令产难，或横或逆，痛极闷乱，连日不产，子死腹中，腹上冰冷，口唇青黑，吐出冷沫。新产恶血上冲，运闷不省，喘促汗出，及瘀血未尽，脐腹 痛，寒热往来。或因产劳损，虚羸未复，面黄体瘦，心忪盗汗，饮食不进，渐成蓐劳。入月常服，壮气养胎，正顺产理，润胎易产。产后常服，滋养血气，和调阴阳，密腠理，实腑脏，治风虚，除痼冷。

　　大麻仁（去壳一两半） 贝母 黄芩 大豆 黄卷 粳米 甘草（炙，微赤） 干姜（炮）

　　肉桂（去粗皮） 石斛（去根） 石膏（细研） 秦椒（微炒出汗，各一两） 当归（去芦炒，半两）

　　上为细末，炼蜜和丸如弹子大，每服一丸，并用温酒或枣汤化下，嚼咽亦得，空心食前服。

　　交感地黄煎丸 治妇人产前产后眼见黑花，或即发狂，如见鬼状，胞衣不下，失音不语，心腹胀满，水谷不化，口干烦渴，寒热往来，口内生疮，咽中肿痛，心虚忪悸，夜不得眠，产后中风，角弓反张，面赤，牙关紧急，崩中下血如豚肝状，脐腹 痛，血多血少，结为 瘕，恍惚昏迷，四肢肿满，产前胎不安，产后血刺痛，皆治之。

　　生地黄（净洗研，以布绞汁留滓，以生姜汁炒地黄滓，以地黄汁炒生姜滓，各至干，为末） 生姜（净洗烂研，以布绞汁，留滓，各二斤） 当归（去芦） 延胡索（拌糯米炒赤，去米） 琥珀（别研，各一两） 蒲黄（炒香，四两）

　　上为末，蜜丸弹子大。当归汤化一丸，食前服。

　　琥珀丸 治妇人胎前产后百病，及疗三十六种血冷，七疝八瘕，心腹刺痛，卒中瘫痪，半身不遂，八风十二痹，手足酸疼，乳中毒结瘀血，怀胎惊动，伤犯不安，死胎不出，并胎衣不下，并宜服之。

　　琥珀（另研） 辰砂（另研） 阿胶（碎，炒） 五味子（拣净） 石斛（去根） 附子（炮去皮脐） 肉桂（去粗皮） 沉香（不见火） 川芎（各半两）

　　牛膝（去芦，酒浸） 当归（去须，炒） 肉苁蓉（酒浸，炒） 人参 续断 没药（研） 熟地黄 木香（不见火，各一两）

　　上为细末，炼蜜和丸如弹子大。每服一丸，空心暖酒化下，午后食前再服，能生新血，去恶血。若腹胁疼痛，绕脐如刀刺，及呕逆上气筑心，痰毒，不思饮食，用姜汁少许，和酒化服。诸痢及赤白带下，血冷，崩中下血，漏胎下血，用生姜与艾，锉、炒令赤色，入酒同煎数沸，去滓调服。泄泻不止，陈米饮化服。涩尿诸淋，煎通草、灯心汤服。

　　血晕不知人，煎当归酒调服。上热下冷，煎人参汤服。遍身虚肿水气，煎赤小豆汤服。产内二毒伤寒，及中风角弓反张如板硬，煎麻黄汤服，以衣被盖出汗。月经不通，或间杂五色，频并而下，断续不止，饮食无味，肌肤瘦劣，面赤唇焦，乍寒乍热，四肢烦疼，五心燥热，黑 ，遍身血斑，赤肿走注，及血风劳伤无力，用童子小便入姜汁少许调服。常服以童便为妙，若恐恶心，和以半酒。如怀胎妇于临月一日一服，至产下不觉疼痛，或服至五服十服，日倍饮食，是药力也，其功不能具述。

　　龙须汤 治胎前产后身疼。保室论云：身疼者，肌体不实而受风邪，客于经络，邪气与正气相搏，交击于骨肉之间，故身疼而不动，用龙须汤主之。若妊娠而患身体疼者，必因劳役过多致使然也。不尔，经络受风寒，愈痛丸、防风汤主之。产者若因劳役身疼而不能动转者，良由产后百节开张，血脉流走，气弱则骨肉之间血多凝滞，是故百节经脉紧急，腰背不能转侧，手足不能动摇，身热若纳炭，头如钉钉，医者不识，妄为伤寒发汗，变生他证，宜服。

　　黄 （一两，蜜炙） 当归（去芦，酒浸） 牛膝（洗去苗，酒浸一宿，如急用，酒蒸熟为度）

　　白术 防风（去芦） 独活（去芦） 甘草（各二钱半）

　　上 咀，每服半两，水五盏，生姜十片，薤白一握，同煎至三盏，去滓不拘时服。

　　佛手散 治产前产后，腹痛体热头疼，及才产未进别物，即先服此药，逐败血，生新血，能除诸疾。

　　川芎（二两） 当归（三两）

　　上为细末，每服二钱，水一盏，酒二分，同煎七分温服。一方为粗末，每服四钱，水七分，酒三分，同煎至七分热服，未产前先安排此药，将两服药煎之，产了速进之，三日内日二服，三日外一服。一方名芎归汤，只此二味，等分 咀水煎，专治失血伤胎去血，产后去血，崩中去血，金疮去血，拔牙去血不止，一切去血过多，心烦眩晕，闷绝不省人事，头重目暗，举头欲倒，悉能治之。若产后眩晕，宜加芍药服之。一名桂香散，治产后腹疼不可忍者，加桂心等分，酒与童子小便合煎，服之立效。一名当归汤，治妊娠子死，或未死胎动不安，每服用酒水合煎，连进数服。胎若已死，服之便下。若未死其胎即安。此经累效，万不失一。一名琥珀散，临月服之，只缩胎易产，兼治产后诸疾。一名羊肉汤，治虚损羸乏，腹中 痛，往来寒热，吸吸少气，不能支持，头眩自汗，腹内拘急，每服用精羊肉一两，生姜十片，水二盏，煎至六分，温服。一名君臣散，治妇人室女心腹 痛，经脉不调，用水煎服。若妊妇胎气不安，产后诸疾，加酒煎服。一名芎当散，治妇人血气，上喘下肿，二味等分为细末，每服二钱，空心煎艾汤调下。又治产后损身，血冲心及腹胀气绝者，神验。难生倒横，子死腹中，先用黑大豆一大合炒熟，水一盏，入童子小便一盏，药末四钱，同煎至一盏，以上分为二服。未效再作。产后恶血注心，迷闷喘急腹痛，根据前用黑豆加生姜自然汁半合煎服。治脏毒，每服一钱半，入炒槐花末半钱，水一盏，煎至六分，无时服，三日取下血块即愈。如产后头疼，加荆芥煎，如吐血亦宜服之。若产难，多用百草霜、香白芷等分为末，名乌金散，每服二钱，童子小便好醋各一合，沸汤浸服，止一服见效，甚者再服已，分娩矣。

　　一法以五积散加醋煎服，亦能催生。崩中漏下，失血过多，久不能止，用芎归汤疗之不止者，宜以香附子炒去皮毛，为细末，每一两入甘草末一钱，清米饮点服，名顺元汤。

　　有白带者，于顺元汤内加芍药半两。或谓香附耗气则不然，许学士谓滋血养气，妇人仙药，虽羸人亦宜服之。兼治男女吐衄便利，及诸证失血，用此药佐以米饮丸百草霜末，每服百余丸，或以其他烧灰药皆能作效，不可遽以燥涩之剂止之，必致壅遏腐败，必生他证。大抵血不能行，气使之然者，气得其平，则血循故道，必无妄行之患矣。香附子善能导气，用之勿疑也。

　　返魂丹 治妇人胎前产后诸疾危证。

　　上用赤箭，即野天麻，叶似艾叶，开紫花如红蓼花，子名茺蔚子，又名益母草，又名大札，又名贞蔚，又名负担。端五日采取阴干，用叶及花子，以瓷器研为细末，炼蜜和丸如弹子大，随后治证嚼服。其根烧存性为末，酒调服，功与黑神散不相上下。如胎前脐腹作痛或作声者，温米饮下。胎前产后脐腹刺痛。胎动不安，下血不止，水煎秦艽、糯米汤下，或当归汤变可。如产时先用一丸，以童子小便化下，安魂定魄，自然气血调顺，诸病不生。又能破血止痛，养脉息，调经络，温酒下。产后胎衣不下，血在胞中，及横生不顺，死胎经日不下者，胀满腹中，心闷心痛，炒盐汤下。产后中风，牙关紧急，半身不遂，失音不语，童子小便、无灰酒各半下。产后咳嗽，胸膈不利，恶心，口吐酸水，面目浮肿，两胁痛，举动失力者，温酒下。产后两太阳痛，呵欠，心忡气短，肌体羸瘦，不思饮食，血风身热，手足顽麻，百节疼痛，温米饮汤下。产后眼前黑暗，血晕血热，口渴烦闷，如见鬼神，狂言不省人事，薄荷自然汁，如无生者，浓煎薄荷汤下，及童子小便。酒各半亦可。产后面垢颜赤，五心烦热，或结成血块，脐腹奔痛，时发寒热，有冷汗者，童子小便、酒各半下，温薄荷自然汁亦可。产后余血，恶露不尽，结滞脐腹刺痛，恶物上冲心胸闷者，童子小便、酒各半下。产后大小便不通，烦躁口苦者，薄荷自然汁下，如无生者，浓煎薄荷汤下。 产后泻血者，水煎枣汤下。

　　产后白带下者，煎胶艾汤下。月水不调，温酒下。血崩漏下，温酒下。妇人久无子息，温酒下。服之十丸至二十丸，亦能注喜。一、子死腹中，盖因卒病脏腑热极，蒸其胎，是以子死也，盖子死不居子宫，或堕胎于腹间冷痛，小便沫出，腹胀，四肢逆冷，爪甲青者是也。或临产之时，此药安魂定魄，血气自然调顺，诸疾不生，破血补虚止痛，养血气，调经络，酒、童子小便各七分化下。二、难产者，胎以食母之血，十月满足，则余血结成块，俗呼为儿枕，欲产之时，血块先动，败血裹其子，是以难产，或产后恶物不尽，脐腹刺痛，恶物上冲心胸主闷，用童便、酒各七分化下。三、垢面颜赤，胎衣不下，既产了，脏腑虚羸，五心烦躁，血流入衣中则难出，发寒热，有冷汗出，但去其败血，其衣自出，如带断了，服此药下。或横生不顺，心闷欲死者，童便、酒各七分化下，薄荷自然汁、盐汤亦可。四、产后三日，起卧不得，眼前黑暗生花，盖产后血气未定，运走五脏，入肝则目昏，俗为暗风，医家以风治之，或血热口干烦渴，心闷乱如见鬼神，狂言妄语，不省人事，童便、酒各七分，薄荷自然汁亦可。五、产后口干心闷及烦渴者，血气未定，即食热面，积滞在内，以致热躁烦渴者，俗为胸膈壅盛，或两太阳穴痛，呵欠怔忡气短，身体羸瘦，不思饮食，血风身热，手足顽麻，百节疼痛甚者，温米饮、童便各七分化下。六、产后四肢浮肿及寒热者，盖因败血流入五脏，渗入四肢，停留日久，化为脓状，气喘或小便涩，或咳嗽胸膈不利，恶心口吐酸水，两肋疼痛，举动乏力，温酒化下。七、产后寒热往来，盖因败血入心则热，入脾则寒，状如疟，脐腹作痛或作声，温米饮化下，桂技枝亦可。八、产后中风，牙关紧急，半身不遂，失音不语，童便、酒各七分化下。九、产后痢，未经月满，或误食物下，与血相攻击，前所积受湿，以此败血相攻，枣汤下。十、产后大便秘结，口苦烦渴，非时不语，乃败血冲心，蔽其心孔，重便、酒各七分化下，薄荷汁亦可。 十一、产后遍身疼痛，百节开张，血乘虚流入肠中，停留不散，脐腹疼痛，米饮化下。十二、产后崩中漏下不止，盖是伤酸物，状如鸡肝，脊背倦闷，煎糯米、秦艽汤化下，当归桂枝汤亦可。 十三、产后未经月满，血气不通，盖是月水未还，或食热面，壅结成块，喘嗽，四肢无力，多睡而汗出不止，月水不调，为骨蒸劳，便服此药，童便、酒各七分化下。十四、产后吐逆不止，盖因败血停于脾胃，即发吐逆，胸膈虚胀，俗为反胃，温酒化下。十五、产后鼻衄口干舌黑，盖因心脏热则舌黑鼻衄也，童便、酒各七分化下。十六、产后赤白带下，煎秦艽汤下。十七。产后气急，喉中猫声者，盖因败血冲心入喉中，万无一瘥矣。

　　十八、产后中风者，盖因未经七日劳重，则百日之中伤房事，中风初病之状，眼涩腰强筋急，角弓反张，牙关紧急，若此者皆自伤犯耳。十九、产后面色黑及遍身生黑靥者，乃败血入皮肤，万无一瘥矣。

　　内灸散 治妇人产前产后，一切血疾，血崩虚惫，腹肋 痛，气逆呕吐，冷血冷气凝积，块硬刺痛，泄下青白，或下五色，腹中虚鸣，气满坚胀，沥血腰疼，口吐青水，频产血衰，颜色青黄，劳伤劣弱，月经不调，下血堕胎，血迷血晕，血瘕时发疼痛，头目眩晕，恶血上心，闷绝昏迷，恶露不干，体虚多汗，手足逆冷，并宜服之。

　　藿香叶 肉桂（去粗皮） 熟干地黄（洗，焙） 丁香皮（各一两半） 甘草（炙赤）

　　山药 当归（去芦，洗） 白术 白芷（各八两） 本（去芦，锉） 干姜（炮） 川芎黄（去芦，各二两） 木香（一两） 陈皮（去白，四两） 白芍药（十两） 茴香（一两半）

　　上锉散，每服三钱，水一大盏，入生姜五片，艾一团，同煎至七分，空心食前热服。

　　为末，温酒调下亦得。如产后下血过多，加蒲黄煎服。恶露不快，加当归，红花煎服。水泻，加肉豆蔻末煎服。呕吐，加藿香，生姜煎。上热下冷，加荆芥煎。但是腹中虚冷，血气不和。并宜服，产后每日一服，则百病不生，丈夫虚冷，气刺心腹疼痛，尤宜服之。

　　〔食忌〕一受孕之后，切宜忌不可食之物，非惟有感动胎气之戒，然于物理亦有厌忌者，设或不能禁忌，非特延月难产，亦能令儿破形母损，可不戒哉。

　　食鸡肉、糯米合食，令子生寸白虫。食羊肝，令子多厄。食鲤鱼 及鸡子，令儿成疳多疮。食犬肉，令子无声音。食兔肉，令子唇缺。食鳖，令子项短及损胎。

　　食鸭子共桑椹同食，令子倒生心寒。食螃蟹，令子横生。食雀肉合豆酱，食之令子面生 黑子。食豆酱合藿香，食之堕胎。食水浆绝产。食雀肉，令子不耻多淫。食山羊肉，令子多病。食生姜，令子多指，生疮。食蛤蟆、鳝鱼，令儿喑哑。

　　食驴、骡、马肉，延月难产。

</div>
    <div class="pagination">
<a href="证治准绳女科_page71.html">上一页</a><span>...</span><a href="证治准绳女科_page67.html">67</a><a href="证治准绳女科_page68.html">68</a><a href="证治准绳女科_page69.html">69</a><a href="证治准绳女科_page70.html">70</a><a href="证治准绳女科_page71.html">71</a><span class="current-page">72</span><a href="证治准绳女科_page73.html">73</a><a href="证治准绳女科_page74.html">74</a><a href="证治准绳女科_page75.html">75</a><a href="证治准绳女科_page76.html">76</a><a href="证治准绳女科_page77.html">77</a><span>...</span><a href="证治准绳女科_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
