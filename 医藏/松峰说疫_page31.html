<!DOCTYPE html>
<html>
<head>
    <meta charset="UTF-8">
    <title>松峰说疫 - 第 31 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>松峰说疫 - 第 31 页/共 37 页</h1>
    <div class="content">　　逐瘟方地黄（八两） 巨胜子（一升，研，再同地黄捣烂） 牛膝（四两） 五加皮（四两）

　　地骨皮（四两） 官桂 防风（各二两） 仙灵皮（三两）

　　用牛乳五两，同甘草汤浸三日，以半升同乳拌仙灵皮，放瓷瓶内，饭锅中蒸之，待牛乳尽出，（出字存疑。）方以温水淘切，同前药 细，袋装，浸于二斗酒中数日，药味全下后去渣，十月朔饮至冬至。

　　一方 雪水能解瘟疫。（当收贮听用。）单饮煎药俱可。

　　一方 腊月取皂角烧为末，收贮。遇时疫，早起井华水调服一钱，或加姜汁、蜜少许。（井华水，清晨第一次汲者。）

　　干艾煎 治瘟疫头痛，壮热脉盛。

　　干艾叶（三升）

　　水一斗，煮一升，顿服取汗。

　　松峰按：水酒以升斗计，不行于今久矣，况艾叶乎？用时艾叶计以钱，水计以盅可耳。

　　椿皮煎 治瘟疫头痛壮热，初得二三日者。

　　生椿皮（一升，切）

　　水二升半，煎，每服八合。

　　松峰云：椿系香椿。今之臭椿乃樗耳。

　　蒿柳汁 治瘟疫伤寒，不论日之多少。

　　黄蒿心（七个） 柳条心（七个）

　　入碗内捣烂，（或少加水亦可。）滤去渣，用鸡子一个，飞金三帖，和汁搅匀，令病患一口吸尽，随即炒盐半碗，研细罗下，用手蘸盐，将病患胸腹并前后心遍擦，再速用黄蒿、柳条熬滚水，将病患周身荡之。照方如是者三次，立时发汗而痊。

　　吕祖塞鼻丹 歌曰：沉香木香（皆末）共乳香，硼砂皂角共良姜，细辛当归各等分，巴豆川椒及麝香；又加朱砂雄黄等，血蝎 砂熟枣穣，（捣烂。）每粒丸成桐子大，呼吸补泻便离床；口含冷水面朝上，（仰卧。）不问轻重一炷香，祖师留下灵丹药，诸病闻之自安康。（用此药治瘟疫亦可，故选入。治瘟疫应去巴豆。）

　　人马平安行军散明雄 朱砂 火硝 枯矾 乳香（去油） 儿茶 冰片 麝香 硼砂 没药（去油）

　　各等分，共为细末。点大眼角，男左女右。冰麝少加亦可。一点绞肠痧，二点气腰痛，三点重伤风，四点虫蝎伤，五点火眼发，六点走风痛，七点急心痛，八点急头痛，九点火牙痛，十点牛马驴。

　　神柏散 治瘟疫。用庙社中西南柏树东南枝，（疑用嫩枝带叶者）。晒干研末。新汲水下二钱，日三次。

　　六合定中丸苏叶（二两，炒） 宣木瓜（二两，微炒） 真藿香（二两，带梗） 子丁香（一两，研，毋见火） 白檀（一两） 香薷（一两，晒，不见火） 木香（一两，不见火） 甘草（一两，微炒）

　　共为细末，滴水为丸如椒大。每服二钱。一治胸膈饱闷，用生姜二片，煎水服。一呕吐用滚水半盅，对姜汁少许服。一霍乱用生姜二片煎水，加炒盐五分服。一不服水土，煨姜三片，煎水服。一绞肠痧，炒盐水煎服。一泄泻，生姜煎水服。

　　藕蜜浆 治时气瘟症。生藕，捣取汁一盅，入蜜一合，和匀，分作两服。

　　生姜益元煎益元散（三钱） 生姜（三钱，捣）

　　黄酒、水各半盅，煎三滚，温服即愈。除瘟解毒。

　　松峰云：方书每言一滚者，盖言煎滚取下，落滚再煎，再落，如是者三。

　　天行病心闷 用水中苔捣取汁。

　　治瘟方 用红糖入罐内，封固，蜡塞口，腊月浸粪坑中，二月取出，遇瘟疫，用水调服。

　　患疫忌荤一日。

　　牛桑饮 治余热不退，烦渴，四肢无力，不能饮食。牛蒡根，（生、捣汁）约五六合，空腹分二服，服讫，取桑叶一大把，炙黄水一升，煮五六合服，暖覆取汗。无叶用枝。

　　白药散 治瘟疫。白药子（出江西，叶似乌旧子，如绿豆）。末，空腹，水顿服，即仰卧一食时，候心头闷乱或恶心，腹内如车鸣刺痛，良久或吐利数次，皆勿怪，服冷粥一碗止之。

　　神曲煎 （此方治瘟疫初起。自直隶传来，试之亦不甚效。意或瘟疫由食积而发者，服之始效耶。）

　　神曲（五钱，炒） 青皮（一钱） 葛根（一钱） 枳实（钱五） 红曲（钱五） 芫荽（根，七条，鲜者更妙）

　　栝蒌汤 大栝蒌一个，取瓤 ，置碗中，热汤一碗沃之，盖良久，去渣，不拘时服。

　　治热病头痛发热。

　　一方 船底苔，疗天行时疫，伏热温毒。

　　治瘟疫秘方麦冬（三钱，去心） 灯心（三十寸） 芫荽梗（三十寸） 枣三枚（劈） 竹叶（三十片）

　　流水煎，热服。

　　治瘟疫并大头方大力子 防风（各等分）

　　共为末，每用五钱，黄酒一盅，水一大盅，同煎，空腹温服，盖被出汗。

　　六一泥饮 治瘟疫八九日，已经汗、下不退，口渴咽干欲饮水者。六一泥（即蚯蚓粪。）

　　不拘多少，新汲水调服。

　　鸡子拖法（治同上。）用鸡子打一孔，留黄，将青倾在病者腹上，用手在腹上圆转摊搓，久则渐成白沫，用手抹弃，再敲开一鸡子，依样搓之。止用四五枚，腹内便觉清凉。

　　观音救苦散 专治伤风伤寒，并疫气所侵，稍觉头昏脑闷，项背拘急，吹鼻取嚏，毒瓦斯随散，永不染着，仙方也。

　　川芎 藿香 黎芦（各三钱） 丹皮（去心） 元胡索 朱砂（各二钱） 雄黄 白芷 牙皂（各四钱）

　　七味草药共为细末，朱雄另研，调入收贮。用时先噙水在口内，次以药吸入两鼻孔，吐水取嚏。未病者吹之不染，牛马等受瘟者，吹之亦效。

　　治鬼魅魇人法降香（末，一钱） 皂角（末，一钱） 朱砂 雄黄（各三分，研） 麝香（三分，与上同研）

　　艾叶（五钱，揉烂）

　　将药末揉入艾中，草纸裹为长筒，点、放床底则不魇，兼祛百怪恶邪之气。

　　太乙紫金锭 （一名紫金丹，一名玉枢丹。）瘟疫烦乱发狂，喉闭喉风，以及阴阳二毒，伤寒心闷，狂言，胸膈滞寒，邪毒未出，俱薄荷汤下。凡遇天行时疫，沿街阖户传染者，用桃根汤磨浓滴鼻孔，再服少许，任入病家不染。兼治数十种杂症，用引各殊，俱载《医宗金鉴·外科·脾发疽门》中，兹不录。

</div>
    <div class="pagination">
<a href="松峰说疫_page30.html">上一页</a><span>...</span><a href="松峰说疫_page26.html">26</a><a href="松峰说疫_page27.html">27</a><a href="松峰说疫_page28.html">28</a><a href="松峰说疫_page29.html">29</a><a href="松峰说疫_page30.html">30</a><span class="current-page">31</span><a href="松峰说疫_page32.html">32</a><a href="松峰说疫_page33.html">33</a><a href="松峰说疫_page34.html">34</a><a href="松峰说疫_page35.html">35</a><a href="松峰说疫_page36.html">36</a><span>...</span><a href="松峰说疫_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
