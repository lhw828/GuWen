<!DOCTYPE html>
<html>
<head>
    <meta charset="UTF-8">
    <title>摄生总要 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>摄生总要 - 第 10 页/共 18 页</h1>
    <div class="content">　　自非留意修养中，未免病苦为心累。

　　何必餐霞饵火药，妄意延龄守龟鹤，

　　但于饮食嗜欲间，去其甚者将安乐。

　　食后徐徐行百步，两手摩胁并腹肚，

　　须臾两手摩肾堂，谓之运动水与土。

　　仰面仍呵三四呵，自然食毒气消磨，

　　醉眠饱卧俱无益，渴饮饥餐犹戒多。

　　食不欲粗并欲速，只可少餐相后续。

　　若教一饱顿充肠，损气伤脾非汝福。

　　生冷粘腻筋韧物，自欢牲牢皆勿食，

　　馒头闭气宜少餐，生脍偏招脾胃疾。

　　酢酱胎卵兼油腻，陈臭腌□尽阴类，

　　老衰暮欲更食之，是借寇兵无以异。

　　炙□之物须冷吃，不然损齿伤血脉，

　　晚食常宜申酉前，向夜徒劳滞胸膈。

　　饮酒莫教令大醉，大醉伤神损心志，

　　渴来饮水并啜茶，腰脚自然成肿腿。

　　尝闻避风如避箭，坐卧须须预防患，

　　况因食后毛孔开，风才一入成瘫痪。

　　视听行坐不可久，五劳七伤从此有，

　　人体亦欲得小劳，譬如户枢终不朽。

　　卧不厌侧觉贵舒，饱则入浴饥则梳，

　　梳多浴少益心目，默寝暗眠神晏如。

　　四时惟夏难将摄，伐阴在内腹冷滑，

　　精肾汤药不可无，食物稍冷休哺啜。

　　心旺肾衰何所忌，特忌疏通泄精气，

　　寝处尤宜绵密间，宴居静虑和心气。

　　沐浴盥漱皆暖水，卧冷枕凉俱勿喜，

　　瓜茄生菜不宜食，不独秋来多疟痢。

　　伏阳在内三冬日，切忌汗多阳气泄，

　　不问四时俱热酒，大药不须难入口。

　　五味偏多不益人，恐随脏腑成殃咎，

　　阴雾之中无远行，暴雨震雷宜速避。

　　道家更有颐生旨，第一令人少嗔怒，

　　秋冬日出始求衣，春夏鸡鸣宜早起。

　　子后寅前寝觉来，冥目叩齿二七回，

　　吸新吐故无人悟，咽漱玉泉还养胎。

　　罡摩手心熨两眼，频频揩擦额与面，

　　两手时将摩鼻茎，左右耳根全数遍。

　　更能干络遍身间，拨□时须纽两肩，

　　纵有风劳诸冷禁，何忧腰膝复拘挛。

　　嘘呵呼嘻吹及□，行行之人分六字，

　　果能依用口诀中，新旧有痴皆可治。

　　女色虽云属少年，稍知撙节乃无愆，

　　关精息气宜闻早，莫使羽苞火中燃。

　　有能采履存方正，功名无贪利无竟，

　　纵向坎中未能行，百行周身亦无病。

　　种子方剖

　　继嗣珍宝

　　夫有人民，而后有夫妇；有夫妇，而后有父子。是故婚姻之后，必求嗣续，乃人伦之大本也。盖男女成夫妇之道，贵乎及时，男子二八而精通，则三十而娶。女子二七而天癸至，则二十而嫁。欲其阴气完备，阳气充实，然后交会，交而孕，孕而育，育而寿，此上古圣人之至教也。今世则不然，男女未及冠笄，辄成夫妇，男则精气未充而早泄，女则天癸始至而有伤，所以交而不孕，孕而不育，育而不寿者多矣。故上古之人，春秋皆度百余岁而动作不衰，其知道欤。后世嫁娶太早，未及半百而衰，年逾七十者几希矣。切夫无子者，贫则计不能得，无如之何？富且贵者则千思万虑，终夜不眠，或供佛、饭僧、封神、祈悃，不然谋诸方药，计出百端，致妾媵②无数，始终有不能遂其志者。是皆心行有亏，非命也欤。苟能革心之非，所行向善，以阴骘扶持，积德累功，施恩布德，则上天之报施，自然庆流后裔，故先贤立方垂训，以启后人。　　此求嗣篇之所由作。

</div>
    <div class="pagination">
<a href="摄生总要_page9.html">上一页</a><span>...</span><a href="摄生总要_page5.html">5</a><a href="摄生总要_page6.html">6</a><a href="摄生总要_page7.html">7</a><a href="摄生总要_page8.html">8</a><a href="摄生总要_page9.html">9</a><span class="current-page">10</span><a href="摄生总要_page11.html">11</a><a href="摄生总要_page12.html">12</a><a href="摄生总要_page13.html">13</a><a href="摄生总要_page14.html">14</a><a href="摄生总要_page15.html">15</a><span>...</span><a href="摄生总要_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
