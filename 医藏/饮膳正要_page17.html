<!DOCTYPE html>
<html>
<head>
    <meta charset="UTF-8">
    <title>饮膳正要 - 第 17 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>饮膳正要 - 第 17 页/共 39 页</h1>
    <div class="content">　　卷第二神仙服食

　　服藕实

　　《食医心镜》：藕实，味甘平，无毒。补中养气，清神，除百病。久服令人止渴悦泽。

　　卷第二神仙服食

　　服莲子莲蕊

　　《日华子》云：莲子并石莲去心，久食令人心喜，益气、止渴。治腰痛，泄精，泻痢。

　　《日华子》云：莲花蕊，久服镇心益色，驻颜轻身。

　　卷第二神仙服食

　　服何首乌

　　《日华子》云：何首乌，味甘，无毒，久服壮筋骨，益精髓，黑髭鬓，令人有子。

　　卷第二

　　四时所宜

　　春三月，此谓发陈，天地俱生，万物以荣，夜卧早起，广步于庭，被发缓行，以使志生，生而勿杀，予而勿夺，赏而勿罚，此春气之应，养生之道也。逆之则伤肝，夏为寒变，奉长者少。

　　春气温，宜食麦，以凉之，不可一于温也。禁温饮食及热衣服。

　　夏三月，此谓蕃秀，天地气交，万物华实，夜卧早起，无厌于日，使志无怒，使华英成秀，使气得泄，若所爱在外，此夏气之应，养长之道也。逆之则伤心，秋为 疟，奉收者少，冬至重病。

　　夏气热，宜食菽，以寒之，不可一于热也。禁温饮食，饱食，湿地，濡衣服。

　　秋三月，此谓容平，天气以急，地气以明，早卧早起，与鸡俱兴，使志安宁，以缓秋刑，收敛神气，使秋气平，无外其志，使肺气清，此秋气之应，养收之道也。逆之则伤肺，冬为飧泄，奉藏者少。

　　秋气燥，宜食麻，以润其燥。禁寒饮食，寒衣服。

　　冬三月，此谓闭藏，水冰地坼，无扰乎阳，早卧晚起，必待日光，使志若伏若匿，若有私意，若己有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。

　　冬气寒，宜食黍，以热性治其寒。禁热饮食，温炙衣服。

　　卷第二

　　五味偏走

　　酸涩以收，多食则膀胱不利，为癃闭。苦燥以坚，多食则三焦闭塞，为呕吐。辛味薰蒸，多食则上走于肺，荣卫不时而心洞，咸味涌泄，多食则外注于脉，胃竭，咽燥而病渴。甘味弱劣，多食则胃柔缓而虫过，故中满而心闷。

　　辛走气，气病勿多食辛。咸走血，血病勿多食咸。苦走骨，骨病勿多食苦。甘走肉，肉病勿多食甘。酸走筋，筋病勿多食酸。

　　肝病禁食辛，宜食粳米、牛肉、葵菜之类。心病禁食咸，宜食小豆、犬肉、李、韭之类。脾病禁食酸，宜食大豆、豕肉、栗、藿之类。肺病禁食苦，宜食小麦、羊肉、杏、薤之类。肾病禁食甘，宜食黄黍、鸡肉、桃、葱之类。

　　多食酸，肝气以津，脾气乃绝，则肉胝 而唇揭。多食咸，骨气劳短，肥气折，则脉凝泣而变色。多食甘，心气喘满，色黑，肾气不平，则骨痛而发落。多食苦，则脾气不濡，胃气乃浓，则皮槁而毛拔。多食辛，筋脉沮 ，精神乃央，则筋急而爪枯。五谷为食，五果为助，五肉为益，五菜为充，气味合和而食之，则补精益气。虽然五味调和，食饮口嗜，皆不可多也。多者生疾，少者为益。百味珍馔，日有慎节，是为上矣。

　　卷第二食疗诸病

　　生地黄鸡

　　治腰背疼痛，骨髓虚损，不能久立，身重气乏，盗汗，少食，时复吐利。

　　生地黄（半斤） 饴糖（五两） 乌鸡（一枚）

　　右三味，先将鸡去毛、肠肚净，细切，地黄与糖相和匀，内鸡腹中，以铜器中放之，复置甑中蒸炊，饭熟成，取食之。不用盐醋，唯食肉尽却饮汁。

　　卷第二食疗诸病

　　羊蜜膏

　　治虚劳，腰痛，咳嗽，肺痿，骨蒸。

　　熟羊脂（五两） 熟羊髓（五两） 白沙蜜（五两，炼净） 生姜汁（一合） 生地黄汁（五合）

　　右五味，先以羊脂煎令沸，次下羊髓又令沸，次下蜜、地黄、生姜汁，不住手搅，微火熬数沸成膏。每日空心温酒调一匙头。或作羹汤，或作粥食之亦可。

　　卷第二食疗诸病

　　羊藏羹

　　治肾虚劳损，骨髓伤败。

　　羊肝、肚、肾、心、肺（各一具，汤洗净） 牛酥（一两） 胡椒（一两） 荜拨（一两） 豉（一合） 陈皮（二钱，去白） 良姜（二钱） 草果（两个） 葱（五茎）

　　上件，先将羊肝等，慢火煮令熟，将汁滤净。和羊肝等并药，一同入羊肚内，缝合口，令绢袋盛之，再煮熟，入五味，旋旋任意食之。

　　卷第二食疗诸病

　　羊骨粥

　　治虚劳，腰膝无力。

　　羊骨（一副，全者，捶碎） 陈皮（二钱，去白） 良姜（二钱） 草果（二个） 生姜（一两） 盐（少许）

　　右水三斗，慢火熬成汁，滤出澄清，如常作粥，或作羹汤亦可。

　　卷第二食疗诸病

　　羊脊骨粥

　　治下元久虚，腰肾伤败。

　　羊脊骨（一具，全者，捶碎） 肉苁蓉（一两，洗，切作片） 草果（三个） 荜拨（二钱）

</div>
    <div class="pagination">
<a href="饮膳正要_page16.html">上一页</a><span>...</span><a href="饮膳正要_page12.html">12</a><a href="饮膳正要_page13.html">13</a><a href="饮膳正要_page14.html">14</a><a href="饮膳正要_page15.html">15</a><a href="饮膳正要_page16.html">16</a><span class="current-page">17</span><a href="饮膳正要_page18.html">18</a><a href="饮膳正要_page19.html">19</a><a href="饮膳正要_page20.html">20</a><a href="饮膳正要_page21.html">21</a><a href="饮膳正要_page22.html">22</a><span>...</span><a href="饮膳正要_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
