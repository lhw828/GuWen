<!DOCTYPE html>
<html>
<head>
    <meta charset="UTF-8">
    <title>普济方四库 - 第 20 页/共 1812 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方四库 - 第 20 页/共 1812 页</h1>
    <div class="content">
　　厥隂风木司天少阳相火在泉中见少角木运歳木不及上角与正角同又木不及而同天化气化运行同天气与天符木气适平命曰敷和之纪木徳周行阳舒隂布五化宣平其气端其性随其用曲直其化主荣其政发散其温和其令风其类草木其应春其谷麻其果李其实核其虫毛其畜犬其色苍其味酸其音角其数八其物中坚其在人也其藏肝其主目其养筋其病里急支满此歳运之化也天地之化风化在上左灼化右藏化故天气扰而其政挠苦化在下左清化右柔化故地气正而其令速风生髙逺炎热从之云趋府湿化乃行风火同徳上应嵗星荧惑其谷苍丹间谷言太商之谷其耗文角品羽清化热化胜复同邪气化度风化三火化七政化度也毛虫静羽虫育是乃歳物所宜介虫耗寒毒不生是皆地气所制故风燥火热胜复更作蛰虫来见流水不氷热病行于下风病行于上风燥胜复行于中是隂为天气阳为地气天气虚木运符之又木火同徳其气专不资化源惟赞运木无使邪胜歳宜以辛调上以醎调下畏火之气无妄犯之故曰其化上辛凉中辛和下醎寒药食宜也歳半之前天气主之天布厥隂之政其令风歳半之后地气主之地行少阳之令其化火气化之常也初之气自丙辰年大寒日巳初至是歳春分日卯初凡六十日八十七刻半主位少角木客气阳明金中见木运嵗运得位金燥客之寒始肃杀气方至民病寒于右之下宜调阳明之客以酸补之以辛泻之以苦泄之歳谷宜苍间谷宜黍则燥不为邪二之气自春分日卯正至小满日丑正凡六十日有竒主位太征火客气太阳水中见木运寒不去华雪水氷杀气施化霜乃降谷草上焦寒数至阳复化民病热中宜调太阳之客以苦补之以醎泻之以苦坚之以辛润之歳谷宜苍间谷宜稷则寒不为邪三之气自小满日寅初至大暑日子初凡六十日有竒主位太征火客气厥隂木中见木运木与天符天政布风廼时举民病泣出耳鸣掉宜调厥隂之客以辛补之以酸泻之以甘缓之歳谷宜苍间谷宜稻则风不为邪是气也用温逺温无犯司气之温四之气自大暑日子正至秋分日戌正凡六十日有竒主位少宫土客气少阴火中见木运溽暑湿热相薄争于左之上民病黄瘅而为胕肿宜调少隂之客以醎补之以甘泻之以酸收之歳谷宜丹间谷冝豆则热不为邪五之气自秋分日亥初至小雪日酉初凡六十日有竒主位太商金客气太隂土中见木运燥湿更胜沉隂乃布寒气及体风乃行宜调太隂之客以甘补之以苦泻之以甘缓之歳谷宜丹间谷宜麻则湿不为邪终之气自小雪日酉正至大寒日未正凡六十日有竒主位少羽水客气少阳火中见木运木生火畏火司令阳乃大化蛰虫出见流水不氷地大发草乃生人乃舒其病温厉宜调少阳之客以醎补之以甘泻之以醎耎之歳谷宜丹间谷宜豆则火不为邪此六气之化也歳为平木或有邪气则中执法人有卒急之病故经曰中执法者其病速而危















　　少隂君火司天阳明燥金在泉中见太征火运歳火太过而同天化是谓天符又火运临午是谓歳防气之平也上见天符下见歳防三合而治太一天符之防平之至也平火之歳命曰升明之纪正阳而治徳施周普五化钧衡其气髙其性速其用燔灼其化蕃茂其政明曜其炎暑其令热其类火其应夏其谷麦其果杏其实络其虫羽其畜马其色赤其味苦其物脉其音征其数七其在人也其藏心其主舌其养血其病瞤瘛此岁运之化也少阴在上左太隂右厥隂故天政所布其气明阳明在下左太阳右少阳故地气肃而其令切寒交暑热加燥云驰府湿化乃行时乃降金火合徳上应荧惑太白其谷丹白热化七清化九正化度也羽虫静介虫育歳物所宜也毛虫耗湿毒不生地气制之也水火寒热持于气交而为病始热病行于上清病生于下寒热争于中民病欬喘血溢白泄鼽目赤眦疡寒厥入胃心痛腰痛腹大嗌干肿上是歳火在上金在下火在中火胜金天气盈天气虽平热甚于上宜于年前十二月先取化源平其火气必抑其运火资其歳胜折其金之郁气无使暴过而生其病食丹白之谷以全真气食间气之谷以辟羣邪歳宜醎以耎之而安其上以酸收之而安其下运同天气以寒清化故曰其化上醎寒中甘寒下酸温药食宜也歳半之前少隂主之少隂有本标之化寒热得中者天政之平也歳半之后阳明主之阳明以中气为化燥令相半者地之令也初之气自丁巳年大寒日申初至是歳春分日午初凡六十日八十七刻半主位少角木客气太阳水中见火运水胜火地气迁燥将去寒廼始热复藏水廼氷霜复降风乃至阳气郁民反周宻闗节禁固腰脽痛炎暑将起中外疮疡宜调太阳之客以苦补之以醎泻之以苦坚之以辛润之歳谷宜丹间谷宜稷则寒不为邪二之气自春分日午正至小满日辰正凡六十日有竒主位太征火客气厥隂木中见火运木火相生阳气布风乃行春气以正万物应荣寒气时至民廼和其病淋目瞑目赤气郁上而热宜调厥隂之客以辛补之以酸收之以甘缓之歳谷宜丹间谷宜稻则风不为邪三之气自小满日巳初至大暑日卯初凡六十日有竒主位太征火客气少隂火中见火运气与运符天政布大火行庶类蕃鲜寒气时至民病气厥心痛寒热更作欬喘目赤宜调少隂之客以醎补之以甘泻之以酸收之歳谷宜丹间谷宜豆则热不为邪四之气自大暑日卯正至秋分日丑正凡六十日有竒主位少宫土客气太隂土中见火运土当其位火化兼之溽暑至大时行寒热互至民病寒热嗌干黄瘅鼽衂饮发宜调太隂之客以甘补之以苦泻之以甘缓之歳谷宜白间谷宜麻则湿不为邪五之气自秋分日寅初至小雪日子初凡六十日有竒主位太商金客气少阳火中见火运气同运化畏火临暑反至阳乃化万物乃生乃长乃荣民乃康其病温宜调少阳之客以醎补之以甘泻之以醎耎之歳谷宜白间谷宜豆则火不为邪是气也用热逺热无犯司气之热终之气自小雪日子正至秋分日戌正凡六十日有竒主位少羽水客气阳明金中见火运火胜金水反制之燥令行余火内格肿于上欬喘甚则血溢寒气数举则雾霿翳病生皮腠内舍于脇下连少腹而作寒中地将易也宜调少阳之客以酸补之以辛防之以苦泄之嵗谷宜白间谷宜黍则燥不为邪此六气之化也岁气之交平火在上金气抑郁治宜泄之客安其气必清必静则邪气自衰归其所宗此治之大体也








　　太隂湿土司天太阳寒水在泉中见少宫土运嵗土不及上宫与正宫同少宫上临太隂是谓天符土运临丑是谓嵗防上见天符下见歳防三合为治太一天符之歳气至平也命曰备化之纪气协天休徳流四政五化齐脩其气平其性顺其用髙下其化丰满其政安静其溽蒸其令湿其类土其应长夏其谷稷其果其实肉其虫倮其畜牛其色黄其味甘其物肤其音宫其数五其在人也其藏脾其主口其养肉其病痞此歳运之化也歳气之化太隂在上少阳左少隂右故地气上腾而其政肃太阳在下厥隂左阳明右故天气下降而其令寂隂专其政阳气退辟大风时起原野昏霿白埃四起云奔南极寒数至湿寒合徳黄黒埃昏流行气交上应镇星辰星其谷黅间谷命太商太征者物成于差夏故阴凝于上寒积于下寒水胜火则为氷雹阳光不治杀气乃行有余宜髙不及宜下有余宜晩不及宜早土之利气之化也民气亦从之其病寒湿腹满身防愤胕肿痞逆寒厥拘急故曰风化胜复同邪气化度也化五寒化一正化度也倮虫静鳞虫育歳物所宜也羽虫耗湿毒不生地气制之也是歳土在上水在下土胜水天气盈当取化源歳遇太一天符其气至平不取化源惟折其水郁益其歳胜赞其阳火令御甚寒无使邪胜食黅之谷以全其真食间气之谷以保其精歳宜以苦燥之湿之运与湿同宜以燥化故曰其化上苦热中甘和下甘热药食宜也歳半之前其政湿歳半之后其令寒初之气自戊午年大寒日亥初至是歳春分日酉初凡六十日八十七刻半主位少角木客气厥阴木中见土运木当其位地气迁寒乃去春气正风乃来生布万物以荣民气条舒风湿相搏乃后民病血溢经络拘强闗节不利身重筋痿宜调厥阴之客以辛补之以酸泻之以甘缓之歳谷宜黅间谷宜稻则风不为邪二之气自春分日酉正至小满日未正凡六十日有竒主位太征火客气少隂火中见土运大火正物承化民乃和其病温厉盛行逺近咸若湿蒸相搏乃时降宜调少隂之客以醎补之以甘泻之以酸收之歳谷宜黅间谷宜豆则热不为邪三之气自小满日申初至大暑日午初凡六十日有竒主位太征火客气太阴土中见土运气与运符而行平气天政布湿气降地气腾乃时降寒乃随之感于寒湿则民病身重胕肿胸腹满宜调太阴之客以甘补之以苦泻之以甘缓之歳谷宜黅间谷宜麻则湿不为邪是气也无犯司气四之气自大暑日午正至秋分日辰正凡六十日有竒主位少宫土客气少阳火中见土运歳运得位相火居之畏火临溽蒸化地气腾天气否隔寒风晓暮蒸热相草木凝烟湿化不流则白露阴布以成秋令民病腠理热血暴溢疟心腹满热胪胀甚则胕肿宜调少阳之客以醎补之以甘泻之以醎耎之歳谷宜间谷宜豆则火不为邪五之气自秋分日巳初至小雪日卯初凡六十日有竒主位太商金客气阳明金中见土运土生金金得位惨令已行寒露下霜乃早降草木黄落寒气及体君子周宻民病皮腠宜调阳明之客以酸补之以辛泻之以苦泄之歳谷宜间谷宜黍则燥不为邪终之气自小雪日卯正至大寒日丑正凡六十日有竒主位少羽水客气太阳水中见土运土当其位湿土合气寒大举湿大化霜乃积隂乃凝水坚氷阳光不治感于寒则病人闗节禁固腰脽痛寒湿持于气交而为疾也宜调太阳之客以苦补之以咸泻之以苦坚之以辛润之嵗谷宜间谷宜稷则寒不为邪此六气之化也气交之化嵗有郁治宜折之皆随胜气安其屈伏无问其数以平为期此其道也








　　少阳相火司天厥阴风木在泉中见太商金运歳金太过气化运行先天上见少阳左阳明右太隂故天气正而其政严下见厥阴左少阴右太阳故地气扰而其令挠风乃暴举木偃沙飞炎火乃流阴行阳化乃时应风热参布云物沸腾太阴横流寒乃时至凉并起火木同徳上应荧惑歳星其谷丹苍火化七清化九风化三正化度也羽虫静毛虫育是谓歳物之宜倮虫耗清毒不生是皆地气所制民病寒中外发疮疡内为泄满圣人遇之和而不争往复之作民病寒热疟泄聋瞑呕吐上怫肿色变是歳阳为天气隂为地气金运在中天气刑运运刑地气天气盈地气虚当于年前先取化源以平火气无使运郁兼抑其运金赞所不胜无使木郁气则暴过不生苛疾不起歳宜醎宜辛宜酸渗之泄之渍之发之运翼风热少用寒化其化上醎寒中辛温下辛凉药食宜也其气者歳半之前其主少阳若火淫所胜则温气流行金政不平民病头痛发热恶寒而疟热上皮肤痛色变黄赤而为水身靣胕肿腹满仰息泄注赤白疮疡欬唾血烦心胸中热甚则鼽衂病本于肺诊在手天府之脉法冝平以醎冷佐以苦甘以酸收之以苦发之以酸复之歳半之后其主厥隂若风淫于内则地气不明平野昧草乃早秀民病洒洒振寒善呻数欠心痛支满两脇里急饮食不下膈咽不通食则呕腹胀善噫得后与气则怏然如衰身体皆重法宜治以辛凉佐以苦以甘缓之以辛散之歳运之金太过纪曰坚成是谓收引天气防地气明阳气随隂治化燥行其政物以司成收气繁布化洽不终其化成其气削其政肃其令锐切其动暴折疡疰其徳雾露萧飘其变肃杀凋零其化兼其所胜其病喘喝胸凭仰息上征与正商同其生齐其病欬故曰歳金太过燥气流行肝木受邪民病两脇下少腹痛目赤痛眦疡耳无所闻甚则欬逆喘气肩背痛下连股膝髀腨胻足皆病其治宜以辛温所以调其运也初之气自己未年大寒日寅初至是歳春分日子初凡六十日八十七刻半主位少角木客气少隂火金运统之火能胜金地气迁风胜乃摇寒乃去乃大温草木早荣寒来不杀温病乃起其病气怫于上血溢目赤欬逆头痛血崩脇满肤腠中疮宜治少隂之客以醎补之以甘泻之以酸收之歳谷宜丹间谷宜豆二之气自春分日子正至小满日戌正凡六十日有竒主位太征火客气太隂土金运统之火生土土甚郁火白埃四起云趋府风不胜湿乃零民乃康其病热郁于上欬逆呕吐疮发于中胸嗌不利头痛身热昏愦脓疮宜治太隂之客以甘补之以苦泻之以甘缓之歳谷宜丹间谷宜麻三之气自小满日亥初至大暑日酉初凡六十日有竒主位太征火客气少阳火金运统之火当其位天政布炎暑至少阳临上乃涯民病热中聋瞑血溢脓疮欬呕鼽衂渇欠喉痹目赤善暴死宜治少阳之客以醎补之以甘泻之以醎耎之歳谷宜丹间谷宜豆四之气自大暑日酉正至秋分日未正凡六十日有竒主位少宫土客气阳明金运统之气与运同是谓司气阳乃至炎暑间化白露降民气和平其病满身重宜治阳明之客以酸补之以辛泻之以苦泄之嵗谷宜苍间谷宜黍是气也司气以凉药食之宜用凉无犯五之气自秋分日申初至小雪日午初凡六十日有竒主位太商金客气太阳水金得其位与水相生阳乃去寒乃来雨乃降气门乃闭刚木早凋民病寒邪君子周密宜治太阳之客以苦补之以咸泻之以苦坚之以辛润之嵗谷宜苍间谷宜稷终之气自小雪日午正至大寒日辰正凡六十日有竒主位少羽水客气厥隂木金运统之金本刑木水反生之地气正风乃至万物反生雾霿以行其病关闭不禁心痛阳气不藏而欬宜治厥隂之客以辛补之以咸泻之以甘缓之嵗谷宜苍间谷宜稻嵗气之交天气火胜即太阳来复地气木胜即阳明来复覩其气至治以胜复之法寒者热之清者温之无翼其甚无赞其复是谓至治















　　阳明燥金司天少隂君火在泉中见少羽水运歳水不及气化运行后天阳明在上太阳左少阳右故天气急而其令切少隂在下太隂左厥隂右故地气明而其令暴阳专其令炎暑盛行物燥以坚淳风乃治风燥横运流于气交多阳少隂云趋府湿化乃敷燥极而泽金火合徳上应太白荧惑其谷白丹间谷命太征者其耗白甲品羽化风化胜复同邪气化度也清化九寒化一热化七正化度也介虫静羽虫育是乃歳物之宜介虫耗寒毒不生是皆地气所制蛰虫出见流水不氷清热之气持于气交民病咳嗌塞寒热发暴振栗癃閟清先而劲毛虫乃死热后而暴介虫乃死其发燥是歳金在上火在下水运在中水胜火火胜金天气虚水能制火而生金其邪乃微宜资其化源以助金气安其水运无使受邪折其火气之郁食白丹之谷以安其气食间气之谷以去其邪歳宜以醎以苦以辛汗之清之散之运化同清宜多地化其化上苦小温中苦和下醎寒药食宜也其清者歳半之前阳明主之燥淫所胜则木乃晩荣草乃晩生筋骨内变民病左胠脇痛寒清于中感而疟大凉革欬腹中鸣注泄鹜溏名木敛生苑于下草焦上首心脇暴痛不可反侧嗌干面尘腰痛目眛疮疡痤痈病本于肝诊在足太冲之脉法宜平以苦温佐以酸辛以苦下之歳半之后少阳主之热淫于内则焰浮川泽隂处反明民病腹中常鸣气上冲胸喘不能久立寒热皮肤痛目瞑齿痛防肿恶寒发热如疟少腹中痛腹大法宜治以醎寒佐以甘苦以酸收之以苦发之气交之间水运统之涸流之纪是谓反阳藏令不举化气乃昌长气宣布蛰虫不藏土润水泉减草木条茂荣秀满盛其气滞其用渗泄其动坚止其发燥稿其藏肾其化兼所不胜其病癃閟邪伤肾也其气者四维有湍润埃云之化则不时有和风生发之应若四维发埃昏骤注之变则不时有飘荡振摽之复其眚北其病内舍腰脊骨髓外在谿谷踹膝故曰歳水不及湿乃盛行长气反用其化乃速暑数至民病腹满身重濡泄寒疡流水腰股痛发腘腨股膝不便烦寃足痿清厥脚下痛甚则胕肿藏气不政肾气不衡复有大风暴发草偃木零生长不鲜面色时变筋骨并辟肉瞤瘛目视防防肌肉胗发气并膈中痛于心腹黄气乃损其谷不登初之气自庚申年大寒日巳初至是歳春分日卯初凡六十日八十七刻半主位少角木客气太隂土中见水运土胜水地气迁隂始凝气始肃水廼氷寒化其病中热胀面目浮肿善眠鼽衂欠呕小便黄赤甚则淋宜治太阴之客以甘补之以苦泻之以甘缓之歳食白谷间谷用麻虽有湿邪不能为害二之气自春分日卯正至小满日丑正凡六十日有竒主位太征火客气少阳火中见水运阳乃布民乃舒物乃生荣厉大至民善暴死水运承之其邪亦防宜治少阳之客以醎补之以甘泻之以醎耎之歳食白谷间谷宜豆虽有火邪莫之能害三之气自小满日寅初至大暑日子初凡六十日有竒主位太征火客气阳明金中见水运天政布凉乃行燥热交合燥极而泽民病寒热宜治阳明之客以酸补之以辛泻之以苦泄之歳食白谷间谷用黍虽有燥邪莫之能害四之气自大暑日子正至秋分日戌正凡六十日有竒主位少宫土客气太阳水中见水运气与运同是谓司气寒降民病暴仆振栗谵妄少气嗌干引饮及为心痛痈肿疟寒疮疡之疾骨痿血便宜治太阳之客以苦补之以酸泻之以苦坚之以辛润之歳食丹谷间谷用稷虽有寒邪莫之能害是气也用寒逺寒无犯司气之寒五之气自秋分日亥初至小寒日酉初凡六十日有竒主位太商金客气厥隂木中见水运水生木春令反行草廼生荣民气和宜调厥隂之客以辛补之以酸泻之以甘缓之歳食丹谷间谷用稻虽有风邪莫之能害终之气自小雪日酉正至大寒日未正凡六十日有竒主位少羽水客气少隂火中见水运水得位运水居之阳气布反温蛰虫来见流水不氷民廼康平其病温宜治少隂之客以醎补之以甘泻之以酸收之歳谷宜丹间谷宜豆虽有热邪莫之能害此六气之化也歳气之交天气胜者少阳复之地气胜者太阳复之详察隂阳所在而调之以正为期












　　太阳寒水司天太阴湿土在泉中见太角木运歳木太过气化运行先天太阳为天气左厥隂右阳明故天政所布其气肃太隂为地气左少阳右少隂故地气静而其令徐寒临太虚其政大举则火发待时少阳中治时乃涯云朝北极湿化乃布泽流万物寒化六风化八化五正化度也鳞虫静倮虫育歳物之宜也鳞虫不成燥毒不生地气制之也寒敷于上雷动于下寒湿之气持于气交民病寒湿发肌肉萎足痿不收濡泻血溢是歳水为天气土为地气土胜水当资化源以助天气又歳遇木运木能制土地气廼欝其邪亦防必折郁土抑其运木扶其不胜无使暴过而生其疾食黅之谷以全其真避虚邪之气以安其正运与寒湿异以燥湿化其化上苦温中酸和下甘温药食宜也歳半之前太阳主之寒淫所胜则寒气乃至水且氷血变于中发为痈疡民病厥心痛鼽衂善悲时仆病本于心诊在神门之脉其法平以辛热佐以甘苦以醎补之歳半之后太隂主之湿淫于内则埃昏岩谷黄反见黑至隂之交民病饮积心痛耳聋浑浑淳淳嗌肿喉痹少腹痛肿病冲头痛目项腰髀腘腨皆痛其法宜治以苦热佐以酸淡以苦燥之以淡泄之气交之间木运太过命曰发生之纪是谓啓陈土疎泄苍气逹阳和布化隂气乃随生气淳化万物以荣其化生其气美其政散其令条舒其动掉巅疾其徳鸣靡启拆其象春其变振栗摧拔其谷麻稻其果李桃其畜鸡犬其虫毛介其物中坚外坚其色青黄白其味酸甘辛其经足厥阴少阳其藏肝脾其病怒故曰歳木太过风气流行脾土受邪民病飱泄食减体重烦寃肠鸣腹支满甚则忽忽善怒冐巅疾脇痛诊在冲阳之脉其法治以酸和初之气自辛未年大寒日申初至是歳春分日午初凡六十日八十七刻半主位太角木客气少阳火中见木运歳木当其位相火居之地气迁气乃大温草乃早荣民乃厉温病乃作身热头痛呕吐肌腠疮疡宜治少阳之客以醎补之以甘泻之以醎耎之歳谷宜间谷宜豆虽有火邪不能为害二之气自春分日午正至小满日辰正凡六十日有竒主位少征火客气阳明金中见木运金胜木大凉乃至草乃遇寒火气遂抑民病气郁中满寒乃始宜治阳明之客以酸补之以辛泻之以苦泄之歳谷宜间谷宜黍虽有燥邪不能为害三之气自小满日巳初至大暑日卯初凡六十日有竒主位少征火客气太阳水中见木运天政布寒气行雨乃降民病寒热中痈疽注下心热瞀闷宜治太阳之客以苦补之以醎泻之以苦坚之以辛润之歳谷宜稷间谷宜豆虽有寒邪不能为害四之气自大暑日卯正至秋分日丑正凡六十日有竒主位太宫土客气厥隂木中见木运气与运同是谓司气风湿交争风化为乃长乃化乃成民病太热少气肌肉萎注下赤白宜治厥隂之客以辛补之以酸泻之以甘缓之歳谷宜黅间谷宜稻虽有风邪不能为害是气也用温逺温无犯司气之温五之气自秋分日寅初至小雪日子初凡六十日有竒主位少商金客气少阳火中见木运木生火火胜金阳复化草乃长乃化乃成民乃舒宜调少隂之客以咸补之以甘防之以酸收之嵗谷宜黅间谷宜豆虽有热邪不能为害终之气自小雪日子正至大寒日戌正凡六十日有竒主位太羽水客气太隂土中见木运地气正湿令行隂凝太虚寒风以至宜治太隂之客以甘补之以苦防之以甘缓之嵗谷宜黅间谷宜麻虽有湿邪不能为害此六气之化也嵗气之交天气胜则太隂之复地气胜则厥隂之复法治之所谓湿者燥之温者清之故其气乃平也








　　厥阴风木司天少阳相火在泉中见少征火运歳火不及气化运行后天不及而同地化是谓同歳防气之平也诸同正歳气化运行同天平火之歳命曰升明之纪正阳而治徳施周普五化钧衡其气髙其性速其用燔灼其化蕃茂其政明曜其炎暑其令热其类火其应夏其谷麦其果杏其实络其虫羽其畜马其色变其味苦其物脉其音征其数七其在人也其藏心其主舌其飬血其病瞤瘛此歳运之化也天地之气上见厥阴左少阴右太阳故天气扰而其政挠下见少阳左阳明右太隂故地气正而其令速风生髙逺炎热从之云趋府湿化乃行风火同徳上应歳星荧惑其谷苍丹间谷言太宫太羽者其耗文角品羽寒化化胜复同邪气化度也风化八火化二正化度也歳物之宜则毛虫静羽虫育地气所制则介虫耗寒毒不生风燥火热胜复更作蛰虫来见流水不氷热病行于上风燥胜复行于中是歳阴为天气阳为地气嵗火运适平不资化源惟赞其运火无使邪胜歳宜以辛调上醎调下畏火之气无妄犯之其化上辛凉中醎和下醎寒药食宜也歳半之前厥隂主之多风化者厥隂之政也歳半之后少阳主之多火化者少隂之令也初之气自壬戌年大寒日亥初至是歳春分日酉初凡六十日八十七刻半主位太征木客气阳明金中见火运寒始肃杀气方至民病寒于右之下运行平火其邪乃防宜调阳明之客以酸补之以辛泻之以苦泄之歳谷宜苍间谷宜黍二之气自春分日酉正至小满日未正凡六十日有竒主位少征火客气太阳水中见火运火居其位寒水承之寒不去华雪水冰杀气施行霜廼降名草上焦寒数至阳复化民病热于中宜调太阳之客以苦补之以醎泻之以苦坚之以辛润之歳谷宜苍间谷宜稷三之气自小满日申初至大暑日午初凡六十日有竒主位少征火客气厥隂木中见火运火当其位风木客之天政布风乃时举民病泣出耳鸣掉宜调厥隂之客以辛补之以酸泻之以甘缓之歳谷宜苍间谷宜稷四之气自大暑日午正至秋分日辰正凡六十日有竒主位少宫土客气少隂火中见火运气与运同灼化所居溽暑湿热相薄争于左之上民病黄瘅而为胕肿宜调少隂之客以醎补之以苦泻之以酸收之歳谷宜丹间谷宜豆五之气自秋分日巳初至小雪日卯初凡六十日有竒主位少商金客气太阴土中见火运火生土燥湿更胜沉隂乃布寒气及体风乃行宜调太阴之客以甘补之以苦泻之以甘缓之歳谷宜丹间谷宜麻终之气自小雪日卯正至大寒日丑正凡六十日有竒主位太羽水客气少阳火中见火运气符防畏火司令阳乃大化热虫出见流水不冰地气大发草乃舒其病温厉宜调少阳之客以醎补之以甘泻之以醎耎之歳谷宜丹间谷宜豆是气也用热逺热无犯司气之热歳气之化其气专其化淳又遇火气平与歳防同是谓行令邪气乘之其病持久经曰中行令者其病徐而持也
　　右六气司歳五运统歳六五相合三十年一周六十年再周凡千四百四十气而天地之气数备焉终而复始时立气布如环无端守其数稽其化若合符节可谓悉矣此特定期之纪气化之常也不能无变变不可以常拘故推其要或标本不同谓太阳为寒阳明为燥少阳为炎太隂为湿少隂为热厥隂为风所谓本也本之下为中之见见之下为气之标太阳之中见少隂时或为暄太隂之中见阳明时或为燥以至燥湿相交暄寒相应风火相值其本标不同有如此者或因积数之差若春温夏暑秋凉冬寒时令之常也或春夏秋冬各差其分应在四维后皆三度有竒积数之差有如此者或因有胜有复谓六气之化行各有次止各有位随六节以观其应或至而太过者六气之胜也若有非常之气应在歳半之前者名为歳气淫胜应在歳半之后者名为六气来复其胜复有如此者或因气位相胜谓天有常政地有常令应各有时当其时各以其化来报至而甚者客胜也若临在反胜者则司岁之气不得其应是谓主胜其气位相胜有如此者或因气运之郁谓气运各有所制屈而不伸也天气胜运则运化郁运胜在泉则地气郁或六气临胜已之位则六气亦郁凡有所郁则进退升降皆不能也其气郁有如此者或因郁而必发谓五气之郁乗时而发也木发则标骤其应无时火发则曛昧应在四气土发则昏愦应在夏金发而毁折应在秋水发而雹雪应在二火前后其郁气之发有如此者或因邪气反胜谓天政布于夏地令行于冬至其时或当寒而热当热而寒当温而清当燥而热当湿而燥反胜有如此者夫定期之外犹有是者则不拘于常数也兹造化宻多所以新新不穷欤


　　普济方卷十二
<子部,医家类,普济方>
　　钦定四库全书
　　普济方卷十三　　　　　明　周王朱橚　撰脏腑总论
　　五脏六腑经络论
　　肺手太隂之脉起于中焦下络大肠还循胃口上膈属肺従肺系横出腋下循臑内行少隂心主之前下肘中循臂内上骨下亷入寸口上鱼循鱼际出大指之端其支者从腕后直出次指内亷出其端是动则病肺胀满膨膨而喘欬缺盆中痛甚则交两手而瞀此为臂厥是主肺所生病者欬上气喘喝烦心胷满臑臂内前亷痛掌中热气盛有余则肩臂痛风寒汗出中风小便数而欠气虚则肩臂痛寒少气不足以息溺色变为此诸病盛则防之虚则补之热则疾之寒则留之防下则灸之不盛不虚以经取之盛者寸口大三倍于人迎虚者则寸口反小于人迎也○大肠手阳明之脉起于大指次指之端循指上防出合谷两骨之间上入两筋之中循臂上亷入肘外亷循臑外前亷上肩出髃骨之前亷上出于柱骨之防上下入缺盆络肺下膈属大肠其支者従缺盆上颈贯颊下入齿缝中还出挟口交人中左之右右之左上挟鼻孔是动则病齿痛防肿是主津液所生病者目黄口干鼽衂喉痹肩前臑鼽痛大指次指痛不用气有余则当脉所过者热肿虚则寒栗然不复为此诸病盛则防之虚则补之热则疾之寒则留之防下炙之不盛不虚以经取之盛者人迎大三倍于寸口虚者人迎反小于寸口也○胃足阳明之脉起于鼻之交頞中旁纳【一本作约字】太阳之脉下循鼻外上入齿中还出挟口环唇下交承浆却循頥后下亷出大迎循颊车上耳前过客主人循髪际至额颅其支者从大迎前下人迎循喉咙入缺盆下膈属胃络脾其直者从缺盆下乳内亷下挟脐入气冲中其支者起于胃口下循腹里下至气冲中而合以下髀闗抵伏兎下膝膑中下循胫外亷下足跗入中指内间其支者下亷三寸而别下入中指外间其支者别跗上入大指间出其端是动则病凄凄振寒善呻数欠顔黒病至则恶人与火闻木声则愓然而惊心欲动独闭户塞牖而处甚则欲上髙而歌弃衣而走贲响腹胀是为骭厥是主血所生病者狂疟温滛汗出鼽衂口防唇胗颈肿喉痹大腹水肿膝膑肿痛循膺乳气冲股伏兎骭外亷足跗上皆痛中指不用气盛则身以前皆热其有余于胃则消谷善饥溺色黄气不足则身以前皆寒栗胃中寒则胀满为此诸病盛则防之虚则补之热则疾之寒则留之防下则炙之不盛不虚以经取之盛者人迎大三倍于寸口虚者人迎反小于寸口也○脾足太阴之脉起于大指之端循指内侧白肉际过核骨后上内踝前亷上踹内循胫骨后交出厥阴之前上膝股内前亷入腹属脾络胃上行挟咽连舌本散舌下其支者复从胃别上膈注心中是动则病舌本强食则呕胃脘痛腹胀善噫得后与气则快然如衰身体皆重是主脾所生病者舌本痛体不能动摇食不下烦心心下急痛溏瘕泄水闭黄疸不能卧强立股膝内肿厥足大指不用为此诸病盛则防之虚则补之热则疾之寒则留之防下则炙之不盛不虚以经取之盛者寸口大三倍于人迎虚者寸口反小于人迎也○心手少隂之脉起于心中出属心系下膈络小膓其支者从心系上挟咽系目系其直者复从心系却上肺下出腋下下循臑内后亷行手太隂心主之后下肘内循臂内后亷抵掌后锐骨之端入掌内后亷循小指之内出其端是动则病嗌干心痛渇而欲饮是为臂厥是主心所生病者目黄脇痛臑臂内后亷痛厥掌中热为此诸病盛则防之虚则补之热则疾之寒则留之防下则灸之不盛不虚以经取之盛者寸口大三倍于人迎虚者寸口反小于人迎也○小膓手太阳之脉起于小指之端循手外侧上腕出踝中直上循臂骨下亷出肘内则两筋之间上循臑外后亷出肩解绕肩胛交肩上入缺盆络心循咽下膈抵胃属小膓其支者从缺盆循颈上颊至目锐眦却入耳中其支者别颊上防抵鼻至目内眦斜络于颧是动则病嗌痛颔肿不可囬顾肩似拔臑似折是主液所生病者耳聋目黄颊颔肿痛肩臑肘臂外后亷痛为此诸病盛则防之虚则补之热则疾之寒则留之防下则灸之不盛不虚以经取之盛者人迎大再倍于寸口虚者人迎反小于寸口也○膀胱足太阳之脉起于目内眦上额交巅其支者从巅至耳上角其直者从巅入络脑还出别下项循肩髆内挟脊抵腰中入循膂络肾属膀胱其支者从腰中下挟脊贯臀入腘中其支者从髆内左右别下贯胛挟脊内过髀枢循胛外从后亷下合腘中以下贯踹内出外踝之后循京骨至小指外侧端是动则病冲头痛目似脱项如防脊痛腰似折髀不可以曲腘如结腨如裂是为踝厥是主筋所生病者痔疟狂癫疾头项痛目黄泪出鼽衂项背腰尻腘腨脚皆痛小指不用为此诸病盛则防之虚则补之热则疾之寒则留之防下则灸之不盛不虚以经取之盛者人迎大再倍于寸口虚者人迎反小于寸口也○肾足少隂之脉起于小指之下邪趋足心出于然谷之下循内踝之后别入跟中以上腨内出腘内亷上股内后亷贯脊属肾络膀胱其直者从肾上贯肝膈入肺中循喉咙挟舌本其支者从肺出络心注胷中是动则病饥不饮食面如漆柴欬唾则有血喝喝而喘坐而欲起目防防如无所见心如悬若饥状气不足则善恐心惕惕如人将捕之是为骨厥是主肾所生病者口热舌干咽肿上气嗌干及痛烦心心痛黄疸膓澼脊股内后亷痛痿厥嗜卧足下热而痛为此诸病盛则防之虚则补之热则疾之寒则留之防下则灸之不盛不虚以经取之灸则强食生肉缓带被髪大杖重履而歩盛者寸口大再倍于人迎虚者寸口反小于人迎也○心主手厥隂心包络之脉起于胷中出属心包络下膈历络三焦其支者循胷中出脇下腋三寸上抵腋下循臑内行太隂少隂之间入肘中下臂行两筋之间入掌中循中指出其端其支者别掌中循小指次指出其端是动则病手心热臂肘挛急腋肿甚则胷脇支满心中憺憺大动面赤目黄喜笑不休是主脉所生病者烦心心痛掌中热为此诸病盛则防之虚则补之热则疾之寒则留之防下则灸之不盛不虚以经取之盛者寸口大一倍于人迎虚者寸口反小于人迎也○三焦手少阳之脉起于小指次指之端上出次指之间循手表腕出臂外两骨之间上贯肘循臑外上肩而交出足少阳之后入缺盆布膻中散络心包下膈循属三焦其支者从膻中上出缺盆上项系耳后直上出耳上角以屈下颊至防其支者从耳后入耳中出走耳前过客主人前交颊至目锐眦是动则病耳聋浑浑焞焞嗌肿喉痹是主气所生病汗出目锐眦痛颊肿耳后肩臑肘臂外皆痛小指次指不用为此诸病盛则防之虚则补之热则疾之寒则留之防下则灸之不盛不虚以经取之盛者人迎大一倍于寸口虚者人迎反小于寸口也○胆足少阳之脉起于目锐眦上抵头角下耳后循颈行手少阳之前至肩上却交出手少阳之后入缺盆其支者从耳后入耳中出走耳前至目锐眦后其支者别锐眦下大迎合于手少阳抵于防下加颊车下颈合缺盆以下胷中贯膈络肝属胆循脇里出气冲绕毛际横入髀厌中其直者从缺盆下腋循胷过季脇下合髀厌中以下循髀阳出膝外亷下外辅骨之前直下抵絶骨端下出外踝之前循足跗上入小指次指之间其支者别跗上入大指之间循大指岐骨内出其端还指爪甲出三毛是动则病口苦善太息心脇痛不能转侧靣防有尘体无膏泽足外反热是为阳厥是主胆所生病者头痛颔痛目锐眦痛缺盆中肿痛腋下肿马刀侠瘿汗出振寒疟胷脇肋髀膝外至胫絶骨外踝前及诸莭皆痛小指次指不用为此诸病盛则防之虚则补之热则疾之寒则留之防下则灸之不盛不虚以经取之盛者人迎大一倍于寸口虚者人迎反小于寸口也○肝足厥阴之脉起于大指聚毛之际上循足跗上亷去内踝一寸上踝八寸交出太阴之后上腘内亷循股阴入毛中过阴器抵小腹挟胃属肝络胆上贯膈布脇肋循喉咙之后上入颃颡连目系上出额与督脉防于巅其支者从目系下颊里环唇内其支者复从肝别贯膈上注肺是动则腰痛不可以俛仰丈夫防疝妇人少腹肿甚则嗌干面尘脱色是主肝所生病者胷满呕逆飱泄狐疝遗溺癃闭为此诸病盛则防之虚则补之热则疾之寒则留之防下则灸之不盛不虚以经取之盛者寸口大一倍于人迎虚者寸口反小于人迎也○手太隂之别名曰列缺起于腕上分间并太隂之经直入掌中散入鱼际其病实则手锐掌热虚则欠防少便遗数取之去腕半寸别走阳明也○手少阴之别名曰通里去腕一寸半别而上行循经入于心中系舌本属目系其实则支膈虚则不能言取之掌后一寸别走太阳也○手心主手厥隂之别名曰内闗去腕二寸出于两筋之间循经以上系于心包络心系实则心痛虚则为头强取之两筋间也○手太阳之别名曰支正上腕五寸内注少隂其别者上走肘络肩髃实则莭防肘癈虚则生肬小者如指痂疥取之所别也○手阳明之别名曰徧历去腕三寸别入太隂其别者上循臂乗肩髃上曲颊徧齿其别者入耳合于宗脉实则龋聋虚则齿寒痹隔取之所别也○手少阳之别名曰外闗去腕二寸外绕臂注胷中合心主病实则肘挛虚则不收取之所别也○足太阳之别名曰飞去踝七寸别走少阴实则鼽窒头背痛虚则鼽衂取之所别也○足少阳之别名曰光明去踝五寸别走厥隂下络足跗实则厥虚则痿躄坐不能起取之所别也○足阳明之别名曰丰隆去踝八寸别走太阴其别者循胫骨外亷上络头项合诸经之气下络喉嗌其病气逆则喉痹卒瘖实则狂癫虚则足不收胫枯取之所别也○足太阳之别名曰公孙去本节之后一寸别走阳明其别者入络膓胃厥气上逆则霍乱实则膓中切痛虚则皷胀取之所别也○足少阴之别名曰大钟当踝后绕跟别走太阳其别者并经上走于心包下外贯腰脊其病气逆则烦闷实则闭癃虚则腰痛取之所别也○足厥阴之别名曰蠡沟去内踝五寸别走少阳其别者循胫上睾结于茎其病气逆则睾肿卒疝实则挺长虚则暴痒取之所别也○任脉之别名曰尾翳下鸠尾散于腹实则腹皮痛虚则痒搔取之所别也○督脉之别名曰长强挟膂上项散头上下当肩胛左右别走太阳入贯膂实则脊强虚则头重髙摇之挟脊之有过者取之所别也○脾之大络名曰大包出渊腋下三寸布胷脇实则身尽痛虚则百莭尽皆縦此脉若罗络之血者皆取之脾之大络脉也凡此十五络者实则必见虚则必下视之不见求之上下人经不同络脉异所别也○足太阳之筋起于足小指上结于踝邪上结于膝其下循足外侧结于踵上循跟结于腘其别者结于腨外上腘中内亷与腘中并上结于臀上挟脊上项其支者别入结于舌本其直者结于枕骨上头下额结于鼻其支者为目上网下结于頄其支者从腋后外亷结于肩髃其支者入腋下上出缺盆上结于完骨其支者出缺盆邪上出于頄其病小指支跟肿痛腘挛脊反折项筋急肩不举腋支缺盆中纽痛不可左右摇治在燔针刼刺以知为数以痛为输名曰仲春痹○足少阳之筋起于小指次指上结外踝上循胫外亷结于膝外亷其支者别起外辅骨上走髀前者结于伏兎之上后者结于尻其直者上乗防季脇上走腋前亷系于膺乳结于缺盆直者上出腋贯缺盆出太阳之前循耳后上额角交巅上下走颔上结于頄支者结于目眦为外维其病小指次指支转筋引膝外转筋膝不可屈伸腘筋急前引髀后引尻即上乗防季脇痛上引缺盆膺乳颈维筋急从左之右右目不开上过右角并蹻脉而行左络于右故伤左角右足不用命曰维筋相交治在燔针刼刺以知为数以痛为输名曰孟春痹也○足阳明之筋起于中三指结于跗上邪外上加于辅骨上结于膝外亷直上结于髀枢上循脇属脊其直者上循骭结于缺盆其支结外辅骨合少阳其直者上循伏兎上结于髀聚于隂器上腹而布至缺盆而结上颈上挟口合于頄下结于鼻上合于太阳太阳为目上网阳明为目下网其支者从颊结于耳前其病足中指支胫转筋脚跳坚伏兎转筋髀前肿防疝腹筋急引缺盆及颊卒口僻急者目不合热则筋纵目不开颊筋者有寒则急引颊移口有热则筋弛纵缓不胜收故僻治之以马膏其急者以白酒和桂以涂其缓者以桑钩钩之即以生桑炭置之坎中髙下以坐等以膏熨急颊且饮美酒噉美炙内不饮酒者自强也为之三拊而已治在燔针刼刺以知为数以痛为输名曰季春痹也○足太阴之筋起于大指之端内侧上结于内踝其直者络于膝内辅骨上循隂股结于髀聚于隂器上腹结于脐循腹里结于肋散于胷中其内者着于脊其病足大指支内踝痛转筋痛膝内辅骨痛隂股引髀而痛隂器纽痛下引脐两脇痛引膺中脊内痛治在燔针刼刺以知为数以痛为输命曰孟秋痹也○足少阴之筋起于小指之下并足太阴之筋邪走内踝之下结于踵与太阳之筋合而上结于内辅之下并太阴之筋而上循阴股结于阴器循脊内挟膂上至项结于枕骨与足太阳之筋合其病足下转筋及所过而结者皆痛及转筋病在此者主癎瘛及痉在外者不能俛在内者不能仰故阳病者腰反折不能俛隂病者不能仰治在燔针刼刺以知为数以痛为输在内者熨引饮药此筋折纽纽发数甚者死不治名曰仲秋痹也○足厥隂之筋起于大指之上上结于内踝之前上循胫上结内辅之下上循阴股结于隂器络诸筋其病足大指支内踝之前痛内辅痛隂股痛转筋隂器不用伤于内则不起伤于寒则阴缩入伤于热则纵挺不收治在行水清阴气其病转筋者治在燔针刼刺以知为数以痛为输名曰季秋痹也○手太阳之筋起于小指之上结于腕上循臂内亷结于肘内锐骨之后弹之应小指之上入结于腋下其支者后走腋后亷上绕肩胛循胫出走太阳之前结于耳后完骨其支者入耳中直者出耳上下结于颔上属目外眦其病小指支肘内锐骨后亷痛循臂阴入腋下痛腋后亷痛绕肩胛引颈而痛应耳中鸣痛引颔目瞑良乆乃得视颈筋急则为筋痿颈肿寒热在颈者治在燔针刼刺之以知为数以痛为输其为肿者后而锐之本支者上曲牙循耳前属目外眦上颔结于角其病当所过者支转筋治在燔针刼刺以知为数以痛为输名曰仲夏痹也○手少阳之筋起于小指次指之端结于腕上循臂结于肘上绕臑外亷上肩走颈合手太阳其支者当曲颊入系舌本其支者上曲牙循耳前属目外眦上乗颔结于角其病当所过者即支转筋舌卷治在燔针刼刺以知为数以痛为输名曰季夏痹也○手阳明之筋起于大指次指之端结于腕上循臂上结于肘外上臑结于髃其支者绕肩胛挟脊直者从肩髃上颈其支者上颊结于頄直者上出手太阳之前上左角络头下右颔其病当所过者支痛及转筋肩不举颈不可左右视治在燔针刼刺以知为数以痛为输名曰孟夏痹也○手太阳之筋起于大指之上循指上行结于鱼后行寸口外侧上循臂结肘中上臑内亷入腋下出缺盆结肩前髃上结缺盆下结胷里散贯贲合贲下抵季脇其病当所过者支转筋痛甚成息贲脇急吐血治在燔针刼刺以知为数以痛为输名曰仲冬痹也○手心主之筋起于中指与太阴之筋并行结于肘内亷上臂阴结腋下下散前后挟脇其支者入腋散胷中结于臂其病当所过者支转筋前及胷痛息贲治在燔针刼刺以知为数以痛为输名曰孟冬痹也○手少阴之筋起于小指之内侧结于锐骨上结肘内亷上入腋交太阴挟乳里结于胷中循臂下系于脐其病内急心承伏梁下为肘网其病当所过者支转筋筋痛治在燔针刼刺以知为数以痛为输其成伏梁唾血脓者死不治经筋之病寒则反折筋急热则筋弛縦不收阴痿不用阳急则反折阴急则俛不伸焠刺者刺寒急也热则筋纵不收无用燔针名曰季冬痹也○足之阳手之太阳筋急则口目为僻眦急不能卒视治皆如右方也
　　五脏所主论
　　夫在天之风在地为木在人为肝惟肝则主风在天之热【暄暑炽燠热之用也】在地为火在人为心惟心则主热在天之湿在地为土在人为脾惟脾则主湿在天之燥在地为金在人为肺惟肺则主燥在天之寒在地为水在人为肾惟肾则主寒此天地自然之气也气之愆伏乗虚入人而人不能克百病之所由生故风喜伤肝热喜伤心湿喜伤脾燥喜伤肺寒喜伤肾而暑喜伤心包络【心包络曰膻中在胷膈间盖心主暑故暑气伏于三焦膈胃之间】其或风暑之胜木邪乗土则脾病生焉热气之胜火邪乗金则肺病生焉湿气之胜土邪乗水则肾病生焉燥气之胜金邪乗木则肝病生焉寒气大来心火亦为肾水所乗矣在闗为人迎可以知风寒暑湿热燥所从入之门右闗为气口可以别脏气欝畅与食气聚散盈虚之若乃忧愁思虑易耗心神恚怒气逆易损肝气縦欲强志肾之戕形寒饮冷肺之害饥饱劳倦脾之伤外之六气相乗内之七情相感凡是数者皆为五脏之邪因其所主而寻其各脏所受之处则得之矣心主乎血所藏者神上应舌外应诸掌其声言其色赤其臭焦其味苦其液汗肝主筋所藏者魂上应眼外应爪甲其声呼其色青其臭臊其味酸其液泣肾主骨所藏者精与志上应耳外应腰背其声呻其色黑其臭腐其味咸其液唾【肾冷多唾肾热多渇】肺主气所藏者魄上应鼻外应皮毛其声笑其色白其臭腥其味辛其液涕脾主肌肉所藏者意与智上应口外应四肢其声歌其色黄其臭香其味甘其液涎故心肺在上主脉气也肝肾在下藏精血也脾居中州又所以主精血脉气之养也心之平脉浮大而散肝之平脉细而长肾之平脉沉濡而滑肺之平脉短濇而浮脾之平脉和缓而大平者五脏本然之正脉也春夏钩【叔和云夏洪取火脉来盛之义】秋毛冬石以其四时当旺者象之木火金水四时各旺七十有二日土为季脉每季之月寄旺一十八日春则缓夏则洪缓秋则微缓冬则沉缓合四季而论则亦七十有二矣春者端直之状细弱而长是也夏钩者浮大而散来疾去迟是也秋毛者稀软之状轻虚似浮是也冬石者沉濡而滑举指来疾是也土之脉温厚气行乎脏腑之中平和不可得见其衰则现焉所谓钩毛石盖应时而略见耳其中须有谷神胃气之和若如张弓钩如操带钩毛如风吹毛石来如夺索去如弹石此皆危脉也此絶无胃气也亏絶其能乆乎若夫春得金脉夏得水脉秋得火脉冬得土脉四季得木脉其与心之脉尅肺肺之脉尅肝肝之脉尅脾脾之脉尅肾此皆贼邪也一藏无气况可以为人乎然则诸腑之脉可得闻欤曰小肠防洪大肠防濇膀胱防沉胃防缓而胆防急此无他腑与脏合气同气相求斯有得其近似者矣抑古人所为九脏者又何如耶曰形脏四一者头角二者耳目三者口齿四者胷中神脏五在心藏神在肝藏魂在肾藏志肺藏魄而脾藏意然脏者神之舎色者神之旗五脏已散其色必夭槁怪异常夭必亡矣抑犹有说焉微迟濡弱其虽不同而为寒为虚一也数实长洪其形虽不类而为热为实一也诸脉皆吾知其病出于肝诸脉皆缓吾知其病出于脾诸脉皆濇吾知其病出于肺脉皆浮洪病不在心乎脉皆沉滑病不在肾乎若合脏腑而观假如数在左寸数之主热也沉之而得则热入于心浮之而得则热入于小肠迟在左尺迟主寒也沉之而得则寒入于肾浮之而得则寒入膀胱其余以此推之
　　五脏病证虚实论
　　五脏各有所主至其病证莫不随所主而见焉面赤喜笑舌破口干颐燥掌热心痛而啘脐上有动气者心家病也面青多怒脇下痛硬欬逆目支节挛急转筋溲难脐左有动气者肝家病也【肝乗脾挟水气故欬逆足厥隂下络于阴器故溲难】面黑而恐呵欠呻吟齿痛骨痿耳鸣精泄足胫寒腰痛小腹急疼瘕泄而里急后重脐下有动气者肾家病也面白善嚏忧愁欲哭喘气逆咽喉不利洒淅恶寒热脐左有动气者肺家病也面黄善思善噫善嗜中脘胀满饮食不消身体肿重肢莭酸疼怠惰嗜卧四肢不收当脐动气脾家病也东莱先生有曰肝受病则目不能视肾受病则耳不能聴脾受病口不能食心受病则舌不能举五脏病证以此观之不待智者而后知矣然而心之恶热者何热则溃浊也肝之恶风者何风则筋燥急也肾何以恶燥燥则精涸竭肺何以恶寒寒则气留滞也脾何以恶湿湿伤肌肉肉伤则痿肿也五脏之病推原及本安有不从所受中来哉是以脏气有余谓之实脏气不足谓之虚心实之口干喜笑身热汗血痛满乎脾脇膺背之间肝实之目赤多怒头耳聋痛引乎两脇小腹之间肾实之腹膨体肿少气不言骨痛飱泄而小便黄肺实之喘促咳上气鼻张胫股肩疼而胷中满脾气已实必至肢体重着而不举腹胀尿閟而苦饥故曰脏气有余谓之实者此也心虚则恍惚多惊忧烦少色咳唾舌强腰背酸疼肝虚则眼目昏胷痛筋脇拘挛恐惧面青如人将捕肾虚则心悬如渇饥胷痛引厥逆溲变腹冷耳鸣肺虚则呼吸少气鼻涕嗌干肺中声鸣喘乏咳血【唾中有红缕者此肺损为气所伤也若脇下痛而唾鲜血者此热气伤肝也】其或吐逆泄利饮食不消腹胀肠鸣四肢无力则脾虚之证生焉故曰臓气不足谓之虚者此也大抵实者防之虚者补之无过不及以平为期否则实实虚虚损不足而益有余至若心病而直视面黧肝病而舌卷囊缩肾病而腰折骨枯肺病而毛焦气出脾病而脐突唇反此则五脏之气絶矣邪气盛则实精气夺则虚脉盛皮热腹胀前后不通曰五实脉细皮寒气少前后泄利饮食不进曰五虚诸病出者为虚诸病入者为实【阴出乗阳阳入乗阴】言者为虚不言者为实缓者为虚急者为实【阴主静则缓阳主急则急】濡者为虚坚者为实痒者为虚痛者为实外痛内快者外实内虚外快内痛者外虚内实其有心腹皮肤内外俱痛则按之而止者虚也按之而痛者实也经所谓皮虚则热脉虚则惊肉虚则重筋虚则急骨虚则痛髓虚则堕肠虚则溏泄三阳实三阴虚汗不出三阴实三阳虚汗不止与夫脉浮而缓自汗恶风法当解肌脉浮而无汗恶寒法当发汗此表之病一虚一实脉伏而牢腹痛秘结法当下之脉沉而弱厥冷自利法当温之此里之病一实一虚内实之证心下牢强肠中痛满前后不通干呕而无物出者死内虚之证厥逆烦燥而吐利不止者亡
　　五脏平脉
　　黎居士简易方论云肝平脉来厌厌聂聂如循榆荚○心平脉来累累如环如循琅玕○脾平脉来而和柔去如鸡践地○肺平脉来如蔼蔼如车盖按之益大○肾平脉来上大下锐濡滑如雀之喙
　　五脏病脉
　　肝病脉来实而益滑如循长竿○心病脉来累累连属其中防曲○脾病脉来实满稍数如鸡举足○肺病脉来不上不下如循鸡羽○肾病脉来如引葛按之而益坚
　　五脏死脉
　　肝死脉来急而益劲如新张弓○心死脉来前曲而后居如操带钩○脾死脉来锐坚如鸟喙如屋之漏○肺死脉来按之消索如风吹毛○肾死脉来之如解索去之如弹石
　　五脏真脉
　　真肝脉至中外急如循刀刃责责然如按琴瑟色青白不泽毛折乃死○真心脉至坚而急如循薏苡子累累然色赤黑不泽毛折乃死○真脾脉至弱而乍数乍踈色黄青不泽毛折乃死○真肺脉至大而虚如以毛羽中人肤色赤白不泽毛折乃死○真肾脉至抟而絶如指弹石辟辟然色黑黄不泽毛折乃死
　　五脏色
　　气所以养形而化神也周流乎五脏六腑之间发越乎五岳四渎之表神者气之主气者色之源色者容之表气充乎内色形于外故色有青黄赤白黑以应肝心脾肺肾也夫五色得其正而形不相克者为善黄色尤为之正然亦不可无神气要之得如秋云衬月春蚕吐丝湿润明快为佳设或枯燥暗恶则病将至矣内经所载五脏之色生死各不同也○东方青色入通于肝肝象木而色青青欲如苍璧之泽不欲如蓝故云如翠羽者生如草滋者死○南方赤色入通于心心法火而色赤赤欲如帛裹朱不欲如赭故云如鸡冠者生如血衃者死○中央黄色入通于脾脾属土而色黄黄欲如罗裹雄黄不欲如黄土故云如蟹腹中生如枳实者死○西方白色入通于肺肺效金其色白白欲如鹅羽不欲如盐故云如猪膏者生如枯骨者死○北方黑色入通于肾肾应水而色黑黑欲重漆色不欲如地苍故云如鸟羽者生如炭煤者死
　　五脏声音
　　诗云情动于中而形于言故人之有言将有所为则意与气合而声随至矣声之所发防于五脏而备五音矣○肝其音角其声呼在志为怒在变动为握○心其音征其声言在志为笑在变动为扰○脾其音宫其声歌在志为思在变动为哕○肺其音商其声哭在志为虑在变动为欬○肾其音羽其声呻在志为恐在变动为栗
　　五臓臭味
</div>
    <div class="pagination">
<a href="普济方四库_page19.html">上一页</a><span>...</span><a href="普济方四库_page15.html">15</a><a href="普济方四库_page16.html">16</a><a href="普济方四库_page17.html">17</a><a href="普济方四库_page18.html">18</a><a href="普济方四库_page19.html">19</a><span class="current-page">20</span><a href="普济方四库_page21.html">21</a><a href="普济方四库_page22.html">22</a><a href="普济方四库_page23.html">23</a><a href="普济方四库_page24.html">24</a><a href="普济方四库_page25.html">25</a><span>...</span><a href="普济方四库_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
