<!DOCTYPE html>
<html>
<head>
    <meta charset="UTF-8">
    <title>古今医统大全 - 第 141 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 141 页/共 402 页</h1>
    <div class="content">　　药方
　　
　　连芩茱萸丸
　　 治湿热吐酸。
　　黄连（一两，炒） 黄芩（炒） 吴茱萸（汤泡。各五钱） 苍术（泔水浸，七钱） 陈皮（一钱）上为末，神曲糊丸，绿豆大，津下。
　　
　　生料平胃散
　　加神曲麦芽，治吞酸宿食不化。
　　
　　卷之二十四　吞酸门
　　吐清水证
　　有五因，有因湿、因痰饮、因寒、因宿食、因虫。明知恣食生冷瓜果而作者，为寒湿也；胸膈间漉漉有声者，痰饮也；饮食后而吐清水者，宿食也；但犯寒而作者，胃寒也；心腹时痛而作亦吐清黄水者，虫也。宜类辨而治之，大抵二陈汤加苍白术为必用之主药。
　　
　　二术二陈汤
　　 治一切呕吐清水如注。
　　苍术（土炒） 白术（土炒） 半夏（滚水泡七次姜制） 陈皮（去皮） 伏苓（各一钱）甘草（炙，五分）上水二盏、姜三片、枣一枚，煎八分，稍热服。虚寒者加人参煨干姜；痰饮加南星，倍半夏；宿食加神曲、砂仁；有虫者以治虫法。
　　
　　又方
　　 治吐清水。
　　苍术 白术 茯苓 陈皮 滑石（炒）等分，水煎服。
　　
　　卷之二十四　嘈杂门
　　病机
　　《内经》曰：胃为水谷之海，无物不受。若夫恣食湿面鱼腥生冷，以及烹饪浓味等物，朝伤暮损而成清痰稠饮，滞于中官，故谓嘈杂，嗳气吞酸痞满，渐久而成翻胃膈噎之证是也。夫嘈杂之为证也，倏尔腹中如火发，腔内空空，若无一物，似辣非辣，似饥非饥，似痛不痛，而有懊 不自宁之状，得食暂止者是也。其证有兼嗳气，或兼恶心，渐至胃脘作痛而成膈噎，此其由也。
　　
　　卷之二十四　嘈杂门
　　病机
　　丹溪云：有食郁，有热郁，久热甚而致于嘈杂，乃火动其痰也。用二陈汤加姜汁炒黄连、炒栀子为必用之药，多加青黛。
　　
　　卷之二十四　嘈杂门
　　脉候
　　两寸脉弦滑，胸中有留饮。寸脉横者，膈上有横积。右关弦急甚者，木乘土位，将成反胃。关脉浮涩者为郁。
　　
　　卷之二十四　嘈杂门
　　治法
　　总是痰因火动，令人心嘈如病饥，实非饥也。肥人痰多，宜多加半夏、苍术；瘦人热多，宜多加姜炒黄连、栀子。
　　湿痰气滞不喜食，用三补丸加苍术、香附、半夏之类。
　　有食郁而热，二陈汤加神曲、香附、炒黄连。
　　治嘈杂用痰火药过多不动者，须从治之，痰火药中加红豆蔻、黄连，多加姜汁炒。
　　
　　卷之二十四　嘈杂门
　　药方
　　
　　三圣丸
　　 治嘈杂神效。
　　白术（炒，四两） 黄连（炒，五钱） 橘红（一两）上为细末，神曲糊丸，绿豆大。每服五十丸，姜汤下。
　　
　　二陈汤
　　（方见痰门。）
　　三神丸
　　（方见虚损门。）
　　曲末丸
　　 治痰饮嘈杂吞酸。（方见吐酸门。）
　　香连丸
　　 治嘈杂火郁，瘦人尤宜服。（方见痢门。）
　　术连丸
　　 治嘈杂。
　　白术（四两，土炒） 黄连（一两，姜炒）上为末，神曲糊丸，黍米大。每服五七十丸，姜汤下。
　　
　　软石膏丸
　　 治嘈杂嗳气。
　　软石膏（ ） 半夏（制） 南星（制） 香附子（炒） 栀子仁（炒。各等分）上为细末，粥丸，梧桐子大。每服五十丸，姜汤下。
　　
　　和中汤
　　 治虚火嘈杂。
　　人参 白术 陈皮 半夏 茯苓（各一钱） 甘草（五分） 黄连（钱半，姜炒） 大枣（二枚）水盏半，加粳米一撮，煎八分，温服。
　　
　　卷之二十四　嘈杂门
　　恶心证
　　戴氏云：恶心者，无声无物，心中欲吐不吐，欲呕不呕，气至咽而复转，如人畏怕，心中兀兀不自宁也。
　　虽曰恶心，实非心病，皆胃口之病也。宜用生姜为君，生姜大能开胃口豁痰。
　　丹溪云：恶心证多是胃中有火有痰有虚，宜六君子汤加姜汁黄连之类。亦有胃受寒而恶心者，宜用丁香、理中之属。
　　
　　卷之二十四　嘈杂门
　　药方
　　
　　大半夏汤
　　 治胃中痰火恶心。
　　半夏 茯苓 陈皮（各等分）水盏半、姜七片，煎八分，食后服。
　　
　　小半夏茯苓汤
　　半夏（三钱） 茯苓（二钱）水盏半、姜七片，煎八分，或入姜汁，和入煎一二沸，热服。
　　
　　理中汤
　　 治胃中虚寒作恶。（方见脾胃门。）
　　卷之二十四　嘈杂门
　　嗳气证
　　（《内经》名噫气俗作嗳气，今从之，即饱气有声出是也。）
　　卷之二十四　嘈杂门
　　病机
　　《内经》曰：心为噫。又云：太阳所谓上走心为噫者，阴盛而上走于阳明，阳明络属心为噫，故曰上走心为噫也。
　　又曰：二阳一阴发病，主惊骇背痛，善噫善欠也。
　　
　　卷之二十四　嘈杂门
　　病机
　　曰：少阴之复，噫哕是也。（此热伤心之所致也。）又曰：太阳司天，寒淫所胜善噫。
　　又曰：太阳之复，唾出清水，及为哕噫是也。（此寒伤心之所致也。）
　　卷之二十四　嘈杂门
　　病机
　　丹溪曰：嗳气为胃中有痰有火。春甫谓嗳气多是胃气不和，窒塞不通则嗳气。何以见之？凡人食饱后多有嗳气，由饮食饱则胃不舒畅而致然也。噫气苦非食后，则为胃虚而不和。丹溪谓痰与火，特一端耳，医者察之。
</div>
    <div class="pagination">
<a href="古今医统大全_page140.html">上一页</a><span>...</span><a href="古今医统大全_page136.html">136</a><a href="古今医统大全_page137.html">137</a><a href="古今医统大全_page138.html">138</a><a href="古今医统大全_page139.html">139</a><a href="古今医统大全_page140.html">140</a><span class="current-page">141</span><a href="古今医统大全_page142.html">142</a><a href="古今医统大全_page143.html">143</a><a href="古今医统大全_page144.html">144</a><a href="古今医统大全_page145.html">145</a><a href="古今医统大全_page146.html">146</a><span>...</span><a href="古今医统大全_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
