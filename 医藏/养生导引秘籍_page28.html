<!DOCTYPE html>
<html>
<head>
    <meta charset="UTF-8">
    <title>养生导引秘籍 - 第 28 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生导引秘籍 - 第 28 页/共 31 页</h1>
    <div class="content">　　上玄，门也。下玄，关也。谓上玄不止，即下欲难除也。故云上下潜通也。

　　动静由来事一同

　　动止上下相应而通其气，故以重玄明之，兼心法而论也。至如龙吟云起，虎啸风生，皆以随类相从，各得其所。故上玄、下玄，应用等心法而兼济助，事同一也。

　　消息上玄令泯灭

　　专一渐求泯灭。老子云：合抱之木，生于毫末；九层之台，起于累土。故消息亦皆如之。若修至神与气和真全，胎即自然，心随息尽，气逐息生，尘境既消，系系都尽。《胎息论》云：胎从元气中结，气从鼻中生温，在乎专用泯灭。故知日新，此之谓也。

　　下玄从此亦同功

　　老子云：前后之相随者也。

　　养生咏玄集

　　阴丹

　　阴丹多见赚时人

　　得者全少，失者至多。

　　都是传来托误文

　　得者少，托误文者，多见夭逝。不体真元，故非真谛。且凡心既发，如猛火投焰。事既炽然，卒何固济。故道之玄妙，起自心法，既忽荡动，气亦奔腾。岂谓初机之道，返为害命。

　　未晓重玄篇内旨

　　未晓重玄之旨，徒枉阴丹之功。

　　味于无味亦徒云

　　既若无味，则何用行持？故云亦徒云也。《黄庭经》云：长生至慎房中急，何谓死作令神泣。

　　盖王屋真人、罗真人、狐刚子、元阳诸仙人，不可一一举备。所说阴丹，皆得重玄之妙用，道体交合神凝之法。若初学，强自行持而至中夭，与道愈失。与道愈失，与道愈彰，生自何存也？故阴丹之法，本为绝尘之事。古圣人恐真者未遂了达，且居常道，故示之阴丹之妙。其理法天象地、升阴降阳，所忌者，以淫心难制。以女子交感而男子先脱其精，如此行之而疾病俱生，以运夭逝。其外晦朔、弦望、风雨、饥饱、喜怒、劳佚，次而忌之。凡女人有经后六日，三阳数，与女人交合者生男；三阴数，与女交合者生女。凡一月此六日，若是须二情齐降，方获成就。自此阴阳 数，还知贫富贵贱，其理昭然矣。

　　养生咏玄集

　　玄关

　　无关善闭岂能开

　　老于曰：善闭无关键而不可开。玄关者，不独称乎心也。若明善闭之法，以通玄妙，始得玄关之称。盖善闭之道，即心地之法也。

　　妙使灵童出得来

　　灵童者，得道之称也。若契玄关之理，即达善闭之道，或出或处，得妙便法要，至乎轻安也。

　　已绝六尘玄路启

　　六尘者，谓眼、耳、鼻、舌、身、意。六根各有法识，所染是六尘。故云玄关善闭，以求泯灭其尘妄。若志之所至，即玄之又玄也。

　　自兹生死不相该

　　无染尘识，安系去留，心法两忘，取损同泯。栖真子云：百邪不能干其正，群动不能挠其清，故生死不该属也。

　　养生咏玄集

　　玄珠

　　玄珠安比世间珠

　　非身外有珠，方璧之类也。故曰居易求。《玄珠赋》云：动为道枢，静为心荷，玉光不耀，至真不渝也。

　　悟者将知是命符

　　若悟珠之至理，乃明生之要会而与命符也。

　　不昧不明随应化

　　老子云：不昧不明，玄之又玄。盖显玄珠之本体，相应其通而变者也。

　　动为瑕玷即萦纡

　　心动即随缘逐境，乃是玄珠之瑕玷。故云动为瑕玷即萦纡，即玄珠不能莹彻也。

　　养生咏玄集

　　玄牝门

　　通真玄牝是灵关

　　玄门者，神庐也。牝门者，大关也。此修行之大要也。故云灵关。老子云：谷神不死，是谓玄牝。

　　玄牝之门，是谓天地根。

　　不悟修生事更难

　　若不悟玄牝门，行持修生之理与精神为关钥。即修生之事，无所可着也。

　　浪紧溯流动用到

　　初行持者，乘舟溯流，功用到，则非常道。老子曰：理大国若烹小鲜，宽猛之理，得所也。

　　只兹滩后更无滩

　　若功用到，永离忧患，恒居安静。故云更无滩也。

　　养生咏玄集

</div>
    <div class="pagination">
<a href="养生导引秘籍_page27.html">上一页</a><span>...</span><a href="养生导引秘籍_page23.html">23</a><a href="养生导引秘籍_page24.html">24</a><a href="养生导引秘籍_page25.html">25</a><a href="养生导引秘籍_page26.html">26</a><a href="养生导引秘籍_page27.html">27</a><span class="current-page">28</span><a href="养生导引秘籍_page29.html">29</a><a href="养生导引秘籍_page30.html">30</a><a href="养生导引秘籍_page31.html">31</a><a href="养生导引秘籍_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
