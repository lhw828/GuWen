<!DOCTYPE html>
<html>
<head>
    <meta charset="UTF-8">
    <title>顾松园医镜 - 第 21 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾松园医镜 - 第 21 页/共 44 页</h1>
    <div class="content">　　此方固元益气，单用多用，取其有专力耳。盖有形之阴血，不能速生，无形之阳气，所当急固。阳虚气弱者，固宜用之，血虚阴虚者，亦可暂投，使其一息尚存，庶可以次第而生生矣。加诸药方，因其所宜而施之。

　　六君子汤 治肥人气虚，卒然昏愦，〔肥人多类中，以气盛于外，而敛于内也。〕不省人事。〔气不摄痰，痰迷心窍也。〕痰涎壅盛，〔肥人多湿痰也。〕舌本硬强，语言不清，口眼 斜，肢体不遂等症。〔皆痰之故也。〕人参〔一钱至一两。〕 白术 茯苓〔各一、二、三钱。〕 甘草〔补中气以化痰。五、七分。酒家去之。〕 橘红〔利气以行痰。〕 半夏〔燥湿以制痰。各一、二、三钱。〕加竹沥〔开经络，导痰涎。一杯。〕 姜汁〔开痰。数匙。〕可合星香散。平素善饮酒患此症者，加甘蔗汁。〔一杯。以解酒毒。〕如口渴者，本方去姜汁、半夏，加麦冬、石膏，〔清肺胃之热，此方允为治虚风之仪式。〕桑枝汤煎药。

　　此益气健脾燥湿化痰之圣剂，若系肺经燥痰，非所宜也。按嘉言云：肥人最多热痰，故口眼斜，手足麻木，不论左右，俱作痰治，诚为当矣。但肥人多虚风，宜用一派甘寒之药，〔人参、葳蕤、胡麻、甘菊、生地。麦冬、栝蒌、石膏、梨汁、竹沥之属。〕忌用燥剂，临症宜审。

　　按酒客每多类中风者，盖酒为湿热之物，能酿痰涎，痰多则内火易动，当少壮时，血强气雄，不能为害，中年以后，经脉骨肉渐为糟粕之味所渍，谷食渐减，蒸胃腐肠，虽或色泽红华，而中实败坏，一或内伤劳役，或六淫七情，少有所触，皆能卒中。譬如枯杨生华，忽遇大风而摧折矣。故沉湎致虚而中，与房劳致虚而中，均为危症。赵晚林云：酒客类中，宜大补胃气，多加人参以挽之。

　　四君子汤 治面色痿白，〔望之而知其气虚矣〕言语轻微；〔闻之而知其气虚矣。〕四肢无力，〔问之而知其气虚矣。〕脉来虚弱者。〔切之而知其气虚矣。〕人参〔补五脏之元气。〕白术〔补五脏之母气。〕茯苓〔能致五脏之清气。〕甘草〔能调五脏愆和之气。〕加橘红，名异功散。

　　此补气之要剂，须随症加减用之。

　　归脾汤 治类中风，心、脾、肝三经俱虚，或怔忡惊悸，眠则易醒，〔心血不足也。〕或饮食减少，食则难化，〔胃气弱，脾阴亏也。〕或烦恼多怒。〔肝血少，肝火旺也。〕人参 黄 白术 甘草〔补脾。〕茯神 远志 枣仁 元肉〔安神。〕当归〔养血。〕木香〔快气。〕肝火旺，加丹皮、黑山栀。〔泻火。〕此补气养血安神，阴阳和平之剂，活法对症加减用之，自臻神效。

　　加味逍遥散 治类中风多食。〔风木太过，脾土受克，故求助于食。〕又治肝经风热，血燥筋挛，肢体不遂，内热晡热，往来寒热诸症。

　　柴胡〔肝木气郁，必下克脾土，用柴胡辛以散其束缚，升以举其抑遏。〕芍药〔味酸而收，能制肝木之太过。〕当归〔肝伤则血病，用以养血。〕茯神〔水实则火燥，取其宁心。〕白术 甘草〔木盛则土衰，用以扶其所不胜。〕丹皮 黑山栀〔用以泻火。各一钱。〕此泻肝安脾之治法，当再加人参、橘红，以合异功散补脾，则食自如常矣。若肝经风热血燥等症，去归、术，加滋阴之品，用桑枝煎药。

　　地黄饮子 治舌喑不能言，足痱不能行。

　　熟地 萸肉 五味〔壮水之主。〕巴戟天 肉苁蓉 附子 官桂〔益火之源。〕远志〔水火并补。〕石菖蒲〔芳香能通利关窍。〕石斛〔强肾，疗脚膝痹弱。〕茯苓〔肾气厥逆，痰如潮壅。苓则下行伐肾，降水泛之痰。况浊阴既上逆，下窍必不通。苓则引浊阴仍走下窍，亦因桂、附雄入之势，驱浊阴而利以导之者也。〕麦冬〔等分。〕薄荷〔减半。阴火上炎，胸膈正燎原之地，故以二味凉膈清心，又加梨汁、人乳、竹沥，亦热因寒用之法也。〕引用姜、枣，加人乳、梨汁、竹沥。

　　此方补肾以益火之原。按经曰：内夺而厥，则为喑痱，此肾虚也。内夺者，夺其精也，精夺则气夺而厥。厥者逆也。气逆则乱，故声喑于上，体痱于下，元阳大亏，病本在肾。以肾脉上挟舌本，下走足心也。果系肾中之火衰者，方可议用。然世之火衰成病者，千百难逢一、二，故喑痱之症，属肾中之水虚者为多。当用六味加牛膝、杜仲、石斛、龟甲、人乳、梨汁、竹沥之属，大忌辛热。又经曰：痱之为病也，身无痛者，四肢不收，志乱不甚，言微可治，甚则不能言，不可治也。故知喑痱并见，原为危险之症。

　　十全大补汤 治类中风，气血两虚，不能荣养筋骨，以致遍身疼痛。

　　人参 黄 白术 茯苓 甘草〔用四君子，加黄 以补气。〕熟地 当归 白芍 川芎〔用四物汤以补血，四君、四物即八珍汤也。〕肉桂〔气虚者多挟寒，寒者热之，故用肉桂。且气药得之可以益卫，血药得之可以调荣。〕加秦艽〔活络舒筋。〕续断〔通关利节。〕杜仲〔除腰膝之疼痛，利遍体之机关。〕虎骨〔治肢体挛痛。〕鹿角胶〔疗肢体酸疼〕此方治气血俱衰，阴阳并弱之症，诚足贵也。但世人患阴虚者多，类中，亦多由阴衰而致。方中肉桂辛热，川芎辛香上窜，皆能伤阴。此方果属虚寒者，方可投之，否则忌用。若身体疼痛，属经脉不和者，宜调气和血之品，治之自效。若病后肢体酸痛，宜多饮牛乳，补血益阴除热，功效甚捷。

　　凡大指次指麻木，或不用者，三年内有中风之患，须预防之。节饮食，戒七情，远房事，此至要者也。如肾水虚者，六味、左归，真火衰者，八味、四圣之属。脾虚弱者，归脾、六君之属，才有裨益，若用风药，适所以招风取中也。

　　中风之脉，迟浮者吉，坚大急疾者凶。

　　口开心绝，手撒脾绝，眼合肝绝，遗尿肾绝，声如鼾肺绝。〔五症不全见者，急用大剂独参汤，亦有得生者。若用牛黄、苏合等丸，入口即毙〕。吐沫直视，肉脱筋痛，头发劲直，摇头上窜，面赤如妆，汗出如珠，喘而不休，皆属不治。诸中或苏或未苏，忽吐红紫血者，后必不治。

　　卷七　中风

　　举例

　　一 一人患口角忽歪斜，右目及耳根俱痛，右颊浮肿。仲淳云：此内热生风及痰也。治痰先清火，清火先养阴，最忌燥剂。用二冬、沙参养阴，贝母、花粉消痰，苏子、橘红降气，白芎、甘菊、天麻平肝，连翘、甘草清火，加竹沥、童便、霞天膏。日服二剂。以此方加减，至半载始全愈。前方中曾加人参二钱，反觉浮火上升，即去之。丸药调理，用桑叶活血，胡麻养血，甘菊、首乌、蒺藜补阴，皆能去肝经燥热生风之症，所谓治风先治血，血行风自灭也。天冬清肺金，使肝木有制，生地、牛膝滋肾水，使肝血有养，柏仁润肝，女贞退热，因其脾胃有湿，湿则生热，故又加茅术、黄柏。按此方肾肝阴虚，血燥风生之人，最宜服之，无湿者，可去茅术、黄柏。

　　二 一人气虚痰多，脾胃有湿，晚年半身不遂。王宇泰用人参〔一斤。〕白术〔半斤。〕补气健脾，半夏曲〔二斤，姜汁、竹沥制。〕祛湿消痰，生地、天冬、牛膝〔各一斤。〕滋阴养血，河水熬膏，加鹿角胶补精髓，虎骨胶壮筋骨，霞天胶、梨膏〔各一斤。〕清痰火，炼蜜〔二斤。〕和匀，每空心临卧，取一酒杯，以梨汁、竹沥、人乳、桑沥各一杯和服，渐愈。此方与嘉言用六君子汤中加甘寒药，以治虚风之法，大同小异。缘脾虚有湿，不得不用白术、半夏，而肾阴亏，则甘寒养阴之剂，在所必用。湿剂生痰生热，肾阴既亏之人，难施苦寒燥剂，故佐以梨汁、竹沥之属，同半夏消痰清热，为恰当也。

　　三 一妇因怒仆地，口眼 斜，语言謇涩，四肢拘急，汗出遗尿，六脉洪大，肝脉尤甚。立斋曰：此由肝火炽盛，肝脉过阴器，因热甚而遗也。用加味逍遥散，加钩藤及六味丸而愈。

　　四 一妇先胸胁胀痛，后四肢不收，自汗如雨，小便自遗，大便不实，口紧目 ，饮食颇进，十余日，或以中脏甚忧。立斋视之曰：此类中风也。若外风入脏，真气既脱，恶症既见，祸在反掌，焉能延至十日。乃候其色，面目俱赤而或青。诊其脉，左三部洪数，惟肝尤甚。乃知胸乳胀痛，肝经血虚，肝气否塞也，四肢不收，肝经血虚不能养筋也；自汗不止，肝经血热，津液妄泄也：小便自遗，肝经热甚，阴挺失职也，大便不实，肝木炽甚，克脾土也；口紧目 ，木火生风也；饮食颇进，脾胃元气尚未伤也。遂用加味逍遥散，加犀角、羚羊角、甘菊、钩藤之属，数剂，诸症渐愈，本方加减调理而安。后因郁怒，前症复作，兼发热呕吐，饮食少思，月经不止。此木盛克土，而脾不能统血也。用加味归脾为主，佐以逍遥散而愈。后每遇怒，或睡中手足搐搦，复用前药即愈。

　　五 一妇因怒，口眼歪斜，痰涎上雍，口噤发搐。立斋曰：此系脾气虚而肝木旺，用六君子汤加柴胡、木香、钩藤治之渐愈。又用加味归脾汤，调理而安。

　　六 一人久病滞下，又犯房事，忽发昏晕，不知人事，手撒目暗，自汗如雨，喉中痰鸣，如拽锯声，小便遗失，脉大无伦。丹溪曰：此阴虚阳暴绝也。令煎人参膏饮之，手动。又饮之唇动。半夜后尽三盏，眼能动。尽三斤，方能言而索粥矣。尽五斤而痢止。至十斤而全安。观此凡人大病后，及妇人产后，多有此症不可不知。

　　卷七

　　燥

　　燥之与湿，有霄壤之殊。燥者天之气也，湿者地之气也。春月地气动而湿胜，秋月天气肃而燥胜。故春分以后之湿，秋分以后之燥，各司其政。奈何《内经》言秋伤于燥，误作湿字，后贤弗察其讹，皆谓秋伤于湿，如是则必指夏月之热为寒而后可。嘉言独正千古之大疑，而谓春伤于风，夏伤于暑，长夏伤于湿，秋伤于燥，冬伤于寒，以六气分发四时。而论秋燥，则谓秋不遽燥也，大热之后，继以凉生，凉生而热解，渐至大凉，而燥令乃行。似与沈氏所云，秋时感凉为燥病之说相同，而其用药，则制清燥救肺汤，皆滋阴清凉之品。又谓病起于秋，而伤其燥，金受火刑。又谓燥同火热，异于寒湿。然则安所折衷耶？燥气本凉，试观盛夏暑热熏蒸，则人身汗出潮润，深秋大凉，则肌肤干燥。故《性理大全》谓燥属次寒，感其气者，亦必先从太阳皮毛而入。所以身热微头痛，洒淅恶寒，皆太阳经现症。当遵内经燥淫所盛，平以苦温，香苏散之属表散其邪，此正喻所谓大凉而燥令乃行，沈所谓秋时感凉为燥病之说也。然人但知初感之邪，必由太阳皮毛而入，而不知遂有当令经络脏腑，应接其邪而病，况皮毛为肺之合，所以经云，秋伤于燥，上逆而咳，发为痿厥，是乘秋则肺先受之也。阴虚肺素有热之人，其津液必不充，复感外燥，是以燥益燥。燥为金气，金位之下，火气乘之，故深秋大凉之后，至十月而反温，温从燥生也。燥热相合，则肺气失清肃下行之令，以致上逆而为咳为喘，为痞塞不通，甚至食难过膈而为呕，肺热叶焦而为痿，气逆眩仆而为厥，此嘉言所以有病起于秋，而伤其燥，金受火刑，及燥同火热之说也。要之沈氏之论，乃感深秋燥气之凉，故用苦温表散，喻氏之论，乃平素阴虚肺热津枯之人，复伤秋燥，燥热相合，故用滋阴清凉。二说似乎相反，而实不相悖。又嘉言云：左 〔小肋〕胁痛，不能转侧，咽干面尘，体无膏泽，腰痛筋挛，目昧 疮，皆燥病之本于肝，而散见不一者，是由肺金摧肝木之故也。所以治燥病，须分肺、肝二脏。肺金自病，急宜专力救肺，不得分功缓图，若肝先燥症，果宜急救肝叶，勿令焦损。然清肺亦为治本，盖燥气必先伤上焦华盖，试观草木一乘金气，忽焉改容，则上首先焦，以故肺称娇脏，畏寒畏热。但寒冷所伤者，十之二、三，火热所伤者十之七、八，寒冷所伤，不过裹束其外，火热所伤，则更消灼其中，所以为害倍烈也。然火热伤肺，以致肺气 郁，痿喘呕逆，而成燥剧之病，倘用辛香行气诸药，是以燥益燥，曾罔顾阴气之消亡，真同操刃。然治燥病，又当分在表在里。有燥在表，而皮肤皴揭者，有燥在里，而精血枯涸者，不可不辨。杂病之有兼带燥症者，即当禁用燥剂。世之患燥病者甚多，昔仲淳喜用润剂，是以疗病，投之辄效。燥病必渴，虽所致之因各异，其为燥热亡津液则一耳。经曰：燥胜则干。又曰：诸涩枯涸，干痉皴揭，皆属于燥。学人审之。

　　羌防香苏散〔见伤寒。〕秋时感凉身热，微头痛，洒淅恶寒，谓之燥病，此方治之。

　　此治深秋外感燥病之方，随症加药治之。

　　清燥救肺汤 治秋伤于燥，上逆而咳，发为痿厥。又治诸气 郁，〔 者喘息，郁者痞闷。〕诸痿喘呕。总属肺燥。〕桑叶〔经霜而桑润不凋者，以之清肺热为君。〕石膏〔为臣。各五钱。〕麦冬〔三、五钱。〕胡麻〔二钱，微研。〕生鸡子白〔润肺燥。二枚。原方用阿胶，恐无真者。〕杏仁〔一钱，去皮尖研。〕枇杷叶〔降逆气。去毛。蜜炙。三、四片。〕甘草〔和胃气，一钱。〕人参〔救热伤之肺气，生胃家之津液。三、五、七分。〕频频服之。〔如沃焦救焚，频则有济。〕气逆加苏子，咳多加百合，痰多加贝母、栝蒌，或再加牛黄，痞闷加梨汁。〔润燥。清热，而胸中之痞塞除。〕喘急加茅根。〔凉金定喘。〕呕逆加芦根。〔清热下降。〕血枯加生地，热甚加犀角、羚羊角。〔均治热闷。〕此方清肺润燥，降气和胃，一派甘寒之剂。嘉言谓：诸气 郁之属于肺者，属于肺之燥也。而古今治气郁之方，杂用辛香行气。即诸痿喘呕之属于上者，亦属于肺之燥也。而古今治法，以痿呕属阳明，但以喘属肺，其治肺喘，非表即下，非行气即泻气，俱无一方治肺之燥，间有一、二用润剂者，又不中 ，虽以东垣之贤，其治燥诸方，但养荣血，补肝肾，通闭结而已，未论及于肺，只因内经脱遗燥症，遂因仍不察耳。令拟此方，大约以胃气为主。胃为肺之母也，其天冬虽能保肺，然味苦而气滞，恐反伤胃阻痰，知母能滋肾水，俱以苦而不用。至如苦寒降火，正治之药，尤在所忌。盖肺至燥热，所存阴气无多，更以苦寒下其气，伤其胃，其人尚有生理乎？俱宜仿此加减，以救肺之燥变生诸症，方为合法。按古方有二冬膏，治血虚肺燥，皮肤折裂，及肺痿咳吐脓血甚妙，白蜜收之，亦不苦也。

　　养阴清热润燥汤〔自制〕治精血枯涸燥热。

　　二地〔补阴凉血。〕二冬〔清热润燥。〕山药〔补脾润燥。〕黑芝麻 肉苁蓉 牛乳〔补血润燥。〕此滋肾养旺，清热润燥之方，肾肝诸燥病，可仿此随症增减治之。按嘉言云：苟其人肾水足以上升，而交于心，则心火下降而交于肾，不传于肺，何伤燥之虞哉！即肾水或不足，其肠胃津血足以协济上供，肺亦不致过伤也。若中下之泽尽竭，而高源之水，犹得措于不倾，必无之事矣。故治燥病者，当知补肾水，泻心火，除胃热。

　　养荣润燥汤〔自制。〕治皮肤皴裂，指甲浓折，筋脉挛急，疥癣干癞。

　　生地 当归〔养营血，血主濡之也。〕生黄 〔益卫气，气主煦之也。〕二冬〔清肺润燥泽肌。〕秦艽〔养血活络舒筋。〕甘菊〔疗皮肤死肌。〕首乌〔治疥癣满身。〕防风〔风药之润济。〕薄荷〔表药之辛凉，二味为佐以通达腠理。〕绿豆〔甘寒能润皮肤。〕此方清肺养血润燥为主，佐以通达腠理之药，盖燥虽在表，全因肺金燥热，荣血衰少，以致不能润肌肤而养筋脉也。

　　卷七　燥

　　举例

　　一妇新秋病，洒淅恶寒，寒已发热，渐生咳嗽，服表散药不愈，体日恹羸。延至初冬，饮以参、术补剂，转觉恹恹欲绝，饮食不思，有咳无声，泻利不止，危在旦夕。嘉言诊华，谓曰：是病总由误药所致，始先皮毛间洒淅恶寒发热，肺金为时令之燥所伤也。肺素有热，表散已非，至用参、术补之，则肺气闭锢，而咳嗽之声不扬，胸腹饱胀，不思饮食，肺中之热，无处可宣，急奔大肠，食入则不待运化而直出，食不入，则肠中之垢污亦随气奔而出，是以泻利无休也。故凡病之服辛热补剂，而转至下利者，悉蹈此弊。今以清金润肺之药，兼清润其肠，则源流俱清，寒热咳泻，一齐俱止矣。方用黄芩、骨皮、甘草、杏仁、阿胶。初进一剂，泻即稍止。四剂毕而寒热俱除。再数剂而咳嗽俱全愈。

　　卷七

　　伤风

　　伤风一症，须审时令，更分轻重。若在冬令严寒，感之而重者，即为风伤卫传经之伤风，在三时则为感冒风邪轻症。经曰：伤于风者，上先受之。故伤风必肺先受邪，又曰内症。经曰：内腠闭拒，虽有大风苛毒，弗之能害。盖肺虚则玄府不闭，脾虚则肌肉不充，风邪乘虚，乃客于经。若腠理闭而卫气固，风邪何自而入哉。士材谓风之伤人，必从俞入，俞皆在背，故背常固密，风弗能干。已受风邪者，宜曝其背，使之透热，则潜消默散。经文所谓乘虚来犯固矣，若其人素有痰热，壅遏于太阴阳明之经，内有窠囊，则风邪易于外束，若为之招引者然。所谓风乘火势，火借风威，互相鼓煽也。治实之法，秋冬与之辛温，春夏与之辛凉，解其肌表，微汗而散。治虚之法，解其风邪，坚固卫气；若专于发散，或汗多亡阳，或屡痊屡发，皆治之过也。治风火之法，辛凉外发，甘寒内和，勿与苦寒，恐正不得伸，邪不得解耳。

　　疏邪利金汤〔自制〕治恶风发热，鼻塞打嚏，鼻流清涕，痰嗽或头痛。〔轻者但眉棱骨痛。〕防风 荆芥〔散风邪。〕前胡〔祛风痰。〕杏仁〔散肺经风寒滞气，利肺中气逆喘嗽。〕桔梗〔入肺开发，能通鼻塞。〕甘草〔和中辅正。〕苏子 橘红〔下气消痰。〕初起可加生姜，〔久则风化为热勿用。〕头痛加川芎，〔如平素阴虚火盛，有痰红之患者，用宜酌量。〕或加甘菊。无汗〔是兼感寒邪，以风与寒常相因也。〕加苏叶。如热。伤风，〔或饮酒过酣，或重衣浓被，而感冒风邪。〕咽干喉痛，声壅或哑，加薄荷，〔风上壅之要药。〕石膏。〔辛能解肌，寒能清热。〕此疏散风邪，清利肺气之剂。初冒风时，只宜清散，久则风化为热，须以兼症治之。每见世人，以冒风为小疾，不惟不治，而反纵行酒色大荤，咳伤肺络，痰红不已，遂成虚穷而死，此则病患之过。或产后冒风，医者徒执产后宜大补气血之论，不为清解，竟用酸收补剂，使风邪愈固，内热愈炽，遂为不起，此则医者之咎。举此二条为鉴，一隅三反，是有望于智者矣。

　　卷七

　　火

　　火之为病，其害甚大，甚变甚速，其形甚彰，其死甚暴，而其症甚多，难以枚举，试以大略言之。夫脏腑皆有气，气不得其平，则为火，所谓气有余便是火，气即火，火即气，譬诸水结为冰，解则复常，非二物也。但火在诸经，或一经之自病，或别经之相克，或二经之遗病，或数经之合病。然亦有实火有虚火，有相火，有燥火，有湿火，有郁火，有猛烈之火，有无名之火，不可不知。‘常见焦思生心火，忧愁生肺火，劳倦生脾火，忿怒生肝火，思想无穷生肾火，此皆本经之自病，治在本经。心火太过，必克肺金，清肃之令将衰；肺火太过，必克旺木，发生之气将萎；脾火太过，必克肾水，津液之源将涸；肝火太过，必克脾土，化生之源将绝，肾火太过，反助心火，君主之功将夺，皆别经之相克，治在别经，而兼用本经之药。其二经之遗病，如心火过旺，必遗热于小肠，则小便淋秘；如肺有火，咳嗽日久，必遗热于大肠，则成泄泻；如脾有火，唇口干燥，必遗热于胃，则成胀满；如肝有火，胁痛日久，必遗热于胆，则汁溢口苦，如肾有火，盗汗遗精，必遗热于膀胱，则白淫淋沥；此皆脏遗热于腑之症，治在脏而腑病自消焉。然经又有脾移热于肝，肾移热于脾，此移于已所不胜之脏也。肺移热于肾，此移于已生之子也。肝移于心则死。移己生之脏而死者，以木火相燔，犯及君主故也。脏腑互相移热，是在临症者之神明，以察其病变之无穷焉。又有数经之合病者，端绪难寻，攻伐未易，此当择其尤重者而治之，审其先发者而责之，或病在上而下取之，或病在下而上取之之类是也。实火虚火、五脏皆有。脉浮大或数，重按无力，为虚火；滑数而举按皆有力，为实火。见于两寸，为心肺之火，两关，为脾胃肝胆之火；两尺，为肾与膀胱之火。黄连泻心火，黄芩泻肺火，大黄泻脾火，龙胆泻肝火，知柏泻肾火，此皆苦寒之味，以泻有余之火，中病即止，不可过剂。若肺经虚火。则投二冬、桑皮、百合、童便之属，心经虚火，则投竹叶、麦冬、辰砂、犀角之属；脾胃虚火，则投白芍、石斛、芦根、蔗浆、梨汁之属；肝经虚火，则投白芍、甘菊、钩藤、鳖甲、羚羊角之属，肾经虚火，则投生地、元参、骨皮、女贞、龟甲之属，此皆本经之的药也。丹溪曰，相火最易妄动，因五志之火相煽故也。火起于妄，变化不测，无时不有，煎熬真阴，阴虚则病，阴绝则死。暴悍酷烈，甚于君火，四时随触而动，而于芒种以后六十日，相火司令，热暑湿三气交合，尤为易动。治斯火者，但宜滋其阴，则火自降，非苦来之剂，不能胜也。燥火则起于血衰，脏腑不润，大小便秘，苦寒之剂，转增其燥，须用甘寒滋润之品，则燥可泽而火可熄矣。湿有生于热者，热亦有由于湿者，湿热每多相生。如大便久秘，及更衣则又溏甚，以热在肠胃之外故秘，湿在肠胃之中故溏，湿热兼理，斯得之耳。郁，火一症，东垣谓胃虚过食冷物，抑遏阳气于脾土，为郁火之病，宜用升阳之剂，所谓火郁发之者是也。若真阴虚，真元惫，毋妄用之。其师尼寡妇室女愆期，多有郁火之病，是当以逍遥散合甘寒滋阴之药治之则善。若猛烈之火，丹溪谓火盛不可骤用寒凉，盖恐扑之而愈焰，须以生甘草兼泻兼缓，则猖狂自定，此妙论也。所谓无名之火，一发即不识人，或直视狂言，或闭目无语，或手足螈 ，或发数日而终，或一发便脱，或卧枕而逝，人不及知，既无络经之可寻，又无脉症之可凭，即经所谓暴病暴死皆属于火者是也。余观世人之病，惟火十居八、九，能辨明此类，而参以散见各门之火症，其于治火庶无虚虚实实之误矣。今只以五脏实火虚火之方，阐发于左，聊为后学之准绳，神而明之，扩而充之，是所望也。

　　导赤散 治心热而烦，小便赤涩。〔心与小肠为表里故也。〕生地〔凉心血。〕木通〔泻心火。〕甘草〔生用泻火。〕加灯心、叶竹。

　　此方导心火，由小肠溺泄。如系虚火，加麦冬、茯神、朱砂之属，实火加犀角、黄连。连翘之属。

　　古方但用黄连名泻心汤，芩、连、大黄名三黄泻心汤。

　　天王补心丹〔见虚劳。〕此治心经虚火之方，对症加减用之。

　　泻白散 治肺热咳嗽，喘满气急。〔火乘肺则为咳，为气急，气上逆则喘满。〕桑皮 皮骨〔皆祛肺中伏火。〕甘草〔润肺除热。〕如火郁于肺，鼻不利，加甘菊、薄荷，〔清散上焦之郁火。〕面肿身热亦用之。如肺移热于大肠而泄泻，加米仁〔清肺益脾。〕茯苓。〔导气平火。〕此方专泻肺经之火。如右寸或洪或数，重按无力为虚火，加二冬、百合、甘寒之品；右寸或洪或数，举按有力为实火，加黄芩、知母苦寒之品，或再加石膏治之。

</div>
    <div class="pagination">
<a href="顾松园医镜_page20.html">上一页</a><span>...</span><a href="顾松园医镜_page16.html">16</a><a href="顾松园医镜_page17.html">17</a><a href="顾松园医镜_page18.html">18</a><a href="顾松园医镜_page19.html">19</a><a href="顾松园医镜_page20.html">20</a><span class="current-page">21</span><a href="顾松园医镜_page22.html">22</a><a href="顾松园医镜_page23.html">23</a><a href="顾松园医镜_page24.html">24</a><a href="顾松园医镜_page25.html">25</a><a href="顾松园医镜_page26.html">26</a><span>...</span><a href="顾松园医镜_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
