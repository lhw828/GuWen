<!DOCTYPE html>
<html>
<head>
    <meta charset="UTF-8">
    <title>删补名医方论 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>删补名医方论 - 第 15 页/共 17 页</h1>
    <div class="content">　　【集注】柯琴曰：胸中者，宗气之所出，故名气海。气为阳，故属太阳之部。气为水母，气清则水精四布，气热则水浊而壅结矣。水结于胸，则津液不下，无以润肠胃，故大便必燥，不下输膀胱，故水道不通。大黄、芒硝善涤肠胃之热实，此病在胸中而亦用以为君者，热淫于内，当治以苦寒，且以润阳明之燥，是实则泻子之法，补膀胱之寒，亦制之以其所畏也。任甘遂之苦辛，所以直攻其水结。然水结因于气结，必佐杏仁之苦温，以开其水中之气，气行而水自利矣。水结又因于气热，必佐葶苈之大寒，以清其气分之热，源清而流自洁矣。若胸中水结而未及中焦者，当小其制，而复以白蜜之甘以缓之，使留恋于胸中，过宿乃下，但解胸心之结滞，而保肠胃之无伤，是又以香剂为和剂也。是方为利水攻积之剂，故治水肿、痢疾之初起者甚捷，然必视其人壮实，可以一战成功，如平昔素虚弱与病久而不任攻伐者，当念虚虚之戒矣。

　　三物白散方 治伤寒，寒实结胸无热证者，及胸膈寒实痰水内结等证。

　　桔梗（三分） 贝母（三分） 巴豆（去皮，熬黑，研如泥，一分）

　　上杵二味为末，内巴豆于臼中杵之，以白饮合服。强人一钱，羸者减之。病在膈上必吐，在膈下必利，不利进热粥一杯，利过不止，进冷粥一杯。

　　【注】是方治寒实痰水结胸，极峻之药也。君以巴豆极辛极烈，攻寒逐水，斩关夺门，所到之处无不破也。佐以贝母开胸之结，使以桔梗为之舟楫，载巴豆搜逐胸邪。膈上者必吐，膈下者必利，使其邪悉尽无余矣。然惟知任毒以攻邪，不量强羸，鲜能善其后也，故羸者减之，不利进热粥，利过进冷粥，盖巴豆性热，得热则行，得冷则止。不用水而用粥者，藉谷气以保胃也。

　　大黄黄连泻心汤 治伤寒表解，心下痞，按之不软，其脉关上浮者。

　　大黄（二两） 黄连（一两）

　　上二味，以麻沸汤二升渍之，须臾绞去滓，分温再服。

　　【注】痞硬虚邪而用大黄、黄连，能不起后人之疑耶？仲景使人疑处，正是妙处。盖因后人未尝细玩，不得其法，皆煎而服之，大悖其旨矣。观乎用气薄之麻沸汤渍大黄、黄连，须臾去滓，仅得其无形之气，不重其有形之味，是取其气味俱薄，不大泻下。虽曰攻痞，而攻之之妙义无穷也。

　　附子泻心汤 治伤寒表解，心下痞，恶寒汗出者。

　　大黄（二两） 黄连（一两） 黄芩（一两） 附子（炮去皮，别煮汁，一枚）

　　上四味，切三味，以麻沸汤二升渍之，须臾绞去滓，内附子汁，分温再服。

　　【注】心下硬痛，结胸也；硬而不痛，心下痞也。恶寒而复汗出，非表不解，乃表阳虚也。故以大黄、黄连、黄芩泻痞之热，附子温表之阳，合内外而治之。其妙在以麻沸汤渍三黄，须臾绞去滓，内别煮附子汁，义在泻痞之意轻，扶阳之意重也。

　　甘草泻心汤 治伤寒中风，医反下之，其人下利，日数十行，谷不化，腹中雷鸣，心下痞硬而满，干呕心烦不得安。医见心下痞，谓病不尽，复下之，其痞益甚，此非结热，但以胃中虚客气上逆，故使硬也。

　　甘草（四两） 黄芩（三两） 黄连（一两） 干姜（三两） 半夏（洗，半升） 大枣（擘，十二枚）

　　上六味，以水一斗，煮取六升，去滓再煎，取三升，温服一升，日三服。

　　【注】毋论伤寒、中风，表未解，总不可下，医反下之，因而成痞。其人下利日数十行，水谷不化，腹中雷鸣者，误下胃中空虚也。心下痞硬而满，干呕心烦不得安者，乘虚客邪上逆也。医见心下痞硬，谓下之不尽，又复下之，其痞益甚。但此非结热之痞，亦非寒结之痞，乃乘胃空虚，客气上逆，阳陷阴凝之痞也。方以甘草命名者，取和缓之意。

　　用甘草、大枣之甘温，补中缓急，治痞之益甚。半夏之辛，破客逆之上从。芩、连泻阳陷之痞热，干姜散阴凝之痞寒。缓急破逆，泻痞寒热，备乎其治矣。

　　生姜泻心汤 治伤寒汗出解后，胃中不和，心下痞硬，干噫食臭，胁下有水气，腹中雷鸣下利者。

　　甘草（炙，二两） 人参（三两） 干姜（一两） 半夏（洗，半升） 黄芩（三两） 黄连（一两）

　　生姜（切，四两） 大枣（擘，十二枚）

　　上八味，以水一斗，煮取六升，去滓再煎，取三升，温服一升，日三服。

　　【注】伤寒汗出之后，余邪转属阳明，心下痞满硬痛不大便者，此其人胃素燥热，因而成实，攻之可也。今其人平素胃虚，兼胁下有水气，即不误下，余热乘虚入里，结成痞硬不痛，胃虚不能消化水谷，则干噫食臭也。胃中寒热不和，则腹中雷鸣下利也。名生姜泻心汤者，其义重在散水气之痞也。生姜、半夏散胁下之水气，人参、大枣补中州之土虚，干姜、甘草以温里寒，黄芩、黄连以泻痞热。备乎虚水寒热之治，胃中不和下利之痞，未有不愈者也。

　　半夏泻心汤 治伤寒五六日，呕而发热，柴胡证具，而以他药下之，但满不痛，心下痞者。

　　半夏（洗，半升） 黄芩（三两） 干姜（三两） 人参（三两） 黄连（一两） 甘草（炙，三两）

　　大枣（擘，十二枚）

　　上七味，以水一斗，煮取六升，去滓再煎，取三升，温服一升，日三服。

　　【集注】王又原曰：伤寒五六日，柴胡证具，而以他药下之成痞。即用小柴胡汤，以干姜易生姜，以黄连易柴胡。彼以和表里，此以彻上下。而必推半夏为君者，痞从呕得来，半夏之辛以破结而止呕也。

　　旋复代赭石汤 治汗、吐、下解之后，心下痞硬，噫气不除。

　　旋复花（三两） 人参（二两） 代赭石（一两） 半夏（洗，半升） 生姜（切，五两）

　　甘草（炙，三两） 大枣（擘，十二枚）

　　上七味，以水一斗，煮取六升，去滓再煎，取三升，温服一升，日三服。

　　【集注】罗谦甫曰：汗、吐、下解后，邪虽去而胃气已亏矣。胃气既亏，三焦因之失职，清无所归而不升，浊无所纳而不降，是以邪气留滞，伏饮为逆，故心下痞硬，噫气不除。方中以人参、甘草养正补虚，姜、枣和脾养胃，所以安定中州者至矣。更以代赭石之重，使之敛浮镇逆，旋复花之辛，用以宣气涤饮，佐人参以归气于下，佐半夏以蠲饮于上。浊降痞硬可消，清升噫气自除，观仲景治少阴水气上凌，用真武汤镇之；治下焦滑脱不守，用赤石脂禹余粮固之。此胃虚气失升降，复用此法理之，则胸中转否为泰，其为归元固下之法，各极其妙如此。

　　麻黄连轺赤小豆汤 治伤寒表不解，瘀热在里发黄者。

　　麻黄（二两） 赤小豆（一升） 杏仁（去皮尖，四十枚） 生姜（切，一两） 大枣（擘，十二枚）

　　甘草（炙，一两） 生梓白皮（一升） 连轺（二两）

　　以上八味，以潦水一斗，先煮麻黄，再沸，去上沫，内诸药，煮取三升，分温三服，半日则尽。

　　【注】湿热发黄无表里证，热盛者清之，小便不利者利之，里实者下之，表实者汗之，皆无非为病求去路也。用麻黄汤以开其表，使黄从外而散。去桂枝者避其湿热也，佐姜枣者和其营卫也，加连轺、梓皮以泻其热，赤小豆以利其湿，同成表实发黄之效也。连轺即连翘根，无梓皮以茵陈代之，成无己曰：煎以潦水者，取其味薄不助湿热也。

　　栀子柏皮汤 治伤寒身黄发热，无表里证者。

　　栀子（擘，十五枚） 甘草（一两） 黄柏（一两）

　　上三味，以水四升，煮取一升半，去滓，分温再服。

　　【注】伤寒身黄发热者，若有无汗之表，以麻黄连轺赤小豆汤汗之；若有成实之里，以茵陈蒿汤下之。今外无可汗表证，内无可下里证，惟有黄热，宜以栀子柏皮汤清之可也。

　　此方之甘草当是茵陈，传写之误也。

　　茵陈蒿汤 阳明病发热，但头汗出，身无汗，小便不利，渴饮水浆，此为瘀热在里，身必发黄，腹微满者，本方主之。

　　茵陈蒿（六两） 栀子（擘，十四枚） 大黄（二两）

　　上三味，以水二斗，先煮茵陈，减六升，内二味，煮取三升，去滓，分温三服。小便当利，如皂角汁状，色正赤，一宿腹减，黄从小便去也。

　　【集注】柯琴曰：太阳、阳明俱有发黄证，但头汗出而身无汗，则热不外越。小便不利，则热不下泄，故瘀热在里。然里有不同，肌肉是太阳之里，当汗而发之，故用麻黄连翘赤小豆汤为凉散法。心胸是太阳阳明之里，当寒以胜之，用栀子柏皮汤，乃清火法。肠胃是阳明之里，当泻之于内，故立本方，是逐秽法。茵陈禀北方之气，经冬不调，傲霜凌雪，偏受大寒之气，故能除热邪留结，率栀子以通水源，大黄以调胃实，令一身内外瘀热，悉从小便而出，腹满自减，肠胃无伤，乃合引而竭之之法，此阳明利水之圣剂也。又曰：仲景治阳明渴饮有四法：本太阳转属者，五苓散微发汗以散水气：大烦燥渴小便自利者，白虎加参清火而生津；脉浮发热小便不利者，猪苓汤滋阴而利水；小便不利腹满者，茵陈蒿汤以泄满，令黄从小便出，病情治法，胸有成竹矣。每思仲景利小便必用气化之品，通大便必用承气之品。故小便不利者，必加茯苓，甚者兼用猪苓，因二苓为气化之品，而小便由于气化也。兹小便不利，不用二苓者何？本论云：阳明病，汗出多而渴者，不可与猪苓汤，以汗多胃中燥，猪苓汤复利小便故也。斯知阳明病汗出多而渴者，不可用，则汗不出而渴者，津液先虚，更不可用明矣。此以推陈致新之茵陈，佐以屈曲下行之栀子，不用枳、朴以承气，与芒硝之峻利，则大黄但可以润胃燥，而大便之不遽行可知。故必一宿而腹始减，黄从小便去而不由大肠去，仲景立法神奇，匪夷所思耳。

　　卷八

　　删补名医方论（八）

　　小柴胡汤 治伤寒五六日，寒热往来，胸胁苦满，嘿嘿不欲饮食，心烦喜呕，口苦耳聋，脉弦数者，此是少阳经半表半里之证，宜此汤以和解之。

</div>
    <div class="pagination">
<a href="删补名医方论_page14.html">上一页</a><span>...</span><a href="删补名医方论_page10.html">10</a><a href="删补名医方论_page11.html">11</a><a href="删补名医方论_page12.html">12</a><a href="删补名医方论_page13.html">13</a><a href="删补名医方论_page14.html">14</a><span class="current-page">15</span><a href="删补名医方论_page16.html">16</a><a href="删补名医方论_page17.html">17</a><a href="删补名医方论_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
