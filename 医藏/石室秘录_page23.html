<!DOCTYPE html>
<html>
<head>
    <meta charset="UTF-8">
    <title>石室秘录 - 第 23 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石室秘录 - 第 23 页/共 31 页</h1>
    <div class="content">　　肢胀经年而不死者。必非水臌。水臌之症，不能越于两年，未有皮毛不流水而死者。今二三年不死，非水臌，乃气臌、血臌、食臌、虫臌也。但得小便利而胃口开者，俱可治。方用茯苓五两；人参一两，雷丸三钱，甘草二钱，萝卜子一两、白术五钱，大黄一两，附子一钱，水十碗，煎汤二碗。（〔批〕消臌至神汤。）早服一碗，必然腹内雷鸣，少顷必下恶物满桶，急拿出倾去，再换桶；即以第二碗继之，又大泻大下，至黄昏而止，淡淡米饮汤饮之，不再泻。然人弱极矣。方用人参一钱，茯苓五钱，薏仁一两，山药四钱，陈皮五分，白芥子一钱，水煎服。（〔批〕回春健脾丹。）一剂即愈。忌食盐者一月，犯则无生机矣。先须断明，然后用药治之。

　　痿症久不效者，阳明火烧尽肾水也。然能不死长存者何。盖肾水虽涸，而肺金终得胃气以生之，肺金有气，必下生肾水，肾虽干枯，终有露气，夜润肾经，常有生机，故存而不死也。方用麦冬半斤，熟地一斤，元参七两，五味子一两。水二十碗，煎六碗。（〔批〕起废神丹。）早晨服三碗，下午服二碗，半夜服二碗，一连二日，必能坐起。后改用熟地八两，元参三两，麦冬四两，北五味三钱，山茱萸四钱，牛膝一两。水十碗，煎二碗。（〔批〕壮体丹。）早晨一碗。晚服一碗，十日即能行步，一月即平复如旧矣。盖大滋其肺肾之水，则阳明之火不消而自消矣。

　　癫痫之症，亦累岁经年而未愈，乃痰入于心窍之间而不能出。喜食炭者，盖心火为痰所迷，不得发泄，炭乃火之余，与心火气味相投，病患食之，竟甘如饴也。方用人参一两，南星三钱，鬼箭三钱，半夏二钱，附子一钱，肉桂一钱，柴胡三钱，白芍三钱，菖蒲二钱，丹砂末二钱。（〔批〕启迷奇效汤。）

　　先将前药煎汤二碗，分作二服，将丹砂一半调入药中，与病患服之。彼不肯服，即以炭饴之，服了与汝炭吃，彼必欣然服之索炭也，不妨仍与之炭。第二服亦如前法，则彼不若前之欣然，当令人急灌之，不听，不妨打之以动其怒气，怒则肝木火起以生心，反能去痰矣，皆绝妙奇法，世人未见未闻者，吾救世心切，不觉尽传无隐。此皆远治之法，最宜熟记。

　　张公曰；中风之有胃气，则脾健可知。但脾胃俱有根源，何难用药。天师所用之药，又是健脾之品，使脾一旺，则气益旺可知。气旺则湿自难留。方中又全是去湿之药，湿去则痰消。又有消痰之品，痰消则寒自失。而又有补火之剂，所以奏功也。然非大剂煎饮，则一 土安能止汪洋之水，而重筑其堤岸哉。

　　臌胀之症，年久不死，原是可救，所以用下药以成功，非土郁之中固有水积，若果水症，早早死矣，安能三年之未死也。然而，虽非水症。而水必有壅阻之病。方中仍用茯苓为君，以雷丸、大黄为佐，不治水而仍治水，所以奏功如神也。

　　痿症久不死，虽是肺经之润，亦由肾经之有根也。倘肾水无根，纵肺金有夜气之生，从何处生起，吾见立槁而已矣。惟其有根，所以不死。故用大剂补肾之品，因之而病愈，亦因其有根可救而救之也。

　　癫痫之病，虽时尝食物，肠中有水谷之气，可以养生不死，亦其心之不死也。倘心早死，即无病之人，食谷亦亡。况有癫痫之症，吾见其早亡，不能待于今日。惟其中心不死，不过胃痰有碍，一时癫痫，其脾胃犹有生气也。故用人参以治心，加附子、菖蒲、肉桂温中以祛邪，加柴胡舒肝平木，加南星、鬼箭、半夏逐痰荡邪，加丹砂定魂镇魄，自然邪气少而正气多也。皆天师未言，而予发其奥妙如此。方则天师至神至奇，予不能赞一辞也。

　　华君曰：予无此之多，各有小异，不必尽言、只言异处可也。臌胀方不同，传余之方，乃用甘遂三钱，牵牛三钱，水三碗，煎半碗服之，则泻水一桶。泻极，用人参一钱，茯苓三钱，薏仁一两，山药五钱，芡实一两，陈皮五分，白芥子一钱，水煎服。（〔批〕健脾分水汤。）一剂即愈，亦忌盐一月。

　　痿症方亦不同。方用元参一两，熟地三两，麦冬四两，山茱萸一两，沙参三两，五味子五钱，水煎服。（〔批〕起痿神汤。）十日即可起床。予曾亲试之，神验。不知天师何故不传此方，而更传新方也。

　　想天道之薄而人身亦殊，用药更重也。

　　癫痫余未传方，然别有治癫之方，亦奇妙。方用柴胡五钱，白芍三两，人参一两，半夏三钱，白芥子五钱，南星三钱，用牛胆制过者。附子一钱，茯神三钱，菖蒲三钱，水十碗，煎二碗。（〔批〕天师曰：亦奇妙方也，二方相较，彼更奇于此。）先与一碗服之，必倦怠，急再灌一碗，必熟睡。有睡至一二日者，切不可惊醒，如死人一般，任其自醒。醒来病如失，即索饮食，说从前之病，不可即与饮食，饿半日，与之米粥汤，内加人参五分，陈皮五分，煎粥与之。再用人参三钱，白术一两，甘草一钱，茯苓五钱，陈皮五分，白芥子五钱，水煎与之，彼必欣然自服。（〔批〕加减六君子汤。）服后再睡，亦听其自醒，则永不再发。亦奇妙法也。

　　天师曰：此方未尝不佳妙。

　　卷五（书集）

　　近治法

　　论猝倒 心伤暴亡 腹痛欲死 中恶 中痰 心疼

　　天师曰：近治者，一时猝来之病而近治之也。如一时眼花猝倒，不省人事，一时心痛暴亡，一时腹痛，手足青而欲死者是也。此等之症如风雨骤至，如骏马奔驰，不可一时止遏，不可少缓，须臾以治之也。眼花猝倒，非中于恶，则中于痰。然中恶中痰，实可同治。盖正气之虚，而后可以中恶：中气之馁，而后可以痰迷，然则二症皆气虚之故。故补其气，而中气正气自回，或加以祛痰之品，逐邪之药，无有不奏功顷刻者。方用人参三钱，白术五钱，附子一钱，半夏一钱，南星一钱，陈皮一钱，白薇一钱，水煎服。（〔批〕消恶汤。）下喉即愈。此方妙在补气之药多于逐痰祛邪。中气健于中，邪气消于外，又何惧痰之不速化哉。

　　心痛暴亡，非寒即火。治火之法，止消二味。用炒栀子五钱，白芍五钱，煎汤服之。（〔批〕自焚急救汤。）下喉即愈。治寒之药，必须多加。方用人参三钱，白术五钱，肉桂一钱，附子一钱，甘草一钱，白芍三钱；熟地一两，山茱萸四钱，良姜一钱，水煎服，（〔批〕消冰散。）二方各有深意，前方因火盛而泻以肝木也，后方因大寒而补肾气也，多寡不同，而奏功之神则一耳。

　　腹痛之症，一时痛极，甚至手足皆青，救若少迟，必致立亡。此肾经直中寒邪也。法当急温命门之火，而佐热其心包之冷，使痛立除，而手足之青亦解。方用人参三钱，白术五钱，熟地五钱，附子一钱，肉桂一钱，吴茱萸五分，干姜五分，水煎服即愈。（〔批〕救疼至圣丹。）此方之妙，补火于真阴之中，祛寒于真阴之内，自然邪去而痛止，不致上犯心而中犯肝也。此近治之法，当于平日留心，不致临症急遽，误人性命也。

　　华君曰：余亦有传，但不同耳。中恶中痰方：人参三钱，茯苓五钱，天南星三钱，附子一钱，虚人多加人参至一两，水煎服即苏。（〔批〕解恶仙丹。）

　　心痛方：治有火者神效，贯仲三钱，白芍三钱，栀子三钱，甘草二钱，水煎服。（〔批〕止痛仙丹。）

　　一剂即止痛。

　　卷五（书集）

　　轻治法

　　论小柴胡汤

　　天师曰：轻者，病不重，不必重治，而用轻剂以治之也。如人咳嗽、头痛、眼目痛。口舌生疮，皆是小症，何必用重剂以补阳，用浓味以滋阴哉。法当用轻清之品，少少散之，无不立效，如小柴胡之方是也。然而小柴胡汤，世人不知轻重之法，予再酌定之，可永为式。方用柴胡一钱，黄芩一钱，半夏一钱，陈皮五分，甘草一钱，此小柴胡汤。予更加人参五分，茯苓二钱，更为奇妙。盖气足则邪易出，而汗易发。

　　世人见用人参，便觉失色，匪独医者不敢用、即病者亦不敢服。相沿而不可救药者，滔滔皆是，安得布告天下医人，详察其病源，而善用之也。此轻治之法，极宜究心。

　　张公曰：天师言小柴胡汤，治外感者也。予言治内伤者，补中益气汤是也。然补中益气汤，东垣立方之后，世人乱用，殊失重轻之法。予再酌定之，可传之千古不敝。柴胡一钱，升麻四分，黄 三钱，白术三钱，当归三钱；陈皮八分，甘草一钱，人参一钱，人气虚者多加，可至一两，看人之强弱分多寡耳。（〔批〕酌定补中益气汤。）若有痰，加半夏一钱；有热，加黄芩一钱；有寒，加桂枝一钱；头痛，加蔓荆子八分，或川芎一钱；两胁痛，加白芍三钱；少腹痛，亦加白芍三钱：有食，加麦芽二钱；伤肉食，加山楂二十粒；胸中痛，加枳壳五分，神曲五分。如此加用，自合病机。无如人不肯用此方以治内伤也，法最宜留心。大约右手寸口脉与关脉大于左手之脉者、急用此汤，无不神效。

　　（小柴胡本是半表半里少阳经药，内用参苓，以病在少阳，恐渐逼里，乘之于所胜也。故先扶胃气，使邪不入而已，入者亦得正旺而自退耳。李子永识。）

　　卷五（书集）

　　重治法

　　论大渴 大汗 大吐 大泻 阴阳脱

　　天师曰：重治者，病出非常，非轻淡可以奏功，或用之数两，或用半斤、一斤，而后可以获效。如大渴、大汗、大吐、大泻、阴阳脱之症，从前俱已罄谈，而方法亦尽，余可不言。然而尚未尽者，大渴之症，必用石膏，往往有一昼夜而用至斤许者。盖热之极，药不得不用之重，此时倘守定不可多与之言，反必杀之矣。第此等症，乃万人中一有之，不可执之以治凡有胃火之人也。

　　张公曰：大渴之症，用石膏以平胃火，无人不知矣，尚有未知其故者。胃火沸腾奔越，不啻如火之燎原，必得倾盆之雨，始能滂沛而息灭之。原取一时权宜之计，故可以临时用之，多能取效。必不可久用，久用则败亡也。

　　天师曰：大汗之症，必用参 ，往往有用参斤许者。然亦偶尔有之，不可拘执以治凡有汗亡阳之症。盖阳药不宜偏多，而阴药可以重用故耳。

　　张公曰：大汗势必用补气之药，以救亡阳之症。然而，过用补气之药，仍恐阳旺而阴消。服数剂补气之后，即宜改用补阴之品。况亡阳之后，阴血正枯，进以补水之药，正投其所好也。阴定则阳生，而阴阳无偏胜之弊矣。

　　天师曰：大吐之症，明是虚寒，亦有用参至数两者。然而吐不可一类同观。其势不急，不妨少用，可以徐加。倘寒未深，而吐不甚，亦以参数两加之，恐增饱满之症矣。

　　张公曰：大吐之症，虚寒居多，然亦有热而吐者。不可不讲。热吐者，必随痰而出，不若寒吐之纯是清水也。热吐不可用参，以二陈汤饮之得宜。若寒吐，必须加人参两许，而杂之辛热之品，始能止呕而定吐。第人参可以暂用，而不可日日服之。吐多则伤阴，暂服人参止吐则可，若日日服之。

　　必至阳有余而阴不足，胃中干燥，恐成闭结之症矣。所以，人参可暂而不可常也。

　　大泻之症，往往用止泻之药至数两者，亦一时权宜之计，而不可执之为经久之法。

　　大泻，涩之始能止泻。若过于酸收，则大肠细小矣，下不能出，又返而上。故止泻之药，止可一时用之，而不可经久用之也。

　　阴阳脱，亦有用参至数斤者。然脱有不同，有火盛而脱有水虚而脱。水虚者，用人参数斤，实为对药。倘肾中有火，作强而脱，止可用多数两，挽回于一时，而不可日日用参数斤，以夺命于后日也。盖重治之法，前已备言其功。兹更发明其弊，愿人斟酌善用之。

　　阴阳脱症，明是气虚之症，用参最宜，最可多服，即肾中有火，亦可用之。但脱后用参以救脱则可，救活之后，亦当急用熟地、山茱，大剂作汤饮之，使已脱之精重生，则未脱之气可长。否则，阳旺阴消，恐非善后之策，不特肾中有火者不宜久服人参也。倘能用熟地、山茱、北五味、麦冬之类于人参之中，又各各相宜，不必避忌人参之不宜用也。

　　华君曰：前已明言，然余尚有方并传，以为临症之鉴。大渴不止，方用石膏数两，知母三钱，糯米一撮，麦冬三两，人参亦数两，与石膏同用，半夏三钱，甘草一钱，竹叶百片，元参二两，水煎服。

　　大汗方：用人参四两，北五味三钱，麦冬三两，生地二两，水煎服。一剂即止汗。更有奇方，以救贫乏之人。黄 三两，当归二两，桑叶十四片，北五味三钱。麦冬二两，水煎服之。（〔批〕消汗至神丹）。一剂即止汗。

　　大吐方：人参一两，陈皮二钱，砂仁三粒。（〔批〕止呕仙丹。）此治有火之吐，倘寒甚而吐，加丁香二钱，干姜三钱，神效。更有肾火沸腾而吐，食入即出等症，用六味汤一料，煎汤二碗，服之即止吐。更有肾寒之极，今日饮食，至明日尽情吐出者，用六味汤一料，加附子一个。肉桂二两，煎汤二碗，服之即不吐。二方予亲试而验者也。

　　大泻方：用白术一两，茯苓一两，肉桂五分，泽泻三钱，猪苓三钱，一剂即止泻。更有肾经作泻，五更时痛下七八次者，亦用八味地黄汤一料，煎汤二碗与之。当日即减大半，二服愈，四服全愈。

　　阴阳脱无可说，大约必得人参以救之。天师之说，亦言其变也。

　　（吐症，张公旋复花汤最妙，宜补入。李子永识。）

　　卷五（书集）

</div>
    <div class="pagination">
<a href="石室秘录_page22.html">上一页</a><span>...</span><a href="石室秘录_page18.html">18</a><a href="石室秘录_page19.html">19</a><a href="石室秘录_page20.html">20</a><a href="石室秘录_page21.html">21</a><a href="石室秘录_page22.html">22</a><span class="current-page">23</span><a href="石室秘录_page24.html">24</a><a href="石室秘录_page25.html">25</a><a href="石室秘录_page26.html">26</a><a href="石室秘录_page27.html">27</a><a href="石室秘录_page28.html">28</a><span>...</span><a href="石室秘录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
