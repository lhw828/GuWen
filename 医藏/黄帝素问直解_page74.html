<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 74 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 74 页/共 159 页</h1>
    <div class="content">　　藏，如字，为使，皆去声。人身面南，左东右西。肝主春生之气，位居东方，故肝生于左。肺主秋收之气，位居西方，故肺藏于右。心为阳中之太阳，故心部于表。肾为阴中之少阴，故肾治于里。脾主为胃行其津液，以灌四旁，故脾为之使。胃为水谷之海，众物所聚，故胃为之市。

　　膈肓之上，中有父母。七节之旁，中有小心。从之有福，逆之有咎。

　　膈，胸膈也。肓，脐旁肓俞穴也。膈之上，肺也，天也。肓之上，脾也，地也。天为父、地为母，故膈肓之上，中有父母。七节之旁，乃自上而下，第七节之两旁，膈俞穴也，小，微细也。中有小心，言心气出于膈俞之穴，极微极细也。从，顺也。从之者，刺得其宜，顺其上父下母，以及心气之所出，则神转不回，故有福。逆之者，刺失其宜。逆其上父下母，以及心气之所出，乃回则不转，故有咎。

　　刺中心，一日死，其动为噫。

　　中，去声，下同。《诊要经终》论云：中心者环死。故刺失其宜，中伤心气，周时一日而死。《宣明五气篇》云，心为噫。故其动为噫。噫，心气虚也。

　　刺中肝，三日死，其动为语。

　　三，旧本讹五，今改。刺失其宜，中伤肝气，则三日死。三者，水之生数也。《宣明五气篇》云：肝为语。故其动为语。语，肝气虚也。

　　刺中肾，六日死，其动为嚏。

　　刺失其宜，中伤肾气，则六日死。六者，水之成数也，宣明五气篇云，肾为欠为嚏。嚏，肾气虚也。

　　刺中肺，五日死，其动为咳。

　　五，旧本讹三，今改。《诊要经终》论云：中肺者五日死。故刺失其宜，中伤肺气，则五日死。宣明五气篇云：肺为咳。故其动为咳。咳、肺气虚也。

　　刺中脾，十日死，其动为吞。

　　刺失其宜，中伤脾气，则十日死。十者、土之成数也。《宣明五气篇》云：脾为吞。故其动为吞。

　　吞，脾气虚也。

　　刺中胆，一日半死，其动为呕。

　　刺失其宜，中伤胆气，则一日半死。六节脏象论云：十一脏取决于胆。胆主生阳上升，今一日之间，生阳不升，复逾半日，生气并绝，故死，灵枢邪气脏腑论云：胆病者呕宿汁。故其动为呕。呕，胆气虚也。

　　刺跗上，中大脉，血出不止，死。

　　胃足阳明之脉，下足跗。其支者，别跗上，入足大趾，交于足太阴。刺跗上，刺胃脉也。中大脉，中伤大指之经脉也。中大脉而血出不止，则太阴之脉，不能循大指而上，故死。

　　刺面，中溜脉，不幸为盲。

　　溜脉，阴阳相过之脉也。盲目不明也。手少阴之脉系目系，手太阳之脉上 抵鼻，至目内 。刺面，中溜脉，刺面上目鼻之间，中伤阴阳相过之溜脉也。中伤溜脉，有不病者，今也目盲，则不幸矣，故曰不幸为盲。

　　刺头，中脑户、入脑，至死。

　　肾脉上额交巅，入络于脑。刺头，中脑产，刺头额之间，中伤脑户也。中伤脑户。邪入于脑，真阳不下，故玄死。

　　刺舌下，中胀太过，血出不止，为喑。

　　舌下，廉泉穴也。灵枢根结论云：少阴根于廉泉，结于廉泉，刺舌下，刺舌下之廉泉也。刺舌下而中伤经脉太过，血出不止，则少阴之气，不交于阳，故为喑。

　　刺足下，布络，中脉血不出为肿。

　　凡刺络脉，则宜出血。凡刺经脉，不宜出血。刺足下布络，言刺足下之病，当从络脉以布散。若布络而中其经脉，致血不出，则经脉有伤，故为肿。

　　刺 ，中大脉，令人仆，脱色。

　　，浮 穴也。刺浮 穴者，宜浅。若刺深而中伤大脉。大脉，足太阳，贯臀入 之脉也。中大脉，则太阳之气，不能为外，故令人仆，当仆之时，阳气不充，故脱色。

　　刺气街，中脉，血不出，为肿鼠仆。

　　气街，胫气之街。《灵枢·卫气》论云：气在胫者，止之于气街，与承山踝上以下。刺气街，中脉，刺胫中之气街，中伤足太阳阳明之经脉也，中伤其脉，致血不出，则为肿鼠仆者。伤阳明之脉，则肿在鼠鼷，伤太阳之脉，则肿在仆参也。

　　刺脊间，中髓，为伛。

　　刺要论云：刺骨无伤髓。刺脊间，中髓，刺脊骨而中伤其精髓也。脊髓内伤，则背屈肩随，故为伛。伛，伛偻也。

　　刺乳上，中乳房，为肿，根蚀。

　　乳上之穴，名曰乳中，内为乳房，下为乳根穴。刺乳上，中乳房，言刺乳中穴，而中伤其乳房也。中伤乳房，则为肿。其下乳根，则如月蚀。蚀，缺伤也。

　　刺缺盆，中内陷，气泄，令人喘咳逆。

　　刺之过深，则为内陷，下俱仿此。缺盆之穴，其缺如盆，若刺缺盆，刺之过深、中伤内陷，则肺气虚泄，且令人喘咳而气机内逆。

　　刺手鱼腹，内陷，为肿。

　　鱼腹在手大指下，如鱼之腹，手太阴、鱼际穴也。刺手鱼腹、中伤内陷，内陷伤径，故为肿。

　　无刺大醉，令人气乱；无刺大怒，令人气逆；无刺大劳人，无

　　刺新饱人、无刺大饥人，无刺大渴人，无刺大惊人。

　　不但身形有禁刺，而人亦有禁刺。酒性 悍，行皮肤，充络脉，故无刺大醉，刺之则令人之气乱，怒则乘戾，色不和，气不平、故无刺大怒，刺之则令人气逆。大劳之人，阳气外张，故无刺。新饱之人，谷气盛满，故无刺。大饥之人，经脉空虚，故无刺。大渴之人，津液燥竭，故无刺。大惊之人，气血未和，故无刺。凡此禁刺而刺之，则有害矣。

　　刺阴股，中大脉，血出不止，死。

　　厥阴之脉起于足大趾，循阴股而上，刺阴股，中伤大趾之径股，致血出不止，则厥阴之脉不能上行，故死。

　　刺客主人，内陷，中脉，为内漏，为聋。

　　客主人之穴，在耳前开口陷中。刺客主人，若刺之过深，则内陷中脉。中脉，中伤手足少阳所过之脉也。中脉伤脑，则为内漏。中脉伤耳，则为耳聋。

　　刺膝髌，出液，为跛。

　　膝髌，膝上筋骨交会处也。刺膝髌出液，则筋骨无以濡养，屈伸不利，故为跛。

　　刺臂太阴脉，出血多，立死。

　　臂太阴脉，手太阴肺脉也。肺主行营卫阴阳之气。刺臂太阴脉，若出血多，致血气不相交接，一息相离，穹壤分判，故立死。

　　刺足少阴脉，重虚出血，为舌难以言。

</div>
    <div class="pagination">
<a href="黄帝素问直解_page73.html">上一页</a><span>...</span><a href="黄帝素问直解_page69.html">69</a><a href="黄帝素问直解_page70.html">70</a><a href="黄帝素问直解_page71.html">71</a><a href="黄帝素问直解_page72.html">72</a><a href="黄帝素问直解_page73.html">73</a><span class="current-page">74</span><a href="黄帝素问直解_page75.html">75</a><a href="黄帝素问直解_page76.html">76</a><a href="黄帝素问直解_page77.html">77</a><a href="黄帝素问直解_page78.html">78</a><a href="黄帝素问直解_page79.html">79</a><span>...</span><a href="黄帝素问直解_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
