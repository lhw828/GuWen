<!DOCTYPE html>
<html>
<head>
    <meta charset="UTF-8">
    <title>医学纲目 - 第 236 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 236 页/共 379 页</h1>
    <div class="content">　　款气丸

　　治久嗽痰喘，肺气浮肿。

　　青皮陈皮槟榔木香杏仁茯苓郁李仁（去皮）川归广术马兜钤（炮）葶苈（各三钱）人参防己（各四钱）牵牛（头末，二两半）上为细末，姜汁面糊丸，如桐子大。每服二十丸，加至七十丸，食后姜汤送下。

　　〔罗〕

　　紫参散

　　治肺气虚，咳嗽喘急，胸膈痞痛，脚膝微肿。

　　人参（二钱半）蛤蚧（一对，酥炙）白牵牛（炒）甜葶苈（炒）木香苦葶苈（炒）槟榔（各五钱）上为末，用熟枣肉丸。每服四十丸，煎人参汤下，食后。

　　上下痰用槟榔、木香，佐牵牛、葶苈、郁李仁，久嗽面浮足肿者宜之。

　　孙兆视雷道矩病吐痰，顷间已及一升，喘咳不已，面色郁黯，精神不快。兆与服仲景葶苈大枣汤一服讫，已觉胸中快利，略无痰唾矣。

　　〔《本》〕治气喘咳嗽。

　　大黄葶苈（一两，净瓦上炒）上为末，炼蜜丸如桐子大。每服五七十丸，桑白皮汤下。

　　上下痰用葶苈为效极速，虚人忌用。

　　〔仲〕咳家其脉弦，为有水，十枣汤主之。有支饮家，咳烦，胸中痛，不卒死，至一百日，或一岁，宜十枣汤。

　　〔丹〕伯温年近四十，滋味浓，素患咳嗽有痰，与通神丸、神术丸和匀。食前生姜汤下五六十丸，后以津咽小胃丹十五丸，日服六服。

　　上十枣汤下痰，仲景法也，虚人审之。丹溪变十枣为小胃丹而少服，徐徐法也。

　　〔《脉》〕咳而时发热，脉卒弦者，非虚也，此为胸中寒实所致也，当吐之。咳家其脉弦，欲行吐药，当相人强弱而无热乃可吐之，其脉沉者不可发汗。

　　子和稀涎散三圣散仲景瓜蒂散（以上三方并见治法门。）上吐热痰法，轻者但用芎、茶、栀仁、萝卜子、姜汁入酸齑汁探吐之。

　　〔《局》〕碧霞丹（方见治法门。）〔《本》〕治远年近日哮嗽妙方。

　　砒面海螵蛸（各一钱）上三味为末，水调作饼子，慢火炙黄，再研令细。每服一字，用井花水调一大呷，空心服，良久吐出为度。

　　小兄加减与之。忌食毒物。

　　上吐寒痰法，丸用藜芦、瓜蒂吐不透者，用附尖神效。

　　〔子和〕常仲明病寒热往来，时咳一二声，面黄无力，懒思饮食，夜多寝汗，日渐瘦削。诸医作虚损治之，用二十四味烧肝散，鹿茸、牛膝补养二年，口中痰出，下部转虚。戴人断之曰：上实也。先以涌剂吐痰二三升，次以柴胡饮子降火益水，不月余复旧。此症何名？乃经中云二阳病也。二阳之病发心脾，不得隐曲，心受之则血不流，故女子不月，脾受之则味不化，故男子少精。此二症名异而实同，仲明之病，味不化也。驰口镇一男子年二十余岁，病劳嗽数年，其声欲出不出，戴人问曾服药否？其人曰：家贫未尝服药。戴人曰：年壮不妄服药可治。先以苦剂涌之，次服舟车、浚川丸大下之，又服重剂果瘥。一田夫病劳嗽，一涌一泄，已减大半，次服人参补肺汤，临卧更服槟榔丸以进食。

　　上吐下兼施以攻其痰也。

　　〔《本》〕治劳嗽。

　　青黛（三钱）辰砂雄黄白矾信（各一钱，生用）上并为末，淡豆豉一百粒，汤浸去壳，研如膏，入前五味，丸如桐子大。每服一丸，临卧冷茶清下。

　　治远年近日喘嗽。

　　蝉蜕（一两，去头足）五灵脂（生）砒（生）雄黄（生）杏仁（去皮尖。各五钱）轻粉（一两）淡豆豉（四十九粒）马兜铃（生一两）上研，除出轻粉另研，余为末，用生姜、葶苈自然汁合轻粉诸药为丸，如小弹大。每服一丸，临卧细嚼，生姜汤送下。

　　上用信劫痰例，盖为寒湿痰设也。

　　运气咳有二：一曰火。经云：少阳司天之政，初之气，候乃大温，其病气拂于上咳逆。二之气，火反郁，白埃四起，其病热郁于上咳逆。三之气，炎暑至，民病咳。终之气，风乃至，其病阳气不藏而咳是也。

　　二曰燥热。经云：少阴司天之政，水火寒热，持于气交，民病咳喘。三之气，大火行，寒气时至，民病咳喘，此上热下燥为咳喘也。终之气，燥令行，余火内格咳喘，此外燥包热在内喘咳也。

　　〔《本》〕治诸嗽久不瘥，

　　贝母汤

　　贝母（一两，去心，姜制）黄芩（半两）干姜（生，一两）五味子陈皮（各一两）桑白皮（半两）半夏柴胡桂心（各一两）木香甘草（各一分）上为粗末，每服五钱，水一盏半，加杏仁七个，去皮尖，生姜七片，煎去渣热服。有姓蒋者，其妻积年嗽，制此方授之，一服瘥，以治诸般嗽悉愈。

　　上方有寒有热，有收有散，诸嗽通用也。

　　〔《素》〕黄帝问曰：肺之令人咳何也？岐伯对曰：五脏六腑，皆令人咳，非独肺也。帝曰：愿闻其状？岐伯曰：皮毛者，肺之合也，皮毛先受邪气，邪气以从其合也。（此邪从外受之。王注云：邪谓寒气。）其寒饮食入胃，从肺脉上至于肺则肺寒。（寒邪从外受也。）肺寒则外内合邪因而客之，则为肺咳。（所谓肺先受邪也。）五脏各以其时受病，（王注云：时谓王月也。）非其时各传以与之。人与天地相参，故五脏各以治时（肝治春，心治夏，脾治长夏，肺治秋，肾治冬也。）感于寒则受病，微则为咳，甚则为泄为痛，乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。帝曰：何以异之？岐伯曰：肺咳之状，咳而喘息有音，甚则吐血。（取太渊穴也。）心咳之状，咳则心痛，喉仲介介如梗状，甚则咽肿喉痹。（取大陵穴也。）肝咳之状，咳则两胁下痛，甚则不可以转，转则两下满。（取太冲穴也。）脾咳之状，咳则右胁下痛阴阴引肩背，甚则不可以动，动则咳剧。（取太白穴也。）肾咳之状，咳则腰背相引而痛，甚则咳涎。（取太溪穴也。）帝曰：六腑之咳奈何？安所受病？岐伯曰：五脏之久咳，乃移于六腑，脾咳不已，则胃受之。胃咳之状，咳而呕，呕甚则长虫出。

　　（取三里穴也。）肝咳不已，则胆受之。胆咳之状，咳呕胆汁。（取阳陵泉穴也。）肺咳不已，则大肠受之，大肠咳状，咳而遗矢。（取巨虚上廉也。）心咳不已，则小肠受之，小肠咳状，咳而失气，气与咳俱失。（取巨虚下廉穴也。）肾咳不已，则膀胱受之，膀胱咳状，咳而遗溺。（取委中穴也。）久咳不已，则三焦受之，三焦咳状，咳而腹满，不欲食饮，此皆聚于胃，关于肺，使人多涕唾而面浮肿气逆也。（取支沟穴也。）帝曰：治之奈何？岐伯曰：治脏者治其俞，治腑者治其合，浮肿者治其经。（见咳论）〔丹〕治嗽。灸天突、肺俞二穴，泄火热，泻肺气。

　　〔《千》〕嗽。灸两乳下黑白际各百壮即瘥。又以蒲当乳头周匝围身，令前后正平，当脊骨下解中灸十壮，又以绳横量口中，折绳，从脊灸绳两头边，各八十壮，三报三日毕两边者是合度。

　　〔《玉》〕治咳嗽：身柱（三分，泻三吸。）至阳（三分，补三呼。）不已，再取后穴：肺（寸一分，沿皮向外一寸半，泻六吸。寒痰红痰，俱是虚补实泻。）又法：风门（一分，沿皮向外一寸半。）〔《心》〕咳嗽喘满，气急不食，容颜黧黑，鼻流清涕：风门（沿皮向外二寸半，补之。）巨阙（三寸三分，泻之。）太渊（五分，泻之。）期门（平之。）下脘（五分，泻之。）中（灸，七壮。）中脘（三寸，泻之）绝骨（三寸半，退热妙穴也。）支沟（透间使，两胁胀满妙穴也。）妇人咳嗽，寒热往来，风寒呕逆，劳疸中满喘急：风门（沿皮一寸半，治感冒风寒。）太渊（五分，治咳嗽。）中脘（三寸，治呕逆，使气往来为效。）绝骨曲池（各一寸半，治寒嗽血膈劳疸。）间使（透支沟，治中喘满上气。）〔《甲》〕咳逆上气，舌干胁痛，心烦肩寒，少气不足以息，腹胀喘，尺泽主之。咳干呕烦满，侠白主之。

　　咳上气，喘不得息，暴痹内逆，肝肺相搏，鼻口出血，身胀，逆息不得卧，天府主之。咳逆上气，喘不得息，呕吐，胸满不得饮食，输府主之。咳逆上气，涎出多吐，呼吸喘悸不得安，中主之。胸满咳喘不得息，呕吐烦满，不得饮食，神藏主之。咳逆上气，魄户及气舍主之。咳逆上气，噫嘻主之。胸胁满，不得俯仰，饮食不下，咳唾沫脓，周荣主之。咳而泄不欲食者，商丘主之。凄凄寒咳吐血，逆气，入心痛，手阴主之。咳而胸满，前谷主之。咳逆上气，吐沫，天容及行间主之。咳逆不止，三焦有水气，不能食，维道主之。咳，面赤热，支沟主之。咳逆上气，咽喉痈肿，呼吸短气，喘息不通，水突主之。（一作天突。）咳上气喘，暴喑不能言，及舌下挟缝青脉，颈有大气，喉痹，咽中干急不得息，喉中鸣，翕翕寒热，项痛肩痛胸痛，腹皮热，衄，气短鲠，心痛隐疹，头痛，面皮赤热，身肉尽不仁，天突主之。咳逆上气，喘不能言，华盖主之。

　　成无己云：咳者謦咳之咳，俗谓之嗽者是也。肺主气，形寒饮冷则伤之，使气上而不下，逆而不收，冲击膈咽，令喉中淫淫如痒，习习如梗，是令嗽。甚者续续不已，连连不息，坐卧不安，言语不竟，动引百脉，咳声闻四近矣。（謦，枯鼎切，咳声也。）〔《脉》〕肺痿，咳唾咽燥，欲饮水者自愈，自张口者短气也。

　　〔丹〕咳嗽肺胀壅遏，不得眠者，难治。

　　〔仲〕人嗽十年，其脉弱者可治，实大数者死。其脉虚者必苦冒，其人本有支饮在胸中故也，治属饮家。

　　上气面浮肿，肩息，其脉浮大不治。又加利尤甚。脉浮短者，其人肺伤，诸气微少，不过一年死，法当嗽也。

　　咳嗽羸瘦，脉形坚大者死。

　　咳而脱形，身热，脉小坚急以疾，是逆也，不过十五日死。（全文见诊。）〔《脉》〕上气脉数者死，谓其形损故也。咳嗽脉沉紧者死，浮直者生，浮软者生，小沉伏匿者死。

　　〔丹〕咳嗽口燥咽干有痰，不用半夏，用栝蒌、贝母；饮水者，不用栝蒌，恐泥膈不快。

　　卷之二十六肺大肠部咳嗽

　　干咳嗽

　　干咳嗽者，无痰有声是也。此症本于气涩，涩微者连咳十数声方有痰出，涩甚者虽咳十数声亦无痰出，是为干咳嗽也。

　　〔丹〕干咳嗽，极难治。此系火郁之症，乃痰郁其火邪在中，用苦桔梗以开之，下用补阴降火之剂，不已即成劳，倒仓法好。此不得志者有之，宜用补阴方四物汤加竹沥、炒柏之类。

</div>
    <div class="pagination">
<a href="医学纲目_page235.html">上一页</a><span>...</span><a href="医学纲目_page231.html">231</a><a href="医学纲目_page232.html">232</a><a href="医学纲目_page233.html">233</a><a href="医学纲目_page234.html">234</a><a href="医学纲目_page235.html">235</a><span class="current-page">236</span><a href="医学纲目_page237.html">237</a><a href="医学纲目_page238.html">238</a><a href="医学纲目_page239.html">239</a><a href="医学纲目_page240.html">240</a><a href="医学纲目_page241.html">241</a><span>...</span><a href="医学纲目_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
