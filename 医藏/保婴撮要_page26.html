<!DOCTYPE html>
<html>
<head>
    <meta charset="UTF-8">
    <title>保婴撮要 - 第 26 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保婴撮要 - 第 26 页/共 92 页</h1>
    <div class="content">　　
　　六君子汤
　　
　　加味逍遥散
　　
　　归脾丸
　　（五方见内钓）
　　人参平胃散
　　（方见夜啼）
　　平胃散
　　（方见胃气虚冷）
　　八味丸
　　（即六味丸加肉桂、五味子，方见肾脏）
　　牛黄清心丸
　　（方见急惊）
　　养胃丸
　　（方见疟症）
　　黄芩清肺散
　　（方见百 内嗽）
　　五淋散
　　（方见五淋）
　　滋肾丸
　　（方见发热）
　　补中益气汤
　　（方见虚羸）
　　六味丸
　　（方见肾脏）
　　金匮加减肾气丸
　　（方见腹胀）
　　卷六
　　黄疸
　　经曰：中央黄色，入通于脾，故黄胆者，脾之色也。夫人身之神，贵于藏而默用，见于外则内虚矣。其症皆因脾气有亏，运化失职，湿热留于肌肤，发而为疸。钱仲阳所谓身痛背疆，二便涩滞，遍身面目爪甲皆黄是也。小便褐色者难治。疗法宜固脾为先，如专用克伐宽中澹泄利水之药，则鲜有不至危者矣。若初生及百日半年之间，不因病而身黄者，胃热苔黄也。
　　腹大食上为脾疳，兼作渴饮冷者，用泻黄散。小便不利者，茵陈汤。病后发黄，肢体浮肿者，用白术散。清便自调，肢冷嗜卧者，益黄散。身淡黄白者，调中丸及补中益气汤加茵陈。
　　身热膈满，肌肤面目皆黄者，加减泻黄散。辨其所以：若闭目壮热，多哭不已，大小便赤涩，口中热气者，乃妊娠浓味贻毒之候也，母子并服生地黄汤，仍忌酒面五辛热物。设不自慎，误伤脾土，急则变为惊风吐泻，缓则肢体浮肿，小便不利，眼目障闭，多成疳疾矣。又有脾虚发黄者，当于脾胃中求之。
　　治验一小儿旬日内，先两目发黄，渐及遍身，用泻黄散一服而瘥。
　　一小儿生旬日，面目青黄，此胃热苔黄也，用泻黄散，乳调服，少许即愈。后复身黄吐舌，仍用前药而安。
　　一小儿因乳母食郁而致饱胀咽酸，遍身皆黄，余以越鞠丸治其母，泻黄散治其子并愈。
　　一小儿患前症，服五苓散、消食丸之类，其黄不退，作渴饮汤，腹膨少食，余谓胃气虚，津液少，故喜饮汤；脾气虚，故腹胀少食也，先用白术散渐愈，又用补中益气汤而痊。
　　一小儿饮食不调，腹胀身黄，小便金色，杂用自治之剂，作渴饮水，余谓胃气实热。先用泻黄散二剂，其渴顿止，用栀子柏皮汤，其黄亦退，用白术散而饮食进。
　　
　　茵陈汤
　　治阳明病，发热汗出者，此为热越不能发黄也。但头汗出至颈而还，小便不利，渴饮水浆，此瘀热在里而发黄也，或伤寒七八日，小便不通，腹微黄，身黄如橘色者。
　　茵陈蒿（嫩者一两） 大黄（三钱半） 栀子（大者三枚）上每服一钱，水煎服。
　　
　　犀角散
　　治黄胆，一身尽黄。
　　犀角（一两） 茵陈 葛根 升麻 龙胆草（酒炒） 甘草 生地黄（各半两） 寒水石（三钱）上每服三钱，水煎服。一方栝蒌根汁，和蜜服。
　　
　　小半夏汤
　　治黄胆，小便色不变，自利腹满而喘者，不可除热，热去必哕。
　　半夏（汤洗七次）上每服二三钱，姜三片，水煎服。
　　
　　消食丸
　　治胸膈气痞，乳食不消，身后黄者。（方见呕吐乳）
　　茵陈五苓散
　　即五苓散加茵陈。每服一钱，温水调下，日三服。
　　
　　导赤散
　　（二方见五淋）
　　越鞠丸
　　（方见天钓）
　　承气汤
　　
　　小柴胡汤
　　（二方见痉症）
　　调中丸
　　（即理中丸，方见冷泻）
　　平胃散
　　（方见脾胃虚冷）
　　使君子丸
　　（方见蛔虫）
　　益黄散
　　（方见脾脏）
　　地黄汤
　　（即济生地黄汤）
　　白术散
　　（方见积滞）
　　四味肥儿丸
　　（方见呕吐）
　　泻黄散
　　（方见脾脏）
　　卷六
　　呕吐乳
　　呕吐皆主脾胃，古人谓脾虚则呕，胃虚则吐是也。呕者有声无物，吐者有物无声也。盖乳哺过饱，则胃不能受而溢出，衔乳多食睡，则脾不能运而作泻，脾胃渐伤，疾病缠绵，甚至慢惊之患矣。若手足指热，喜饮热汤，或睡而露睛，皆胃气虚弱也，用异功散。若手足指热饮冷，或睡不露睛，属胃经实热也，用泻黄散。若作泻少食，或小便色赤，胃经虚热也，用七味白术散。大凡婴儿，在乳母尤当节饮食。若乳母停食，亦能致儿吐泻，故不可不慎也。
　　治验一小儿伤食呕吐，发热面赤，服消导清热之剂，饮食已消，热赤未退，余以为胃经虚热，用六君、升麻、柴胡，四剂而痊。
　　一小儿伤食呕吐，服克伐之药，呕中见血；用清热凉血，反大便下血，唇色白而或青。余谓脾土亏损，肝木所乘。令空心服补中益气汤，食远服异功散，使涎血各归其源，果愈。
　　一小儿吐酸乳食，用四君、吴萸、黄连、木香，补脾平肝而愈。后口中有酸水，仍用前药随愈。后吐苦水，而口亦苦，用龙胆汤，以清肝火；四君子汤，以补脾土而痊。
　　一小儿吐黄水，所食之物，悉皆甘味，用泻黄散，清其胃火而愈。后因停食，服克伐之药，口甘不食，形气殊弱，用补中益气汤，养其中气而痊。
　　一小儿伤食嗳腐，用平胃散一服，宿滞顿化。余云：不必多药，但节其饮食自愈。不信，别用克滞之药，更加吐泻，以致不救。
　　一小儿伤食，发热面赤，抽搐呕吐，气喘唾痰，此饮食伤脾，肺气虚弱所致，用六君子汤，炒黑黄连、山栀各二分，一剂顿愈。
　　
　　消乳丸
　　治呕吐消乳食，脉沉者，伤食不化也。
　　香附子（炒） 宿砂仁 陈皮（去白） 甘草（炙） 神曲（炒） 麦芽（炒。各等分）上为末，米糊丸，黍米大。每服二十丸，姜汤下。
　　又方：治百 内，呕吐乳奶，或大便青色，用少妇乳汁一盏，入丁香十粒、陈皮一钱，瓷器内煮数沸稍热，空心以绵球吮服。
　　
　　杨氏消食丸
　　治乳食过多，胃气不能消化。
　　宿砂 橘皮 三棱 蓬术 神曲（炒） 麦芽（炒。各半两） 香附（炒，一两）上为末，曲糊丸，麻子大，白汤送下，量儿加减。
　　
</div>
    <div class="pagination">
<a href="保婴撮要_page25.html">上一页</a><span>...</span><a href="保婴撮要_page21.html">21</a><a href="保婴撮要_page22.html">22</a><a href="保婴撮要_page23.html">23</a><a href="保婴撮要_page24.html">24</a><a href="保婴撮要_page25.html">25</a><span class="current-page">26</span><a href="保婴撮要_page27.html">27</a><a href="保婴撮要_page28.html">28</a><a href="保婴撮要_page29.html">29</a><a href="保婴撮要_page30.html">30</a><a href="保婴撮要_page31.html">31</a><span>...</span><a href="保婴撮要_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
