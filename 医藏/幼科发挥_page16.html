<!DOCTYPE html>
<html>
<head>
    <meta charset="UTF-8">
    <title>幼科发挥 - 第 16 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科发挥 - 第 16 页/共 26 页</h1>
    <div class="content">　　去积丁香脾积丸。调理脾胃胃苓丸。

　　治泻大法。不问寒热。先服理中丸。理中者。理中气也。治泄不利小便。非其治也。五主之。更不止。胃气下陷也。补中益气汤。清气上升则不泻矣。又不止者。此滑泻也。宜涩之。豆蔻丸主之。此祖傅之秘法也。

　　小儿泄泻。根据法治之不效者。脾胃已衰。不能转运药性以施变化。只以补脾为主。脾胃既健。药自效也。白术散主之。常与无间。此予先父之秘授也。

　　久泻不止。津液消耗。脾胃倒败。下之谷亡。必成慢惊。所谓脾虚则吐泻生风者是也。

　　补脾胃于将衰之先。宜用白术散补之。补之不效。宜用调元汤加建中汤急救。否则慢风已成。虽使仲阳复生。不可为也。（详见慢惊内。）小儿泄泻。大渴不止者。勿与汤水饮之。水入则愈加渴而病益甚。宜生脾胃之津液。白术散主之。

　　久泻不止。发热者。此津液不足。乃虚热也。勿投以凉药。反耗津液。宜白术散主之。如热更甚。黄连丸主之。

　　白术散

　　治小儿泄泻烦渴者。

　　四君子加木香 藿香（各等分） 葛根（加一倍） 上作大剂。水煎常服。以代汤水。

　　黄连丸

　　治久泻发热。此虚热也。

　　黄连 干蟾（炙各二钱） 木香（一钱） 使君子（一钱） 芦荟 夜明砂（各七分） 上为末。山药研粉。水糊丸。麻子大。米水下。

　　升麻除湿汤

　　治风湿作泻。自下而上者。引而竭之。如脾胃甚弱。不思饮食。肠鸣腹痛。泄泻无度。小便赤涩。四肢困倦。

　　升麻 柴胡 防风 神曲 泽泻 猪苓（各五分） 苍术（一钱） 陈皮 甘草（炙） 麦（各三分） 为末。水煎热服。

　　玉露散

　　治伤热泻黄。（方见前） 与五苓散合匀。名桂苓甘露饮。治热泻。此予心得之。

　　一儿有病。一日夜三五行。或泻或止。连年不愈。此脾泻也。胃苓丸加人参主之。

　　一儿无病。时值盛夏。医以天水散与之。谓其能解暑毒也。服后暴泻。医悔。用作理中连进三剂。泻变痢疾。日夜无度。脓血相杂。儿益困顿。皮燥无汗。发聚成穗。请予治之。

　　予曰。挟热而痢者。其肠必垢。泻久不止。则成疳泻。此儿初泻。本时行之病。非干天水散也。医当用天水散调五苓散服之可也。反以理中汤热剂投之。遂成挟热肠垢之病。皮燥发穗者。表有热甚也。下痢窘迫者。里有热甚也。表里俱热。津液亦衰。事急矣。因制一方。用黄连 干蟾（炙各一钱） 木香 青皮 白茯苓 当归身 诃子肉（各一钱五分）共为末。粟米粉作糊为丸。每服三十丸。炒陈米汤下。十日后满头出小疖。身上发痱如粟。热平痢止而愈。噫。此子非吾无生矣。

　　一儿病泻。大渴不止。医以五苓散玉露散皆不效。病益困。腮妍唇红。予见之曰。不可泄泻大渴者。水去谷少。津液不足故也。法当用白术散。补其津液可也。乃服五苓散玉露散渗利之剂。重亡津液。脾胃转虚。诀云。大渴不止。止而又渴者死。泄泻不止。精神好者死。父母不信。三日后。发搐而死。

　　壬子经魁万宾兰。石泉翁之伯子也。翁得子晚。始生宾兰。爱如珠玉。周岁得水泻。一十余行。翁善医。自作理中汤加诃子肉豆蔻与之。不效。乃急请予至。叙其用药不效。予曰。正理论云。理中者。理中气也。治泄不利小便。非其治也。遂用五苓散去桂加甘草。一服泻止。三日后遍身发出赤斑。石泉惧。予曰。无妨。活人书云。伤寒病下之太早。热气乘虚入胃发斑。今夏月热盛之时。泻久里虚。热气乘虚而入。且多服理中辛甘之剂。热留胃中。今发赤斑。热自里而出于表也。宜作化斑汤必易愈。翁曰。石膏性寒。非泻所宜。曰。有是病则投是药。在夏月白虎犹宜用也。一服而斑没热退。

　　本县大尹朱云阁。公子病泄。十日不止。众医或用理中五苓益元白术散等。皆不效。泻甚。公亟召余至。视其外侯。启曰。渴太甚当先止渴。公曰当先止泻。余曰。病本湿热。水谷不分。更饮水多。则湿伤脾胃。水积肠胃。所泻之水。乃所饮之水也。故当先止其渴。渴止泻亦止矣。公曰。当用何方。曰。白术散。尹曰。已服过多。余曰。用之不同也。尹曰。用之更有别法乎。余曰。本方在常与服之。此常字便是法也。盖白术散。乃治泻作渴之神方。此方有二法。人参白术茯苓甘草藿香木香六味各一钱。葛根倍二钱者。泄泻久不止。胃中津液下陷也。故葛根倍用之。以升胃中之津液。此一法也。今人不知倍用之法。与六味等分同。故效少也。儿病渴者。汤水不离。今人不知常服之法。以药常代汤饮之也。故所用之方虽是。所用之法不同。药剂少而汤水犹多。药少汤多。犹以一杯之水。救一车薪之火。水不胜火。如何有效。当作大剂煎汤以代汤水饮之。渴只饮本方。一切汤水禁之勿与。则胃气上升。津液自生。渴泻止矣。尹闻而是之。果一剂治矣。不问泄泻痢疾。并宜服此。多多益善。不唯泄泻可止。亦不至脾虚生风也。真神妙方也。谨详述之。公子脾胃素弱。常伤食。一医枳术丸。保和丸。其意常用枳术丸补脾。至伤食则服保和丸。不效。公以问予。予曰。此法固好。但专用枳术丸。则无消导之药。初不能制其饮食之伤。专服保和丸。则脾胃之虚。不能胜其消导。而反损中和之气。当立一方。七分补养。三分消导。则脾胃自强。不能再伤矣。公曰。甚善。汝作一方来看。余乃制用人参白术青皮陈皮甘草木香缩砂仁山药莲肉使君子神曲麦芽为末。荷叶煨饭捣烂为丸。米饮送下。名之曰养脾消食肥儿丸。服后精采顿异。饮食无伤。公益喜。录其方常久用之。亲书儒医二字。作匾赐之。

　　庠生胡逸泉。东郊翁之伯子也。周岁时得水泄。先请医甘大用。治之不效。复请予至。则肌肉消削。面色 白。时盛夏。凝汗不润。皮肤干燥。发竖。所下频并。略带后重。此气血俱虚也。按治法之。补中气。利小便。升举其阳。固涩其滑。次第调之。略无寸效。或曰。何如。予曰。术将穷矣。唯有一法未用耳。乃作疳泻治之。用人参白术白茯苓甘草陈皮山药当归莲肉砂仁诃子肉豆蔻黄连木香干蟾为末。神曲糊丸。煎四君子汤下。服未二日。肤润有微汗。再一日头上见出红疮。小便渐多。五日而泻止。后更以参苓白术散作丸服之。调理而安。

　　汪望峰长子城南。生一子。寄姊夫南河胡家养。南河尝语人曰。万老先生好小儿科。今作聪明。儿有病。可请张祖兄医之。乃先生亲传。予亦与人会药。不执方合宜而用。吾之活人多矣。试举其一二验者实之。城南一子病泻。十余日不止。一向是张用药。以胃苓丸一粒丹服之。皆无效。请予治之。望峰知其故。恐予不肯用心。取白金二两作利市。予叹曰。不在利市。只在信我也。我之治病。敢作聪明。皆先人之旧方。顾用之不同耳。盖治大病以重剂。治小病以轻剂。彼胃苓丸一粒丹。岂治此重病哉。乃取豆蔻丸五十。胃苓丸五十。陈仓米煎汤下。语南河云。只此一剂而止。不再下也。南河初不听。泄止大悟曰。良工不示人以朴信乎。

　　湖广右布政孙小姐。五月病泻。至七月犹未止。诸医治之皆不效。差人召余。余至见其。乃知津液不足也。不止其渴。泻亦不止。热亦不除也。公问余曰。数日可安。曰。三日止渴。五日止泻。十日热退。计十八日可安。公曰。病久矣。一月而安幸也。乃进白术散作大剂以代汤。须臾饮尽。予见其渴甚。再加制过天花粉二剂。其夜渴止。泻亦微止。次日又进一剂。渴泻俱止。三日热亦渐退。四日公又问余曰。小姐病未安柰何。余告曰。初来时曾许三日止渴。五日止泻。十日退热。今日来五日渴泻俱止。热亦渐退。耕当问农。织当问女。小姐贵体。余以身任之。唯足下宽量数日可也。公称谢。再用白术散减干葛加陈皮。调治半月而效。公大喜。给札付冠带儒医匾。白金一十两。此万历元年九月初四日也。本县大尹唐百峰行之。

　　卷之三：脾所生病

　　痢疾

　　痢不问赤白。皆从积治。湿热者。食积之所生也。痢初得之。其法宜下。积不去。

　　止也。如吐泄后痢者。其积已下。不可再下。复伤胃气。可下者。木香导滞丸主之。不可下。宜去积。保和丸主之。

　　陈皮（五钱） 枳壳（炒三钱） 黄连（姜汁炒五钱） 神曲 山楂肉 麦 （各三钱） 莱服子（炒三钱） 槟榔（三钱） 上为末。水糊丸。麻子大。白汤下。

　　木香导滞丸

　　枳实（炒） 浓朴（姜汁炒） 槟榔（各五钱） 黄连 黄芩 黄柏 大黄（各七钱半） 木香（二钱五分） 黑牵牛（半生半炒取头末二钱半） 上为末。酒糊丸。小豆大。白汤下。

　　祖训只用

　　香连丸。

　　黄连（一两。净锉，用吴茱萸半两。水拌湿同炒。去萸不用。） 木香（五钱） 石莲肉（一钱） 上为末。酒糊丸。麻子大。陈仓米煎汤下。此家传十三方也。

　　予教诸子。治痢只用保和丸香连丸同服。万无一失。

　　郧阳抚台都御史孙小姐。自五月病痢。至七月未愈。差荆襄承差取郧阳医官治之不效。差王加宜取予。予往。病亟矣。用人参白茯苓甘草当归白芍黄苓车前子陈皮各等分。炒干姜少许。煎服略差。五日大安。公晚饮间。问予云。诸医皆用木香黄连。今汝不用。所用皆非治痢之药。而效者何也。余曰。此乃河间黄芩芍药汤方也。所谓调其气则后重除。养其血而痢止之法也。台云。小女前年在湖广病泄。今年在此病痢。皆五六月间。幸遇汝之良医而安。然小女之遇汝。尔之遇我。非偶然。余叩首谢。

　　本县祝道士长子。七岁病痢。半年不愈。求予治之。予与一方。用人参白术茯苓甘草陈药黄 桔梗木香黄连诃子肉豆蔻车前子干姜炒泽泻神曲当归麦芽白芍为末。水面丸。米饮下。一月安。名和中丸。

　　一女十岁患痢。久不止。脉洪数。或曰。下痢脉宜小。今脉洪数恐难治。予曰无妨。玉曰。欲识童男并童女。决在寸关并尺里。自然紧数甚分明。都缘未散精华气。此童女脉宜如是。胃气当强。不久自愈。果数日痢渐止。

　　本县张大尹。有公子半岁。病赤白痢甚苦。用黄连一钱。木香五分。石莲肉五分。陈皮七分。干姜炒二分。为末。神曲丸。黍米大。陈米饮下。

　　痢疾渴者。七味白术散去干葛。加炒干姜黄连阿胶乌梅主之。

　　痢苦噤口者。宜参苓白术散加石菖蒲为末。陈仓米汤下。

　　痢疾脱肛者。只止其痢。痢止肛自不下矣。

　　泻后变痢后重者。胃气之下陷也。赤白者。肠垢之下溜也。水谷尽而肠胃败。故死。

　　痢后变泻。后重止者。湿热之气去也。赤白止者。陈腐之物尽也。肠胃通而水谷行。故凡下痢鲜血者。黑如屋漏水者。气促者。大孔如竹筒者。呕哕不食者。足趺肿者。身热脉大者。渴欲饮水者。只大渴者。面娇面青者。皆死证也。

　　初病痢者。腹中急痛。大便窘迫。小便赤涩。身热饮水。宜急下之。轻者三黄枳术丸。

　　木香槟榔丸。去其陈垢其痢自止。此时邪气未动。正气未伤。故宜下之。若喜补恶攻。使邪气日强。正气日弱。不下之则积热不除。下之则脾胃俱弱。酿成大病。医之过也。

　　初病泄泻。渐变痢者。此时宿垢已去。不可再下。如有腹痛里急后重之证。乃未尽之余邪也。宜去积止痢。去积保和去滞丸。止痢香连丸。痢久不止者。名休息痢。家传和中丸。

　　或问。赤痢为热。白痢为寒何如。曰。原病式论之详矣。痢下赤白。皆湿热也。赤者自来。小肠者心之腑。心属火故其色赤。白者自大肠来。大肠者肺之腑也。肺属金故其色白。

</div>
    <div class="pagination">
<a href="幼科发挥_page15.html">上一页</a><span>...</span><a href="幼科发挥_page11.html">11</a><a href="幼科发挥_page12.html">12</a><a href="幼科发挥_page13.html">13</a><a href="幼科发挥_page14.html">14</a><a href="幼科发挥_page15.html">15</a><span class="current-page">16</span><a href="幼科发挥_page17.html">17</a><a href="幼科发挥_page18.html">18</a><a href="幼科发挥_page19.html">19</a><a href="幼科发挥_page20.html">20</a><a href="幼科发挥_page21.html">21</a><span>...</span><a href="幼科发挥_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
