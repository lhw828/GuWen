<!DOCTYPE html>
<html>
<head>
    <meta charset="UTF-8">
    <title>医学纲目 - 第 190 页/共 379 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学纲目 - 第 190 页/共 379 页</h1>
    <div class="content">　　黄芩（二两）人参干姜（各三两）桂枝（一两）大枣（十二个）半夏（半两）上六味，以水七升，煮取三升，温分三服。

　　〔洁〕

　　水煮金花丸

　　治有痰而泄痢不止，甚则呕而欲吐，利下而不能食，由风痰羁绊脾胃之间。

　　半夏（一两，汤洗）天南星（一两，洗）天麻（半两）寒水石（烧存性，一两）雄黄（一钱半）白面（四两）上为末，滴水为丸，桐子大。每服百丸，先煎浆水沸，下药煮令浮为度，漉出，生姜汤下，食前。

　　卷之二十二脾胃部呕吐膈气总论

　　关格

　　关者，不得小便，格者，吐逆，上下俱病者也。

　　〔《难》〕邪在六腑，则阳脉不和，阳脉不和，则气留之，气留之则阳脉盛矣。邪在五脏，则阴脉不和，阴脉不和，则血留之，血留之则阴脉盛矣。阴气太盛，则阳气不得相营也，故曰格。（阴盛阳不得营，故寸口大三四倍于人迎。）阳气太盛，则阴气不得相营也，故曰关。（阳盛阴不得营，故人迎大三四倍于寸口。）阴阳俱盛，不得相营也，故曰关格。关格者，不得尽其命而死矣。（三十七难）〔洁〕关则不得小便，格则吐逆。关者，甚热之气；格者，甚寒之气。是关无出之由，故曰关也；格无入之理，故曰格也。寒在胸中，遏绝不入，热在下焦，填塞不便。

　　〔云〕阴阳易位，病名关格。胸膈上阳气常在，则热为主病。身半已下阴气常在，则寒为主。病寒反在胸中，舌上白胎，而水浆不下，故曰格，格则吐逆。热在丹田，小便不通，故曰关，关则不得小便。胸中有寒，以热药治之。丹田有热，以寒药治之。若胸中寒热兼有，以主客之法治之。治主当缓，治客当急。尺寸反者死，阴阳交者死，关格者不得尽其命而死矣。

　　〔丹〕必用吐，提其气之横格，不必在出痰也。有痰，以二陈汤吐之，吐中便有降。有中虚气不运者，补气药中升降之。

　　〔孙〕奉职赵令仪女，忽吐逆，大小便不通，烦乱，四肢渐冷，无脉。凡一日半，与大承气汤一剂。至夜半渐得大便通，脉渐和，翌日乃安。此关格之病，极为难治，垂死而活者，惟此一人耳。

　　〔孙〕治大小便不通，关格不利。烧皂角细研，粥饮下三钱，立通。

　　〔《外》〕关格胀满，大小便不通。独头蒜烧热去皮，纸裹纳下部，气立通。

　　〔仲〕寸口脉浮而大，浮为虚，大为实，在尺为关，在寸为格，关则不得小便，格则吐逆。

　　〔《脉》〕下微本大者，则为关格不通，不得尿。头无汗者可治，有汗者死。（成注云：下微谓脉沉之而微也，本大谓关后脉大也。）

　　卷之二十二脾胃部呕吐膈气总论

　　膈气

　　〔丹〕《局方》治气一门有曰：治一切气，冷气、滞气、逆气、上气，用安息香丸、丁沉丸、大沉香丸、苏子丸、匀气散、如神丸、集香丸、白沉香丸、煨姜丸、盐煎散、七气散、温白丸、生姜汤。其治呕吐膈噎也，用五膈丸、五膈宽中散、膈气散、酒症丸、草豆蔻丸、撞气丸、人参丁香散。其治吞酸也，用丁香煎丸、小理中丸。其治痰饮也，用倍术丸、消饮丸、温中化痰丸、五套丸。且于各方条下，或曰口苦失味、曰噫酸、曰舌涩、曰吐清水、曰痞满、曰气急、曰胁下急痛、曰五心中热，口烂生疮。皆是明言热症，何为悉用热药？夫周流于人之一身以为主者，气也。阳往则阴来，阴往则阳来，一升一降，无有穷已。苟内不伤于七情，外不感于六淫，其为气也，何病之有？今曰冷气、滞气、逆气、上气，皆是肺受火邪，气得炎上之化，有升无降，熏蒸清道，甚而至于上焦不纳，中焦不化，下焦不渗，展转变为呕、为吐、为膈、为噎、为痰、为饮、为反胃、为吞酸。夫治寒以热，治热以寒，此正治之法也。治热用热，治寒用寒，此反佐之法也。详味前方，既非正治，又非反佐，此愚之所以不能无疑也。谨按《原病式》曰：诸病呕吐酸，皆属于热；诸积饮痞满中膈，皆属于湿；诸气逆冲上呕涌，溢食不下，皆属于火；诸坚痞，腹满急痛，吐腥秽，皆属于寒，深契仲景之意。《金匮要略》曰：胸痹病，胸背痛，栝蒌薤白汤主之。胸痹，心痛彻背，背痛彻心，栝蒌薤白半夏汤主之。心下痞气，气结在胸，胁下上逆抢心者，枳实薤白栝蒌桂枝汤主之。呕而心下痞者，半夏泻心汤主之。干呕而利者，黄芩加半夏生姜汤主之。诸呕吐谷不得入者，小半夏汤主之。呕吐病在膈上者，猪苓汤主之。胃反呕吐者，半夏参蜜汤主之。食已即吐者，大黄甘草汤主之。胃反吐而渴者，茯苓泽泻汤主之。吐后欲饮者，文蛤汤主之。病似呕不呕，似哕不哕，心中无奈者，姜汁半夏汤主之。干呕手足冷者，陈皮汤主之。哕逆者，陈皮竹茹汤主之。干呕下痢者，黄芩汤主之。气冲上者，皂荚丸主之。上气脉浮者，浓朴麻黄汤主之。上气脉沉者，泽泻汤主之。火逆上气者，麦门冬汤主之。心下有痰饮，胸胁支满，目眩，茯苓桂术汤主之。短气有微饮，当从小便出之，宜茯苓桂术甘草汤主之；肾气丸亦主之。病者脉伏，其人欲自利，利者反快，虽利心下续坚满者，此为留饮欲去故也，甘遂半夏汤主之。病悬饮者，十枣汤主之。病溢饮者，当发其汗，宜大青龙汤；又宜小青龙汤主之。心下有支饮，其人苦冒眩，泽泻汤主之。支饮胸满者，浓朴大黄汤主之。支饮不得息，葶苈大枣泻肺汤主之。呕家本渴，今反不渴，心中有支饮故也，小半夏汤主之。卒呕吐，心下痞，膈间有水眩悸者，小半夏加茯苓汤主之。假令瘦人脐下有悸者，吐涎沫而头眩，此水也，五苓散主之。心胸有停痰宿水，自吐出水后，心胸间虚，气满不能食，消痰气令能食，茯苓饮主之。先渴后呕，为水停心下，此属饮家，半夏汤加茯苓主之。观其微意，可表者汗之；可下者利之；滞者导之；郁者扬之；热者清之；寒者温之；偏寒偏热者，反佐而行之；挟湿者，淡以渗之；挟虚者，补而养之。何尝例用辛香燥热之剂？以火济火，实实虚虚，咎将谁执？或曰：《脉诀》谓热则生风，冷生气，寒主收引。今冷气上冲矣，气逆矣，气滞矣，非冷而何？吾子引仲景之言而斥其非，然则诸气、诸饮、诸呕吐、反胃、吞酸等病，将无寒症耶？予曰：五脏各有火，五志激之，其火随起。若诸寒为病，必须身犯寒气，口食寒物，乃为病寒，非若诸火病自内作。所以气之病寒者，十无一二。或曰：其余痰气、呕吐、吞酸、噎膈、反胃，作热作火，论治于理可通。若病患自言冷气从下而上，非冷而何？予曰：上升之气，自肝而出；中挟相火，自下而出。其热为甚，自觉其冷，非真冷也。火极似水，积热之甚，阳亢阴微，故见此症。冷生气者，出高阳生之谬言也。若病果因于寒，当以去寒之剂治之，何至例用辛香燥热为方，不知权变，宁不误人。或曰气上升者，皆用黑锡丹、养正丹、养气丹等药，以为镇坠，然服之者随手得效，吾子以为热甚之病，亦将有误耶？予曰：相火之外，又有脏腑厥阳之火，五志之动，各有火起。相火者，此经所谓一水不胜二火之火。斯火也，出于天造。厥阳者，此经所谓一水不胜五火之火，出于人欲。二者之火相扇而动，气之升也，随火炎上，升而不降，孰能御之？令借丹剂之重坠而降之。气郁为湿痰，丹性热燥湿，痰被劫亦为暂开。

　　所以清快丹毒，积久偏助狂火，阴血愈耗，其升愈甚。俗人喜温，迷而不悟，被此祸者，滔滔皆是。或曰：丹药之重，欲降而升，然如之何则可？予曰：投以辛凉，行以辛温，制伏肝邪；治以咸寒，佐以甘温，收以苦甘，和以甘淡，补养阴血，阳自相附，阴阳比和，何升之有？先哲治法，其则不远，吾不赘及。或曰：诸气诸饮，与夫呕吐、吞酸、膈噎、反胃等症，《局方》未中肯綮，我知之矣。然则《要略》之方，果足用乎？抑犹有未发者乎？予曰：天地之气化无穷，人身之病亦变化无穷，仲景之书，载道者也。医之良者，引例推类，可谓无穷之用，借令略有加减修合，终难逾越矩度。夫气之初病也，其端甚微，或因些小饮食不谨；或外冒风雨寒暑；或内感七情；或食味过浓，偏助阳气，积成膈热；或资禀素实表密无汗；或性急易怒，阴火炎上，以致津液不行，清浊相干。气为之病，或痞或痛，或不思食，或噎噫腐气，或吞酸，或嘈杂，或膨满。不求本原，便认为寒，遽以辛香燥热之剂投之，数帖暂得快然，以为神方。仍前浓味不节，将理不谨，旧疾被劫暂舒，浊液易于攒聚，或半月，或一月，前病复作。如此延蔓，自气成积，自积成痰，此为痰、为饮、为吞酸之由也。良工未遇，谬药已行，痰挟污血，遂成窠囊，于是为痞、为痛、为呕、为噎膈、反胃之次第诸症隆起。饮食汤液，泥滞不行，渗道蹇涩，大便或秘或溏，下失传化，中焦愈停。医者不察，犹执为冷，翻思前药随手得快，至此宾主皆恨药欠燥热。俟久服，脾可以温，胃可以壮，以冀一旦豁然之效。不思胃为水谷之海，多血多气，气清和则能受。脾为消化之宫，气清和则能运。今得香热之药，偏助气血沸腾。其始也，胃液凝聚，无所容受；其久也，脾气耗散，传化渐迟。其有胃热易饥，急于得食，脾伤不磨，郁积成痛，医者犹曰虚而积寒，非寻常草木可疗，妄以乌、附助佐丹剂，专意服饵。积而久也，血液俱耗，胃脘干槁。其槁在上，近咽之下水饮可行，食物难入，间或可入，入亦不多，名之曰噎。其槁在下，与胃为近，食虽可入，难尽入胃，良久复出，名之曰膈，亦曰反胃。大便秘，小若羊屎，然名虽不同，病出一体。《要略》论饮有六：曰痰饮、悬饮、溢饮、支饮、留饮、伏饮。分别五脏诸证，治法至矣尽矣。第恨医者不善处治，病者不守禁忌，遂使药助病邪，展转深痼，去生渐远，深可哀悯。或曰：《千金》诸方，治膈噎反胃，未尝废姜、桂等剂，何吾子之多言也？予曰：气之郁滞，久留清道，非借香热不足以行。然悉有大黄、石膏、竹茹、芒硝、泽泻、前胡、朴硝、茯苓、黄芩、芦根、栝蒌等药为之佐使，其始则同，其终则异。病邪易伏，故易于安。或曰：胃脘干槁者，古方果可治乎？将他有要捷之法，或可补前人之未发者乎？予曰：古方用人参以补肺，御米以解毒，竹沥以清痰，干姜以养血，粟米以实胃，蜜水以润燥，姜以去秽，正是此意。张鸡峰亦曰：噎当是神思间病，惟内观自养，可以治之。此言深中病情，治法亦为近理。夫噎病主于血干，夫血者阴气也，阴主静，内外两静，则脏腑之火不起，而金水二气有养，阴血自生，肠胃津液传化合宜，何噎之有。

　　卷之二十二脾胃部呕吐膈气总论

　　翻胃

　　〔丹〕翻胃即膈噎，大约有四：血虚、气虚、有热、有痰。治必用童便、竹沥、韭汁、牛羊乳、姜汁。气虚，入四君子汤；血虚，入四物汤加童便；年少者，四物汤清胃脘血。血燥不润故便涩，年高者不治，治必用参术辈，关防气虚胃虚。一中年妇人患反胃，以四物汤加和白陈皮、留尖桃仁、生甘草、酒红花浓煎，入驴尿，以防其或生虫也，与数十帖而安。

　　台州一木匠，年二十七，勤于任务，而性巧慧，有一艾妻，且喜酒。病反胃者半载，其面白，其脉涩而不匀，重取则大而弱，大便八九日方通一次，粪皆燥结如羊屎，甚羸乏无力。予谓精血耗竭也。先与甘蔗汁煎六君子汤，加附子、大黄与之。伺大便稍润，令谢去任务，卧于牛家，取新温牛乳细饮之，每顿尽一杯，一昼夜可五六次，以渐而至七八次，其余菜果粥饭，皆不入口。半月而大便润，月余而安。然或口干，盖酒毒未解，间饮甘蔗汁少许，近两月而安矣。（六君子汤谓人参、茯苓、白术、枳壳、陈皮、半夏各等分，姜、枣煎也。）翻胃用韭汁二盏、牛乳一盏、生姜汁半盏，和匀温服，效。（别有方见前。）〔梅〕主反胃，朝食暮吐，旋旋吐者。以甘蔗汁七升，生姜汁一升，二味相和，分为三服。

　　〔丹〕杭州一男子，四十余岁，患反胃两月矣。口干而不喜饮食，有时不吐，或吐则食物里涎沫而出，吐后胸膈方快。其脉俱涩，重则弦大。盖其壮年多服金石房中之药所致。时正秋初尚热，遂令其多作竹沥煮罂粟米为粥，代粥饭与之，每啜一二口而止，却带温频频与之，自此不吐。至旬日稍凉，以流水作稀粥入少竹沥与之，时间以四物汤加陈皮益其血，月余而安。

　　〔《食》〕主脾胃气弱，食不消化，呕逆反胃，汤饮不下。粟米半升研粉，水和丸，如桐子大，煮令熟，点少盐，空心和汁吞下。

　　〔世〕治翻胃吞酸。饧糖查六两、生姜四两，研细和为饼，晒干。每用饼十两，入甘草一两为末，汤调下。陈彦正服得效。

　　阳蓄积病菀而阳气当隔，隔者当泻，不亟正治，粗乃败之。（全文见阴阳。）隔则闭绝，上下不通，则暴忧之病也。（通评虚实论）〔洁〕治中焦吐食，由食积与寒气相格，故吐而疼，宜服

　　紫沉丸

　　半夏曲（三钱）乌梅（去核，二钱）沉香（一钱）杏仁（去皮尖，一钱）砂仁（三钱）丁香（二钱）槟榔（二钱）木香（一钱）陈皮（五钱）白豆蔻（五分）白术（一钱）巴豆霜（五分）上细末，入巴豆霜令匀，醋糊为丸，如黍米大。每服五十丸，食后姜汤下，愈则止。小儿另丸。一法，反胃吐食，用橘皮一个浸少时，去白，裹生姜一块，面裹纸封，烧令熟，去外面，煎汤下紫沉丸一百丸，一日二服。后大便通，至不吐则止。此主寒积气。（《病机》有代赭石、肉果，无白术。）〔垣〕

　　浓朴丸

　　主翻胃吐逆，饮食噎塞，气上冲心，腹中诸疾。其药味即与万病紫菀丸同。

　　浓朴蜀椒（去目，微炒）川乌头（炮，去皮。各一两半）紫菀（去上苗）吴茱萸（汤洗）菖蒲柴胡（去苗）桔梗茯苓官桂皂角（去皮弦，炙）干姜（炮）人参（各二两）黄连（二两半）巴豆霜（半两）上为细末，入巴豆霜匀，炼蜜为剂，旋旋丸如桐子大。每服三丸，渐次加至五七丸，以利为度，生姜汤下，食后而卧。此药治效与《局方》温白丸同。及治处暑以后秋冬间下痢大效。春夏，加黄连二两。秋冬再加浓朴（二两）。如治风于春秋，所加黄连、浓朴外，更加菖蒲、茯苓各一两半。如治风痛不愈者，根据春秋加药外，更加人参、菖蒲、茯苓各一两半。如心之积，加菖蒲、白茯苓为辅。如肝之积，加柴胡、蜀椒为辅。如肺之积，加黄连、人参为辅。如脾之积，加茱萸、干姜为辅。秋冬久泻不止，加黄连、茯苓。

　　〔《保》〕反胃大便不通者，是肠胜胃也。服《局方》半硫丸三十丸。大府秘，用后药。

　　附子（五钱）巴豆（二个）砒（一豆许）上末极细，生姜糊丸，绿豆大。每服一丸，白汤下。

　　治下焦吐食，朝食暮吐，暮食朝吐，大便不通，宜

　　附子丸

　　附子（炮，五钱）砒（研，半钱）巴豆霜（一钱）上同研极细，溶黄蜡为丸，如桐子大。每服一二丸，冷水送下，利为度。利后更服紫菀丸，常服一丸，勿令再闭。

　　〔洁〕

　　白术木香散

　　治寒积气呕吐，腹中痛，是无积也。胃强而干呕，有声无物，脾强而吐，食持击强，是以腹中痛，当以此药和之。

　　木香（一钱）白术（半两）半夏曲（一两）槟榔（二钱）茯苓（五钱）甘草（四钱）丁香（一钱）上为细末。每服一二钱，浓煎芍药生姜汤调下。有积者，痛时手按之愈痛；无积者，按之不痛。

　　白术散

　　治胃中虚损及痰而吐者。

　　半夏曲（五分）白术木香甘草（各一两）槟榔（三钱半）茯苓上为细末。每服二钱，食前姜汤下。

　　〔罗〕

　　十膈气散

　　专治十般膈气。冷膈、风膈、气膈、伏膈、热膈、悲膈、水膈、食膈、喜膈，皆病源也。并因忧惊冷热不调，又乖将息，更于喜怒无时，贪嗜饮食，因而不化，积滞在膈上，肠鸣痰嗽。岁月渐深，心胸噎塞，渐至羸瘦，久若不除，必成恶候。

　　人参白茯苓官桂枳壳炙甘草神曲（炒）麦芽（炒）广术（炮）白术陈皮（去白）干姜（炮）京三棱（煨）诃黎勒（煨，去核，各一两）浓朴（姜制）槟榔木香（以上各五钱）上为极细末。每服一钱，盐汤点服。如觉脾胃不和，腹胀、心胸满闷，用水一盏，生姜七片，枣二枚，盐少许，同煎至八分，和渣热服，空心食前。

　　豆蔻散

</div>
    <div class="pagination">
<a href="医学纲目_page189.html">上一页</a><span>...</span><a href="医学纲目_page185.html">185</a><a href="医学纲目_page186.html">186</a><a href="医学纲目_page187.html">187</a><a href="医学纲目_page188.html">188</a><a href="医学纲目_page189.html">189</a><span class="current-page">190</span><a href="医学纲目_page191.html">191</a><a href="医学纲目_page192.html">192</a><a href="医学纲目_page193.html">193</a><a href="医学纲目_page194.html">194</a><a href="医学纲目_page195.html">195</a><span>...</span><a href="医学纲目_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
