<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 28 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 28 页/共 33 页
  </h1>
  <div class="content">
   风痹
　　痹者，风寒湿三气杂至，合而成痹，其状肌肉顽浓或疼痛，由人体虚，腠理开，故受风邪也。病在阳曰风，在阴曰痹，阴阳俱病曰风痹。（《病源》）（按：又有风痹手足不随候，大抵与风湿痹相似。）夫风顽麻者，由荣气虚，卫气实，风寒入于肌肉之间，使血气不能流通，其状，搔之皮肤下似隔衣是也。诊其寸口脉缓，则皮肤不仁，脉数者生，牢急者死。（《圣惠》）
　　血痹
　　血痹者，由体虚邪入于阴经故也。血为阴，邪入于血而痹，故为血痹也。其状，形体如被微风所吹。此由忧乐之人，骨弱肌肤盛，因疲劳汗出，卧不时动摇，肤腠开，为风邪所侵也。（《病源论》）《寿夭刚柔篇》云。病在阳者名曰风，病在阴者名曰痹，阴阳俱病名曰风痹。风痹云者，以阳邪而入于阴之谓也。故虽驱散风邪，又必兼以行血之剂。又有血痹者，以血虚而风中之，亦阳邪入阴之所致也。盖即风痹之症，而自风言之则为风痹，就血言之则为血痹矣。若其他风病而未入于阴者，则固不得谓之痹症矣。（《金匮翼》）（按：经于血痹条，既云如风痹状，则其自有别明矣。先君子曰：据《巢源》，风痹乃顽麻疼痛兼有，而血痹则唯顽麻而无疼痛，岂可混同乎，盖尤氏说欠当，姑存之。）
　　支饮为痹
　　（湿痰死血）外有支饮，亦令人痹。（《济生》）（按：原有茯苓汤，治支饮，手足麻痹，多睡眩冒。其方系二陈加枳、桔。）手足麻者，属气虚。手足木者，有湿痰死血。十指麻木，是胃中有湿痰死血。（《丹溪》）
　　抑郁成痹
　　有一种别无外感，亦无内伤，只因情志抑郁而成痹者，余治疗数人皆得奇效，此书中所未载也。（《百问》）
　　痹痿之别
　　痹痿厥三证，皆起于元精之内虚，而成于风湿寒热之外袭。自肌肉入而伤之浅者，则为痹痿。风湿挟寒而袭者，则结滞而为痹，其证多痛，甚者或顽而无知，治之当以燥湿及辛热发散之药。风湿挟热而袭者，则浸灌蒸郁而为痿，其证不痛，但筋骨不用，甚者亦顽而无知，治之亦当以燥湿及酸寒收引之药。世医不知其真，乃谓痹为外感，痿为内伤，误矣。（《医学管见》）痿与痹二症天渊不同，痿本虚症，有补无泻，虽久痿于床褥，其形色绝无病状，惟有软弱无力，起居日废，行步艰难，并未有痛楚者也。若痹症为不足中之有余，有余者因风寒湿三气合而为痹，有泻无补，形神色脉皆枯，必为麻木疼痛，行动艰难者也。故痹病在表，本风寒湿之外感，受病在经络血脉之中，气血闭涩之故。痿症在里，属精神气血不足，受病在五脏六腑之中，由不能充周之故，所以治法亦别也。（《百问》）痿痹相似而不同，痹为外感，痿属内伤；痹虽有内伤而外感多，痿非无外感而内伤甚。（《素问释义》）
　　腹皮麻痹
　　如腹皮麻顽也，凡人夏月洗浴后，往往露腹当风，其腠理开，邪因入皮毛，适与卫气相值，因搏击而为麻顽不仁，宜多煮葱白食之自愈。（《尊生书》）（按：《本草纲目》引《危氏方》云：腹皮麻痹不仁者，多煮葱白吃之自愈。盖此所本。）
　　恶证
　　其卧床不能行动，久泻不食者，难治。（《心统》）着痹不移，肉破，身热脉涩者，不治。（《医通》）
　　治例
　　痹证之风胜者，治当从散，宜败毒散、乌药顺气散之类主之。若以风胜而兼微火者，宜大秦艽汤或九味羌活汤之类主之。痹证之寒胜者，但察其表里俱无热证，即当从温治之，宜五积散或小续命汤、甘草附子汤之类主之。若寒甚气虚者，宜《三因》附子汤之类主之。痹证之湿胜者，其体必重，或多寒，或多痰，或多汗，皆脾弱阴寒证也。若羌活胜湿汤，乃兼风散湿之剂也；五积散，乃温经散湿之剂也；真武汤，乃温中除湿之剂也；《三因》附子汤，乃补脾燥湿之剂也，调气平胃散（系平胃散对匀气散），乃行气行湿之剂也；五苓散，乃利水导湿之剂也；二陈汤、六君子汤，乃化痰去湿之剂也。大抵治湿者欲其燥，欲燥者宜从暖，盖脾土喜燥而恶湿，喜暖而恶寒，故温脾即所以治湿也。然又有湿热之为病者，必见内热之证，滑数之脉，方可治以清凉，宜二妙散（用黄柏、苍术）及加味二妙丸（上方加归尾、牛膝、萆、防己、龟板）、当归拈痛汤（见香港脚）之类主之。其有热甚者，如抽薪饮（用苓、柏、斛、栀、木通、泽泻、枳壳、甘草）之类亦可暂用，先清其火而后调其气血。（《景岳》）痹症之实者，宜五积散。黄五物汤，为痹症属虚者之总方。（《时方妙用》）麻木，脉微弱，或弦大无力，病久体羸者，属气虚，补中益气汤加熟附子一片，夏月对生脉散或清燥汤。（《医通》）（按：《中暑》门，人参益气汤，宜并考。）痹，忌下、收敛、酸寒、苦寒、咸寒，宜辛散、行气、燥湿、甘温、淡渗。（《本草经疏》）
　　治分四端
　　若邪在肌肉之时，或针、或汗、或灸俱易成功，不然，至人筋骨之际，必不易治，患者医者两宜致意焉。虽然，又有气虚不能导血荣养筋脉而作麻木者，有因血虚无以荣养肌肉，以致经隧涩涩而作麻木者，又不可专执汗、灸、针三法，当要分辨气虚、血虚、痰饮、瘀血而疗。（《原理》）
　　汗下不可滥施
　　凡治痹证，不明其理，以风门诸通套药施之者，医之罪也。痹证非不有风，然风入在阴分，与寒湿互结，扰乱其血脉，致身中之阳不通于阴，故致痹也。古方多有用麻黄、白芷者，以麻黄能通阳气，白芷能行营卫，然已入在四物、四君子等药之内，非颛发表明矣。至于攻里之法，则从无有用之者，以攻里之药皆属苦寒，用之则阳愈不通，其痹转入诸府，而成死证者多矣，可无明辨而深戒欤。（《法律》）
　　乌附之用
　　风痹之证，大抵因虚者多，因寒者多。惟血气不充，故风寒得以入之，惟阴邪留滞，故经脉为之不利，此痛痹之大端也。惟三气饮及大防风汤之类方能奏效，凡治痹之法，惟此为最。（景岳）凡坐卧及倚靠之久而致经络气血不通，即麻而木，可见其郁滞也。凡麻木多属四肢及手足之指者，此则四末气血充荣不到，故多麻木也。丹溪谓此当用附子行经，则此意也。（《医统》）乌附辛热，最能耗液者也。夫既津液不足而为麻，俗方反用乌附而愈者，得非生津养液之药为主，而用此为佐，以导其气之滞欤。若曰独以乌附治之，决无可愈之理。（《统旨》）
　　治不宜燥热
　　（吐痰）凡病痹之人，其脉沉涩。今人论方者，见诸痹证，遽作香港脚治之，岂知《内经》中本无香港脚之说云云。奈何治此者，不问经络，不分脏腑，不辨表里，便作干湿香港脚，乌之附之，乳之没之，种种燥热攻之，中脘灸之，脐下烧之，三里火之，蒸之熨之，汤之炕之，以至便旋涩滞，前后俱闷，虚燥转甚，肌肤日削，食饮不入，邪气内侵，虽遇扁华，亦难措手。若此者何哉？胸膈间有寒痰不去故也。痹病本不死，死者医之误也。虽亦用蒸之法，必先涌去其寒痰，然后诸法皆效。（《事亲》）
　　治勿怠慢
　　大抵痹生于虚，为病多重痛沉着，不易得去，须制对症药，日夜饮之，虽留连不愈，能守病禁，不令入脏，庶几可扶持也。昔钱仲阳为宋之一代明医，自患痛痹，取茯苓之大如斗者，以法啖之，能移于手足，为之偏废，不能尽去，可见其为治之难矣。（《保命歌括》）
　　温经和血诸方
　　附子汤，治风湿寒痹，骨节疼痛，皮肤不仁，肌肉重着，四肢缓纵。附子（生去皮脐）白芍药桂心甘草白茯苓人参（各三分）白术（一两）上为锉散，每服四钱，水三盏，煎七分，去滓食前服。（《三因》）（按：此本出《千金•历节》中，有干姜。《三因》名附子八物汤，宜参彼门。）治五种痹，腿并臂间发作不定，此脾胃虚，卫气不温分肉，为风寒湿所着，芎附散。小川芎附子（炮去皮脐）黄（蜜炙）白术防风（去钗股）当归（洗去芦薄切焙干）熟干地黄（酒洒九蒸九曝焙秤）桂心（不见火）柴胡（去苗洗净）甘草（炙，各等分）上为粗末，每服四钱，水一盏半，生姜三片，枣一个，同煎至七分去滓，食前日三服。常服不生壅热，兼消积冷。（《本事》）小防风汤，治手足麻木不仁。防风（去芦并枝者）秦艽（去苗并土）羌活附子（炮去皮脐各一两）上为粗末，每服三大钱，水一盏半，姜钱三片，煎至七分去滓，入生地黄汁两合，再煎数沸服，空心食前。（《叶氏》）五补丸，凡妇人遍身麻痹，谓之不仁，皆因血风，血虚受风湿所致。黄（一两）人参（半两）附子（一个）当归（三钱）白芍（五钱）上为细末，炼蜜为丸，祛风散下。（《仙传济阴方》）（按：祛风散难用，盖此方水煎为佳。）理中汤，治寒湿痹，加附子、天麻四分之一。（《得效》）三气饮，治血气亏损，风寒湿三气乘虚内侵筋骨，历节痹痛之极，及痢后鹤膝风痛等证。当归枸杞杜仲（各二钱）熟地（三钱或五钱）牛膝茯苓芍药（酒炒）肉桂（各一钱）北细辛（或代以独活）白芷炙甘草（各一钱）附子（随宜一二钱）水二钟，加生姜三片，煎服。如气虚者，加人参、白术随宜。风寒胜者，加麻黄一、二钱。此饮亦可浸酒，大约每药一斤，可用烧酒六七升，浸十余日，徐徐服之。（《景岳》）三痹汤，治血气凝滞，手足拘挛，风痹气痹等疾皆疗。川续断杜仲（去皮切姜汁炒）防风桂心细辛人参白茯苓当归白芍药甘草（各一两）秦艽生地黄川芎川独活（各半两）黄川牛膝（各一两）上咀为末，每服五钱，水二盏，姜三片，枣一枚，煎至一盏，去滓热服，无时候，但腹稍空服。有人病左臂不随，后已痊平，而手指不便无力，试诸药不验，服此药才半即安。（《妇人良方》）（按：此方即独活寄生汤，不用寄生，用续断，加黄者，寄生汤见《腰痛》。）《心统》独活寄生汤，治风湿流于手足，麻木疼痛。《医通》改定三痹汤，于本方去续断、杜仲、秦艽、地黄、独活、牛膝，加白术、防己、乌头（炮）。蠲痹汤，治风湿相搏，身体烦疼，项臂痛重，举动艰难，及手足冷痹，腰腿沉重，筋脉无力。当归（去土酒浸一宿）羌活（去芦头）姜黄赤芍药黄（蜜炙）防风（去芦头以上六味各一两半）甘草（半两炙）上件咀，每服半两，水二盏，生姜五片，同煎至一盏，去滓温服，不拘时候。（《杨氏》）（互见《臂痛》舒经汤下）《魏氏》蠲痹汤，治气弱当风饮啜，风邪客于外，饮湿停于内，风湿内外相搏，体倦舌麻，甚则恶风多汗，头目昏眩，遍身不仁（合肥陶大渊传），于本方加白术、附子、薏苡仁。《济生》于本方去防风。
　　驱表初方
　　治行痹，行走无定，防风汤方。防风（去叉）甘草（炙锉各一两）黄芩当归（切焙）赤茯苓（去黑皮各一两）秦艽（去苗土）葛根（锉各三分）桂（去粗皮）杏仁（汤去皮尖双仁炒各一两）麻黄（去根节煎掠去沫焙半两）上一十味粗捣筛，每服五钱，酒一盏，水一盏，枣三枚掰破，生姜五片，同煎至一盏，去滓温服，日二夜一。（《圣济》）《济生》防风汤，治血痹皮肤不仁，于本方去葛根、麻黄，加独活、芍药。治风湿痹留着不去，四肢麻拘挛浮肿，茯苓汤方。赤茯苓（去黑皮）桑根白皮（各二两）防己官桂（去粗皮）芎（各一两半）甘草（三两）芍药当归（切焙）麻黄（去根节先煮掠去沫焙干各一两半）上九味粗捣筛，每服六钱匕，以水二盏，枣三枚掰破同煎，去滓温服，空心临卧。如欲出汗，服药了以生姜热粥投之，汗出慎外风。（《圣济》）《宣明》茯苓川芎汤，治着痹、以防风代防己。治热痹，升麻汤方。升麻（三两）茯神（去木）人参防风（去叉）犀角（镑）羚羊角（镑）羌活（去芦头以上各二两）官桂（去粗皮半两）上八味粗捣筛，每服四钱匕，水一盏半，生姜一块拍碎，竹沥少许，同煎至一盏，去滓温服，不拘时候。（《圣济》）五积散，寻常被风寒湿气交互为病，颈项强直，或半身偏疼，或复麻痹，但服此药，加麝香末少许煎服。（《易简》）薏苡仁汤，治寒湿痹痛。当归（一两）芍药（炒一两）薏苡仁（一两）麻黄（一两）肉桂（一两）甘草（炙一两）苍术（米泔浸炒一两）上锉，每服七钱，生姜三片煎服。自汗，减麻黄。热，减桂。（《指掌》）盐贾叶作舟，遍体疼痛，尻髀皆肿，足挛膝急。余曰：此寒伤荣血，筋脉为之引急，《内经》所谓痛痹也。用乌药顺气散，七剂而减。更加白术、桂枝，一月而愈。（《必读》）
　　疏气方
　　开结舒经汤，治七情六郁，气滞经络，手足麻痹。紫苏（八分）陈皮（八分）香附（醋炒八分）台乌（八分）川芎（八分）苍术（米泔浸三日锉碎炒八分）羌活（八分）南星（八分制）半夏（八分制）当归（八分）桂枝（四分）甘草（四分）上锉，生姜三片，水煎，入竹沥、姜汁各半盏服。（《医鉴》）
　　针法
　　陕帅郭巨济，偏枯，二指着痹，足不能伸，迎先师治之。以长针刺委中，至深骨而不知痛，出血一二升，其色如墨，又且缪刺之。如是者六七次，服药三月，病良愈。（《纲目》引垣）（出典当考。按：《寿夭刚柔篇》曰：久痹不去身者，视其血络，尽出其血。盖东垣所本也。）
　　身体类
　　〔附〕舌麻
　　增损建中汤，治上膈壅盛，口燥咽干，舌上麻木，不知甜苦，意思不喜饮食，宜服此药。（许尧臣方）绵黄（二两以京墨炙）肉桂（半两）粉草（一两）鬼眼京南白芍药（三两）五味子（五两）五加皮（三两）干葛（三两）乌梅（一两去核）上为粗末和匀，每服三大钱，水一盏半，煎至一中盏，去滓服，不拘时候，一日可三服。（《叶氏》）一妇人体肥气郁，舌麻眩晕，手足麻气塞，有痰便结，凉膈散加南星、香附、台芎、开之。（《丹溪》）有舌无故常自痹者，不可作风治，由心血不足，用理中汤加熟附半钱，当归一钱半。（《要诀》）（按：《统旨》作理中汤合四物汤服之。）顺气豁痰汤，治舌痹或麻，此因痰气滞于心胞络也。半夏（用姜皂角煮一钱半）茯苓橘红贝母栝蒌仁（去油）黄连桔梗枳壳（麸炒各一钱）香附（童便浸）甘草（四分）水二钟，姜三片，煎八分，食远服。血虚舌麻者，四物汤加黄连。（《统旨》）《赤水》止麻消痰饮，治口舌麻木，延及口角头面者。于豁痰汤去半夏、香附，加黄芩、南星（用白矾、皂角、生姜同煮透）、天麻、细辛，水煎，入姜汁一匙，竹沥三、四匙，食远服。（《寿世》去贝母，加半夏。）
　　身体类
　　痿
　　痿证，唐宋诸家少见其方说，明以来则概雷同子和、震亨等，故此编所采不过数页，览者勿以漏略为疑。
　　名义
　　痿谓痿弱，无力以运动。（《素问次注》）
　　诊法
　　尺脉虚弱，缓涩而紧，病为足痛，或者痿病。（《崔氏脉诀》）痿病肺虚，脉多微缓，或涩或紧，或细或濡。（《四言举要》）
　　源候总说
　　夫人身之有皮毛、血脉、筋膜、肌肉、骨髓以成形，内则有肝、心、脾、肺、肾以主之。若随情妄用，喜怒不节，劳佚兼并，致内藏精血虚耗，荣卫失度，发为寒热，使皮血筋骨肌肉痿弱，无力以运动，故致痿。状与柔风脚弱皆相类，以脉证并所因别之，不可混滥。柔风香港脚皆外所因，痿则属内，藏气不足之所为也，审之。（《三因》）
　　病由肺热
　　大抵肺主气，气为阳，阳主轻清而升，故肺居上部。病则其气满奔迫，不能上升，至于手足痿弱，不能收持。由肺金本燥，燥之为病，血液衰少，不能营养百骸故也。经曰：手指得血而能摄，掌得血而能握，足得血而能步。故秋金旺则雾气蒙郁而草木萎落，病之象也，痿犹萎也。（《原病式》）痿之为状，两足痿弱，不能行用。由肾水不能生心火，心火上烁肺金，肺金受火制，六叶皆焦，皮毛虚弱，急而薄着，则生痿。者，足不能伸而行也。大抵痿之为病，皆因客热而成，好欲贪色，强力过极，渐成痿疾。故痿属肺，脉痿属心，筋痿属肝，肉痿属脾，骨痿属肾。总由肺受火热叶焦之故，相传于四脏，痿病成矣，直断曰痿病无寒。故病痿之人，其脉浮而大。（《事亲》）肺金体燥而居上，主气，畏火者也。脾土性湿而居中，主四肢，畏木者也。火性炎上，若嗜欲无节，则水失所养，火寡于畏而侮所胜，肺得火邪而热矣。木性刚急，肺受热则金失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用，而诸痿之病作。（《局方发挥》）痿者，形气惟悴，手足不举是也。由中气不足，土不滋金，金不生水，水不制火，故肺叶焦枯，肾失生气，以致五神失位，水干火炙，血涸气燥，使宗筋不润，筋脉骨肉血气皆痿矣。（《心统》）
　　病由湿热
　　（大筋短小筋弛长）痿之一症，全在湿热。由乎酒色太过，气血空虚，反加劳碌，筋骨有损，由是湿热乘之，热伤于气，不能舒畅其筋，故短而为拘挛者矣。湿伤其血，则血不养筋而筋不束骨，故小筋弛长而为痿弱者矣。（《绳墨》）经曰：湿热不攘，则大筋短，小筋弛长，短为拘，弛长为痿。此《内经》言筋病之概，乃举隅之谈，以启人之自反耳，非谓大筋必无弛长，小筋必无短也。即如痿弱必由于弛长，岂大筋果无涉乎，此经言之意从可知矣。故于痿证之外，凡遇螈等病，当知拘挛者必由短，瘫弱者必由弛长，斯得《内经》之意，而于寒热燥湿之辨，亦可得其据矣。（《景岳》）痿证，脏腑病因虽曰不一，大都起于阳明湿热，内蕴不清，则肺受热乘而日槁，脾受湿淫而日溢，故成上枯下湿之候。举世靡不以肾虚为事，阳明湿热，从无齿及之者。（《医通》）痿者，手足软弱，纵缓不收也（即俗所谓手摊脚软之意），盖热而兼湿使然。观物之寒而干者，必坚硬收引；热而湿者，必柔软弛长可见。湿属土，胃为水谷之海，主润筋脉。胃病则不能运化水谷，湿停筋脉中，不为润而为涝，与热相合，故治痿独取阳明也。然此证之有热无寒则然矣，其有湿与否则须细辨。若无湿而概用燥药以利水，则火益燥烈，筋脉反致枯干挛缩，求为弛长缓纵而不可得矣，治者审之。（无湿亦有痿者，以津液为热所灼，尚未即干，虽不弛长，亦未短缩，但困弱柔软而不能行动也。观草木遇烈日而枝叶萎软，可见矣。）（《医碥》）
　　病非尽为火证
　　痿证之义，《内经》言之详矣。观所列五脏之证皆言为热，而五脏之证又总于肺热叶焦，以致金燥水亏，乃成痿证，如丹溪之论治，诚得之矣。然细察经文，又曰悲哀太甚则胞络绝，传为脉痿，思想无穷，所愿不得，发为筋痿，有渐于湿，以水为事，发为肉痿之类，则又非尽为火证，此其有余不尽之意犹有可知。故因此而生火者有之，因此而败伤元气者亦有之，元气败伤则精虚不能灌溉，血虚不能营养者亦不少矣。若概从火论，则恐真阳亏败及土衰水涸者有不能堪。故当酌寒热之浅深，审虚实之缓急，以施治疗，庶得治痿之全矣。（《景岳》）
　　所挟有等
　　内热成痿，此论病之本也。若有感发，必因所挟而致，有湿热者，有湿痰者，有气虚者，有血虚者，有阴虚者，有死血者，有食积妨碍升降道路者（按：此七句本于丹溪），当明辨之。湿热痿者，雨湿浸淫，邪气蒸脾，流于四肢，自觉足胫热气上腾，或四肢酸软肿痛，或足指麻木顽痒，小便赤涩，脉来沉濡而数，此皆湿热在下之故，所谓湿热不攘，大筋短，小筋弛长，短为拘，弛长为痿也，宜升阳燥湿，禁用填补之剂。湿痰痿者，肥盛之人，元气不能运动其痰，致湿痰内停，客于经脉，使腰膝麻痹，四肢痿弱，脉来沉滑，此膏粱酒湿之故，所谓土太过，令人四肢不举是也（按：此本于《六要》），宜燥脾行痰。气虚痿者，因饥饿劳倦，胃气一虚，肺气先绝，百骸溪谷皆失所养，故宗筋弛纵，骨节空虚。凡人病后手足痿弱者，皆属气虚，所谓脾既病，不能为胃行其津液，四肢不得禀水谷气而不用也，宜补中益气。血虚痿者，凡产后失血后，面色痿黄，手足无力，不能行动者也，宜滋养荣血。然血生于脾，往往用养血药而痿如故者，脾虚不能生血也，能补其脾，则血自旺而痿自愈矣。阴虚痿者，酒色过度，下焦肝肾之火，燔灼筋骨，自觉两足极热，上冲腿膝（按：《简明医彀》曰：足常热者，火起涌泉穴，防痿证），酸弱痿软，行步艰难，不能久立，脉来涩弱，或左脉虽大，按之无力，宜峻补精血以扶肝肾。血瘀痿者，产后恶露未尽，流于腰膝，或跌扑损伤，积血不消，四肢痛而不能运动，致脉涩而芤者，宜养血行瘀。食积痿者，饮食太过，妨碍道路，升降失常，脾气不得运于四肢，手足软弱，或腹膨胀痛，或恶心嗳气，右手脉洪弦滑者，宜运脾消导，从食积治，俟食消积化，然后补脾。（按：《纲目》引丹溪云：痿病，食积妨碍不得降者，亦有死血者，俱宜下之。）痢后脚软胫疼，或膝肿者，此下多亡阴所致，宜补脾兼升举之剂，若作风治，则反燥其阴而痿难愈。间有痢后兜涩太早，积瘀不清，下注隧道经络而成痿者，此又当行气逐瘀，与前证迥异矣。（《汇补》）
　　骨痿
　　人身之骨，肾所主也。先天本经禀气不足，则骨软而不坚不实，且髓不满骨，筋无血养以束骨，荣卫弱，故骨痿而骨变也。若初长之花木，经风一折受伤，致有欹斜歪横，形质之义同也。古今骨病俱不能治，余用返本还元药，及补肾清肺热药品味，十有二三愈者。（《女科百病问答补遗》）
　　治例
　　治宜黄芩、黄连、当归、生地、独活、牛膝、秦艽、续断之类，切不可偏于风药而作风治（按：此一语本出丹溪），亦不可偏于补药而作虚论。此症宜利小便而除其湿热，宜用清凉而通利其气血，其症自可者也。若肾气空虚，腰脊不举，髓竭力乏，行立不能，而为骨痿之症者，前方宜加五味、构杞、山萸、熟地、虎骨、败龟之类，（《绳墨》）凡痿由湿热，脉洪滑而证多烦热者，必当先去其火，宜二妙散，随证加减用之。若阴虚兼热者，宜《正传》加味四物汤、虎胫骨丸或丹溪补阴丸、滋阴八味丸（即知柏六味丸）之类主之。若绝无火证，而止因水亏于肾，血亏于肝者，则不宜兼用凉药以伐生气，惟鹿角胶丸为最善（方见《正传》），或加味四斤丸、八味地黄丸、金刚丸（用萆、杜仲、苁蓉，菟丝）之类，俱可择用。若阴虚无湿或多汗者，俱不宜轻用苍术，盖痿证最忌散表，亦恐伤阴也。（《景岳》）痿属湿热，经曰：治痿独取阳明。忌破气、升、辛热发散，宜大补气血、清热除湿、甘寒、甘温、苦寒、酸寒。（《本草经疏》）
　　治不宜燥热补阳
　　（附子可否）今之行药者，凡见脚膝痿弱，难于行步，或一足不伸，便作寒湿香港脚治之，骤用乌、附、乳、没、自然铜、威灵仙之类，燔针艾火，汤煮袋蒸，痿弱转加，如此而死，岂亦天乎。夫治痿与治痹，其治颇异，风寒湿痹，犹可蒸汤灸燔，时或一效，惟痿用之转甚者何也？盖以肺热为本，叶焦而成痿，以此传于五脏，岂有寒者欤。（《事亲》）陈无择谓痿因五内不足，诚得之矣。然痿之所不足者，乃阴也、血也，而诸方悉是补阳补气之剂，能免实实虚虚之患乎。（《微义》）或云：痿病既属湿热，何古方多用附子辛热而愈者？殊不知湿热沉滞既久，非借辛热之力，不能开通经隧，原非为肾脏虚寒而设。若真阳未衰，概行温补，而不知清热渗湿，宁无反助湿热之患耶。（《医通》）
　　用下治验
　　宛丘营军校三人皆病痿，积年不瘥，腰以下肿痛不举，遍身疮赤，两目昏暗，唇干舌燥，求疗于戴人。戴人欲投泻剂，二人不从，为他医温补之药所惑，皆死。其同病有宋子玉者俄省曰：彼已热死，我其改之。敬邀戴人。戴人曰：公之疾，服热药久矣，先去其药邪，然后及病邪，可下三百行。子玉曰：敬从教。先以舟车丸、浚川散大下一盆许，明日减三分，两足旧不仁，是日觉痛痒，累至三百行始安。戴人曰：诸痿独取阳明，阳明者胃与大肠也，此言不止谓针也，针与药同也。（《三疗》）（按：又有痿病以盐水吐膈痰治验，当考。）太学朱修之，八年痿废，更医累百，毫末无功。一日读余《颐生微论》，千里相招。余诊之，六脉有力，饮食若常，此实热内蒸，心阳独亢，证名脉痿。用承气汤，下六七行，左足便能伸缩。再服大承气，又下十余行，手中可以持物。更用黄连、黄芩各一斤，酒蒸大黄八两，蜜丸，日服四钱，以人参汤送。一月之内，去积滞不可胜数，四肢皆能展舒。予曰：今积滞尽矣。煎三才膏十斤与之，服毕而应酬如故。（《必读》）（按：三才膏当是三才封髓丹，方附《积热》中。）
　　清补诸方
　　丹溪加味四物汤，治诸痿，四肢软弱，不能举动。当归身（一钱）熟地黄（三钱）白芍药川芎（各七分半）五味子（九枚）麦门冬（一钱）人参（半钱）黄柏（一钱）黄连（半钱）知母（三分）杜仲（七分半）牛膝（三分足不软者不用）苍术（一钱）上细切，作一服，水二盏，煎至一盏，空心温服，酒糊为丸服亦可。一云：血虚者，以四物汤加黄柏、苍术，下补阴丸。（《正传》）《回春》参归养荣汤，治痿症，于本方去川芎、五味、麦门、黄连、苍术，加白术、茯苓、陈皮、破故纸、甘草。龙胆泻肝汤。柴胡（一钱）人参知母麦门冬天门冬草龙胆山栀子生甘草黄连（各五分）黄芩（七分）五味子（七粒）肝气热色青，爪枯口苦，筋膜干而挛急者，名曰筋痿，宜此方主之。（《方考》）五痿汤，治五脏痿。人参白术茯苓（各一钱）甘草（炙四分）当归（一钱五分）苡仁（三钱）麦冬（二钱）黄柏（炒褐色）知母（各五分）水煎服。（《心悟》）（按此三方，俱自东垣清燥汤变来。清燥汤繁重难用，今不录。）虎胫骨丸（原无方名，从《医统》录），祖传经验，治两足痿弱软痛，或如火焙，从足踝下，上冲腿胯等证，因湿热所成者。苍术（米泔浸一二宿）黄柏（酒浸日晒各四两）牛膝（去芦三两）龟板（酥炙）虎胫骨（酥炙）防己（各一两）当归尾（二两）上为细末，面糊为丸，如梧桐子大，每服七十丸或一百丸，空心姜盐汤下。一方，加炮附子五钱。（《正传》）
　　温补诸方
　　崇明文学倪君俦，四年不能起于床，延余航海治之。简其平日所服，寒凉者十六，补肾肝者十三。诊其脉大而无力，此营卫交虚。以十全大补加秦艽、熟附各一钱朝服之，夕用八味丸加牛膝、杜仲、远志、萆、虎骨、龟板、黄柏，温酒送七钱，凡三月而机关利。（《必读》）大防风汤，气血两虚，风湿相挟，麻痹痿弱。（《赤水》）（方见《历节》）加味四斤丸，治肝肾脏虚，热淫于内，致筋骨痿弱，不自胜持，起居须人，足不任地。苁蓉（酒浸）牛膝（酒浸）天麻木瓜干鹿茸（燎去毛切酥炙）熟地黄菟丝子（酒浸通软别研细）五味子（酒浸各等分）上为末，蜜丸如梧子大，每服五十丸，温酒米汤食前下。一法，不用五味子，有杜仲。（《三因》）《魏氏》鹿茸四斤丸，补气血，壮元阳，强筋骨，除风湿。于本方去地黄、菟丝子，加虎胫骨、附子、杜仲、当归。（互见《香港脚》，宜参。）鹿角丸，治五痿，皮缓毛悴，血脉枯槁，肌肉薄着，筋骨羸弱，饮食不滋，庶事不兴，四肢无力，爪枯发落，眼昏唇燥，疲惫不能支持。麋角（镑一斤酒浸一宿）熟地黄（四两）大附子（生去皮脐一两半）上用大麦米二升，以一半借底，一半在上，以二布巾隔覆，炊一日，取出药与麦，别焙干为末，以浸药酒，添清酒煮麦粉为糊，搜和得所，杵三千下，丸如梧子大，每服五十丸，温酒、米汤任下，食前服。（《三因》）一文学有奇疾，两足不酸不痛，每行动绝不听其所用，或扭于左而又坠于右，或扭于右而又坠于左，之玄而行，不能一步步正走。此亦目之稀觏，竟不识为何疾，书无所考。予臆度之，由筋软不能束骨所致，故行动则偏斜扭坠也。夫筋者肝之所主，肝属木，木纵不收，宜益金以制之。用人参、黄、白芍药以补肺金，薏苡仁、虎骨、龟板、杜仲以壮筋骨，以铁华粉专制肝木，炼蜜为丸，早晚服之愈。（《赤水》）五加皮酒，治筋痿，拘挛疼痛，不便屈伸。五加皮（半斤）苍耳子（六两）枸杞子苡仁（各四两）生地黄（二两）木香（五钱）以好酒一大埕，将药用囊盛，悬埕中，浸七日，取出焙干为末，炼蜜丸梧子大，空心酒吞八九十丸。其酒听饮，但常使酒气频相接为妙。（同上）（按：《六要》等重载治痿酒剂，概难适用，姑存此方。）
　　调摄法
　　天产作阳，浓味发热，先哲格言。但是患痿之人，若不淡薄食味，吾知其必不能安全也。（《局方发挥》）
　　身体类
　　〔附〕阴痿
　　
　　所因不一
　　凡男子阳痿不起，多由命门火衰，精气虚冷，或以七情劳倦，损伤生阳之气，多致此证。亦有湿热炽盛，以致宗筋弛纵而为痿弱者，譬以暑热之极，则诸物绵萎，经云壮火食气，亦此谓也。然有火无火，脉证可别，但火衰者十居八九，而火盛者仅有之耳。（《景岳》）阳动则举，阴静则痿，虽无欲亦然（观小儿子夜作可知），况有心者乎。然而不举者，则气不从心也。其故有六：一则天禀使然而不可强者，一也；一则有所恐惧而气馁也；一则神摇火飞，气上不下也，此皆无病之人也。一则湿热太盛，下注宗筋，弛纵不收也；一则耗散过度，命门火虚也，一则肾水虚衰，热盛，壮火食气也（薛立斋所谓如木得露则森立，遇酷暑则萎悴也。盖水火和平则举，有水无火、有火无水及水火淫盛为湿热者，亦不举也。参《痿》门自明），此有病之人也。（《医碥》）
　　病由肾虚
　　（伤肝）肾开窍于阴，若劳伤于肾，肾虚不能荣于阴器，故萎弱也。诊其脉瞥瞥如羹上肥，阳气微。连连如蜘蛛丝，阴气衰。阴阳衰微而风邪入于肾经，故阴不起，或引小腹痛也。（《病源论》）（按：又有阴冷候曰。久不已，则阴痿弱。）阴痿皆耗散过度，伤于肝筋所致。经云足厥阴之经，其病伤于内则不起是也。（《纲目》）阴痿责之精衰，凿丧太过所致，仲景八味丸特妙，甚者加人参、鹿胶、鹿茸，或加苁蓉、锁阳、枸杞。（《六要》）阴痿属命门火衰，下焦虚寒，忌下泄、破气、发散、辛寒、苦寒、淡渗、燥、补肾水苦寒药，宜益真阳之气、甘温、咸温、甘热、酸敛。（《本草经疏》）
　　病有由郁火湿热
　　男子阴痿不起，古方多云命门火衰，精气虚冷，固有之矣。然亦有郁火甚而致痿者，经云壮火食气，譬如人在夏暑而倦怠痿弱，遇冬寒而坚强也。予尝亲见一二人，肾经郁火而有此证，令服黄柏、知母清火坚肾之药而效，故须审察，不可偏认作火衰也。（《杂着》）王节斋曰：少年人阳痿，有因于失志者，但宜舒郁，不宜补阳。经曰：肾为作强之官，伎巧出焉，藏精与志者也。夫志从士从心，志主决定，心主思维，思维则或迁或改，决定则决定不移，此作强之验也。苟志意不遂，则阳气不舒，阳气者即真火也，譬诸极盛之火，置之密器之中，闭闷其气，使不得发越，则火立死而寒矣，此非真火衰也，乃闷郁之故也。宣其抑郁，通其志意，则阳气立舒，而其痿自起矣。（《锦囊》）邪火内炽，阳事反痿，苦寒泻之，阳事勃然，火与真阳势不两立如此。世人以助火之剂，冀回真阳，非徒无益，而又害之。（《一筏》）阴茎属肝之经络，盖肝者木也，如木得湛露则森立，遇酷热则萎悴。若因肝经湿热而患者，用龙胆泻肝汤以清肝火、导湿热。若因肝经燥热而患者，用六味丸以滋肾水、养肝血而自安。（《杂着》注）凡肝肾湿热，以致宗筋弛纵者，亦为阳痿，治宜清火以坚肾，然必有火证火脉内外相符者方是其证，宜滋阴八味丸或丹溪大补阴丸、虎潜丸之类主之，（《景岳》）
　　病有由思虑惊恐
　　凡思虑焦劳，忧郁太过者，多致阳痿。盖阴阳总宗筋之会，会于气街，而阳明为之长，此宗筋为精血之孔道，而精血实宗筋之化源。若以忧思太过，抑损心脾，则病及阳明冲脉，而水谷气血之海必有所亏，气血亏而阳道斯不振矣。经曰二阳之病发心脾，有不得隐曲，及女子不月者，即此之谓。（《景岳》）凡惊恐不释者，亦致阳痿，经曰恐伤肾，即此谓也。故凡遇大惊卒恐，能令人遗失小便，即伤肾之验；又或于阳旺之时，忽有惊恐，则阳道立痿，亦其验也。余尝治一强壮少年，遭酷吏之恐，病似胀非胀，似热非热，绝食而困，众谓痰火，宜清中焦。余诊之曰：此恐惧内伤，少阳气索而病及心肾，大亏证也。遂峻加温补，兼治心脾，一月而起。愈后形气虽健如故，而阳寂不举。余告之曰：根蒂若斯，肾伤已甚，非少壮所宜之兆，速宜培养心肾，庶免他虞。彼反以恐吓为疑，全不知信，未及半载，竟复病而殁。可见恐惧之害，其不小者如此。（同上）凡因思虑惊恐，以致脾肾亏损而阳道痿者，必须培养心脾，使胃气渐充，则冲任始振而元可复也。宜七福饮（用参、地、归、术、甘、枣仁、远志）、归脾汤之类主之。然必大释怀抱，以舒神气，庶能奏效，否则徒资药力无益也。其有忧思恐惧太过者，每多损抑阳气，若不益火，终无生意，宜七福饮加桂、附、枸杞之类主之。（同上）
　　培元诸方
　　治阴痿，精薄而冷方。苁蓉钟乳蛇床子远志续断薯蓣鹿茸（各三两）上七味治下筛，酒下方寸匕，日二服。（《千金》）《鸡峰》名钟乳姜预汤。治阳不起方。原蚕蛾未连者一升，阴干去头足毛羽，末之，白蜜丸如梧子，夜卧服一丸。（《千金》）梅觉春丸，专治阳事痿弱。丁香木香朱砂（研各一钱）黑附子（一个，重半两者，剜去中心，成空瓮子。）上将丁香、木香、朱砂等三味同为细末，倾在附子瓮儿内，以荞麦面和如饼剂裹。却用生萝卜一个，径四寸，劈作两半，中间剜得可容上件药，置之于内，以竹签子签定，用六一泥固了，约浓半指许。于净地剜一坑子，深五寸许，用炭火烧红，去了炭火及灰，令坑内净。用好醋一盏泼在坑子，注定，将药安在坑内，四畔用炭火一斤铺盖之，一时辰为度，去火，用新盆合定，令冷，与后药一处为末。舶上茴香（炒）天台乌药白茯苓（去皮各一钱）地龙（去土秤一字）上为细末，酒煮面糊为丸，如绿豆大，每服二十丸，空心乳汤酒送下。（《御药》）鹿茸酒，治阳事虚痿，小便频数，面色无光。用嫩鹿茸一两，去毛切片，山药末一两，绢袋裹，置酒坛中，七日开瓶，日饮三盏，将茸焙作丸服。（《本草纲目》引《普济方》）阳事痿弱，紫稍花、生龙骨各二钱，麝香少许，为末，蜜丸梧子大，每服二十丸，烧酒下。欲解，饮生姜甘草汤。（同上引《集简方》）阴痿不兴，蜂窠烧研，新汲井水服二钱。（同上引《嵝神书》）
　　清肝方
　　龙胆泻肝汤，治阴痿弱而两丸冷，阴汗如水，小便后有余滴臊气，尻臀并前阴冷，恶寒而喜热，膝亦冷，此肝经湿热。（按：此方原治阴部时复热痒及臊臭，此文系固真汤主治，《医通》移之此方，今从之。）柴胡梢泽泻（以上各一钱）车前子木通（以上各五分）生地黄当归梢草龙胆（以上各三分）上锉如麻豆大，都作一服，水三盏，煎至一盏去渣，空心稍热服，便以美膳压之。（《兰室》）
　　身体类
　　厥
　　轩岐之所谓厥者，热厥则其内热而外证亦热，寒厥则其内寒而外证亦寒；仲景之所谓厥者，其外证则必寒，而其内则有寒者、有热者，此其异也。至后世则概卒然昏运诸病名之为厥，抑又异矣。轩岐之厥，鲜能演其义者；仲景之厥，前人所说既拈出《伤寒》中，今此所举者，多为后世之厥，而寒热二证固亦所及焉。
　　名义
　　厥，逆气从下厥起上行，入心胁也。（《释名》）夫厥者逆也，谓阴阳二气卒有衰绝，逆于常度。（《病源论》）（按：此说欠当。）今人又以忽然昏运，不省人事为厥。（《准绳》）
　　总说
　　厥逆之证，危证也。盖厥者尽也，逆者乱也，即气血败乱之谓也（按：此说非是）。故《内经》特重而详言之，如云卒厥暴厥者，皆厥逆之总名也。如云寒厥热厥者，分厥逆之阴阳也。如云连经连脏者，论厥逆之死生也。再若诸经脏腑之辨，亦既详矣。又近世犹有气厥、血厥、酒厥、脏厥、蛔厥等证，亦无非本之经义。观《内经》诸论已极明显，奈何后人犹不能察，凡遇此证，则悉认之为中风，竟不知厥逆为何病而通作风治，害孰甚焉。（《景岳》）
　　阳厥阴厥
　　骤风暴热，云物飞，晨晦暮晴，夜炎昼冷，应寒不寒，当雨不雨，水竭土坏。时岁大旱，草木枯悴，江河乏涸，此天地之阳厥也。暴壅塞，忽喘促，四肢不收，二腑不利，耳聋目盲，咽干口焦，舌生疮，鼻流清涕，颊赤心烦，头昏脑重，只睛似火，一身如烧，素不能者乍能，素不欲者乍欲，登高歌笑，弃衣奔走，狂言妄语，不辨亲疏，发躁无度，饮水不休，胸膈膨胀，腹与胁满闷，背疽肉烂，烦溃消中，食不入胃，水不穿肠，骤肿暴满，叫呼昏冒，不省人事，疼痛不知去处，此人之阳厥也。阳厥之脉，举按有力者生，绝者死。飞霜走雹，朝昏暮霭，云雨飘，风露寒冷，当热不热，未寒而寒，时气霖霪，泉生田野，山摧地裂，土坏河溢，月晦日昏，此天地之阴厥也。暴哑卒寒，一身拘急，四肢拳挛，唇青面黑，目直口噤，心腹满痛，头颔摇鼓，腰脚沉重，语言謇涩，上吐下泻，左右不仁，大小便活，吞吐酸渌，悲忧惨，喜怒无常者，此人之阴厥也。阴厥之脉，举指弱，按指大者生。举按俱绝者死，一身悉冷，额汗自出者亦死。阴厥之病，过三日勿治。（《中藏》）（按：此所云别是一义，故自为条。）
　　寒热虚实
　　经论如此（按：此上载《厥论》文），虽粗分六经，殊不出寒热二证所因，欲求备治，当历明之。寒厥则因多欲而夺其精，故致阳衰阴盛。热厥则因醉饱入房，精虚则热入，故致阴虚阳盛。考其厥因，多以不胜乘其所胜，气不得行，遂致于逆。如肾移寒于脾，则水乘于土，水既不行，乃成寒厥。如心移热于肾，则火乘于水，火既不行，乃成热厥。六经皆然，可次第论也。所谓得其要者，一言而终矣。（按：此下论尸厥。录在后。）寒则热，热则寒，闭则通，如经所谓盛则泻，虚则补，不盛不虚，以经取之，其旨一也。经中以数醉为热厥之因，学人不可拘此，盖伤寒温病皆有热厥，仲景所谓热深厥深，圣意以酒能发百脉热，故举此以为例耳，不可不知。（《三因》）厥者逆也。谓阴气乘于阳，阴气居于下，阳气处于上，阳虚则阴实，实则阴盛，阴盛则上乘于阳，卫气为之厥逆，失于常度，故寒从背起，手足冷逆，阴盛故也。（《病源论》）厥证寒热，亦有阴阳虚实不同，如形气稍实者，宜从子和之法吐下之。虚甚者，惟宜随其所因而调理之可也。（《微义》）《伤寒》之厥，辨在邪气，故寒厥宜温，热厥可攻也。《内经》之厥，重在元气，故热厥当补阴，寒厥当补阳也。二者之治，不可不察。（《景岳》）厥有多端，须分阴阳虚实。如未厥前吐泻不渴，身凉蜷卧，及已发而脉迟，口出涎沫者，阴厥也。如未厥前便秘溺涩，口渴身热烦躁，及已发而脉数大，口中反干燥者，阳厥也。若厥而口噤牙闭者，实厥也。厥而口张自汗者，虚厥也。（《汇补》）阳厥即热厥，其证四肢厥逆，身热面赤，唇燥大渴，口干舌苔，目闭或不闭，小便赤涩短少，大便燥结，忌升发、补敛、燥热辛温，宜下、清热、甘寒、苦寒、咸寒。阴厥即寒厥，其证四肢厥逆，身冷面青蜷卧，手指爪青黯，腹痛大便溏，或完谷不化，小便自利，不渴，不省人事，忌下、破气、苦寒、咸寒、酸寒，宜补气、温中、甘温、辛热。（《本草经疏》）
　　病由气闭肝逆
　　或曰：前之论厥有六（按：所谓六者，系寒、热、痰、气、蛔、血），致厥之因可能悉否？答曰：厥症不止于六者，其常也。致厥之因，因于气闭，而一时诸经之脉，内外陡闭不通。何也？营者营于中，卫者卫于外，今营气反拒绝于外，卫气反隔闭于中，所以内格外拒，上下不通，故肢体僵卧，手足厥逆，六脉沉伏，厥之大义如此。诸厥之为病，虽四肢厥逆，少刻阴退阳回，气脉一通即愈。不若诸虚之症，手足冷厥，脉微欲绝，汗出如雨，痰声如锯，此皆临危之绝症。（《百问》）先生于是症，独重在肝。盖肝者将军之官，善干他脏者也。要知肝气一逆，则诸气皆逆，气逆则痰生，遂火沸风旋，神迷魂荡，无所不至矣。（《临证指南》邵新甫）
　　脉候
　　涩则无血，厥寒为甚，尺微无阴，下痢逆冷。热厥脉伏，时或而数，便秘必难，治不可错。（《崔氏脉诀》）厥逆之脉多于沉伏者。但沉迟散为之寒，沉伏而数为之热，浮而无力者是气虚，洪滑有力属顽痰，沉滑身冷者难治。（《玉案》）
　　辨异
　　（轻重）卒中之脉，由气虚欲脱，有浮洪、搏急、缓滑、弦紧之脉候。诸厥之脉，由气闭不通，则沉伏涩脱或沉弦微滑之分别也。卒中之症，面赤肢温，息粗鼻鼾，体和顺而不象病形。诸厥之症，面青口噤，四肢厥冷，肢体僵强，奄奄一息，如死状也。（《百问》）古人又有尸厥、痰厥、风厥、寒厥、痉、、痫、角弓反张皆似厥，极惊人，极难辨，识得真，勿惊忙，候脉息面色，看清动作厥状而治之。大指掐拳内凶，掐拳外轻。脉大浮洪有力易醒，脉细沉伏数急不连贯凶，面青、环口青、唇白、鼻青孔黑、人中吊危。此论极为秘要。（《尊生书》）
  </div>
  <div class="pagination">
   <a href="杂病广要_page27.html">
    上一页
   </a>
   <span>
    ...
   </span>
   <a href="杂病广要_page23.html">
    23
   </a>
   <a href="杂病广要_page24.html">
    24
   </a>
   <a href="杂病广要_page25.html">
    25
   </a>
   <a href="杂病广要_page26.html">
    26
   </a>
   <a href="杂病广要_page27.html">
    27
   </a>
   <span class="current-page">
    28
   </span>
   <a href="杂病广要_page29.html">
    29
   </a>
   <a href="杂病广要_page30.html">
    30
   </a>
   <a href="杂病广要_page31.html">
    31
   </a>
   <a href="杂病广要_page32.html">
    32
   </a>
   <a href="杂病广要_page33.html">
    33
   </a>
   <a href="杂病广要_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
