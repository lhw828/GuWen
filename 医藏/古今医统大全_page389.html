<!DOCTYPE html>
<html>
<head>
    <meta charset="UTF-8">
    <title>古今医统大全 - 第 389 页/共 402 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医统大全 - 第 389 页/共 402 页</h1>
    <div class="content">　　
　　卷之九十八　通用诸方
　　药品类第一
　　凡物之至贱为人之所遗弃者，尚有愈疾之大功，为医者不可不察也。果食之而弃其子核，如橘、橄、荔枝、椒子之属是也；菜食之而弃其皮根，如茄、姜、东瓜瓜蒂之属是也。物之至贱，人不着意收留，过时用之，遍处需求而不可得。若非平昔收藏者，何有哉？君子扩而充之，则不可胜用也。
　　葱须 晒干用。煎汤发汗，治时行感冒头痛。纳酸酒缸中，可止酸回甘。
　　茄根 八九月收，通风处阴干，治风湿香港脚，煎汤洗之，及洗一切疮疥。史国公浸酒方中用之。
　　丝瓜蒂 食瓜时，切近蒂三寸留之，用线穿，挂通风处。为末酒调方寸匕，与小儿服之，稀痘子，干为末酒调，治疝气痛。
　　干柿蒂 用线挂留之，能止咳逆，烧灰存性，酒调服。
　　藕节 鲜者捣汁，止吐血。晒干收用，入煎药，或烧灰存性酒调服，止血。
　　枇杷叶 粗布拭去毛，线穿风干干，大疏脾经滞气。或入煎药，或为散皆可。
　　石榴皮 收酸者阴干为末，对明矾末，调水服五七分，止心痛、泻痢。染须方中多用之。
　　核桃皮 日干为末，用染须鬓，止泻。
　　橘核 晒干收，能治七疝，去湿，温肾气。
　　荔枝核 烧灰存性，酒调服。治心气痛，疝气皆可服。
　　橄榄核 烧灰存性，酒调服，治心痛。
　　羊胫骨 大能坚牙白齿，烧灰存性，擦牙。
　　生姜皮 晒干收。温而不热，大能理脾和气，五脾散中用之。今医不收，无则舍之，所以五皮散之功缓矣。
　　葫芦蔓 经霜后收，通风处阴干，岁除夜煎汤浴儿，出痘稀疏果验。
　　东瓜皮 晒干收。煎汤洗足及阴囊湿肿。子穣晒干收之，能利皮肤水肿。
　　甜瓜子 干为末，酒调，治心疼及疝气痛。
　　莲房 阴干，烧灰存性，能止血及血崩，方中多用之。
　　澡丝汤 用净瓷罐盛之，埋土地中二尺许，可逾数年。消渴证止服一杯，少顷又进，不数杯而渴止。
　　吴茱萸 年久者愈佳。寒腹痛煎热汤服一盏立止，吞酸药中加之速效。
　　茶叶 十余年者尤妙。能解百毒，或煎吃，或为末滚水调服。洗疮敛口。
　　花椒子 利水定喘下气，为末，米汤调下五七分。
　　
　　卷之九十八　通用诸方
　　花木类第二
　　牡丹花 《尔雅》云：牡丹为花中之王，色备五彩。冬至夜拨开根脚下土，取水缸中石衣壅之，再加肥土则盛。
　　芍药花 《尔雅》云：芍药为花中之佐。春上分栽则根大，傍根少者，其茎大而花盛。
　　花白根白，花红根赤。
　　瑞香花 用浣衣灰汁浇去蚯蚓，或以漆渣壅根， 鸡鹅水浇之皆盛长。此花恶湿畏日，不可露根。
　　海棠花（垂丝者为上品） 冬至日以糟水灌其根，则来岁花茂。
　　茉莉花 以鸡粪壅之则盛，又将 鸡毛并汤沃之，冬至放暖房，不见风烟则不死。此物畏寒喜日，一云不可安床头，引蜈蚣。
　　石榴 取其直枝，大如拇指，长尺许，栽土中，出枝头二寸，水浇之即生。有丛生者，傍枝攀倒地，以土压之，来年生根，截分另栽。又云截枝，用火烧二寸，插入土即生。河阴石榴名三十八者，其中只有三十六粒子。
　　银杏 雌者二棱，雄者三棱，合种乃生。临池而种，照影亦能结实。此树不花而果，人谓顷刻开花不能得见；又云夜间开花，一开便结，似理可信。
　　枇杷 寻常以淋过灰汤淡湿灰壅之根头，花多实大。
　　柑橘 十月将橘树有枝柯者埋土中尺深，以枝干在外，不可倒置。待来春芽长，傍掘坑浇粪水。至十二月内，橘根四围浇大粪三次，至春用水浇二次，花实俱茂。
　　梅 宜多栽。池边溪迳 头墙角有水坑处则多实。梅树接桃则脆。移大梅去其枝梢，大其根盘，沃以沟泥，无不活者。梅花初放时收之，阴干。治小儿痘疹不出不起者，泡汤与之，速出速起。腊梅花嗅之，令人生鼻痔。
　　桃 八九月桃熟时，墙角头宽深作坑，先将湿牛粪内坑中，上加土。取好核净洗，尖头向下，浓土盖尺许。春深生芽，和泥移栽肥土，接杏李尤妙。桃为五行之精，能辟百鬼，谓之仙木。桃花渍酒服，益颜色，除百病。桃实太繁则多坠，以刀横斫其干数下乃止，社日令人舂桃树下，则结实牢不坠，凡果皆然。女子艳妆种之，他日花艳色而桃离核。
　　李杏 李宜稀，可南北行。杏勿密，宜近人家者盛。桃三年便结实，五年盛，七年衰，十年死至六年以刀砍其皮，令胶流出，可多活五年。桃树接李枝则桃红而甘，柿树接桃则为金桃，李树接桃枝则为桃李。梨春分日将梨条作拐样斫下，两头以火烧，又烧红铁烙，烙定津脉，栽之入地二尺。只春分一日可栽。桑树接梨枝则脆而甘。
　　葡萄 最易蔓盛。宜湿地，米泔浇之，作架引蔓。根傍以草束，雄避蛇虫，怕麝香。一法种近枣树，春钻枣树作一孔，引葡萄枝从孔中过，伺其大塞满枣树，核成一家，即砍去其后截，使托枣生实大而甘美。
　　花椒 以带目未开口者，用碎土拌和，入净瓶中，密封口倒置地上，于南檐有日色处晒着，至春初撒畦中，则粒粒皆出。
　　桑椹 熟时拣取鲁桑叶大椹稀者栽之。白桑叶大而无子，蚕食之，茧浓丝坚而喑。常取枝压熟地，着粪，如种菜法作畦种之。高一尺粪一次，逾年当高四五尺，春初移之，根下着粪。
　　至秋又掘，根下着粪，以土培之。又云：撒子种桑，不若压条而分根茎。过千日不宜锄园。先椹而后叶者，叶必少。椹熟食之，黑髭鬓。根皮浸水，洗目良。
　　槐 人家庭院门径并宜栽之。修剪圆齐，不数年长盛如盖。夏月绿阴可爱，满院清芬。
　　其花未开者收之，染黄色。结实名槐角，霜后收之入药。又云：槐为虚星之精，能致百祥，人服之长生。（方见修真门。）竹 正月中砍取西南引根并茎，芟去梢叶，于园中东北角栽之，要深二尺，不宜多浇水，多水则淹死，勿令风摇动。当年生芽则践杀之，次年稍大又践杀之，后年则成竹矣。又云：种竹无时，但连阴种之皆活。竹性爱向西南。歌云：种竹无时，雨过便移。多留宿土，记取南枝。竹多年则生米而死，初见一根生米则截去，止留利地三尺，通去节，灌入大粪则余竹不生米也。
　　
　　卷之九十八　通用诸方
　　花木类第二
　　凡花木，虽自生成造化之妙，亦存乎人耳。如苦楝树上接梅枝，则花开如墨，名曰墨梅。黄白二菊，各去其半干而合之，则花开黄白相半。莲萌投净瓮中，经年移种则发花碧色。芙蓉先一夕，以靛水调，以纸蘸花蕊上，用只裹之，来日开花亦成碧色。
　　
　　卷之九十八　通用诸方
　　花木类第二
　　注云：春分和气尽，接不得；夏至阴气盛，种不得。立春正月中旬，宜接木樨、樱桃、黄蔷薇。正月下旬宜接桃、梅、杏、李、半枝红、腊梅、梨、枣、栗、柿、杨柳、紫蔷薇。二月上旬可接橙、橘。
　　以上种接，于十二月间沃以粪穣，至春花果自然结实。立秋后可接林檎、川海棠、寒球、黄海棠。
　　以上接法，并要按时将头与木身皮对皮，骨对骨，用麻皮扎缚紧紧，上用箬叶宽覆之，如萌出稍长，即取去箬叶，无有不茂也。
　　【催花法】凡花，用马粪浸水浇之则速开。
　　【治花避麝法】凡花果俱忌麝香、衣香、诸香之气，宜栽蒜韭，可以避之。有触香则奄弱，急用雄黄和艾叶，于上风烧之即解。江南花园中近门处栽避麝草则不犯。
　　【种果法】凡种果，宜望前上旬日种则多子。果实凡经数次接者，则果大而核小，但其核不可种。柿树接及三次则全无核。
　　凡种果，须候肉烂和核种之，否则不类其种。凿果树，纳钟乳粉少许，则果多且美。又树老以钟乳末泥于根上，揭去皮抹之，复茂盛。
　　【治果不结实】诸果实茂盛不结实者，元日五更或除夜以斧砍之，即结实。一云：辰日将斧砍果树，结子不落。
　　【治果生虫法】凡百果树生虫，其虫孔用杉木作钉，钉之即绝。又法：元旦鸡鸣时以火把燃照果树上下，则不生虫。
　　【种谷倍生法】用麻姑十分，炭灰二十分，硫黄一分，为末和匀，栽秧时以根蘸点些微入土，成日倍收。
　　【种菱法】八九月收老黑子撒池中，自生。凡种水果，只以牛粪，大忌桐油，若将桐油瓶罐投池中，即水果绝死。
　　
　　卷之九十八　通用诸方
　　花木类第二
　　【栗子】经霜后，取老栗子用水泛去浮者，沉者捞出，日晒干，令全无水气。以新坛先入炒过凉沙，将栗装入，一层沙，一层栗，约九分满，以沙盖上，用箬一层盖之，竹片十字按定。扫净地，覆坛口于地上，以黄土封之。逐渐取用，不得近酒，可留至夏。又法：连外刺皮晒干，置净缸中，覆净地不坏。栗子与橄榄同食，作梅花香。
　　【榛子、□子、瓜仁之类】以灯芯碎剪杂和，盛瓷器罐中，安燥处不炽。
　　【榧子】以旧茶瓮盛之不坏。新榧子以猪油炒过，则黑皮不着肉。
　　【瓜茄】取茶房淋过灰，晒干，以瓜茄埋其中，至冬加新。
　　【东瓜】置芥菜子中不坏。
　　【石榴】连枝摘下，用新瓦罐安排在内，用纸十余重密封之。又法：取未裂者，以米泔煮沸，炸过数枚，逐枚排篮中，勿用相挨，挂当风处，可经夏。
　　【红枣】以大缸一只，洗净拭干，烧熟米醋泼缸内，荡令匀，拭干。用熟香油擦缸口，于缸底铺粟杆一层，下枣一层。中心四围亦以杆盖密，但凡生干枣晒干，须于甑中略炊。盖枣虫在内，炊之则死。然后又晒干，贮新坛久留。
　　【生枣】侵晨摘入瓷坛中，逐层盖竹枝叶，装八分满。用古钱数文，白矾少许，新汲水浸平，密封坛口，悬之井中，可留经年，如同鲜者。
　　【诸般青果】用十二月收贮净坛中下腊水，入些小铜青末，密封，久留青色不变。凡有青梅、枇杷、林檎、葡萄、小枣、橄榄、菱、芡、橙、瓜、李、柰之类，皆收如此。
　　【橄榄】用锡盒收择，充好收满，纸封其缝，置净地上，至五六月不损。
　　【梨】取不空心大萝卜，拣不损大梨，以柄插入，纸包，放暖处，春深不坏。带枝柑橘，收同法。
　　【鲜笋】未出土者，取日晒，去湿水，勿去壳，逐个切去老根，蜡封之，置新缸中，以根向上，煮米稀粥饮，漉去米糁，每斗米粥入炒盐半两、枯矾末三钱，和匀浇浸令满溶盖。面以油纸、浓箬封之，锻石涂，放净燥不见日处，至秋冬取出如新。
　　【鲜茄】择肥美者，亭午摘，不去蒂，溶蜡蘸蒂去处。先于密篮中用箬藉底，浓铺灰二层，灰上放茄，茄上放灰，层层放满，用箬盖面，以油只浓箬封之，锻石涂，置净燥处，至冬如新。
　　【干荔枝】以新瓷坛贮，每放一层，用白盐以箬包如粽，三五个置其中，密封坛口，至交新不蛀坏。
　　【陈荔枝、胶枣】净洗，焙干蒸之。荔枝干变者，用针于壳上刺十余孔，然后以蜜水浸之，银器盛于汤罐头上，蒸透即肉满。
　　【桃】取未大熟者，用小麦磨碎，连麸煮粥，入盐少许，候冷倾入新缸，以桃内中，密封缸口，至冬如新。
　　【桃、李、杏】用生大竹凿一孔，以鲜果投入，不可伤破皮，以木塞孔，泥封之，久留不坏。
　　【林檎】每百颗内取十颗，椎碎入水煎，候冷内缸中，浸满为度，密封缸口，久留佳。
　　【柑、橘、橙】铺干棕或干松毛，间叠包裹，置不近酒处不坏。又法：藏绿豆中，不近酒米亦不坏。又法：置银锡器中，以麻油浸之佳。又用橘叶层层相间收之，入土壅之，久不坏。
　　【干柑橘】久留其中干者，以针刺十许孔，取沸汤化蜜，候冷，浸一宿如新。金橘藏于绿豆中，经年不变。
　　【梨、 、柑、橘等果】取大缸，实以井水和泥，撒绿豆于上，用竹篦安缸内，空泥二寸，以果安篦上，密盖缸口封之。豆芽长，果经年如新。
　　【红林】未熟者以冷盐汤浸之，可经周年。
　　【江茶】用硫黄小块安在中间，则不蒸，亦不药气。
　　【小麦】晒干簸了，入缸中或桶柜，以干蓼盖密，不生蛾。
　　【松子仁】之属油炽者，摊竹纸上焙之还好。
　　【榧子】陈者，水浸一宿，以烈火烘，皮皆贴壳，食之如新。
　　【蜜煎果】经酸者置器埋于湿沙中，则味自正。
　　【西瓜】要悬高处收之不坏。若当扫帚风则坏。东瓜亦然。西瓜吃时欲冷，以指甲掐破打开，晒日中，少时则安阴处，其冷如水。
　　【炒栗子、银杏不爆】炒时拳一枚在手中则不爆，勿令人知。又法：炒栗子只以一枚咬破蘸香汕，同众栗入锅炒之，皆不爆。
　　
　　卷之九十八　通用诸方
　　天时类第三
</div>
    <div class="pagination">
<a href="古今医统大全_page388.html">上一页</a><span>...</span><a href="古今医统大全_page384.html">384</a><a href="古今医统大全_page385.html">385</a><a href="古今医统大全_page386.html">386</a><a href="古今医统大全_page387.html">387</a><a href="古今医统大全_page388.html">388</a><span class="current-page">389</span><a href="古今医统大全_page390.html">390</a><a href="古今医统大全_page391.html">391</a><a href="古今医统大全_page392.html">392</a><a href="古今医统大全_page393.html">393</a><a href="古今医统大全_page394.html">394</a><span>...</span><a href="古今医统大全_page390.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
