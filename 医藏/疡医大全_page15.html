<!DOCTYPE html>
<html>
<head>
    <meta charset="UTF-8">
    <title>疡医大全 - 第 15 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 15 页/共 163 页</h1>
    <div class="content">　　又曰：脏各有一，肾独有两者，何也？然肾两者，非皆肾也。其左为肾，其右为命门，命门者，精神之所舍，元气之所系也。男子以藏精，女子以系胞，故知肾有二也。
　　《入门》曰：命门非正脏，三焦非正腑也。
　　《灵枢》曰：邪在肾，则病骨痛阴痹，阴痹者，按之而不得，腹胀腰痛，大便难，肩背颈项痛，时眩。
　　经曰：肾热者，色黑而齿枯。
　　又曰：脾传之肾，病名曰疝瘕。少腹冤热痛，出白一名蛊。（注曰：出白，谓溲出白液也。）又曰：大骨枯槁，大肉陷下，肩髓内消，动作益衰，真脏来见，期一岁死，见其真脏，乃予之期日。（注曰：此肾之藏也，期三百六十五日内死。）《难经》曰：外证面黑，善恐，数欠。内证脐下有动气，按之牢苦痛，其病逆气，小腹急痛，泄如下重，足胫寒而逆。
　　《灵枢》曰：肾气虚则厥，实则胀。
　　又曰：肾实则腹大腔肿，喘咳身重，寝汗出憎风。虚则胸中痛，大腹小腹痛，清厥意不乐。
　　《入门》曰：肾虚则心悬如饥善恐。
　　太乙真人曰：戒色欲，养精气，咽津液，养脏气。
　　无名子曰：天一生水，在人曰精，地二生火，在人曰神。
　　经曰：肾藏精与志。志者，专意而不移者也。
　　又曰：脏气绝则神见于外。（无锡游氏子，以酒色得疾，常见两女子衣服鲜丽，冉冉至腰而没。医者曰：此肾神也，肾绝则神不守舍，故见于外也。）《灵枢》曰：恐惧而不解则伤精，精伤则骨酸疼厥，精时自下。
　　经曰：其精管自两肾脊骨间发来，绕大肠之右，从溺管下，同出前阴而泄精。
　　又曰：水旺于冬，相于秋，废于春，囚于夏，死于季夏，其壬日壬癸，王时人定夜半，困日丙丁，困时禺中，死日戊己，死时日 。（ ，乃日昃也。）又曰：肾俞在十四椎旁，募在京门腰间季胁。
　　又曰：肾者主蛰，封藏之本，精之处也。
　　又曰：北方黑色，入通于肾，开窍于二阴，藏精于肾。（二阴，前阴后阴。）又曰：肾也者，其荣在发。发无润泽者，骨先死。
　　又曰：两气通于肾。
　　又曰：精气并于肾则恐。
　　又曰：肾恶燥。
　　又曰：咸走血，血病无多食咸。
　　又曰：久立伤骨，劳于肾也。
　　又曰：损其肾者，益其精。
　　又曰：肾色黑，欲如重漆色，不欲如地苍。
　　又曰：黑如乌羽者生，如 者死。（ ，音苔。）又曰：肾热者，颐先赤。
　　又曰：肾热病者，先腰痛胫酸，苦渴数饮身热，热争则项痛而强， 寒且酸，足下热，不欲言，其逆则项痛员员澹澹然。（员员，谓似急也。澹澹，谓似欲不足也。）戊己甚，壬癸大汗，气逆则戊己死，刺足少阴太阳。
　　又曰：肾开窍于二阴，实则胀满。
　　又曰：肾着之病，其人从腰以下冷，腰重如带五千钱。
　　又曰：肾胀者，腹满引背，央央然腰髀痛。
　　又曰：肾水者，腹大脐肿腰重，痛不得溺，阴下湿，如牛鼻头汗，其人足逆寒，大便反坚。
　　又曰：肾病者，色黑气弱，呼吸少气，两耳若聋，腰痛时时失精食减，膝以下清，其脉沉迟为可治，宜补。
　　（清，冷也。）又曰：肾疟者，令人洒洒，腰脊痛，宛转大便难，目 然，手足寒，刺足太阳少阴。（ ，音绚。目动也。）又曰：肺移寒于肾，为涌水，涌水者，按腹不坚，水气客于大肠，疾行则鸣，濯濯如囊裹浆，治主于肺，肺移热于肾，传为柔 。（ ，音次。恶也。）又曰：精脱者耳聋。
　　《仙经》曰：背后有三关，脑后曰玉枕关，夹脊曰辘轳关，水火之际曰尾闾关，皆精气往来之道路也。若得斗柄之机斡运，则上下循环，如天河之流转也。
　　谦甫曰：夫肾藏天一，以悭为事，志意内治则精全而涩。若思想外淫，房室太甚，则固有淫佚不守，辄随溲尿而下。然本于筋 者，以宗筋弛纵也。
　　经曰：其不御女漏者，或闻淫事，或见美色，思想无穷，所愿不得，或入房太甚，宗筋弛纵，发为筋痿，而精自出者，谓之白淫，宜乎渗漏而不止也。
　　丹溪曰：精滑专主湿热，宜知、柏、蛎、蛤。
　　经曰：思想无穷，所愿不得，意淫于外，入房太甚，宗筋弛纵，发为筋痿，及为白淫。
　　《入门》曰：少时欲过肠脱而遗泄者，宜金锁正元丹。
　　又曰：欲心一动，精随念去，碍滞久则茎中疼痛，常如欲小便然，或小便而出，或不从便出而自流者，谓之遗精，比之梦遗尤甚。（《纲目》曰：一人虚而泄精，脉弦大，用五倍子一两，白茯苓二两为丸，服之良愈，涩脱之功，敏于龙蛎。）又曰：不因梦而自泄者，谓之精滑，皆相火所动也。
　　东垣曰：面色白而不泽，悲愁欲哭，脉按之空虚，是为脱精脱神，宜峻补肝肾，收敛补气，补益元阳。
　　《医鉴》曰：童男阳盛，情动于中，志有所慕而不得，遂成夜梦而遗精，慎不可补，宜清心定志。
　　张子和曰：茎中作痛，痛极则痒，或阴茎挺纵不收，或出白物如精，随溲而下，得之于房室劳伤，及邪术所使，谓之白淫，宜以降心火之剂下之。
　　《真诰》曰：精者人之神，明者身之宝，劳多则精散，营兢则明消。
　　经曰：心火旺盛，肾水不足，心有所欲，速于感动，疾于施泄。
　　又曰：肾在志为恐。
　　又曰：胃为恐。（注曰：胃热则肾气微弱，故为恐。）又曰：精气并于肾则恐，由心虚而肾气并之，故为恐。
　　《灵枢》曰：足少阴之脉病，善恐。
　　又曰：恐惧而不解则伤精。
　　又曰：恐惧者神荡散而不收。
　　又曰：恐则气下。（注曰：上焦固禁下焦气还，故气不行矣。）子和曰：肝藏血，血不足则恐。
　　《纲目》曰：恐与惊相似，然惊者，为自不知也。恐者，为自知也。盖惊者闻响乃惊，恐者自知如人将捕之状，及不能独自坐卧，必须人为伴侣，方不恐，或夜必用灯烛，亦恐惧者是也。
　　《灵枢》曰：肾盛怒而不止则伤志，志伤则善忘其前言。
　　经曰：肾在志为恐，恐伤肾，思胜恐。
　　丹溪曰：恐伤肾者，以思胜之，以忧解之。
　　经曰：主闭藏者，肾也。司疏泄者，肝也。二脏皆有相火，而其系上属于心，心，君火也，为物所感则易动，则相火亦动，动则精自走，相火翕然而起，虽不交会，亦暗流而疏泄矣。所以圣人只是教人收心养心，其旨微矣。
　　《直指》曰：精之主宰在心，精之脏制在肾，气虚不能管摄，因小便而出者，曰尿精，因见闻而出者，曰漏精。
　　《入门》曰：初因君火不宁，久则相火擅权，精元一于走而不固，甚则夜失连连，日亦滑流不已，宜坎离丸。知柏用童便九蒸、九晒、九露，地黄煎膏丸，盐汤下。
　　又曰：梦遗不可作虚冷，亦有经络热而得之。
　　《脉经》曰：男子脉微弱而涩，为无子精气清冷也。
　　又曰：涩脉为精血不足之候，丈夫脉涩号伤精。
　　又曰：涩为精竭血枯。
　　《脉诀》曰：遗精血浊，当验与尺，结芤动紧，二证之的。
　　《医鉴》曰：微涩伤精。
　　戴氏曰：梦遗精滑，皆相火所动，久则有虚，而无寒也。
　　又曰：梦遗日久，气下陷宜升提肾气以归原。
　　《本事》曰：肾气闭，即泄精。
　　又曰：肾藏精，盖肾能摄精气，以生育人伦者也。或育或散，皆主于肾，今肾气衰，则一身之精气无所管摄，故妄行而出不时。
　　《纲目》曰：梦遗属郁滞者居大半，庸医不知其郁，但用涩剂固脱，殊不知愈涩愈郁，其病反甚。
　　仲景曰：失精家，小腹弦急，阴头寒，目眩发落，脉极虚芤迟，为清谷亡血失精。男子失精，女子梦交。
　　经曰：肾气通于耳，肾和则能闻五音矣。
　　《灵枢》曰：有所用力举重，若入房过度，汗出浴水，则伤肾。
　　经曰：病在肾，愈在春，春不愈，甚于长夏，长夏不死，持于秋，起于冬。
　　又曰：肾病者，愈在甲乙，甲乙不愈，甚于戊己，戊己不死，持于庚辛，起于壬癸。
　　又曰：肾病夜半慧，四季甚，下晡静。
　　又曰：肾苦燥，急食辛以润之，开腠理，致津液，通气也。肾欲坚，急食苦以坚之，用苦补之，咸泻之。
　　又曰：肾病禁犯 HT ，热食温炙衣。
　　《纲目》曰：肾本无实，不可泻。
　　钱氏曰：只有补肾地黄丸，无泻肾之药。
　　《纲目》曰：左肾属水，水不足则阴虚，宜六味地黄丸。右肾属火，火不足则阳虚，宜八味丸，加减八味丸。
　　又曰：六味地黄丸，血虚阴衰，熟地黄为君；精滑山茱萸为君；小便若多，或少，或赤，或白，茯苓为君；小便淋涩，泽泻为君；心气不足，丹皮为君；皮肤干涩，山药为君。
　　《入门》曰：小便清利，脉沉迟，是冷气归肾。小便赤涩，脉沉数，是热气归命门。是肾与命门脉同者，谓其所受之病同归于膀胱一府也。
　　经曰：少阴终者，面黑齿长而垢，腹胀闭塞，上下不通而终矣。
　　金匮真言论曰：冬气者，病在四肢，肾之应也。
　　《灵枢》曰：足少阴气绝则骨枯，少阴者冬脉也，伏行而濡骨髓者也，故骨不濡，则肉不能着也，骨肉不相亲，则肉软却，故齿长而垢，发无泽，发无泽者，骨先死，戊日笃，己日死。
　　仲景曰：溲便遗失，狂言目反直视者，此为肾绝也。脉浮而洪，身汗如雨，喘而不休，水浆不下，形体不仁，乍静乍乱者，此为命门绝也。
　　《脉经》曰：肾绝四日死，何以知之？齿为暴枯，面为正黑，目中黄色，腰中欲折，自汗如流水。一云：人中平，十日死。
　　梦与鬼交泄精，名曰梦遗。专主于热。
　　又曰：肾咳之状，则腰背相引而痛，甚则咳涎。（咳，音概，气逆也。）又曰：肾风之状，多汗恶风，面宠然浮肿，（庞，音忙，丰浓貌。）脊痛不能正立，其色 ，隐曲不利，诊在肌上，其色黑。
　　又曰：肾痹者，善胀，尻以代踵，脊以代头。（如人垂首向地寻物貌。）又曰：肾气盛，则梦腰脊两解不相属；虚则梦见舟船溺人；厥气客于肾，则梦临渊没居水中。
　　又曰：是动病则饥不欲食，面黑如地色，咳唾则有血，喝喝而喘，坐而欲起，目KT KT 如无所见，心如悬，病饥状，气不足则善恐，心惕惕如人将捕之，是谓骨厥，是主肾。
　　又曰：所生病者，口热舌干，咽肿上气，嗌干及痛，烦心心痛，黄胆肠癖，脊臀股内后廉痛，痿厥嗜卧，足下热而痛，盛者寸口大再倍于人迎，虚者寸口反小于人迎也。
　　又曰：肾主寒，自病则足胫寒而逆，人之五脏，惟肾无实，小儿痘疮变黑陷，是肾水克退心火，多不治也。
　　又曰：心乘肾微邪，内热不恶寒，桂枝丸。
　　又曰：肺乘肾虚邪，喘嗽皮涩而寒，百部丸。
　　又曰：肝乘肾实邪，拘急气搐身寒，理中丸。
　　又曰：脾乘肾贼邪，体重泄泻身寒，理中丸。
　　《人镜经》曰：五行之间，惟肾之一脏，母盛而子反受邪，是物之性有不可一概论者，肺肾是也。何则？肺属金，应乎皮毛，所主者气，肾属水，主乎骨髓，所藏者精，气之轻浮能上而不能下，精之沉重能下而不能上，此物性之自然，今肺盛，乃热作也，气得热而上蒸，则肺不能下生于肾，则肾受邪矣，急以凉药解之，使脏气温和，自能下生于肾，病必先求之于肺，若肺和而肾忽受病，不过脾湿相刑，所以有解肺热去脾邪二药，若脾肺俱和，而肾自病，亦当察其本脏虚实而治之。
　　足少阴肾引经药歌：酉肾猪肤猪（苓白）茯苓，牡丹（皮）泽泻（肉）桂阿（魏）丁（香），山（萸肉）吴茱（萸黄）柏砂（仁）乌药，败酱天（门）冬牡蛎停，（豆）豉桔（梗五）味（子）元（参）并独活，（益）智（仁檀）香（甘）草（地）骨（皮）或（朱）砂行，下行知（母）附地（黄地）榆（苍）术，右肾沉（香黄） 益附称。
　　《难经》曰：冬脉石。
　　经曰：劳而动血者，属肾。
　　又曰：若喉中常有血腥，一咯血即出，或鲜或紫或细屑者，为咯血，或鲜红随唾而出，为唾血。唾中带血，咯出有血，或血丝，皆出于肾。
</div>
    <div class="pagination">
<a href="疡医大全_page14.html">上一页</a><span>...</span><a href="疡医大全_page10.html">10</a><a href="疡医大全_page11.html">11</a><a href="疡医大全_page12.html">12</a><a href="疡医大全_page13.html">13</a><a href="疡医大全_page14.html">14</a><span class="current-page">15</span><a href="疡医大全_page16.html">16</a><a href="疡医大全_page17.html">17</a><a href="疡医大全_page18.html">18</a><a href="疡医大全_page19.html">19</a><a href="疡医大全_page20.html">20</a><span>...</span><a href="疡医大全_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
