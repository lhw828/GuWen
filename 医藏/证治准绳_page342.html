<!DOCTYPE html>
<html>
<head>
    <meta charset="UTF-8">
    <title>证治准绳 - 第 342 页/共 348 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳 - 第 342 页/共 348 页</h1>
    <div class="content">　　明　王肯堂　撰
　　外科
　　损伤门
　　金疮
　　治金疮白药
　　黄蘖　黄芩　当归　赤药　黄芪　牡丹皮生地黄　木鼈子【去殻】黄连　地骨皮　桑白皮
　　甘草【各一钱半】　白芷　马蓼梢叶【生者一钱火煆过】
　　右用桐油三两煎黄色滤去滓再煎油稍熟入细白板松香壹片慢火煎须频频栁枝搅匀却入乳香没药黄丹各七钱煎数沸出火顷时以少绵铺于前滤药滓布上滤过先用瓦钵满盛清水八分却滤药于钵水中将去清水中如绷麪状绷三二百度愈绷愈白故名白药常以清水浸倾于冷地上用物遮盖勿令尘入五七日一换水刀斧一应金伤量伤孔大小取一块填于伤孔中以白纸防之随手不疼一日一换五日生肉筋断加杜仲续断各二钱同煎收疮口加龙骨半钱碎了煎入药内打损只敷于油纸上贴之即愈却不须入接筋龙骨等剂
　　太乙膏　治金疮箭镞不问轻重并痈疽疖毒用此傅之
　　白芷　苍术　石膏【醋炒】白胶香　乳香　没药黄丹【各五钱】
　　右为末用真麻油四两桐油亦可以黄蜡一两先煎油栁枝搅次入白芷等煎少顷却入白胶香石膏得同煎试欲成珠却入蜡同煎片时用生布滤过瓦器收藏用油单纸摊之损伤傅疮口自然肉不痛速愈
　　理伤膏　治打扑伤损折骨出臼刀斧跌磕等伤陀僧　黄丹　自然铜　黄蜡　猪油【各四两】乳香没药【各一两】松香　麻油【各一两】
　　右以折伤木皮一两铡碎入油煎数沸滤去滓入陀僧黄丹慢火熬成膏次入松蜡熔化再熬滴水中成珠为度却入乳香没药自然铜末和匀摊贴
　　金疮神効方
　　五倍子　降真香
　　右各炒焦出火毒后硏为末等分干掺虚者加人参末
　　封口药　治刀斧伤割喉断耳缺唇伤破肚皮跌破隂囊皮等证大効
　　乳香　没药　儿茶　当归　杉皮炭【各一钱】麝香【五厘】片脑【一分】猪母矃菜【一钱如无此叶用葛叶毛藤子叶亦可】
　　右各另硏细末秤合和匀入麝研细次入脑研匀磁器收贮如缺唇先以小气针作三截针之用绢线一条两头搓猪毛以唾蘸湿抹封口药于线上将药线三截穿定却以麻药抹缺处以剪刀抹封口药薄剪去些皮以线即缝合就以鸡子黄油搽患处以金毛狗脊毛薄铺于上却以封口药末掺于上每日用药水轻洗去搽油换药每日只换一次待八日剪去线搽药
　　洗药
　　桑白皮　荆芥　黄连　黄蘖　当归　白芷赤药　连翘　生地黄
　　右煎去滓洗净
　　麻药
　　川乌　草乌　南星　半夏　川椒
　　右末唾调搽之
　　本事地黄散　治金疮止血除疼痛辟风续筋骨生肌肉
　　地黄【苖】地菘　青蒿　苍耳【苖】生艾汁【三合】赤【各五两入水煎取汁】
　　右五月五七月七日午时修合以前药汁拌石灰隂干入黄丹三两更杵为细末凡有金疮伤折出血用药包封不可动十日瘥不肿不脓
　　世治金疮风化石灰韮叶嫩者同捣入鹅血调和成饼乗风隂干为末傅上【无鹅血亦得】　治金疮血不止用半夏石灰郁金三物为末掺上伤处即住
　　崔疗金鎗刀斧伤破血以石灰一升石榴花半觔捣取末少许捺少时血断便瘥
　　百草散　治金疮
　　右五月五日平旦使四人出四方各于五里内采一方草木茎叶每种各半把勿令漏脱一事日正午时细切碓捣并石灰极令烂熟一石草断一斗石灰先凿大实中桑树令可受药取药纳孔中实筑令坚仍以桑树皮蔽之用麻油捣石灰极粘宻泥之令不泄气又以桑皮纒之使坚牢至九月九日午时取出隂干百日药成捣之日晒令干更捣绢筛贮放凡一切金疮出血伤折即时以药封裹治使牢勿令动转不过十日即瘥不肿不脓不畏风若伤后数日始得药须暖水洗令血出然后傅此药大验平时无事宜多合以备仓卒金疮之要无出于此一方云采时不得囘头任意摘取方囘入杵臼内烂捣如泥量药多少以意入石灰和匀取出拍成膏日中曝干遇用旋取撚碎若刀斧伤干傅取血止为度汤火伤冷水调开涂傅蛇蝎犬鼠咬伤先以温水洗以津液调傅疥疮先损以药末干贴湿癣以醋调傅其効如神
　　灰弹散　治刀斧伤血出不止及多年恶疮
　　右用多年石灰细研鸡子清调成团煆过候冷再研细若刀斧伤掺之患处若多年恶疮以姜汁调傅一方单用石灰掺患处裹定并瘥
　　洁古末药散　刀箭药止血住痛
　　定粉　风化灰【各一两】枯矾【三钱】乳香【五分】没药【一字各另研】
　　右件各研为细末同和匀再硏掺之
　　生肌止血立効方　治金疮辟一切风冷续筋骨石灰【二升捣生地黄青蒿汁和作团火煆赤细研】狗头灰【细研】芎防　艾叶　地松　宻陀僧【各半两】黄丹【一两】麒麟竭【三分细研】
　　右为细末硏匀蜜封之毎遇金疮傅之
　　丹溪云刀斧伤石灰包之痛止血住
　　精胜金方治刀斧伤止血生肌蚕蛾散晩蚕蛾为末掺匀绢帛裹随手疮合血止一切金疮亦治　一法用生晩蚕蛾石灰二味同捣成饼隂干为末傅之
　　杀伤不透膜者
　　右用乳香没药各一皂子大研烂以小便半盏好酒半盏同药通口服然后用花蕊石散或乌贼鱼骨或龙骨为末傅疮口上立止
　　杀伤气偶未絶
　　右取葱白热锅炒熟徧傅伤处顷即再易其痛自止但青叶亦可
　　本刘寄奴散　治金疮止疼痛
　　刘寄奴一味为末散掺金疮口裹昔宋髙祖刘裕微时伐荻见大蛇长数丈射之伤明日复至闻有杵臼声往觇之见青衣童子数人于臼中捣药问其故答曰我王为刘寄奴所射合药傅之帝曰神何不杀之答曰寄奴王者不死不可杀帝叱之皆散收药而去毎遇金疮傅之効寄奴髙祖小字也此药非止治金疮治汤火疮大妙经验方云刘寄奴为末先以糯米浆鸡翎扫着伤处后掺药末在上并不痛亦无痕大凡汤火伤急用盐水洗之防肉不坏
　　世治金疮打扑损伤用莃黄草研细入盐少许罨之愈金疮血出不止挼小蓟叶封之　金疮止血杵覆盆
　　花苗傅疮立止【梅师方】
　　本治金疮血不止兼痛用血竭末傅立止
　　精治恶疮金疮刀斧伤见血方以好降真香为末贴之入水并无伤痕絶妙【方见华陀中藏】
　　治刀箭伤出血不止并骨折
　　防榔【一个】木香　胡地黄【各三钱】
　　右为末傅疮口血立止又可接骨
　　神仙刀箭药
　　右取桑叶隂干为末干贴如无旋熨干为末傅之一方用新桑叶硏取白汁涂之能合金疮
　　治刀斧伤磕擦及破伤风浮肿者
　　右用平胃散以姜汁调傅若急卒只以生姜和皮烂捣罨患处止痛截血且无疤痕
　　又方
　　用海船缝内久年油灰硏碎掺之
　　治刀伤及竹木刺出血
　　右急以自己小便淋洗三二次立止不妨入水
　　治金疮
　　右以牛蒡叶贴之永不畏风亦不溃脓及捣傅之
　　麒麟竭散　治刀箭伤筋断骨止痛定血避风
　　麒麟竭　白芨【各半两】黄蘖　宻陀僧　白芷　白敛　当归【炒】炙甘草【各一两】
　　右为细末毎用少许干掺疮上立効
　　如神散　治一切刀斧所伤血出不止并久患恶疮虎骨【炙研】铅丹【火煆令赤】龙骨【研各半两】乳香【如皂子大另研】腻粉【研】丹砂【研各一钱】麝香【少许另研】
　　右研极细匀一切疮以黄连汤或盐汤洗拭干掺药在疮上不得衣粘着疮口
　　金伤散　治金刄箭镞所伤血出不止及落马打伤肉绽血出
　　白芨　白敛　乳香【各一两】石灰【半斤逺年者佳】龙骨【半两】黄丹【少许】
　　右为细末入黄丹研如淡红色毎用干掺患处上用輭纸更以绢帛裹防忌风水干痂为妙
　　定血散　治一切刀伤血出不止收敛疮口
　　南星【生】槐花【炒】郁金【各四两】半夏【生用二两】乳香【研】没药【另研各二钱半】
　　右为细末研匀毎用干掺患处忌水洗
　　治金刄或打伤血出不止
　　降真香末　五倍子末　铜【削下镜面铜于乳钵内各研细等分】
　　右拌匀傅损处昔安丰手击朱嵩碎首用此而愈
　　治金疮伤损血出
　　右用生牛胆入石灰末候干掺上即止以腊月牛胆入风化石灰悬当风处候干用
　　五倍散　治金疮血出不止亦治疳疮
　　右以五倍子生研为末干贴血立止
　　神奇散　治刀斧伤并箭伤血出不能止者
　　麒麟竭　没药【各研】自然铜【煆】南星【炮】干姜【烧灰】铅丹【炒黑】腻粉　瓦藓【各一分】麝香【少许】
　　右为细末和匀先以盐汤洗疮却以烧葱捣汁涂然后干掺疮上三二次
　　军中一捻金散
　　金樱叶　嫩苎叶【各二两】桑叶【一两】
　　右捣烂傅若欲致逺隂干作末用帛缚上血止口合名草蝎经进方以五月五日或闭日收药良
　　治诸伤瘀血不散
　　右于五六月收野苎叶擂烂涂金疮上如瘀血在腹用顺流水擂烂服即通血皆化水以死猪血试之可騐秋月恐无叶可早收之
　　龙骨散　治金刄箭伤生肌长肉定痛止血诸疮敛口龙骨　滑石　枯矾　寒水石　乳香　没药黄丹【炒各半分】轻粉【少许】
　　右为细末毎用干掺外用膏药贴之効
　　金伤散　治刀斧伤辟风生肌止痛
　　白芨　黄丹　陈石灰【风化】桑白皮【各二两】龙骨　南星　白附子【各一两】
　　右为细末毎用干贴之
　　完肌散　治金疮
　　陈石灰【二两】黄丹【半两】龙骨　蜜陀僧　桑白皮【各四两】麝香【一钱另研】
　　右为细末干掺患处
　　生肌膏　治金疮及一切打损疮
　　胡粉　白药　熏陆香　干姜【炮各二两】油【四两】黄蜡【二两】
</div>
    <div class="pagination">
<a href="证治准绳_page341.html">上一页</a><span>...</span><a href="证治准绳_page337.html">337</a><a href="证治准绳_page338.html">338</a><a href="证治准绳_page339.html">339</a><a href="证治准绳_page340.html">340</a><a href="证治准绳_page341.html">341</a><span class="current-page">342</span><a href="证治准绳_page343.html">343</a><a href="证治准绳_page344.html">344</a><a href="证治准绳_page345.html">345</a><a href="证治准绳_page346.html">346</a><a href="证治准绳_page347.html">347</a><span>...</span><a href="证治准绳_page343.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
