<!DOCTYPE html>
<html>
<head>
    <meta charset="UTF-8">
    <title>类经 - 第 24 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 24 页/共 96 页</h1>
    <div class="content">　　十五、汤液醪醴病为本工为标

　　（素问汤液醪醴论 全）

　　黄帝问曰：为五谷汤液及醪醴奈何？（汤液醪醴，皆酒之属。韵义云：醅酒浊酒日醪。诗诂云：酒之甘浊而不 者日醴。然则汤液者，其即清酒之类欤。醪音劳。醴音礼。 音济。）岐伯对曰：必以稻米，炊之稻薪，稻米者完，稻薪者坚。（完者其味全。坚者其气锐。）帝曰：何以然？岐伯曰：此得天地之和，高下之宜，故能至完；伐取得时，故能至坚也。（谷之性味中正，功用周全，以其得天地之和，高下之宜，故能至完。完，全也。）帝曰：上古圣人作汤液醪醴，为而不用何也？岐伯曰：自古圣人之作汤液醪醴者，以为备耳，夫上古作汤液，故为而弗服也。（圣人之作汤液者，先事预防，所以备不虞耳。盖上古之世，道全德盛，性不嗜酒，邪亦弗能害，故但为而弗服也。）中古之世，道德稍衰，邪气时至，服之万全。（道德稍衰，天真或损，则邪能侵之；然犹不失于道，故但服汤液醪醴而可万全矣。）帝曰：今之世不必已何也？（谓治以汤液醪醴，而不能必其病之已也。）岐伯曰：当今之世，必齐毒药攻其中， 石针艾治其外也。（齐毒药，以毒药为剂也。 ，针也。九针论：一曰 针。今世道德已衰，疾病已甚，故非毒药不能攻其中，非针艾不能治其外。齐，剂同。 音惭，锐也。）帝曰：形弊血尽而功不立者何？（此承上文而言治之如法，以至于形弊血尽，而病犹不愈者何也？）岐伯曰：神不使也。（凡治病之道，攻邪在乎针药，行药在乎神气，故治施于外，则神应于中，使之升则升，使之降则降，是其神之可使也。若以药剂治其内而脏气不应，针艾治其外而经气不应，此其神气已去，而无可使矣。虽竭力治之，终成虚废已尔，是即所谓不使也。）帝曰：何谓神不使？岐伯曰：针石道也，精神不进，志意不治，故病不可愈。（道，治病之道也。不进不治者，欲其进而不进，欲其治而不治也，故病不可愈。）今精坏神去，荣卫不可复收。何者？嗜欲无穷而忧患不止，精气弛坏，荣泣卫除，故神去之而病不愈也。（肾藏精，精为阴，心藏神，神为阳，精坏神去则阴阳俱败，表里俱伤，荣卫不可收拾矣。此其故，以今人嗜欲忧患不节，失其所养，故致精气弛坏，荣泣卫除，而无能为力也。荣，营同。泣，涩同。）帝曰：夫病之始生也，极微极精，必先入结于皮肤。今良工皆称曰：病成名曰逆，则针石不能治，良药不能及也。今良工皆得其法，守其数，亲戚兄弟远近音声日闻于耳，五色日见于目，而病不愈者，亦何暇不早乎？（极微者，言轻浅未深。极精者，言专一未乱。斯时也，治之极易，及其病成，则良工称为逆矣。然良工之治，既云得法而至数弗失，亲戚之闻见极熟而声色无差，宜乎无不速愈者，而顾使其直至于精坏神去而病不能愈，亦何暇治之不早乎？暇，言慢事也。）岐伯曰：病为本，工为标，标本不得，邪气不服，此之谓也。（病必得医而后愈，故病为本，工为标。然必病与医相得，则情能相浃，才能胜任，庶乎得济而病无不愈。惟是用者未必良，良者未必用，是为标本不相得，不相得则邪气不能平服，而病之不愈者以此也。又如五脏别论曰：拘于鬼神者，不可与言至德。恶于针石者，不可与言至巧。病不许治者，病必不治，治之无功矣。又如脉色类不失人情详按，皆标本不得之谓。）帝曰：其有不从毫毛生，而五脏阳已竭也，津液充郭，其魄独居，孤精于内，气耗于外，形不可与衣相保，此四极急而动中，是气拒于内而形施于外，治之奈何？（不从毫皮生，病生于内也。五脏阳已竭，有阴无阳也。津液，水也。郭，形体胸腹也。

　　胀论曰：夫胸腹，脏腑之郭也。凡阴阳之要，阴无阳不行，水无气不化，故灵兰秘典论曰：气化则能出矣。今阳气既竭，不能通调水道，故津液妄行，充于郭也。魄者阴之属，形虽充而气则去，故其魄独居也。精中无气，则孤精于内。阴内无阳，则气耗于外。三焦闭塞，水道不通，皮肤胀满，身体羸败，故形不可与衣相保也。四肢者诸阳之本，阳气不行，故四极多阴而胀急也。胀由阴滞，以胃中阳气不能制水，而肺肾俱病，喘咳继之，故动中也。此以阴气格拒于内，故水胀形施于外而为是病。）岐伯曰：平治于权衡。（平治之法当如权衡者，欲得其平也。且水胀一证，其本在肾，其标在肺。

　　如五脏阳已竭、魄独居者，其主在肺，肺主气，气须何法以化之？津液充郭，孤精于内，其主在肾，肾主水，水须何法以平之？然肺金生于脾，肾水制于土，故治肿胀者，必求脾肺肾三脏，随盛衰而治得其平，是为权衡之道也。）去宛陈 ，是以微动四极，温衣，缪刺其处，以复其形。开鬼门，洁净府，精以时服，五阳已布，疏涤五脏，故精自生，形自盛，骨肉相保，巨气乃平。帝曰：善。（宛，积也。陈，久也。 ，斩草也。谓去其水气之陈积，欲如斩草而渐除之也。四极，四肢也。微动之，欲其流通而气易行也。温衣，欲助其肌表之阳而阴凝易散也。然后缪刺之，以左取右，以右取左，而去其大络之留滞也。鬼门，汗空也，肺主皮毛，其藏魄，阴之属也，故曰鬼门。净府，膀胱也，上无入孔而下有出窍，滓秽所不能入，故曰净府。邪在表者散之，在里者化之，故曰开鬼门、洁净府也。水气去则真精服。服，行也。阴邪除则五阳布。五阳，五脏之胃气也。由是精生形盛，骨肉相保，而巨气可平矣。宛，郁同。 音 。）

　　十二卷　论治类

　　十六、祝由

　　（素问移精变气论 附祝由鬼神二说）

　　黄帝问曰：余闻古之治病，惟其移精变气，可祝由而已；今世治病，毒药治其内，针石治其外，或愈或不愈何也？（上古以全德之世，邪不能侵，故凡有疾病，惟用祝由而已，以其病不甚而治亦易也。王氏曰：移谓移易，变谓变改，皆使邪不伤正，精神复强而内守也。按国朝医术十三科：曰大方脉，曰小方脉，曰妇人，曰伤寒，曰疮疾，曰针灸，曰眼，曰口齿，曰咽喉，曰接骨，曰金镞，曰按摩，曰祝由。今按摩、祝由二科失其传，惟民间尚有之。祝，之救切。）岐伯对曰：往古人居禽兽之间，动作以避寒，阴居以避暑，内无眷慕之累，外无伸宦之形，此恬 之世，邪不能深入也，故毒药不能治其内，针石不能治其外，故可移精祝由而已。（古人巢居穴处，故居禽兽之间。动作者，阳生而暖，故可避寒。阴居者，就凉远热，故可避暑。伸，屈伸之情。宦，利名之累。内无眷慕，外无趋求，故曰恬 之世。恬 则天真完固，气血坚实，邪不能入，故无事于毒药针石，但以祝由即可移易精气而愈其病也。祝， 同。由，病所从生也。故曰祝由。王氏曰：祝说病由，不劳针石而已。）今之世不然，忧患缘其内，苦形伤其外，又失四时之从，逆寒暑之宜，贼风数至，虚邪朝夕，内至五脏骨髓，外伤空窍肌肤，所以小病必甚，大病必死，故祝由不能已也。帝曰：善。（内伤五脏，外逆四时，则表里俱伤，为病必甚，故不能以祝由治之也。数音朔。空，孔同。愚按：祝由者，即符 禁禳之法，用符以治病，谓非鬼神而何？故贼风篇：帝曰：其毋所遇邪气，又毋怵惕之所志，卒然而病者，其故何也？唯有因鬼神之事乎？岐伯曰：此亦有故邪留而未发，因而志有所恶，及有所慕，血气内乱，两气相搏。其所从来者微，视之不见，听而不闻，故似鬼神。帝又问曰：其祝而已者，其故何也？岐伯曰：先巫因知百病之胜，先知其病所从生者，可祝而已也。

　　只此数语，而祝由鬼神之道尽之矣，愚请竟其义焉。夫曰似鬼神者，言似是而实非也。曰所恶所慕者，言鬼生于心也。

　　曰知其胜、知其所从生，可祝而已者，言求其致病之由，而释去其心中之鬼也。何也？凡人之七情生于好恶，好恶偏用则气有偏并，有偏并则有胜负而神志易乱，神志既有所偏而邪复居之，则鬼生于心，故有素恶之者则恶者见，素慕之者则慕者见，素疑之者则疑者见，素畏忌之者则畏忌者见，不惟疾病，梦寐亦然，是所谓志有所恶，及有外慕，血气内乱，故似鬼神也。又若神气失守，因而致邪，如补遗刺法等论曰：人虚即神游失守，邪鬼外干，故人病肝虚，又遇厥阴岁气不及，则白尸鬼犯之；人病心虚，又遇二火岁气不及，则黑尸鬼犯之；人病脾虚，又遇太阴岁气不及，则青尸鬼犯之；人病肺虚，又遇阳明岁气不及，则赤尸鬼犯之；人病肾虚，又遇太阳岁气不及，则黄尸鬼犯之。非但尸鬼，凡一切邪犯者，皆是神失守位故也。此言正气虚而邪胜之，故五鬼生焉，是所谓故邪也，亦所谓因知百病之胜也。又如关尹子曰：心蔽吉凶者，灵鬼摄之；心蔽男女者，淫鬼摄之；心蔽幽忧者，沉鬼摄之；心蔽放逸者，狂鬼摄之；心蔽盟诅者，奇鬼摄之；心蔽药饵者，物鬼摄之。此言心有所注，则神有所根据，根据而不正，则邪鬼生矣，是所谓知其病所从生也。既得其本，则治有其法，故察其恶，察其慕，察其胜，察其所从生，则祝无不效矣。如王中阳治一妇，疑其夫有外好，因病失心狂惑，虽投药稍愈，终不脱然。乃阴令人佯言某妇暴死，殊为可怜，患者忻然，由是遂愈。此虽非巫，然亦以法而去其所恶之谓也。又如韩世良治一女，母子甚是相爱，既嫁而母死，遂思念成疾，诸药罔效。韩曰：此病得之于思，药不易愈，当以术治之，乃贿一巫妇，授以秘语。一日夫谓其妻曰：汝之念母如此，不识彼在地下，亦念汝否？吾当他往，汝盍求巫妇卜之。妻忻诺，遂召巫至，焚香礼拜而母灵降矣。一言一默，宛然其母之生前也。女遂大泣。母叱之曰：勿泣！汝之生命克我，我遂早亡，我之死，皆汝之故。今在阴司，欲报汝仇，汝病恹恹，实我所为。我生则与尔母子，死则与尔寇仇矣。言讫，女改容大怒曰：我因母病，母反害我，我何乐而思之！自是而病愈矣。此去其所慕之谓也。又如阴阳应象大论曰：怒伤肝，悲胜怒；喜伤心，恐胜喜；思伤脾，怒胜思；忧伤肺，喜胜忧；恐伤肾，思胜恐。此因其情志之胜，而更求其胜以制之之法也。又如外台秘要载祝由一科，丹溪谓符水惟膈上热痰，一呷凉水，胃热得之，岂不清快，亦可取效；若内伤涉虚之人，及严冬天寒之时，符水下咽，胃气受伤，反致害者多矣。此因其热而胜以寒也。又如近有患疟者，厌以符物，每多取效何也？盖以疟之轻者，日发一次，多在半表半里少阳胆经。当其邪正相争，迭为胜负之际，但得一厌，则胆气若有所恃，故正胜邪而病退矣。此借其相胜之气，以移易其邪正也。又余尝治一少年姻妇，以热邪乘胃，根据附鬼神，殴詈惊狂，举家恐怖，欲召巫以治，谋之于余。余曰：不必，余能治之。因令人高声先导，首慑其气，余即整容，随而突入。病者亵衣不恭，瞠视相向。余施怒目胜之，面对良久，见其赧生神怯，忽尔潜遁，余益令人索之，惧不敢出。乃进以白虎汤一剂，诸邪悉退。此以威仪胜其亵渎，寒凉胜其邪火也。又治一儒生，以伤寒后金水二脏不足，忽一日正午，对余叹曰：生平业儒，无所欺害，何有白须老者，素服持扇，守余不去者三日矣，意必宿冤所致也，奈之何哉？余笑曰：所持者非白纸扇耶？生惊曰：公亦见乎？余曰：非也。因对以刺法论人神失守五鬼外干之义，且解之曰：君以肺气不足，眼多白花，故见白鬼；若肾水不足者，眼多黑花，当见黑鬼矣。此皆正气不足，神魂不附于体，而外见本脏之色也，亦何冤之有哉？生大喜曰：有是哉妙理也。余之床侧，尚有一黑鬼在，余心虽不惧，而甚恶之，但不堪言耳，今得教可释然矣。遂连进金水两脏之药而愈。此知其病所从生，而微言以释之也。诸如此类，皆鬼从心生，而实非鬼神所为，故曰似鬼神也。然鬼既在心，则诚有难以药石奏效，而非祝由不可者矣。使祝由家能因岐伯之言而推广其妙，则功无不奏，术无不神，无怪其列于十三科之一，又岂近代惑世诬民者流，所可同日语哉。贼风篇义见疾病类三十一，所当互考。又按：鬼神之谓，虽属渺茫，然易曰：精气为物，游魂为变，是故知鬼神之情状。孔子曰：鬼神之为德，其盛矣乎！然则鬼神之道，其可忽哉。故周官之有大祝者，掌六祝之辞以事鬼神，示祈福祥，求永贞也。注曰：告神之辞曰祝号者，尊其名为美称也。又有男巫者，春招弭以除疾病。注曰：招吉祥，弭祸祟，而疾病可除矣。又有女祝者，掌王后之内祭祀，以时招梗 禳之事。注曰：招以召祥，梗以御疠，HT 以除灾害，禳以弭变异，四者所以除疾殃也。以此观之，则巫祝之用，虽先王大圣未始或废，盖借以宣诚悃，通鬼神而消灾害，实亦先巫祝由之意也。故其法至今流传，如肘瘟、骨鲠、邪祟、神志等疾，间或取效。然必其轻浅小疾，乃可用之。设果内有虚邪，外有实邪，苟舍正大之法而祟尚虚无，鲜不误事。奈何末世奸徒，借神鬼为妖祥，假符祝为欺诳。今之人，既不知祝由之法自有一种当用之处，乃欲动辄赖之，信为实然，致有妄言祸福而惑乱人心者，有禁止医药而坐失几宜者，有当忌寒凉而误吞符水者，有作为怪诞而荡人神气者，本以治病而适以误病，本以去鬼而适以致鬼，此之为害，未可枚举，其不为奸巫所窍笑者几希矣。故曰拘于鬼神者，不可与言至德。又曰信巫不信医，一不治也。吁！人生于地，悬命于天。彼鬼神者，以天地之至德，二气之良能，既不得逆天命以祸福私有，又焉得乐谄媚以祝禳免患？尼父曰：获罪于天，无所祷也。又曰：敬鬼神而远之。此则吾心之所谓祝由也。苟有事于斯者，幸鉴余之迂论。运气类四十四章有按当考。）

　　十二卷　论治类

　　十七、治之要极无失色脉治之极于一

　　（素问移精变气论）

　　帝曰：余欲临病患，观死生，决嫌疑，欲知其要，如日月光，可得闻乎？（如日月光，欲其明显易见也。）岐伯曰：色脉者，上帝之所贵也，先师之所传也。（言明如日月者，无过色脉而已。上帝，上古之帝也。先师，即下文所谓僦贷季也。）上古使僦贷季，理色脉而通神明，合之金木水火土、四时八风六合，不离其常，（理色脉，察内外之精微也。通神明，色脉辨而神明见也。色脉之应，无往不合，如五行之衰王，四时之往来，八风之变，六合之广，消长相根据，无不有常度也。）变化相移，以观其妙，以知其要，欲知其要，则色脉是矣。（五行四时八风之气，迭有盛衰，则变化相移，色脉随之而应，故可以观其妙，知其要。凡人之五脏六腑、百骸九窍，脉必由乎气，气必合乎天，虽其深微难测，而惟于色脉足以察之，故曰欲知其要，则色脉是矣。）色以应日，脉以应月，常求其要，则其要也。（色分五行而明晦是其变，日有十干而阴晴是其变，故色以应日。脉有十二经而虚实是其变，月有十二建而盈缩是其变，故脉以应月。常求色脉之要，则明如日月而得其变化之要矣。）夫色之变化，以应四时之脉，此上帝之所贵，以合于神明也，所以远死而近生，生道以长，命曰圣王。（上帝贵色脉之应，故能见几察微，合于神明，常远于死，常近于生，生道永昌，此圣王之治身如此。）

　　中古之治病，至而治之，汤液十日，以去八风五痹之病，十日不已，治以草苏草 之枝，本末为助，标本已得，邪气乃服。（中古之治病，必病至而后治之。其治也，先以汤液。汤液者，五谷所制而非药也。服之十日，而八风五痹之病可以去矣。使十日不已，则治以草苏草 之枝。苏，叶也。 ，根也。枝，茎也。根枝相佐，故云本末为助，即后世之煎剂也。病原为本，病变为标，得其标本，邪无不服。此中古之治，虽不若上古之见于未然，而犹未若后世之误也。汤液义见前十五。八风义见运气类三十五。五痹义见疾病类六十七。 音该。）暮世之治病也则不然，治不本四时，不知日月，不审逆从，（王氏曰：四时之气各有所在，不本其处而即妄攻，是反古也。四时刺逆从论曰：春气在经脉，夏气在孙络，长夏气在肌肉，秋气在皮肤，冬气在骨髓。工当各随所在而辟伏其邪尔。不知日月者，谓日有寒温明暗，月有空满亏盈也。八正神明论曰：凡刺之法，必候日月星辰，四时八正之气，气定乃刺之。是故天温日明，则人血淖溢而卫气浮，故血易泻，气易行；天寒日阴，则人血凝泣而卫气沉。月始生，则血气始精，卫气始行；月郭满，则血气盛，肌肉坚；月郭空，则肌肉减，经络虚，卫气去，形独居。是以因天时而调血气也。是故天寒无刺，天温无凝，月生无泻，月满无补，月郭空无治，是谓得时而调之。此之谓也。不审逆从者，谓不审量其病可治与不可治也。愚按：王太仆引经注此，其说虽是，而殊有未尽者，如不本四时，则有不知运气之盛衰，阴阳之消长，故好用温热者，忘天地之赫曦，专用寒凉者，昧主客之流衍，五音皆有宜忌，胡可视为泛常，故五常政大论曰：必先岁气，无伐天和。设不知此而犯之，如抱薪救火，因雪加霜，误人误己而终身不悟者，良可慨矣！如不知日月，王注即以日月为解，然本篇所言者原在色脉，故不知色脉，则心无参伍之妙，诊无表里之明。色脉不合者，孰当舍证以从脉？缓急相碍者，孰当先此而后彼？理趣不明，其妄孰甚，此色脉之参合必不可少，故云日月也。又若不审逆从，则有气色之逆从，如玉版论要曰：色见上下左右，各在其要，上为逆，下为从。女子右为逆，左为从；男子左为逆，右为从。卫气失常篇曰：审察其有余不足而调之，可以知逆顺矣。

　　有四时脉息之逆从，如平人气象论曰：脉有逆从四时，未有脏形，春夏而脉瘦，秋冬而脉浮大，命曰逆四时也。玉机真藏论曰：所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时也。有脉证之逆从，如平人气象论曰：风热而脉静，泄而脱血脉实，病在中脉虚，病在外脉涩坚者，皆难治，命曰反四时也。玉机真藏论曰：病热脉静，泄而脉大，脱血而脉实，病在中脉实坚，病在外脉不实坚者，皆难治也。有治法之逆从，如至真要大论曰：有逆取而得者，有从取而得者。逆，正顺也；若顺，逆也。又曰：微者逆之，甚者从之。又曰：逆者正治，从者反治，从少从多，观其事也。五常政大论曰：强其内守，必同其气，可使平也，假者反之。是皆逆从之道，医所最当潜心者。若不明四时脉证之逆从，则不识死生之理而病必多失；不明论治之逆从，则必至妄投而绝人长命。是乃所谓医杀之耳，此暮世之通弊也，宜详察之。）病形已成，乃欲微针治其外，汤液治其内，（既不能防于未然，又不能察其见在，心粗见浅，针药乱施也。）粗工凶凶，以为可攻，故病未已，新病复起。（粗工，学不精而庸浅也。凶凶，好自用而孟浪也。若辈者，意其为实而攻之，则假实未去而真虚至；意其为热而寒之，则故热未除而新寒起。是不足以治人，而适足以害人耳。）帝曰：愿闻要道。岐伯曰：治之要极，无失色脉，用之不惑，治之大则。（色脉之与疾病，犹形之与影，声之与应也。故察病之要道，在深明色脉之精微而不至惑乱，即明如日月之大法也。）逆从到行，标本不得，亡神失国。（逆从到行，反顺为逆也。标本不得，舍本趋末也。故致亡神失国，而身命又可知也。到，倒同。）去故就新，乃得真人。（此戒人以进德修业，无蹈暮世之辙而因循自弃也。去故者，去其旧习之陋。就新者，进其日新之功。新而又新，则圣贤可以学至，而得真人之道矣。）帝曰：余闻其要于夫子矣，夫子言不离色脉，此余之所知也。岐伯曰：治之极于一。帝曰：何谓一？岐伯曰：一者因得之。（一之为道大矣，万事万物之原也。易曰：天一生水。尧曰：惟精唯一，允执厥中。老子曰：道生一，一生二，二生三，三生万物。又曰：天得一以清，地得一以宁，神得一以灵，谷得一以盈，万物得一以生，侯王得一以为天下贞。孔子曰：吾道一以贯之。释氏曰：万法归一。庄子曰：通于一而万事毕。邵子曰：天向一中分造化。至真要等论曰：知其要者，一言而终，不知其要，流散无穷。此曰治之极于一，其道皆同也。故人能得一，则宇宙在乎手，人能知一，则万化归乎心。一者本也，因者所因也，得其所因，又何所而不得哉。）帝曰：奈何？岐伯曰：闭户塞牖，系之病者，数问其情，以从其意。（闭户塞牖，系之病者，欲其静而无扰也。然后从容询其情，委曲顺其意，盖必欲得其欢心，则问者不觉烦，病者不知厌，庶可悉其本末之因而治无误也。愚按；本篇前言治之要极，无失色脉；此言数问其情，以从其意。是亦邪气脏腑病形篇所谓：见其色，知其病，命曰明；按其脉，知其病，命曰神；问其病，知其处，命曰工。故知一则为工，知二则为神，知三则神且明矣。与此意同。若必欲得其致病之本，非于三者而参合求之，终不能无失也。）得神者昌，失神者亡。帝曰：善。（此总结上文而言死生之大本也。天年篇曰：失神者死，得神者生。

　　又本病论亦有此二句，见运气类四十四，俱当互考。）

　　十二卷　论治类

　　十八、五过四德

　　（素问疏五过论 全）

　　黄帝曰：呜呼远哉！闵闵乎若视深渊，若迎浮云，视深渊尚可测，迎浮云莫知其际。（闵闵，玄远无穷之谓。深渊有底，故可测。浮云无定，故莫知其际。六微旨大论亦有此数句，盖此言医道，彼言天道也。见运气类六。）圣人之术，为万民式，论裁志意，必有法则，循经守数，按循医事，为万民副，故事有五过四德，汝知之乎？（裁，度也。循经之循，因也。按循之循，察也。副，助也。医辨贤愚，愚者误多，故有五过。贤者道全，故有四德。王氏曰：德者，道之用，生之本，故不可不敬慎也。）雷公避席再拜曰：臣年幼小，蒙愚以惑，不闻五过与四德，比类形名，虚引其经，心无所对。

　　（比类形名，公自言虽能比类形证名目，然亦皆虚引经义，而心则未明其深远，故无以对也。）帝曰：凡未诊病者，必问尝贵后贱，虽不中邪，病从内生，名曰脱营。（尝贵后贱者，其心屈辱，神气不伸，虽不中邪而病生于内。营者，阴气也。

　　营行脉中，心之所主，心志不舒则血无以生，脉日以竭，故为脱营。中，去声。）尝富后贫，名曰失精，五气留连，病有所并。（尝富后贫者，忧煎日切，奉养日廉，故其五脏之精，日加消败，是为失精。精失则气衰，气衰则不运，故为留聚而病有所并矣。）医工诊之，不在脏腑，不变躯形，诊之而疑，不知病名。（如前二病者，求之内证则脏腑无可凭，求之外证则形躯无所据，诊者不明其故，则未有不疑而莫识其为何病也。）身体日减，气虚无精，（其病渐深，则体为瘦减；其气日虚，则精无以生。阴阳应象大论曰，气归精，精食气故也。）病深无气，洒洒然时惊。（及其病深，则真气消索，故曰无气。无气则阳虚，故洒然畏寒也。阳虚则神不足，故心怯而惊也。病深者，以其外耗于卫，内夺于荣。（精气俱损，则表里俱困，故外耗于卫，内夺于荣，此其所以为深也。）良工所失，不知病情，此亦治之一过也。（虽曰良工，而不能察此，则不得其情，焉知其本，此过误之一也。）

　　凡欲诊病者，必问饮食居处，（饮食有膏粱藜藿之殊，居处有寒温燥湿之异，因常知变，必详问而察之。）暴乐暴苦，始乐后苦，皆伤精气，精气竭绝，形体毁沮。（乐则喜，喜则气缓，苦则悲，悲则气消，故苦乐失常皆伤精气，甚至竭绝，则形体毁沮。沮，坏也。乐音洛。沮，将鱼切。）暴怒伤阴，暴喜伤阳，（怒伤肝，肝藏血，故伤阴。喜伤心，心藏神，故伤阳。）厥气上行，满脉去形。（厥气，逆气也。凡喜怒过度而伤其精气者，皆能令人气厥逆而上行。气逆于脉，故满脉。精脱于中，故去形。阴阳应象大论有此四句，见阴阳类一。）愚医治之，不知补泻，不知病情，精华日脱，邪气乃并，此治之二过也。（不明虚实，故不知补泻。不察所因，故不知病情。以致阴阳败竭，故精华日脱。阳脱者邪并于阴，阴脱者邪并于阳，故曰邪气乃并。此愚医之所误，过之二也。）

　　善为脉者，必以比类奇恒，从容知之，为工而不知道，此诊之不足贵，此治之三过也。（比类，比别例类也。奇恒，异常也。从容，古经篇名，盖法在安详静察也。凡善诊者，必比类相求，故能因阴察阳，因表察里，因正察邪，因此察彼，是以奇恒异常之脉证，皆自从容之法而知之矣。易曰：引而伸之，触类而长之，天下之能事毕矣。其即比类之谓欤。

　　工不知此，何诊之有，此过误之三也。又示从容论曰：脾虚浮似肺，肾小浮似脾，肝急沉散似肾，此皆工之所时乱也，然从容得之。详疾病类九。）

　　诊有三常，必问贵贱，封君败伤，及欲侯王。（三常，即常贵贱，常贫富，常苦乐之义。封君败伤者，追悔已往。及欲侯王者，妄想将来。皆致病之因。）故贵脱势，虽不中邪，精神内伤，身必败亡。（抑郁不伸，故精神内伤。迷而不达，不亡不已也。）始富后贫，虽不伤邪，皮焦筋屈，痿 为挛。（忧愁思虑，则心肺俱伤，气血俱损，故为是病。 音璧，足不能行也。）医不能严，不能动神，外为柔弱，乱至失常，病不能移，则医事不行，此治之四过也。（戒不严，则无以禁其欲。言不切，则无以动其神。又其词色外为柔弱，而委随从顺，任其好恶，则未有不乱而至失其常者。如是则病不能移，其于医也何有？此过误之四也。）

　　凡诊者，必知终始，有知余绪，切脉问名，当合男女。（必知终始，谓原其始，要其终也。有知余绪，谓察其本，知其末也。切其脉必问其名，欲得其素履之详也。男女有阴阳之殊，脉色有逆顺之别，故必辨男女而察其所合也。）离绝菀结，忧恐喜怒，五脏空虚，血气离守，工不能知，何术之语。（离者失其亲爱，绝者断其所怀，菀谓思虑抑郁，结谓深情难解，忧则气沉，恐则气怯，喜则气缓，恚则气逆，凡此皆伤其内，故令五脏空虚，血气离守。医不知此，何术之有。 菀，郁同。）尝富大伤，斩筋绝脉，身体复行，令泽不息。（大伤，谓甚劳甚苦也。故其筋如斩，脉如绝，以耗伤之过也。虽身体犹能复旧而行，然令泽不息矣。泽，精液也。息，生长也。）故伤败结，留薄归阳，脓积寒炅。（故，旧也。言旧之所伤，有所败结，血气留薄不散，则郁而成热，归于阳分，故脓血蓄积，令人寒炅交作也。炅，居永切，热也。）粗工治之，亟刺阴阳，身体解散，四肢转筋，死日有期。（粗工不知寒热为脓积所生，脓积以劳伤所致，乃治以常法，急刺阴阳，夺而又夺，以致血气复伤，故身体解散，四肢转筋，则死日有期，谓非粗工之误之者耶？！亟音棘。）医不能明，不问所发，唯言死日，亦为粗工，此治之五过也。（但知死日，而不知致死者，由于施治之不当，此过误之五也。）凡此五者，皆受术不通，人事不明也。（不通者，不通于理也。物理不通，焉知人事。以上五条，所不可不知也。）

　　故曰圣人之治病也，必知天地阴阳，四时经纪；（阴阳气候之变，人身应之，以为消长，此天道之不可不知也。）五脏六腑，雌雄表里，刺灸砭石、毒药所主；（脏腑有雌雄，经络有表里，刺灸石药各有所宜，此脏象之不可不知也。）从容人事，以明经道，贵贱贫富，各异品理，问年少长，勇怯之理；（经道，常道也。不从容于人事，则不知常道，不能知常，焉能知变？人事有不齐，品类有同异，知之则随方就圆，因变而施，此人事之不可不知也。）审于部分，知病本始，八正九候，诊必副矣。（八正，八节之正气也。副，称也。能察形色于分部，则病之本始可知；能察邪正于九侯，则脉之顺逆可据，明斯二者，诊必称矣。此色脉之不可不知也。按：本篇详言五过，未明四德，而此四节一言天道，一言脏象，一言人事，一言脉色，即四德也。明此四者，医道全矣，诚缺一不可也。）治病之道，气内为宝，循求其理，求之不得，过在表里。（气内者，气之在内者也，即元气也。凡治病者，当先求元气之强弱，元气既明，大意见矣。求元气之病而无所得，然后察其过之在表在里以治之，斯无误也。此下五节，亦皆四德内事。愚按：气有外气，天地之六气也。有内气，人身之元气也。气失其和则为邪气，气得其和则为正气，亦曰真气。但真气所在，其义有三，曰上中下也。上者所受于天，以通呼吸者也；中者生于水谷，以养荣卫者也；下者气化于精，藏于命门，以为三焦之根本者也。故上有气海，曰膻中也，其治在肺；中有水谷气血之海，曰中气也，其治在脾胃；下有气海，曰丹田也，其治在肾。人之所赖，惟此气耳，气聚则生，气散则死，故帝曰气内为宝，此诚最重之辞，医家最切之旨也。即如本篇始末所言，及终始等篇，皆以精气重虚为念，先圣惜人元气至意，于此可见。奈何今之医家，但知见病治病，初不识人根本。凡天下之理，亦焉有根本受伤而能无败者，伐绝生机，其谁之咎？所以余之治人，既察其邪，必观其正，因而百不失一，存活无算。故于诸章之注，亦必以元气为首务，实本诸此篇，非亿见也。凡心存仁爱者，其毋忽于是焉。又真气义，见疾病类四。）守数据治，无失俞理，能行此术，终身不殆。（此承上文而言表里阴阳，经络脏腑，皆有其数，不可失也。俞理，周身俞穴之理也。殆，危也。）不知俞理，五脏菀热，痈发六腑。（菀，积也。不知俞穴之理，妄施刺灸，则五脏菀积，其热痈乃发于六腑矣。是亦上文故伤败结、留薄归阳之义。）诊病不审，是为失常，谨守此治，与经相明。（若不详加审察，必失经常中正之道，故欲谨守治法者，在求经旨以相明也。经，即下文上经下经之谓。）上经下经，揆度阴阳，奇恒五中，决以明堂，审于终始，可以横行。（上经下经，古经名也。病能论曰：上经者，言气之通天。下经者，言病之变化也。揆度，切度之也。奇恒，言奇病也。五中，五内也。明堂，面鼻部位也。终始，灵枢篇名也。凡诊病者，能明上经下经之理以揆度阴阳，能察奇恒五中之色而决于明堂，能审脉候针刺之法于终始等篇之义；夫如是则心通一贯，应用不穷，目牛无全，万举万当，斯则高明无敌于天下，故可横行矣。）

　　十二卷　论治类

　　十九、四失

　　（素问征四失论）

　　黄帝在明堂，雷公侍坐。黄帝曰：夫子所通书受事众多矣，试言得失之意，所以得之，所以失之。（明堂，王者南面以朝诸侯、布政令之所，非前篇明堂之谓。得失之意，言学力功用之何如也。夫音扶。）雷公对曰：循经受业，皆言十全，其时有过失者，愿闻其事解也。（言根据经受学，谓已十全，而用以延医，则时有过失，莫知所以，愿闻其事之解说也。）

　　帝曰：子年少智未及邪？将言以杂合邪？（智未及，谓计虑之未周也。言以杂合，谓己无定见，故杂合众说而不能独断也。然则皆言十全者，正以其未全耳。邪，耶同。）夫经脉十二，络脉三百六十五，此皆人之所明知，工之所循用也。（循，根据顺也。此言经络之略，谁不能知？即循经受业之谓耳。）所以不十全者，精神不专，志意不理，外内相失，故时疑殆。

　　（既已循经受业，而犹不能十全者何也？盖道统之传，载由经籍，圆通运用，妙出吾心。使必欲按图索骥，则后先易辙，未有不失者矣。故精神不能专一者，以中无主而杂合也。志意不分条理者，以心不明而纷乱也。外内相失者，以彼我之神不交，心手之用不应也。故时有疑惑，致乎危殆。孟子曰：梓匠轮舆，能与人规矩，不能使人巧。然则循经受业，徒读父书奚益哉？此过失之解也。）诊不知阴阳逆从之理，此治之一失也。（阴阳逆从之理，脉色证治，无不赖之。不知此者，恶足言诊？此一失也。）受师不卒，妄作离术，谬言为道，更名自功，妄用砭石，后遗身咎，此治之二失也。（受师不卒者，学业未精，苟且自是也。妄作离术者，不明正道，假借异端也。谬言为道、更名自功者，侈口妄谭，巧立名色以欺人也。及有不宜砭石而妄用者，是不明针灸之理，安得免于灾咎？此二失也。）不适贫富贵贱之居，坐之薄浓，形之寒温，不适饮食之宜，不别人之勇怯，不知比类，足以自乱，不足以自明，此治之三失也。（适，察其所便也。坐，处也。

　　察贫富贵贱之常，则情志劳佚可知。察处之薄浓，则奉养丰俭可知。察形之寒温，则强弱坚脆、受邪微甚可知。察饮食之宜否，则五味之损益、用药之寒热可知。凡此者，使不能比别例类以求其详，则未免自乱矣，明者固如是乎？此三失也。）诊病不问其始，忧患饮食之失节，起居之过度，或伤于毒，不先言此，卒持寸口，何病能中？妄言作名，为粗所穷，此治之四失也。（凡诊病之道，必先察其致病之因，而后参合以脉，则其阴阳虚实，显然自明。使不问其始，是不求其本也。又若忧患饮食之失节，内因也。起居之过度，外因也。或伤于毒，不内外因也。不先察其因而卒持寸口，自谓脉神，无待于问，亦焉知真假逆从，脉证原有不合，仓卒一诊，安能尽中病情？心无定见，故妄言作名。误治伤生，损德孰甚，人己皆为所穷，盖粗疏不精所致，此四失也。）是以世人之语者，驰千里之外。（工之得失，则毁誉之远闻也。）不明尺寸之论，诊无人事治数之道，从容之葆，坐持寸口，诊不中五脉，百病所起，始以自怨，遗师其咎。（人事治数之道，即前篇贵贱贫富守数据治之谓。从容，周详也。葆，韬藏也。知周学富，即从容之葆也。若理数未明而徒持寸口，则五脏之脉且不能中，又焉知百病之所起？是以动多过失，乃始知自怨其无术，而归咎于师传之未尽，岂其然哉？！语云：学到知羞处，方知艺不精。今之人多有终身不知羞者，果何如其人也？葆音保。）是故治不能循理，弃术于市，妄治时愈，愚心自得。（市，多人处也。不能循理，焉能济人？人不相信，如弃术于市，言见弃于众人也。然亦有妄施治疗，偶或一愈，愚者不知为侥幸，而忻然信为心得，则未免以非为是，而后人踵其害矣。）呜呼！窈窈冥冥，熟知其道？道之大者，拟于天地，配于四海。（窈窈冥冥，道深玄也。熟当作孰。拟于天地，言高浓之无穷，配于四海，言深广之难测，见不可以易言也。）汝不知道之谕，受以明为晦。（不知道之谕，不得其旨也。失其旨则未免因辞害意，反因明训而为晦，此医家之大戒也。晦，不明之谓。）

　　十二卷　论治类

　　二十、辟疗五疫

　　（素问遗篇刺法论）

　　黄帝曰：余闻五疫之至，皆相染易，无问大小，病状相似，不施救疗，如何可得不相移易者？（五疫，即五运疫疠之气，详见运气类四十一，与此原出同篇，所当互考。如何可得不相移易者，谓欲禁止其传染也。）岐伯曰：不相染者，正气存内，邪不可干，避其毒瓦斯，天牝从来，复得其往，气出于脑，即不邪干。（疫疠乃天之邪气，若吾身正气内固，则邪不可干，故不相染也。天牝，鼻也，鼻受天之气，故曰天牝，老子谓之玄牝，是亦此义。气自空虚而来，亦欲其自空虚而去，故曰避其毒瓦斯，天牝从来，复得其往也。盖以气通于鼻，鼻连于脑中，流布诸经，令人相染矣。气出于脑，谓嚏或张鼻泄之，则邪从鼻出，毒瓦斯可令散也。）气出于脑，即先想心如日。（日为太阳之气，应人之心，想心如日，即所以存吾之气，壮吾之神，使邪气不能犯也。）欲将入于疫室，先想青气自肝而出，左行于东，化作林木；（心之所至，气必至焉，故存想之，则神有所注而气可王矣。左行于东，化作林木之状，所以壮肝气也。）次想白气自肺而出，右行于西，化作戈甲；（所以壮肺气也。）次想赤气自心而出，南行于上，化作焰明；（所以壮心气也。）次想黑气自肾而出，北行而下，化作水；（所以壮肾气也。）次想黄气自脾而出，存于中央，化作土。（所以壮脾气也。）五气护身之毕，以想头上如北斗之煌煌，然后可入于疫室。（煌煌，辉耀貌。天行疫疠传染最速，故当谨避之如此。）

　　又一法，于春分之日，日未出而吐之。（旧注曰：用远志去心，以水煎之，饮二盏，吐之，不疫。）

　　又一法，于雨水日后，三浴以药泄汗。（谓以祛邪散毒之药，煎汤三浴，以泄其汗也。）

　　又一法，小金丹方：辰砂二两，水磨雄黄一两，叶子雌黄一两，紫金半两，（以金箔同研之，可为细末。）同入合中，外固了，地一尺筑地实，不用炉，不须药制，用火二十斤 之也，七日终，（常令火不断。）候冷七日取，次日出合子，埋药地中七日，取出顺日研之三日，炼白沙蜜为丸如梧桐子大，每日望东吸日华气一口，冰水下一丸，和气咽之，服十粒，无疫干也。（合子，即瓷罐之属。顺日研之，谓左旋也。按：此遗篇之言，乃出后人增附，法非由古，未足深信，愚有避疫法在阴阳类首章，所当并察。）

　　十三卷　疾病类

　　一、病机

　　（素问至真要大论）

　　帝曰：夫百病之生也，皆生于风寒暑湿燥火，以之化之变也。（风寒暑湿燥火，天之六气也。气之正者为化，气之邪者为变，故曰之化之变也。）经言盛者泻之，虚者补之，余锡以方士，而方士用之尚未能十全。余欲令要道必行，桴鼓相应，由拔刺雪污，工巧神圣，可得闻乎？（锡，赐也。十全，无一失也。桴，鼓槌也。由，犹同。拔刺雪污，去病如拾也。又详义见针刺类五十二。难经曰：问而知之谓之工，切脉而知之谓之巧，望而知之谓之神，闻而知之谓之圣。又曰：以外知之曰圣，以内知之曰神。桴音孚。）岐伯曰：审察病机，无失气宜，此之谓也。（病随气动，必察其机，治之得其要，是无失气宜也。愚按：气交变、五常政、至真要等论，皆详言五运六气各有太过不及，而天时民病变必因之，故有淫胜、反胜、客胜、主胜之异。盖气太过则亢极而实，气不及则被侮而虚，此阴阳盛衰自然之理也。本篇随至真要大论之末，以统言病机，故藏五气六，各有所主，或实或虚，则亦无不随气之变而病有不同也。即如诸风掉眩皆属于肝矣，若木胜则四肢强直而为掉，风动于上而为眩，脾土受邪，肝之实也；木衰则血不养筋而为掉，气虚于上而为眩，金邪乘木，肝之虚也。又如诸痛痒疮皆属于心矣，若火盛则炽热为痈，心之实也；阳衰则阴胜为疽，心之虚也。五脏六气，虚实皆然，故本篇首言盛者泻之，虚者补之；末言有者求之，无者求之，盛者责之，虚者责之。盖既以气宜言病机矣，又特以盛虚有无四字，贯一篇之首尾，以尽其义，此正先圣心传，精妙所在，最为吃紧纲领。奈何刘完素未之详审，略其颠末，独取其中一十九条，演为原病式，皆偏言盛气实邪，且于十九条中，凡归重于火者十之七八，至于不及虚邪则全不相顾。又曰：其为治者，但当泻其过甚之气，以为病本，不可反误治其兼化也。立言若此，虚者何堪？故楼氏指其治法之偏，诚非过也。夫病机为入道之门，为跬步之法，法有未善，而局人心目，初学得之，多致终身不能超脱，习染既久，流弊日深，所以近代医家，举动皆河间遗风，其于泻假热，伐真虚，复人于反掌间者，比比皆然，不忍见也。或讳之曰：河间当胡元之世，其风声气习，本有不同，因时制宜，故为是论。即或有之，则世变风移，今非昔比，设欲率由其旧，恐冰炭钩绳，不相符也。心切悯之，不容不辨。）帝曰：愿闻病机何如？岐伯曰：诸风掉眩，皆属于肝。（风类不一，故曰诸风。掉，摇也。眩，运也。风主动摇，木之化也，故属于肝。其虚其实，皆能致此。如发生之纪，其动掉眩巅疾，厥阴之复，筋骨掉眩之类者，肝之实也。又如阳明司天，掉振鼓栗，筋痿不能久立者，燥金之盛，肝受邪也；太阴之复，头顶痛重而掉螈尤甚者，木不制土，湿气反胜，皆肝之虚也。故卫气篇曰：下虚则厥，上虚则眩。亦此之谓。

　　凡实者宜凉宜泻，虚则宜补宜温，反而为之，祸不旋踵矣。余治仿此。掉，提料切。）诸寒收引，皆属于肾。（收，敛也。

　　引，急也。肾属水，其化寒，凡阳气不达，则营卫凝聚，形体拘挛，皆收引之谓。如太阳之胜为筋肉拘苛血脉凝泣，岁水太过为阴厥、为上下中寒，水之实也。岁水不及为足痿清厥，涸流之纪其病癃闭，水之虚也。水之虚实，皆本于肾。）

</div>
    <div class="pagination">
<a href="类经_page23.html">上一页</a><span>...</span><a href="类经_page19.html">19</a><a href="类经_page20.html">20</a><a href="类经_page21.html">21</a><a href="类经_page22.html">22</a><a href="类经_page23.html">23</a><span class="current-page">24</span><a href="类经_page25.html">25</a><a href="类经_page26.html">26</a><a href="类经_page27.html">27</a><a href="类经_page28.html">28</a><a href="类经_page29.html">29</a><span>...</span><a href="类经_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
