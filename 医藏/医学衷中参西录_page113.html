<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 113 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 113 页/共 120 页</h1>
    <div class="content">　　天津胡××，年五十四岁，于仲秋感受温病兼喉疼证。

　　病因 劳心过度，暗生内热。且日饮牛乳两次作点心，亦能助热，内热上潮，遂觉咽喉不利，至仲秋感受风温，陡觉咽喉作疼。

　　证候 表里俱觉发热，咽喉疼痛，妨碍饮食。心中之热时觉上冲，则咽喉之疼即因之益甚。

　　周身酸懒无力，大便干燥，脉象浮滑而长，右关尤重按有力，舌上白苔满布。

　　诊断 此证脉象犹浮，舌苔犹白，盖得病甫二日，表证犹未罢也。而右关重按有力，且时觉有热上冲咽喉者，是内伤外感相并而为病也。宜用重剂清其胃腑之热，而少佐以解表之品，表解里清，喉之疼痛当自愈矣。

　　处方 生石膏（四两捣细） 西药阿斯匹林（一瓦）

　　单将生石膏煎汤一大盅，乘热将阿斯匹林融化其中服之。因阿斯匹林实为酸凉解肌之妙药，与大量之石膏并用，服后须臾其内伤外感相并之热，自能化汗而解也。

　　效果 服后约半点钟，其上半身微似有汗，而未能遍身透出，迟一点钟，觉心中之热不复上冲，咽喉疼痛轻减。时在下午一点钟，至晚间临睡时，仍照原方再服一剂，周身皆得透汗，安睡一夜，翌晨，诸病若失矣。

　　五、医案　（十五）温病门

　　○温病兼阴虚

　　邻村高××，年二十五岁，于仲夏得温病。

　　病因 仲夏上旬，麦秋将至，远出办事，又欲急回收麦，长途趋行于烈日之中。辛苦殊甚，因得温病。其叔父××与其表叔毛××皆邑中名医，又皆善治温病。二人共治旬日无效，盖因其劳力过甚，体虚不能托病外出也。

　　证候 愚诊视时，其两目清白，竟无所见，两手循衣摸床，乱动不休，谵语无伦，分毫不省人事。

　　其大便从前滑泻，此时虽不滑泻，每月仍溏便一两次，脉象浮而无力，右寸之浮尤甚，两尺按之即无，一分钟数至一百二十至。舌苔薄黄，中心干而微黑。

　　诊断 此证两目清白无火，而竟无所见者，肾阴将竭也。其两手乱动不休者，肝风已动也。病势至此，危险已至极点。幸喜脉浮为病还在太阳，右寸浮尤甚，又为将汗之兆。其所以将汗而不汗者，人身之有汗，如天地之有雨，天地阴阳和而后雨，人身亦阴阳和而后汗。此证两尺脉甚弱，阳升而阴不应，是以不能作汗。当用大滋真阴之品，济阴以应其阳必能自汗，汗出则病愈矣。然非强发其汗也，强发其汗则汗出必脱。调剂阴阳以听其自汗，是以汗出必愈也。

　　处方 熟怀地黄（二两） 生怀山药（一两） 玄参（一两） 大甘枸杞（一两）

　　甘草（三钱） 真阿胶（四钱）

　　药共六味，将前五味煎汤一大碗去渣，入阿胶融化，徐徐分数次温饮下。

　　效果 时当上午十点钟，将药煎服至下午两点钟将药服完。形状较前安静，再诊其脉颇有起色。俾再用原方煎汤一大碗，陆续服之，至秉烛时遍身得透汗，其病霍然愈矣。此案曾载于《全国名医验案类编》，何廉臣对于此案似有疑意，以为诚如案中所述病况，实为不可挽救之证也。故今将此案又登斯编，以征此案之事实。

　　帮助 尝实验天地之气化，恒数十年而一变，医者临证用药，即宜随气化而转移，因病者所得之病已先随气转移也。愚未习医时，见医者治伤寒温病，皆喜用下药，见热已传里其大便稍实者，用承气汤下之则愈，如此者约二十年。及愚习医学时，其如此治法者则恒多偾事，而愚所阅之医书，又皆系赵氏《医贯》、《景岳全书》、《冯氏锦囊》诸喜用熟地之书，即外感证亦多喜用之。愚之治愈此证，实得力于诸书之讲究。而此证之外，又有重用熟地治愈寒温之坏证，诸多验案（地黄解后载有数案可参观）。此乃用药适与时会，故用之有效也。且自治愈此证之后，毛××、高××深与愚相契，亦仿用愚方而治愈若干外感之虚证，而一变其从前之用药矣。后至愚年过四旬，觉天地之气化又变，病者多系气分不足，或气分下陷，外感中亦多兼见此证，即用白虎汤时多宜加人参方效。其初得外感应发表时，亦恒为加黄 方效。如是者又有年。

　　乃自一九二一年以来，病多亢阳，宜用大剂凉润之药济阴以配其阳，其外感实热之证，多宜用大剂白虎汤，更佐以凉润之品。且人脏腑之气化多有升无降，或脑部充血，或夜眠不寐，此皆气化过升之故，亦即阳亢无制之故。治之者宜镇安其气化，潜藏其阳分，再重用凉润之药辅之，而病始可治。此诚以天地之气化又有转移，人所生之病即随之转移，而医者之用药自不得不随之转移也。由此悟自古名医所着之书，多有所偏者非偏也，其所逢之时气化不同也。愚为滥竽医界者已五十年，故能举生平之所经历而细细陈之也。

　　五、医案　（十五）温病门

　　○温病兼喘胀

　　邑中王××之女，年十五岁，于仲春得温病久不愈。

　　病因 仲春上旬，感受风温，医者延医失宜，迁延旬余，病益增剧，医者诿为不治，始延愚为诊视。

　　证候 心下胀满甚剧，喘不能卧，自言心中干甚，似难支持。其舌苔白而微黄。小便赤少，大便从前滑泻，此时虽不滑泻，然仍每日下行。脉搏一息五至强，左部弦而有力，右部似大而有力，然皆不任重按。

　　诊断 此其温病之热，本不甚剧。因病久真阴亏损致小便不利，所饮之水停于肠胃则胀满，迫于心下则作喘。其心中自觉干甚，固系温病之热未清，亦足征其真阴亏损阴精不能上奉也（《内经》谓阴精上奉，其人寿）。当滋其真阴，利其小便，真阴足则以水济火，而心中自然不干；小便利则水从下消，而胀满喘促自愈。至于些些温病之余热，亦可皆随小便泻出而不治自愈矣。

　　处方 鲜白茅根去净皮及节间细根（六两锉碎），用水三大碗，煎一沸，俟半点钟，视其茅根若不沉水底，再煎一沸，至茅根皆沉水底其汤即成。去渣当茶，徐徐温饮之。

　　效果 如法煎饮茅根两日，其病霍然全愈。盖白茅根凉润滋阴，又善治肝肾有热，小便不利，且具有发表之性，能透温病之热外出。一药而三善备，故单用之而能立建奇功也。然必剖取鲜者用之，且复如此煎法（过煎则无效）方能有效。

　　凡药之性，能利水者多不能滋阴，能下降者多不能上升，能清里者多不能达表。惟茅根既善滋阴，又善利水，既善引水气下行，又善助肾阴上升。且内清脏腑之热，外托肌表之邪，而尤善清肺利痰定其喘逆。

　　五、医案　（十五）温病门

　　○温病兼虚热

　　邑城东刘氏女，年十五岁，于季春患温病久不愈。

　　病因 因天气渐热，犹勤纺织，劳力之余出外乘凉，有汗被风遂成温病。

　　证候 初得周身发热，原宜辛凉解肌，医者竟用热药发之，汗未出而热益甚，心中亦热而且渴。此时若用大剂白虎加人参汤清之，病亦可愈，而又小心不敢用。惟些些投以凉润小剂，迁延二十余日，外感之热似渐退。然午前稍轻而午后则仍然灼热，且多日不能饮食，形体异常清瘦。左脉弦细无根，右部关脉稍实，一息六至。舌苔薄而微黄，毫无津液。大便四五日一行，颇干燥。

　　诊断 此因病久耗阴，阴虚生热，又兼外感之热留滞于阳明之府未尽消也。当以清外感之热为主，而以滋补真阴之药辅之。

　　处方 生石膏（一两捣细） 野党参（三钱） 生怀地黄（一两） 生怀山药（一两）

　　生杭芍（四钱） 滑石（三钱） 甘草（三钱）

　　共煎汤一大盅，分两次温服下。

　　复诊 将药煎服两剂后，外感之热已退，右关脉已平和，惟过午犹微发热，此其阴分犹虚也。当再滋补其阴分。

　　处方 玄参（一两） 生怀山药（一两） 甘枸杞（五钱大者） 生杭芍（五钱）

　　滑石（二钱） 熟地黄（一两） 生鸡内金（一钱黄色的捣） 甘草（二钱）

　　共煎一大盅，分两次温服。

　　效果 日服药一剂，连服三日，灼热全愈。

　　帮助 按此方于大队滋阴药中犹少加滑石者，恐外感之热邪未尽，引之自小便出也。愚凡治外感之热兼有虚热者，恒生山药与滑石并用，泻热补虚一举两得。至上有外感燥热而下焦复滑泻者，用之以清热止泻（宜各用一两），尤屡次奏效。二药相伍，原有化合之妙用，若再加芍药、甘草，即拙拟之滋阴清燥汤，可参观也。

　　五、医案　（十五）温病门

　　○温病兼吐血

　　沧州，吴姓媪，年过七旬，偶得温病兼患吐血。

　　病因 年岁虽高，家庭事务仍自操劳，因劳心过度，心常发热，时当季春，有汗受风，遂得温病，且兼吐血。

　　证候 三四日间表里俱壮热，心中热极之时恒吐血一两口，急饮新汲井泉水其血即止。舌苔白浓欲黄，大便三日未行。脉象左部弦长，右部洪长，一息五至。

</div>
    <div class="pagination">
<a href="医学衷中参西录_page112.html">上一页</a><span>...</span><a href="医学衷中参西录_page108.html">108</a><a href="医学衷中参西录_page109.html">109</a><a href="医学衷中参西录_page110.html">110</a><a href="医学衷中参西录_page111.html">111</a><a href="医学衷中参西录_page112.html">112</a><span class="current-page">113</span><a href="医学衷中参西录_page114.html">114</a><a href="医学衷中参西录_page115.html">115</a><a href="医学衷中参西录_page116.html">116</a><a href="医学衷中参西录_page117.html">117</a><a href="医学衷中参西录_page118.html">118</a><span>...</span><a href="医学衷中参西录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
