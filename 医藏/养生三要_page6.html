<!DOCTYPE html>
<html>
<head>
    <meta charset="UTF-8">
    <title>养生三要 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>养生三要 - 第 6 页/共 8 页</h1>
    <div class="content">　　凡服补汤，欲得服三升半，昼三夜一，中间间食，则汤气灌溉百脉，易得药力。凡服汤不得太缓太急，又须左右仰覆卧各一，食顷则汤势偏行腹中。又于室中行一百步许皆可。一日勿外出，即大益。

　　服汤药有宜忌酒者，有宜厚覆者

　　凡服汤二日，当忌酒，缘汤忌酒故也。凡服治风汤，第一厚覆取汗，若得汗即须薄覆，勿令大汗，中间亦须间食。不尔，人无力，更益虚羸。

　　服泻药以利为度

　　凡服泻药，不过以利为度，慎勿过多，令人下利无度，大损人也。《干金》

　　服药有约

　　黄帝曰：“有毒无毒，服有约乎?”岐伯曰：“病有新久，方有大小，有毒无毒，固有常制矣。大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。”《内经》

　　猛药宜先少服

　　若用毒药治病，先起如黍粟，病去即止，不去倍之，不去十之，取去为度。《干金》

　　服酒药以知为度

　　凡服酒药，欲得使酒气相接，无得断绝，绝则不着药力，多少皆以知为度，不可令至醉及吐，则大损人也。《千金》

　　服药后有邪正相争之现状者，不可仓皇

　　凡伤寒家服药后，身热，烦躁，发渴，冒瞀，脉两手忽伏而不见，恶寒战栗，此皆阴阳氤氲，正邪相争，作汗之徵也。姑宜静以待之，不可因而仓皇，及至错误。《王安道》

　　服丸药法

　　凡丸药皆如梧桐子大，补者十丸为始，从一服渐加，不过四十九，过亦损人云。一日三度服，欲得引日，多时不阙，药气渐渍，薰蒸五脏，积久为佳，不必频服，早尽为善。徒弃名药，获益甚少。引日者，延长时日也。《千金》

　　疮瘥宜慎口味

　　凡诸恶疮瘥后，皆百日慎口味，不尔，即疮发也。《千金》

　　肿胀者戒

　　病肿胀既平，当节饮食。忌盐、血、房室。犯禁者，病再作，必死。

　　痨嗽者戒

　　病痨嗽，忌房室、膏粱，犯者死。

　　伤寒与水肿者戒

　　伤寒之后，忌荤肉、房事，犯者不救。水肿之后，禁房事，及油、盐等三年。

　　滑泄者戒

　　滑泄之后戒油腻。

　　病久者戒

　　病久否闭。忽得涌泄，气血冲和，心肾交媾，阳事必举。尤切戒房室。《佚名》

　　有病切戒迁动远行

　　有病远行，不可车载马驮，是为重扰，犯者即死。

　　纵口者非，绝谷者尤非，病有纵口吻而死者矣。亦有绝其谷而视其死者焉。世都不察，幽潜沉冤者众矣。念及此，深为酸鼻。夫饮食，养生物也，可节而不可纵，然亦不可使之绝。故节之则生，不节而纵且绝则死。纵而死，病者之责矣。绝而视其死，伊谁之责耶?如伤寒、伤风、伤食等有余之病，或胀、或痛、或呕、或吐，感之暴而脉躁疾有力，且无虚证之兼者，虽不与之食亦可也。此不可与而不与，是节之，非绝之也。及久病久虚，久不饮食之人，陡觉谷气馨香，欲求啖而不敢遽啖，正胃气初回之候，法当徐投浆粥，或与适口不助邪之物，以充胃气。胃气充则元气亦充，而病自无不愈。若概视饮食为毒药而不与，是绝之，非节之也。则几微之胃气，将安恃乎!

　　节饮节食

　　病中固宜节食，尤宜节饮。食伤人所易知，饮伤人都不觉。不惟茶汤浆酒，以及冰泉瓜果之伤，谓之伤饮，即服药过多，亦谓之伤饮。其见证也，轻则腹满肠鸣，为呕为吐，重则腹急如鼓，为喘为呃。甚则紧闭牙关，涎流口角，昏聩不醒人事，状类中风。患此症者，滔滔皆是。或未有识，不得不为来者言之。《言医》

　　灼艾后不可饕餮厚味

　　灼艾后，惟“节饮食”三字为首务，不可饕餮厚味，致伤胃气。今之人一经灼艾，便以食不胜人为忧。其始也胃气未伤，犹能勉力啖嚼。数日后胃气被伤，即胀满而不能食，不泻则吐，不吐则疟与痢，所从出矣。且自不思自贻伊戚，而犹咎施艾者之无功，良可笑也，良可悲也。《言医》

　　虚痨者宜知此

　　虚痨病，唯于初起时，急急早灸膏盲等穴为上策，此外则绝房室、息妄想、戒恼怒、慎起居、节饮食，以助火攻之不逮。一或稍迟，脉旋增数，虽有良工，勿克为已。葛可久曰：“痨症最为难治，当治于微病之初，莫治于已病之后，深有旨也。至于药饵则贵专而少，不贵泛而多，万不可漫听名流，积月穷年，不撤润肺滋阴之药。润肺滋阴之药，擅名固美，酿祸极深，不可不知，不可不慎。”《医言》初起灼艾，固为上策。然惟瘵症为宜。设属真阴虚损，滋阴之药，在所必用，汪缵无功之详矣。又未可再以艾火劫其阴也。《理虚元鉴》一书，尤不可不读。《王孟英》

　　亦有病初愈而不可骤补者

　　凡泻病、痢病、虫病、疳病、水病、酒病、疸病于初愈时，不可骤服滋补之药。盖此数病，以湿热为原。滋补之药，乃助湿热之尤者，骤而服之，鲜不致害。《言医》泻痢亦有宜滋补者，但须佐以坚阴清热之品，不可甘温腻补耳。《王孟英》

　　病者忌与亲友接谈

　　凡有以问疾来者，勿得与之相接。一人相接，势必人人相接，多费语言，以耗神气，以所契者，又因契而忘倦。所憎者，又因憎而生嗔。甚或坐盈一室，竞起谈风，纵不耐烦，又不敢直辞以去。嗟嗟!有病之人，力克几何，而堪若此!恐不终朝而病已增剧矣。然此犹为害之小者耳。更有一等摇唇鼓舌、好事生非，病者一或听，必致恼怒填胸，不知自爱。而其为害，又不可言。智者于此，休将性命做人情。《言医》》

　　坠跌晕绝者慎勿移动

　　凡从高坠下而晕绝者，慎勿移动。俟其血气复定而救之，有得生者。若张皇扶掖以扰乱之，百无一生。余戚沈氏之女，年甫十岁，从楼坠地，晕死，急延医视之，曰：“幸未移动，尚可望生，否则殆矣。，，乃以药灌之，移时渐苏而安。治跌损者，人尿煮热，洗之灌之，良。《陆定圃》

　　坠跌晕绝者知此则生

　　读《续名医类案》，而知移动之禁，非独坠跌者宜然也。备录之：张子和治叟年六十余，病厥热头痛，以其用涌药时，已一月间矣。加之以火，其人先利，年高身困，出门见日，而仆不知人，家人惊惶，欲揉扑之。张曰：“大不可扰。”与西瓜、凉水、蜜雪，少顷而苏。盖病人年高，漏泄则脉易乱。身体内有炎火，外有太阳，是以跌仆。若更扰之，便不救矣。汪石山治人卒厥暴死，不知人：先因微寒发热，面色姜黄，六脉沉弦而细，知为中风久郁所致。令一人紧抱，以口接其气，徐以热姜汤灌之，禁止喧闹移动，则气不返矣，有顷果苏，温养半月而安。不特此症为然，凡中风、中气、中寒、暴厥，俱不得妄动，以断其气。《内经》明言气复返则生。若不谙而扰乱，其气不得复返，以致夭枉者多矣。魏玉横曰：“遇卒暴病，病家、医士，皆宜知此：盖暴病多火，扰之则正气散而死也。余女年十八，忽暴厥，家人不知此，群集喧闹，又扶挟而徙之他所，致苏而复绝，救无及矣。”今录张汪二案，五内犹摧伤也。

　　生于忧患

　　病之加于小愈者，因小愈而放其心也。天下事处逆者恒”多易，处顺者反多难。病当未愈而求愈时，欲不得逞，志不敢肆，凡语言动止，饥饱寒温，以及情形喜怒之间，无不小心翼翼，自然逆可转顺，不期愈而不愈者鲜矣。愈则此心不觉康强自慰，保护渐疏，恣口吻也，爽寒温也，多语言也，费营虑也，近房室也，顺情性而烦恼也，广应酬而不自知为劳且伤也。有谓病不反加于此者无之矣。因忆孟夫子生于忧患，死于安乐之说，信不可不书诸绅，而铭座右也。《言医》

　　医师箴言

　　大医须先发慈悲恻隐之心

　　凡大医治病，必当安神定志，无欲无求，先发大慈侧隐之心，誓愿普救含灵之苦。若有危厄来求救者，不得问其贵贱贫富，长幼妍媸，怨亲善友，华夷愚智。普同一等，皆如至亲之想。亦不得瞻前顾后，自虑吉凶，护惜身命。见彼苦恼，若已有之，深心凄怆，勿避险峨。昼夜寒暑，肌渴疲劳，一心赴救。无作夫形迹之想。如此可为苍生大医。反之，则是含灵巨贼。《千金》

　　大医须读古今医书，又宜兼通术数

</div>
    <div class="pagination">
<a href="养生三要_page5.html">上一页</a><a href="养生三要.html">1</a><a href="养生三要_page2.html">2</a><a href="养生三要_page3.html">3</a><a href="养生三要_page4.html">4</a><a href="养生三要_page5.html">5</a><span class="current-page">6</span><a href="养生三要_page7.html">7</a><a href="养生三要_page8.html">8</a><a href="养生三要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
