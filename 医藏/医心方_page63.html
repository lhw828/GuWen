<!DOCTYPE html>
<html>
<head>
    <meta charset="UTF-8">
    <title>医心方 - 第 63 页/共 249 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医心方 - 第 63 页/共 249 页</h1>
    <div class="content">　　《短剧方》治脱肛验方：蒲黄（二两） 猪膏（三合）

　　凡二物，捣合和，敷肛上，当迫纳之，不过再三，便愈。

　　又方：取女萎一升，火烧以烟熏肛，即愈。

　　《葛氏方》治卒大便脱肛方：灸顶上回发中，百壮。

　　又方：猪膏和蒲黄，抑纳，但以粉之，亦佳。

　　又方：熬锻石令热，故绵裹之，坐其上。冷又易之，并豆酱渍，合酒涂之。

　　又云：若肠随肛出转广不可入者，捣生栝蒌，取汁，温，以猪膏纳中，手洗，随按抑自得缩又方：熬锻石令热，布裹以熨之，随按令入。

　　又方：以铁精粉之。

　　《千金方》治肛滞出壁土散方：故屋东壁土（一升 碎） 皂荚（三梃，各长一尺二寸）

　　二味，捣土为散，挹粉肛头出处，取皂荚炙暖，更递熨之，取入为主。

　　又云：炙麻履底按入方：故败麻履底（一枚） 鳖头（一枚）

　　二味，烧，鳖头捣为散，敷肛门滞出头，将履底按入，即不出矣。

　　又云：治脱肛历年不愈方：死鳖头一枚，烧令烟绝，冶作屑，以敷肛门，上进，以手按之。（今按：《本草拾遗》云：有以似为药者：蜗牛、鳖头，脱肛皆烧末敷之，自缩。此即以类为药也。）

　　又方：灸龟尾立愈，即后穷骨也。

　　又云：治积冷利脱肛方：枳实一枚，石上摩令滑泽，钻安把，蜜涂，炙令微暖，熨之。冷更易之。

　　又方：铁精粉纳上，按令入即愈。

　　又云：病寒冷脱肛方：灸脐中，随年壮。

　　又云：治脱肛出方：磁石（四两） 桂（一尺） 皮（一枚，炙令黄）

　　合捣下筛，服方寸匕，日一，十服即缩。

　　《范汪方》治脱肛方：生铁三斤以水一斗，煮取五升，出铁，以汁洗上，日三。

　　《医门方》疗大肠寒则肛门洞泻凹出方：鳖头（一枚，烧令烟绝） 铁精（一两）

　　捣筛为散，粉上令遍。

　　又方：取破麻履底一枚，炙令微热，以履底按肛入，即更不出。

　　卷第七

　　治谷道痒痛方第十

　　《病源论》云：谷道痒者，由胃弱肠虚，则蛲虫下侵谷道。重者食于肛门，轻者但痒也。

　　《葛氏方》治下部痒痛如虫啮者：胡粉、水银以枣膏和调，绵裹导之。

　　又方：杏仁熬令黑，捣取膏涂之。

　　又方：高鼻蜣螂烧末，绵裹纳孔中，当大蛘（弋掌反）虫出。

　　又方：桃叶捣一斛，蒸之，纳小口器中，大孔布上坐，虫死。

　　《录验方》若下部痒痛如虫啮者：小豆一升，好苦酒五升，煮豆熟出干，干复纳酒，酒尽止。末，酒服方寸匕，日三。

　　《徐伯方》治谷道忽痒痛，肿起欲生肉突，出方：槐白皮（六两） 甘草（三两）

　　凡二物，以豆汁煮，渍故帛敷之，热即易。

　　《新录单方》治谷道中有虫痒者：艾三升，水五升，煮取二升，二服。

　　又方：诸肉炙令香，匝熨，虫皆出。

　　《极要方》卒暴冷下部疼闷方：烧砖令热，大醋泼之，三重布覆，坐上取瘥止。（《千金方》同之。）

　　《集验方》治虫食下部方：胡粉、雄黄分等，末，着谷道中。

　　卷第七

　　治谷道赤痛方第十一

　　《集验方》治谷道赤痛方：菟丝子熬令黄黑，和以鸡子黄，以涂之，日三。

　　又方：取杏仁熬令黄，捣作脂涂之。

　　卷第七

　　治谷道生疮方第十二

　　《病源论》云：谷道、肛门，大肠之候。大肠虚热，其气冲热结肛门，故令生疮。

　　《葛氏方》治下部卒有疮方：捣蛴螬涂之。

　　又方：煮豉以渍之。

　　又方：豆汁以摩墨导之。

　　《范汪方》治下部卒有疮若转深者：乌梅（五十枚） 盐（五合）

　　水七升，煮取三升，分三服。

　　又方：常煮举皮饮之。（以上《葛氏方》同之。）

</div>
    <div class="pagination">
<a href="医心方_page62.html">上一页</a><span>...</span><a href="医心方_page58.html">58</a><a href="医心方_page59.html">59</a><a href="医心方_page60.html">60</a><a href="医心方_page61.html">61</a><a href="医心方_page62.html">62</a><span class="current-page">63</span><a href="医心方_page64.html">64</a><a href="医心方_page65.html">65</a><a href="医心方_page66.html">66</a><a href="医心方_page67.html">67</a><a href="医心方_page68.html">68</a><span>...</span><a href="医心方_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
