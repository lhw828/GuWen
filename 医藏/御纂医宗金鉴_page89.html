<!DOCTYPE html>
<html>
<head>
    <meta charset="UTF-8">
    <title>御纂医宗金鉴 - 第 89 页/共 401 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂医宗金鉴 - 第 89 页/共 401 页</h1>
    <div class="content">





　　三黄石膏汤
　　治伤寒阳证表里大热而不得汗或已经汗下过经不解六衇洪数面赤鼻干舌燥大渴烦躁不眠谵语鼻衂发黄发疹发斑以上诸证凡表实无汗而未入里成实者均宜主之
　　石膏【两半】　　　黄芩
　　黄连　　　　　黄蘗
　　麻黄【已上各七钱】　　淡豆豉【二合】
　　栀子【三十个】
　　每服一两加葱三根水煎热服气实者倍服
　　【注】仲景于表里大热立两解之法如大青龙汤治表里大热表实无汗故发汗汗出而两得解也白虎汤治表里大热因表有汗不主麻桂因里未实不主硝黄惟以膏知甘草外解阳明之肌热内清阳明之府热表里清而两得解也若夫表实无汗热郁荣卫里未成实热盛三焦表里大热之证若以大青龙汤两解之则功不及于三焦若以白虎汤两解之则効不及于荣卫故陶华制此汤以三黄泻三焦之火盛佐栀子屈曲下行使其在里诸热从下而出以麻黄开荣卫之热郁佐豉葱直走皮毛使其在表之邪从外而散石膏倍用重任之者以石膏外合麻豉取法乎青龙是知解诸表之热不能外乎青龙也内合三黄取法乎白虎是知解诸里之热不能外乎白虎也且麻豉得石膏三黄大发表热而不动里热三黄得石膏麻豉大清内热而不碍外邪是此方擅表里俱热之长亦得仲景之心法者也若表有微汗麻黄减半桂枝倍加以防外疎里有微溏则减去石膏倍加葛根以避中虚也



　　凉膈散
　　治心火上盛中焦燥实烦躁口渴目赤头口疮唇裂吐血衂血大小便秘诸风瘛疭胃热发斑发狂及小儿惊急痘疮黑陷
　　连翘【四两】　　　大黄【酒浸】
　　黄芩【酒炒】　　　薄荷【一两】
　　甘草【二两】　　　栀子【炒】
　　芒硝
　　右为末每服三钱加竹叶生蜜煎
　　【集注】汪昂曰此上中二焦泻实火药也热淫于内治以咸寒佐以苦甘故以连翘黄芩竹叶薄荷散火于上而以大黄芒消之猛利荡热于中使上升下行而膈自清矣用甘草生蜜者病在膈甘以缓之也古方用凉膈散居多本方加菖蒲逺志名转舌膏治心经蕴热加青黛蓝根名活命金丹治肝经风热张洁古减去消黄加桔梗为之舟楫浮而上行治上焦诸热便不实者宜之不可以此方过泻而轻訾之也














　　竹叶黄耆汤
　　治消渴气血虚胃火盛而作渴
　　淡竹叶　　　　生地黄【各二钱】
　　黄耆　　　　　麦冬
　　当归　　　　　川芎
　　黄芩　　　　　甘草
　　芍药　　　　　人参
　　半夏　　　　　石膏【各一钱】
　　右水煎服
　　【集注】柯琴曰气血皆虚胃火独盛善治者补泻兼施寒之而不至损阳温之而不至助火扶正而邪却矣四君子气药也加黄耆而去苓术者恐火就燥也四物汤血药也倍地黄而用生者正取其寒也人参黄耆甘草治烦热之圣药是补中有泻矣且地黄之甘寒泻心肾之火竹叶助芍药清肝胆之火石膏佐芍药清脾胃之火麦冬同黄芩清肺肠之火则胃火不得独盛而气血之得补可知惟半夏一味温中辛散用之大寒剂中欲其通隂阳之路也岐伯治隂虚而目不瞑者饮以半夏汤覆杯则卧今人以为燥而渴者禁用是不明隂阳之理耳
　　【按】是方即竹叶石膏汤加生地当归白芍川芎黄耆黄芩也彼则治伤寒解后烦渴少气气逆欲吐此则治消渴气血虚胃火盛因其气虚故加黄耆佐人参甘草以补气因其血虚故加归芎芍地以补血因其胃火盛故加黄芩佐石膏以清胃火其烦渴则一故余药皆同也于此二方推之用半夏之意自可知矣故脾者为胃行其津液也脾湿胃燥津液不行得火则化痰得寒则成饮胃火清脾湿燥其痰饮自除矣半夏消痰破饮使未化痰之津液回清而已成痰之浊液自化非他药所可比伦也故二方于胃火盛燥渴中同用之

　　清胃散
　　治胃经湿热齿龈肿痛或牵引头脑或面发热
　　升麻　　　　　甘草
　　生地黄　　　　川黄连
　　牡丹皮　　　　当归
　　水煎服
　　【集注】罗谦辅曰阳明胃多气多血又两阳合明为热盛是以邪入而为病常实若大渴舌胎烦躁此伤气分热聚胃府燥其津液白虎汤主之若醇饮肥厚炙煿过用以致湿热壅于胃府逆于经络而为是病此伤血分治宜清胃方中以生地益阴凉血为君佐之以丹皮去蒸而疏其滞以黄连清热燥湿为臣佐之以当归入血而循其经仍用升麻之辛凉为本经防使引诸药直达血所则咽喉不清齿龈肿痛等证廓然俱清矣

　　导赤散
　　治心热口糜舌疮小便黄赤茎中作痛热淋不利
　　生地　　　　　木通
　　甘草稍
　　右三味水煎服
　　【注】赤色属心导赤者导心经之热从小肠而出以心与小肠为表里也然所见口糜舌疮小便黄赤茎中作痛热淋不利等证皆心热移于小肠之证故不用黄连直泻其心而用生地滋肾凉心木通通利小肠佐以甘草稍取易泻最下之热茎中之痛可除心经之热可导也此则水虚火不实者宜之以利水而不伤阴泻火而不伐胃也若心经实热须加黄连竹叶甚者更加大黄亦釡底抽薪之法也


　　五淋散
　　治膀胱结热水道不通淋澁热痛或尿如豆汁或成砂石或如膏脓或小便血
　　赤苓【一钱五分】　　　赤芍【一钱】
　　栀仁【一钱】　　　当归
　　甘草【各钱二分】
　　右五味加灯心水煎服
　　八正散
　　瞿麦　　　　　栀子
　　萹蓄　　　　　大黄
　　木通　　　　　滑石
　　车前子　　　　甘草【各一钱】
　　加灯心一钱煎服
　　朱震亨方加木香一钱
　　【注】通调水道下输膀胱三焦之职也受藏津液气化能出膀胱之职也若水道不输则内蓄喘胀外泛肤肿三焦之病也若受藏不化则诸淋澁痛癃闭不通膀胱之病也经曰隂无阳无以生阳无阴无以化故阴阳偏盛皆不生化也阳盛阴虚而膀胱之气不化为病者通关丸证也阴盛阳虚而膀胱之气不化为病者肾气丸证也此关乎气化阴阳之为病也经曰下虚则遗尿又曰膀胱不约为遗尿经曰胞移热于膀胱则癃又曰膀胱不利为癃故虚而寒者藏而不能约实而热者约而不能出也膀胱气虚无气以固则藏而不约不禁遗失之病生补中固真汤证也膀胱气热壅结不行则约而不出淋澁癃闭之病生八正五淋散证也此不全关乎气化而又关乎虚寒实热之为病也八正五淋皆治淋澁癃闭之药而不无轻重之别轻者有热未结虽见淋澁尿赤豆汁砂石膏血癃闭之证但其痛则轻其病不急宜用五淋散单清水道故以栀苓清热而输水归芍益阴而化阳复佐以甘草调其阴阳而用稍者意在前阴也重者热已结实不但痛甚势急而且大便亦不通矣宜用八正散兼泻二阴故于羣走前阴药中加大黄直攻后窍也丹溪方加木香者其意亦以气化者与












　　逍遥散
　　治肝家血虚火旺头痛目烦赤口苦倦怠烦渴抑郁不乐两脇作痛寒热小腹重坠妇人经水不调衇大而虚
　　芍药【酒炒】　　　当归
　　白术【炒】　　　　茯苓
　　甘草【炙】　　　　柴胡【各二钱】
　　引用煨姜三片薄荷少许煎服加味逍遥散即此方加丹皮山栀【各五分炒】
　　【集注】赵羽皇曰五藏苦欲补泻云肝苦急急食甘以缓之盖肝性急善怒其气上行则顺下行则郁郁则火动而诸病生矣故发于上则头耳鸣而或为目赤发于中则胸满脇痛而或作吞酸发于下则少腹疼疝而或溲溺不利发于外则寒热徃来似疟非疟凡此诸证何莫非肝郁之象乎而肝木之所以郁其説有二一为土虚不能升木也一为血少不能养肝也盖肝为木气全赖土以滋培水以灌漑若中土虚则木不升而郁阴血少则肝不滋而枯方用白术茯苓者助土徳以升木也当归芍药者益荣血以养肝也薄荷解热甘草和中独柴胡一味一以为厥阴之报使一以升发诸阳经云木郁则达之遂其曲直之性故名曰逍遥若内热外热盛者加丹皮解肌热炒栀清内热此加味逍遥散之义也
</div>
    <div class="pagination">
<a href="御纂医宗金鉴_page88.html">上一页</a><span>...</span><a href="御纂医宗金鉴_page84.html">84</a><a href="御纂医宗金鉴_page85.html">85</a><a href="御纂医宗金鉴_page86.html">86</a><a href="御纂医宗金鉴_page87.html">87</a><a href="御纂医宗金鉴_page88.html">88</a><span class="current-page">89</span><a href="御纂医宗金鉴_page90.html">90</a><a href="御纂医宗金鉴_page91.html">91</a><a href="御纂医宗金鉴_page92.html">92</a><a href="御纂医宗金鉴_page93.html">93</a><a href="御纂医宗金鉴_page94.html">94</a><span>...</span><a href="御纂医宗金鉴_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
