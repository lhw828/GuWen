<!DOCTYPE html>
<html>
<head>
    <meta charset="UTF-8">
    <title>程杏轩医案 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>程杏轩医案 - 第 7 页/共 16 页</h1>
    <div class="content">　　族妇眩晕续堂弟媳所患证同治皆无效不药自痊

　　予童时见族中一妇人，头额常系一带，行动须人扶掖，云无他病，惟头目昏眩，饮食倍增，形体加胖，稍饥心内即觉难过。医治无效，只得屏药。越数年疾自愈，形体退瘦，饮食起居如常。其致病之由，及所服方药，均不同考。后堂弟媳，年二旬余，因遭回禄，忧郁成疾，见证与族妇仿佛。予知其疾由郁而起，初投逍遥达郁，继加丹栀清火，更进地黄阿胶滋水生木，白芍菊花平肝熄风，磁石牡蛎镇逆潜阳等法，俱不应。他医以为无痰不作眩，药用豁痰，又以为无虚不作眩，药用补虚，亦皆无验，遂不服药，四旬外病自瘳。予生平所见眩晕之疾，未有甚于此二证者，且病中诸治不应，后皆不药自痊，事亦奇矣。细求其故，盖病关情志，是以草木无灵。由此观之，凡七情内伤致病，皆可类推。

　　安波按：七情致病者，尼师寡妇室女为尤甚，必须陶情怡悦，所谓心病必以心药治也。

　　续录

　　洪荔原翁挟虚伤寒

　　荔翁年逾强仕，冬月重感寒邪，诊脉细紧，见证寒热无汗，头疼体痛，初投附子理阴煎，汗发不出，复诊方加人参麻黄，翁曰：麻黄性悍，驶不能御，吾质素弱，恐不可服。予笑谓曰：他人之麻黄或不可服，予之麻黄放心服之。盖医当论方，不当论药，若以此加入表散药中，则诚驶不能御，今合补剂，有人参熟地监制之，虽勇过孟贲，亦难肆其强悍之性矣。古人用散法，有皮毛肌肉血脉筋骨之殊，峻散平散温散凉散之异。至于阳根于阴，汗化于液，云腾致雨之妙，独景岳先生得之。其所制理阴煎，及麻桂饮、大温中饮数方，真可称长沙之功臣，而补其所未备也。况理阴煎方后，有原加麻黄之法，又何疑耶。翁信予信，一服汗出而解。

　　安波按：于辛已岁，治王少莲者，夏月纳凉痛饮，日晡觉头重恶冷，至次日壮热憎寒，口燥渴而不饮，目赤汗沾，诊得脉洪大而空，沉按若无，苔来黑滑。余曰：此肾阳为阴暑所迫，致见阳气上戴，目赤口燥不饮，脉空无神，壮热恶寒，即伤寒论之戴阳证也。拟附子理中汤加香薷人参，一剂而神清楚，寒热顿减，口不燥，目赤退，诸恙稍愈。后以斯方减轻，加以祛暑渗湿而痊。似此案之相类，故亦录出，以广后来者之目。

　　续录

　　洪召亭翁夫人胎动血晕急救保全

　　召翁夫人怀孕三月，胎动血崩发晕，促往诊视。乃告翁曰：妊娠胎下血晕，已为重险，今胎未下而晕先见，倘胎下晕脱，奈何?翁嘱立方。予曰：血脱益气，舍独参汤别无良药。翁问所需若干，予曰：数非一两不可。翁出取参，予闻房内雇妇私语，胎产服参不宜。亟呼之出，语曰：尔何知，勿妄言以乱人意。少顷翁持参至，予欲辞回，思适才雇妇所言，恐病患闻之，疑而不服，岂不偾事!只得俟之，翁持参汤，予随入房，病患果不肯服。翁无如何，予正色言曰：性命安危，在此一举，今若不服此汤，胎下晕脱莫救，俗见胎产忌服人参，无非恐其补住恶露，在胎下后，犹或可言，今胎未下，与平常临产无异，岂平常临产可以服参，今昏晕欲脱，反不可服乎?予治此症颇多，勿为旁言所惑。病患疑释，一饮而罄。予曰：有此砥柱中流，大势可守，尚防胎下复晕，其参渣再煎与服为妙。诘朝复诊，翁云：昨遵谕，仍将参渣煎服，薄暮胎下，恶露无多，晕亦朱作，令多服培养气血之剂而痊。续翁媳升冶兄令政半产，胎下血晕，时值寒冬，夤夜招诊，两脉已脱，面白肢冷，亟以参附汤灌苏。一家两证，势俱危险，皆仗参力保全，胎产不可服参，殊属谬语。

　　安波按：半产之虚，虚不待言，况产前血晕等脱候，可不以参辅乎?险为愚妇偾事，得以获全者，亦幸耳。

　　续录

　　曹引泉翁竹筒痢

　　引翁年将花甲，秋季患痢，缠绵日久，清利过剂，肛如竹筒，直下无度，卧床不起，诊脉细濡，望色憔悴，知为脾肾两亏，元气下夺，所幸尚能纳谷，胃气未败。仿胃关煎，调石脂余粮末，与服两日，其痢稍减。再加桑螵蛸，晚间参服四神丸，治疗匝月始。

　　安波按：痢者利也，不可以通利治痢之常药，以医老人久痢之不固。其法不一，医师胸有成竹耳。

　　续录

　　王策勋先生幼孙疳疾

　　予弟倚兰，服贾庐江。戊辰冬，予自中州回，道经彼地，羁留信宿，有王策勋先生者，与予弟善，抱其幼孙，恳为延医。视其体热面黄，肢细腹大，发焦目暗，颈起结核，予曰：此乃疳疾。疳者干也，小儿肠胃柔脆，乳食失调，运化不及，停积发热，热久津干，故名曰疳。

　　又谓之丁奚哺露。丁奚者，言奚童枯瘠如丁，哺露者，言愈哺而骨愈露。但是疾，每多生虫，虫 日滋，侵蚀脏腑，非寻常药饵所能去病。古方有布袋丸，治此证多验。药用人参、白术、茯苓、使君子肉各一两，芦荟、夜明沙、芜荑、甘草各五钱，共为末，蒸饼糊丸，每粒约重三钱，日用一丸，以夏布袋盛之。另切精猪肉二两，同煮汁服，肉亦可食。如法制就，服完一料而愈。

　　安波按：布袋丸名亦奇，方亦奇，故治亦奇。沈姓幼童五龄者，余之内戚也，患腹膨形黑，善食作泻，虽骨支床已半载矣，余宗是丸服半料，沉 霍然。盖意布袋者，今人之胃，如物之袋，病久致疳，虫蚀已空，故其胃必虚，津液必涸，赖以猪肉汁充养胃阴，而从药得以各司其司，同心共济，以奏凯歌也。

　　续录

　　金荫陶封翁久泻滑脱之证

　　封翁年愈古稀，恙患泄泻，公郎麦伦兄善岐黄，屡进温补脾肾诸药，淹缠日久，泻总不止。

　　招予诊视。谓迈兄曰：尊翁所患乃泻久肠胃滑脱之候也。十剂云：补可去弱，涩可去脱，泻久元气未有不虚，但补仅可益虚，未能固脱。仲景云：理中者，理中焦，此利在下焦，赤石脂禹余粮丸主之。李先知云：下焦有病患难会，须用余粮赤石脂。况肠胃之空，非此不能填，肠垢已去，非此不能复其粘着之性。喻西昌治陈彦质浦君艺泻利，久而不愈，用此俱奏奇功，遂于原方内加入石脂余粮，服之果效。

　　安波按：善师古人之法。

　　续录

　　洪梅渚翁肝郁犯胃痛呕发黄温补药误危而复安

　　嘉庆辛未春，予患眩晕，不出户者累月。友人张汝功兄来，言洪梅翁病剧，述其证状，起初少腹痛，呕吐，医谓寒凝厥阴，投以暖肝煎，痛呕益甚，又谓肾气上冲，更用理阴煎合六君子汤，每剂俱用人参，服之愈剧，脘痞畏食，昼夜呻吟，面目色黄，医称体亏病重，补之不应，虑其虚脱，举室忧惶。复有指为疸证，欲进茵陈蒿汤者，嘱邀子诊以决之。予辞以疾，汝兄强之，于是扶掖而往。诊毕笑谓翁曰：病可无妨，但药只须数文一剂，毋大费主人物料。方疏加味逍遥散，加郁金、陈皮、谷芽、兰叶。乃弟并锋翁曰：家兄年将花甲，病经多日，痛呕不食，胃气空虚，轻淡之品，恐不济事。予曰：此非虚证，药不中病，致益剧耳。经云：诸痛属肝。病由肝郁不舒，气机遏抑，少腹乃厥阴部位，因而致痛。肝气上逆，冲胃为呕，温补太过，木郁则火郁，诸逆冲上，皆属于火，食不得入，是有火也。至于面目色黄，亦肝郁之所使然，非疸证也。逍遥一方，治木郁而诸郁皆解，其说出赵氏《医贯》，予辑载拙集《医述》中。检书与阅，翁以为然。初服各证均减，服至四剂，不痛不呕，黄色尽退，共服药十二剂，服食如常。是役也，翁病召诊日，皆汝兄代邀，语予曰：翁前服参药不应，自以为殆，予药如此之轻，见效如此之速，甚为感佩，嘱予致意，容当图谢。予曰：医者愈病，分所当然，惟自抱疾，为人疗病，行动蹒跚，殊可笑耳。翁有盛情，拙集辑成，借代付梓，亦善果也，胜酬多矣。晤间翁问尊集成乎?予曰：未也。翁曰：且俟脱稿，薄助剞劂。阅兹廿载，集成而翁已仙矣。集首阅书姓氏款中，谨登翁名，不忘其言。

　　安波按：治肝一法，不外辛散酸收甘缓，此古制逍遥散之妙也。但肝病已久，必盗母气，故前贤有温暖肝肾，乙癸同源之治。如肾阴偏伤，木火内燃，虽滋肾阴一法以柔肝，然肝最碍补，必须病久，或肾家素有宿疾，方为合符耳。第治肝以辛散酸收为多，以滋补收纳者十中一二耳。

　　续录

　　又乃爱暑邪扰胃发热吐泻欲作惊搐

　　梅翁令爱，年甫两龄，仲夏时发热吐泻，渠宅同事方心树兄知医，作暑风食滞治，热甚烦渴，吐泻益频。延予至，心兄述其病状，并用药大意。予视其儿，身热肢冷，舌绛苔黄，烦扰不定。谓心兄曰：证属暑邪扰胃，热气上冲，以故渴饮吐泻。经云：诸逆冲上，皆属于火。

　　暴注下迫，皆属于热。但婴儿质脆，暑邪酷烈，最易激动肝风。许宣治先生论暑风惊候，由吐泻而后发搐者，谓之慢惊。治之不易，且吐甚于泻，吐多胃伤，不能宣布津液，是以诸药无验，必得生机活泼，方转灵轴，所制黄土稻花汤一方甚妙。予遇此证，每仿其法，治多应手。于是方疏黄土、稻花、沙参、茯苓、甘草、半夏、乌梅、木瓜、扁荚叶，因其热甚，再加黄连，一剂而效。夏月小儿感受暑邪热渴，吐呕不利于香砂术曲者，服此方而晏如。

　　安波按：细绎方议，暑邪犯胃为呕，以黄土稻花温而不燥，香而不窜，安胃为君。吐多伤液，以沙参茯苓甘草半夏，养而不腻，辅而不滞，使中宫得以运旋，则吐泻不治而自愈矣。

　　故主为臣，盖土气衰微，致招客邪，则胜已之木来侮，可不待言而知也。故以乌梅、木瓜预以定木为佐，而脾胃得以安，肝得以伏，而炎炎之暑邪未驱，故使以扁豆叶得金气之最早，祛暑平木，良由斯乎。

　　续录

　　又乃郎湿温感证

　　梅翁幼郎，夏间患感证，见其发热口干，舌苔白腻，知有伏邪，思膏粱稚子，提携捧负，邪何由受。询其乳媪，据云向系楼居，近缘天暑，移住地房，霉气甚重，病因此受，亦未可知。予曰是矣。盖霉湿之气，从口鼻吸入，伏于膜原，酝酿为热，自里达表，不比风寒客于皮毛，可以辛温发散而治也。初用淡豉、苏梗、鲜藿香、秦艽、广皮、桔梗、连翘、甘草、通草之属，芳香解秽，辛凉透邪。服药热甚，烦渴，舌苔转黄，方除苏梗广皮，加入黄芩黑栀赤苓泽泻，热渴不止，舌色欲焦，予素手战，渠宅视恙，方俱心树兄代书，乃谓之曰：此证热势炽甚，非白虎汤不能去病。心兄云：据证应用此方，但白虎之名，俗多恐畏，或至明日，如病不减，再进如何?予曰：拯溺救焚，急不及待。今舌欲焦，邪热燔灼，胃津已伤，倘到明日，舌若变黑，而成胃实。则非白虎所能胜任。再投承气，岂不更骇听闻。因将病原治法，细与渠宅帮助。当用石膏一两，知母一钱，并加滑石芦根，其余栀芩等味，分量均照前加重。次日复看，身热较轻，舌焦亦润。但病来势暴，若骤松手，恐其余烬复燃，仍守原方，再服一剂，转用沙参玉竹麦冬丹皮石斛料豆梨汁芝麻，养阴需液而痊。

　　安波按：读斯篇未终，不觉喟然长叹已三息矣。盖古之名汤治疾，二翻三复者甚众，今时地卑气薄，药未终剂，更医已数四矣。故出类拔萃之辈，常立于人背之后，是殆所谓命也夫。

　　续录

　　张汝功兄乃郎嗽久伤阴奇治验

　　汝兄乃郎，年方龆龀，秋间咳嗽，入冬不止，初起呛嗽痰涩，气急面红，渐次潮热脉数，食减肌瘦，药如泻白散、止嗽散、清燥救肺汤，遍尝无验。汝兄虑成童怯，嘱予筹治。令且停药，每日用甜悉尼一枚，去皮渣，雄猪肉四两，同切块，清水煮汤啜之。其肉与粳米稀粥同食。儿病日久，戒食荤油，复为药苦，得此可口，食而甘之，数日而效，浃旬而痊。汝兄称谢，并问其故。予曰：斯证即喻西昌所谓秋伤于燥，冬生咳嗽之候也。夫燥者濡之，其所以服诸清润之剂而不应者，缘童质向亏，嗽久阴伤，凡药皆草木根 ，只可濡其时邪之燥，未能滋其津液之干耳。经云：阴之所生，本在五味，五谷为养，五果为助，五畜为益，故用猪肉悉尼粳米，诸多濡液滋干之品，气味合而服之，以补精益气，岂寻常方剂可同语耶。汝兄慨然曰：人知药能疗病，不知药反增病。人知食肉病复，不知食肉病愈。今而后益信医理渊深，不易知也。

　　安波按：读斯案字字珠玉，可见医贵圆通，徒执成方于胸中，亦复何益。

　　续录

　　又令爱暑入心包拯治无功后见数人证同皆不可救并答门人四问

　　汝兄令爱，笄年在室，时届季夏，薄暮忽觉微寒，夜发壮热，头痛呕吐，次早迓予，其女出房就诊。脉弦急数，舌苔白腻。谓汝兄曰：证属时感暑风，来势不轻，防其生变。方用葛根防风以祛风，香薷茯苓甘草半夏滑石扁荚叶以清暑。诘朝入房诊视，脉证如故，舌苔转黄，热盛口渴，目定神呆。方除葛根防风半夏，加入连翘知母花粉鲜荷叶，四朝再视，病者扶坐榻上，昏昏不语，令其伸舌，勉伸半截，尖绛起刺。汝兄云：小女夜来热炽，烦渴呻吟不安，黎明稍定，以为病减，不意神更昏迷，肢渐厥冷，未识何故。予曰：此暑入心包，邪陷于里，热深厥深，肝风欲萌，势属危险，可延他医酌之。汝兄坚嘱拯治。思暑由上受，首先犯卫，渐传入营，叶氏有清络热，必佐芳香，开里窍，以清神识，用至宝丹一法。吾乡苦无此药，姑用生地、元参、银花、麦冬、川连、犀角、鲜菖蒲、西瓜翠衣，令取荷露煎药。翌日复召，病势益剧。目阖肢掣，口噤牙咬。予曰：肝风已动，证成痉厥，不可为矣。汝兄乞筹以希万一。揣诸病情，治法不过如此，奈服药不应。无已再想外法，令桃黄土摊地上，铺荷叶，将病患抬置其上，另用紫雪牛黄蜜调涂舌，方加钩藤、桑寄生、羚羊角，平肝熄风。

　　至第六朝，汝兄来云：昨晚肢掣不作，口噤已开，似有生意，再烦视之。至见病患眼戴口张，痰声漉漉，切脉如丝。予曰：此非掣定，乃元气内夺，无力鼓动故也。脉证俱败，危期速矣。延至七朝而殁。未几，又见鲍 莪翁令媳之证。

　　翁邀视媳病，云日前因热贪凉，起初头痛呕恶，旋即怯风发热。至今热犹未退，似属外感，烦为解散，免致成疟。导予入室。诊际问其头痛乎，病者不答。转令使女询之，亦复默然。予曰：殆证也。辞不治。 翁云：小媳病才两日，其候不过发热头痛，何以言殆?予曰：害虽未形，其机已露。盖此病因于冒暑，夫暑喜伤心，心者君主之官，神明出焉。顷问病原，蔑知应对。足征邪犯心包，神明为之紊乱，按心肝为脏，脏者藏也。邪已入脏，断难驱逐。且手足厥阴相表里，肝风痉厥，蝉联而至，预期一候，恐有风波，并将张汝兄令爱病状告之。翁虽唯唯，然未深信。续延他医疗治，诸证蜂生。果至七朝而逝，始信予言不虚。后旬日又见许礼门翁令侄媳之证。

　　礼翁儒而通医。因乃侄媳病见招。晤间予告以近视张鲍两女病。均不治之故。翁蹙然云：舍侄媳病候，与此仿佛，奈何?予问病经几日矣。曰五日。问其状。曰身热肢凉，昏迷螈 。

　　予曰，邪已入脏，不可救矣。其姑坚托诊视，脉证俱殆。翁求举方，予曰：适谈前视张鲍两女证，维时病患犹能行动，尚不可疗，况如是乎?辞欲登车，其仆乞诊妇病，询其何疾，云病起三朝，发热不退，神渐昏冒，今早手足微掣。予曰：此亦暑入心包之候也，可不必往。

</div>
    <div class="pagination">
<a href="程杏轩医案_page6.html">上一页</a><span>...</span><a href="程杏轩医案_page2.html">2</a><a href="程杏轩医案_page3.html">3</a><a href="程杏轩医案_page4.html">4</a><a href="程杏轩医案_page5.html">5</a><a href="程杏轩医案_page6.html">6</a><span class="current-page">7</span><a href="程杏轩医案_page8.html">8</a><a href="程杏轩医案_page9.html">9</a><a href="程杏轩医案_page10.html">10</a><a href="程杏轩医案_page11.html">11</a><a href="程杏轩医案_page12.html">12</a><span>...</span><a href="程杏轩医案_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
