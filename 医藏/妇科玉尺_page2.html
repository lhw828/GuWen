<!DOCTYPE html>
<html>
<head>
    <meta charset="UTF-8">
    <title>妇科玉尺 - 第 2 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇科玉尺 - 第 2 页/共 31 页</h1>
    <div class="content">　　未有不经闭者。正因阴竭所以血枯。枯之为义。无血而然。故或羸弱。或困倦。或咳嗽。或血热。或饮食减少。或亡血失血。及一切无胀无痛无阻无隔。而经有久不至者。皆血枯经闭之候。欲其不枯。无如养荣。欲以通之。无如充之。（此诚要义）但使血行。则经脉自至。乃医者不论有滞无滞。多兼开导之药。其有甚者。则专以桃仁、红花之类通利为事。

　　岂知血滞者可通。血枯者不可通乎。是宜知之矣。

　　经血暴下 成无己曰。妇人年及五十以上。经血暴下者。妇人经血终于七七之数。数外暴下。内经曰。火主暴速。亦因暴喜暴怒忧结惊恐之致。切不可作冷病治。用峻热药。必死。止可用黄连解毒汤。以清于上。更用莲壳灰、棕灰以渗于下。然后用四物加延胡索散。凉血和经之药是也。

　　来止腹痛 张从政曰。经来腹痛。由风冷客于胞络冲任。或伤手太阳少阴经。用温经汤、桂枝桃仁汤。若忧思气郁而血滞。桂枝桃仁汤、地黄通经丸。若血结成块。万病丸。刘完素曰。气冲经脉。月事频并。脐下痛。芍药六合汤。

　　若经欲来。脐腹绞痛。八物汤。朱震亨曰。经候过而作痛者。乃虚中有热也。经将来作疼者。血实也。四物加桃仁、黄连、香附。临行腰疼腹痛。乃郁滞有瘀血。四物加红花、桃仁、蓬术、延胡、木香、香附。发热加黄芩、柴胡。紫色成块者热也。四物加黄连、柴胡。经行微少。或胀或疼。四肢痛。四物加延胡、没药、白芷为末。淡醋汤下。经不调。心腹疼痛。只用芎、归二味。名君臣散。经欲行。脐腹绞痛。四物加延胡、槟榔、苦楝、木香减半。又曰。月候不调之中。

　　有兼疼痛者。或常时痛。或经前痛。血积也。或经后痛。血虚也。有兼发热者。或常时热积也。或经来时热。血虚有热也。王肯堂曰。仲景治带下。月水不利。小腹满痛。经一月再见者。土瓜根散主之。此散乃破坚下血之剂。观此则经不及期。有因瘀血者矣。前论所未及也。然欲知瘀血。须以小腹满痛为凭。又曰。经水者。行气血。通阴阳。以荣于身者也。或外亏卫气之充养。内乏荣血之灌溉。血气不足。经候欲行。身体先痛也。张介宾曰。凡经期有气逆作痛。全滞而不虚者。须顺气。宜调经饮。甚者。排气饮。气血俱滞。失笑散。若寒滞于经。或因外寒所逆。或平日不慎寒凉。致凝聚作痛。而无虚者。须祛寒。宜调经饮加姜、桂、吴萸。或和胃饮。若血热血燥。滞涩不行作痛。加味四物汤。或保阴煎去续断、加减。以上诸症。但察其有滞无虚。方是真实。若兼虚不得任行克伐。若痛在经后。多由血虚。八珍汤。

　　然必察其寒热虚实以为佐使。自效。其有余滞未行者。决津煎最妙。若但遇经期。则必作痛。或食则呕吐。肢体困倦。

　　或兼寒热。是必素禀不足。八珍汤。虚而寒甚者。理阴煎渐加培补。久必愈。有因带浊多而虚痛者。大营煎。随寒热加佐使主之。

　　血色痛块 朱震亨曰。经水阴血也。阴必从阳。故其色红。禀火色也。血为气配。其成块者。气之凝也。将行而痛。气之滞也。来后作痛。气血俱虚也。色淡亦虚也。错经妄行。气乱也。紫者气热也。黑者热甚也。人但见紫黑痛块。率为风冷。而用温热。必败。夫热甚者必兼水化。所以热则紫。甚则黑也。李 曰。色紫风也。黑者热甚也。淡白虚也。或挟痰停水混之也。如烟尘水。如屋漏水。如豆汁。或带黄混浊模糊者。湿痰也。成块作片。色不变。气滞也。

　　或风冷乘之也。色紫黑。血热也。大概紫者。四物加白芷、荆、防。黑者。四物加香附、芩、连。淡白者。古芎归汤加参、 、白芍、香附。有痰。二陈加芎、归。如烟尘。二陈加秦艽、防风、苍术。如豆汁。四物加芩连。成块。

　　四物加香附、延胡、陈皮、枳壳。通用琥珀调经丸。

　　热入血室 李杲曰。昼则明了。夜则谵语。热入血室。无犯胃气及上二焦。不治自愈。甚则四顺饮子。桃仁承气汤。症相似。当不妨用之。罗天益曰。热入血室而成结胸。由邪气传入经络。与主气相搏。上下流行。遇经适来适断。

　　邪乘虚入于血室。血为邪迫入于肝经。肝受邪。则谵语见鬼。复入膻中。则血结于胸。何则。妇人平日水养木。血养肝。

　　未孕为月水。既孕则养胎。既产则为乳。皆血也。今邪逐血。并归于肝经。聚于膻中。结于乳下。故手触之则痛。非药可及。故当刺期门也。李 曰。妇女伤寒。寒热似疟。经水适断者。亦名热入血室。其血必结而不行。小柴胡汤。或黄龙汤。加丹皮、桃仁。妇人此症最多。切忌汗下。若见喜忘如狂。腹满泉清。当以淋血法治之。又不可拘于不下也。男女均有此。男由阳明而传。女人则随经而入。武之望曰。邪入血分。则发在暮。且谵语属胃经者多。恐误犯之。故仲景云。无犯胃气也。又曰。凡经行后似疟谵语。便是热入血室。又曰。经水适来适断。或有往来寒热者。先服小柴胡以去其寒热。后以四物汤和之。又曰。潮热有时为内伤为虚。无时为外感为实。虚者大温经汤。热者四物加芩连。骨蒸者大胡连丸。五心潮者四物加黄连、胡黄连。经前潮热血虚有滞。逍遥散加丹皮、桃仁、延胡。经后潮热血虚有热。逍遥散去柴胡加生地、地骨皮。此方加减。为退热圣药。

　　室女寡妇师尼 李 曰。女子十四月至。必近二十方可配。阴气不易成也。或恣食咸酸热燥。致气血上壅不通。

　　红花当归散、大黄膏、紫葳散。如逾年未下。或年未及而思男。思伤心血。火炎脾亏。肺烁肾枯。而血闭成痨者难治。

　　四物加柴、芩。逍遥散加芩、连、山栀。以养血凉血。降火柏子仁丸亦妙。因怒逆者。四制香附丸加黄芩、生地。因惊者。抱胆丸。又曰。寡妇郁闷百端。或想夫。或门户不支。或望子孙。心火频炽。加之饮食浓味。遂成痰火。其症恶风体倦。乍寒乍热。面赤心烦自汗。肝脉弦长。当抑肝之阴气。柴胡抑肝汤、抑阴地黄丸、越鞠丸。贫苦食淡者。四制香附丸。每日上午。神思昏愦。怕见明处。恶闻人声。至午后方可。及头昏腹痛惊惕。稍涉劳动。及经来时尤剧。此不得遂志也。宜清神养荣四物汤。加人参、茯神、陈皮、柴胡、羌活、甘草、香附。万全曰。愆期未嫁之女。偏房失宠之外家。

　　寡居之妇。庵院之尼。欲动不能遂。感愤不得言。多有经闭之疾。含羞强忍。不欲人知。致成痨瘵难治者。宜四制香附丸、参术大补丸。攻补兼行。庶几可瘳。此七情之变。难以法治者也。张介宾曰。张氏云。室女月不行。切不可用青蒿等凉药。医家多以室女为血热。故以凉药解之。殊不知血得热则行。冷则凝。不可不知。若经微少。渐渐不通。手足骨肉烦疼。日渐羸瘦。渐生痨热。其脉微数。此由阴虚血弱。阳往乘之。少水不能灭盛火。火逼水涸。耗亡津液。治当养血益阴。毋以毒药通之。宜柏子仁丸、泽兰汤。罗天益曰。宋褚澄疗师尼寡妇。别制方者。盖有谓也。此二种寡居。

　　独阴无阳。欲心萌而多不遂。是以阴阳交争。乍寒乍热。全类温疟。久则为痨瘵也。武之望曰。师尼寡妇之痨。专主肝经。以相火寄于肝也。男女之欲。皆从此出。观天地之气始于春。则知欲火之动亦由于肝也。鸟兽孳尾亦然。故治此者。

　　当以柴胡汤为法。

　　卷一　月经

　　治月经病方

　　大黄朴硝汤 治经年月水不行。胞中有风冷所致。宜下之。

　　大黄 牛膝（各五两） 代赭石（一两） 朴硝 丹皮 甘草 紫菀（各三两） 虻虫 水蛭 桃仁 干姜 细辛 芒硝（各二两） 麻仁（五合）

　　水一斗五升。煮五升。去渣。纳硝。分五服。五更为首。去一炊顷。自下后将息。忌见风。

　　小柴胡汤 治妇人经病间用此加减。

　　柴胡 黄芩 人参 半夏 甘草 姜 枣二陈汤 治女人经病。有痰在中脘。饮食少进。

　　茯苓 陈皮 半夏（各一钱） 炙草（五分）

　　八珍汤 治气血两虚。

　　人参 茯苓 白术 炙草 川芎 当归 白芍 熟地调经汤 治瘀积经闭。

　　当归 延胡索 白术（各二钱） 香附 白芍 生地（各一钱） 川芎 陈皮 丹皮（各八分） 甘草（六分） 益母草（三钱）

　　经来日。空心服。

　　逍遥散 治血虚经闭。

　　当归 柴胡 白术 白芍 茯苓 甘草加味逍遥散 治血虚经病。

　　逍遥散加山栀 丹皮必效散 治妇人月经不调。及崩漏不止。

　　棕皮烧 木贼炭去节（各二两） 麝香（一钱）

　　另研。每二钱。空心酒服。

　　大温经汤 治冲任虚损。月候不调。或来多不已。或过期不行。或崩中去血过多。或胎产瘀血停留。小腹急痛。

　　五心烦热。并皆治之。但此温剂。纳冷者宜。

　　当归 川芎 人参 阿胶 桂心 白芍（炒） 淡吴萸 丹皮 炙草（各一钱） 麦冬（二钱） 半夏（二钱半） 姜（五片）

　　食前。稍热服。

　　八物汤 治经事将行。脐腹绞痛者。气滞血涩故也。

　　当归 川芎 白芍 熟地 延胡索 苦楝（碎炒，各一钱） 木香 槟榔（各五分）

　　食前服。

　　和血通经汤 治因受寒而经不调。或闭。

　　当归 三棱（各五钱） 蓬术（四钱） 木香 熟地 官桂（各三钱） 红花 苏木（各二钱） 血竭（另研一钱）

　　共为末。酒下。

　　艾附丸 治由气滞经不行。

　　蕲艾（四两） 香附（一斤） 当归（四两） 半酒半醋炒醋糊丸。有气。加枳壳、陈皮四两。肌瘦。加人参二两。白术四两。茯苓三两。身热。加柴胡四两。

　　苍术香附丸 治气块。

</div>
    <div class="pagination">
<a href="妇科玉尺.html">上一页</a><a href="妇科玉尺.html">1</a><span class="current-page">2</span><a href="妇科玉尺_page3.html">3</a><a href="妇科玉尺_page4.html">4</a><a href="妇科玉尺_page5.html">5</a><a href="妇科玉尺_page6.html">6</a><a href="妇科玉尺_page7.html">7</a><span>...</span><a href="妇科玉尺_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
