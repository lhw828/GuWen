<!DOCTYPE html>
<html>
<head>
    <meta charset="UTF-8">
    <title>婴童百问 - 第 15 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>婴童百问 - 第 15 页/共 53 页</h1>
    <div class="content">　　[卷之三] 天钓内钓第二十一问 

　　天钓阳，内钓阴。

　　天钓者，壮热惊悸，眼目翻腾，手足抽掣，或啼或笑，喜怒不常，甚者爪甲皆青如祟之状。盖由乳母酒肉过度，烦毒之气入乳乳儿，遂使心肺生热，痰郁气滞，加之外挟风邪，致有此耳。治法解利风热则愈。又有内钓者，腹痛多啼，唇黑囊肿，伛偻反张，眼内有红筋斑血，盖寒气壅结，兼惊风而得之。经云：内钓胸高，时复渐安，眼尾红脉见是也。

　　此乃胎中有风有惊，故有此证，先是五内抽掣，极痛狂叫，或泄泻缩脚，忍疼啼叫，内证一过，外证抽掣又来，内外交攻，极难调理，却要分作两项下药，内证服聚宝丸、钩藤膏、魏香散，外搐服钩藤饮、保命丹，最要进得乳可以加得，小儿受此病，间有好者，杨氏乳香丸、木香丸皆要药也。

　　聚宝丸

　　见第十六问聚宝丹。

　　钩藤膏

　　治小儿腹中极痛，干啼，后，名盘肠内钓。

　　乳香没药木香姜黄片（各一钱）木鳖子（去油、三个）上为末，蜜丸芡实大，钩藤汤磨半丸入蜜服，先用此药定痛，再服魏香散。

　　魏香散

　　莪术（五钱）阿魏（二钱）上先将温酒化阿魏，浸莪术一昼夜，焙干为末，紫苏米饮调下。

　　钩藤饮

　　治小儿夜啼，乃脏冷也，阴盛于夜则冷动，冷动则为阴极发躁，寒盛作疼，所以夜啼不歇也，钩藤散主之。治惊啼加蝉蜕、防风、天麻。前十六问有钩藤散，又二十问蝉蜕钩藤饮可兼看，对证用。

　　钩藤钩茯神茯苓川芎当归木香甘草白芍药（各一钱）上为末，每服一钱，姜枣略煎服，其或心热而烦啼，必有脸红舌白，小便赤涩之症，钩藤饮去木香加朱砂末一钱，研和，每服一钱，木通汤调下，或锉散煎服亦可。

　　保命丸

　　见第十四问至圣保命丹。

　　乳香丸

　　治惊风内钓，腹痛惊啼。

　　乳香（半钱）没药沉香（各一钱）蝎梢（十四个）鸡心槟榔（一钱半）上为末，炼蜜丸如桐子大，每服二丸，菖蒲钩藤汤下。

　　木香丸

　　治病如前。

　　乳香没药全蝎（各半钱）钩藤舶上茴香木香（各一钱）上先将乳香没药另研，次入诸药末，和毕，取大蒜少许研细，和丸桐子大，每服二丸、钩藤汤下。

　　[卷之三] 盘肠气第二十二问 

　　盘肠气者，痛则腰曲干啼，额上有汗，是小肠为冷气所搏然耳，其口闭脚冷上唇干是也。此是生下洗迟感受风冷，或青粪不实，却有此证，当服钩藤膏、魏香散、苏合香丸、当归散，乳母服乌沉汤或沉香降气汤便定。

　　钩藤膏

　　见第二十一问。

　　魏香散

　　见第二十二问。

　　苏合香丸

　　见第六十问。

　　当归散

　　治小儿夜啼者，脏寒而肠痛也，面青手冷不吮乳是也。宜用此方。

　　当归（去芦）白芍药人参（各二钱半）甘草（炙）桔梗桔皮（去白、各一钱）上为末，水煎半盏，时时少与服，又有热痛亦啼叫不止，夜发面赤唇焦，小便黄赤与三黄丸，人参汤下。

　　乌沉汤

　　见第十六问。

　　沉香降气汤

　　治阴阳壅滞，气不升降，胸膈痞塞，心腹胀满，喘促短气，干哕烦满，咳嗽痰涎，口中无味，嗜卧不安减食。

　　香附子（二两半、炒、去毛）沉香（一钱）砂仁（三钱）甘草（七钱半）上为末，每服一钱，入盐少许，沸汤点之，清晨雾露空心服之，去邪恶气，使无瘴疫。

　　[卷之三] 胎惊风第二十三问 

　　胎惊风者，以胎妇调适乖常，饮酒嗜欲，忿怒惊扑，母有所触，胎必感之，或外挟风邪，有伤于胎，故子乘母气，生下即发也。其候，月内温壮，翻眼握拳噤口，身腰强直，涎潮呕吐，搐掣惊怖啼哭，腮缩囟开，或颊赤面青眼合，不可误作慢脾眼合，妄用温药。视其眉间气色，红赤鲜碧者可治，若色黯黑、青黑者不治，虎口指纹曲入里者可治，反出外者不治。其治法解散风邪，利惊化涎，调气贴囟，甚则以朱银丸利之。面青拳搐者，当服保命丹、钩藤散、全蝎散。

　　朱银丸

　　见第三问。

　　保命丹

　　见第十四问至圣保命丹。

　　钩藤散

　　见第十六问。

　　全蝎散

　　见第二十四问。

　　[卷之三] 胎风遍身软第二十四问 

　　此症生下如汤火泼，因胎热母肥，如脑额生疮难治，乃胎内失于扶持。如脚上有疮烂，此儿不满五年。如未满腊前便撮口，两拳相握，腰项如随，便知脏腑中生邪毒，此只三朝，定不可疗。男指向里，女指向外，尚可医治，逆候则不须投药饵矣。更看眉中有青筋碧色，应须有命，若眉红，断不可治。如有可治之症，但用全蝎散、钩藤散等剂。

</div>
    <div class="pagination">
<a href="婴童百问_page14.html">上一页</a><span>...</span><a href="婴童百问_page10.html">10</a><a href="婴童百问_page11.html">11</a><a href="婴童百问_page12.html">12</a><a href="婴童百问_page13.html">13</a><a href="婴童百问_page14.html">14</a><span class="current-page">15</span><a href="婴童百问_page16.html">16</a><a href="婴童百问_page17.html">17</a><a href="婴童百问_page18.html">18</a><a href="婴童百问_page19.html">19</a><a href="婴童百问_page20.html">20</a><span>...</span><a href="婴童百问_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
