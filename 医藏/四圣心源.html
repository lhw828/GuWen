<!DOCTYPE html>
<html>
<head>
    <meta charset="UTF-8">
    <title>四圣心源 - 第 1 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四圣心源 - 第 1 页/共 29 页</h1>
    <div class="content">《四圣心源》 清 黄元御


 自叙

　　 医有黄帝、岐伯、越人、仲景四圣之书，争光日月。人亡代革，薪火无传，玉楸子悯后世作者不达其意，既解《伤寒》、《金匮》，乃于己巳二月作《四圣心源》，解内外百病，原始要终，以继先圣之业。创辟大略，遇事辍笔。庚午四月，北游帝城。十一月终，南赴清江。

　　辛未二月，随驾武林。四月还署，研思旧草，十得其九，厥功未竟。八月十五，开舟北上，再客京华。壬申十月，作天人之解，续成全书。癸酉二月，解长沙药性，五月删定《伤寒》，七月笔削《金匮》，八月修温疫痘疹，成于九月十七。

　　维时霖雨初晴，商飙徐发，落木飘零，黄叶满阶。玉楸子处萧凉之虚馆，坐寂寞之闲床，起他乡之遥恨，生故国之绵思。悲哉﹗清秋之气也，黯然远客之心矣，爰取《心源》故本，加之润色。

　　嗟乎﹗往者虞卿违赵而着《春秋》，屈原去楚而作《离骚》，古人论述，往往失地远客，成于羁愁郁闷之中。及乎书竣业就，乃心独喜，然后知当时之失意，皆为后此之得意无穷也。

　　同使虞卿终相赵国，屈原永宦楚邦，则《离骚》不作，《春秋》莫着，迄于今，其人已朽，其书不传，两人之得意，不如其失意也。

　　当世安乐之人，其得天者诚浓，然隙驷不留，尺波电谢，生存而处华屋，零落而归山丘，身与夕露同 ，名与朝华并灭，荆棘狐兔之中，樵牧歌吟之下，其为安乐者焉在﹗窃以为天之浓安乐之人，不如其浓羁愁之士，丈夫得失之际，非俗人之所知也。

　　顾自己巳，以至壬申，历年多矣，元草未就，是天既长与以穷愁之境，而不频假以萧闲之日。帝眷之隆，何可恃也，良时非多，勖之而已。

　　癸酉九月甲戌昌邑黄元御

　　
 后序

　　 医学盛于上古，而衰于后世。自黄岐立法，定经脉，和药石，以治民疾，天下遵守，莫之或贰。于是有和、缓、扁鹊、文挚、阳庆、仓公之徒相继而起，各传其术，以博施当世，而方药至张仲景而立极。厥后皇甫谧、王叔和、孙思邈祖述而发扬之。起废痼，润枯毙，含生育物，绝厉消 ，黄岐之道于斯为盛。自唐以降，其道日衰，渐变古制，以矜新创。至于金元，刘完素为泻火之说，朱彦修作补阴之法。海内沿染，竞相传习，蔑视古经，倾议前哲，攻击同异，辨说是非。于是为河间之学人，与易水之学争，为丹溪之学人，与局方之学争。门户既分，歧途错出，纷纭扰乱以至于今，而古法荡然矣。

　　夫医虽艺事，而拯疾痛，系生死，非芝菌星鸟之术，可以诡诞其辞也。阴阳有纪，五行有序，脉络有度，非博辨横议所能推移其则也。一病之作，古今如一，非风俗政令有时代之异也。

　　一药之入，顺逆俄顷，非百年必世可虚遁其说也。然而宋元以来，数百年间，人异其说，家自为法。按之往籍，则判若水火，综其会通，则背若秦越，夫岂民有异疾，药有异治哉?或俗学废古，恶旧喜新，务为变动，以结名节，凡在学人，莫不皆然，而医其一也。故脉诀出而诊要亡，本草盛而物性异，长沙之书乱而伤寒莫治，刘朱之说行而杂病不起，天下之民，不死于病而死于医，以生人之道，为杀人之具，岂不哀哉﹗故凡艺或可殊途，唯医必归一致，古经具在，良验难诬，有识之士，不能不是古而非今矣。

　　余少好医学，博览方籍。读黄氏《素灵微蕴》、《伤寒悬解》，其于黄岐秦张之道，若网在纲，有条不紊。于是乃求其全书，积二十年不可得。岁在己丑，承乏馆陶贡士张君蕴山为掖校官，得其书六种，录以畀余，乃得究其说，而益叹其学之至精。长沙而后，一火薪传，非自尊也。

　　余既刊《素灵微蕴》、《伤寒悬解》、《长沙药解》，而《四圣心源》为诸书之会极，乃复校而刊之。粗举源流正变，以引伸其说。世之为医者，能读黄氏书，则推脉义而得诊法，究药解而正物性，伤寒无夭札之民，杂病无膏肓之叹。上可得黄岐秦张之精，次可通叔和思邈之说，下可除河间丹溪之弊。昭先圣之大德，作生人之戴维，不亦懿哉﹗若乃规囿习俗，胶固师说，未遑研究，骇其偏矫，失后事之良资，为下士之闻道，则非余之所敢知矣。

　　道光十二年冬十一月阳湖张琦

　　
 序

　　 宣素不知医。辛丑岁初夏，先君HT 楼公抱恙，群医束手。迁延三阅月，势益剧。适明府龚木民以《四圣心源》一帙见示，宣受而卒识之，叹其说理精当，实为医家善本。急与医者议，仿其意制方，以希一效。而疾已大渐无及，窃恨是书之不早见也﹗因念人子，当父母康强时，依依承顺，辄取岐黄家言，庋置弗观，及一旦父母有疾，非不博求医术，及弗获效，则当父母床褥痛楚，呼天号泣，欲嚼舌啮臂，以分亲痛而不可得，亦已无如何。而医者方坐视成败，以其必不效之术，尝试于万一，竟至不讳，则云证固不治。

　　呜呼﹗言及此痛，何如耶﹗昔张从正撰《儒门事亲》十五卷，盖谓儒者，能明其理以事亲，当知医也。

　　是书作于昌邑黄氏，刻于阳湖张氏，因所传未广，爰与小搂弟校勘付梓，以广其传。区区抱恨私心，亦欲使天下仁人孝子，取是书而急识之，以善其颐养之方云尔。

　　道光壬寅三月丹徒赵克宣竹坪序

　　
 序

　　 先君HT 楼公，辛丑夏抱恙，延医调治，仙草无灵。迨竹坪兄于木民龚明府处得《四圣心源》一编携归，与医者讨论，师其意以订方，而病已不可为矣。为人子而不知医，此愚兄弟之抱憾终天而椎心泣血者也﹗伏念是编本昌邑黄氏所著，实称善本，向曾刻于阳湖宛邻书屋丛书中。宛邻张氏集丛书十有十种，除诗、古文、词外，有黄氏所著《长沙药解》、《伤寒悬解》、《素灵微蕴》，庄氏所著《慈幼二书》，并张氏自着《素问释义》诸书，而《心源》一书，尤诸书中之至粹至精者。

　　夫医虽小道，理极精深，用之得当，如济世之航，用之不当，如伤人之刃，可不慎欤﹗近世庸工，药性汤头一经熟读，自诩通人。及入病家，论实论虚，猜寒猜热，以人试药，莫中病情。求其观天时之变，察人事之宜，准古酌今，神而明之者，未易数觏。此矫其弊者，有勿药中医之说也。甚至逞其私智，立说著书，伐阳滋阴，损人生气。种种背妄，遗祸无穷，良可慨已﹗纵有一二依附圣经，强为诠释，惜又穿凿附会，庞杂不精，反令古圣之道，愈解而愈晦矣。

　　是编宗黄帝、岐伯、越人、仲景四圣人之心传，而运以精思，达以卓论，抉天人之秘奥，阐顺逆之精微，作述相承，独标真谛，举谬悠之说，一扫而空之，其为功岂浅鲜哉﹗愚兄弟不能早购是书以起先君之痼疾，而顾念世之人子或有愿读是书者，爰另梓流传，以志终天之憾，且以见事亲者之不可不知医也。竹坪兄与宜悉心校雠，付诸剞劂，谨叙其意，以为缘起云。

　　道光壬寅岁季春下浣丹徒赵克宜小楼序

　　
 序

　　 呜呼﹗医学之坏，至今日而极矣。其鬻术者无论也，即有一二嗜古之士，欲以涉猎方书，研求医理，而谬种流传，往往守一先生之言，以为标准。俗学茫昧，千手一律，杀人如麻，不可殚记。有诘而难之者，曰︰吾之学，朱、张、刘、李之学也，吾之方，固出自景岳《八阵》、叶氏《指南》之所传也，然而不愈者，有命焉，非医之咎也。噫﹗虽予亦以为非医之咎也，何则彼其耳目锢蔽已深，性灵 没日久，虽欲自拔而不能，亦大可哀也已。

　　余自束发，侍先父母疾，即喜翻阅医书。初师喻嘉言昌，又师陈修园念祖，十年无所得。道光戊申，江西陈广敷溥以玉楸黄先生《医书八种》抄本相饷。其源不尽出自医家，而自唐以后，谈医者莫之能及，二千年不传之绝学，至是始得其真。爰取《四圣心源》、《素灵微蕴》，锓板行世，一时医风，翕然丕变。

　　今湘乡左君菊农继明毅然以昌明医学为己任，费 钱一千有奇，重刊其全部，而以校雠之役相属。其嘉惠来学之心，可谓习 矣。夫菊农亦尝从事于朱、张、刘、李、景岳《八阵》、叶氏《指南》之说者，而一旦弃之如遗。何今之自命为名医者先入以为主，抵死而不悟﹗读此书曾不汗流浃背，一发其羞恶是非之良，不亦慎乎﹗或曰︰朱、张、刘、李，古大家也，张景岳、叶天士，亦近今之名手也，斯与黄氏，优劣恶从而辨之?不知黄氏所传者，黄帝、岐伯、越人、仲景四圣之心法，彼则背而驰焉。异端曲学，足以害道，辞而辟之，大声疾呼，吾党之责也。譬之儒家，《素问》、《灵枢》，医之六经也，《伤寒》、《金匮》，医之四子书也。若黄氏之羽翼仲景，方之朱子，何多让焉﹗宗黄氏即以宗仲景，不宗仲景，黄岐之法不立，不宗黄氏，仲景之法不明。昌黎有言︰非三代两汉之书不敢读。段师琵琶，须不近乐器，十年乃可授，吾愿世之好学深思者，将后世一切非圣之书，视之如洪水猛兽，而一以仲景为归，涵濡既久，渐渍而化焉。若涉迷津，臻彼岸，导歧路，骋康庄，有不自旋其面目而捐弃故伎，如菊农之勇者，无是人也。

　　黄氏尚有《周易悬象》、《素问悬解》、《灵枢悬解》若干卷，《四库全书提要》存目中已著录。闻其昌邑裔孙珍藏甚密，傥更有大力者搜而传之，于以康济群生，补救劫运，岂非医林之盛事哉﹗

　　同治元年月四朔日湘潭后学欧阳兆熊序

　　
 序

　　 余癸亥在资州，患失眠疾，医者言，人人殊，各尽所学，迄未霍然。甲子因公赴长沙，遇左君继明，为治颇效。见其为人主方辄有验，询之始知寝馈于黄氏医书者有年。其书理明辞达，迥异诸家，因携以入蜀。

　　乙丑秋，权渝郡锡韦卿观察及同官诸君子咸善是书，相与醵金镂版，以广其传。至是告成，爰弁数言，以志缘起。

　　同治丙寅八月长沙黄济识

　　
 卷一

　　 昔在黄帝，咨于岐伯，作《内经》以究天人之奥。其言曰︰善言天者，必有验于人。然则善言人者，必有验于天矣。天人一也，未识天道，焉知人理﹗慨自越人、仲景而后，秘典弗着，至教无传。叹帝宰之杳茫，怅民义之幽深，徒托大象，不测其原，空抚渺躬，莫解其要。人有无妄之疾，医乏不死之方，群称乳虎，众号苍鹰。哀彼下泉之人，念我同门之友，作天人解。

　　
 卷一 天人解 阴阳变化

　　 阴阳未判，一气混茫。气含阴阳，则有清浊，清则浮升，浊则沉降，自然之性也。升则为阳，降则为阴，阴阳异位，两仪分焉。清浊之间，是谓中气，中气者，阴阳升降之枢轴，所谓土也。

　　枢轴运动，清气左旋，升而化火，浊气右转，降而化水。化火则热，化水则寒。方其半升，未成火也，名之曰木。木之气温，升而不已，积温成热，而化火矣。方其半降，未成水也，名之曰金。金之气凉，降而不已，积凉成寒，而化水矣。

　　水、火、金、木，是名四象。四象即阴阳之升降，阴阳即中气之浮沉。分而名之，则曰四象，合而言之，不过阴阳，分而言之，则曰阴阳，合而言之，不过中气所变化耳。

　　四象轮旋，一年而周。阳升于岁半之前，阴降于岁半之后。阳之半升则为春，全升则为夏，阴之半降则为秋，全降则为冬。春生夏长，木火之气也，故春温而夏热。秋收冬藏，金水之气也，故秋凉而冬寒。土天专位，寄旺于四季之月，各十八日，而其司令之时，则在六月之间。土合四象，是谓五行也。

　　
 卷一 天人解 五行生克

　　 五行之理，有生有克，木生火，火生土，土生金，金生水，水生木，木克土，土克水，水克火，火克金，金克木。其相生相克，皆以气而不以质也，成质则不能生克矣。
</div>
    <div class="pagination">
<span class="current-page">1</span><a href="四圣心源_page2.html">2</a><a href="四圣心源_page3.html">3</a><a href="四圣心源_page4.html">4</a><a href="四圣心源_page5.html">5</a><a href="四圣心源_page6.html">6</a><span>...</span><a href="四圣心源_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
