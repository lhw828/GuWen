<!DOCTYPE html>
<html>
<head>
    <meta charset="UTF-8">
    <title>伤寒总病论 - 第 5 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒总病论 - 第 5 页/共 33 页</h1>
    <div class="content">　　太阳与阳明合病，必自下利者，葛根汤主之。

　　太阳与阳明合病，不利，但呕者，葛根加半夏汤主之。用前葛根汤内加半夏一两一分，汤洗十遍，每个作四破。

　　庞曰：脉浮紧，无汗，服汤未中病。其人发烦，目瞑，极者必衄。小衄而脉尚浮者，宜麻黄汤；衄后脉已微者，不可再行也。凡脉浮自汗，服汤不中病，桂枝证尚在，必头痛甚而致衄。小衄而脉尚浮者，再与桂枝汤；衄后脉已微者，不可再行也。

　　伤寒三日后，与诸汤不差，脉势如数，阳气犹在经络，未入脏腑，宜桂枝石膏汤。此方可夏至后代桂枝证用之；若加麻黄一两，可代麻黄、青龙汤用之。

　　石膏（三两） 栀子（二十四个） 生姜（一两半） 桂枝 黄芩 甘草（各一两） 升麻葛根（各一两半）

　　咀，水五升，煮取二升半，去滓，温饮一盏，食顷再服。若得汗，即止后服。

　　庞曰：凡发汗，以辛甘为主，复用此苦药者，何也？然辛甘者，折阴气而助阳气也。今热盛于表，故加苦以发之。《素问》云：热淫于内，以苦发之故也。

　　葛根龙胆汤疗病四五日不瘥，身体毒热，面赤，兼治阳毒风温。

　　葛根（生者四两，干者二两代） 生姜 升麻 大青 龙胆 桂枝 甘草 麻黄 芍药（各半两）

　　葳蕤（一两） 石膏（一两半）

　　咀，水四升半，下麻黄，煮数沸，去上沫，内诸药，煎二升，去滓。温饮一汤盏，日三夜二。

　　（凡葛根，须用家园味甘多白粉者为佳，若误用味苦野葛多吐，人转增病。）

　　时行热病，六七日未得汗，脉洪大或数，面目赤，身体大热，烦躁狂语欲走，大渴甚。又五六日以上不解，热在胃中，口噤不能言，为坏伤寒，医所不能治。如死人，或精魂已竭，心下才暖，发开其口，灌药下咽即活，兼治阳毒，麦奴丸。

　　麻黄（三分） 釜底煤 黄芩 灶底墨 梁上尘 小麦奴 灶中黄土（各一分） 芒硝 大黄（各半两）

　　细末，蜜丸弹子大，新汲水三合，和一丸研服之。渴者但令冷水足意饮之，须臾当寒竟，汗出便瘥。若日移五尺不汗，根据前法再服一丸。瘥即止，须微利。小麦奴乃小麦未熟时丛中黑麦捻之成黑勃者是也，无，即以小麦炒黑焦，地上出火毒用之亦得。此药须是病患大渴，倍常躁盛，若小渴者强与之为祸耳，强人每服半鸡子大。（亦治温疟。）

　　伤寒，连服发汗汤七八剂，汗不出者，死。如中风法蒸之，使温热之气外迎，无不得汗也，古今用效。薪火烧地，良久去火，扫地以水洒之。取蚕沙、桃柏、荆叶、糠及麦麸皆可。同和铺烧地上，可侧手浓，上铺席，令病患卧席上，温覆之。热月只可夹被覆，其汗立出。后周身至脚心皆汗，乃用温粉扑止，移之上床即愈。无蚕沙即用麸糠之类，铺烧地上亦得。（温粉法，白术、本、白芷各二两，末之，入英粉十二两，和匀用之。无英粉以 粉代之。）

　　伤寒瘥后，有不了了证者，谓至十日或半月二十日，终不惺惺，常昏沉以失精神，言语错谬，或无寒热，有似鬼祟，或朝夕潮热颊赤，或有寒热如疟状，此乃发汗不尽，余毒瓦斯在心胞络间所致也，宜知母麻黄汤。

　　知母（一两半） 麻黄（一两） 芍药 黄芩 甘草 桂枝（各半两）

　　咀，水二升半，煮麻黄数沸，去上沫，内诸药，取一升三合，去滓。每温饮一大盏，半日可相次三服，温覆令微汗。若心烦欲水，当稍与之，令胃中和则愈。未汗尽剂。

　　太阳病，下之后，气上冲，其脉必浮，可根据证发汗，不与汗则成结胸也。凡发汗，脉浮大，虽大便秘，小便少者，可发汗而解也。合汗不汗，诸毛孔闭塞，闷绝而死。

　　卷第二

　　不可发汗证

　　脉浮紧，法当身痛，当以汗解。假令尺中脉迟，为荣气不足，血少故也。（前阳明病脉迟汗出多，微恶寒，宜桂枝汤，不责荣不足，盖尺脉长大而迟也。此若软紧而迟，不可汗，宜小建中汤。）

　　小建中汤桂枝（三分） 生姜（三分） 芍药（一两半） 甘草（半两） 枣（六枚） 饴糖（二合半）

　　咀，水二升半，煮取九合，去滓，方下饴糖，煎令化。每温饮一汤盏，日进二三服。尺尚迟，再作一剂，入人参加半两同煎最良。旧有微溏或呕者，不用饴糖也。兼治伤寒一二日，胸中悸而烦，及汗后身疼，脉沉迟。又治伤寒阳脉涩，阴脉弦，法当腹中急痛，先小建中汤；不瘥，与柴胡汤。

　　（方在和表证中。）

　　庞曰：凡脉紧，病必无汗，唯濡而紧，病必自汗。勿误行桂枝，宜建中汤也。

　　脉濡弱，不可发汗，汗则厥而烦躁，不得眠。

　　诸动气在心腹上下左右，不可发汗。

　　庞曰：诸脉动数微弱，不可发汗。（以上并宜建中汤。若烦躁者，宜竹叶汤。）

　　竹叶汤治虚烦，病似伤寒，身亦热而烦躁，头不痛，身不疼，脉不数者。兼治中 ，渴吐逆而脉滑数者，及伤寒解后，虚羸少气，气逆欲吐者，并宜服之。

　　淡竹叶（半把） 石膏（四两） 半夏（三分） 人参（半两） 甘草（半两） 麦门冬（二两）

　　粳米（一合，淘过）

　　细锉，以水五升，煎二升半，米熟去滓。温饮一盏，日进三服，夜二服。呕者，加生姜一两半，不呕不用。

　　虚烦或呕吐，脉弦细芤迟，手足微寒，胸满者，橘皮汤主之，兼治暴烦下利。（方在太阴证中。）

　　四逆不可发汗，发汗则声嘶，舌萎不得前，言乱睛眩者，命将难全。

　　咽中闭塞，不可发汗，发汗则吐。血气微绝，手足不能自温者，干姜甘草汤主之。（方在太阴证中。）

　　淋家，不可发汗，发汗必便血。

　　疮家，虽身痛，不可发汗，汗出则 。（以痈疮家脓血过多。）

　　动气在右，不可发汗，汗出则衄而渴，心苦烦，饮则吐水。（动者，谓心腹中虚气动，若误汗有此证，先宜五苓散三服，方在可水证中。次服竹叶汤，方在前。）

　　动气在左，不可发汗，发汗则头眩，汗出则筋惕肉 ，此为逆，难治。（但先服防风白术散，次服建中汤，方在前。）防风白术散防风（一两） 牡蛎粉（半两） 白术（三分）

　　细末，温米饮调下二钱，日二三服，汗出续与建中汤。

　　动气在上，不可发汗，发汗则气上冲，正在心端，李根汤主之。

　　半夏（半两） 桂枝 当归 芍药 黄芩 甘草 人参（各一分） 茯苓（三分）

　　粗末，每五钱水二盏，姜三片，甘李根白皮一团，如鸡子黄大，煎八分，通口，日三五服。

　　动气在下，不可发汗，发汗则心中大烦，骨节苦痛，目运恶寒，食则反吐，谷不得前，先服大橘皮汤；得吐止，后服建中汤。大橘皮汤（亦主手足冷呕哕。）

　　橘皮（一两半） 生姜（二两） 枣（二十四个） 甘草（半两） 人参（一分） 竹茹（半两）

　　咀，水三升，煎一升半，去滓。温服一盏，食顷再服。不当汗而强汗之，则津液枯槁而死。

　　卷第二

　　四逆证

</div>
    <div class="pagination">
<a href="伤寒总病论_page4.html">上一页</a><a href="伤寒总病论.html">1</a><a href="伤寒总病论_page2.html">2</a><a href="伤寒总病论_page3.html">3</a><a href="伤寒总病论_page4.html">4</a><span class="current-page">5</span><a href="伤寒总病论_page6.html">6</a><a href="伤寒总病论_page7.html">7</a><a href="伤寒总病论_page8.html">8</a><a href="伤寒总病论_page9.html">9</a><a href="伤寒总病论_page10.html">10</a><span>...</span><a href="伤寒总病论_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
