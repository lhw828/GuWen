<!DOCTYPE html>
<html>
<head>
    <meta charset="UTF-8">
    <title>普济方针灸 - 第 8 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普济方针灸 - 第 8 页/共 82 页</h1>
    <div class="content">　　
　　卷三　针灸门
　　真言补泻手法
　　左手掏穴。右手置针于穴上。令病患咳嗽一声。针入透于腠理。令病患吹气一口。随吹针至分寸。待针头沉紧。时转针头。以手循扪。觉气至却回。针头向下。觉针头沉紧。令病患吸气一口。随吸出针。乃闭其穴（谓一手急捻孔是也）。虚羸气弱痒麻者。补之。
　　
　　卷三　针灸门
　　真言补泻手法
　　左手掏穴右手置针于穴上。令病患咳嗽一声。针入腠理。复令病患吸气一口。随吸气入针至分寸。觉针沉紧。转针头向病所。觉气至病。若觉病退。便转针头下以手循扪。觉针沉闷。
　　令病患吹气一口。随吹气一口而徐出其针。则不闭其穴。命之曰泻。丰肥坚硬疼痛者。泻之
　　卷三　针灸门
　　素问泻必用方补必用圆法
　　夫泻必用方。以气方盛也。以月方满也。以日方温也。以身方定也。以息方吸而内针。
　　及复候其方吸而转。及复候其方呼而徐引针。故曰泻。夫补必用圆。圆者行也。行者移也。谓行不宜之气。移未复之脉。故刺必中其荣。又复候吸而推针至血。故圆与方非针也。余不知圣人之意。请后之明达之士详究焉。
　　
　　卷三　针灸门
　　春夏刺浅秋冬刺深法
　　内经曰。病有浮沉。刺有深浅。各正其理。无反其道。然春夏为阳。其气在外。人气亦浮。
　　凡刺者。故浅取之。秋冬为阴。其气在内。人气在脏。凡刺者。故当深取之。又言。春夏各致一阴。秋冬各致一阳者。谓春夏为阳。谓阴所养。故刺之各致一阴。秋冬为阴。谓阳所养故刺之各致一阳。春夏温必致一阴者。谓下针深刺至肾肝之部。得其气针便出之。是以引持之阴也。秋冬寒必致一阳者。谓下针浅刺至心肺之部。得其气推而内之良久出针。是推内之阳也。故素问曰。春夏养阳。秋冬养阴也。
　　
　　卷三　针灸门
　　生成数法
　　冷补之时。使气至病。更用生成之息数。令病患鼻中吸气出。自觉热矣。当热泻之时。
　　使气至病。更用生成之息数。令病患鼻中出气。口中吸气。按所病脏腑之数。自觉清凉矣。
　　
　　卷三　针灸门
　　手指补泻法
　　经云。凡补泻。非必呼吸出内。而在乎手指何谓也。故摇、动、进、退、搓、盘、弹、捻、循、扪、摄、按、爪切是也。略备于后。
　　
　　动
　　 动者。如足不能行。将针伸提而已。
　　
　　退
　　 退者。为补泻欲出针时。各先退针一豆许。然后却留针。方可出之。此为退也。
　　
　　搓
　　 搓者。凡令人觉热。向外似搓线之貌。勿转太紧。治寒而里卧针。根据前转法以为搓也。
　　
　　进
　　 进者。凡不得气。男外女内者。及春夏秋冬各有进退之理。此之为进也。
　　
　　盘
　　 盘者。为如针腹部。于穴内轻盘摇而已。为盘之也。
　　
　　摇
　　 摇者。凡泻时。欲出针。必须动摇而出者也。
　　
　　弹
　　 弹者。凡用补时。可用大指甲。轻弹针。使气疾行也。如泻。不可用也。
　　
　　捻
　　 捻者。以手捻针也。务要识手左右也。左为外。右为内。慎记耳。
　　
　　循
　　 循者。凡下针于穴部分经络之处。用手上下循之。使气血往来而已。经云。
　　推之则行。引之则止。
　　
　　扪
　　 扪者。凡补时。用手扪闭其穴是也。
　　
　　摄
　　 摄者。下针如气涩滞。随经络上。用大指甲上下切其气血。自得通行也。
　　
　　按
　　 按者。以手捻针无得进退。如按切之状是也。
　　
　　爪
　　 爪者。凡下针用手指作力置穴。有准也。
　　
　　切
　　 切者。凡欲下针。必先用大指甲左右于穴切之。令气血宣散然后下针。是不伤荣卫故也。
　　
　　卷三　针灸门
　　呼吸补泻法
　　补泻者。言呼吸出内以为其法。补之时。从卫取气也。取者。言其有也。素问曰。必先扪而循之。切而散之。推而按之。弹而弩之。爪而下之。通而取之。外引其门。以闭其神。呼尽内针。静以久留。以气至为故。如待贵宾。不知日暮。其气以至。适而自获。候吸引针。气不得出。各在其处。推阖其门。令神气存。大气留止。故命曰补。是取其气而不令气大出也。当泻之时从荣置其气。而不用也。故素问曰。吸则内针。无令气忤。静以久留。无令邪布。吸则转针。以得气为故。候呼引针。呼尽乃去。大气皆出。故命曰泻。泻者。是置其气而不用也。
　　若阳气不足。而阴气血有余者。当先补阳而后泻阴。阴血不足而阳气有余者。当先补阴而后泻阳。以此阴阳调和。荣卫自然通行。此为针之要也。
　　
　　卷三　针灸门
　　夫妇配合
　　大言阴与阳。小言夫与妇。阴日阴时则当刺阴干。阳日阳时则当刺阳干。故阴阳者气血也。
　　阴日血先气后。阳日气先血后。经云。荣行脉中。卫行脉外。然阴日虽遇阳时。刺阴干者何也。盖阴日血先行引气。后随血入脉中而行。此为妇有气。夫往从之者。故阴干是也。阳日虽遇阴时。刺阳干者何也。盖阳日气先行引血。后随气流注在脉外而行。此为夫有气。妇往从之者。故阳干是也。如斯之论。此之谓也。
　　
　　卷三　针灸门
　　经络取原法
　　本经原穴者。无经络逆从子母补泻。凡刺原穴。诊见动作来应手而纳针。吸则得气。无令出针。停而久留。气尽乃出。此拔原之法也。
　　
　　卷三　针灸门
　　王海藏拔原法
　　假令针肝经病。于本经原穴针一针。如补肝经来。亦于本经原穴补一针。如泻肝经来。
　　亦于本经原穴泻一针。如余经有补泻。针毕仿此例。亦补泻各经原穴。
　　手太阴之原出于太渊。手少阴之原出于神门。手厥阴之原出于大陵。手太阳之原出于腕骨。手阳明之原出于合谷。手少阳之原出于阳池。足太阴之原出于太白。足少阴之原出于太溪。足厥阴之原出于太冲。足太阳之原出于京骨。足阳明之原出于冲阳。足少阳之原出于丘墟。
　　凡此十二原穴。非泻子补母之法。虚实通用。故五脏六腑有病。皆取其原是也。
　　井主心下满。荣主身热。俞主体重节痛。经主喘嗽寒热。合主逆气而泄。
　　
　　卷三　针灸门
　　经络俞穴配合法
　　五脏六腑。各有井荣俞经合。腑为阳。脏为阴。阳主表。阴主里。故为阴阳荣卫相合。
　　其中阴井乙木。阳井庚金。阴荣丁火。阳荣壬水。阴俞己土。阳俞甲木。阴经辛金。阳经丙火。
　　阴合癸水。阳合戊土。故阴阳俞荣而各不同。有配之法。名曰对刺。手之三阴。始于癸而终于乙。手之三阳。始于庚而终于戊。足之三阳。始于戊而终于庚。足之三阴。始于乙而终于癸。手之阴阳。阴逆阳顺。足之阴阳。阳逆阴顺。此阴阳逆顺。不可不知也。
　　
　　卷三　针灸门
</div>
    <div class="pagination">
<a href="普济方针灸_page7.html">上一页</a><span>...</span><a href="普济方针灸_page3.html">3</a><a href="普济方针灸_page4.html">4</a><a href="普济方针灸_page5.html">5</a><a href="普济方针灸_page6.html">6</a><a href="普济方针灸_page7.html">7</a><span class="current-page">8</span><a href="普济方针灸_page9.html">9</a><a href="普济方针灸_page10.html">10</a><a href="普济方针灸_page11.html">11</a><a href="普济方针灸_page12.html">12</a><a href="普济方针灸_page13.html">13</a><span>...</span><a href="普济方针灸_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
