<!DOCTYPE html>
<html>
<head>
    <meta charset="UTF-8">
    <title>本草备要 - 第 5 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草备要 - 第 5 页/共 46 页</h1>
    <div class="content">　　涩，补肺，逐瘀生新味苦而辛，性涩而收。得秋金之令，入肺止吐血，（《摘玄》云：试血法，吐水内浮者肺血也，沉者肝血也，半浮沉者心血也。各随所见，以羊肺、肝、心蘸白芨末，日日服之佳），肺损者能复生之（以有形生有形也。人之五脏，惟肺叶损坏者，可以复生。台州狱吏悯一重囚，囚感之曰：吾七犯死罪，遭刑拷，肺皆损伤。得一方，用白芨末米饮日服，其效如神。后囚凌迟，剖开胸，见肺开窍穴数十，皆白芨填补，色犹不变也）。

　　治跌打折骨（酒服二钱），汤火灼伤（油调末敷），恶疮痈肿，败疽死肌。去腐逐瘀生新，除面上 （ 音千，去声，面黑气。 音炮，面疮也），涂手足皴裂，令人肌滑。

　　紫石英为使。畏杏仁。反乌头。

　　草部

　　半夏

　　燥湿痰，润肾燥，宣通阴阳辛温有毒，体滑性燥，能走能散，能燥能润。和胃健脾（去湿），补肝（辛散）润肾，除湿化痰，发表开郁，下逆气，止烦呕，发音声，利水道（燥去湿，故利水；辛通气，能化液，故润燥。丹溪谓：二陈汤能使大便润而小便长），救暴卒（葛生曰：凡遇五绝之病，用半夏末吹入鼻中即活，盖取其能作嚏也。五绝，谓缢死、溺死、压死、魇死、产死也）。

　　治咳逆头眩（火炎痰升则眩），痰厥头痛，眉棱骨痛（风热与痰），咽痛（成无己曰：半夏辛散，行水气而润肾燥。又局方半硫丸，治老人虚秘，皆取其润滑也。俗以半夏、南星为性燥误矣，湿去则土燥，痰涎不生，非二物之性燥也。古方用治咽痛、喉痹、吐血，非禁剂也。二物亦能散血，故破伤、扑打皆主之。惟阴虚劳损，则非湿热之邪，而用利窍行湿之药，是重竭其津液，医之罪也，岂药之咎哉。《甲乙经》用治之眠，是果性燥者乎！半夏、硫黄等分，生姜糊丸，名半硫丸）胸胀（仲景小陷胸汤用之），伤寒寒热（故小柴胡汤用之），痰疟不眠（《素问》曰：胃不和，则卧不安。半夏能和胃气而通阴阳。《灵枢》曰：阳气满，不得入于阴，阴气虚，故目不得瞑，饮以半夏汤，阴阳既通，其卧立安。又有喘嗽不得眠者。

　　左不得眠属肝胀，宜清肝；右不得眠属肺胀，宜清肺），反胃吐食（痰膈），散痞除瘿（瘿多属痰），消肿止汗（胜湿）。孕妇忌之（王好古曰：肾主五液，化为五湿，本经为唾、入肝为泪、入心为汗、入肺为涕、入脾为痰。痰者因咳而动，脾之湿也，半夏泄痰之际，不能治痰之本，治本者治肾也。咳无形，痰有形，无形则润，有形则燥，所以为流脾湿而润肾燥之剂也。俗以半夏为肺药非也，止呕为足阳明，除痰为足太阴。柴胡为之使，故柴胡汤用之。虽云止呕，亦助柴、芩主寒热往来，是又为足少阳也。时珍曰：脾无湿不生痰，故脾为生痰之源，肺为贮痰之器。按：有声无痰曰咳，盖伤于肺气；有痰无声曰嗽，盖动于脾湿也；有声有痰曰咳嗽，或因火、因风、因寒、因湿、因虚劳、因食积，宜分证论治。大法治嗽，当以治痰为先，而治痰又以顺气为主。宜以半夏、南星燥其湿，枳壳、橘红利其气，肺虚加温敛之味，肺热加凉泻之剂。赵继宗曰：二陈治痰，世医执之，内有半夏，其性燥烈，若风、寒、湿、食诸痰则相宜，至于劳痰、失血诸痰，用之反能燥血液而加病。按古有三禁，血家、汗家、渴家忌之，然亦间有用之者。俗以半夏专为除痰，而半夏之功用，不复见知于世矣。小柴胡汤、半夏泻心汤，皆用半夏，岂为除痰乎？火结为痰，气顺则火降而痰消）。

　　圆白而大，陈久者良，浸七日，逐日换水，沥去涎，切片，姜汁拌（性畏生姜，用之以制其毒，得姜而功愈彰）。柴胡、射干为使。畏生姜、秦皮、龟甲、雄黄。忌羊肉、海藻、饴糖。恶皂角。反乌头（合陈皮、茯苓、甘草、名二陈汤，为治痰之总剂。寒痰佐以干姜、芥子，热痰佐以黄芩、栝蒌，湿痰佐以苍术、茯苓，风痰佐以南星、前胡，痞痰佐以枳实、白术。更看痰之所在，加导引药，惟燥痰非半夏所司也）。

　　韩飞霞造曲十法（一姜汁浸造，名生姜曲，治浅近诸痰。一矾水煮透，兼姜糊造，名矾曲，矾最能却水，治清水痰。一煮皂角汁，炼膏，和半夏末为曲，或加南星，或加麝香，名皂角曲，治风痰开经络。一用白芥子等分，或三分之一，竹沥和成，略加曲糊，名竹沥曲，治皮里膜外结核隐显之痰。一麻油浸半夏三五日，炒干为末，曲糊造成。油以润燥，名麻油曲，治虚热劳咳之痰。一用腊月黄牛胆汁，略加热蜜和造，名牛胆曲，治癫痫风痰。一用香附、苍术、抚芎等分，熬膏，和半夏末作曲，名开郁曲，治郁痰；一用芒硝居半夏十分之三，煮透为末，煎大黄膏和成，名硝磺曲，治中风、卒厥、伤寒宜下由于痰者。一用海粉一两、雄黄一两、半夏二两，为末炼蜜和造，名海粉曲，治积痰沉痼；一用黄牛肉煎汁炼膏，即霞天膏，和半夏末为曲，名霞天曲，治沉 痼痰，功效最烈）。以上并照造曲法，草庵七日，待生黄衣晒干，悬挂风处，愈久愈良。

　　草部

　　天南星

　　燥湿，宣，祛风痰味辛而苦，能治风散血（《是斋方》：南星、防风等分为末，治破伤风、刀伤、扑伤如神，名玉真散。破伤风者，药敷疮口，温酒调下二钱；打伤至死，童便调灌二钱，连进三服必活）；气温而燥，能胜湿除痰；性紧而毒，能攻积拔肿，补肝风虚（凡味辛而散者，皆能补肝，木喜条达故也），为肝、脾、肺三经之药。

　　治惊痫风眩（丹溪曰：无痰不作眩），身强口噤，喉痹舌疮，结核疝瘕，痈毒疥癣，蛇虫咬毒（调末箍之），破结下气，利水堕胎，性更烈于半夏（与半夏皆燥而毒，故堕胎。半夏辛而能守，南星辛而不守。然古安胎方中，亦有用半夏者）。阴虚燥痰禁用。

　　根似半夏而大，形如虎掌，故一名虎掌。以矾汤或皂角汁浸三昼夜，曝用；或酒浸一宿，蒸，竹刀切开，至不麻乃止；或姜渣、黄泥和包，煨熟用。造曲法与半夏同。造胆星法：腊月取黄牛胆汁，和南星末纳入胆中，风干，年久者弥佳。畏附子、干姜、防风（得防风则不麻，火炮则毒性缓，得牛胆则不燥，且胆有益肝胆之功）。

　　草部

　　贝母

　　宣，散结，泻热，润肺，清火微寒，苦泻心火，辛散肺郁（入肺经气分，心火降则肺气宁。《诗》曰：言采其虻。虻即贝母也。取其解郁）。润心肺，清虚痰。

　　治虚劳烦热，咳嗽上气，吐血咯血，肺痿肺痈，喉痹（君相之火）目眩（火热上攻），淋沥（小肠邪热，心与小肠相表里，肺为气化之源）瘿瘤（化痰），乳闭产难。功专散结除热，敷恶疮（唐时有人膊上生疮如人面，能饮酒食物，亦无他苦。遍投诸药悉受之，至贝母。

　　疮乃颦眉，灌之数日，成痂而愈），敛疮口（火降邪散，疮口自敛，非贝母性收敛也。俗以半夏燥毒，代以贝母，不知贝母寒润，主肺家燥痰，半夏温燥，主脾家湿痰，设或误用，贻误非浅。故凡风、寒、湿、食诸痰，贝母非所宜也，宜用半夏、南星）。

　　川产开瓣者良，独颗无瓣者不堪用。去心，糯米拌炒黄，捣用。浓朴、白薇为使。畏秦艽。反乌头。

　　草部

　　栝楼仁

　　俗作瓜蒌

　　泻火，润肺，滑肠，止血，治热痰甘补肺（本草苦），寒润下。能清上焦之火，使痰气下降，为治嗽要药（肺受火逼，失下降之令，故生痰作嗽）。又能荡涤胸中郁热垢腻，生津止渴（丹溪曰：消渴神药），清咽利肠（通大便。《是斋方》：焙研酒调或米饮下，治小便不通），通乳消肿。

　　治结胸胸痹（仲景小陷胸汤用之。又云：少阳证口渴者，小柴胡汤，以此易半夏），酒黄热痢，二便不通。炒香酒服，止一切血（寒降火），泻者忌用。

　　实圆长如熟柿子，扁多脂，去油用。枸杞为使，畏牛膝、干漆。恶干姜。反乌头。

　　草部

　　天花粉

　　泻火，润燥，治热酸能生津，甘不伤胃，微苦微寒。降火润燥，滑痰解渴（古方多用治消渴），生肌排脓，消肿，行水通经，止小便利，（膀胱热解，则水行而小便不数）。

　　治热狂时疾，胃热疸黄，口燥唇干，肿毒发背，乳痈疮痔。脾胃虚寒者禁用。

　　即栝蒌根，畏恶同。澄粉食，大宜虚热人。

　　草部

　　夏枯草

　　补阳，散结，消瘿辛苦微寒，气禀纯阳。补肝血，缓肝火，解内热，散结气。

　　治瘿 湿痹，目珠夜痛（楼全善曰：目珠连目本，即目系也。夜痛及点苦寒药更甚者，夜与寒皆阴也，夏枯气禀纯阳；补厥阴血脉，故治此如神，以阳和阴也。按目白珠属阳，故昼痛，点苦寒药则效；黑珠属阴，故夜痛，点苦寒药反剧）。

　　冬至生，夏至枯，故名，用茎叶。

　　草部

　　海藻

　　泻热，软坚痰，消瘿瘤咸润下而软坚，寒行水以泄热。故消瘿瘤、桔核、阴 之坚聚（腹痛曰疝，丸痛曰 ，音颓），痰饮香港脚水肿之湿热。消宿食，治五膈。

　　山东海有大叶马尾二种，亦作海菜食，洗去咸水用（昂按：其用在咸，似不宜过洗）。

　　反甘草（东垣治瘰 、马刀、海藻、甘草并用，盖激之以溃坚也）。

　　草部

　　海带

　　下水消瘿，功同海藻。似海藻而粗，柔弱而长。

　　草部

　　昆布

　　功同海藻而少滑，性雄。治水肿瘿瘤，阴 膈噎（含之咽汁）。

　　出登莱者，搓如绳索；出闽越者，大叶如菜。洗去咸味用。

　　草部

</div>
    <div class="pagination">
<a href="本草备要_page4.html">上一页</a><a href="本草备要.html">1</a><a href="本草备要_page2.html">2</a><a href="本草备要_page3.html">3</a><a href="本草备要_page4.html">4</a><span class="current-page">5</span><a href="本草备要_page6.html">6</a><a href="本草备要_page7.html">7</a><a href="本草备要_page8.html">8</a><a href="本草备要_page9.html">9</a><a href="本草备要_page10.html">10</a><span>...</span><a href="本草备要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
