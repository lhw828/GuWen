<!DOCTYPE html>
<html>
<head>
    <meta charset="UTF-8">
    <title>续名医类案 - 第 84 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 84 页/共 160 页</h1>
    <div class="content">　　穆吏部深者，山东济南人，壬辰进士，罢官里居。忽患异疾，耳中闻车马之声，则疾大作。一日闻耳内议曰：今日且遨游郊垌。即有装驮驴马鳞次而出，其恙顿除。至晚复闻游者回，驮马尽返耳，则所苦如故，屡治不痊。一日忽洒然若失。（《敝帚轩语》。）

　　一人卧于床，四肢不能动，只进得食，好大言说吃物，谓之失说物望病。治法如说食猪肉时，便云尔吃猪肉一顿，病者闻之即喜，遂置肉令病患见之，要却不与吃，乃失他物望也，当自睡，涎出自愈。（《万病回春》。）

　　有富家子年十七八，病遍体肌肉拆裂，召黄子浓治。子浓偕门生四五辈往诊视，各以所见陈论皆未当。子浓乃屏人诘病者曰：童幼时曾近女色，犯天真乎？曰：当十三四，曾近之。子浓曰：得其说矣。褚澄云：精未通而御女，则四体有不满之处，后来有难状之疾，在法为不可疗。后果恶汗淋漉，痛楚而死。（其论抑或未然。）

　　江南逆旅中一老妇，啖物不知饱，余德占以炊饼啖之，尽一竹箦，犹称饥不已，日饭一石米。（郁沧浪抹擦。）

　　醴泉主簿蔡绳，予友也，亦得饥疾，食稍迟，则顿仆闷绝。绳有美行，博学有文，为时文人，竟以饥死。

　　无能知其绝者，每为哀伤。（ 按：此恐即中消病也。）

　　予尝至候潮门外观潮，见一人丐食者，一手掌倍大，五指各长尺余，但伸而不能屈，叹其赋形之奇。其人曰：予病也，曩业织缣，足以糊口。客夏病伤寒，当发汗时，此手在被外，独不汗，病愈而此手痛不已，渐痛渐长，以至于此。今手不能作，故乞食耳。（同上。）

　　邱汝诚治一女子，欠伸臂不下。邱命其母裸女上身，以单裙着之。曰：俟吾揭帘即去下裳。母如命，邱扬声而入，女羞缩臂，即复故。（《挥尘新谈》。）

　　陆道光治一儿染奇症，四肢坚不屈。光曰：此非药可疗。举伞覆之，绕床焚安息、沉、檀，儿即平复。少间又发，屑沉香饮之遂瘳。（《平湖县志》。）

　　高阳民家子方十余岁，忽臂上生宿瘤，痛痒不可忍，医皆不辨何症。一日忽自溃，中有圆卵坠出，寻化为石。刘工部霖以一金售之，治膈病如神。（《池北偶谈》。）

　　江宁有萧生者，食香蕈则死，又有王生者，饮茶则死，必二三日始苏。医无能识其故者，志于此，俟明医或知之。（《居易录》。）

　　桐城友人姚文燮，字经三，顺治己亥进士，诗画皆有名。年六十余，忽病不识字，即其姓名亦不自知。医不知为何症也，竟以是终。按《梦溪笔记》松滋令姜愚者，忽不识字者数年，后稍复旧，信奇疾也。（同上。）

　　刘进士祖向言 州一少年，为邪所侵，疾入膏肓。家人谓不可活，置之路傍。忽一道士过之，自言善医，命取铁锤重数十斤，锤病者头面。父母泣谓病已至此，铁锤下，首立碎矣。道士笑曰：无伤也。锤下，病者若无所知，辄有一美妇人长二尺许，自口中跃出而灭。凡百锤，口出百妇人，大小形状如一，少年立愈，道士亦不复见。（《池北偶谈》。）

　　宋元嘉末有长广人，病瘥即能食，却不得卧，每饭辄觉其身增长，数日头遂出屋。时假究为刺史，令人度之，已长三丈。后复渐缩如旧乃死。（《异苑》。）

　　医书言瘦人骤肥，肥人骤瘦，皆不久。同年薛为学登进士时，体甚肥，及为御史，忽尔瘦削，未几公干郧阳，一夕而殁。闻殁时，身躯缩如十余岁小儿，此尤可异也。（《览余漫抄》。雄按：此疾或因服丹石热药所致。）

　　陶九成云：都下一儿患头痛不可忍，有回回医官，用刀割开，割上取一小蟹硬如石，尚能活动，顷焉方死，痛亦遄止。当求得蟹，至今藏之。（《辍耕录》。）

　　宋史载吕夏卿举进士，历知制诰，典滁州，年五十二得奇疾，身体缩小，卒时才如小儿。《菽园杂记》载御史薛为学，身体甚肥，忽尔瘦削，一疾而殁。殁时缩小如十余岁儿。（自得语。雄按：梁应来云，葛秋生姑丈病瘵卒，身首渐小，名缩骨劳。余谓自古无此病名，不知何人创立，附识以质大雅。至窦材谓宜服丹附药，最属不经。）

　　广陵有田妇患泄泻，下恶如油，邻童以纸捻蘸，捻与油无异，医不能疗。孙滋九先生闻而往视，令买补中益气汤十剂，天王补心丸四两，以煎剂下丸服讫而愈。众医问之，曰：人惊恐则气下，大肠胀损所致，此妇必受惊后得此疾也。问之果力作于场，见幼子匍匐赴火，惊而急救得免，遂得此疾。此方书所未载。（《奇疾方》。）

　　钱国宾治镇江钱青藜，中年无病，一日足跟偶响，听之有声，自觉怪异，数月渐响，至头竟如雷声。医者说症名不一，七年怀生死之忧矣。钱过京口甘露寺，寻苍耳草治毒，会于凉亭偶言此症，以骨雷告之。邀至家，候其脉五部皆和，独肾芤大，举之始见，按之似无，乃肾败也。自下响者，足少阴肾经之脉，起于小指之下，斜走足心，出然谷之下，循内踝后，别入跟中，以上 内，出 内 上股，入后 贯脊。且肾主骨，肾虚则髓空，髓空则鸣，所以骨响。白脚之头，即雷从地起，响于天上也。以六味丸加紫河车膏、虎骨膏、猪髓、枸杞、杜仲方示之，彼谢曰：公论破七年之迷，良方起终身之病矣。长揖而别。至次年冬，钱复之京口，问已全愈。

　　癸亥冬，山海关天行时疫，病者头痛发热，恶心口渴，神昏欲寐，四肢不举，其肉推之则一堆，平之则如故。医有作伤寒者，有作时气者，投以发散药，无不加重，死者数百。时督师阁部孙及赞画各伤一仆。至乙丑春，钱之关门谒太师，谈次问及，曰：此症天行时疫，名肉行也。人肉属土，土燥则崩，土湿则流，其邪感于血脉肌肉，不比伤寒所治也。古今医集不载，止于官邸便方见此异症一款。因人血枯，而感天时不正之气，当大补血。用首乌、枸杞、归、地等味，少加羌活风药，足以应病矣。若经发散，立死无疑。（雄按：土湿则流，深中肯綮，何以不用治湿热之药？）

　　湖州邬阿二，织丝人也。偶燃两膊红十余条，其红条头粗尾尖腹大，长尺许，阔尺许，此青蛇气异毒也。

　　急治之，不然蛇形入腹而死。或生大小腿，如头向上攻入腹者亦死。以针挑破头尾，使其不走，流出恶血。又研明雄黄，唾调搽患处，内服清凉败毒散。防风、荆芥、白芷、羌活、黄连、黄芩、连翘、金银花、槐子、甘草、当归、生地各一钱，二三帖。（雄按：此即世称蛇缠症之甚者。浙东人名曰缠身龙。）

　　吴桥治吕廷充，年二十五，得奇疾，作则众窍气坌出，瞑而垂绝。家人为之闭口鼻，塞两耳，掘小溲，抵大溲，乃稍回，气蒸蒸出毛孔中，良久始定。逆桥治，桥曰：病得之内而受惊，阴阳两脱。桥不能往，第以大温补剂投之，持方药归，三月而愈。（《太函集》。）

　　金节年如廷始病潮热梦遗，面赤而咳血，医而少间，已而奇疾作，作则如束薪热涌泉，由胫及股，直达如贯梨。倾耳而听，辘辘有声。至则坚疆不仁，肤革如木石，喷嚏不得通，水浆不入。良久忽发一叹，身柔缓如常。以月计之，凡六七作。诸医敛手。桥视之，脉数而浮，不任按。病得之荒淫不节，以致阴虚火炎，此其甚也。为之正治，则以一杯而熄舆薪。无已，则从治之，主以甘温，佐以清凉可也。日一剂，皆有验，迄于旬日而新疾平。其父以故疾未除，则挟一方士自九华至，乃悉屏前药，曰：烹一鸭饷之， 以人参，和以大枣。

　　无何，火症复作，中膈膨胀。乃复逆桥诊之，则六脉浮取加弦，弦为木旺。盖以啖鸭而伤脾气，故肝木乘虚而克之，将变为中满矣。急以为温补剂治之，两月乃安。（同上。）

　　卷二十二

　　飞尸

　　（即鬼疰。）

　　薛立斋治锦衣杨汞兴，举家避眚，有仆沉醉失避，既而神思昏昧，遍身青伤，令煎金银藤汤，灌之即愈。

　　一妇人忽昏愦，发谵语，自云为前谋赖某人银两，某神责我，将你起解到城隍理问。两脚踝膝肾处皆青肿，痛不可忍，口称苦楚。次日方苏，痛尚不止。用金银藤两余，水煎服即愈。

　　一妇人入古墓，患前症，以紫金锭灌之即苏。通政余子华太常汪用之，皆因往吊而卒死丧家。（雄按：余治邵氏子、屠氏女，皆以送殡患此，并以苏合丸愈之。）

　　谢士泰《删繁方》治尸疰，或见尸，或闻哭声者，取死人席弃路上者，一虎口长三寸，水三升，煮一升，服立效。按此即用死人枕之遗意也。（《本草纲目》。）

　　庚申予家一妇人，梦中见二苍头，一前一后，手中持一物，前者云：到也未？后应云：到也。击下爆然有声，遂魇，觉后心一点痛不可忍，昏闷一时许。予忽忆神精丹有此一症，取三粒，令服之，少顷已无病矣。云服药觉痛止神醒，今如常矣。日后相识，稍有邪气，与一二服，无不应验。方在《千金》中，乃治中风之要药。

　　但近世少曾青磁石，为难合耳。（《医学纲目》。）

　　窦材治一妇人，因心气不足，夜夜有少年人附着其体。诊之，六脉皆无病。令灸上脘穴五十壮，至夜鬼来离床五尺不能近。服姜附汤、镇心丹，五日而愈。

　　一贵人妻为鬼所着，百法不效。有一法师，书天医符奏玉帝，亦不效。窦令服睡圣散三钱，灸巨阙穴五十壮，又灸石门穴三百壮。至二百壮，病患开眼如故，服姜附汤、镇心丹而愈。

　　一妇人病虚劳，真气将脱，为鬼所着，窦用大艾火灸关元，彼难忍痛。乃令服睡圣散三钱，复灸至一百五十壮而醒。又服又灸，至三百壮，鬼邪去，劳病亦瘥。

　　越民高十二歉岁无食，挈妻儿至德清， 妻于秀州仓德李深家为乳媪。高得钱还越而死。李仆许八随直在秀，以官归德清。及再来之日，媪患恍惚谵语，作厥夫声，责骂故妻，不为资荐。李问何以得至此？曰：我随许仆船便，是以得来。李命巫遂，未至。谩烧苍术烟熏燎，鬼遽云：我怕烟气，不敢更留。遂无语，媪病亦瘥。

　　今人冲恶者，必 术，盖邪鬼所畏也。（《类编》出《医说》。）

　　李行简外甥女适葛氏而寡，次嫁朱训，忽得疾如中风状。山人曹居白视之，曰：此邪病也。乃出针刺其足肿上二寸许，至一茶久，妇人醒曰：疾平矣。始言每疾作时，梦故夫引行山林中。今早梦如前，而故夫为棘刺刺足胫间，不可脱，惶惶宛转，乘间乃得归。曹笑曰：适所刺者，八邪穴也。（《脞说》。）

　　卷二十二

　　诈病

　　张景岳向寓榆关客邸，一友忽黄昏叩门。张皇甚，问之，则所狎之妓，忽得急症，势在垂危，倘遭其厄，祸不可解。因求救，随往视之。见其口吐白沫，僵仆于地，口鼻四肢俱冷，气息如绝，状殊骇人。及诊之，则气口和平，与症不应。沉思久之，复诊脉如故，始悟其诈也。乃以仲景法试之，遂大声言曰：此病危矣，使非火攻，必不可活。非用如枣如栗之艾，亦不可活。又非灸人中、眉心、小腹数处，亦不可活。吾寓有艾，可速取来。然火灸尚迟，姑先与一药，倘能咽，咽后稍有声息，则生意已复，即不灸亦可。若口不咽，或咽后无声，速灸可也。即与一药，嘱其服后，即来报我。彼闻言已惊，惟恐大艾着体，药到即咽。少顷即哼声出，则徐动徐起矣。次日问其由，乃知为吃醋而然也。曲中奸狡，有如是者。

　　景岳在都时，有金吾蓄二外家，其一则燕姬也，有母随之。一日二外家相竞，燕姬理屈，若母助其跳踉，遂致气厥若死。乃令一婢抱持而坐，自暮达晨，绝无苏意。延治，初入室，见其肉浓色黑，面青目瞑，手撒息微。

　　诊其脉则伏渺若脱，亦意其危也。而治法难施，温补则虑其气逆未散，开导则虑其脉绝难胜。踌躇间，乃请复诊，则以十指交叉抱腹，仰坦婢怀。因疑其前已撒手，今能反手，岂他人之所为乎？及诊之，似有嫌拒意，拽之不能动，乃出其不意猛拽之，则顿脱有声，力强且劲，此非欲脱，真病明矣。因思其脉若此，或以肉浓气滞，此北人禀赋多有之也。或以两腋紧夹，此奸人狡诈亦有之也。若其面青色微，则怒气使然，自不足怪。识见既定，因声言其危，使闻灸法，遂先投一剂，下咽即活。金吾因询其病真耶假耶？若假何以竟夕如是，且形症毕肖？若真何以药下即瘳，抑果药之元秘乎？曰：元秘乃在言耳，不过借药为名，但使彼惧，病即去矣。经曰忧可胜怒，正此谓也。然其狡诈，一至于此，使非再诊，亦几为所诳，可不审哉？一士子为臣家所殴，遂卧病旬日，吐血盈盆。因喧传人命，连及多人，延医数辈，见其危剧之状，皆束手远避，防为所累也。最后张见之、察其色，则绝无窘苦之况。诊其脉，则皆和缓如常。始而疑，继而悟，乃潜语之曰：他可欺也，余不可欺也。此尔之血耶？家禽之血耶？其人愕然，浼予勿言。遂与调和，衔感而罢。

　　一邻妇以妒外家诟谇，与夫反目，因而病剧，切牙瞪眼，僵厥不苏，若命在呼吸间者。其夫惊惶无措，其外家几遭不堪，求张救之。则脉非其病，遂用前法治之，愈后其夫感谢，而不知为其所愚也。若此二人，则又人事中之常态。使不有以鉴别，则此中变，而有以假病而延成真病者，有以小忿延成大祸者，故并记之，以资闻见。

　　卷二十二　针灸刺砭

　　九针形

　　针（平半寸，长一寸六分，其头大末锐。其病热在头身，宜此。）

　　圆针（其身圆锋如卵形，长一寸六分。肉分气满，宜此。）

</div>
    <div class="pagination">
<a href="续名医类案_page83.html">上一页</a><span>...</span><a href="续名医类案_page79.html">79</a><a href="续名医类案_page80.html">80</a><a href="续名医类案_page81.html">81</a><a href="续名医类案_page82.html">82</a><a href="续名医类案_page83.html">83</a><span class="current-page">84</span><a href="续名医类案_page85.html">85</a><a href="续名医类案_page86.html">86</a><a href="续名医类案_page87.html">87</a><a href="续名医类案_page88.html">88</a><a href="续名医类案_page89.html">89</a><span>...</span><a href="续名医类案_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
