<!DOCTYPE html>
<html>
<head>
    <meta charset="UTF-8">
    <title>千金宝要 - 第 8 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>千金宝要 - 第 8 页/共 24 页</h1>
    <div class="content">　　射工毒不治，七日能杀人，鬼臼叶一把，内苦酒中渍之，熟捣绞汁，服一升，日三为妙。

　　又方：取生吴萸茎叶一握，断去前后，握中熟捣，以水二升，煮取七合，顿服之立愈。

　　又方：取葫切贴疮，灸七壮。

　　又方：赤苋菜捣，绞取汁，一服一升，日四五服。

　　又方：白鸡屎取白头者三枚，汤和涂中毒处。

　　已有疮者，取芥子熟捣，苦酒和，浓涂疮上，半日痛便止。

　　又方：取野狼牙叶，冬取根，捣之令熟，薄所中处。又饮汁四五合。

　　蚰蜒入耳，炒胡麻捣之，以葛袋盛，倾耳枕之即出。

　　又方：以牛酪灌之，满耳即出，出当半消。若入腹中，空腹食好酪一二升，即化为黄水而出，不尽更服。于真人自云手用神效。

　　水毒，凡山水有毒虫，人涉水，中人似射工而无物。其诊法：初得之恶寒，微似头痛，目眶痛，心中烦懊，四肢振 ，腰背百节皆强，两膝痛，或翕翕而热，但欲睡，旦醒暮剧，手足逆冷至肘膝，一三日腹中生虫，食人下部，肛中有疮，不痛不痒，令人不觉。不急治，过六七日下部出脓溃。虫上食人五脏，热盛毒烦，下利不禁，八九日良医不能治矣。不过二十日杀人。欲知是中水与非者，当作五六升汤，以小蒜五升， 咀，投汤中消息勿令大热，去滓以浴之。是水毒，身体当发赤斑，无异者非也。

　　治中水毒，取梅若桃叶捣，绞取汁三升许，或干以少水绞取汁饮之。小儿不能饮，以汁敷乳又方：捣苍耳汁，服一升。又以绵裹杖，沾汁导下部，日二过即瘥。

　　又方：蓼一把，捣，以酒和，绞取汁一升服之。不过三服。一作梨叶。

　　又方：蓝一把，捣，水解以涂浴面目身体令遍。

　　又方：捣蛇莓根末，水饮之，并导下部。生者用汁。凡夏月行，常多 此药屑入水，以方寸匕投水上流，无所畏。又辟射工。凡洗浴，以少许投水盆中，即无毒。

　　人忽中水毒，手足指冷，或至肘膝者，浮萍曝干末之，酒服方寸匕。

　　八九月中刺手足，犯恶露肿杀人。生桑枝三枝，内 灰中，推引之令极热，斫断，正以头柱疮口上，热尽即易之。尽三枝，则疮自烂。仍取薤白捣，绵裹着热灰中使极热，去绵，取薤白薄疮上，以布帛急裹之。若有肿者，便作之。用薤白第一佳。

　　竹木刺皮中不出，羊粪燥者，烧为灰，和猪脂涂刺。若不出，再涂。一云用干羊屎末。

　　又方：服王不留行即出。兼取根末贴之。

　　又方：煮山瞿麦汁饮之，日三，瘥止。

　　又方：用牛膝根茎生者，并捣以薄之即出。疮虽合犹出。

　　又方：嚼白梅涂之。

　　又方：白茅根烧末，以膏和涂之。亦治疮因风致肿。

　　又方：烧鹿角末，以水和涂之立出。久者不过一夕。

　　又方：头垢敷之即出。

　　恶刺：苦瓠开口内儿尿，煮三两沸，浸病上。

　　又方：浓煮大豆汁渍取瘥。

　　又方：莨菪根水煮浸之，冷复易。

　　卷之二

　　喉痹金疮第七

　　喉痹，桂心末如枣核大，绵裹着舌下即破。

　　又方：荆沥稍稍咽之。

　　又方：只将囟上近头心发直上方作力提之，其喉痹剥然一声遂破，最奇。

　　堕落车马及车辗木打，已死者，以死人安着，以手袖掩其口鼻眼上，一食顷活。眼开，与热小便二升。

　　凡堕落伤损欲死，取净土五升蒸之令溜，分半，以故布数重裹之，以熨病上，勿令大热，恐破肉。冷则易之，取痛止则已。凡有损伤，以此法治之神效。已死不能言者亦活。三十年者亦瘥。

　　腕折骨损者，以大麻根叶捣汁，饮一升。无生麻，煮干麻汁服。

　　腕折四肢骨碎及筋伤蹉跌，生地黄不限多少，熟捣，用薄所损处。又云烂捣熬之，以裹伤处，以竹编夹裹令遍，缚令急，勿令转动，一日可十易，三日瘥。若血聚在折处，以刀子破去血。

　　四肢骨碎筋伤蹉跌，豉三升，水三升，渍取汁服之。

　　头破脑出，中风口噤，大豆一斗，熬去腥，勿使太熟，捣末，熟蒸之，气遍合甑，下盆中，以酒一斗淋之。温服一升，覆取汗，敷杏仁膏于疮上。

　　凡被打损，血闷抢心，气绝不能言，可辟开口，尿其中，令下咽即醒。

　　卒中毒矢，捣蓝汁一升饮之，并薄疮上。若无蓝，取青布渍，绞汁饮之，并淋疮中。

　　又方：内盐脐中灸之。

　　又方：煎地黄汁作丸服之，百日矢当出。

　　又方：煮芦根汁，饮三升。

　　又方：多饮葛根汁。并治一切金疮。

　　又方：末雄黄敷之，当沸汁出愈。

　　又方：末贝齿，服一钱匕大良。

　　又方：捣葛根汁饮之，葛白屑熬黄敷疮，止血。

　　金疮破腹，肠突出，欲令入，取人屎，干之以粉肠，即入矣。

　　又被伤，肠出不断者，作大麦粥取汁，洗肠内之，常研米粥饮之，二十日稍稍作强糜，百日金疮烦满，赤小豆一升，以苦酒渍之，熬令燥复渍，满三日令色黑，服方寸匕，日三。

　　箭镞及诸刀刃在咽喉、胸膈诸隐处不出者，牡丹皮一分，白盐二分（一方作白蔹）。二味治下筛，以酒服方寸匕，日三出。

</div>
    <div class="pagination">
<a href="千金宝要_page7.html">上一页</a><span>...</span><a href="千金宝要_page3.html">3</a><a href="千金宝要_page4.html">4</a><a href="千金宝要_page5.html">5</a><a href="千金宝要_page6.html">6</a><a href="千金宝要_page7.html">7</a><span class="current-page">8</span><a href="千金宝要_page9.html">9</a><a href="千金宝要_page10.html">10</a><a href="千金宝要_page11.html">11</a><a href="千金宝要_page12.html">12</a><a href="千金宝要_page13.html">13</a><span>...</span><a href="千金宝要_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
