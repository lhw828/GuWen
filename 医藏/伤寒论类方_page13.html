<!DOCTYPE html>
<html>
<head>
    <meta charset="UTF-8">
    <title>伤寒论类方 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论类方 - 第 13 页/共 17 页</h1>
    <div class="content">　　桂枝人参汤（九）

　　桂枝（四两，别切） 甘草（四两，炙） 白术 人参 干姜（各三两） 上五味。以水九升，先煮四味，取五升，纳桂，更煮取三升，桂独后煮，欲其于治里症药中，越出于表，以散其邪也。去渣，温服一升，日再夜一服。

　　太阳病，外证未除；而数下之，下之太早又多。遂协热而利，利下不止，邪陷入里。心下痞硬，邪在上焦，犹属半表。表宜桂枝。里宜余四味。不解者，桂枝人参汤主之。此必数下之后，而现虚症，故虽协热而仍用温补。

　　卷四　杂法方类·十二

　　赤石脂禹余粮汤（一）

　　《论》中有汗家重发汗，必恍惚心乱，小便已，阴疼，与禹余粮丸。疑即此为丸。

　　赤石脂（碎） 禹余粮（碎，各一斤） 上二味，以水六升，煮取二升，去渣，分温三服。二石同煎，方中绝少。

　　伤寒服汤药，下利不止，心下痞硬，服泻心汤已，复以他药下之，利不止，一误再误。医以理中与之，利益甚，理中者，理中焦也，此利在下焦，下药太过，则大肠受伤。赤石脂禹余粮汤主之。以涩治脱。复利不止者，当利其小便。分其清浊，则便自坚。

　　卷四　杂法方类·十二

　　炙甘草汤（二）

　　又名复脉汤。

　　甘草（四两，炙） 生姜（三两） 人参（二两） 生地黄（一斤） 桂枝（三两，去皮） 麦门冬（半斤，去心）

　　阿胶（二两） 麻仁（半斤） 大枣（三十枚，擘） 上九味，以清酒七升，水八升，先煮八味，取三升，去渣，纳胶，烊消尽，温服一升，日三服。

　　伤寒脉结代，脉来缓而时一止复来，曰“结”；脉来动而中止，不能自还，因而复动，曰：“代”。几动一息亦曰：“代”。皆气血两虚而经隧不通，阴阳不交之故。心动悸，心主脉，脉之止息，皆心气不宁之故。

　　炙甘草汤主之。此治伤寒邪尽之后，气血两虚之主方也。

　　《活人书》云：阴盛则结，阳盛则促。

　　卷四　杂法方类·十二

　　甘草干姜汤（三）

　　甘草（四两，炙） 干姜（二两，炮） 上二味，以水三升，煮取一升五合，去渣，分温再服。

　　卷四　杂法方类·十二

　　芍药甘草汤（四）

　　芍药（四两） 甘草（四两，炙） 上二味，以水三升，煮取一升五合，去渣，分温再服。

　　伤寒脉浮、自汗出，小便数，心烦，微恶寒，以上俱似桂枝症。脚挛急，里虚之象，只此一症，决非桂枝症矣。凡辨症，必于独异处着眼。反与桂枝汤，欲攻其表，此误也，得之便厥，咽中干，烦躁吐逆者，有阳越之象。作甘草干姜汤与之，以复其阳，若厥愈、足温者，更作芍药甘草汤与之，其脚即伸，此汤乃纯阴之剂，以复其阴也，阴阳两和而脚伸矣。若胃气不和，谵语者，留邪在中焦。少与调胃承气汤。若重发汗，复加烧针者，四逆汤主之。详见四逆汤条下。

　　问曰：证象阳旦，《活人书》云：桂枝汤加黄芩，曰阳旦。成无己云：即桂枝汤别名。按法治之而增剧，厥逆，咽中干，两胫拘急而谵语，以上言按法用方，而病不应手，其故安在？师言：夜半手足当温，两脚当伸。后如师言。何以知此？答曰：寸口脉浮而大，浮则为风，大则为虚。风则生微热，虚则两胫挛。

　　病形象桂枝，因加附子参其间，桂枝加附子汤。增桂令汗出，附子温经，亡阳故也。厥逆两胫拘急，即亡阳之兆。厥逆咽中干，烦躁，阳明内结。阳越在上。谵语烦乱，更饮甘草干姜汤。通纳阳气。夜半阳气还，两足当热，胫尚微拘急，重与芍药甘草汤。

　　阳复而阴又虚，以此养阴气。尔乃胫伸，以承气汤，微溏则止其谵语，以涤阳明所结之余邪。故知病可愈。

　　病证象桂枝句以下：历叙治效，以明用药之次第当如此。盖病证既多，断无一方能治之理，必先分证而施方。而其先后之序又不可乱，其方有前后截然相反者，亦不得以错杂为嫌。随机应变，神妙无方，而又规矩不乱。故天下无不可愈之疾。后人欲以一方治诸症，又无一味中病之药，呜呼！难哉。

　　卷四　杂法方类·十二

　　茵陈蒿汤（五）

　　茵陈蒿（六两） 栀子（十四枚，擘） 大黄（二两，去皮） 上三味，以水一斗，先煮茵陈，减六升、茵陈为主药。纳二味，煮取三升，去渣，分温三服。小盒饭利，尿如皂角汁状，色正赤，一宿腹减，病从小便去也。先煮茵陈，则大黄从小便出，此秘法也。

　　阳明病，发热汗出者，此为热越，不能发黄也。但头汗出者，身无汗，剂颈而还，小便不利，引水浆饮者，此为瘀热在里，身必发黄，茵陈蒿汤主之。《本草》：茵陈主热结黄胆。

　　伤寒七、八日，身黄如橘子色，小便不利，腹微满者，阳明瘀热。茵陈汤主之。

　　卷四　杂法方类·十二

　　麻黄连轺赤小豆汤（六）

　　麻黄（二两，去节） 连轺（二两，连翘根是） 赤小豆（一升） 生梓白皮（一升，切） 杏仁（四十枚，去皮尖） 甘草（二两，炙） 生姜（二两，切） 大枣（十二枚，擘） 上八味，以潦水一斗，无根之水。先煮麻黄，再沸去上沫，纳诸药，煮取三升，去渣，分温三服，半日服尽。连轺即连翘根，气味相近，今人不采，即以连翘代可也。

　　伤寒瘀热在里，身必发黄，麻黄连轺赤小豆汤主之，前方欲黄从下解，此方欲黄从汗解，乃有表无表之分也。

　　卷四　杂法方类·十二

　　麻黄升麻汤（七）

　　麻黄（二两半，去节） 升麻（一两一分） 当归（一两一分） 知母 黄芩 葳蕤（各十八铢） 白术 石膏（碎、绵裹） 干姜 芍药 天冬（去心） 桂枝（去皮） 茯苓 甘草（各六铢，炙） 上十四味，以水一斗，先煮麻黄一两沸，去上沫，纳诸药，煮取三升，去渣，分温三服。相去如炊三斗米顷，令尽，汗出愈。

　　伤寒六、七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，皆上热下寒之症。为难治。麻黄升麻汤主之。此乃伤寒坏症，寒热互见，上下两伤，故药亦照症施治。病症之杂，药味之多，古方所仅见，观此可悟古人用药之法。

　　卷四　杂法方类·十二

　　瓜蒂散（八）

　　瓜蒂（熬黄） 赤小豆（各一分） 上二味，各别捣筛为散，已合治之，取一钱匕。以香豉一合，用热汤七合，煮作稀糜，去渣，和散，温顿服之。不吐者，少少加，得快吐乃止，诸亡血虚家，不可与瓜蒂散。此即《论》中所云吐法也。栀子豉汤治虚烦，非专引吐，此方则专于引吐而已。

　　病如桂枝证，头不痛，项不强，寸脉微浮，胸中痞硬，气上冲咽喉，不得息者，此为胸中有寒也，寒必兼饮。当吐之，在上者越之。宜瓜蒂散。《本草》瓜蒂：病在胸腹中，皆吐下之。

　　病患手足厥冷，脉乍紧者，邪结在胸中，所以阳气不能四达。心中满而烦，饥不能食者，病在胸中，当须吐之，宜瓜蒂散。

　　卷四　杂法方类·十二

　　吴茱萸汤（九）

　　吴茱萸（一升，洗） 人参（三两） 生姜（六两，切） 大枣（十二枚，擘） 上四味，以水七升，煮取二升，去渣，温服七合，日三服。

　　食谷欲呕者，必食谷而呕，受病在纳谷之处，与干呕迥别。属阳明也，吴茱萸汤主之。得汤反剧者，属上焦也。上焦指胸中，阳明乃中焦也。

　　少阴病，吐利，手足逆冷，烦躁欲死者，吴茱萸汤主之。此胃气虚寒之症。

</div>
    <div class="pagination">
<a href="伤寒论类方_page12.html">上一页</a><span>...</span><a href="伤寒论类方_page8.html">8</a><a href="伤寒论类方_page9.html">9</a><a href="伤寒论类方_page10.html">10</a><a href="伤寒论类方_page11.html">11</a><a href="伤寒论类方_page12.html">12</a><span class="current-page">13</span><a href="伤寒论类方_page14.html">14</a><a href="伤寒论类方_page15.html">15</a><a href="伤寒论类方_page16.html">16</a><a href="伤寒论类方_page17.html">17</a><a href="伤寒论类方_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
