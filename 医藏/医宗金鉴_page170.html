<!DOCTYPE html>
<html>
<head>
    <meta charset="UTF-8">
    <title>医宗金鉴 - 第 170 页/共 424 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医宗金鉴 - 第 170 页/共 424 页</h1>
    <div class="content">　　泻白散

　　治肺气郁热，咳嗽而喘，面肿身热。桑白皮地骨皮甘草水煎服。

　　【集注】季楚重曰：经云：肺苦气上逆。上逆则上焦郁热，气郁生涎，火郁生热，因而制节不行，壅甚为喘满肿嗽。白者肺之色，泻白泻肺气之有余也。君以桑白皮，质液而味辛，液以润燥，辛以泻肺。臣以地骨皮，质轻而性寒，轻以去实，寒以胜热。甘草生用泻火，佐桑皮，地骨皮泻诸肺实，使今清气肃而喘嗽可平，较之黄芩，知母苦寒伤胃则远矣。夫火热伤气，救肺之治有三：实热伤肺，用白虎汤以治其标；虚火刑金，用生脉散以制其本；若夫正气不伤，郁火又甚，则泻白散之清肺调中，标本兼治，又补二方之不及也。

　　卷三\删补名医方论

　　阿胶散

　　治肺虚有火，嗽无津液，咳而哽气者。真阿胶一两牛蒡子(炒)二钱半马兜铃(炒)五钱杏仁七钱甘草五钱(炙)糯米一合每服两许，水煎服。

　　【集注】程应旄曰：痰带红线，嗽有血点，日渐成痿，缘肺处脏之最高，叶间布有细窍，气从此出入，呼吸成液，灌溉周身，所谓水出高源也。一受火炎，吸时徒引火升，呼时并无液出，久则肺窍俱闭，喉间或痒或疮，六叶遂日焦枯矣。今用阿胶为君者，消窍瘀也。用杏仁，大力子，宣窍道也。马兜铃者，清窍热也。糯米以补脾母，气到则肺自轻清无碍矣。

　　卷三\删补名医方论

　　二陈汤

　　治肥盛之人，湿痰为患，喘嗽胀满。半夏(制)三钱茯苓三钱陈皮(去白)二钱甘草一钱，右四味，加姜三片，水煎服。

　　【集注】李中梓曰：肥人多湿，湿挟热而生痰，火载气而逆上。半夏之辛，利二便而去湿。陈皮之辛，通三焦而理气。茯苓佐半夏，共成燥湿之功。甘草佐陈皮，同致调和之力。成无己曰：半夏行水气而润肾燥。经曰：辛以润之是也。行水则土自燥，非半夏之性燥也。或曰：有痰而渴，宜去半夏代以贝母。吴琨曰：渴而喜饮，小便利者易之。不能饮水，小便不利，虽渴宜半夏也。此湿为本，热为标，所谓湿极而兼胜己之化，非真象也。又东南之人，湿热生痰，故朱震亨主之加枳实，砂仁，名枳实二陈汤，其性较急也。先哲云：二陈为治痰之妙剂，其于上，下，左，右无所不宜，然只能治实痰之标，不能治虚痰之本。虚痰之本在脾胃，治者详之。

　　卷三\删补名医方论

　　温胆汤

　　治热呕吐苦，虚烦，惊悸不眠，痰气上逆。竹茄枳实半夏甘草陈皮茯苓生姜，右七味，水煎服。

　　【集注】罗谦甫曰：胆为中正之官，清静之腑，喜宁谧，恶烦扰；喜柔和，恶壅郁。盖东方木德，少阳温和之气也。若病后，或久病而宿有痰饮未消，胸膈之余热未尽，必致伤少阳之和气，以故虚烦惊悸者，中正之官，以熇蒸而不宁也。热呕吐苦者，清静之腑，以郁炙而不谧也。痰气上逆者，木家挟热而上升也。方以二陈治一切痰饮，加竹茹以清热，加生姜以止呕，加枳实以破逆，相济相须，虽不治胆而胆自和，盖所谓胆之痰热去故也。命名温者，乃谓温和之温，非谓温凉之温也，若谓胆家真畏寒而怯而温之，不但方中无温胆之品，且更有凉胃之药也。

　　卷三\删补名医方论

　　小半夏汤

　　呕家本渴，渴为郤解，今反不渴，心下有支饮故也。半夏一升生姜半斤以水七升，煮取一升半，分温再服。

　　卷三\删补名医方论

　　小半夏加茯苓汤

　　治卒呕吐，心下痞，膈间有水，眩悸者。半夏一升生姜半斤茯苓三两煎服如前。

　　卷三\删补名医方论

　　外台茯苓饮

　　治心胸中有痰饮宿水，自吐出水，复心胸间虚气满不能食，消痰气令能食。茯苓三两人参三两白术三两枳实二两橘皮二两半生姜四两，右六味，水六升，煮取一升八合，分三服。如人行八九里，再进之。

　　【集注】赵良曰：呕为痰饮动中，涌而出之。呕尽水当渴，渴则可征支饮之全去。今反不渴，是其饮尚留，去之未尽也。用半夏之辛温，生姜之辛散，散其欲出之饮，则所留之邪自尽矣。半夏，生姜皆味辛，可治膈上痰，心下坚，呕逆目眩。然悸必心受水凌，故加茯苓以去水，伐肾邪安心神也。后方加人参，枳实，橘皮，此由上，中二焦气弱，水饮入胃，脾不能输归于肺，肺不能通调水道，以致停积为痰为宿水。吐之则下气因而上逆，虚与气结，满不能食。当补益中气，以人参，白术为君；茯苓逐宿水，枳实破诸气为臣；开脾胃，宣扬上焦，发散凝滞，则陈皮，生姜为使也。其积饮既去，而虚气塞满其中，不能进食，此证最多。

　　卷三\删补名医方论

　　礞石滚痰丸

　　治实热老痰之峻剂，虚寒者不宜用。黄芩八两大黄(酒蒸)八两沉香(忌火)五钱礞石(焰硝？？过，埋地内七日用)一两，，右四味为细末，水丸川椒大，量人大小用之。用温水一口，送过咽即仰卧，令药徐徐而下，半日不可饮食，勿起身行动言语，待药气自胃口渐下二肠，然后动作饮食。服后喉间稠粘壅滞不快，此药力相攻，故痰气泛上也。少顷药力至，而渐逐恶物入腹下肠，效如响应。

　　卷三\删补名医方论

　　指迷茯苓丸

　　治中焦停痰伏饮。半夏(制)二两茯苓一两枳壳五钱风化硝二钱半，右四味，姜汁糊为丸。

　　【注】经曰：饮入于胃，游溢精气，上输于脾。游者，运行也；溢者，渗溢也；输者，输布也；精气者，水化之精气也。言入于胃运行水化之精气，渗溢于肠胃之外，而上输布于脾也。又曰：脾气散精，上归于肺。言水之清者上升，犹天之雨露也。又曰：通调水道，下输膀胱。言水之浊者下降，犹地之江河也。此皆言水自浊化清，由腑输脏；自清分浊，由脏输腑，水之运行循环也。又曰：水精四布，五经并行。言水发源于脾，周布四脏，并行五经也。此皆言水内养脏腑，外滋百骸，水之变化精微也。如是者，何痰之有？若饮食失度不和于中，水精不渗溢于外，直下走大，小肠而为泄泻矣。若三焦失运，气不蒸化，水之清者不升，水之浊者不降，精化为水，则内停作胀，外泛作肿，上攻喘呼，下蓄淋闷矣。若上焦气不清肃，不能输布，留于胸中，水之精者悉变为浊，阳盛煎灼成痰，阴盛凝蓄为饮也。故治痰者，以清火为主，实者利之，虚者化之。治饮者，以燥湿为主，实者逐之，虚者温之。所以古人治饮有温补之法，而治痰则无之也。王隐君制礞石滚痰丸，治老痰一方，用黄芩清胸中无形诸热，大黄泻肠胃有质实火，此治痰必须清火也。以礞石之燥悍，此治痰必须除湿也。以沉香之速降，此治痰必须利气也。二黄得礞石，沉香，则能迅扫直攻老痰巢穴，浊腻之垢而不少留，滚痰之所由名也。若阳气不盛，痰饮兼作，又非此方所宜，当以指迷伏苓丸合而治之，用半夏燥湿，茯苓渗湿，风硝软坚，枳壳利气。别于二陈之甘缓，远于大黄，礞石之峻悍，殆攻中之平剂欤!

　　卷三\删补名医方论

　　金匮枳术汤

　　治心下硬如大盘，边旋如杯，水饮所作。枳实七枚白术二两，，右二味，以水五升，煮取三升，分温三服，腹中软即散。

　　【注】心下，胃之上脘也。上脘结硬如盘，边旋如杯，谓时大时小，水气所作，非有形食滞也。用枳实以破结气。白术以除水湿。温服三服，则腹软结开，而硬消矣。李杲法仲景以此方倍白术，是以补为主也。此方君枳实，是以泻为主也。然一缓一急，一补一泻，其用不同，只此多寡转换之间耳。

　　卷三\删补名医方论

　　桂苓甘术汤

　　治心下有痰饮，胸胁支满目眩。又曰：短气有微饮，当从小便去之，桂苓甘术汤主之；肾气丸亦主之。茯苓四两桂枝三两白术三两甘草三两，右四味，以水六升，煮取三升，分温三服，小便则利。

　　【集注】赵良曰：『灵枢』谓心胞络之脉动则病胸胁支满者，谓痰饮积于心胞，其病则必若是也。目眩者，痰饮阻其胸中之阳，不能布精于上也。茯苓淡渗，遂饮出下窍，因利而去，故用以为君。桂枝通阳输水走皮毛，从汗而解，故以为臣。白术燥湿，佐茯苓消痰以除支满。甘草补中，佐桂枝建土以制水邪也。夫短气有微饮，此水饮停蓄，呼吸不利而然也。『金匮』并出二方，妙义益彰。呼气之短，用苓桂术甘汤之轻清以通其阳，阳化气则小便能出矣。吸气之短，用肾气丸之重降以通其阴，肾气通则关门自利矣。

　　【按】风水，阳水也；石水，阴水也。阳水多实，阴水多虚。阳水在上，故多喘；阴水在下，故多满。所以治阳水用散用攻，治阴水用温用补。然阴中必有阳，此方治阴水之在阳而上者也，肾气丸治阴水之在阴而下者也。于此推之，阳中亦必有阴，故有小青龙阳，五苓散之治法也。今举世不分阴阳虚实，皆以金匮肾气汤治之，服之不效，终不改辙，每至吐血而死，良可叹也。

　　卷三\删补名医方论

　　疏凿饮子

　　治遍身水肿，喘呼口渴，大小便秘。羌活秦艽槟榔大腹皮商陆茯苓皮椒目木通泽泻赤小豆等分加姜皮，水煎服。

　　【注】经曰：三焦者，决渎之官，水道出焉。若水饮阻于内，风寒束于外，则三焦之气化不行。上焦之如雾，中焦之如沤，同为下焦之如渎也。以致水气外泛，皮肤作肿，内停腹里作胀，上攻喘咳呕逆，下蓄小便不利，种种诸证，而治法总不外乎表里也。小青龙汤，真武汤，越婢汤，五苓散，疏凿饮子五方，皆治有水气兼表里证之药也。小青龙汤治表里寒实，中有水气，真武汤治里有虚寒，中兼水气。二证俱内不作胀，外不作肿，故一以麻，桂辈散寒以行水；一以姜，附辈温寒以制水也。越婢汤治表里实热，中有水气，五苓散治表里虚热，中有水气。故一以麻黄，石膏，散肤之水，清肌之热，以消肿也；一以桂，苓，术，泽，解肌表热，利所停水，以止吐也。疏凿饮子治表里俱实，不偏寒热而水湿过盛，遍身水肿喘胀便秘者。故以商陆为君，专行诸水。佐羌活，秦艽，腹皮，苓皮，姜皮，行在表之水，从皮肤而散；佐槟榔，赤豆，椒目，泽泻，木通，行在里之水，从二便而出。上下，内外，分消其势，亦犹神禹疏凿江河之意也。至于越婢汤：加半夏者，因喘气上逆，用之降逆也。加附子者，因汗出恶风，散表固阳也。小青龙汤加石膏者，因喘而烦燥，用之兼清胃热也。五苓散以术，桂易滑石，阿胶，名猪苓汤，专清阴兼治水也。真武汤，去生姜加人参，名附子汤，专温阳不治水也。由此可知仲景用方，于群温剂中，加以大寒之品；大寒剂中，加以辛热之品。去桂枝加滑石，则不走外；去生姜加人参，则不治水。其转换变化，神妙如此，拘拘之士，不足语也。

　　卷三\删补名医方论

　　葶苈大枣泻肺汤

　　治肺痈喘不得卧。及水饮攻肺喘急者。葶苈(苦)一两大枣十枚以水五钟，先煮枣三钟，去枣纳葶苈，煮取一钟半，顿服，弱者减服。戒盐酱。

　　卷三\删补名医方论

　　苏葶定喘丸

</div>
    <div class="pagination">
<a href="医宗金鉴_page169.html">上一页</a><span>...</span><a href="医宗金鉴_page165.html">165</a><a href="医宗金鉴_page166.html">166</a><a href="医宗金鉴_page167.html">167</a><a href="医宗金鉴_page168.html">168</a><a href="医宗金鉴_page169.html">169</a><span class="current-page">170</span><a href="医宗金鉴_page171.html">171</a><a href="医宗金鉴_page172.html">172</a><a href="医宗金鉴_page173.html">173</a><a href="医宗金鉴_page174.html">174</a><a href="医宗金鉴_page175.html">175</a><span>...</span><a href="医宗金鉴_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
