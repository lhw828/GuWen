<!DOCTYPE html>
<html>
<head>
    <meta charset="UTF-8">
    <title>婴童百问 - 第 43 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>婴童百问 - 第 43 页/共 53 页</h1>
    <div class="content">　　三棱（煨）木香神曲（炒）陈皮（去白）半夏（姜制、各一两）丁香桂（各五钱）上为末，曲和丸如黄米大，每二十丸，乳食后，温生姜汤下。

　　珍珠天麻丸

　　治急惊风，请量用之，以通为度。此方仍治吊肠、锁肚、撮口、至妙。丸如麻子大，初生患者；三日三丸，五日五丸，七日七丸。加青黛、名青黛丸。

　　天南星（炮）天麻白附子（炮、各二钱半）腻粉（半钱）巴霜（一字）芜荑（炒）全蝎滑石（各二钱半）上为末，煮细面糊丸如麻子大，一岁每服五丸，二岁十丸，大小加减，薄荷汤点茶清送下。

　　大茱连丸

　　治小儿饮食过度，胸膈膨胀，上下气不宣通，郁滞迷闷，情思少乐，大则作喘，饮食不化，作渴烦躁，坐卧不任，肢体倦怠，腹胁疼痛。

　　莪术京三棱（各二钱半、醋煮）干姜（炮）陈皮（去白）木香丁香（各三钱）巴豆（二十一粒、去膜心、去油用）绿细小茱萸（二钱）上为末，醋和为丸麻子大，每服七丸至十丸，大者加服，生姜枣子汤下。

　　下虫丸

　　见第七十九问。

　　沉香煎

　　治脾气冷积。

　　乳香沉香丁香杏仁（炒）百草霜木香（各一钱）肉豆蔻（一个、煨）巴豆（十四粒、出油如霜）上为末，酒煮蜡和，丸绿豆大，每服三、五丸，淡生姜汤下，应患肚痛不止者、服之效。常服以通为度。

　　推气丸

　　见第四十九问。

　　遇仙丹

　　治诸虫，取诸积。

　　牵牛（三斤）大腹子（二斤）锡灰（二两、炙干为末）大黄（四两）雷丸（四两）青木香鹤虱（各二两）干漆（二两）皂角（四条）上后四味煎水，用粟米煮粥，初用牵牛末，次用大腹末，三用锡灰，四用大黄，五用雷丸，六用青木香，和剂丸如梧桐子大，每服五、七丸，用姜汤熟水送下。

　　此药专治男子妇人、积虫气块，五劳七伤，赤白痢疾，便血注下，皮黄水肿，十般气，十一般恶虫，又进饮食，除病悦颜色，不与他药相反，四季可服，细末三四钱，量大小加减，服时不吃晚饭，三更用清茶下，次早桶子内虫积、及粒米尽，方可洗面，温粥补之。伤寒孕妇不可服。

　　[卷之九] 蛔虫第八十五问 

　　巢氏云：蛔虫者、九虫之内一虫也，长一尺，亦有长五六寸者，或因脏腑虚弱而动，或因食甘肥而动，其动则腹中痛，发作肿聚，行来上下，痛有休止，亦攻心痛，口喜吐涎及清水，贯伤心者则死。诊其脉，腹中痛，其脉法当沉弱而弦，反脉大则是蛔虫也。此病因食物太早，爱甜怕苦，痛时便高声啼叫，只看人中上、鼻头唇口一时黑色，即是此症，当服使君子丸、槟榔散、化虫丸药取下便无事。仲景云：蛔厥者，其人当吐蛔，今病烦此为脏寒，乌梅丸主之。其蛔虫穿心者，用薏苡根煎汤治之即安。

　　使君子丸

　　治小儿五疳，脾胃不和，心腹膨胀，时复痛，不进饮食，渐至羸瘦，并宜服之。

　　白芍药浓朴（制）陈皮（去白）川芎甘草（各二钱半）使君子肉（汤浸去黑皮、一两）上为末，炼蜜丸如芡实大，每服一丸，陈米饮化下，大治小儿腹痛。

　　槟榔散

　　治肾疳宣露候良方，去虫后服此。

　　木香槟榔人参黄连甘草（炙、各等分）上为末，每一钱，小者五分，熟水调服。

　　化虫丸

　　治小儿虫咬心痛，来去不定，不思饮食。

　　鹤虱（炒）槟榔胡粉楝根皮（各半两）白矾（三钱半、半生半火）上为末，面糊丸绿豆大，三岁三十丸，温浆水入油三五滴吞下，食前。有虫皆化为水，大虫自下，且初服甚妙。

　　乌梅丸

　　治蛔厥，其人当吐蛔，今病者静而复烦，此为脏寒，蛔虫上入其膈，故烦，须臾复止，得食而呕，又烦者蛔闻食臭出，其人当自吐蛔，又治久痢。

　　乌梅（七十五个）干姜（二两半）黄连（四两）蜀椒（出汗）当归（各一两）细辛人参附子（炮、去皮脐）桂枝（去皮）黄柏（各一两半）上为末，用酒浸乌梅肉一宿，去核，蒸饭杵成泥，和药匀丸麻子大。每服十丸，食后米饮下，日三服，忌生冷等物。

　　[卷之九] 阴肿疝气第八十六问 

　　巢氏曰：足少阴为肾之经，其气下通于阴，小儿有少阴之经虚、而受风邪者，邪气冲于阴、与血气相抟结，则阴肿也。然儿有大小壮弱、起止中节可也。苟肾经气虚，或坐石不起，冷气凝之，或近地经久，风邪湿气伤之，不为阴肿者几希矣。间有啼叫怒气，闭系于下，结聚不散，加以水窦不行，亦能发为此疾，治法桃仁丸。如小儿外肾肿大，茎物通明，牡蛎粉研极细，鸡子清调敷为佳。又有疝气名偏坠，急宜下药，小儿生下亦有如此者，不疼不痛，此皆不须攻击，不治而自愈，若肿痛甚急，当服药，宜五苓散、青木香丸、汤氏化生丸并疏气药，济生方牡丹皮、防风为末，酒调服极效，五苓散加防风、牡丹皮亦效。此症有热甚者，三黄丸治之。

　　桃仁丸

　　治肾经气虚，或坐石不起，冷气凝之，或近地经久，风邪湿气伤之，而成阴肿。间有啼叫怒气、闭系于下，结聚不散，加以水窦不行，亦能发此疾。

　　桃仁（去皮尖、微炒）辣桂黑牵牛白蒺藜（炒香、去刺）牡丹皮大黄（各二钱）上为末，炼蜜丸麻子大，每服五丸，或七丸，青皮、木通、葱白入盐少许，煎汤灌下。或煎大流气饮、研青木香灌下亦可。

　　五苓散

　　见第五十二问。

　　青木香丸

　　宽中快膈，治胁腹痛，心下坚痞，肠中水声，及阴肿等症。

　　黑牵牛（炒、一两半）木香补骨脂（炒）荜澄茄槟榔（各四钱）上先将粟米饭包槟榔，仍用湿纸包裹煨焦，去饭用槟榔，同煎药为末，滴水丸绿豆大，每服二十丸，白汤送下。

　　汤氏化生丸

　　治疝气、心腹痛，上引腰脊，饮食不节，面色痿黄，身不能直，百药俱试，经涉年岁，已在膏肓，宜服此药，灸脊三壮痊。

　　木香（一两）三棱（煨）莪术（湿纸裹、煨）槟榔（生）青皮（巴豆炒、去巴豆）陈皮（炒）川楝子（去核）芫花（各半两、米醋浸炒）上为细末，面糊丸如黍米大，熟水下，日进三服。

　　牡丹皮散

　　治小儿卵偏坠。

　　防风（去芦）牡丹皮（去骨、等分）上为末，每服二钱，温酒调服，如不饮酒，盐汤点服亦可。加入五苓散、木通汤下尤妙。

　　三黄丸

　　治三焦积热。上焦有热、攻冲眼目赤肿，头项肿痛，口舌生疮。中焦有热、心膈烦躁，不美饮食。下焦有热、小便赤涩，大便秘结。五脏俱热、即生背疮疖毒。及治五般痔疾，粪门肿痛，或下鲜血，治疝气效。

</div>
    <div class="pagination">
<a href="婴童百问_page42.html">上一页</a><span>...</span><a href="婴童百问_page38.html">38</a><a href="婴童百问_page39.html">39</a><a href="婴童百问_page40.html">40</a><a href="婴童百问_page41.html">41</a><a href="婴童百问_page42.html">42</a><span class="current-page">43</span><a href="婴童百问_page44.html">44</a><a href="婴童百问_page45.html">45</a><a href="婴童百问_page46.html">46</a><a href="婴童百问_page47.html">47</a><a href="婴童百问_page48.html">48</a><span>...</span><a href="婴童百问_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
