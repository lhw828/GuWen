<!DOCTYPE html>
<html>
<head>
    <meta charset="UTF-8">
    <title>时方妙用 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>时方妙用 - 第 7 页/共 22 页</h1>
    <div class="content">　　卷二　臌症

　　六君子汤

　　（二）

　　肿胀症。以疏凿饮子舟车丸为禁剂。济生肾气丸。胀症亦须慎用。

　　卷二

　　噎膈反胃

　　食不得入。昔医名噎。食虽入咽。及带痰涎吐出为膈。朝食暮吐暮食朝吐。名翻胃。丹溪主血液俱耗。噎为上稿。膈为下稿。以四物汤。加甘蔗汁芦根汁牛乳之类为主。薛立斋谓怫郁伤脾。以逍遥散左金丸归脾汤六君子汤之类。与六八味丸间服。赵养葵充其说。而归于治肾。以内经谓肾乃胃之关。关门不利。升降息矣。关即气交之中天之枢也。故肾旺则胃阴充。胃阴充则能食。以大剂六味汤八味汤为主。时贤高鼓峰杨乘六宗其法。而变通之。专取阳明。

　　以六味汤。去丹泽伏苓。加甘草枸杞生地当归。总使一派甘润之药。以养胃阴。胃阴上济。则贲门宽展。而饮食进。胃阴下达。则幽门阑门滋润。而二便通。十余剂可愈。入镜经。

　　主内经三阳结谓之隔一语。大变其法。以隔食之人。五七日不大便。陈物不去。则新物不纳。

　　以三一承气汤节次下之。后用芝麻饮啜之则愈。此数法。皆从金匮大半夏汤中甘润蜜水得来。

　　而却遗去仲景以半夏为主而降冲脉之逆。人参为辅而生既亡之液之义。学人必于此而得其梧机。而又审其寒热虚实而施治。则于噎膈之道。思过半矣。至于食入反出。是中焦土寒。下焦火虚。以附子理中汤香砂六君子汤。加干姜八味地黄丸。间服多效。○若食不得入。必以黄连黄苓人参干姜汤为主。泻心汤亦妙。○瘀血在膈。饮热汤及食椒姜而呃者。宜加桃仁红花之类。○吴茱萸汤。不论噎膈反胃皆可用。唯以呕而胸满为的证。干呕吐涎沫头痛。亦为的证。脉浮缓而滑。沉缓而长。皆可治。弦涩短小。为难医。

　　卷二

　　药方

　　四物汤。（九） 逍遥散。（四十八） 左金丸。（八十八） 归脾汤。（二十一） 六君子汤。

　　（二）六味丸。（十四） 八味丸。（十五） 三一承气汤。（五十四） 附子理中汤。（一百零七） 香砂六君子汤。

　　卷二　药方

　　治噎膈奇方

　　牛犬二灰散。

　　不拘黄牛水牛。但遇有狗放屎于牛屎上。连二屎共取和匀。候干封固。每用 灰存性三钱。以好苦酒调服后。用真云南棋子一枚。男以白的。女以黑的。捣研极细。仍用苦酒炖浓服之。

　　甘蔗饮。

　　取甘蔗。去皮切钱。瓷碗乘白米些少。以水润透米。将蔗钱放米内。仍用瓷碗盖定。慢火蒸熟成饭。先取蔗钱。与本人徐徐嘴咽蔗汁。漫开喉咙。即食此饭。为开膈之第一方。即审症议药。○二灰散不易得。先用此法。即以黑白棋子继之。再审症用药。以收全功。一膈症。汤饮不入口。针合谷穴。亦可开通。

　　卷二　药方

　　治翻胃奇方

　　斗门方。

　　用附子一个最大者。（按近日附子宜以开水俟温和入附子泡去盐。一日二换汤。泡三日取晒。）坐于砖上。四面着火。渐逼碎。入生姜自然汁中。又根据前火逼干。复淬之。约生姜汁尽半碗许。捣罗为末。用粟米饮下一钱。不过三服瘥。

　　卷二

　　续论

　　膈噎症。古今方法最紧。遵之亦不甚验。以上论治。未免太简。恐初学人领悟不来。正欲续论以畅其旨。适友人自安徽来。遗予以张心在附经一书。检阅之下。深喜其读书有得。

　　可与共学适道也。虽识荆俟诸异日。而数千里神交。不啻同堂时晤对。请即以附经之原文。

　　演为问答。未知心在以为然否。

　　问曰。噎膈初起。有食入打呛而因不能下咽者。肺气上逆会厌不及蔽。而气喉为之病。

　　当用何药。余曰。治以枇杷叶百合天门冬半夏阿胶甘草。令治节行。则逆者顺矣。然必佐以干姜之开。五味子之阖。细辛之拨动神机令咽喉二窍。得顺其出入之常。遂无呛逆之患。非熟于仲景书者。不悟也。问曰。有食下如刀KT 草勒。胸痛畏食者。胃之上口内肿。而食管为之不利。当用何药。余曰。金银花煮膏。以米饮调下常服。或白水牛喉焙干研末。佐之以金银花。能止痛消肿。且味甘而质润。可滋胃脘之阴。性寒而气香。又除郁热之闭也。问曰。每食必以饮送下者。胃中之气不上吸。故食不能自下。若非饮送。即见阻滞。应用何药。

　　余曰。

　　胃气不能上吸。非人参之助。胃不可得食。阻滞非甘澜水和白蜜之润下不可。且其阻滞者。冲脉之为病。非半夏不能降冲脉之逆。仲景大半夏汤甚妙。问曰。有将食时必饮酒而后能食者。胃气郁塞不开。得酒之剽悍而始通。应用何药。余曰。宜平胃散料加香附麦芽半夏干姜白豆蔻沙参川芎。入羊肚内。蒸熟晒干。又易羊肚。如前法三次。去羊肚为末。以陈米汤送下三钱。日二服以辛药开结。以香药醒脾。而制法之妙。化其霸气。方不伤其阴气。经云。

　　阴者中之守也。此方颇为合度。问曰。有肝逆胆横小络相厄。两胁时痛。食入不犯肝胆之络。则下。犯其小络。则土受木制。不能纳谷而因吐者。病由木郁。而土因之亦郁。应用何药。余曰宜用小柴胡汤。遵原定分数。折为小剂。（柴胡四钱。半夏汤洗七次不可用矾煮。

　　黄芩人参炙甘草生姜各一钱五分。大枣一个。水煎。）加紫苏旁小梗整用。生竹茹各二钱。

　　橘皮内筋膜当归须各一钱。补虚清火。解郁通络。配合得法。则各药相得而益彰。自不同他方之泛泛也。问曰。有胃火自盛。食入则吐逆不已者。应用何药。余曰。食物不得入咽。是火阻于上。宜用黄连黄芩之大寒以泻之。大苦以降之。更用人参以助胃。俾胃喜于纳食。而急迎之入内。然必用干姜。大辛大热。冲开其关。方无拒格之患。四味等分煎服。仲景得意之方也。如食既入咽。随即吐出。是胃素有热。一得食物。为两热相冲。不能停留而即出。

　　宜大黄四钱。甘草二钱。为釜下抽薪之法。此与黄连黄芩干姜人参汤。均是苦寒之剂。而毫厘有千里之差。况寒热之相反乎。问曰。有朝食暮吐。完谷不化。必倾囊倒箧尽净无存而后快者。

　　则食久反出无火之谓也。应用何药。余曰。此症用温补法。人人共知。每服之而不效者有故。

　　当辨其为中焦无火。与下焦无火。中焦无火有二。在阳明则胸满。宜吴茱萸汤。在太阴则腹满。宜理中丸。又恐此丸之过甘。则甘草不妨减半。恐其功之过缓。不妨加入荜茇附子吴茱萸半夏茯苓之类。勿泥定成法也。下焦无火亦有二。在厥阴则吐食而兼酸腐。亦宜吴萸汤。又以川椒干姜肉桂吴茱萸附子当归川楝子人参沙参研末。枣汤泛丸。米饮送下三钱。一日二服。在少阴则吐食而兼水液。宜真武汤。倍生姜。或以斗门方峻补之。愈后宜肾气丸。

　　倍桂附以收功。又问。以上诸症。未至于槁。皆足以至槁。至口吐白沫。便如羊矢。津液枯竭。营卫不行。五脏不通。则食全不入。而病不可为矣。未知先生尚有法可以救之否。余曰。

　　津液即是真水。水由气化。亦由火致。推其所以枯竭之故。非气虚不能化之。即火虚不能致之也。今人不明其理。以滋润甘凉。为生津养液。实所以涸津液之源而速其死。仲景云。干呕吐涎沫。吴茱萸汤主之。虽非为噎膈症立论。而圣言无所不包少阳症火逆于上其呕有声而不吐谷名为干呕。若不吐谷而但吐涎沫名为干呕吐涎沫。此症食全不入。无谷可吐。亦是干呕例。津液生于谷气。绝食则津液已枯。又吐出涎沫。则津液遂竭尽无余。所以不能下滋肠胃。粪如羊矢。唯吴茱萸一汤。大辛以开其格。大苦以镇其逆。大甘以培其中。且辛从甘以化阳。苦从甘以化阴。阴阳合而时雨降。顷刻间。有万里沃泽之景象矣。况又佐以人参之大生津液。并以驯诸药之性。宜其为起死之灵丹也。至于停痰瘀血。阻塞胃口。致食入之路滞碍者。为有余之症。诸家之说。不无可采。毋庸修园之再赘也。经又有上气下虫之症。治以骡马尿而未愈者。似可以乌梅丸继之。言不尽意。亦视乎人之善悟而已。

　　卷二

　　痰饮

　　水气上逆。得阳煎熬。则稠而成痰。得阴凝聚则稀而为饮。皆以脾肾二经为主。以水归于肾而受制于脾也。金匮以痰饮悬饮溢饮支饮分四饮。后人加留饮。为五饮。不知留饮即痰饮也。唐宋以后名色愈多。而治法愈乱。兹举数方。为扼要之法。

　　凡痰脉多应于滑。脉沉而弦者。主悬饮内痛。

　　一痰饮诸方。以二陈汤为通剂。兹加减法。仿金匮之意故取效倍于诸家。

　　二陈汤。（八十二）

　　久嗽气短。加桂枝一钱五分。白术二钱。此从水道以化气也。或与肾气丸互服。停饮胁痛。加白芥子一钱五分。前胡二钱。

　　四肢肿。身体疼重。加生黄 三钱。防己二钱。

</div>
    <div class="pagination">
<a href="时方妙用_page6.html">上一页</a><span>...</span><a href="时方妙用_page2.html">2</a><a href="时方妙用_page3.html">3</a><a href="时方妙用_page4.html">4</a><a href="时方妙用_page5.html">5</a><a href="时方妙用_page6.html">6</a><span class="current-page">7</span><a href="时方妙用_page8.html">8</a><a href="时方妙用_page9.html">9</a><a href="时方妙用_page10.html">10</a><a href="时方妙用_page11.html">11</a><a href="时方妙用_page12.html">12</a><span>...</span><a href="时方妙用_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
