<!DOCTYPE html>
<html>
<head>
    <meta charset="UTF-8">
    <title>吴鞠通医案 - 第 21 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴鞠通医案 - 第 21 页/共 67 页</h1>
    <div class="content">　　卷三

　　肝痈

　　谢 四十四岁 辛巳三月二十四日 病起肝郁胁痛，痰中带血，病名肝着。医者不识络病因由，与络病治法，非见血投凉，即见血补阴，无怪乎愈治愈穷也。大凡血症之脉，左脉坚搏，治在下焦血分；右坚搏，治在上焦气分。兹左手脉浮取弦，沉取洪大而数，重按即芤，前曾痰有气味，现下痰挟瘀滞黑色，唇舌皓白，其为肝经络瘀挟痰饮，咳血无疑。势已惫极，勉与宣络止血，兼之两和肝胃，以逐痰定咳。（方此未服）

　　新绛纱（三钱） 旋复花（三钱） 归须（钱半） 桃仁泥（三钱） 半夏（三钱） 广皮炭（二钱） 苏子霜（一钱） 降香末（钱半） 广郁金（二钱）

　　煮两茶杯，分四次服。二帖。

　　四月初三日 血家左手脉坚搏，治在下焦血分。此症先因肝络瘀滞，以致血不归经，日久不治，由阴经损及阳气，自汗溺变痿弱，阳虚也，左脉洪数而芤，阴伤也。如是阴阳两伤之极，而瘀滞仍然未净，通络则虚急，补虚又络滞，两难措手。不得已用新绛一方，缓通其络，其补药则用阴阳两摄法，聊尽人力而已。（从此服起）

　　辽参（一钱） 麦冬（四钱，连心） 海参（二钱） 五味子（一钱） 沙苑蒺藜（三钱） 茯神（五钱） 枸杞子（三钱） 龟板（五钱） 牡蛎（六钱）

　　初四日 病起于胁痛，瘀血致壅，久嗽成劳，至骨痿不能起床，仍有瘀滞不化之象，且痰有臭味，即系肝着成痈。前日脉虽芤大而涩，昨日大见瘀血后，今日则纯然芤矣，岂非瘀血之明征乎？若一味贪补，断难再起，兼之宣络，万一得苏，妄诞之诊，高明酌之。

　　新绛纱（三钱） 旋复花（二钱） 归横须（八分） 半夏（钱半） 广皮炭（一钱） 桃仁泥（三钱） 丹皮炭（五钱）

　　此方《金匮》 载在妇人虚劳门，有识者其悟之。上半日服此方完，下半日服前补方。

　　初五日 痰中臭味太甚，黑痰未净，是活络之方不能除；脉芤自汗甚，是补摄之方又不可缓。痰稀纯白，内有支饮，于补方中去牡蛎、海参。盐味之碍饮者。此症极虚极实，时人但知其虚而不知其实，所以日误一日，以至于此。治实碍虚，治虚碍实，焉望成功。一通一补，俱每日照前服法未改。

　　初七日 脉较前敛戢，于新绛方内半夏加钱半，作三钱，余仍旧，服法亦如之。

　　初八日 今日左尺脉独大，加封固肾气法，余有原案二方，每日间服如前。

　　人参（一钱） 炙龟板（八钱） 莲子（五钱） 炙甘草（三钱） 制五味（一钱） 杞子（三钱，炒黑） 沙蒺藜（二钱） 左牡蛎（六钱） 云茯苓（五钱） 麦冬（三钱，连心） 炒白芍（三钱）

　　初十日 于前方内加辽参五分作钱半，又加海参一条，淡苁蓉三钱，四帖，余悉如前。

　　十三日 仍照前服，每日间服一通一补方。

　　十七日 左脉空大未敛，精神较前虽好，犹宜收摄下焦，于前方内去龟板、五味子、白芍、海参、苁蓉，余如旧间服法。煮好去渣，再上火煎成二杯，分二次服。

　　同日 痰色犹不能清白，气味亦不净，仍须宣络。

　　新绛纱（三钱） 旋复花（二钱） 半夏（五钱，姜制） 广皮炭（钱半） 广郁金（钱半） 当归须（一钱）

　　上半日服，四帖。

　　二十一日 脉少敛，通补二方间服如前，四帖。

　　二十四日 痰浊未变，脉象少敛，午后微热不寐，饮食由渐而加，不可太过不及。

　　人参（钱半） 莲肉（五钱，连心皮） 炙甘草（三钱） 枸杞（三钱，炒黑） 沙蒺藜（三钱）

　　云茯苓（五钱） 左牡蛎（五钱） 麦冬（三钱，连心） 熟五味子（一钱） 炒枣仁（三钱） 海参（二条，洗去砂） 大淡菜（三钱）

　　午后服此。

　　又方：新绛纱（二钱） 旋复花（二钱） 半夏（三钱，姜制） 广郁金（二钱） 归须（一钱） 桃仁泥（二钱） 广陈皮（八分） 香附（二钱）

　　煮两小茶杯，午前服。

　　初九日 复诊于补方去牡蛎、五味子，余仍二方间服如前。

　　十三日 痰已渐清，肝亦渐平，精神渐旺，拟去搜逐而补中，与外台茯苓饮意。（专用一方）。

　　云茯苓块（六钱） 人参（二钱） 香附（三钱） 生于术（五钱） 炙甘草（二钱） 半夏（五钱） 生薏仁（五钱） 小枳实（二钱）

　　卷三

　　癫狂

　　陀 五十九岁 病由情志而伤，中年下焦精气不固，上年露痱中之萌，近因情志重伤，又在相火主令，君火司天，君火客气，内与本身君火相火相应，以致肝风鸱张，初起如狂。医者仍然攻风劫痰，大用辛温刚燥，复以苦寒直下，是助贼为虐也。现下左脉实大坚牢，大非吉兆，勉以紫雪定螈 肢厥，而泄有余之客热，再以定风珠济不足之真阴，而息内风之震动。

　　如果病有回机，神色稍清，再拟后法。

　　紫雪丹（二两，每服二钱，二时许一服，以神清为度。牙关紧闭用乌梅蘸醋擦牙根，其牙即开）

　　大生地（一两） 生白芍（一两） 生鳖甲（一两） 炙甘草（六钱） 真阿胶（四钱） 麻仁（四钱）麦冬（八钱连心） 左牡蛎（八钱） 蚌水（半酒杯，冷开水冲入） 鸡子黄（二枚，药煮成去渣和入上火三沸）

　　煮成三碗，渣再煮两碗，共四碗，四刻服半碗。尽剂再作服。

　　二十日 左脉仍然牢固，较昨日诸证俱减，舌苔黄黑，尺肤热，阳明络现。昨谓不止本身虚热，且有客气加临，非虚语也，汤药仍照前方，再以清宫汤，化牛黄紫雪辈，二时一次。

　　连翘（三钱，连心） 元参心（五钱） 麦冬（五钱，连心） 莲子心（钱半） 鲜竹叶（三钱，卷心）

　　服牛黄丸紫雪丹，即以此汤化服。

　　二十一日 螈 肢厥虽止，其狂如故，会厌不利，脉仍牢固数大。按：阳盛并于上则狂，的系阳火有余，非极苦之药，直折其上盛之威，其势未必得减。况小肠火腑，非苦不降，痰亦因之而降，其会厌庶可得利矣。

　　洋芦荟（三钱） 真雅连（三钱） 龙胆草（三钱） 生白芍（六钱） 知母（六钱） 细生地（六钱） 丹皮（八钱） 麦冬（八钱） 元参（五钱） 犀角（八钱，先煎代水）

　　头煎三碗，今日服，二煎两碗，明早服。二帖半。

　　二十四日 脉气大减，但阳升阴络，机不灵，拟兼清会厌胆络之热。

　　羚羊角（三钱） 龙胆草（钱半） 知母（三钱） 钩藤（二钱） 连翘（钱半） 桑叶（钱半）

　　洋芦荟（钱半） 大生地（三钱） 麦冬（三钱，连心）

　　米醋三杯，每药一茶杯，冲入半酒杯，今晚一帖，明早一贴。

　　二十五日 于前方内加：石膏（二两）

　　二十六日 稍进糜粥，觉勇力培常，舌红黑，脉亦较昨日实大，犹为阳火有余。

　　芦荟（四钱） 龙胆草（三钱） 雅连（四钱） 犀角（六钱） 丹皮（五钱） 细生地（四钱）

</div>
    <div class="pagination">
<a href="吴鞠通医案_page20.html">上一页</a><span>...</span><a href="吴鞠通医案_page16.html">16</a><a href="吴鞠通医案_page17.html">17</a><a href="吴鞠通医案_page18.html">18</a><a href="吴鞠通医案_page19.html">19</a><a href="吴鞠通医案_page20.html">20</a><span class="current-page">21</span><a href="吴鞠通医案_page22.html">22</a><a href="吴鞠通医案_page23.html">23</a><a href="吴鞠通医案_page24.html">24</a><a href="吴鞠通医案_page25.html">25</a><a href="吴鞠通医案_page26.html">26</a><span>...</span><a href="吴鞠通医案_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
