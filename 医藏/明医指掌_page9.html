<!DOCTYPE html>
<html>
<head>
    <meta charset="UTF-8">
    <title>明医指掌 - 第 9 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明医指掌 - 第 9 页/共 81 页</h1>
    <div class="content">　　三黄丸又名三补丸，即前方减去山栀是也。

　　按：经曰：壮火食气，少火生气。盖少火之火，无物不生，壮火之火，无物不耗，故少火宜升，壮火宜降。

　　故以黄芩清上，黄连清中，黄柏清下，则三焦之壮火自伏，而气得其生，血得其养矣，故曰“三补”。虽然，火有虚实，是方但可以治实火，若虚者用之，则火反盛，谓降多亡阴也。

　　相火

　　相火者，龙火也。不可以直折，惟黄柏可以治之，随其性而伏也。若以冰水寒凉正治，立死，宜大补阴丸、坎离丸。气从下而冲上者，内挟相火，肾水虚不能制之，宜生地、丹皮、玄参、知母之类以壮水。

　　大补阴丸（方见虚损。）

　　坎离丸一名滋肾丸，治肾火起于涌泉之下。

　　黄柏（十两，酒浸） 知母（六两，酒浸） 肉桂（五钱）

　　水丸，空心淡盐汤送下。

　　按：是方知母、黄柏性味苦寒，水之属也，故能滋益肾水。肉桂辛热，火之属也，故能假之反佐，正所谓坎离交，而为既济也。

　　郁火

　　郁火可发，当看何经。四肢发热，肌痹热，骨髓中发热如燎，扪之烙手，此血虚而得之也。或胃虚多食冷物，抑遏阳气于脾土，升阳散火汤。手心热，属热郁，用火郁汤，或用栀子、香附、白芷、半夏、川芎，曲糊丸服。若因醇酒浓味，膏粱积热者，清胃散主之。

　　升阳散火汤治过食冷物，抑遏少阳之火，郁于脾部者。

　　升麻 干葛 独活 羌活（各五钱） 防风（二钱半） 柴胡（三钱） 人参 白芍药（五钱） 甘草（半生半炙，六分）

　　每服五钱，水煎，热服。

　　按：前方升、柴、羌、独、干葛、防风，皆辛温上行之物也，用之以升少阳之气。清阳既出上窍，浊阴自归下窍，而食物传化，自无抑遏之患。芍药味酸，能泻土中之木。人参味甘，能补中州之气。生甘草能泻郁火于脾，从而炙之，则健胃而和中矣。

　　火郁汤即升阳散火汤去独活，加葱白是也。

　　清胃散治醇酒浓味，致唇齿作痛，或齿龈溃烂，或连头面、颈项作痛。

　　升麻（二钱） 生地 丹皮 当归（各一钱） 黄连（炒，一钱半）

　　上，水煎服。加犀角、连翘、甘草，名加味清胃散。

　　五志之火

　　诸气 郁，属于肺火之升也。又，悲哀动中，则火起于肺。经云：肺苦气上逆，急食苦以泻之，黄芩、葶苈、苦酒之类是也，泻白散、清金丸主之。

　　诸风掉眩，属于肝火之升也。又，大怒，火起于肝。柴胡、黄连、龙胆草泻之，或回令丸。

　　诸湿肿满，属于脾火之动也。醉饱火起于脾，宜芍药、黄芩、石膏泻之。

　　诸痛痒疮疡，属于心火之动也。又，怵惕思虑，则火起于心。泻心汤、导赤散泻之。

　　诸逆冲上，属于肾火之升也。又，房劳则火起于肾。惟黄柏、知母顺其性而伏之。

　　泻白散治肺火为患，喘满气急者主之。

　　桑白皮（一两） 地骨皮（一两） 甘草（五钱）

　　上为粗末，每服二钱，水一盏，煎六分，食前温服。

　　清金丸治肺火。

　　黄芩不拘多少，炒，为末，水丸如绿豆，每服一钱。

　　泻青丸治肝经风热实火。

　　羌活 防风 山栀（酒炒） 龙胆草（酒拌，蒸，晒） 当归 川芎 大黄（酒拌，蒸，晒）

　　上等分，为末，蜜丸如弹子大，竹叶汤入砂糖调服。

　　回令丸一名左金丸，治肝火。

　　黄连（六两） 吴茱萸（一两，汤煮少时）

　　上为末，粥丸，白术、陈皮汤下，每服一钱。

　　泻心汤治心热。

　　黄连为末，水调服。

　　三黄泻心汤即前方加大黄、黄芩，等分，煎服。

　　导赤散治小肠实热。

　　生地 木通 甘草（等分）

　　入竹叶煎，温服。

　　虚火

　　虚火可补。若饮食劳倦，内伤元气，火与元气不两立，为阳虚之病，宜补中益气汤甘温之剂除之，经云：温能除大热是也。若阴微阳强，相火炽甚，以乘阴位，日渐煎熬，为血虚之病，以甘寒之剂降之，宜四物汤加黄柏、知母，用药须稍加姜汁制之，此从治之法也。若房劳内伤，真阴失守，无根之火泛上，气从足上而起，为阴虚之病，或从足底心起者，又虚之极也，难治，须大补气血，兼温散药，宜丹溪大补阴丸、大补丸。以附子末贴涌泉穴，引火伏下。

　　补中益气汤（方见内伤条。）

　　四物汤（方见血虚。）

　　大补丸治阴火。

　　黄柏炒褐色，为末，粥丸（一法水丸）。

　　实火

</div>
    <div class="pagination">
<a href="明医指掌_page8.html">上一页</a><span>...</span><a href="明医指掌_page4.html">4</a><a href="明医指掌_page5.html">5</a><a href="明医指掌_page6.html">6</a><a href="明医指掌_page7.html">7</a><a href="明医指掌_page8.html">8</a><span class="current-page">9</span><a href="明医指掌_page10.html">10</a><a href="明医指掌_page11.html">11</a><a href="明医指掌_page12.html">12</a><a href="明医指掌_page13.html">13</a><a href="明医指掌_page14.html">14</a><span>...</span><a href="明医指掌_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
