<!DOCTYPE html>
<html>
<head>
    <meta charset="UTF-8">
    <title>丹溪手镜 - 第 15 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹溪手镜 - 第 15 页/共 56 页</h1>
    <div class="content">　　郁冒（五十六）

　　郁冒 昏迷也。郁则气不舒，冒则神不清。

　　由虚极而乘寒，如少阴病下痢止而头眩而冒者死，此虚极也。

　　卷之上

　　动气（五十七）

　　动气 脐傍筑筑然动跳也。

　　由真脏之气虚发动也，虽有攻里发表之证，不可汗下。

　　肝内证，脐左有动气，肺脐右；心脐上；肾脐下，并按之牢，若痛，必待问而知。

　　卷之上

　　自利（五十八）

　　自利 有热，肠垢也。有寒，鸭溏也。有湿毒，利脓血也。有合病自利。

　　太阳与阳明合病，必自利，在表也，以葛根汤发之。

　　太阳与少阳合病，必自利，在半表半里也，以黄芩汤和之，呕加半夏。

　　阳明与少阳合病，必自利，邪入府也，以承气下之。

　　有热利者，不应下而下，表邪乘虚入里，内虚协热遂自利。又下利欲饮水者，热也。发热复重，泄色黄赤者，热也。大热内结，注泄不止，治宜寒疗，结伏虽除，以寒下之，又热则分利之。

　　有寒利者，自利不渴属太阴，以藏寒故也。又小便色白，少阴病形悉俱，寒也。又恶寒脉微，自利清谷，寒也。并宜理中温之。又大寒凝内，久痢溏泄，绵历岁年，宜热下之。

　　有湿毒利，脓血，宜地榆散。

　　有结积利者。

　　少阴病自利清水，心下必痛，口干燥，必下利，三部皆平，按之心下硬，或脉沉而滑，或不欲食而谵语，或作复年月，宜攻之、逐之。

　　治下利，虽有表证不可发汗，为邪内攻，走津液而胃虚，表之必胀满。

　　卷之上 自利（五十八）

　　不治证

　　下利身凉脉小为顺。身热脉大为逆。下利脉反实者死。

　　发热下利至甚厥不止者死。

　　直视谵语下利者死。

　　手足厥冷无脉，灸之不温，脉不还者死。

　　少阴证自利，复烦躁不得卧寐者死。

　　以上皆邪拥盛，正气下脱而死者也。

　　曰六腑气厥于外，手足寒；五脏气绝于内，下利不禁。

　　又下利右关脉弦者死，是胃虚不胜也，治以理中辈，得胃脉缓者生。

　　又伤寒六七日，脉迟下利而热，当与黄芩汤彻其热。

　　腹中应冷当不能食，今反能食，名曰除中死。能食者是热，热未去也，此脾经邪热未去，而胃气去矣。

　　卷之上

　　筋惕（五十九）

　　筋惕 跳也，肉 动也。

　　由发汗过多，津液枯少，阳气大虚，筋肉失养。

　　太阳病脉微弱，汗出恶风，不可服青龙，服之则筋跳肉动。

　　又太阳病发汗，汗出不解，仍发热头眩，身动振振欲擗地，真武主之。动气在左右不可汗，汗则头眩身动，治宜温经益阳。

　　有吐下后发汗，表里俱虚，此又甚也。

　　吐下后发汗，虚烦，脉甚微，八九日心下痞，胁下痛，气上冲咽喉，眩冒，筋脉动惕，久而成痿，此逆甚也。

　　又太阳病发汗复下之，肤动胸烦，面青黄者，难治。此阳气太虚也。若面黄手足温者，易治，此阳气复也。

　　卷之上

　　热入血室（六十）

　　热入血室 血室乃经脉留止之处，血海也，冲脉也。

　　男子 由阳明内热，方得而入，感则下血谵语。

　　妇人 由太阳经便得，而入则有月水适来适断为异。

　　中风发热，经水适来，热除脉迟，胸胁下满如结胸状，谵语，此乃邪留于胸胁不去，当刺期门。

　　中风七八日，经水适断，寒热有时如疟，此乃血不行也，小柴胡散之。

　　伤寒发热，经水适来，昼日明了，暮则谵语如见鬼，以血自下无留，邪热随血散，必自愈也。

　　卷之上

</div>
    <div class="pagination">
<a href="丹溪手镜_page14.html">上一页</a><span>...</span><a href="丹溪手镜_page10.html">10</a><a href="丹溪手镜_page11.html">11</a><a href="丹溪手镜_page12.html">12</a><a href="丹溪手镜_page13.html">13</a><a href="丹溪手镜_page14.html">14</a><span class="current-page">15</span><a href="丹溪手镜_page16.html">16</a><a href="丹溪手镜_page17.html">17</a><a href="丹溪手镜_page18.html">18</a><a href="丹溪手镜_page19.html">19</a><a href="丹溪手镜_page20.html">20</a><span>...</span><a href="丹溪手镜_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
