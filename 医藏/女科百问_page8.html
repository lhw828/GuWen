<!DOCTYPE html>
<html>
<head>
    <meta charset="UTF-8">
    <title>女科百问 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女科百问 - 第 8 页/共 22 页</h1>
    <div class="content">　　答曰。夫渴之为病一也。推其受病之源。所得各异。指迷方论消渴之病。自来有二。多缘嗜欲太甚。自为虚寒。服五石汤丸。猛烈燥药。积之在脏。遂至精血枯涸。又久饮酒者。酒性酷热。熏蒸于脏肺。是致津液耗竭。渴乃生焉。妇人之渴。多因损血。血虚则热。热则能消饮。所以多渴。故与男子之病有异也。

　　柏子仁汤。滋养营卫。调心顺气。亦治上焦虚热。烦燥口苦。四肢倦怠。津液内燥。服之效。

　　新萝参 黄 茯神 栝蒌根 天门冬(去心) 麦门冬(去心) 甘草(各一两) 北五味(半两炒) 柏子仁(半两) 熟地(二两）

　　上为粗末。每服五钱。水一盏半。姜三片。枣三枚。煎七分。去滓温服。不拘时。

　　辰砂聚宝丹。治心肺积蕴虚热。口苦舌干面赤。大便渗泄。肌肉瘦瘁。四肢少力。精神恍惚。又治消渴。消中。消肾。三焦留热。

　　铁粉(三钱半) 牡蛎(三钱半) 辰砂(半两) 栝蒌根(半两) 黄连(二钱半) 金银箔(各五十片为衣) 知母(三钱半) 新萝参(半两) 白扁豆(汤浸去皮取末半两）

　　上件栝蒌根末等五味。同前药末。用生栝蒌根去皮。取汁一盏。白沙蜜一小盏。同银器中炼七八沸。候冷。和药为丸。如梧桐子大。每服三十丸。煎麦门冬汤放冷送下。食后。一日之间三服。

　　第三十九问 腰痛如折

　　答曰。腰者。肾之外候。足太阳经之所流注。若痛连小腹。不得俯仰。 短气。此繇肾气虚弱。劳伤过度。风冷乘之。有所不荣。故腰痛也。内经云。腰者。肾之腑。转摇不能。肾将惫矣。若妊娠腰痛者。其胎必堕也。

　　杜仲散

　　杜仲(去皮杵烂酒浸一宿焙一两) 官桂 牡丹皮(各一两）

　　上为细末。温酒调二钱。不拘时服。

　　当归丸

　　当归(切洗三两) 水蛭(炒三十枚) 桃仁(去皮研三十粒）

　　上为细末。酒煮糊丸如桐子大。温酒下十丸。未愈。加至三十丸。

　　肾着汤。治身体重。腰冷痹。如坐水中状。反不渴。小便自利。饮食如故。病属下焦。从身劳汗出。衣里冷湿。久而得之。腰以下冷痛。腰重如带五贯钱重者。

　　甘草 干姜(各二两) 茯苓 白术(各四两）

　　上为粗末。每服五钱。水二盏。去滓温服。不拘时。

　　第四十问 妇人面多生黑与黑子

　　答曰。黑 黑子者。皆生于面上。本是二证也。五脏六腑之经。血华充于面。或痰饮渍脏。

　　或腠理受风。致血气不和。或涩或渴。不能荣于皮肤。故变生黑 。若黑点凝聚。谓之黑子。若生而有之者。非药可治也。

　　洗风散。治面上游风。或瘾疹。或风刺。或黑 。

　　茺蔚草 晚蚕沙 赤小豆 黑牵牛 白芷 本 僵蚕 白附子 草乌头 白蔹 蔓荆子

　　上件等分为末。每一钱澡面用之。

　　第四十一问 身目黄

　　答曰。黄胆之病。皆属于脾。脾属土而色黄。湿胜则土气不流。瘀热郁发。则真色见矣。大抵黄胆本得之于湿。湿热相搏。身必发黄。若先有流热。后有湿气者。先治其热。栀子柏皮汤。茵陈五苓散主之。或先感其湿。后加其热者。先去其湿。五苓散。瓜蒂散主之。亦有因冷气痞结于脾阴。湿郁而为黄。先泻其痞。半夏泻心汤。枳实理中汤主之。然后利其小便。若病患一身面目悉黄。四肢微肿。胸满不得卧。汗出如黄柏汁者。此繇大汗出。猝入水中所致。谓之黄汗。宜苦酒汤。若非湿热所郁。妇人面萎黄者。亡血之过也。宜服地黄散。滋阴养血丸。(方见第三十问）

　　苦酒汤。

　　黄 (五两) 芍药(三两) 官桂(三两）

　　上为 咀。每服五钱。水盏半。苦酒半盏。煎一盏。去滓温服。不拘时。

　　地黄散。治妇人血少。气多寒。面色青白。

　　地黄 干姜(各一两）

　　上为细末。每服二钱。温酒调下。不拘时。

　　茵陈五苓散。

　　猪苓(去皮) 茯苓 泽泻 白术(各一两) 官桂(去皮五钱）

　　上为细末。以茵陈一分。水一盏。煎七分。去滓调服。加盐点妙。

　　瓜蒂散

　　瓜蒂 赤小豆 秫米(各一两）

　　上为细末。粥饮调下半钱。以吐为度。

　　柏皮汤

　　柏皮(三两) 栀子(二两) 甘草(一两）

　　上为粗末。每服五钱。水二盏。煎八分。去渣温服。

　　第四十二问 阴崩阳崩何以别之

　　答曰。夫血气之行。外行经络。内荣腑脏。皆冲任二脉之所主也。倘若劳伤过度。致腑脏俱伤。冲任经虚。不能约制其血。故忽然暴下。谓之崩下。经云。三焦绝经。名曰血崩。受热而赤者。谓之阳崩。受冷而白者。谓之阴崩。其白者形如涕。赤者形如绛。黄者形如烂瓜。青者形如蓝色。黑者形如 血。是谓五崩也。(当与第六问兼看）

　　阳崩胶艾汤。治妇劳伤血气。冲任虚损。月水过多。淋漓漏下。连夕不断。脐腹疼痛。

　　阿胶(炒) 川芎 甘草(各二两) 艾叶 当归(各三两) 白芍 熟地(各四两）

　　上为饮子。每服三钱。水一盏。煎六分。去滓热服。空心食前。甚者连夜并服之。

　　黄芩散。治崩中下血。

　　黄芩为末。每服一钱。烧秤锤酒调下。崩中多是止血药。此法治乘阴。经所谓天暑地热。经水沸溢者也。

　　阴崩固经丸。治妇人冲任虚弱。月候不调。来多不断。淋漓不止。

　　艾叶(醋炒) 鹿角霜 伏龙肝(各等分) 干姜上为末。溶鹿角胶和药乘热丸。梧桐子大。食前淡醋汤下五十丸。

</div>
    <div class="pagination">
<a href="女科百问_page7.html">上一页</a><span>...</span><a href="女科百问_page3.html">3</a><a href="女科百问_page4.html">4</a><a href="女科百问_page5.html">5</a><a href="女科百问_page6.html">6</a><a href="女科百问_page7.html">7</a><span class="current-page">8</span><a href="女科百问_page9.html">9</a><a href="女科百问_page10.html">10</a><a href="女科百问_page11.html">11</a><a href="女科百问_page12.html">12</a><a href="女科百问_page13.html">13</a><span>...</span><a href="女科百问_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
