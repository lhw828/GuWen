<!DOCTYPE html>
<html>
<head>
    <meta charset="UTF-8">
    <title>傅青主男科重编考释 - 第 17 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>傅青主男科重编考释 - 第 17 页/共 40 页</h1>
    <div class="content">　　[女科杂方]附益丸

　　妇人常服却病方：香附一斤（童便浸透），水洗净，露一宿，晒干，再如此三次，用益母草十二两烘干，共为细末。再用香附四两，艾叶一两煮汁，加醋大半，糊丸梧子大，每日服百丸，空心下。

　　此方能治妇人百病，生育之功如神。胎前产后俱服，神妙无比，而功效倍常，仙方也。

　　[小儿科]小儿色

　　以鼻之上，眼之间辨之。色红者，心热也；红筋横、直现于山根者，皆心热也。色紫者，心热之甚，而肺亦热也。色青者，肝有风也；青筋横现、直现者，皆肝热也；直者风上行，横者风下行也。色黑者，风甚而肺中有寒。

　　色白者，肺中有痰。色黄者，脾胃虚而作泻。现其色，而病可知矣。

　　[小儿科]小儿脉

　　大人看脉于寸、关、尺，小儿不然，但看其数不数而已。数甚则热，不甚则寒也。数之中浮者，风也。沉者，寒也。缓者，湿也。涩者，邪也。滑者，痰也。有止歇者，痛也。如此而已，余不必谈。

　　[小儿科]三关

　　小儿虎口风、气、命三关，紫属热，红属寒，青属惊风，白属疳。风关为轻，气关为重，若至命门，则难治矣。

　　[小儿科]小儿气色

　　山根之上，有青筋直现者，乃肝热也。方用：柴胡（三分）白芍（一钱）当归（五分）半夏（三分）白术（五分）茯苓（一钱）山楂（三粒）甘草（一分）水煎服。

　　有青筋横现者，亦肝热也。但直者风上行，横者风下行，亦用前方，加柴胡五分，麦芽一钱，干姜一分，水煎服。

　　有红筋直现者，心热也，亦用前方，加黄连一分，麦芽五分，去半夏加桑白皮、天花粉各二分，水煎服。

　　有红筋斜现者，心热也，亦用前方，加黄连二分。热积于胸中者，不可用半夏，用桑白皮、花粉可也。

　　又有黄筋现于山根者，不论横直，总是脾胃之症，或吐泻，或腹痛，或不思食，方用：白术（五分）茯苓（五分）陈皮（三分）人参（二分）神曲（一分）甘草（一分）麦芽（二分）淡竹叶（七片）水煎服。

　　有痰者，加半夏一分、白芥子三分。如口渴有热者，加麦冬三分、黄芩一分。有寒者，加干姜一分。吐者，加白豆蔻一粒。泻者，加猪苓五分。腹痛而按之大叫者，食也，加大黄三分、枳实一分。按之不号叫者，寒也，加干姜三分。如身发热者，不可用此方。

　　[小儿科]发热

　　不拘早晚发热，俱用万全汤，神效：柴胡（三分）白芍（一钱）当归（五分）白术（三分）茯苓（二分）甘草（一分）山楂（三粒）黄芩（三分）苏叶（一分）麦冬（一钱）神曲（三分）水煎服。

　　冬加麻黄一分，夏加石膏三分，春加青蒿三分，秋加桔梗三分。有食加枳壳三分，有痰加白芥子三分，吐者加白豆蔻一粒，泻者加猪苓一钱。小儿诸症，不过如此，不可作惊风治之。如其有惊风，加人参五分，其效如神。

　　又方：

　　凡潮热。积热、疟热、乃脾积寒热，俱当用姜梨引。

　　柴胡人参黄芩前胡秦艽甘草各一分青蒿（童便浸，晒干，一分）生地（一寸）薄荷（二叶）生梨、或生藕一片水煎热，甚效。

　　[小儿科]感冒风寒

　　柴胡（五分）白术（一钱）茯苓（三分）陈皮（二分）当归（八分）白芍（一钱）半夏（三分）炙草（三分）水煎热服。

　　[小儿科]痢疾

　　方用：当归（一钱）黄连（二分）白芍（一钱）枳壳（五分）槟榔（五分）甘草（三分）水煎热服。

　　红痢倍黄连，白痢加泽泻三分，腹痛倍甘草、白芍，小便赤加木通三分，下如豆汁加白术一钱，伤食加山楂、麦芽各三分，气虚加人参三分。

　　[小儿科]疟疾

　　方用：柴胡（六分）白术（一钱）茯苓（一钱）当归（一钱）白芍（钱半）半夏（五分）青皮（五分）浓朴（五分）水煎露一宿，再温与服。

　　热多者，加人参、黄各五分；寒多者，加干姜三分；痰多者，加白芥子一钱；夜发烧者，加何首乌、熟地各二钱；日发热者，不用加；腹痛者，加槟榔三分。

　　[小儿科]咳嗽

　　方用：苏叶（五分）桔梗（一钱）甘草（一钱）水煎热服，有痰加白芥子八分。

　　[小儿科]惊风

　　世人动曰惊风，谁知小儿惊则有之，而风则无。小儿纯阳之体，不当有风，而状若有风者，盖小儿阳旺则内热，内热则生风，是非外来之风，乃内出之风也。内风作外风治，是速之死也。方用清火散风汤：白术（三分）茯苓（二钱）陈皮（一分）栀子（三分）甘草（一分）白芍（一钱）半夏（一分）柴胡（五分）水煎服。

　　此方健脾、平肝之圣药，肝平则火散，健脾则风止，断不可以风药表散之也。

　　又方：惊风皆由于气虚，宜用压风汤：人参（五分）白术（五分）甘草（三分）茯神（一钱）半夏（三分）陈皮（一分）神曲（五分）砂仁（一粒）丹砂（三分）水煎服。治慢惊风加黄。

　　又方：治惊风抽掣经验方。

　　全蝎（一个）黄连（一钱）朱砂（一钱）生姜（少许）共研细末，调匀，喂小儿口内，任其自咽，其效如神。

　　[小儿科]急惊风

　　急惊风：三、六、九日一切风俱治方：胆南星、雄黄、朱砂、人参、茯苓、天竺黄、钩藤、牛黄、麝香、郁金、柴胡、青皮、甘草。

　　为细末，炼蜜丸，如绿豆大，真金一张为衣，阴干，句泄气，薄荷汤磨服。

　　[小儿科]疳症

　　此症脾热而因乎心热也，遂至（同致）口中流涎。若不平其心火，则脾更旺，湿热上蒸，而口涎不能止也。方用：芦荟（一钱）黄连（三分）薄荷（三分）茯苓（二钱）桑白皮（一钱）半夏（五分）甘草（一分）水煎服。

　　此心脾两清之圣药也。引热下行，而疳自去矣。

　　又方：

　　女人尿桶中白（火研末，一钱），铜绿（二分），麝香（一分），共研为细末，搽齿龈上，最奇效。

　　[小儿科]疳症流水口烂

　　小儿口疳，流水口烂方：黄柏（二钱）人参（一钱），共为细末，敷口内，一日三次，三次即愈。

　　此方用黄柏去火，人参健脾，大人用之，亦最效。

</div>
    <div class="pagination">
<a href="傅青主男科重编考释_page16.html">上一页</a><span>...</span><a href="傅青主男科重编考释_page12.html">12</a><a href="傅青主男科重编考释_page13.html">13</a><a href="傅青主男科重编考释_page14.html">14</a><a href="傅青主男科重编考释_page15.html">15</a><a href="傅青主男科重编考释_page16.html">16</a><span class="current-page">17</span><a href="傅青主男科重编考释_page18.html">18</a><a href="傅青主男科重编考释_page19.html">19</a><a href="傅青主男科重编考释_page20.html">20</a><a href="傅青主男科重编考释_page21.html">21</a><a href="傅青主男科重编考释_page22.html">22</a><span>...</span><a href="傅青主男科重编考释_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
