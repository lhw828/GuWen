<!DOCTYPE html>
<html>
<head>
    <meta charset="UTF-8">
    <title>续名医类案 - 第 48 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 48 页/共 160 页</h1>
    <div class="content">　　俞东扶曰：石顽治病，喜用古方而杂以新药，能生后学智能。如此数条，虽皆昔贤成法，无甚精义，亦足以广识见。然《金匮》只有反胃汤药，不载噎膈情形，岂真正膈症？虽医中之圣，亦无法以治之耶。

　　张路玉曰：王御九仲君，因惊恐受病，时方晚膳，即兀兀欲吐而不得出，遂绝粒不食，而起居自如。向后醇酒膏粱，略无阻碍，惟谷气毫不可犯，犯之辄吐。医不知为何病，补泻杂陈，牛黄、狗宝、虎肚、猫胞，总无一验。数月来，湿面亦得相安。延及八月，偶遇一人，谓言此病非药可除，令用生鹅血乘热饮之，一服便安。

　　此虽未见方书，（生鹅血能化坚癖，见江案心脾痛门。）揆之于理，谅无妨碍。一阳之夜，遂宰一鹅取血热饮，下咽 有声，忍之再三，少顷呕出瘀血升许，中有血块数枚，是夜小试稀糜竟不吐。其后渐能用饭从少至多，不藉汤药而安。（此即血膈症。）

　　马元仪治王客，六旬外患关格，上不得食，下不得便，口燥胸满已一月。诊其两脉俱虚而涩。此因脾胃之气，郁而不宣，郁久成火，消铄津液，升降失常，上下不交而成痞塞。治法宜宣通肺郁，则清肃下行，而燥火可除；滋养胃源，则精液四布，而升降自如矣。用紫菀五分，蒌仁五钱，枳壳、桔梗、杏仁、苏子、半夏曲、郁金，二剂两脉起，四剂胸满释。后去郁金，加生首乌五钱，四剂大便通，脉和。惟进饮不纳谷，盖肺金郁结之气乍舒，而胃土冲和之气未复也。令服人参仓廪汤，一月而食进。再服加味归脾膏，二月全愈。

　　朱丹溪治一人，饮热酒食物，梗塞胸痛，盖有死血而然。白术、贝母、麦芽、香附一两，栝蒌仁、杏仁、丹皮、生甘草、干葛、山栀、黄芩、红花、荜澄茄，右或丸或散，任意服之。

　　黄濡富倾郡，年逾艾，病胸膈不宽。俗医或以降火而剂凉寒，病滋甚。又或以过伤而剂辛热，病益深，而形神如故。（膈病皆如是。）桥曰：脉两寸益涩，余皆弦数而躁，两尺特甚，病由阴火炎上，感怒伤肝，此血膈也，法当不治。黄不怿，乃谢桥。逾月即呕血如桥言，医麇治无效，后吐败血如腐肝乃卒。（同上。）

　　蒋銮年六十，体故浓，饮食起居如常，惟胸膈稍稍不宽，直自以为痰火耳，久治无效。桥诊之曰：寸口脉涩，非痰火也，此为血膈，顷之必有死气出焉。勿谓无伤，法当不治。闻者大骇，然疑信半之。又曰：公病之来且速，亟问良医，如稍迟，将咎桥发之晚也。其后呕紫血块如指大者数十百枚，呕后竟胸膈颇宽。桥曰：不然，此肝伤而不藏血，血随气逆行，宿血去而新血继之，缓治则缓死，速攻则速死。后更数医，月余死。

　　魏玉横曰：陈二尹溶上，家吴门，年近五旬，平日准颊微赤，体略肥，日喜火酒数杯。昔在都与余甚相得，近授庐陵丞，乘便过访。因答候，见服膏子药，问何恙。曰：近颇眩晕，由痰饮所致耳，请脉之。乃笑曰：君近亦能医乎？曰：第略晓。诊得两寸搏指，左关弦尺弱，六部略数，此阴不足阳有余，症属燥火，非痰饮也。

　　语之故，但唯唯。索其方则二陈、白术、香附、远志、益智、菖蒲，诸辛燥芳香之品。告以药非对症，久服恐生他变，亦唯唯。别去已五月，抵任至九月忽归寓湖上，则已病也。延往，告以才到官即头汗出，眩晕益甚，食渐减，每饭入停膈中难下，良久仍吐出，后只进粥，粥又不受，乃进面，面亦不受。两月来惟日啖馒头一枚，必自晨细咽至暮，略急则呕矣。大便十余日始一行，坚黑如弹丸。更医数人，服药数十剂，用参亦数两。欲捡方相示，曰无庸，知所用必皆前膏子方中诸品耳。乃果然。此病由燥火，又误服香燥之药，劫其津液，致两阳明枯槁。今已成关格，幸大便未如羊矢，则下焦之阴犹未告竭，急饮润剂，犹可为也。遂与生熟地、天冬、肉苁蓉、北沙参、当归、牛膝等四剂，大便略润，可饮粥一瓯矣。又四帖粥渐加，乃用麻黄拌饭，进一瓯无碍。

　　再四帖大便调，饮食如旧。则以前方加减，令服百帖，及还苏只服其半。后三年病复作，急至杭求诊，就前方加减，令服五十帖，遂至今无恙。（藜按：此门所采俱非真噎症。徐灵胎曰：噎症之成无术可疗，故昔贤成案皆以反胃呕吐等症当之，并无治真噎食之案。近日京师传一方，用未生毛小鼠，阴阳瓦焙干研末，水酒冲服，每投辄效。可见昔人不治之症，原有可治之方，其方亦即在耳目之前。特患虑不及，故遂莫能措手耳。）

　　余孝廉香圃母夫人，年七十七，膈间不调已二年矣。春尽食愈减，至仲秋渐呕不能食。或作脾胃虚寒，与二陈、二术、补骨脂、吴茱萸、姜、桂诸辛香燥热，几数十剂，遂至汤饮不下。勉进一盏，则呕必倍之，所出皆黄涎而挟腥气，已绝意医药。勉召诊，两手俱无脉，足冷渐过膝，手亦过肘，舌白胎而地则紫，惟神气颇清，起居尚能自主，断为老年三阴血少，相火上逆之症。四肢冷者，误药而热盛作厥也；两手无脉者，荣气衰不能戴卫上朝寸口也；舌苔白而地紫者，肝火上乘肺金不下降也。与生地、杞子、沙参、麦冬、蒌仁、牛膝、米仁、川楝。或问众作寒治，而君谓火，何以验之？曰：第询病患小便可也，既而日点滴而已。又问昔人谓下有热则为关，上有寒则为格，君但主热，得无偏乎？曰：若然，则前方姜、桂何以不效，乃进药遂不呕？数剂后，忽掌心手背绽出青筋累累，盖肝主筋，木得养而骤舒也。入川连三分，四肢渐暖，小便渐长，青筋亦隐。再加熟地五七钱，十余剂全愈。后指端生一疖，问故，曰：其辛香燥热之所酿乎？然，得此无患矣。

　　吾宗德吾翁年七十五，多郁而喜饮，夏间时呕随愈，初秋感寒复作，服辛燥少愈。季秋复感寒遂大作，凡食即呕，日呕涎沫数盆，汤饮不下者几十日，前医一以二陈、姜、桂，转服转剧，计所呕不下担石矣。脉之洪大搏指，面额作赭石色。经曰：诸逆冲上，皆属于火。又素性速，故食入即呕也。与重剂杞、地、沙参、麦冬、米仁，入川连三四分，一剂知，二剂减。问荸荠可食否？曰：可。顿食斤许又减，遂不服药。半月后复作轻，令以前方重加熟地而痊。或问老人阳气衰微，君常与黄连，得毋过乎？曰：老人阳虚，出自何说？乃默然。

　　胡氏妇年五十来，常患胁痛有块，时当心而痛，甚则呕，其子医以二陈加左金、郁金、香附，初稍愈，后不应。一老医与丁香、肉桂、延胡索、小茴香之类，初亦应，再发再与，则呕增剧。延诊则已数日不食，将成膈矣。幸大便不秘且溏，小便则短涩，口苦而燥，脉左关又弦小而数，两寸鼓，与生地、杞子、沙参、麦冬、酒连，数剂而愈。

　　方天壶翁年近七十，患心胁痛，一老医与二陈加人参、姜、附，经年累月，遂致食不入，满口似糜非糜，昼夜不眠，惟闻鼓吹讴歌之声则稍寐。延诊，六脉已无胃气，曰：此血膈也，始于肝火躁急，致多暴怒，血随气上，逆于脘中，会阳刚之药，劫其津液，令大络枯涩，血遂凝而不下，胃中热而有瘀，故不纳食，故喜闻歌吹也。今真阴已竭，阳气独留，不可为矣。勉索方，与熟地一两，杞子五钱，沙参三钱，麦冬二钱，每饮一剂，则甜睡二三时，与闻吹唱同。于膈病则无与也，其后呕出血数瓯而殁。

　　许君广川，年四十六。性乐洪饮，膏粱炙爆。左胁痛痞，时侵胃络。肝肾已伤，宜滋水木。南京医者，其识颇俗。二陈、五香，六君、六郁。香砂、左金，逍遥、越鞠。出入加减，惟此数方。治之半载，不见其良。

　　予与令坦，相得始彰。语以是症，血膈须防。既而秋仲，饮食渐妨。因念余说，厥理孔长。相延诊视，与药勿尝。岁忽云暮，呕血如瓤。再延诊之，拟养阴之剂，佥以为谬。及春诣苏，求治于缪。缪与之方，芝麻、黑豆。绛绘、桑叶，希延其寿。岂知膏肓，其绩莫奏。关格遂成，汤饮不受。长此告终，芒种时候。（雄按：此仿痹门施沛然治许赞勿例，竟是一篇祭文。）

　　按：赵学敏《本草纲目拾遗》云：石打穿，一名龙芽草。生山上，立夏时发苗布地，叶有微毛起，茎高一二尺，寒露时开花成穗，色黄而细小，根有白芽，尖圆似龙牙，茎有白毛，顶开黄花，故名金顶龙牙。

　　一名铁胡蜂，以其老根黑色，形似之也。又一种紫顶龙芽，茎有白毛，叶有微毛，寒露时抽茎，开紫花成穗，俱二月发苗，叶倒生贴地，九月枯，七月采。赵学敏曰：予亲植此草于家园，见小暑后抽台，届大暑即着花吐蕊，抽条成穗，俨如马鞭草之穗。其花黄而攒簇条上，始悟马鞭草花紫，故有紫顶龙牙之名。

　　此则花黄，故名金顶龙牙，与地蜈蚣绝不相类。因此草亦有地蜈蚣之名，故有草竟疑为石见穿也。李氏《草秘》云：石见穿生竹林等处，叶少如艾，而花高尺许，治打伤扑损膈气。则石见穿之叶如艾，又与石打穿深纹锯齿之叶不侔矣。世又名曰铁筅帚，山间多有之，绿茎而方，上有紫线纹，叶似紫顶龙芽，微有白毛，七月开小黄花，结实似筅帚形，能刺人手，故又名千条针。附方云：石打穿草，按月取草头一个，如三月三个，四月四个，以月分为多寡之数。捣汁同人乳、羊乳和匀，服神效。膈症，出蒋云山传方，又蒋仪《药镜拾遗》云：噎膈翻胃，从来医者病者咸以为不治之症。余得此剂，十投九效，乃作歌以志之。歌曰：谁人识得石打穿，绿深纹，锯齿边。阔不盈寸长更倍，圆茎枝抱起相连。秋发黄花细瓣五，结实扁小针刺攒。宿根生本二尺许，子发春苗随弟肩。大叶中间夹小叶，层层对比相新鲜。味苦辛平入肠肺，穿肠穿胃能攻坚。采掇茎叶捣汁用，蔗浆白酒使佐全。噎膈饮之痰立化，津液平复功最先。世眼愚蒙知者少，岐黄不识名浪传。丹砂勾漏葛仙事，余爱养生着数言。按赵氏所参量说观之，石筅帚之绿茎而方，与此道人所说方梗绿叶相似。但道人所指不言开何色花，亦不言茎有紫线纹。而赵氏所引但言方茎而不言有凹，与状似益母，其是一是二，难以悬拟。然此间的有此等治膈之草，则确无可疑，存之以俟识者。

　　臌、膈同为极大之病，然臌可治而膈不可治。盖臌者有物积中，其症属实；膈者不能纳物，其症属虚。实者可治，虚者不可治，此其常也。臌为病，因肠胃衰弱，不能运化，或痰或血，或气或食，凝结于中，以致臌亨胀满。治之当先下其积聚，然后补养其中气，则肠胃渐能克化矣。《内经》有鸡矢醴方，即治法也。后世治臌之方，亦多见效。惟脏气已绝，臂细脐凸，手心及背平满，青筋绕腹，种种齐见，齐见则不治。若膈症乃肝火犯胃，木来侮土，谓之贼邪，胃脘枯槁，不复用事。惟留一线细窍，又为痰涎瘀血闭塞，饮食不能下达。即勉强纳食，仍复吐出。盖人生在饮食，经云：谷入于胃，以传于肺，五脏六腑，皆以受气。今食既不入，则五脏六腑皆竭矣。所以得此症者，能少纳谷，则不出一年而死。全不纳谷，则不出半年而死。凡春得病者死于秋，秋得病者死于春，盖金木相克之时也。又有卒然呕吐，或呕吐而时止时发，又或年当少壮，是名反胃，非膈也，此亦可治。至于类臌之症，如浮肿水肿之类，或宜针灸，或宜泄泻，病象各殊，治亦万变。医者亦宜广求诸法，而随意施用也。

　　卷十四

　　诸气

　　邓安人年五十，忽然气痛，投神保丸，愈不一二日再痛，再服神保丸六七十粒，大便不通，其痰转甚。亦有要用沉香、木香、姜、桂等药而未敢投。痛甚则筑心筑背筑走两胁，似有两柴十字插定心胁，叫声彻天。召良甫诊之，六脉沉伏，乍来乍去。众问诊脉吉凶何如。答曰：凡九痛之脉，不可准也。但以症辨同药，观其人质肥伟，问其便数日不通，曰：实痛也。其腹必胀，但以人按之痛甚，手不可近，此大实也。经曰，大满大实者，可下之。用替针丸五六百粒，是夜即愈。（《医说续编》。）

　　罗谦甫治赵运使夫人，年五十八岁，于至元甲戌三月中，病脐腹冷疼，相引胁下痛不可忍，反复闷乱，不得安卧，以当归四逆汤主之，灸中庭穴。（同上。）

　　朱丹溪治一妇，气自小腹丹田冲上，遂吐清水，火气上逆，由丹田虚寒故也。用白术二两，白豆蔻五钱为末，早饭后以白汤送下。白术补脾，豆蔻温肺，此药服之则金水相生，其病自愈。若在男子纯阴无阳，则为不治之症矣。（按：既是丹田虚寒，何以纯用脾药？所云金水相生之义亦未的，二药不过补脾扶气而已。）

　　陈三农治一人怒气感寒，小腹有块，气逆上行，喘息不安。众用散气降气药益甚。曰：此因汗下过多，伤其胃气，胃气虚为冲脉所逆，并胁下少阳脉二道而反行，病多厥逆。以调中益气汤加炒黄柏、炒青皮，一剂而愈。

　　一老人大怒，气自脐下上攻，两胁作痛，喘息不卧，此动少阳之火也。两胁肝胆部分，怒气伤肝，而动龙雷之火，故逆上作痛耳。用伏龙肝煎汤下左金丸愈。（按：补脾泻肝兼寓降逆，制方何其简妙。）

　　一贵人患气从小腹上攻，胸胁头项遍身急胀而痛，诸治罔效。曰：此督脉为病也。经曰：督脉为病，令人逆气而里急。以四物加炒黑黄柏、醋炒青皮，一剂而愈。

　　朱丹溪治郑仲游，年二十三，膈有一点相引痛，吸气皮觉急。滑石、枳壳炒各一两，桃仁、黄连炒各半两，炙甘草二钱，为末。每服一钱半，以萝卜自然汁研，煎熟饮之，一日三五次。（作污血治。）

　　郑仲本，年二十七，因吃热补药，又妄自学吐纳，以致气乱血热，嗽血消瘦，遂与行倒仓法。今嗽血消瘦已除，因吃炒豆米，膈间有一点气梗痛，似有一条丝垂映在腰，小腹亦痛，大率偏在左边，此肝部有恶血行未尽也。滑石，枳壳一两，柴胡，黄连五分，桃仁二两，黄丹三钱，生甘草二钱，红花一钱，服法同前。

　　缪仲淳治高存之婿浦生，气上逆，每饭下一二口辄嗳气数十口，再饭再嗳，食顷三四作。曰：此气不归元，中焦不运也，每剂须人参二钱。不信，服快气药愈甚。逾二三月，曰：今须参四钱矣。不信。又逾二三月，曰：今须六钱矣。不信，又逾月饮食不下，每呕冷气如团而出，上下气不属。分必死，存之坐其家，迫令服缪药。

　　首服不动，再煎不动，然亦不如他汤药辄呕也。服三剂，忽心口下如爆一声，上则嗳气，下则小遗无 ，上下洞然，即索粥顿食三四碗，不上逆矣。服五六剂减参二钱，嗳逆复作，仍用六钱而安。一月后方减参二钱，服半年全愈。人参六钱，麦冬三钱，五味二钱，橘红一钱，砂仁一钱，白芍二钱，沉香五分，益智仁一钱五分，山萸肉三钱，苏子二钱，枇杷叶三大片，水煎，临服加沉香汁十五匙，逆水芦根汁一大盏。又十倍为末，山药糊为丸，空心白汤吞。（《广笔记》。）

　　梁溪一妇人，喉间如一物，上下作梗，前后板痛，服仲淳方二十剂愈。降香、通草、苏子、橘红、枇杷叶、人参、炙草、石菖蒲、麦冬、甘菊、白芍、远志、白豆仁、木瓜、石斛，加芦根汁一钟同煎八分，入姜汁二匙。（同上。）

　　卷十四

　　哮

　　丹溪治一人哮，十日一发。此病在上焦，不得汗泄，正当十月，遂以麻黄、黄芩各二钱，入姜汁煎服，临卧进小胃丹三十粒而安。丹溪小胃丹：芫花醋炒、甘遂、大黄、大戟、黄柏，内为末，白术膏丸。

　　圣济治一人，饮醋呛喉，喘哮不止，用粉甘草二两去皮，破开以猪胆六七枚取汁，浸三日，炙干为末蜜丸，清茶下三四十丸渐愈。

　　王宇泰治一人盐哮，用白面二钱，沙糖搜和，以糖饼灰汁捏作饼子，放在炉内 干，铲出切作四块，以轻粉四钱另炒，糁在饼内食之，吐痰而愈。（以上俱《大还》。）

　　龚子材治一人，哮喘十数年，发则上气喘促，咳嗽吐痰，自汗，四肢厥冷，六脉沉细。此气虚脾弱，与六君子加黄 、五味、二冬、杏仁、姜、枣，煎服而愈。

　　一人自幼患哮喘之症，每遇寒即发，发则喘急咳嗽，痰涎上涌，久不瘥，已成痼疾。与甘、桔、芩、连、栝蒌、贝母、二冬清肺，合六味补肾为方，名清上补下丸，服一料全愈。

　　孙文垣治查少川，夙有哮喘疾，每发则遍身如燎，上气短促，喉中痰声响若汤沸，每经七昼夜，汗出渐愈。

　　（七日来复之义。）居恒嗜饮纵欲，不避风寒，有教以石膏、麻黄、杏仁、枳壳、细茶各一两，作大剂饮之，名曰五虎汤。喘至即以此御之，随饮而止，屡发屡进，应若桴鼓。凡三年饮五虎无算，因而腹大如覆箕，两腿光肿如柱，内外 疮，清水不竭，腥气逼人，不能伏枕者五阅月。诊时长至后一日也，气高而喘，身热而烦，覆以棉被，足纳火箱，环列火盆，绒帽貂套，束之以帕，鼻亦绒套笼之，坐重幔中，犹凛凛畏寒，今已十日。其脉浮大无力，其色白中隐青。旧病由于气虚中满，新病由于寒邪在表而然，令先散之，以紫苏、马蹄、细辛、甘草、防风、白蔻仁、苍术、陈皮、人参、羌活、生姜，一帖得微汗，畏寒之状已去。独鼻尚寒，用防风、黄 二两，煎汤令熏其鼻，饭顷而止，日凡三熏，次日亦愈。呕恶不止，用人参温脾汤加丁香进之，一帖旋已。因欲利水，自食鲤鱼数斤，夜胀极，以平胃散入橄榄肉一两，（能解鱼毒）两剂而定。独腹胀小水不利，不能伏枕为苦，以附子理中汤加砂仁、补骨脂、赤小豆、桂心，连进四帖，小水略长。继以尊重丸，日三服之，每服五丸，五日后小水通利，可以卧矣。守此调理，胀消而平。

　　李士材治顾文学，十年哮喘，百药无功。诊其两寸数而涩，曰：涩者痰火风寒，久久盘踞根深蒂固矣。须补养月余，行吐下之法。半年之间，凡吐下十次，服补剂百余遂愈。更以补中益气为丸，加鸡子、秋石，服年许永不再发。（补中益气与此病不相登对，其愈者攻补兼施之力也。王说是也，盖虚家非补未易用攻。）

　　施沛然治阮二华室，患哮喘过用凉剂，痰上壅，面目浮黄而肿，每昏晕则形静若死，苏则 之声，闻于外庭，医者望而却走。诊其六脉沉滑而弱兼紧，病得之冬伤于寒。经云：形寒饮冷则伤肺。古人治此病，必用麻黄轻清辛散之剂。若投以寒凉，则邪气闭痼而不得泄，痰日胶结，上焦之气壅而不宣。乃用通关散涌其痰涎，凡三涌而痰气始清，喘息始定。后以三拗汤兼导痰汤出入调理，月余而安。《局方》三拗汤：麻黄不去节、杏仁、甘草各等分，生姜五片同煎。《局方》通关散：川芎一两，细辛五钱，甘草、川乌、白芷、抚芎各二两，龙脑、薄荷叶两半。上为细末，每服一钱，葱白、茶清调下，薄荷汤亦得。

　　钱国宾治金陵青衿赵艳 母，年六旬，得痰症，昼夜吼锯，呕痰数碗，初尚能行，后渐不起，幸胃不病，饮食如常，多医罔效。脉之六部浮滑，右寸关更甚。浮主肺气虚弱，滑主脾经积痰，乃痰吼症也。用导痰加杏仁、麻黄，二十剂，病势不减，辞去。又更二医，反重，复求治。曰：吾技尽矣，容思之。忽悟吼痰属太阴肺经之病症，肺乃清虚之脏，六叶两耳，四垂如盖。今胶痰固于肺缝中，呼吸而作吼锯之声。且胃主纳受，脾主运化，今胃纳而脾不运，停饮作痰，此症非劫剂不可也。以三白丸方示彼，用白砒三分 黄，贝母、桔梗各三分，捣饭为丸，黍米大，以冷茶临睡下七丸，七服痰止吼定。服理脾清肺药痊。大抵病危至此，不用客劫之味弗愈也，此神明于七方十剂之意者也。古人学力深，今人学力浅，再思能用野狼虎劫夺之剂，学力方到。若迎夺劫伏神兵，奇正当并用也。奚王道可以尽岐黄之技哉？如果见真，劫剂亦不妨暂用也。淡豆豉一两，白砒一钱为末，用饭三钱研烂，入末为丸如莱菔子大，每服七粒，白汤下，治冷哮极效。（文田按：王氏所附方，可以治根深蒂固痰涎壅滞之症，曾见其效比比然。非万不得已不必用此。脏腑缘此致伤，他日亦终吐血，不可不慎也。）

　　卷十四

　　喘

　　金陵一铺治哮喘，名白果定喘汤，服之无不效者。其人以此起家，方用白果二十一个炒黄，麻黄三钱，苏子二钱，款冬花、法制半夏、桑白皮蜜炙各二钱，杏仁去皮尖、黄芩微炒各一钱半，甘草一钱，水三钟，煎二钟，随时分作二服，不用姜。（《摄生方》、《本草纲目》。文田按：风寒则白果、桑皮为大禁，南省伤寒证少，风热什杂之气多耳。）

　　按：此方惟风寒外感者宜用。若上盛下虚，气不归元者，服之立毙。如不问虚实，概行与之，虽起家而杀人多矣。然今之时师执方治病，谬为知服，其人亦未必不起家，而其罪则加等矣。

　　泸东治一人，九月间病发热恶寒喘急，脉洪大而似实，众作伤寒治不效。此虚甚之脉，非真实也。止视其短气不足以息，即当作虚治，以补中益气汤加麦冬、五味子、熟附子三分，六剂愈。症亦有痰食阻滞而声微喘促者，与虚症相似，不可不审也。

</div>
    <div class="pagination">
<a href="续名医类案_page47.html">上一页</a><span>...</span><a href="续名医类案_page43.html">43</a><a href="续名医类案_page44.html">44</a><a href="续名医类案_page45.html">45</a><a href="续名医类案_page46.html">46</a><a href="续名医类案_page47.html">47</a><span class="current-page">48</span><a href="续名医类案_page49.html">49</a><a href="续名医类案_page50.html">50</a><a href="续名医类案_page51.html">51</a><a href="续名医类案_page52.html">52</a><a href="续名医类案_page53.html">53</a><span>...</span><a href="续名医类案_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
