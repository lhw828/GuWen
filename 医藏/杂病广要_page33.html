<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 33 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 33 页/共 33 页
  </h1>
  <div class="content">
   治法，以疏风杀虫逐恶血辈，为之宣通，谨勿用补。（《直指》）如以药治之，当破血去热，升阳去痒，泻荣□□，辛温散之，甘温升之，行阳明经，泻心火，补肺气，乃治之正也。（《试效》）无方不可以治病，而狃于成方，亦不足以奏其神功。用药固期于对症，而对症之药，经年累月，守之不变，亦非尽善尽美之道也。风淫末疾，前贤论之颇详。然于此症，终无姑息之见，而毅然峻夺于前，使病根失去，然后补养于后，以收全功，非与中和王道之旨有背也。良以病有标本，症有轻重，药有奇正，功有缓急。贵乎医者之审量揣摹，出其手眼，划然不移，乃为正传。如轻症而风药过多，则反能变重。重病而补益太早，则病根终锢而不除。表症而攻里太急，则脏腑必有枯槁之虞。里症而服药浅，外敷药多，则枝蔓终无收了之局。此又非特枫肉能令目盲，苦参能致头眩，参、养患于日久，地黄泥滞于胸脘，种种南辕而北辙也。了然于此，然后百无一失。（《疠疡全书》）盖除疠之药，服之近而少，疠必不除。服之久且多，疠虽除，药之贻害更大。惟易老祛风丸、东坡四神丹（用羌活、玄参、当归、生地黄），可以久服取效，取为法焉。（《法律》）要知脉风成则为疠，然人之荣血，正行于十二经脉之中者也。用平善之药，生血清热为主，驱风杀虫为辅，更行汗之刺之之法，无不愈者。（同上）治当辨本症兼症、变症类症、阴阳虚实而治焉。若妄投燥热之类，脓水淋漓，则肝血愈燥，风热愈炽，肾水愈伤，相火愈旺，反致败症矣。（《疠疡机要》）疠疡服轻粉之剂，若腹痛去后，兼有脓秽之物，不可用药止之。若口舌肿痛，秽水时流，作渴发热喜冷，此为上焦热毒，宜用泻黄散。若寒热往来，宜用小柴胡汤加知母。若口齿缝出血，发热而大便秘结，此为热毒内淫，宜用黄连解毒散。若大便调和，用《济生》犀角地黄汤。若秽水虽尽，口舌不愈，或发热作渴而不饮冷，此为虚热也，宜用七味白术散。（同上）初起麻木不仁，肌肉未死者，宜万灵丹（系荆、防、蝎、乌等大方），洗浴发汗，以散凝滞之风。后服神应养真丹（系四物汤加天麻、羌活、木瓜、菟丝子、蜜丸），加白花蛇等分，久服自愈。年久肌破肉死者，先用必胜散疏通脏腑。次服万应丹，每日酒化一丸，通活血脉。服至一月，换服苦参丸（系苦参、大风子等大方）。轻者半年，重者一载渐愈。或兼服酒药。（《外科正宗》）其脉初起则洪大而数，数而有力。此时气血未衰，用汗吐下三法，先攻逐郁蒸之疠气，不使虫蚀，继服凉血补血清热之剂。禁忌疏风发散、辛热劫燥之药，反耗津液，以助烈焰之势。（《证治百问》）治疠风五法：一、出汗，用麻黄、荆、防、羌、独、皂角、苦参、全蝎之类，热服覆汗。二、熏浴，先用黄柏、黄连、薄荷为末，水调涂眼四围。次用荆芥、苦参、风藤、枳壳、苍耳、羌活、桑槐桃柳枝、连根葱，煎汤熏浴。浴起用木通、石菖蒲、大黄为末，加麝少许，擦患上。三。敷擦，用白矾、川槿皮、五倍子、全蝎为末，加蝥少许，香油调敷，野狼油尤妙。燥痒用大枫肉、番木鳖、乌仁、黑芝麻、黑豆、杏仁、木棉子，共捣一处，入炀成内，以铁盏盖上，铁线扎定，铁钉旋紧，糠火中煨一夜，取其药油调后药。预用胡椒、川椒各二两，枯矾、轻粉各六钱，为细末，入前药油调匀，擦患处，数日如蛇蜕脱下，再擦二次效。肥人用川乌、草乌、细辛、杏仁、白附子、雄黄、白芥子为末，加麝少许，生姜蘸擦。顽浓者，加斑蝥、白砒，不时擦之。擦时须觅空房，用纸糊好，勿见风。七日后，又换别静房居之，以前房便溺臭秽不堪也。七日后，日擦一次，至病痊为度。如有一处不知痛痒，即是病根，如前但擦其处，日三、五次。四、汤液，用凉膈、双解、消风散之类。五、丸散，用九龙丸、漆黄丸、希丸、白花蛇丸、鹅翎散、蜈蚣散选用（按：六方俱系于驱风之剂，今不取）。疠风诸药不效，《千金》婆万病丸，极有神验。（《医通》）
　　治须推其所因
　　凡治大风，须推其所因。凡因风寒湿热，劳逸饮食，与夫传染，不可混滥，散寒湿、风湿，清热，调和气血，颖然不同。若例以泻风药治之，则失其机要矣。昔有一僧得病，状如白癞，卒不成疮，但每旦起，白皮一升许，如蛇蜕。医者谓多啖炙爆所致，与局方解毒雄黄丸，三四服而愈，岂非得因治之邪。（《三因》）（按：解毒雄黄丸，用雄黄、郁金、巴豆，方出《咽喉》中。）
　　治宜责血分
　　（说见针法中。）
　　治当知变证类证
　　疠疡当知有变有类之不同，而治法有汗有下有砭刺攻补之不一。盖兼症当审轻重，变症当察先后，类证当详真伪，而汗下砭刺攻补之法，又当审其人之虚实，究其病之源委，而施治之。（《疠疡机要》）
　　治须分上下
　　人得之者，须分在上在下。夫在上者，以醉仙散，取臭涎恶血于齿缝中出。在下者，以通天再造散，取恶物陈虫于谷道中出。所出虽有上下道路之殊，然皆不外乎阳明一经，治此病者，须知此意。看其疙瘩与疮，若上先见者，上体多者，在上也。若下先见者，下体多者，在下也。上下同得者，在上复在下也。阳明经，胃与大肠也，无物不受。此风之入人也，气受之则在上多，血受之则在下多。气血俱受者甚重，自非医者神手，病者铁心，罕有免此。夫或从上，或从下，以渐而来者，皆是可治之病。（《丹溪》）
　　外内不得分治
　　盖其风毒之伤，与夫内毒所致，人皆安得而知之。及其病证显露，方始归咎于此。其于外受之风，内积之毒，岂可得而分治之也。故《内经》刺肌肉，刺骨髓，以泄荣卫之怫热。《灵枢》以锐针刺肿上，按出恶气恶血。子和用汗吐下出血之法，河间用疏风泄热之剂，俱不分病之所因，随其病之所在以调之也。（《微义》）（按：子和治验，括出于下，以备参考。）阳复张主簿，病癞十余年，眉须皆落，皮肤皴涩如树皮。戴人断之曰：是有汗者可治之，当大发汗，其汗出当臭，其涎当腥。乃置燠室中，遍塞风隙，以三圣散吐之（方用防风、瓜蒂、藜芦）。汗出周身，如卧水中，其汗果粘臭不可闻，痰皆腥如鱼涎，两足心微有汗。次以舟车丸、浚川散，大下五、七行，如此数次乃瘳。（《十形三疗》）
　　发表拔毒方法
　　病家百邪，非汗不彻。疯疾肌肤麻木，递生疙瘩，汗孔多闭，邪益无从而出。邪气久留血络，血热筋枯，肉顽骨坏，由汗之不早故也。虽经年累月，犹当取汗，汗亦非一次而止。肌肤之顽痹不仁者，得汗后自然渐渐和活，痛痒减退，肌肉软润，饮食增多，有验无误。人疑体虚，恐汗益虚，殆其不然。（《疠疡全书》）浮萍散，治诸风疥癣及癞（原无方名，今从《丹溪心法》录）。浮萍（一两）荆芥川芎甘草麻黄（以上各半两）或加当归、芍药。上为粗末，每服一两，水一碗，入葱白根，同煎至一半，无时服，汗出为度。（《神效名方》）治风，眉毛脱落，肌肤拆裂，用防风通圣散，加苦参、天麻、蝉壳，早晚各一服，至百帖必愈，忌房室、盐酱、荤腥、生冷、油腻。（《卫生易简》）《疠疡机要》治风热炽盛，大便秘结，发热烦躁，表里俱实者，于原方加白蒺藜、白芷、鼠粘子。《疡科选粹》加减通圣散，大泻恶毒秽积，于原方去白术，加皂角刺、枳壳、柴胡、黄连、黄柏、羌活、生地黄、熟地黄。九味羌活汤，治一切外因疮毒。羌活防风苍术（各一钱五分）川芎白芷生地黄黄芩甘草（各一钱）细辛（五分）上水煎服。（《疠疡机要》）（按：此本张洁古方。）清胃散，治热毒在表，以此发散之。升麻白芷防风白芍药干葛甘草当归川芎羌活麻黄紫浮萍木贼草上各等分，每服五、七钱，水煎。（同上）透经解挛汤，治风热，筋挛骨痛。穿山甲（三钱炮）荆芥红花苏木羌活当归防风蝉蜕（去土）天麻甘草（各七分）白芷（一钱）连翘川芎（各五分）上水酒各半煎服。（同上）范汪疗在身白屑虚搔之，或呼作白癞方。苦参（五斤）露蜂房（五两炙）皮（一只炙锉之）曲（三斤）上四味切，以水三斗五升合药渍四宿，去滓，炊米二斗，酿如常法。酒熟，食后饮三、五合，渐增之，以知为度。（《外台》）仙传搜风酒（至八月后方可煮，近寒酒不坏也），真白蕲蛇一条（有野狼牙佛指甲方胜文者是头，近颈去三寸，尾去四寸，好腊酒浸一宿，去骨取净肉焙干。如无白花蛇，以二乌蛇代之亦可），净蝉蜕（去头足，水洗去土）三两，川当归（去芦头）三两，大川芎（去芦）三两，生地黄（去节）三两，白苦参（去芦）三两，白蒺藜（研去刺净炒）六两，土胡麻（水洗去土净炒）六两，何首乌（去芦）二两，软防风（去芦）三两，荆芥穗（去梗）三两，牛蒡子（炒）三两，净连翘（去蒂研碎）二两五钱，川羌活（去芦）二两五钱，粉甘草（去皮节炒）一两，蔓荆子（去衣）三两。上根据法精制，将蕲蛇肉和匀，分作三袋。取好头生酒二十一壶，净埕装盛。药悬埕下，纸□封口嘴，入重汤锅内，如常法煮极熟取起，随以湿泥封口嘴，置阴静处窨三、五日，取出药渣再煎，头生好酒十二壶如前法煮。每日早、中、晚，听饮三、五杯，只以果子咽嗄，勿与肉食混用，饮酒过以听肉食。（《明辨类函》）（按：《类函》曰：癞风最为恶疾，汪副护得仙方以授予云云。凡三首，此其一也。）治白癞，语声嘶嗄，目视不明，四肢痹，关节热痛，身体瘾胗，鼻生息肉，白花蛇散方。白花蛇（酒浸去皮骨炙二两）天麻槐子（炒）羌活（去芦头）防风（去叉）晚蚕沙（微炒）蔓荆实白藓皮威灵仙（去土）枳壳（去穣麸炒各一两）甘草（炙锉半两）上一十一味，捣罗为散，每服一钱匕，温酒调下，不计时候。（《圣济》）桦皮散，治肺脏风毒，遍身疮疥，及瘾疹搔之成疮。荆芥穗杏仁（去皮尖，用水一碗，于银铫子内熬，候减水一半已来，急取出，放令干，各二两。）甘草（炙半两）枳壳（去穣，用炭火烧存性，取出，于湿纸上令冷。）桦皮（烧灰秤各四两）上件药除杏仁外，余药并捣罗为末，即将杏仁别研令极细，次用诸药末旋旋入研令匀，每服二钱，食后调下温酒服，日进三服。疮疥甚者，每日频服。（《和剂》）（按：此方，《保命集》以来，用为治疠之套剂。）换肌散，治大风，毒瓦斯蕴积，攻冲疡溃。胡麻子蔓荆子枸杞子牛蒡子（四味各半两并炒熟）防风（去芦头）苦参白蒺藜栝蒌根（四味各半两并生用）轻粉（四钱匕别研）上件为细末和匀，每服二钱，用淡茶清调下，煎甘草贯众汤漱口，日三服，不拘时候。（《杨氏》）《宝鉴》名醉仙散，每服一钱，茶清一盏调下，空心日午临卧各一服。服后五、七日，先于牙缝内出臭黄涎，浑身痛疼。次后便利脓血，病根乃去。丹溪与《宝鉴》同，更曰：证候重而急者，须先以再造散下之。候补益得还，复与此药吃。须断盐酱醋、诸般肉腥、椒料水果、煨烧炙爆及茄子等物，只宜淡粥、煮熟时菜，并乌梢、菜花蛇肉，用淡酒煮熟食之。又曰：服此药，若有伤齿，则以黄连末揩之，或先固济，以解银粉之毒。《万应方》治疠风等疮方，于本方去牛蒡子、栝蒌根、轻粉，加细辛、大风子、当归、威灵仙、天花粉，用老米饭为丸，如梧子大，日三服，每四十丸酒下，四十九日有效。（《明辨类函》更去枸杞子、细辛、威灵仙、天花粉，加荆芥穗，名遇仙胡麻丸。）五九散，治癞。地龙（去土）蝉壳白僵蚕凌霄全蝎（以上各等九个）上同为末，只作一服，热酒调下，浴室中汗出粘臭气为效。（《神效名方》）表汗灵丹，治初起诸疯，眼红鼻赤，内热及乳发阳毒等症。川当归（酒洗切片焙）麻黄（去节研碎焙）番木鳖（水浸去毛。黑枣肉包，烟尽力度，连枣研，入余药各先秤三钱三分。）上研匀，每服六分，热酒调下，被覆取汗，三日服一次，三服止。（《疠疡全书》）利疯丹，番木鳖一味，刀刮去皮毛，入麻油内，煎至焦黄色为度，取出为末，大疯发表用之，每服一分，卧时白汤下，须择无风处出汗，一月方可起身。（《医学要则》）大麻疯（盛天眷）。活癞虾蟆一个，用盐泥捣熟做一匣，入虾蟆于内，炭火烧熟存性，去泥，将虾蟆研为细末，每服三钱，热酒调服发汗，得汗即止后服。（《疡医大全》）东华玉髓。枫肉（四两）乳香没药血竭（各二两）麝香（六分）牛黄（二钱五分）阿魏（一钱）琥珀真珠（各三钱）雄黄（五钱）片脑（三钱）地龙（七钱）上各为末，用枫油入药搅匀，每服一钱，酒下。如便闭，加芒消为末，隔汤煮。内热者，柿饼汤下。内寒者，花椒汤下。虚怯者，人参汤下。若瘫烂败脱者，非服此药不能愈。（《医学要则》）治恶疾方。炼松脂，投冷水中二十遍，蜜丸，服二两，饥便服之，日三。鼻柱断离者，二百日服之瘥。断盐及杂食房室。（《千金》）（按：《本草》白字曰：松脂，味苦温，主疽、恶疮、头疡、白秃、疥瘙、风气。是知其为拔毒之品。陶隐居曰：有阴干捣为屑丸服者，人患恶病，服此无不瘥。此真人所本。）治大风疾神效方。水银（二两）硫黄（一两细研）松脂（炼成者二两末）上件药同入铫子内，火上结为砂子，以大乌鸦不损者一只，以湿纸裹七重，又以泥裹作球，候干，大火锻令通赤，候冷取出研，入砂子及松脂末，都研令细，炼蜜和丸，如梧桐子大，每服空心以温酒下五丸，晚食前再服。（《圣惠》）换肌丸，治诸癞、大风疾。苦参（三两）大风油（一两）上将苦参为细末，入大风油及少酒，糊为丸，如梧桐子大，每服五十丸，不拘时候，用温酒送下。仍将苦参煎汤，带热洗之为佳。（《济生续方》）（按：《丹溪纂要》曰：近见粗工用药，佐以大风子油，不知此药性热，有燥痰之功而伤血，至有病将愈而先失明者。此说难信。）单治麻风癞疾，建德路徐大夫、赣州廉同知服效。皂角针（三两）水银（一两）上二味，一处烧炼存性，细末，胶糊丸，如桐子大，每服二丸，用大风油一钱重，茶清食前送下，一日进三服。忌盐酱诸般肉食，且吃白粥。（《经验秘方》）愈风丹，治癞疾大有神效。皂荚（一斤，不蛀者，去皮弦，锉作四指许，无灰酒浸一宿，漉山，用新汲水一碗，揉作浓汁，滤去滓，以银石砂器，慢火熬成膏子。）苦参（四两为细末）土蝮蛇（一条，又名摘口倒，又名种金头，又名地匾，南人俗呼曰饭锹头，头尾全用，阴干为细末。）上同前药，以皂角膏子丸，如桐子，每服七、八十丸，空心，用通圣散一两煎如常法，送药，日进二服。服三日后入浴，出大汗一遍。重者不过服三次。如病小者，用乌梢蛇或白花蛇各一条亦得。如病患脏腑软，通圣散内去大黄、芒消。忌房室中、湿面、猪肉、一切动风之物。《本草》云：蝮蛇肉酿酒，疗癞病。诸、心腹下痛、结气可服。如无此疾，切不可乱服。（《居家必要》）（据《医方类聚》引录。）一粒金丹。麝香（二分五厘）乳香没药当归（各七分五厘）地龙（二分五厘）白胶香（三两五钱）番鳖（五钱）草乌（炒）五灵芝（各二两）京墨（二两五钱）阿胶紫萍（各二两五钱）上药十二味，俱为末，用麻黄二两煎汁，煮大米饭为丸，龙眼大，朱砂为衣，酒下。如有黑汗从脚底心出，则为验。（《医学要则》）《千金方》治大风癞疾，毫毛脱尽，或甚至目烂鼻崩，手足拳挛，指节开裂，形容恶变。用干漆为末一两，和活蟹二两，同捣成膏。皂角刺四两，胡麻子去壳六两，俱炒燥为末。总和匀，红曲打糊为丸，如黍米大，每服三钱，白汤侵晨送下。（《汇言》）雄漆丸，真漆（一两）、蟹黄（五钱）拌匀晒之，渐去面上活水净，加水飞明雄黄五钱，牙皂末五钱，不可见日，每服三分，酒下。（《医学要则》）
　　滋血兼拔毒诸方
　　凉血当归饮，治血热疠风。当归（一钱半）川芎生地黄芍药黄芩黄连犀角（镑或磨水临服入）牡丹皮防风荆芥（各一钱）甘草（七分）水二钟，煎八分，食远服。（《统旨》）治麻风。四物汤加羌活、防风、陈皮、甘草。（《丹溪》）当归饮，治血热，瘾疹痒痛，或脓水淋漓，发热等症。当归白芍药川芎生地黄防风白蒺藜荆芥（各一钱五分）黄（炒）甘草何首乌（各一钱）上水煎。（《疠疡机要》）（此方本出《济生》）治大风癞恶疮，何首乌散方。何首乌（一斤，入白米泔浸一七日，夏月逐日换水，用竹刀子刮令碎，九蒸九曝。）胡麻（四两九蒸九曝）上件药捣，细罗为散，每服食前，用温酒调下二钱，荆芥薄荷汤、茶调下亦得。（《圣惠》）《汇言》引陈上池经验方，于本方加蕲蛇。治癞方。苦胡麻（半升别捣）天麻（二两）乳香（三分）上荆芥腊茶下三钱，忌盐、酒、房事、动风物一百二十日，服半月后，两腰眼灸十四壮。此丞相长安公家方，已手医人无数。又尝与方扬州天长东氏卖，此药遂着于淮南。若头面四体风疮肿痒多汁者，只六、七服即瘥，予亲试之。（《苏沈》）（按：此本《圣惠》治大风疾肌肉欲坏乳香散，今去牛黄、麝香、雄黄。）易老祛风丸，治疥癞。黄枳壳防风芍药甘草生地黄熟地地骨皮构杞子上九味，木臼杵为细末，炼蜜丸梧子大，空心白汤下五十丸。（《元戎》）又御方祛风丸，于本方去黄。黄精丸。苍耳叶紫背浮萍大力子（各等分）乌蛇肉（中半酒浸去皮骨）黄精（倍前三味，生捣汁，和四味研细焙干。）上为末，神曲糊丸，如梧子大，每服五、七十丸，温酒下。一方，加炒柏、生地、甘草节。（《丹溪》）又方，于本方去黄精，用豆淋酒炒，等分为末，每服一、二钱，豆淋酒调下。又治麻风脉大而虚者，于本方加苦参、酒蒸柏。如无蛇，以乌鲤鱼亦可，糊丸服之。
　　泻毒杀虫方法
　　患在脏腑，当从下法。人非饮食不生，一日不再食则饥。而风湿之邪，与夫诸虫化生，日因饮食缠锢，何从而去，风湿不去，则蒸蒸发热，肌体紫黑。虫不去，则啮蚀肠胃，消烁精血。人身同于蠹木朽屋，其何以堪。故必用重堕杀虫之药，令从大便而去。去后渐渐调养，使胃气充畅，精血增长，如宋之再荣，宫室重整，斯得之矣。（《疠疡全书》）一女子病疠风。翁诊其脉曰：脉来急而去迟，上虚而下实，盖得之醉酒接内而风毒乘之。今虽发秃眉坠，然鼻根幸未陷，肌肉幸未死。遂以防风通圣散而益以下药，下瘀血数升，及虫秽青黑物，并进蕲蛇、长松汤等汤丸，复佐以雄黄、枫油作膏摩之，逾月瘥。（《沧州翁传》）治乌癞，皮丸方。皮（一枚炙黄焦）魁哈（一枚）蚺蛇头（一枚涂酥微黄）虻虫（三枚炒微黄）蛴螬（三枚炒微黄）鲮鲤甲（三片炙黄）葛上亭长（三枚炒微黄）斑猫（三枚糯米拌炒令米黄）蜈蚣（一枚半炙微黄去足）附子（二枚炮裂去皮脐）蜘蛛（三枚微炙）水蛭（三枚炒微黄）巴豆（十五枚去皮心研纸裹压去油）雷丸（十五枚）水银（半两以少枣瓤研令星尽）川大黄（半两锉碎微炒）朱砂（半两细研）桂心（半两）射罔（半两）黄连（半两去须）石膏（一两细研水飞过）川芒消（一两）龙骨（半两）川椒（半两去目及闭口者微炒出汗）甘遂（一分与胡麻同炒胡麻熟为度）白矾灰（一分）滑石（一分）上件药捣罗为末，入研了药令匀，炼蜜和丸，如小豆大，每服以温水下一丸，空心临卧各一服。未觉，每服加一丸。如小便茎中痛，即有虫下，皆已死也。细观形状，痛多即减至一丸，痛少即却加至二丸，以瘥为度。（《圣惠》）又治白癞鲮鲤甲丸，于本方去皮、蚺蛇头、葛上亭长、朱砂、甘遂，加蝮蛇、硝石。《圣济》治白癞，蛇头丸，于本方去蚺蛇头，加蝮蛇头、硝石。（按，此方繁重不易用，姑录以存其理已。）换骨丹，治大麻风。九肋鳖甲（去裙）海蜈蚣（细锉各半两）上以盐泥固济，候干，火存二分性，为末。巴豆半两，去皮膜，顺手研。青州枣七个，去核。入巴豆膏在枣中，火烧令焦，存巴豆五分性。将枣、巴豆烂研如泥，入前二味末同研匀，以醋煮糊为丸，如绿豆大，每服七丸，虚者四、五丸，用温齑汁下。候利恶物如脓血、烂鱼肠，即住。即此三、两服未利，更加一、二丸。（《三因》）治大风癞病，千金散方。皂荚刺（烧灰）大黄（九蒸九曝干）上二味各为散，每用大黄末一钱匕，以水七分煎令沸，调皂荚刺灰二钱匕，食后临卧服，日三。鼻坏指落者亦治。（《圣济》）通天再造散，治大风恶疾。郁金（半两生）大黄（一两炮）白牵牛（六钱，半生半炒）皂角刺（一两炮经年黑大者）上为末，每服五钱，日未出，以无灰酒下，尽量为度，晚利黑头小虫。病稍轻者，止利如鱼肠臭秽物，忌毒半月，但食稠粥软饭，渐生眉毛，皮肤如常。甚者，不过三、两次，须将理，不可妄有劳动，及终身不得食牛马骡驴等肉，犯者死不救。（《三因》）直候无虫，则绝根矣，后用通圣散调理。可用三棱针刺委中出血。大忌房事，犯者必不救。（《丹溪》）治大风神效，追命散。川大黄（实者）皂角刺（各半斤）川郁金（五两）上三味为细末，每服三大钱，用真大枫油入无灰酒温，调药末临睡时服。脏腑转时，只就地上取下虫。如疾多年，其虫色黑；日近者，其虫色赤。隔三、两日再服，直候无虫，方是病瘥，即止其药，只服平常风药及诸补药，此药大有奇效。六十日内，用清斋，戒房色，歇却一切俗念，亦不可嗔怒。（《本事续》）《济急仙方》加朴消。皂棘汤，治大风。皂荚刺（烧半生半灰二钱）北大黄（一钱）轻粉（半钱）上末，酒调，空心服，取下恶物。服药数日，齿出毒血甚臭。（《直指》）（按：以上四方大同而小异，今并载之，以备择用。）秘传神效散，专治远年久日大风疮癞，鼻梁陷塌，眉毛脱落，遍身麻痒，三服见功。大黄（锦文者）槟榔白牵牛（各五分）粉草（三分）粉霜（□分）轻粉（三分用）上为细末和匀，用生姜四两取汁，白沙蜜一两，调药待晚卧服之。至三更后，遍身四肢如针刺，头目昏疼，牙缝俱痛，乃是药寻病之功也。或小便下如豆水，或大便下有青红黄白，此是病根也。一月可服三次，其病即渐全可，毛发渐生，肌肉如旧。牙缝去血，再服之。（《万应方》）《外科正宗》必胜散，于本方去粉草、轻粉（服法亦同）。齿缝有血，宜漱后药。贯众、黄连各三钱，水二钟，煎一半，入冰片少许，每日陆续漱之，其血自止。过药方。大黄薄荷栀子连翘芒硝甘草菊花黄芩（各一钱）水二钟，煎至一钟，空心服之，连煎三次服。（《万应方》）（按：此系凉膈散加菊花。）追风散，泻恶血。用大黄二两，蝉壳一两八钱，中用小者妙，白花蛇、皂角刺二两，共为末，每服五、六钱，入大风子不油一钱，朴硝少许，用老酒一碗调化送下，不可热服。夜粥不可食，待戌时，放前药一碗在桌上盆内，以糖煎或蜜煎少许放在盘中，不得令患者先见药。服药毕，用水漱口，以蜜过口。切不可睡去，令人伴坐。良久肚腹大疼，最妙泻四、五次，用薄粥补之。（《识病捷法》）初服发汗清散之剂，服后以煎汤洗浴，汗透为度。中服探吐清利胃腑痰液之剂（用防风、淡豆豉、陈皮、牛蒡子、桔梗、皂角刺），吐后用稀烂陈米粥早暮调之（节录）。末用下剂，荡涤大肠蕴积之毒。金银花（三钱）当归尾（二钱）枳实桃仁（各一钱五分）槟榔红花（各一钱）木通甘草（各五分）水煎十分，乘热泡酒浸大黄末五钱，以利为度。不畅，以陈皮汤催之。不止，以陈皮饮补之。（《疡医大全》引《活人录》）治大风恶疾，腹内生虫，皮肤疮肿，手足欲堕，黑虎丹方。（《圣惠》）（按：此于《骨蒸》黑虎丹去芦荟、狗粪、蛤蚧、乌驴蹄、乳香、猪胆，加杏仁、桃仁、人中白者。今不具录，宜参。）
　　外治诸方
　　（解敷贴药毒方附）治风身体如虫行方。盐一斗，水一石，煎减半，澄清，温洗浴三、四遍，并疗一切风。（《千金》）八叶汤，淋渫大风疮。桑叶荷叶地黄叶皂角叶叶苍耳叶菖蒲叶何首乌叶上等分晒干，烧存性为末，如洗面药，用洗身体手面。（《三因》）一法：用桃、柳、桑、槐、楮五般枝浓煎汤，大缸浸坐没颈一日，俟汤如油，安矣。《本草》治恶疾，遍身生疮，浓煎萍汤，浴浸半日大效，此神方也。（《丹溪纂要》）洗浴药：地骨皮、荆芥、苦参、细辛各二两，水煎汤，无风处熏洗，遍身出血为效。（《捷法》）疠风，《玉机》所具治法俱有可取，但药多峻厉，针损肌肉。旧传一法，掘地作坑，柴火烧红，去火，以水沃之。病者乘水温时，坐于其中，浸洗熏蒸，汗当大出。此可凉血解毒，内再服凉血解毒药，数数行之，病亦可愈。又法，用锻石、蓝靛两停煮水，浸洗如前，再服锻石酒，以除内毒可也。（《医学管见》）文仲疗白癞方。大蝮蛇一枚干者，并头尾全，勿令欠少，以酒渍之，大者一斗，小者五升，以糠火温令酒尽，稍稍取蛇一寸许，以腊月猪膏和敷疮上，忌小麦热面。《肘后》、《范汪》同。（《外台》）《圣惠》加斑猫（二七枚，与糯米同炒令黄），不用猪膏。面上如有紫未消者，用干斑猫末，以生油调成膏，敷患上。约半日许，胀起，以软帛子揩拭去药，以棘针挑破近下，令水出自干，即不得剥其疮皮。斑猫不得令入口眼。若面上有小尖子者，不用斑猫，却以熟艾入胆矾少许，纸杵作钗股大小艾炷灸之，每个灸一炷。如手脚上下有疮未瘥，煎甘草热汤淋洗。更以白药子三两，甘草一分，荆芥十穗，一处捣罗为末，干贴。如澡豆使之亦好。（《圣济》）治大风疾，枫木子烧灰存性，研细罗过，与轻粉等分，同麻油调涂。如湿，干掺之。（《王氏》）《单氏家抄》治疥癣瘙痒有虫，用大枫子去壳取肉四十枚捣膏，大黄炒、蛇床子炒、樟脑、硫黄各五钱，共研极细末，和入大枫子膏内，水银五钱研入，以不见星点为度。如干燥，再加入猪油数钱，共研为丸。先用热汤洗净疮，后用此药搽之。（《汇言》）（按：倪氏亦论内服之害曰：濒湖方治疮疥，仅外涂，能润皮肤，杀虫止痒，不堪服食，用之外涂，其功不可没也。）擦麻风病面生紫块疙瘩方，用穿山甲灰炒、川椒为末各二钱，生姜汁、土大黄根二汁调稠，绢包擦患上。如久药干，加水调擦亦效。忌动风发物等件。（《外科正宗》）神效擦药，治患人肿块麻木。生葱、生姜、生大蒜（各一两净），石臼舂细，加烧盐少许，再捣极细，布包早晚擦患处，麻木肿块自除。（《明辨类函》）润肌膏，治皮燥眉脱。当归（五钱）紫草（二钱）麻油（四两熬至药枯去渣）黄蜡（五钱）收膏，浴后擦少许患处。（《疠疡全书》）雷火神针法。两头尖川乌草乌天麻白芷半夏川芎乌药牛膝荆芥苍术防风乳香没药麝香沉香天雄（各一两）穿山甲木香安息香（各五分）上为细末，用浓纸一张，蕲艾揉软铺纸上，将药末掺于艾上卷实，不拘十根五根入坛内，于避阴高地上埋一百日取出听用。若遇一切风症，将此药卷一条名为火针，蘸油点燃吹灭，乘热用纸百层，将针顶于患处熨之即消，立效如神。（《万应方》）又雷丸方。用两头尖、川乌、草乌各三钱，硫黄、麝香、丁香各一钱，木鳖子五个，蕲艾揉软。上为细末，合成一处，用纸包裹炮熏。（同上）敷砒霜，患处作痛或腐溃，用湿泥频涂换之。若毒入腹，胸膈苦楚，或作吐泻，饮冷米醋一、二杯即止，多亦无妨，生绿豆末、芝麻油俱可。敷贴雄黄药，闷乱或吐泻，用防己煎汤解之。敷贴巴豆之药，患处作痛，肌肉溃烂，生黄连为末，水调敷之。若毒入内，吐泻等症，更以水调服一、二钱，大小豆、菖蒲汁俱可。敷贴藜芦毒入内，煎葱汤解之。（《疠疡机要》）子和书云：《内经》论癞，针二百日，眉毛再生，针同发汗也。但无药者用针，一汗可抵千针，故高供奉尝采萍治瘫痪风出汗。（按：此出《十形三疗》。）张主簿病癞云云（既见上）。又一人病风面黑，爬搔不已，眉毛脱落，刺其面，大出血如墨，刺三次，血变色。每刺自额至颐，排针上下俱刺。每隔日一刺，至二十余日方已。按：此论《内经》用针同发汗，至于出血亦同汗也。但疠证在经在表，故宜针宜汗。有恶血留滞，故宜出血，或于肿上，或于委中皆可也。又肠胃有秽恶虫积，故宜下。大抵皆宣泄表里血气邪热之毒也。（《微义》）疠疡砭刺之法，子和张先生谓一汗抵千针，盖以砭血不如发汗之周遍也。然发汗即出血，出血即发汗，二者一律。若恶血凝滞在肌表经络者，宜刺宜汗，取委中出血则效。若恶毒蕴结于脏，非荡涤其内则不能痊。若毒在外者，非砭刺遍身患处及两臂腿腕、两手足指缝各出血，其毒必不能散。若表里俱受毒者，非外砭内泄，其毒决不能退。若上体患多，宜用醉仙散，取其内蓄恶血于齿缝中出，及刺手指缝并臂腕，以去肌表毒血。下体患多，宜用再造散，令恶血成虫于谷道中，仍针足指缝并腿腕，隔一、二日更刺之，以血赤为度。（《疠疡机要》）（按：醉仙、再造，上下分治，此丹溪说，既见上。）血阴而气阳，疯症气病常少，血病常多。天一之水，从丙丁炼而出，故血色以红为正，衰则色淡，寒则色青，热则色紫，败则色黑。黑不可治，以其全变而非复血之本来也。治疯者，当于血分竞竞三致意焉。九州之土，江海润之；草木之生，雨露滋之；血于人身，亦犹是也。肝藏血，心统血，脾养血，周流于脏腑，灌注于经络，筋骨表里，何莫非血之所荣，血病则周身俱病。治疯先治血，不治血则疯无从下手，此刺法之所以不可不精也。先去其恶毒，然后服药调治保养，新血易生矣。（《疠疡全书》）古人针砭之法，治病甚神，但针则深入，砭则重取，麻风独重于刺法。盖肌肉之表，或麻或痒或木，此恶血凝结，真气不行，正须行刺法以浮取之，令恶血渐去，旋即完好，即不远出血，亦令通气。每隔数日余再刺之，直至血鲜知痛乃止。其针砭灸KT之法，不过暂用，在麻疯不常用也。惟刺为最先一着，既行刺法，兼以敷药，则肌肉淫处自平，红处自白，麻木处自由痛痒，疙瘩处自变好肉，有得心应手之妙。凡血红者、血活者俱不必刺，血虚者亦不宜刺。（同上）《内经》所言针与刺本是一法，今味其字义，亦可微分。针按俞穴，刺着皮肤。针以通经络，行补泻；刺以去恶血，去顽麻。故《灵枢》有九针图，外科有披针、喉针、三棱等针。今疯门所用之针有二：一曰针，治疯初起及轻症，皮肤麻木，不知痛痒，有红块浮现如云，大不逾碗，径不逾尺。或低陷色白者，反为最重。用此针，于患处微微排刺，至出血、血归方止。归者，血凝而不流也。外用红粉丹掺之，即能止血结痂。如此一月二次，直至知痛血鲜，不必再刺。一曰攒针，治疯症既久，遍身顽麻，肌浓肉变。用此针，于患处重手筑之，令出恶血淋漓，拭去再刺如前法。亦，一月二次，肌肤渐平渐白，方可勿刺。其遍身者，须审其起处、重处及八邪穴（八邪穴宜考原书）尤宜着力。又痿挛蜷，不在刺例。凡刺宜避筋，此为吃紧之语。肥人肉多，瘦人筋浮，不可不察。（同上）红粉丹，诸疯刺后止血。软石膏（研一两）铅丹（水淘净炒三钱）朱砂（水飞一钱）轻粉（一钱五分）冰片（一分）麝香一分共研细末，瓷器收贮。（同上）
　　灸法
　　麻风恶疾，《千金》诸方药甚多，或效或不效云云。灸曲池、合谷、三里、绝骨等穴尤佳，予与人按此等穴皆酸疼故也。（《资生》）先桦皮散，从少至多，服五、七日，灸承浆穴七壮。灸疮愈，再灸。再愈，三灸之。后服二圣散（按：即《圣济》千金散）。泄热。祛血之风邪。（《活法机要》）
　　调摄法
　　大都皆须断米谷、肴，专食胡麻、松术最善。（《外台》引《肘后》）忌房室事、动风发气、盐醋料物等物，只得吃淡粥，过一百日（《圣济》）负此病者，百无一生，犹且爱恋妻孥，复著名利，不仁之行，仍欲更作，死而无悔，深可悲伤。凡遇此疾，切须断盐及一切口味，公私世务悉宜屏置。能不交俗事，绝庆吊，幽隐林下，根据法治疗，非但愈疾，亦能因是而致神仙，所谓因祸而得福也。（《三因》）（按：此系《千金》节文，真人更曰：余以贞观年中，侍一病者入山，教服松脂，欲至百日，须眉皆生。又断盐下曰：常进松脂。）宜戒：戒忧怒，避风热，省劳碌，绝色欲，除妄想，忌盐酱，守药规。（《捷法》）食淡法：假如每日肴馔，当用盐一钱，只用九分，过数日再减一分，逐十日减至百日，全不食盐，不觉淡矣。经云淡之其为五行本，盐能助火。（同上）调法之法，先戒色欲，次节饮食，衣服宜浓，居处宜暖，疾风豪雨，勿出户庭，出岚臭雾，勿侵口鼻，无暴怒，无积忧，心中少事，饮食淡泊，如在春和景明之日，有光风霁月之乐。自然恶血渐散，邪火渐熄，肌肉渐润，形色渐平。终身守之，不可荡越。（《疠疡全书》）
  </div>
  <div class="pagination">
   <a href="杂病广要_page32.html">
    上一页
   </a>
   <span>
    ...
   </span>
   <a href="杂病广要_page28.html">
    28
   </a>
   <a href="杂病广要_page29.html">
    29
   </a>
   <a href="杂病广要_page30.html">
    30
   </a>
   <a href="杂病广要_page31.html">
    31
   </a>
   <a href="杂病广要_page32.html">
    32
   </a>
   <span class="current-page">
    33
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
