<!DOCTYPE html>
<html>
<head>
    <meta charset="UTF-8">
    <title>本经疏证 - 第 28 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经疏证 - 第 28 页/共 81 页</h1>
    <div class="content">　　续断

　　味苦、辛，微温，无毒。主伤寒，补不足，金疮，痈伤，折跌，续筋骨，妇人乳难，崩中，漏血，金疮血内漏，止痛，生肌肉，及踠伤，恶血，腰痛，关节缓急。久服益气力。一名龙豆，一名属折，一名接骨，一名南草，一名槐。生常山山谷，七月、八月采阴干。（地黄为之使，恶雷丸。）

　　大小蓟根

　　味甘，温。主养精保血。

　　大蓟

　　主女子赤白沃，安胎，止吐血、衄鼻，令人肥健。五月采。

　　续断三月以后生苗，干四棱似苎麻，叶两两相对而生，四月开花，红白色似益母花，根如大蓟，黄白色，节节断，皮黄皱。小蓟二月生苗，四月高尺余，多刺，心中出花，头如红蓝花而青紫色。大蓟苗根与此相似，但肥大耳，四月釆苗，九月釆根，并阴干用。（《图经》）

　　续断与蓟不独其根形相似，并有治血之功，即蓟之训亦可作续（《小戴记》《乐记》“封黄帝之后于蓟”，注“蓟，或作续”。）是其物原一类二种，以其根之断不断为别可也。断不断既有别，则其义自已分，故《别录》于续断所主之血，曰漏；于大蓟所主之血，曰沃。漏者对断而言，是有所伤而漏泄也。沃者对不断而言，是沃于此而渗出也。受伤而漏泄者，器也；受沃而渗出者，土也。欲土之不易渗，必使之厚；欲器之不易伤，必使之坚。甘者固以厚土，而苦原善坚里也。则二物之同工，二物之异调，既可举其概矣。况断者折之不能断，以其筋膜坚韧也；不断者，折之反易断，以其肌肉丰腴也，故续断之功能，曰续筋骨；大蓟之功能，曰令人肥健，是犹不可识其体用之全乎！两物之根皆黄白，两物之花俱带红，是脾输精以归肺，肺奉津以从心，心受之而化为血。血者，周流无滞之物，挟苦则主降，挟甘则主缓，降则其功止能及下，缓则上下皆得受益，故续断主治并系下焦，大蓟主治并该吐衄，此其同中之异也。胎以奉养丰泽而安，乳以血脉疏通而易，移其疏通使及乎他，则机关可利，恶血可行，断伤能续，腰痛能止；移其丰泽使奉乎他，则血可保，精可养。然恃以疏通者，气；恃以丰泽者，血，血是已化之气，气是未化之血，血者难成，气则易续，两物花时不甚相悬，而两物之生几间二月，则气以疏通而速，血以濡缓而迟，其实原归一本，此其异中之同也。诚如是言，则续断之《本经》《别录》，蓟之大者小者，皆可混而无别乎？夫续断《本经》但言味苦，原取其坚则相续，故伤寒不足处，邪气乘而横梗焉，续其经脉，依法流行，俾无空隙，而横梗者自不能容。金而生疮，痈而致伤，跌而为折，气有断而血亦有所不继也，立其气血之干，断者自续，不继者自源源而至，然当横梗不续而能入，则必有通之者存，故《别录》更推其味必有辛，辛者通也。而注其因伤而漏者，必由内，惟其由内，故桢干立而枝节自成，此续断之《别录》原以注《本经》而畅其义，非有所增饰，举其粹以疏之，亦不得为混矣。

　　蓟之养精保血，原不独言小者，特大者力雄乎外，小者力聚于内。举其大者而小者自可知，非小者不能止沃与吐衄，大者不能养与保也。是《别录》于大小蓟根之养精保血，原未尝不混，以养精保血属小蓟，则后世之琼森分别耳。要而言之，养精者能养之不能充之，保血者能充之且能固之，血充且固自得令人肥，精有所养自足令人健。然筋骨非精莫续，断折非血莫联，既能续筋骨，复堪联断折，岂反不得为精之充，血之固耶！是固元气之受伤有轻重，而物之功能遂有难易也，且充固之力而仅得补罅漏，是其功在内而不见乎外，原无罅漏而更得充且固，是其验遂着于外矣，故续断之力在内而不显，蓟之力在外而得彰，在内者补中有行，在外者行中有补。刘潜江之言本未尝无谓，特以形用之物，自当论其形，不必斤斤然攀附于阴阳，撺改其气味耳。

　　漏卢

　　味苦、咸，寒、大寒，无毒。主皮肤热，恶疮，疽痔，湿痹，下乳汁，止遗溺，热气，疮痒如麻豆，可作浴汤。久服轻身、益气、耳目聪明、不老、延年。一名野兰。生乔山山谷，八月采根，阴干。

　　漏庐俗名荚蒿，茎叶如白蒿，花黄生荚端，茎长似细麻如许，有四五瓣，七月、八月后皆异黑于众草，蒿之类也。常用其茎叶及子，未见用根。（《唐本》）

　　漏庐体状大似白蒿，凡以蒿名者不一而足，漏卢既似蒿，何独“靳”一字称谓不以相假耶！不知诸蒿与漏卢，莫不生以春中，瘁以秋杪，惟蒿于夏秋之交，繁盛馥郁，一若助阳明燥金之化，扫太阴湿土之轨者，故于湿热纷之候，最所擅长，专以气为用，遂以气为名。漏庐则气不芳烈，但于初生之时，已显阳明之白于阳明之令，又显太阳之黑，故不以气名而以色称（《体祭义》“焄蒿凄怆”，注“蒿，气蒸出貌。”《释名》释“地土黑，曰卢。卢然，解散也。”）。曰漏卢者，固谓其能使湿渗泄而热解散也。夫湿与热比，原未尝必为人患，试想中宫絪缊之气，所以输脾归肺者为何？岂不藉以奉生身转气化哉！特偶有所偏，则相遭而不相下，或湿壅热而不行，或热劫湿而就燥，故在肤腠则为风瘙疥痒，在肌肉则为痈疽疮痔，在筋节则为痹痛拘缓，在骨骱则为疼重挛急。此皆诸蒿得为力其间，藉气之蒸出，足以透达其湿，性之耗散，足以消除其热矣（《国语．晋语》“使民蒿然忘其安乐”。注“蒿，耗也。”）。苟湿壅于内，欲蒸出而不能；热炽于外，欲消耗而莫及。为恶疮疽痔湿痹而皮肤热焉，则蒿遂无所施技，而当导其湿，使就太阳寒水气化，然后耗散之性，能达于皮肤，是蒿令湿热并合而除，卢令湿热分背而散，若目以蒿，讵不枉卢之所以为卢也。然则《本经》谓其下乳汁，《别录》谓其止遗溺，旨适相反，何欤？夫溺以温化而通，乳以清纯而下，遗溺因乎热，乳不下亦因乎热，非有二也，惟其利水由于除热，是以能使不应行者归于应行，而应行者不得，应行而不行，则漏庐者谓为疡证逐湿之剂可也。

　　营实

　　味酸，温、微寒，无毒。主痈疽，恶疮，结肉，跌筋，败疮，热气，阴蚀不瘳，利关节。久服轻身、益气。根，止泄利，腹痛，五藏客热，除邪逆气、疽癞、诸恶疮、金疮、伤挞，生肉，复肌。一名墙薇，一名墙麻，一名牛棘，一名牛勒，一名蔷蘼，一名山棘。生零陵川谷及蜀郡，八月、九月采，阴干。

　　营实，蔷薇子也。蔷薇野生林堑间，春抽嫩蕻（《唐韵》“蕻，草菜心长也”），小儿搯去皮刺食之。既长则成丛似蔓，而茎硬多刺，小叶尖薄有细齿，四、五月开花，四出黄心，有白色粉红二种，结子成簇，生青熟红，其核有白毛如金樱子核，八月釆之。根釆无时。（《纲目》）

　　凡草木之丛生者，非一根生多茎，则每根各生茎，未有茎多根多而离地之所自汇为一者，则蔷薇是。是其茎之气并于下，根之气并于上，必有交互之理，凡草木生刺于茎者，必刺根深在茎中，茎皮连蒙刺上，纵削去之，茎必有节，未有纔剥即刺脱，非特脱去无伤皮之痕，即削去其皮，茎间并无刺根之迹者，亦惟蔷薇是。是其赘于外者，可使离于内；脱于外者，可使不伤其内。交互之理，盖即寓于此矣。其理云何？曰实主归藏，则收功于内；根主发散，则收功于外而已。何以言之？夫痈疽、恶疮、结肉、跌筋、败疮、热气、阴蚀不瘳，病根皆在关节之外，而致关节不利，则是邪从外扰，用能使内者安而外者自脱，非所谓病在外而使收功于内乎！五脏客热、邪逆气、疽癞，诸恶疮、金疮、伤挞，病根咸在肌肉之内，而致肌肉久不敛，则是邪从内外达，能使外者敛而内者自和，非所谓病在内而使收功于外乎！不然，则泄利必随腹痛，未有腹痛不瘳，泄利先止者，自当曰止腹痛泄利矣，而曰止泄利腹痛何哉？营实方书用者甚罕，蔷薇根皮则《千金》《外台》于口疮为必需之物，亦可见为病发于内而甚于外，外不差则内决无可安之理者所倚藉矣。

　　丹

　　味苦，微寒，无毒。主心腹邪气，肠鸣幽幽如走水，寒热积聚，破症除瘕，止烦满，益气，养血，主心腹痼疾，结气，腰脊强，脚痹，除风邪留热。久服利人。一名郄蝉草，一名赤，一名木羊乳。生桐柏山川谷及泰山，五月采根，暴干。（畏咸水，反藜芦。）

　　丹参二月生苗，高一尺许，茎方有棱，青色，一枝五叶，叶相对如野苏、薄荷，背尖皱且有毛，三月至九月开小花成穗如蛾，紫色，中有细子，根大者如指，皮丹肉紫，长尺余，一苗数根。（参《图经》《纲目》）

　　“肠鸣幽幽如走水，寒热积聚，症瘕，烦满”，不必尽由心腹邪气，而冠以心腹邪气者，见诸证若不由心腹邪气，则不得用丹参也。心腹邪气不仅为肠鸣幽幽如走水、寒热积聚、症瘕、烦满，而首揭心腹邪气者，见诸证外若更有他病，纵系乎心腹邪气，亦不得用丹参也。然则《别录》所载诸证，若心腹痼疾、结气、风邪、留热，固与《本经》相应而相发明矣，惟养血及腰脊强、脚痹，岂亦可系于心腹邪气耶！系乎心腹邪气者，尚除肠鸣幽幽如走水、寒热积聚、症瘕、烦满外，不得用丹参，况不系心腹邪气，乌乎可用？殊不知养血、主腰脊强、脚痹，正所以发明肠鸣幽幽如走水、寒热积聚、症瘕、烦满，系心腹邪气所为耳，何以言之？夫腹而冠以心，则非胸中、腹中之谓；邪气而揭以心腹，则非表邪、里邪之谓。心者主运量血脉，腹者主容受水谷。血脉者，水谷精微之所由敷布；水谷者，血脉运量之所以资藉。不正之气结于两处，所资既滞，运量遂不灵，而极滑利道远之所，先受其殃，强者强，痹者痹矣，故惟腰脊强、脚痹而不发热、不酸疼，方可以知病在血脉而系乎心，故有烦；惟心烦而不发热、不酸疼，方有以知病在水谷之气滞，而系乎腹，故有满。既烦且满，则气之环周不休者，将尽为之痹，而寻其治遂不得不求之于能养血者矣。丹参之养血在取其色，丹参之色外丹而内紫，紫者赤黑相兼，水火并形之色也。水火并形而和，原系太和之象，惟其内虽紫而外则丹，丹不能入，紫不能出，则紫为寒热、积聚，丹为致生气于寒热积聚之象，惟能致生气于寒热积聚中，故逢春半而苗茎勃发，数根而共一苗，一苗而发多枝，一枝而标五叶，叶必相对，且皱而有文有毛，是其内引肝脾所统所藏之血，一归心之运量，敷布于两两相对之经脉，且外及乎皮毛。尤可贵者，三月开花，九月乃已，他物之发扬底蕴无有过于此者，惟其如是，方有合乎！血既盛而华遂不易衰，则其能使在内之血，方与热为水谷之气所搏，激而为声，凝而成块者，无不血复为流动之血，热化为温煦之气，而敷布周浃，岂复有肠鸣幽幽如走水之寒热积聚与症瘕、烦满之患哉！曰益气者，正诩其流动温煦之功，否则味苦气寒，安能益气。

　　茜根

　　味苦，寒，无毒。主寒湿风痹，黄疸，补中，止血，内崩，下血，膀胱不足，踒跌，蛊毒。久服益精气、轻身。可以染绛。一名地血，一名茹藘，一名茅搜，一名倩。生乔山川谷，二月、三月采根，暴干。（畏鼠姑。）

　　茜草十二月生苗，蔓延数尺，生草木上，方茎中空有筋，外有细刺，数寸一节，每节五叶，叶如乌药叶而糙濇，面青背绿，七、八月开花，结实如小椒大，中有细子，根紫赤色。（《纲目》）

　　桂枝附子汤、白朮附子汤、甘草附子汤为寒湿风痹、补中者也。茵陈五苓散、小建中汤、小半夏汤为黄疸、补中者也。奈何茜根亦能为寒湿风痹、黄疸、补中？夫惟入必有踪，守必有界，使寒湿风外据，气遂应之而成痹；湿热内蕴，又招外邪而为疸，枢机悉在气化，患害不出筋骨，则欲为之补中，诚无踰于诸方矣。孰知能为痹者，岂但筋骨，凡肤腠、肌肉、血脉皆能致之，即如血脉有壅，营气遂痹而不与卫谐，卫失营欢，捍御弛纵，如是外有寒湿风，则得而乘之，内有湿热，则不得而驱之，此其所谓补中，固宜有异于气化为之者，而必以茜根之色赤茎空者，为行其壅而通血脉矣。虽然此其功在行壅，则谓能通血者有之，而《别录》偏以之止血，主内崩下血，何耶？夫脉络结濇，则血不四周，血不能四周，则不为内崩下血，且将何往？通其脉络，正以使血不内崩，此最浅近易明者也，特验证之法，主治之所以然，尚宜明晰体究耳。茜以十二月生苗，二月、三月釆根，七月、八月开花结实，是取其气方行于茎时也。其根紫赤，其茎缘物中空，不似血之行于脉乎！茎上有刺，不似脉之有络乎！数寸一节，每节五叶，不似脉之有穴有会乎！叶糙濇而不光，不似血之结濇乎！能使血行于脉，且偏使结濇干涸之所自通，停顿会聚之所不滞，是主治之所以然也，若验证之方，则《别录》固已言之矣，曰踒跌是也，盖络脉不泽，则机关必有弛处，行动之时，遂善跌矣。然则膀胱不足，何也？《血气形志篇》曰：『太阳常多血少气，夫足太阳膀胱者，州都之官，津液藏焉，气化则能出矣。』是其用重在气也，而其经支别之多，穴会之多，甲于十二经。幸其灌输相通，呼吸相济，犹足以自立，而血且结濇焉，尚能为有余哉！

　　兰草

　　味辛，平，无毒。主利水道，杀蛊毒，辟不祥，除胸中痰癖。久服益气、轻身、不老、通神明。一名水香。生大吴池泽，四月、五月采。

　　兰喜生阴地幽谷，叶如麦虋冬而阔且韧，长及一、二尺，四时皆青，花黄绿色，中间瓣上有细紫点，根土黄色，一本数十株，大如头，虬曲而耎，形似续断，故名土续断，其花初冬即发，春仲乃开，畏寒恶热，最利和风疏荡，灌水宜令常湿，又不得沮洳。（参《本草衍义》）

　　《素问．奇病论》：『帝曰：「有病口甘者，病名为何，何以得之？」岐伯曰：「此五气之溢，名曰脾瘅。夫五味入口，藏于胃，脾为之行其精气，津液在脾，故令人口甘，此肥美之所发也。此人必数食而多肥。肥者令人内热，甘者令人中满，故其气上溢，转为消渴，治之以兰，除陈气也。」』津液在脾，不输化而上溢，自关水道不利，积久相因。阳盛者，为内热中满；阳虚者，为胸中痰癖，故宜以辛平气味不燥复不滋者，引而利之，除而去之，水道既通，肥甘自化，《本经》《素问》原默相印合无二致也。畜兰家论溉灌之法，曰：『凡水须用雨水、河水、皮屑水、鱼腥水、鸡毛水、浴汤；尤善积久陈水，上生绿苔者。大忌井水、雪霜，尤忌春雪，一滴着叶，则一叶焦枯。』观此则病之受清洌者，与此不相宜矣。其论位置之法，曰：『不宜太高，高则冲阳，亦不可太低，低则隐风，地不必旷，旷则有日，亦不可太狭，狭则蔽气。』观此则着于四畔之病，亦与此不宜矣。其论趋向之法，曰：『前宜面南，后宜背北，盖欲通南熏而障北吹也。右宜近林，左宜近野，欲延东日而避西阳也。』观此则病之偏寒偏热者，又与此不宜矣。惟其独标清化，不厌肥甘，饱饫肥甘，偏培清化，可谓锺清化于肥甘，引肥甘从清化者非耶！此《素问》之旨也。惟其爱趋阳和，乃嫌烈日，最喜疏荡，复恶寒风，可谓延温煦以化阴，引阴凝使随阳者非耶！此《本经》之旨也。蒋汉房曰：『他草他花芳者，皆得收藏以为香，独兰陈则绝无香味，故取其新鲜以化陈腐。有贵者喜兰，畜百千本，命僮司之，其僮窃取花瓣露珠，积成盈瓯，一夕啜之，觉沁入徧体皆为爽然，而口气清芳者，经时历月，因致多寿。』是其化陈为新之功，固何如乎？李濒湖等毒口诋兰，以为盗窃兰名，而以孙儿菊为真兰，不知所谓真兰者，其功能果得与《素问》《本经》切合如此否也。

　　忍冬

　　味甘，温，无毒。主寒热身肿。久服轻身、长年、益寿。十二月采，阴干。

　　忍冬藤生覆草木上，茎苗紫赤色，宿蔓有薄皮膜之，其嫩蔓有毛，对节生叶，叶似薛荔而青，有濇毛，三、四月开花，长寸许，一蔕两花二瓣，一大一小如半边状，长蕋，花初开者蕋瓣俱色白，经二、三日则变黄色，新旧相参，黄白相映，故呼金银花，气甚芬芳，花四月采。（参《唐本》《纲目》）

　　李濒湖谓忍冬古人称其治风除胀，而后世不知，后世称其消肿散毒，而昔人未言，乃知古今之理万变不同，不可一辙论也。呜呼！以寒热身肿为疮痈，犹之喻日形以铜盘，喻日光以烛也。以寒热为风，以肿为胀，则扣盘得声，扪钥得形，而谓为日矣。《金匮要略》曰：『诸浮数脉，应当发热，而反洒淅恶寒，若有痛处，当发其痈。师曰诸痈肿欲知有脓无脓，以手掩肿上，热者为有脓，不热者为无脓。』前则言痛而不言肿，后则言肿而不言痛，亦可谓之风痛脓胀乎！是知言痛则肿在其中，言肿则痛在其中，互文见义，无不可者。则寒热身肿非痈脓而何？且古人措意命物，必有精诣，从紫茎以开白花，从白花而转黄色，不似由血脉生肿腐，即肿腐致溃脓耶！人身气血以是而变生为死，即使草木精神以是而变瘁为荣者与之，此所谓锺生气于病中，化病气为生气者也。故其所主，不出于由寒热而身有肿处，由肿而遂痛，由痛而肉腐，由腐而溃脓。善夫！后人之以是治热毒、下利脓血也，亦以血脉遇热而肿痛而腐溃而下脓血。然究其源，亦必始于寒热乃当，则所谓寒热身肿者，古今不易之理，未尝稍变，谓为万变不同，不可一辙论也，冤矣。

　　地肤子

　　味苦，寒，无毒。主膀胱热，利小便，补中，益精气，去皮肤中热气，散恶疮，疝瘕，强阴。久服耳目聪明、轻身、耐老，使人润泽。一名地葵，一名地裂。茎叶捣绞取汁，主赤白利，洗目去热暗、雀盲、濇痛。苗灰主利亦善。生荆州平泽及田野，八月、十月采实，阴干。

　　地肤子根独条丛，每根发二、三十茎，茎有赤有黄，柔若不胜举，一条之上，复发多枝，叶青而细，七月开黄花，旋即结子。（《图经》参《唐本》）

　　卢芷园曰：『地肤子味苦气寒，得太阳寒水气化，盖太阳之气上及九天，下彻九泉，外弥肤腠，故地肤之功，上及头而聪耳明目，下入膀胱而利水去疝，外去皮肤热气而令润泽。』刘潜江曰：『膀胱与肾为表里而属太阳，太阳者主统阳气护卫一身，所谓卫出下焦为阴中之阳者也。膀胱有热而小便不利，固病于府之阳不得宣，然其源莫不成于藏之阴不能济，于《本经》以“补中，益精气”踵于“主膀胱热，利小便”之后，遂确可知在府之阳和，则在藏之阴清，在藏之阴清，则在府之阳宣，阴阳合同以化为气矣。但观其去根不多，随即分枝茎叶，周遭四出，层拥而上，非其不离阴之厚以为阳之茁者乎！原从阴之厚以宣阳，还从阳之宣以归阴，故方书用之治淋与目疾不一而足也。』予谓信如此，则似地肤子之性，主上行者无如太阳本下行，卫气之发韧也亦下行，惟其下行极而上，少阴遂曳之复升，是利水去热助太阳之降，而补中益精气则资少阴之升之谓也。试核以张隐庵“根茎升，子降”之义，则茎叶捣汁主利，治目热暗，子主利水，两俱谐适，于星罗碁布中引阴，以除膀胱之热，即从絪缊化育中引气，以承少阴之行，于以上彻耳目，外达皮毛，咸得其益，可谓补中益精气也。不然苦寒断非补中之品，疏利决无益精之能，何可恃耶！

　　杜若

　　味辛，微温，无毒。主胸胁下逆气，温中，风入脑户，头肿痛，多涕泪出，眩倒，目，止痛，除口臭气。久服益精、明目、轻身、令人不忘。一名杜蘅，一名杜连，一名白连，一名白芩，一名若芝。生武陵川泽及冤句，二月、八月采根，暴干。（得辛夷、细辛良，恶柴胡、前胡。）

　　豆蔻

　　味辛，温，无毒。主温中，心腹痛，呕吐及口臭气。生南海。（《别录》）

　　肉豆蔻

　　味辛，温，无毒。主鬼气，温中，治积冷，心腹胀痛，霍乱，中恶，冷疰，呕沫，冷气，消食，止泄，小儿乳霍。生胡国，名迦拘勒。（宋附）

　　白豆蔻

　　味辛，大温，无毒。主积冷气，止吐逆，反胃，消谷，下气。出伽古罗国，呼为多骨，七月采。（宋附）

　　杜若生阴地，苗似廉姜，叶似姜而有文理，根似高良姜而细，又似旋覆花，殆欲相乱，味辛香，花黄子赤色。大如棘子，中似荳蔻。（参隐居《唐本》《蜀本》）

　　荳蔻即今草荳蔻也，苗似芦，叶似山姜、杜若辈，根似高良姜，当春花作穗，嫩叶卷之而生，初如芙蓉，穗头深红色，叶渐展，花渐出而色渐淡，亦有黄白色者。实若龙眼子而锐，皮无鳞甲，中子若石榴瓣，十月采。（《图经》参《唐本》《蜀本》）

　　肉荳蔻春生苗，实以荳蔻而圆小，皮紫紧薄，中肉辛辣，六月、七月采。（《图经》）

　　白荳蔻苗类芭蕉，叶似杜若，长八、九尺，冬夏不雕，花浅黄色，子作朵如葡萄，初出微青，熟则变白。（《拾遗》《图经》）

　　咏美人香草者，古云杜若，不云荳蔻，今云荳蔻，不云杜若。《蜀本》云：『杜若子如荳蔻。』则杜若者荳蔻之根，荳蔻者杜若之用，至草荳蔻、肉荳蔻、白荳蔻则皆荳蔻之别种矣。其所以古今异尚者，盖取气为用之物，愈南愈佳，邃古以来僻壤未通，土产之物何由识拔，故杜若者《别录》谓生武陵，后世声教日扩，沅湘已南遂有百粤，百粤已外联及岛夷，故草荳蔻生于闵，肉荳蔻生于粤，而白荳蔻则自番舶来，非是者不中药用也。且肆志者，今甚于古；恬澹者，古胜于今。恬澹者为病，多取乎药物之发；肆志者为病，多取乎药物之降。根者本发，实者本降，故根之功用日泯，实之功用日着，始自人情之趋向，遂感搔客之雅怀，今时杜若无有识者，荳蔻则人多囊贮为爽口之需，此药物兴灭之由，即世道升降之会也。杜若今人不用，且无有识者而仍疏之，亦使人知诸荳蔻为杜若之类，非古人不知用也，且根之用，今时仍有高良姜，高良姜子即红荳蔻，所谓讲明杜若之用，即可以扩充高良姜之用。至根实之异，以云乎味，则辛者在根为升，在实为通；苦者在根为发，在实为降；甘者在根为缓中，在实为横散。以云乎气，则温者在根为煦，在实为疏，是故以根而言杜若，于中则主胸胁下气、温中，以胸胁下气结而不解多由水饮，芳香流气之物使饮与气和斯解，以明中无从寒而化者，则不受温，遂非杜若之所可治也；于上则主风入脑户、头肿痛、多涕泪出，以涕泪由风鼓而出，芳香流气之物使风不鼓津乃解，以明上无涕泪，虽头肿痛则不胜升煦，亦非杜若所可治也。所以上则关风木，而中则关寒水者，以风原飘扬而上，水原顺流而下，寒主凝水，风主激水，杜若之治，则上可及巅，而下止及胸胁，自腹已下虽有水饮与气相结，非杜若可为力，以杜若原主升也。以实而言，则诸荳蔻之味极后皆凉，凉者收肃之象也。白荳蔻之味惟辛，故其治最在上，为自肺及胃，疏滞去冷之用，曰：『主积冷气、止吐逆、反胃、消谷、下气。』皆系上焦之患。草荳蔻辛后有微甘，则其治在中，为脾胃间疏滞去冷之用，曰：：『主温中、心腹痛、呕吐。』皆系中焦之患。肉荳蔻辛中带苦，故其治最在下，为自胃及大肠疏滞去冷之用，曰：：『主温中、治积冷、心腹胀痛、霍乱、中恶、冷疰、呕沫、消食、止泄。』皆从中及下之患。大率三物之所长，而与众疏滞去冷不同者，惟在味后之凉，凉为收肃，故上中得之则止呕吐，中下得之则止泄利，皆以其收肃也。疏在前而收在后，亦顺气中良剂哉！无怪乎嗜者之多也。别有草果者，因濒湖混于草荳蔻条中，后人遂以草荳蔻主治当之，详其味极辛，其气猛而臭似斑蝥，以驱脾胃寒湿郁滞，辟岭南瘴疠犹可，若属以温中、心腹痛、呕吐，用不胜任，徒削人元气，用者审之。

</div>
    <div class="pagination">
<a href="本经疏证_page27.html">上一页</a><span>...</span><a href="本经疏证_page23.html">23</a><a href="本经疏证_page24.html">24</a><a href="本经疏证_page25.html">25</a><a href="本经疏证_page26.html">26</a><a href="本经疏证_page27.html">27</a><span class="current-page">28</span><a href="本经疏证_page29.html">29</a><a href="本经疏证_page30.html">30</a><a href="本经疏证_page31.html">31</a><a href="本经疏证_page32.html">32</a><a href="本经疏证_page33.html">33</a><span>...</span><a href="本经疏证_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
