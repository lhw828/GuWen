<!DOCTYPE html>
<html>
<head>
    <meta charset="UTF-8">
    <title>名医类案 - 第 24 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名医类案 - 第 24 页/共 32 页</h1>
    <div class="content">　　薛己治阁老翟石门子耳中作痛内服外敷皆寒凉败毒更加项间坚硬肉色如故焮连于胸寒热欲呕饮食少思薛视之肿虽坚而脉滑数此脓内溃也虽属手三阳热毒之症然其元气已伤寒凉凝结不能外溃先用六君子汤补中益气各二剂调补脾胃升发阳气患处赤软针出脓秽甚多仍服数剂而愈
　　一武职河南人年逾五十患脑疽内溃热渴头面肿胀如斗胸背色焮如涂丹烦热便秘此表里俱实时虽仲冬若非苦寒之剂内疎外泄不救遂针周顶出脓及用清凉饮内加大黄五钱再用消毒散而愈【正治】
　　一人脑患疽发热口渴医用苦寒药脓水益多发热益甚面目赤色唇舌燥烈小便淋痛昼夜不寐【隂虚】死在反掌请薛治之乃以加减八味丸料【从治】加参茋归术麦冬甘草煎服之熟睡半日觉来诸症悉退不数剂而疮愈薛曰病虽愈当固其本元彼不经意且不守禁次年患中风后患背疽而殁
　　锦衣叶夫人患脑疽口干舌燥内服清热外敷寒凉色黯不焮胸中气噎症属阳气虚寒彼疑素有痰火不受温补薛以参茋各五钱姜桂各二钱一剂顿然肿溃又用大补药而愈
　　一妇冬患脑肿痛热渴用清热消毒溃之而愈次年三月其舌肿大徧身发疔如紫葡萄不计其数手足尤多乃脾胃受毒各刺出黑血服夺命丹七粒出臭汗疮热益甚便秘二日与大黄芩连各三钱升麻白术山栀薄荷连翘各二钱生草一钱水煎三五沸服之大小便出臭血甚多下体稍退乃磨入犀角汁再服舌本及齿缝出臭血诸毒乃消更以犀角地黄丸而愈
　　一男子素善怒左项微肿渐大如升用地黄补中益气而愈
　　多骨疽
　　薛巳治一男子年将三十上腭肿硬年余方溃半载未愈内热作渴肢体消瘦用补中益气六味地黄治之元气渐复出骨一块仍服前药诸症悉去疮口亦敛
　　一男子自十四嵗闪足肿痛服流气饮外敷寒凉腐溃而至十六疮口开张足背漫肿黯骨黑露出形体消瘦盗汗不止发热口舌干燥天真已丧用十全大补汤六味地黄丸各五十余剂元气渐复患处渐赤脱落骨一块又各服五十剂愈
　　一妇人年二十余素清弱左手背骨渐肿二年后溃而脓水清稀患处色黯连背发肿形体愈瘦内热晡热自汗盗汗经水两月一至朝用归脾汤夕用逍遥散患处并肿背频用葱熨两月诸症渐愈疮出一骨仍服前药又三月前后用三百余剂喜主母体恤得愈瘰疬
　　薛立斋治阁老杨石斋子年十七发热作渴日晡颊赤脉数而虚用补隂八珍汤五十余剂又加参茋归术为主佐以熟地白芍麦冬五味脓水稠而肌肉生更服必效散一剂疬毒去而敛
　　容台张美之善怒患之时孟春或以为肝经有余之症用克伐之剂不愈薛以为肝血不足用六味地黄补中益气以滋化源至季冬而愈此症果属肝火风热亦因肝血不足若主伐肝则脾土先伤木反克土此症或延于脇腋或患于胸乳皆肝胆三焦之经也亦当以前法治之
　　一儒者缺盆间结一核薛谓此肝火血燥筋挛法当滋肾水生肝血彼反服行气化痰外敷南星商陆之类渐如覆碗仍用前药以滋化源间与芦荟丸以清肝火年余元气复而肿消
　　一男子颈间结核大溃年余不愈又一男子鬓间一核初如豆粒二年渐大如桃又一妇人左眉及髪际结核年余矣皆与清肝火养肝血益元气而并愈此症亦有大如升斗者治以前药无不取效
　　一妇人瘰疬乆不愈或以木旺之症用散肿溃坚汤伐之肿硬益甚薛以为肝经气血亏损当滋化源用六味地黄丸补中益气汤至春而愈此症若肝经风火暴病元气无亏宜用前汤【散肿溃坚】若风木旺而自病宜用泻清丸虚者用地黄丸若水不能生木亦用此丸若金来尅木宜补脾土生肾水大凡风木之病壮脾土则木自不能尅矣若用伐肝则脾胃先伤而木反尅土矣
　　一妇患之恐不起致少寐年余疬破脓水淋漓经水或五十日或两月余一至误服通经丸辗转无寐午前恶寒午后发热薛以为思虑亏损脾血用归脾汤作丸午前以六君送下午后以逍遥送下两月余得寐半载后经行如期年余疮愈
　　一妇疬溃后发热烦燥作渴脉大而虚以当归补血汤六剂而寒热退又以圣愈汤【圣愈汤　生地　熟地川芎　归身　人参黄耆】数剂而痊更以八珍加贝母逺志三十余剂而
　　敛
　　一妇人项结核寒热头痛脇乳胀痛内热口苦小便频数症属肝火血虚用四物加柴胡山栀胆草【妙方】而愈又用加味逍遥散而安
　　一妇人瘰疬后遍身作痒【诸痒为虚】脉大按而虚以十全大补加香附治之而愈大凡溃后午前痒作气虚午后痒作血虚若作风症治之必死
　　一妇人项核肿痛察其气血俱实先以必效散一服下之更以益气养荣汤补之三十余剂而消常治此症若必欲出脓但虚弱者先用前汤待其气血稍充乃用必效散去其毒仍用补药无不效未成脓者灸肘尖调经解郁及隔蒜灸多日稍有脓即针之若气血复而核不消却服散坚之剂月经不应气血不损须用必效散其毒一下即多服益气养荣汤如不应亦灸肘尖如疮口不敛者更用豆豉饼琥珀膏若气血大虚或不慎饮食七情者不治然此症以气血为主气血壮实不用追蚀之剂亦能自腐但取去使易于収敛耳血虚而用追蚀不惟徒治适以取败耳
　　江应宿治休宁吴氏子年十七患瘰疬三年矣疡医用烂药刀砭破取疮口甫平即复肿累累如贯珠遍体疮疥两脇肿核如桃予诊之微而数即语之曰肝肾虚热则生疬矣当从本治内消【可法可师】以柴胡当归连翘黄芩黄连牛蒡三棱桔梗花粉红花十余剂再与黄连海藻昆布干葛石膏山栀龙胆连翘花粉为丸以清其上更令空心服六味地黄丸以滋化源【二者兼治药无遗憾】未尽一料疬消疮愈不复作矣
　　鬓疽
　　薛立斋治侍御朱南臯患鬓疽肿痛发热日晡尤甚此肝胆二经血虚火燥用四物加元参柴胡桔梗炙草而愈又因劳役发热畏寒作渴自汗用参茋归术炙草陈皮五味麦冬炮姜而瘥
　　州守胡廷器年七十有少妾患前症肿焮作痛头目俱胀此肾水不足肝胆火盛血燥用六味丸料四剂疮头出水而愈二年后七情失宜饮食劳役仍肿痛烦热喘渴脉洪大而虚用补中益气以补脾胃用六味地黄以补肾肝而愈【如此症而纯用滋化源之药非先生不能不如江案之可法也】附骨疽
　　东垣治一男子于左大腿边近膝股内出附骨疽不辨肉色漫肿皮泽坚硬疮势甚大其左脚乃胫之髀上也更在足厥隂肝经之分【隂包穴】少侵足太隂脾经之分【血海穴】其脉左三部细而按之洪缓防有力用生地一钱黄栢二分肉桂三分活五分归稍八分土瓜根三分柴胡稍一钱连翘一钱黄茋二钱作一服酒二盏水二盏煎至一盏去滓空心热服
　　一老人年七十因寒湿地气得附骨痈于左腿外侧足少阳胆经之分【中凟穴】微侵足阳明分【隂市穴】濶六七寸长一小尺坚硬漫肿不辨肉色皮泽深但行歩作痛以指按至骨大痛与药一贴立止【照前案方】再日柔软而肿消与内托黄茋酒煎汤愈【汤见集成】
　　孙彦和治一人年逾五旬季夏初患右臂膊肿盛上至肩下至手指色变皮肤凉六脉沉细而防此乃脉症俱寒医莫辨孙视之曰此乃附骨痈开发已迟以燔针启之脓清稀解次日肘下再开之加呃逆不絶孙与丁香柿蒂散两服稍缓次日呃逆尤甚自利脐腹冷痛腹满饮食减少时发昏愦于左乳下黒尽处灸二七壮【千金妙法】又处托里温中汤用干姜附子木香沉香茴香活等分防咀一两半欲与服或者曰诸痛痒疮疡皆属心火又当盛暑之时用干姜附子可乎孙曰法当如是内经曰脉细皮寒泻利前后饮食不入此谓五虚况呃逆者胃中虚寒极也诸痛痒疮疡皆属心火是言其常经也此症内外相反须当舍时从症非大方辛热之剂急治之则不能愈遂投之诸症悉去饮食倍进疮势温脓色正复用五香散数剂月余平复吁守常者众人之见知变者智者之事知常而不知变奚以为医
　　南司马王荆山腿肿作痛寒热发渴饮食如故脉洪数而有力此足三阳经湿热壅滞用槟苏败毒散一剂而寒热退再剂而肿痛消更用逍遥散而元气复两月后因怒肿痛如锥赤晕散漫用活命饮二剂而痛缓又用八珍加柴胡山栀丹皮而痛止复因劳役倦怠懒食腿重头晕此脾胃气虚也用补中益气加蔓荆子而安
　　一膏粱酒色之人患四日而入房两臀硬肿二便不通【不可为实】肾开窍于二隂此属肝肾亏损用六味丸料加车前牛膝而便利用补中益气而肿硬消
　　一上舍内肿如锥外色如故面黄体倦懒食或呕痛膓胃也用六君汤以壮脾胃更以十全大补以助其脓针之用前汤倍加参茋芎归麦冬五味逺志贝母而疮敛
　　丹溪治一壮年骨疼以风药饮酒一年乃以防风通圣散去硝黄加生犀角浮萍与百余剂成一疽近皮革脓出而愈后五六年其处再痛朱曰旧病作无能为矣盖发于新娶之后多得香辣肉味若能茹淡逺房劳犹可生也出脓血四五年沿及腰背皆空又三年而死此缓乎病热者
　　一女髀枢穴【无考】生附骨疽在外侧亷少阳之分始末悉用五香汤十宣散一日恶寒发热膈满犹大服五香汤一夕喘死此升散太多隂血已絶孤阳发越于上也
　　一少年天寒极劳骨痛两月后生疽深入骨边卧二年取剰骨而安此寒转热者也
　　肺痈
　　丹溪治一少妇胸膺间溃一窍脓血与口中所咳相应而出以参茋当归加退热排脓等药而愈一云此因肺痿所致
　　项彦章治一人病胸膈壅满昏不知人项以杏仁薏苡之剂灌之立苏继以升麻黄茋桔梗消其脓服之逾月瘳项所以知其病者以阳明脉浮滑隂脉不足也浮为风而滑为血聚始由风伤肺故结聚客于肺隂脉之不足则过于宣逐也诸气本乎肺肺气治则出入易菀陈除故行其肺气而病自巳【巳见前痞满门】
　　石山治一妇年近三十形色瘦白素时或咳一二声月水或前或后夏月取凉遂咳甚不能伏枕者月余痰中或带血或兼脓急则吐食医用芩连二陈不效复用参茋等补药病重汪视左脉浮滑右脉稍弱而滑防伤手腕不能伸右脉似难凭矣以左脉騐之恐姙兼肺痈也遂以清肺泄肺之剂进之三服而能着枕痰不吐脓不咯惟时或恶阻汪曰此妊之常病也教用薏苡仁【苡仁胎前禁用有肺痈亦不禁可见有病病受如此】白术茯苓麦冬黄芩阿胶煎服病减月余复为诊脉皆稍缓而浮曰热已减矣但吐红太多未免伤胃教用四君子加陈皮黄芩枳殻煎服调理妊至六月食鸡病作却鸡而愈至九月病又复作声哑令服童便获安汪曰产后病除乃是佳兆病若复作非吾所知月足而产脾胃病作加泄竟不救
　　一儒者鼻塞流涕咳吐脓血胸膈作胀先用消风散乱髪灰二服而鼻利又用四君芎归及桔梗汤而愈后因赴选劳役咳吐脓小便滴沥面色黄白此脾土不能生肺金肺金不能生肾水用补中益气六味地黄而愈
　　一儒者素善饮咳痰项强皮肤不泽此肺痈也盖肺系于项故项不能转侧【非风痰而项焉能强断之肺痈见亦神】肺气虚弱故皮肤不泽先用桔梗汤以治肺后用八珍补肺汤以补脾土生肺金而痊
　　一男子吐脓血饮食少思胸腹胀脾肺心脉皆洪数【洪数脉不佳】此火不能生土土不能生金用桔梗汤为主佐以补中益气而愈
　　一男子不时咳作渴自汗发热便数彼恃知医用清肺降火理气渗利之剂小便不通面目赤色唇裂【似火】痰壅肺脾胃三脉浮大按之而数此足三隂亏损不能相生当滋化源否则成痈彼不信仍用分利之剂后果患肺痈始悟其言用桔梗汤及滋化源而愈
　　一男子面赤吐脓发热作渴烦躁引饮脉洪数而无伦次此肾火伤肝先用加减八味丸加麦冬【妙法】大剂一钟热渴顿止乆睡觉而神爽索食再剂诸症又减六七仍用前药更以人参五钱麦冬二钱五分五味二钱水煎代茶日饮一剂月余而安此症面赤者当补脾肾面白者当补脾肺故用此药
　　江应宿治贡士汪宾篁患滞下赤白月余逆予诊视投药数剂而愈六脉洪数不减即告之曰公年髙足三隂虗损不能相生当滋化源否则恐生他病与六味地黄丸加生脉散因循半月未及修制遂觉右乳傍牵痛面赤吐痰腥臭脉洪大浮数按之无力予曰脉数不时见此肺痈也次日吐脓血甚多投以桔梗汤加羚羊角未应再与升麻汤【升麻汤升麻桔梗苡仁地榆赤芍生甘草丹皮黄芩】十余剂更以前丸滋其化源而愈
　　胃痈
　　薛立斋治一膏粱之人寒热作渴不时咳吐口内血腥又五日吐脓血皮毛错纵用射干汤四剂脓血已止但气壅痰多以甘桔汤二三剂而愈
　　一男子用射干汤之类乍愈但气喘体倦发热作渴小便频数用补中益气加山药山茱茰麦冬五味时仲夏更以生脉散代茶饮而愈
　　一老妇素味厚吐脓已愈但小便淋沥用补中益气加麦冬五味及加减八味丸而愈膏粱之人初起清胃散亦可用
　　江应宿治上舍汪中宇患喉肿不进饮食腹中不饥但日饮清茶数盏召予视之诊得气口数此胃痈也脓已成宜引下行【可法】投以凉膈散稍稍利一二度次早吐脓血再服射干汤一剂即知饿索饮食六剂全愈
　　肠痈
　　丹溪治一女子腹痛百方不治脉滑数时作热腹微急曰痛病脉当沉细今滑数此肠痈也【妙妙】以云母膏一两【云母膏即阳起石】丸梧子大以牛皮胶溶入酒中并水下之饷时服尽下脓血一盆而愈
　　一妇以毒药去胎后当脐右结块块痛甚则寒热块与脐高一寸【有形之块】痛不可按脉洪数谓曰此瘀血流溢于肠外肓膜之间聚结为痈也遂用补气血行结滞排脓之剂三日决一锋针脓血大出内如粪状者臭甚病妇恐因谓气血生肌则内外之窍自合不旬日而愈
　　羽林妇病医者脉之知其肠中有脓为下之即愈盖寸口脉滑而数滑则为实数则为热滑则为荣数则为卫【脉法佳】卫数下降荣滑上升荣卫相干血为浊败小腹痞坚小便或澁或时汗出或复恶寒脓已成设脉迟聚为瘀血下之即愈
　　沧洲治郡守李母厐病小腹痛众医皆以为瘕聚久药不效吕诊循其少隂脉如刀刄之切手胞门芤而数知其隂中痛痈结小肠也告之曰太夫人病在幽隠不敢以闻幸出侍人语之乃出老妪吕曰苦小肠痈以故脐下如瘕聚今脓已成痛迫于玉泉当不得前后溲溲则痛甚妪拜曰诚如公言遂用国老【甘草】将军【大黄】为向导麒麟竭虎珀之类攻之脓自小便溃应手愈
　　虞恒徳治一人得潮热微以疟状小腹右边有一块大如鸡卵作痛右脚不能伸缩【琇按俗名缩脚肠痈】一医作膹豚气治十余日不验虞诊其脉左寸芤而带濇右寸芤而洪实【积血未成脓故寸芤若脓已成则洪数】两尺两闗俱洪数曰此大小肠之间欲作痈耳幸脓未成犹可治与五香连翘汤加减与之间以蜈蚣炙黄酒调服之三日愈
　　儒医李生治一富家妇有疾诊之曰肠胃间有所苦耶妇曰肠中痛不可忍而大便从小便出【琇按交肠症亦如此】医皆谓古无此症不可治李曰试为筹之若服我之药三日当瘳下小丸子数十粒煎黄茋汤下之下脓血数升而愈其家喜问治法李曰始切脉时觉芤脉见于肠部脉诀云寸芤积血在胸中闗内逢芤肠里痈此痈在内所以致然所服者云母膏为丸耳切脉至此可以言医矣【王仲言余话】
　　薛巳治一男子里急后重下脓胀痛用排脓散蜡矾丸而愈后因劳寒热体倦用补中益气而安
　　一妇人小腹胀痛小便如淋此毒结于内先以神效瓜蒌散二剂少愈更以薏苡仁汤而安
　　一妇人小腹胀痛而有块脉芤而濇此瘀血为患以四物加元胡索红花桃仁牛膝木香二剂血下而愈
　　一妇人小腹胀痛大便秘濇转侧有水声脉洪数以梅仁汤一剂下瘀血诸症悉退再以薏苡汤二剂而瘥
　　一妇人脓成胀痛小便不利脉洪数服太乙膏三钱下脓甚多胀痛顿止以瓜蒌散蜡矾丸及托里而安
　　一妇人产后恶露不尽小腹作痛服瓜子仁汤下瘀血而瘥凡瘀血停滞宜急治之缓则腐化为脓最为难治若流注闗节则为败症
　　江汝洁治一男子病小肠痈初起左小腹近脇下一块如掌大甚疼江以蜂蜜调大黄末敷于痛处再以生姜一大块切片置于大黄之上以火熨之【妙法可师】四五度痛即止逾半月而块自消
　　一人脇破肠出臭秽急以香油抹肠送入即不出又以人参枸子煎汤淋之皮自合吃猪肾粥十日愈
　　江应宿治汪上舍之内当脐结痛发热恶寒脉洪数此肠痈也投以仙方活命饮五香翘汤瓜蒌散俱不应过七日小便间有脓血乃制云母膏为丸十数服而愈可见药之对病其验如此
　　悬痈
　　谷道外肾之间所生痈毒名为悬痈医书所不载世间罕有知者初发唯觉痒甚状如松子大渐如莲实四十余日后始赤肿如胡桃遂破若破则大小便皆自此去不治其药用横纹大甘草一两截长三寸许取山涧东流水一大盌井水河水不可用以甘草蘸水文武火慢炙不可性急须用三时乆水尽为度擘视甘草水中润为透却以无灰酒两碗煮俟至一半作一服温饮之初未便效验二十日始消未破者不破可保平虽再进无害兴化守姚康朝正苦此痈众医拱手两服而愈
　　薛巳治赵州守脓多作痛五月余矣晡热口干盗汗食少体倦气短脉浮数而无力用补中益气加制甘草五味麦冬三十余剂食进势缓又以六味丸料五十余剂脓溃疮敛后因怒作痛少食脇痛发热仍用前汤而安喜其禀实慎疾而得愈
　　江应宿治族弟应楚在燕京患悬痈气短欬逆面赤口期期不能成语素有痔漏多服寒凉解毒大伤中气脉浮数而无力用补中益气一服而欬逆定数剂而脓血溃五十余剂而愈
　　便痈
　　薛立斋治一儒者年二十左患便痈用托里药溃而将愈入房发热作痛右边亦作浓水清稀虚症悉具脉洪大可畏用十全大补加附子一钱脉症顿退继用大补汤三十剂而敛
　　一儒者肿痛便濇用八正散清肝火导湿热二剂而肿痛愈再用小柴胡加芎归泽泻山栀二剂以清肝火补脾血而小便利
　　一男子肿痛不止用活命饮一剂而痛止再剂而肿消一男子痛甚发热用前饮一剂痛止再以神效瓜蒌散加山栀柴胡二剂而消
　　一男子肿而不溃用参茋归术以补托元气用白芷皁角刺柴胡甘草以排脓清肝数剂而溃复以八珍加柴胡补其气血而愈
　　江应宿治一男子患便毒两胯间坟起焮赤大如鵞卵服败毒散及消毒利药不应过予求治投以知母贝母各五钱僵蚕川山甲俱各炒一钱大黄三钱【妙方】作一服利下脓血从大便出痛肿减半再剂而已后治人皆验大黄以强弱加减
　　下疳疮
　　薛立斋治庶吉士刘华甫茎中作痛或出白津或小便秘濇先用小柴胡加山栀泽泻黄连木通胆草茯苓二剂以清肝火导湿热诸症渐愈因劳倦忽寒热用补中益气汤治之而安又用六味丸以生肝血滋肾水诸症全愈
　　一儒者茎中作痒发热倦怠外皮浮肿二年矣此肝肾隂虚用八珍加柴胡山栀及六味丸而愈有兼隂毛间生虫作痒当以桃仁研烂涂之
　　一人因劳而患焮痛寒热体倦头疼小便赤濇用补中益气加车前山栀而消
　　一士人患下疳寒药伤胃腐溃肿痛日晡热甚口干体倦食少欲呕先用六君加柴胡升麻脾胃醒而诸症退更以补中益气加炒黑山栀肝火退而肿痛痊肩痈
　　丹溪治一人肩井后肿痛身热且其肿按之不坚此乃酒痰流结也遂用南星半夏瓜蒌葛根芩连竹沥作煎饮之烧葱根熁肿上另用白芥子白矾作小丸用煎药吞二十丸须臾痰随嗽出半日约去三四碗而愈
　　薛巳治一妇卧十二年矣遇回禄益加忧郁甲辰三月右肩下发一块焮肿如瓯中赤外白用凉药一剂不解次用十宣散四剂【十宣散方人参黄耆当归甘草白芷川芎桔梗厚朴防风桂】加痛畧红迎徐医视之连投参茋丁桂防风白芷之类脓溃徐云无患矣辞后晕呕逆恶寒战栗顶防脓清其夫检外科发挥至发背门云若初起一头如黍不肿不赤烦躁便秘四五日间生头不计其数疮口各含一粟名曰莲蓬发云云始骇为恶症治法虽详不谙于行迎薛至诊云辛凉解散气血两虚者忌之连投参茋归术地黄姜附大剂肿髙脓稠兼絍乌金膏数日果腐落筋如脂膜者数觔仍用前剂每服人参加至八钱日进二服逾二月平复
　　乳痈
　　天寳中有陇西李生自白衣调选桂州参军既至任以热病旬余觉左乳痛不可忍及视之隆若痈肿之状即召医验其脉医者云脏腑无他若臆中有物以喙攻其乳乳痛而痈不可为也又旬余病甚一日痈溃有一雉自左乳中突而飞出不知所止是夕李生卒【宣室志】
　　一妇形脉稍实性躁难于后姑乳生隠核以本草单味青皮汤间以加减四物汤加行经络之剂治两月而安
　　一后生作劳风寒夜热左乳痛有核如掌脉细澁而数此隂滞于阳也询之已得酒遂以瓜蒌子石膏干葛【阳明胃经】台芎白芷蜂房生姜同研入酒服之四贴而安
　　时康祖为广徳宰事张王甚谨后授温倅左乳生痈继又胸臆间结核大如拳坚如石荏苒半载百疗莫效已而牵掣臂腋彻于肩痛楚特甚亟祷王祠下梦闻语曰若要安但用姜自然汁制香附服之【妙方】觉呼其子检本草视之二物治证相符访医者亦云有理遂用香附去毛姜汁浸一宿为末二钱米饮调才数服疮脓流出肿硬渐消自是获愈【庚志】
　　薛立斋治一儒者两乳患肿服连翘饮加坚硬食少内热胸脇作痛日晡头痛小便赤濇此足三隂虚而兼郁怒前药复损脾肺先用六君加芎归柴栀四十余剂元气复而自溃乃作痛恶寒此气血虚也用十全大补六味地黄而愈
　　封君袁阳泾左乳内结一核月余赤肿此足三隂虚兼怒气所至用八珍加柴栀丹皮四剂赤肿渐退内核渐消又用清肝解郁汤而愈时当仲秋两目连劄肝脉防此肝经火盛而风动也更加龙胆草五分并六味地黄丸而愈若用清热败毒化痰行气鲜不误者
　　一儒者两脇作胀两乳作痛服流气饮瓜蒌散半载后左脇下结一块如核肉色不变劳则寒热此郁结气伤而为患虚而未能溃也八物加柴胡逺志贝母桔梗月余色赤作痛脓将成矣又服月余针之出脓碗许顿然作呕此胃气虚而有痰也令时防生姜服六君子汤呕止加肉桂而疮愈彼后出宰每伤劳怒胸乳仍痛并发寒热服补中益气加炒山栀愈
　　一妇人内热脇胀两乳不时作痛口内不时辛辣若卧而起急则脐下牵痛此脉为患用小柴胡加青皮黄连山栀二剂而瘥
　　一妇人乆郁右乳内肿硬用八珍汤加逺志贝母柴胡青皮及隔蒜灸兼服神效瓜蒌散两月余而消
　　一妇人左乳内肿如桃不痛不赤发热渐瘦用八珍加香附【生姜汁制】逺志青皮柴胡百余剂又兼服神效瓜蒌散三十余剂脓溃而愈
　　一妇人禀实性躁懐抱乆郁左乳内结一核按之微痛以连翘饮子二十余剂少退更以八珍加青皮香附桔梗贝母二十余剂而消
　　一妇人发热作渴至夜尤甚两乳忽肿肝脉洪数乃热入血室也用加味小柴胡汤热止肿消
　　一妇人因怒左乳作痛发热表散太过肿热益甚用益气养荣汤数剂热止脓成不从用针肿胀热渴针脓大泄仍以前汤月余始愈此症若脓未成未破有薄皮剥起者用代针之剂其脓自出不若及时用针不致大溃若脓血未尽辄用生肌反助其邪慎之
　　一妇人脓清肿硬面黄食少内热晡热自汗盗汗月经不行此肝脾气血俱虚用十全大补加逺志贝母及补中益气各三十余剂外用葱熨患处诸症寻愈
　　一妇人脓成胀痛欲针之不从数日始针出败毒三四碗许虚证蜂起防至危殆用大补两月余而安若元气虚弱不作脓者用益气养荣汤补之脓成即针若肿痛寒热怠惰食少或至夜热甚用补中益气兼逍遥散补之为善
　　一产妇因乳少服药通之致乳房肿胀发热作渴以玉露散补之而愈夫乳汁乃气血所化在上为乳在下为经若冲任之脉盛脾胃之气壮则乳汁多而浓衰则淡而少所乳之子亦弱而多病又有屡产无乳或大便濇滞乃亡津液也当滋化源
　　一妇人右乳内结三核年余不消朝寒暮热饮食不甘此乳岩以益气养荣汤百余剂血气渐复更以木香饼熨之年余而消
</div>
    <div class="pagination">
<a href="名医类案_page23.html">上一页</a><span>...</span><a href="名医类案_page19.html">19</a><a href="名医类案_page20.html">20</a><a href="名医类案_page21.html">21</a><a href="名医类案_page22.html">22</a><a href="名医类案_page23.html">23</a><span class="current-page">24</span><a href="名医类案_page25.html">25</a><a href="名医类案_page26.html">26</a><a href="名医类案_page27.html">27</a><a href="名医类案_page28.html">28</a><a href="名医类案_page29.html">29</a><span>...</span><a href="名医类案_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
