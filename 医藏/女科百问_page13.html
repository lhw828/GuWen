<!DOCTYPE html>
<html>
<head>
    <meta charset="UTF-8">
    <title>女科百问 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女科百问 - 第 13 页/共 22 页</h1>
    <div class="content">　　上为细末。每服二钱。浓煎葱白汤调下。不拘时服。

　　冬葵子散。治妊娠小便不利。身恶重寒。起则眩晕。及水肿。

　　冬葵(三钱) 赤茯苓(二钱）

　　上为细末。每服三钱。米饮调下不拘时。若利则歇。服不通。恐是转胞。加发灰少许神效。曾有妊妇腹胀。小便不利。吐逆。诸医杂进温脾胃。宽气去胀等药。服之反吐。药食不纳。转加胀满揍心。验之胎死腹中。又服诸下胎药不能解。举家惊惶。因得鲤鱼汤论曰。脚肿俗呼为皱脚。亦有通身肿满。心胸急胀。名曰胎水。遂去妊妇心前衣服看之。胸肚不分。急以鲤鱼汤四五服。大小便皆下恶水。肿消胀去。方得分娩死胎。可谓生之幸也。此证盖缘怀身腹大。妊妇不自知觉。人人皆以为身娠如此。终不以为胎水病。医人何以得知。故书此论。病家当自觉察。

　　鲤鱼汤

　　当归 白芍药(去皮各四钱) 白术(半两）

　　上 咀。每服四钱。用鲤鱼一尾。不拘大小。破洗去鳞肠。白水煮熟去鱼。每服鱼汁一盏半。姜五片。橘皮少许。煎一盏。空心服。如胎水去未尽绝。再服。

　　第六十问 妊娠伤寒与常人治法同异

　　答曰。四时有不正之气。如春夏亦有寒温时。秋冬亦有暄暑时。是故一岁之中。病无长幼。率相似者。此则时行之气。俗谓之天行。若春温暖而清气折之。则责邪在肝。夏应暑而寒气折之。则责邪在心。秋应凉而反大热折之。则责邪在肺。冬应寒而反大温折之。则责邪在肾。仲景云。冬温之毒。与伤寒大异。盖伤寒者。因冒寒而作也。其候发热恶寒。头疼腰脊痛。其脉浮紧。无汗者可发汗。宜服麻黄汤。脉浮缓而有汗者。可解肌。宜服桂枝汤。切详麻黄桂枝皆能堕胎。以此言之。则妊娠伤寒。常人之治法大不相侔也。

　　十全散。即败毒散。又名人参羌活散。治伤寒瘟疫。

　　人参 白茯苓 羌活 独活 甘草(炙) 川芎 枳壳 柴胡 白术 桔梗(各等分）

　　上 咀。每服三钱。水盏半。姜五片。薄荷七叶。煎七分。热服。如头疼发热连二服。汗出即愈。

　　阿胶散。治妊娠妇伤寒安胎。

　　阿胶 桑寄生 吴白术 人参(各等分）

　　上为细末。每服二钱。煎糯米饮调下。不拘时。

　　罩胎散

　　卷荷叶(一两焙干) 蚌粉花

　　上为细末。每服二钱。入蜜少许。新汲水调下。食前服。

　　严氏第十问。妊娠妇外感风寒。浑身壮热。眼晕头眩者何。曰。盖因风寒客于皮肤。伤于营卫。或洗项背。或当风取凉。致令头目昏痛。憎寒发热。甚致心胸烦闷。大抵产前二命。所以不可轻易妄投汤剂。感冒之初。止宜进芎苏饮以发散表邪。其病自愈。

　　芎苏饮。

　　川芎 紫苏叶 白芍药 白术 麦门冬 陈皮 干姜(各一两) 甘草(炙半两）

　　上 咀。每服四钱。水盏半。姜三片。葱白一寸。煎八分。温服不拘时。

　　第六十一问 妊娠伤寒瘥后复发热

　　答曰。伤寒瘥后发热者何。此名劳食复也。内经云。多食则复，食肉则复。缘病瘥后。气尚虚。津液未复。因劳动生热。气既还复入经络。名曰劳复。仲景云。伤寒。瘥后更发热者。小柴胡汤主之。脉浮者。以汗解。脉沉者。以下解。又伤寒瘥后劳复者。枳实栀子汤主之。千金方劳复起死。人参麦门冬汤。又有食复者。大病新瘥。脾胃尚弱。谷气未复。(谷王宇泰本作谷)强食过多。停积不化。因尔发热。名曰食复。仲景于枳实栀子汤证云。若有宿食。内加大黄如博棋子大五六枚。服之愈。

　　枳实栀子汤

　　枳实(一枚去穣麸炒) 栀子(三枚半肥者)豉(一两半）

　　上以清浆水二盏半。煎九分。下豉再煎五六沸。去滓温服。覆令汗出。

　　若有宿食。加内大黄如博棋子大五六枚服之。日煎服之。

　　第六十二问 时气温病皆能损胎

　　答曰。阴阳大论云。春气温和。夏气暑热。秋气清凉。冬气凛冽。此则四时正气之序也。冬时严寒。万类深藏。君子固密。则不伤于寒。若伤于寒者。凡名伤寒耳。其一岁之中。长幼之病多相似者。故名时行之气也。其伤于四时之气。皆能为病。以伤寒为毒者。以其最盛杀厉之气。中而即病者。名曰伤寒不即病。寒毒藏于肌肤。至春变而为温病。至夏变而为暑病。暑病者。热极重于温也。详此三证。皆因寒气而受邪。寒极生热。热气熏煮其胎。故损也。

　　罩胎散(见六十问中）

　　人参羌活汤。治妊娠感冒。发热头疼。身体痛。

　　白茯苓 羌活 独活 前胡 芎 枳壳(炒) 桔梗 人参(各一两) 甘草(炙半两) 干葛 陈皮(各一两）

　　上为细末。每服三钱。水一盏。姜五片。枣一枚。煎七分。去滓温服。

　　黄龙汤。治妊娠瘟疾。寒热头痛。嘿嘿不欲饮食。胁下痛。呕逆痰气。及产后伤风。热入胞宫。寒热如疟。

　　柴胡 黄芩 甘草 人参(各一两）

　　上锉如麻豆大。每服五钱。水盏半。煎八分。去滓温服。不拘时。

　　治妊娠患时疾。

　　黄芩尖者。出锥郁金。

　　上为细末。每服一钱。板蓝根地黄水调下。汗出效。未愈。再服即愈。

　　治妊娠患时疾。

　　鸡子(坠井底泥上隔宿取出吞之必无虞矣）

　　第六十三问 妊娠寒热或因暑气有不因伤暑而得之

　　答曰。疟者。寒热之疾。皆繇风寒入中也。夫风为阳邪。阳化气而为热。寒为阴邪。阴化气而为寒。阴阳上下交争。虚实邪正更作。或阴并于阳。则阴实而阳虚。若阳并于阴。则阳实而阴虚。或先伤于寒而后伤于风。其为候也。则先寒而后热。或先伤于风而后伤于寒。其为证也。则先热而后寒。休作有时。与伤寒颇异者。故名为疟也。经曰。夏伤于暑。秋必病疟者。此因暑气之所伤也。若妊娠寒热者。皆繇血气虚损。风邪乘之。致阴阳关隔。寒热互见也。经云。阳微恶寒。阴弱发热。若此之类。皆繇虚之所致。此不因暑气之作也。若热极不已。则伤胎。

　　大安散。治脾寒如疟。发热无时。

　　草豆蔻(七个和皮细切) 浓朴(半两) 乌梅(十个去核仁) 甘草 人参(各一分) 大枣(十枚) 肥姜(一分连皮) 陈皮(七个全者洗净切) 良姜(一分）

　　下共锉拌匀。分作五裹。先以盐水蘸纸湿。裹煨香熟。第一服一裹。水一碗。煎一碗。温服。第二服用二裹。并煎滓。以水二碗。煎一碗。温服。第三服用三裹。并煎滓。以水三碗。煎一碗。作两服。并空心食前温服。妊娠患疟热者可服。

　　常山 竹叶(各半两) 人参 石膏(各一两研) 糯米(一百粒）

　　上为 咀。每服三钱。水盏半。煎八分。去滓通口服。不拘时。

　　地黄丸。治寒热类疟。久之为劳。

</div>
    <div class="pagination">
<a href="女科百问_page12.html">上一页</a><span>...</span><a href="女科百问_page8.html">8</a><a href="女科百问_page9.html">9</a><a href="女科百问_page10.html">10</a><a href="女科百问_page11.html">11</a><a href="女科百问_page12.html">12</a><span class="current-page">13</span><a href="女科百问_page14.html">14</a><a href="女科百问_page15.html">15</a><a href="女科百问_page16.html">16</a><a href="女科百问_page17.html">17</a><a href="女科百问_page18.html">18</a><span>...</span><a href="女科百问_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
