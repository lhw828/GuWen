<!DOCTYPE html>
<html>
<head>
    <meta charset="UTF-8">
    <title>类经 - 第 66 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经 - 第 66 页/共 96 页</h1>
    <div class="content">　　方，方隅也。月，月令也。命其位则名次立，名次立则所直之方，所主之月各有其应而常变可知矣。愚按：上文云报德以德、报化以化、报政令以政令者，言胜复之气，因变之邪正而报有不同也。云气高则高、气下则下、气后则后、气前则前、气中外则中外者，言胜复之方，随气所在而或此或彼，变无定位也。故以天下之广言之，则东南方阳也，阳者其精降于下，故右热而左温；西北方阴也，阴者其精奉于上，故左寒而右凉。以一州之地言之，则崇高者阴气治之，故高者气寒；污下者阳气治之，故下者气热。此方隅大小之气有不同也。以运气所主言之，则厥阴所至为风，少阴所至为火，太阴所至为雨，少阳所至为热，阳明所至为燥，太阳所至为寒，此六气之更胜，有衰有王不一也。以九宫所属言之，则有曰灾一宫、灾三宫、灾四宫、灾五宫、灾九宫，而四正四隅有异也。故本篇言位言方言月。夫以三者相参，则四时八方之候，其变不同者多矣。故有应于此而不应于彼者，有寒热温凉主客相反者，有南方清燥而温、北方雨湿而潦者，有中原冰雪而寒、左右温凉更互者，此以地理有高下，情势有大小，气位方月有从逆，小者小异，大者大异，而运气之变，所以有无穷之妙也。先儒有以天下旱潦不同，而非运气主岁之说者，盖未达此章之理耳。有按在前第十，当与此篇参其义。）

　　二十六卷　运气类

　　二十二、上下盈虚

　　（《素问·六元正纪大论》）

　　帝曰：六位之气，盈虚何如？岐伯曰：太少异也，太者之至徐而常，少者暴而亡。（六阳年谓之太，六阴年谓之少。

　　太者气盈，故徐而常。少者气虚，故暴而亡。如前章六十年运气之纪，凡六太之年止言正化，而六少之年则有邪化。正以不及之年乃有胜气，有胜则有复，胜复之气皆非本年之正化，必乘虚而后至，故其为病反甚也。愚按：人之死生，全以正气为主。正气强，邪虽盛者必无害，正气弱，邪虽微者亦可忧，故欲察病之安危者，但察正气则吉凶可判矣。观此云太者徐而常，少者暴而亡，此正盈虚之理也。故凡气运 盈者，人气亦盈，其为病则有余，有余之病反徐而微，以其正气盛也。气运虚者，人气亦虚，其为病则不足，不足之病必暴而甚，以其本气亏也。设不明邪正盈虚之道而攻补倒施，多致气脱暴亡，是不知太者之易与而少者之可畏也。）帝曰：天地之气，盈虚何如？岐伯曰：天气不足，地气随之，地气不足，天气从之，运居其中而常先也。（天气即司天，地气即在泉，运即岁运。岁运居上下之中，气交之分，故天气欲降，则运必先之而降，地气欲升，则运必先之而升也。）恶所不胜，归所同和，随运归从而生其病也。（此亦言中运也。如以木运而遇燥金司其天地，是为不胜则恶之。遇水火司其天地，是为同和则归之。不胜者受其制，同和者助其胜，皆能为病，故曰随运归从而生其病也。）故上胜则天气降而下，下胜则地气迁而上，（上胜者，司天之气有余也，上有余则气降而下。下胜者，在泉之气有余也，下有余则气迁而上。此即上文天气不足、地气随之、地气不足、天气随之之谓。）胜多少而差其分，（胜多少，言气之微甚也。胜微则迁降少，胜多则迁降多，胜有多少，则气交之变有多寡之差分矣。）微者小差，甚者大差，甚则位易气交，易则大变生而病作矣。（小差则小变，大差则大变，甚则上下之位，易于气交之际，运居其中而常先之，故易则大变生、民病作矣。）《大要》曰：甚纪五分，微纪七分，其差可见。此之谓也。（甚纪五分，胜气居其半也。微纪七分，胜止十之三也。此天地盈虚之数有大差小差之分，故变病亦有微甚。）

　　二十六卷　运气类

　　二十三、五郁之发之治

　　（《素问·六元正纪大论》）

　　帝曰：五运之气，亦复岁乎？（复，报复也。此问五运之气，亦如六气之胜复而岁见否。）岐伯曰：郁极乃发，待时而作也。（五运被胜太甚，其郁必极，郁极者必复，其发各有时也。详如下文。）帝曰：请问其所谓也？岐伯曰：五常之气，太过不及，其发异也。帝曰：愿卒闻之。岐伯曰：太过者暴，不及者徐，暴者为病甚，徐者为病持。（持者，进退缠绵，相持延久也。按：太过者其气暴，不及者其气徐，此理之当然也。然前章云太者之至徐而常，少者暴而亡，若与此节相反；而不知太者之暴，肆强也；少者之亡，受伤也。肆强者犹可制，受伤者不易支。故此二节互言，正以发明微甚之义耳。）帝曰：太过不及，其数何如？岐伯曰：太过者其数成，不及者其数生，土常以生也。（太过者其数成，成者气之盛也。不及者其数生，生者气之微也。土气长生于四季，故常以生数，而不待于成也。按：此数有生成，其即气有初中之义欤。详见《图翼》一卷五行生成数解。前章六十年运气政令之数，凡云寒化一寒化六等义即此。）

　　帝曰：其发也何如？岐伯曰：土郁之发，岩谷震惊，（木胜制土，土之郁也。郁极则怒，怒动则发。岩谷者，土深之处。震惊者，土气之发也。）雷殷气交，（殷，盛也。气交者，升降之中，亦三气四气之间。盖火湿合气，发而为雷，故盛于火湿之令。）埃昏黄黑，（尘霾蔽日也。）化为白气，（湿蒸之气，岚之属也。）飘骤高深，（飘风骤注，冲决高深也。）

　　击石飞空，洪水乃从，（岩崩石走，洪水从而出也。）川流漫衍，田牧土驹，（川流漫衍，洇没郊原也。田牧土驹，以洪水之后，惟余土石嵬然，若群驹散牧于田野也。）化气乃敷，善为时雨， （土湿之化，郁而伸也。）始生始长，始化始成。

　　（土气被郁，物化皆迟，然土郁之发，必在三气四气之时，故犹能生长化成，不失其时也。）故民病心腹胀，肠鸣而为数后，甚则心痛胁 ，呕吐霍乱，饮发注下， 肿身重。（此皆湿土为病。湿在上中二焦，故心腹胀。湿在下焦，故数后下利。心为湿乘，故心痛。肝为湿侮，故胁 。 ，胀也。有声为呕，有物为吐。霍乱者，吐利并行，而心目撩乱也。饮，痰饮也。注下，大便暴泄也。湿气伤肉，则 肿身重。皆土发湿邪之证。）云奔雨府，霞拥朝阳，山泽埃昏，其乃发也，以其四气。（雨府，太阴湿聚之处也。霞拥朝阳，见于旦也。埃昏，土气之浊也。土主四之气，在大暑六月中后凡六十日有奇，故土郁之发，以其四气。）云横天山，浮游生灭，怫之先兆。（浮游，蜉蝣也，朝生暮死，其出以阴。此言大者为云横天山，小者为浮游生灭，皆湿化也。二者之见，则土郁将发，先兆彰矣。怫，郁也。怫音佛。）

　　金郁之发，天洁地明，气清气切，（火胜制金，金之郁也。金气清明急切，故其发如此。）大凉乃举，草树浮烟，（大凉者，金之寒气。浮烟者，金之敛气。）燥气以行， 雾数起，（金风至则燥气行，阴气凝则 雾起。 雾，浓雾也。 ，蒙、茂二音。）杀气来至，草木苍干，金乃有声。（杀气，阴气也。苍干，凋落也。金乃有声，金气劲而秋声发也。）故民病咳逆，心胁满引少腹，善暴痛不可反侧，嗌干面陈色恶。（咳逆嗌干，肺病而燥也。心胁满引少腹，善暴痛不可反侧，金气胜而伤肝也。陈，晦也。金气肃杀，故面色陈而恶也。）山泽焦枯，土凝霜卤，怫乃发也，其气五。（燥气行，故山泽焦枯。土面凝白，卤结为霜也。金王五之气，主秋分八月中后凡六十日有奇，故其发也，在气之五。卤音鲁。）夜雪白露，林莽声凄，怫之兆也。（二者之见，皆金郁欲发之先兆。）

　　水郁之发，阳气乃辟，（土胜制水，水之郁也。水郁而发，寒化大行，故阳气乃辟。辟，避同。）阴气暴举，大寒乃至，川泽严凝，寒氛结为霜雪，（寒氛，寒气之如雾者。氛音分。）甚则黄黑昏翳，流行气交，乃为霜杀，水乃见祥。（黄，土色。黑，水色。水为土郁而发，故二色并见于气交。祥，灾异也，凡吉凶之兆皆曰祥。）故民病寒客心痛，腰 痛，大关节不利，屈伸不便，善厥逆痞坚腹满。（此皆寒水之气为病。火畏水故心痛。 寒入肾，故腰 痛。寒则气血滞，筋脉急，故关节不利，屈伸不便。阴气胜，阳气不行，故厥逆痞坚腹满。）阳光不治，空积沉阴，白埃昏暝而乃发也，其气二火前后。（二火前后，君火二之气，相火三之气，自春分二月中而尽于小暑六月节，凡一百二十日，皆二火之所主。水本王于冬，其气郁，故发于火令之时，阴乘阳也。王氏曰：阴精与水，皆上承火，故其发也，在君相二火之前后。）太虚深玄，气犹麻散，微见而隐，色黑微黄，怫之先兆也。（深玄，黑色也。麻散，如麻散乱可见，微见而隐也。大都占气之法，当于平旦候之，其色黑而微黄，黄为土色，黑为水色，微黄兼黑，水郁将发之先兆也。）

　　木郁之发，太虚埃昏，云物以扰，大风乃至，屋发折木，木有变。（金胜制木，木之郁也。木郁之发，风气大行，故有埃昏云扰、发屋折木等候，皆木之为变也。）故民病胃脘当心而痛，上支两胁，膈咽不通，食饮不下，甚则耳鸣眩转，目不识人，善暴僵仆。（此皆风木肝邪之为病。厥阴之脉，挟胃贯膈，故胃脘当心而痛，膈咽不通，食饮不下也。上支两胁，肝气自逆也。肝经循喉咙，入颃颡，连目系，上会于巅，故为耳鸣眩转、目不识人等证。风木坚疆，最伤胃气，故令人善暴僵仆。）太虚苍埃，天山一色，或为浊色，黄黑郁若，横云不起雨而乃发也，其气无常。（苍埃浊色，黄黑郁若，皆风尘也。风胜湿，故云虽横而不起雨。风气之至，动变不定，故其发也，亦无常期。）长川草偃，柔叶呈阴，松吟高山，虎啸岩岫，怫之先兆也。（草偃，草尚之风必偃也。呈阴，凡柔叶皆垂，因风翻动而见叶底也。松吟，声在树间也。虎啸则风生，风从虎也。凡见此者，皆木郁将发之先兆。）

　　火郁之发，太虚肿翳，大明不彰，（水胜制火，火之郁也。肿字误，当作曛。盖火郁而发，热化大行，故太虚曛翳昏昧，大明反不彰也。）炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，湿化乃后。（燔燎腾烟，炎热甚也。材木流津，汁溶流也。霜卤，水泉干涸而卤为霜也。止水，蓄积之水也。风行惑言，热极风生，风热交炽而人言惑乱也。湿化乃后，雨不至也。厦音夏。卤音鲁。）故民病少气，疮疡痈肿、胁腹胸背面首四肢愤胪胀，疡痱呕逆，螈 骨痛，节乃有动，注下温疟，腹中暴痛，血溢流注，精液乃少，目赤心热，甚则瞀闷懊 ，善暴死。（此皆火盛之为病也。壮火食气，故少气。火能腐物，故疮痈。阳邪有余，故为 塞愤闷、胪腔胀满、疡痱疮毒等患。火气上冲，故呕逆。火伤筋则螈 抽掣，火伤骨则骨痛难支，火伏于节则节乃有动，火在肠胃则注下，火在少阳则温疟，火实于腹则腹暴痛，火入血分则血溢流注，火烁阴分则精液乃少，火入肝则目赤，火入心则心热，火炎上焦则瞀闷，火郁膻中则懊 。火性急速，败绝真阴则暴死。 ，昌真切。胪，闾、卢二音。痱音肺。螈音翅。 音纵。懊音鏖。 ，乃包切，）刻终大温，汗濡玄府，其乃发也，其气四。（刻终者，百刻之终也。日之刻数，始于寅初，终于丑未，此阴极之时也，故一日之气，惟此最凉。刻终大温而汗濡玄府，他热可知矣。玄府，汗空也。火本王于夏，其气郁，故发于未申之四气。四气者，阳极之余也。）动复则静，阳极反阴，湿令乃化乃成。（上文言湿化乃后，至此则火王生土，故动复则静，阳极反阴。土气得行，湿令复至，故万物得以化成也。）华发水凝，山川冰雪，焰阳午泽，怫之先兆也。（群华之发，君火二气之候也。午泽，南面之泽也。于华发之时而水凝冰雪，见火气之郁也。于面南之泽而焰阳气见，则火郁将发之先兆也。）

　　有怫之应而后报也，皆观其极而乃发也，（此以下，总结上文郁发之义也。凡应有先兆，报必随之。盖物极则变，故郁极乃发。）木发无时，水随火也。（土金火之郁发，各有其时。惟风木善行数变，上文云其气无常，即木发无时也。水能胜火，上文云其气二火前后，即水随火也。）谨候其时，病可与期，失时反岁，五气不行，生化收藏，政无恒也。（知时气，则病气可与期。失时气，则五气之行尚不能知，又焉知生化收藏之常政哉。）帝曰：水发而雹雪，土发而飘骤，木发而毁折，金发而清明，火发而曛昧，何气使然？岐伯曰：气有多少，发有微甚，微者当其气，甚者兼其下，征其下气而见可知也。（此发明承制之义也。气有多少，太过不及也。发有微甚，郁微则发微，郁甚则发甚也。微者当其气，本气之见也。甚者兼其下，承气兼见也。如水位之下，土气承之；土位之下，木气承之；土位之下，金气承之；金位之下，火气承之；火位之下，水气承之是也。故水发之微者为寒，甚者为雹雪，是兼乎土，雹雪之体如土故也。土发之微者为湿，甚者为飘骤，是兼乎木，风主飘骤故也。木发之微者为风，甚者为毁折，是兼乎金，金主杀伐故也。金发之微者为燥，甚者为清明，是兼乎火，火主光明故也。火发之微者为热，甚者为曛昧，是兼乎水，水主昏昧故也。征，证也。取证于下承之气，而郁发之微甚可知矣。）帝曰：善。五气之发，不当位者何也？（不当位，谓有不应其时也。）岐伯曰：命其差。（气有盛衰，则至有先后，故曰命其差。差者，不当其位也。如《至真要大论》曰：胜复之作，动不当位，或后时而至。但彼论胜复之至不当位，此论五气之发不当位，虽所论似异，而义则一也。）帝曰：差有数乎？言日数也。）岐伯曰：后皆三十度而有奇也。（后者，自始及终也。度，日也。三十度而有奇，一月之数也。奇，谓四十三刻七分半也。

　　盖气有先至后至之差，不过三十度耳。即如气盈朔虚节序置闰之法，早至者先十五日有奇，迟至者后十五日有奇，或前或后，总不出一月有奇之数，正此义也。愚按：本篇风云雷雨之至，虽五行各有所主，然阴阳清浊之分，先贤亦有所辨，此虽非本篇之意，然格致之理有不可不知者，今并附之。如或问雷霆风云霜雪雨露于张子者，对曰：阴气凝聚，阳在内不得出，则奋击而为雷霆。阳在外不得入，则周旋不舍而为风。阳为阴累，则相持为雨而降。阴为阳得，则飘扬为云而升。又有问雨风云雷于邵子者，答曰：阳得阴为雨，阴得阳为风，刚得柔为云，柔得刚为雷。无阴不能为雨，无阳不能为雷。雨柔属阴，待阳而后兴；雷刚属阳，待阴而后发。张氏释之曰：风雨自天降，故言阴阳；云雷自地升，故言柔刚。

　　天阳无阴不能为雨，地阴无阳不能成雷。雨阴形柔，本乎天气之阳；雷阳声刚，出乎地体之阴。阴阳互相用也。又有以八卦爻象问于蔡节斋者，答曰：坎阴为阳所得，则升为云，阳浅则为雾；坎阳为阴所累，则降为雨，阴浅则为露。阴在外、阳不得出则为雷，阴固则为地动，震也。阴在内、阳不得入则为风，阴固则为大风，巽也。阳包阴则离为霰，阳和阴则为雪，离交坎也；阴包阳则坎为雷，阴入阳则为霜，坎交离也。阴阳之精，互藏其宅，则离为日，坎为月。阴阳相戛则为电，阴阳失位则为霓。此固诸贤之说也。若以愚见观之，风者阳中之清气也，气之微者和，气之甚者烈，无阳不为风也。云者阳中之浊气也，浊之清者轻，浊之浊者重，无阴不成云也。阴之清者，从阳凝聚则为露；阴之浊者，从阳升降则为雨。阳为阴郁，激而成雷，雷即电之声，电即雷之形，故雷之将发，电必先之。其所以有先后者，形显见之速，声远闻之迟也。有有雷而无电者，或以阳气未盛，声已达而形未露也；或以阴气太重，而蔽火之光也。有有电而无雷者，或以光远可见，而声远不可闻也；或以孤阳见形，阴气未及，而无水之激也。凡欲得雷之情者，当验以水之沃火也。雾乃阴气，由阳逼而升。雾多见于早者，以夜则日居地下，旦则水气上达，故日将中则雾必收，又为阳逼而降。凡欲得雾之情者，当验以釜中之气也。虹为日影穿雨而成，故虹必见于雨将霁，日东则虹西，日西则虹东，而中必有残雨以间之，其形乃见。无雨则无虹，无日亦无虹，秋冬日行南陆，黄道既远，故虹藏不见矣。凡欲得虹霓之情者，当验水盆映日之影也。雹是重阴凝寒所成。如岐伯曰：至高之地，冬气常在。所以高山之巅，夏无暑热，而碧空之寒，凝结有之。然地穴可以藏冰，则深山穷谷，宁无蓄此，云龙所带，于义亦通。是以汉文时雹如桃李，汉武时雹似马头，随结随下者，有如是其巨哉？然则结者带者，皆理之所有也。至若雨凝为雪，露结为霜，是又无待于辨者。天道茫茫，诚非易测，姑纪管窥，以资博雅之择云。）

　　帝曰：善。郁之甚者，治之奈何？（此以下详明五郁之治也。天地有五运之郁，人身有五脏之应，郁则结聚不行，乃致当升不升，当降不降，当化不化，而郁病作矣。故或郁于气，或郁于血，或郁于表，或郁于里，或因郁而生病，或因病而生郁。郁而太过者，宜裁之抑之；郁而不及者，宜培之助之。大抵诸病多有兼郁，此所以治有不同也。）岐伯曰：木郁达之，（达，畅达也。凡木郁之病，风之属也。其脏应肝胆，其经在胁肋，其主在筋爪，其伤在脾胃、在血分。然土喜调畅，故在表者当疏其经，在里者当疏其脏，但使气得通行皆谓之达。诸家以吐为达者，又安足以尽之？）火郁发之，（发，发越也。凡火郁之病，为阳为热之属也。其脏应心主、小肠、三焦，其主在脉络，其伤在阴分。凡火所居，其有结聚敛伏者，不宜蔽遏，故当因其势而解之、散之、升之、扬之，如开其窗，如揭其被，皆谓之发，非独止于汗也。）土郁夺之，（夺，直取之也。凡土郁之病，湿滞之属也。其脏应脾胃，其主在肌肉四肢，其伤在胸腹。土畏壅滞，凡滞在上者夺其上，吐之可也；滞在中者夺其中，伐之可也；滞在下者夺其下，泻之可也。凡此皆谓之夺，非独止于下也。）金郁泄之，（泄，疏利也。凡金郁之病，为敛为闭、为燥为塞之属也。其脏应肺与大肠，其主在皮毛声息，其伤在气分。故或解其表，或破其气，或通其便，凡在表在里、在上在下皆可谓之泄也。）水郁折之，（折，调制也。凡水郁之病，为寒为水之属也。水之本在肾，水之标在肺，其伤在阳分，其反克在脾胃。水性善流，宜防泛溢。凡折之之法，如养气可以化水，治在肺也；实土可以制水，治在脾也；壮火可以胜水，治在命门也；自强可以帅水，治在肾也；分利可以泄水，治在膀胱也。凡此皆谓之折，岂独抑之而已哉？）然调其气，（然，如是也。用是五法以去其郁，郁去则气自调矣。）过者折之，以其畏也，所谓泻之。（此承上文而言郁之甚者，其邪聚气实则为太过之病，过者畏泻，故以泻为畏。如《至真要大论》曰木位之主、其泻以酸、火位之主、其泻以甘、土位之主、其泻以苦、金位之主、其泻以辛、水位之主、其泻以咸之类，是即治以所畏也。）帝曰：假者何如？岐伯曰：有假其气，则无禁也。所谓主气不足、客气胜也。（假，假借也。

　　气有假借者，应热反寒，应寒反热也，则亦当假以治之，故可以热犯热、以寒犯寒而无禁也。温凉亦然。如《五常政大论》曰假者反之，《至真要大论》曰反者反治，即无禁之义。然气之有假者，乃主不足而客胜之。盖主气之寒热有常，而客气之阴阳多变，故有非时之相加，则亦当有变常之施治也。假者反治诸义，当考论治会通。）帝曰：至哉圣人之道！天地大化营运之节，临御之纪，阴阳之政，寒暑之令，非夫子孰能通之？！请藏之灵兰之室，署曰六元正纪，非斋戒不敢示，慎传也。（此总结六元正纪，以示珍重也。

　　二十七卷　运气

　　二十四、六气之化分司天地主岁纪岁间气纪步少阴不司气化

　　（《素问·至真要大论》）

　　黄帝问曰：五气交合，盈虚更作，余知之矣；六气分治，司天地者，其至何如？（至者，言其当位也。）岐伯再拜对曰：明乎哉问也！天地之大纪，人神之通应也。（天地变化之纪，人神运动之机，内外虽殊，其应则一也。）帝曰：愿闻上合昭昭，下合冥冥奈何？岐伯曰：此道之所生，工之所疑也。（昭昭者，合天道之明显。冥冥者，合造化之隐微。道之所生，其生唯一，工不知要，则流散无穷，故多疑也。）帝曰：愿闻其道也。岐伯曰：厥阴司天，其化以风；（厥阴属木，其化以风。凡和气升阳，发生万物，皆风之化。）少阴司天，其化以热；（少阴属君火，其化以热。凡炎蒸郁燠，庶类蕃茂，皆君火之化。）太阴司天，其化以湿；（太阴属土，其化以湿。凡云雨滋泽，津液充实，皆土之化。）少阳司天，其化以火；（少阳属相火，亦曰畏火。凡炎暑赫烈，阳气盛极，皆相火之化。）阳明司天，以化其燥；（阳明属金 ，其化以燥。

　　凡清明干肃，万物坚刚，皆金之化。）太阳司天，其化以寒，（太阳属水，其化以寒。凡阴凝栗冽，万物闭藏，皆水之化。）

　　以所临脏位命其病者也。（肝木位东，心火位南，脾土位中及四维，肺金位西，肾水位北，所临之气，与脏相得则和，不相得则病。）帝曰：地化奈何？岐伯曰：司天同候，间气皆然。（地化，在泉之化也。间气，义如下文。六步之位，虽有上下左右之分，而气化皆相类，故与上文司天之化同其候。）帝曰：间气何谓？岐伯曰：司左右者，是谓间气也。（六气分主六步，上谓司天，下谓在泉，余四者谓之间气。在上者，为司天左间，司天右间；在下者，为在泉左间，在泉右间。

　　《阴阳应象大论》曰：天地者，万物之上下，左右者，阴阳之道路。有图在《图翼》二卷。）帝曰：何以异之？岐伯曰：主岁者纪岁，间气者纪步也。（主岁者纪岁，司天主岁半之前，在泉主岁半之后也。间气者纪步，岁有六步，每步各主六十日八十七刻半也。）

　　帝曰：善。岁主奈何？（此详言上下左右，气化之有异也。）岐伯曰：厥阴司天为风化，（木气在天为风化，而飘怒摇动，云物飞扬，如巳亥岁厥阴司天是也。）在泉为酸化，（木气在地则味为酸化，如寅申岁厥阴在泉是也，）司气为苍化，（司气，言五运之气也。木运司气，故色化青苍，丁壬年是也。）间气为动化。（厥阴所临之位，风化行则群物鼓动，故曰动化。如丑未岁则为地之左间，主初之气；子午岁则为天之右间，主二之气；辰戌岁则为天之左间，主四之气；卯酉岁则为地之右间，主五之气也。）少阴司天为热化，（君火在天为热化，而为阳光明耀，温养万物，如子午岁少阴司天是也。）在泉为苦化，（火气在地则味为苦化，如卯酉岁少阴在泉是也。）不司气化，（君不司运也。夫五运六气之有异者，运出天干，故运惟五；气出地支，故气有六。五者，五行各一也。六者，火分君相也。故在六气则有君火相火所主之不同，而五运则火居其一耳。于六者而缺其一，则惟君火独不司五运之气化。正以君火者太阳之火也，为阳气之本，为万化之原，无气不司，故不司气化也。按《新校正》及诸家之注此者，皆曰君火以名，相火以位，正以明君火不主运也。

　　其说殊谬。夫《天元纪大论》原曰君火以明，非曰以名也，奈何将明字改作名字，牵强为解，大失经旨。盖不改全不相干，义殊不通，必欲引以注此，则不得不改明为名，尤属 乱矣。愚有详注，在本类前第三章君火以明之下，所当考正。）

　　居气为灼化。（居，所在也。灼，光明也。不曰间气而曰居气者，君之所居，无往不尊，故不敢言间也。如寅申岁居在泉之左，主初之气；丑未岁居司天之右，主二之气；巳亥岁居司天之左，主四之气；辰戌岁居在泉之右，主五之气也。）太阴司天为湿化，（土气在天为湿化，而为埃郁 昧，云雨润湿，如丑未岁太阴司天是也。）在泉为甘化，（土气在地则味为甘化，如辰戌岁，太阴在泉是也，）司气为 化，（土运司气则色化 黄，甲己年是也。）间气为柔化。（太阴所临之位，湿化行则庶物柔软也。如卯酉岁则为地之左间，主初之气；寅申岁则为天之右间，主二之气；子午岁则为天之左间，主四之气；巳亥岁则为地之右间，主五之气也。）少阳司天为火化，（相火在天为火化，而为炎光赫烈，燔灼焦然，如寅申岁少阳司天是也。）在泉为苦化，（火气在地则味为苦化，如巳亥岁少阳在泉是也。）司气为丹化，（火运司气则色化丹赤，戊癸年是也。）间气为明化。（少阳所临之位，火化行则庶物明 也，如辰戌岁则为地之左间，主初之气；卯酉岁则为天之右间，主二之气；丑未岁则为天之左间，主四之气；子午岁则为地之右间，主五之气也。）阳明司天为燥化，（金气在天为燥化，而为清凉劲切，雾露萧 ，如卯酉岁阳明司天是也。）在泉为辛化，（金气在地则味为辛化，如子午岁阳明在泉是也。）司气为素化，（金运司气则色化素白，乙庚年是也。）间气为清化。（阳明所临之位，燥化行则清凉至也。如巳亥岁则为地之左间，主初之气；辰戌岁则为天之右间，主二之气；寅申岁则为天之左间，主四之气；丑未岁则为地之右间，主五之气也。）太阳司天为寒化，（水气在天为寒化，而为严肃栗冽，阴惨坚凝，如辰戌岁太阳司天是也。）在泉为咸化，（水气在地则味为咸化，如丑未岁太阳在泉是也。）司气为玄化，（水运司气则色化玄黑，丙辛年是也。）间气为脏化。

　　（太阳所临之位，寒化行则万物闭藏也。如子午岁则为地之左间，主初之气；巳亥岁则为天之右间，主二之气；卯酉岁则为天之左间，主四之气；寅申岁则为地之右间，主五之气也。）故治病者，必明六化分治，五味五色所生，五脏所宜，乃可以言盈虚病生之绪也。（凡治病者必求其本，六化是也；必察其形，五色是也；必分其主治，五味是也；必辨其宜否，五脏是也。明此数者，而后知孰为气之盛，孰为气之衰，乃可以言盈虚病生之端绪，而治之无失矣。）

　　帝曰：厥阴在泉而酸化先，余知之矣；风化之行也何如？（此问厥阴在泉既为酸化，而上文之言地化者，曰司天同候，则厥阴在泉亦曰风化，然则酸之与风，其辨为何如也，）岐伯曰：风行于地，所谓本也，余气同法。（有风化而后有酸化，是风为酸化之本。其他余气皆同此义，故有热化火化而后有苦，有湿化而后有甘，有燥化而后有辛，有寒化而后有咸。凡六气之行乎地者，即化生五味之本也。《天元纪大论》曰：所谓本也，是谓六元。与此本字义同。）本乎天者，天之气也，本乎地者，地之气也，（六气之在天，即为天之气，六气之在地，即为地之气，上下之位不同，而气化之本则一。）天地合气，六节分而万物化生矣。（天气下降，地气上升，会于气交，是谓合气，由是六节气分，而万物化生无穷矣。）故曰谨候气宜，无失病机，此之谓也。（本于天地者，是为气宜。应于人身者，是为病机。）

　　帝曰：其主病何如？（此言药物之主病者。）岐伯曰：司岁备物，则无遗主矣。（天地之气，每岁各有所司，因司气以备药物，则主病者无遗矣。如厥阴司岁则备酸物，少阴少阳司岁则备苦物，太阴司岁则备甘物，阳明司岁则备辛物，太阳司岁则备咸物，所谓岁物也，岁物备则五味之用全矣。）帝曰：先岁物何也？岐伯曰：天地之专精也。（岁物者，得天地精专之化，气全力浓，故备所当先也。此与《六元正纪大论》食岁谷以全其真者同义。）帝曰：司气者何如？岐伯曰：司气者主岁同，然有余不足也。（司气，即上文五运之司气也。主岁即上文司天在泉之主岁也。运之与气，所主皆同；但五太之运为有余，五少之运为不及，而物性之禀有浓薄矣。）帝曰：非司岁物何谓也？岐伯曰：散也，（非司岁物，谓非主岁之物也。散者，谓六气之序，不司天地则司四间，故物生之应，亦当随气散见于四方，而各有所禀也。）故质同而异等也。（惟天地之气变不常，故物生之体质虽同，而性用之浓薄则异。）气味有薄浓，性用有躁静，治保有多少，力化有浅深，此之谓也。（此即质同异等之谓。盖司气者与不司气者，其有不同如此。）

　　帝曰：岁主藏害何谓？岐伯曰：以所不胜命之，则其要也。（此言天有岁气，人有脏气，而岁主有害于五脏者，在所不胜者也。如木气淫则脾不胜，火气淫则肺不胜，土气淫则肾不胜，金气淫则肝不胜，水气淫则心不胜，是皆脏害之要。）

　　帝曰：治之奈何？ 岐伯曰：上淫于下，所胜平之；外淫于内，所胜治之。（淫，太过为害也。上淫于下，谓天以六气而下病六经也。外淫于内，谓地以五味而内伤五官也。淫邪为害，当各以所胜者平治之也。）帝曰：善。平气何如？（此问岁气和平而亦有病者，又当何如 治之也。）岐伯曰：谨察阴阳所在而调之，以平为期，正者正治，反者反治。（阴阳者，脉有阴阳，证有阴阳，气味有阴阳，经络脏象有阴阳，不知阴阳所在，则以反为正，以逆为从。故宜谨察而调之，以平为期，无令过也。若阳经阳证而得阳脉，阴经阴证而得阴脉，是为正病。正者正治，谓当以寒治热，以热治寒，治之正也。若阳经阳证而得阴脉，阴经阴证而得阳脉，是为反病。反者反治，谓当以热治热，以寒治寒，治之反也。此下接言南政北政阴之所在，见本类前五。）

　　二十七卷　运气

　　二十五、天地淫胜病治

　　（《素问·至真要大论》）

　　帝曰：天地之气，内淫而病何如？（淫，邪胜也，不务其德，是谓之淫。内淫者。自外而入，气淫于内，言在泉之变病也。）岐伯曰：岁厥阴在泉，风淫所胜，则地气不明，平野昧，草乃早秀；（厥阴在泉，寅申岁也。风淫于地，则木胜土，风胜湿，尘埃飞扬，故地气不明，平野昏昧。木气有余，故草乃早秀。）民病洒洒振寒，善呻数欠，心痛支满，两胁里急，饮食不下，膈咽不通，食则呕，腹胀善噫。得后与气则快然如衰，身体皆重。（按《经脉篇》自洒洒振寒至数欠，为阳明胃病；自食则呕至身体皆重，为太阴脾病。且厥阴肝脉贯膈布胁肋，故又为心痛支满等证，皆木邪淫胜，脾胃受伤之为病。）

　　岁少阴在泉，热淫所胜，则焰浮川泽，阴处反明，蛰虫不藏；（少阴在泉，卯酉岁也。君火淫胜于下，故焰浮川泽，阴处反明，蛰虫不藏，）民病腹中常鸣，气上冲胸，喘不能久立，寒热皮肤痛，目瞑齿痛 肿，恶寒发热如疟，少腹中痛腹大。（腹中常鸣者，火气奔动也。气上冲胸者，火性炎上也。喘不能久立、寒热皮肤痛者，火邪乘肺也。目瞑者，热甚阴虚，畏阳光也。齿动 肿，热乘阳明经也。恶寒发热如疟，金水受伤，阴阳争胜也。热在下焦，故少腹中痛。热在中焦，故腹大。 音拙。）

　　岁太阴在泉，草乃早荣，湿淫所胜，则埃昏岩谷，黄反见黑，至阴之交；（太阴在泉，辰戌岁也。土为草木之所资生，故草乃早荣。岩谷者，土浓之处，故埃昏岩谷。黄，土色。黑，水色。土胜湿淫，故黄反见黑。《五常政大论》曰：太阴司天，湿气下临，肾气上从，黑起水变。即土临水应之义。至阴之交，当三气四气之间，土之令也。）民病饮积心痛，耳聋浑浑 ，嗌肿喉痹，阴病血见，少腹痛肿，不得小便，病冲头痛，目似脱，项似拔，腰似折，髀不可以曲， 如结，如别。（饮积心痛，寒湿乘心也。自耳聋至喉痹 ，按《经脉篇》为三焦经病。自阴病至不得小便，以邪湿下流，为阴虚肾病。自冲头痛至 如别，按《经脉篇》为膀胱经病。此以土邪淫胜克水，而肾合三焦膀胱，俱为水脏，故病及焉。

　　，吞、屯二音。嗌音益。 音国。 音篆。）

　　岁少阳在泉，火淫所胜，则焰明郊野，寒热更至；（少阳在泉，巳亥岁也。相火淫胜于下，故焰明郊野。热极生寒，故寒热更至。）民病注泄赤白，少腹痛溺赤，甚则血便，少阴同候。（热伤血分则注赤，热伤气分则注白。热在下焦，故少腹痛溺赤血便。其余诸病，皆与前少阴在泉同候。）

　　岁阳明在泉，燥淫所胜，则 雾清暝；（阳明在泉，子午岁也。金气淫胜于下，故 暗如雾，清冷晦暝也。）民病喜呕，呕有苦，善太息，心胁痛不能反侧，甚则嗌干面尘，身无膏泽，足外反热。（按《经脉篇》，以口苦善太息、心胁痛不能转侧、甚则面微有尘、体无膏泽、足外反热，为足少阳胆经病。嗌干面尘，为厥阴肝经病。此以金邪淫胜，故肝胆受伤，而为病如此。）

　　岁太阳在泉，寒淫所胜，则凝肃惨栗；（太阳在泉，丑未岁也。水气淫 胜于下，故凝肃惨栗。）民病少腹控睾，引腰脊，上冲心痛，血见，嗌痛颔肿。（寒淫于下，自伤其类，则膀胱与肾受之。膀胱居腹，故少腹痛。肾主阴丸，故控睾。

　　太阳之脉，挟脊抵腰中，故引腰脊。肾脉络心，故上冲心痛。心主血属而寒逼之，故血见。按《经脉篇》以嗌痛颔肿为小肠经病，亦水邪侮火而然。睾音高。颔，何敢切。）

　　帝曰：善。治之奈何？（此下言在泉淫胜之治。）岐伯曰：诸气在泉：风淫于内，治以辛凉，佐以苦甘，以甘缓之，以辛散之；（风为木气，金能胜之，故治以辛凉。过于辛，恐反伤其气，故佐以苦甘，苦胜辛，甘益气也。木性急，故以甘缓之。风邪胜，故以辛散之。《藏气法时论》曰：肝苦急，急食甘以缓之。肝欲散，急食辛以散之。此之谓也。）热淫于内，治以咸寒，佐以甘苦，以酸收之，以苦发之；（热为火气，水能胜之，故宜治以咸寒。佐以甘苦，甘胜咸，所以防咸之过也；苦能泄，所以去热之实也。热盛于经而不敛者，以酸收之。热郁于内而不解者，以苦发之。）湿淫于内，治以苦热，佐以酸淡，以苦燥之，以淡泄之；（湿为土气，燥能除之，故治以苦热。酸从木化，制土者也，故佐以酸淡。以苦燥之者，苦从火化也。以淡泄之者，淡能利窍也，《藏气法时论》曰：脾苦湿，急食苦以燥之。即此之谓。）火淫于内，治以咸冷；佐以苦辛，以酸收之，以苦发之；（相火，畏火也，故宜治以咸冷。苦能泄火，辛能散火，故用以为佐。以酸收之，以苦发之，义与上文热淫治同。）燥淫于内，治以苦温，佐以甘辛，以苦下之；（燥为金气，火能胜之，治以苦温，苦从火化也。佐以甘辛，木受金伤，以甘缓之；金之正味，以辛泻之也。燥结不通，则邪实于内，故当以苦下之。按下文燥淫所胜，佐以酸辛，与此甘辛稍异。又如《六元正纪大论》子午年阳明在泉，亦云下酸温，皆与此不同。考之《藏气法时论》曰：肺苦气上逆，急食苦以泄之。用酸补之，辛泻之。正此之辨。）寒淫于内，治以甘热，佐以苦辛，以咸泻之，以辛润之，以苦坚之。（寒为水气，土能胜水，热能胜寒，故治以甘热，甘从土化，热从火化也，佐以苦辛等义，如《藏气法时论》曰：肾苦燥，急食辛以润之。肾欲坚，急食苦以坚之，用苦补之，咸泻之也。）

　　帝曰：善。天气之变何如？（此下言司天淫胜之变病。）岐伯曰：厥阴司天，风淫所胜，则太虚埃昏，云物以扰，寒生春气，流水不冰，蛰虫不出；（巳亥岁也。风淫于上，故太虚埃昏，云物扰乱。风木主温，故寒生春气而流水不冰。然风胜则金令承之，清肃气行，故蛰虫不出也。）民病胃脘当心而痛，上支两胁，膈咽不通，饮食不下，舌本强，食则呕，冷泄腹胀，溏泄瘕水闭，病本于脾，（胃脘当心而痛等证，病皆在脾。按《经脉篇》以舌本强、食则呕、胃脘痛、腹胀食不下、溏泄瘕水闭，为足太阴脾病。此以木邪乘土，故诸病皆本于脾也。）冲阳绝，死不治。（冲阳，足阳明胃脉也，在足跗上动脉应手。土不胜木，则脾胃气竭而冲阳绝，故死不治。）

</div>
    <div class="pagination">
<a href="类经_page65.html">上一页</a><span>...</span><a href="类经_page61.html">61</a><a href="类经_page62.html">62</a><a href="类经_page63.html">63</a><a href="类经_page64.html">64</a><a href="类经_page65.html">65</a><span class="current-page">66</span><a href="类经_page67.html">67</a><a href="类经_page68.html">68</a><a href="类经_page69.html">69</a><a href="类经_page70.html">70</a><a href="类经_page71.html">71</a><span>...</span><a href="类经_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
