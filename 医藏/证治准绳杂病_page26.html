<!DOCTYPE html>
<html>
<head>
    <meta charset="UTF-8">
    <title>证治准绳杂病 - 第 26 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>证治准绳杂病 - 第 26 页/共 41 页</h1>
    <div class="content">　　然则治当何如？曰：独肾泄者，治其肾。由他脏而致肾之泄者，则两治之。在他脏自泄者，治其本脏，必察四属以求其治。大抵精自心而泄，则血脉空虚，本纵不收。自肺而泄者，皮革毛焦，喘急不利。自脾而泄者，色黄肉消，四肢懈惰。自肝而泄者，色青而筋痿。自肾而泄者，色黄黑，髓空而骨惰。即脉亦可辨也。或问夜梦交接之理何如？曰：《内经》曰，肾者主水，受五脏六腑之精而藏之。又曰主蛰，封藏之本，精之处也。又曰，阴阳之要，阳密乃固，故阳强不能密，阴气乃绝。阴平阳秘，精神乃治。阴阳离决，精气乃绝。又曰，阴阳总宗筋之会，会于气街。《灵枢·淫邪发梦》篇曰：厥气客于阴器则梦接内。盖阴器者，宗筋之所系也。而足太阴、阳明、少阴、厥阴之筋，皆结聚于阴器，与冲、任、督三脉之所会。然厥阴主筋，故诸筋皆统属于厥阴也。肾为阴，主藏精。肝为阳，主疏泄。阴器乃泄精之窍，是故肾之阴虚则精不藏，肝之阳强则气不固。若遇阴邪客于其窍，与所强之阳相感，则精脱出而成梦矣。所谓阳强者，非脏之真阳强也，乃肝脏所寄之相火强耳。盖水为阴，火为阳，故通言火为阳，然分言之，则为二。若火盛不已，反消亡其脏之真阳也。肝乃魂之居，藏之真阳虚，则游魂为变，变则为梦，与肝虚病者多梦亡人无异。

　　曰：如子所言，梦遗则从肝肾得之乎。曰：不然。病之初起，亦有不在肾肝，而在心肺脾胃之不足者，然必传于肝肾而后精方走也。盖有自然相传之理存焉。何则？宗筋者，上络胸腹，挟脐，下合横骨。故《内经》谓其总阴阳之会，会于气街，主束骨而利机关也。夫五脏俱有火，其相火之寄于肝者，善则发生，恶则为害，独甚于他火。故平人肝气之刚勇，充于筋而为罢极之本也。其阴器既宗筋之所聚，乃强于作用，皆相火充其力也。若遇接内，得阴气与合，则三焦上下内外之火，翕然而下从，百体玄府悉开，其滋生之精，尽 会于阴器以跃出，岂止肾之所脏者而已哉。所谓厥气客于阴器则梦者，其厥气亦身中阴分所逆之气，与接内之气同是阴类故梦，犹接内之精脱也。若思欲不已，精气已客于阴器，至卧故成梦而泄矣。但梦者，因真阳虚而得之，故精脱之后，其气未能卒复，未免形体衰惫，不比平人接内之气，一二时便可复也。曰：治法当何如？曰：病从他脏而起，则以初感病者为本，肾肝聚病处为标。若由肾肝二脏自得者，独治肾肝。

　　由阴阳离决，水火不交通者，则既济之。阴阳不相抱负者，则因而和之。阳虚者，补其气。阴虚者，补其血。阳强者，泻其火。火有正治反治，从多从少，随其攸利。经曰：思想无穷，所愿不得，意淫于外，入房太甚，宗筋弛纵，发为白淫梦遗等证。先贤治法有五：其一，用辰砂、磁石、龙骨之类，镇坠神之浮游，河间秘真丸、《本事》八仙丹之属是也。其二，思想结成痰饮，迷于心窍而遗者，许学士用猪苓丸之类，导利其痰是也。其三，思想伤阴者，洁古珍珠粉丸、海藏大凤髓丹《本事》清心丸、丹溪用海蛤粉、青黛、香附、黄柏、知母之类，降火补阴是也。其四，思想伤阳者，谦甫鹿茸、苁蓉、菟丝子等补阳是也。其五，阴阳俱虚者，丹溪治一形瘦人便浊梦遗，作心虚治，用珍珠粉丸、定志丸服之是也。戴氏云：遗精得之有四。

　　有用心过度，心不摄肾，以致失精者。有因思色欲不遂，致精失位输泻而出者。有色欲太过，滑泄不禁者。有年壮气盛，久无色欲，精气满泄者。然其状不一，或小便后出、多不可禁者，或不小便而自出，或茎中出而痒痛，常如欲小便者。并宜先用辰砂妙香散，吞玉华白丹，佐以威喜丸或厘清饮，别以绵裹龙骨同煎。或厘清饮半帖，加五倍、牡蛎粉、白茯苓、五味子各半钱。失精梦泄，亦有经络热而得者，若以虚冷用热剂，则精愈失。《本事方》清心丸，用黄柏、脑子者最良。（大智禅师云：梦遗不可全作虚冷，亦有经络热而得之者。尝治一男子，至夜脊心热，梦遗，用珍珠粉丸、猪苓丸遗止。

　　终服紫雪，脊热始除。又一男子，脉洪腰热遗精，用沉香和中丸下之，导赤散治其火而愈。于此知身有热而遗者，皆热遗也。）若是用心过度而得之，宜远志丸，用交感汤加莲肉、五味子吞下，仍佐以灵砂丹。若审是思色，欲不遂得之，且以四七汤，吞白丸子。甚者耳闻目见，其精即出，名曰白淫。妙香散吞玉华白丹。（初虞世方，治清滑不禁，用青州白丸子，辰砂为衣，服之神效。）若审是色欲过度，下元虚惫，泄滑无禁，宜正元饮，加牡蛎粉、肉苁蓉各半钱，吞养气丹或灵砂丹，仍佐以鹿茸丸、山药丸、大菟丝子丸、固阳丸之类。（按：此项药太僭燥，若妄用过剂，则阴水耗竭，壮火独炎，枯脂消肉，骨立筋痿，而成不救之疾矣。用者审之。）若审是壮盛满溢者，《本事方》清心丸。梦遗，俗谓之夜梦鬼交。宜温胆汤去竹茹，加人参、远志、莲肉、酸枣仁炒、茯苓各半钱，吞玉华白丹、固阳丸。梦遗亦备前四证，宜审其所感，用前药。娄全善云：愚壮年得梦遗症，每四五十日必一遗，累用凤髓丹、河间秘真丸，虽少效终不除根。后改用菖蒲、远志、韭子、桑螵蛸、益智、酸枣仁、牡蛎、龙骨、琐阳等剂为丸，服之良愈。又一中年男子梦遗，以珍珠粉丸等药与服，了无一效。亦以远志、菖蒲等剂服之，随手而愈。

　　又云：王元圭虚而泄精，脉弦大，累与加减八物汤，吞河间秘真丸，及珍珠粉丸，其泄不止。后用五倍子一两，茯苓二两，为丸。服之良愈。此则五倍子涩脱之功，敏于龙骨、牡蛎也。又云：详古治梦遗方，属郁滞者居大半，庸医不知其郁，但用龙骨、牡蛎等涩剂固脱，殊不知愈涩愈郁，其病反甚。

　　尝治一壮年男子梦遗白浊，少腹有气冲上，每日腰热，卯作酉凉，腰热作则手足冷，前阴无气。腰热退则前阴气耕，手足温。

　　又旦多下气，暮多噫时振，隔一旬、二旬必遗，脉旦弦滑而大，午洪大，予知其有郁滞也。先用沉香和中丸大下之，次用加减八物汤，吞滋肾丸百粒。若稍与蛤粉等涩药，则遗与浊反甚，或一夜二遗。

　　遂改用导赤散，大剂煎汤服之，遗浊皆止，渐安。又一中年男子梦遗，医或与涩药反甚，连遗数夜。

　　愚先与神芎丸大下之，却制猪苓丸服之，皆得痊安。又丹溪治镇守万户萧伯善，便浊精滑不禁，百药不效，与试倒仓法而安。于此见梦遗属郁滞者多矣。叶氏云：遗滑之证，予累见人多作肾虚，而用补涩之药无效，殊不知此因脾胃湿热所乘，饮酒浓味痰火之人，多有此疾。肾虽藏精，其精本于脾胃，饮食生化而输于肾，若脾胃受伤，湿热内郁，使中气淆而不清，则所输皆浊气，邪火扰动，水不得而安静，故遗滑也。治以苍白二陈汤，加黄柏、升麻、柴胡，俾清气升，浊气降，而脾胃健运，则遗滑自止矣。其有欲心太炽，思想无穷而致者，当从心治，心清则神宁，而火不妄起。宜远志丸、茯神汤。

　　房劳无度致肾虚者，必兼见怯弱等证，方可用补肾药。故治有多端，须当审察，不可偏作肾虚治也。

　　赵以德治郑叔鲁二十余岁，攻举子业，读书夜至四鼓犹未已，遂发此病，卧间玉茎但着被与腿，便梦交接脱精，悬空则不梦，饮食日减，倦怠少气。此用心太过，二火俱起，夜不得睡，血不归肝，肾水不足，火乘阴虚入客下焦，鼓其精房，则精不得聚藏而欲走，因玉茎着物，犹厥气客之，故作接内之梦。于是上补心安神，中调脾胃升举其阳，下用益精生阴固阳之剂，不三月而病安矣。一老人年六十患疟嗽，自服四兽饮多，积成湿热，乘于下焦，几致危困。诊其脉，尺部数而有力。与补中益气加凉剂，三日与黄柏丸。次早诊之，尺脉顿减。

　　问之曰：夜来梦交接否？曰：然，幸不泄。曰：年老精衰，固无以泄，其火热结于精房者，得泄火益阴之药，其火散走于阴器之窍，病可减矣。再服二日，又梦其疟嗽全愈。亦有鬼魅相感者，《大全良方》论妇人梦与鬼交者，由脏腑虚，神不守，故鬼气得为病也。其状不欲见人，如有对晤，时独言笑，或时悲泣是也。脉息乍大乍小，乍有乍无，皆鬼邪之脉。又脉来绵绵，不知度数，而颜色不变，亦其候也。夫鬼本无形，感而遂通。盖因心念不正，感召其鬼，附邪气而入，体与相接，所以时见于梦。

　　治之之法，则朱砂、雄黄、麝香、鬼箭、虎头骨，辟邪之属是也。蒋右丞子，每夜有梦，招以德治之，连二日诊脉，观其动止，终不举头，但俯视不正当人，知为阴邪相着，叩之不肯言其所交之鬼状，其父遂问随出之童仆，乃言一日至城隍庙，见侍女以手于其身摩久之，三五日遂闻病此，即令法师入庙，毁其像，小腹泥土皆湿，其病即安。试观张仲景治下焦真阳与精血两虚，病小腹弦急，脉芤动微紧，男子失精，女子梦交通，则用桂枝、龙骨之属，温之固之。若阳浮上而不降，作悸衄，手足烦热，咽干口燥，阴独居于内而为里急腹中痛，梦失精者，小建中汤和之，皆可取以为法也。医家大法曰：尝治脱真不止者，以涩剂收止之，则不能收不能止，不若泻心火；若泻心火不能止之，不若用升阳之剂，加风药之类止之。非此能止之也，举其气上而不下也。

　　第六册　大小腑门

　　赤白浊

　　溺与精所出之道不同，淋病在溺道，故《纲目》列之肝、胆部。浊病在精道，故《纲目》列之肾、膀胱部。今患浊者，虽便时茎中如刀割火灼而溺自清，唯窍端时有秽物如疮脓目眵，淋漓不断，初与便溺不相混滥，犹河中之济焉，至易辨也。每见时医以淋法治之，五苓、八正杂投不已而增剧者，不可胜数。予每正之，而其余尚难以户说也。盖由精败而腐者什九，由湿热流注与虚者什一。丹溪云：属湿热，有痰有虚。赤属血，由小肠属火故也。白属气，由大肠属金故也。或曰思虑过度，嗜欲无穷，俾心肾不交，精元失守，以为赤白二浊之患。赤浊者，为心虚有热，由思虑而得之。白浊者，为肾虚有寒，因嗜欲而得之。（叶氏曰：《原病式》以赤白浊均属于热，其辨甚明。然因于虚寒者，不可谓无，如上所言是也。但热多寒少耳。

　　虚热者，清心莲子饮。虚寒者，萆 厘清饮。）白浊，有湿痰流注，宜燥中宫之湿。赤者，湿伤血也。

　　有胃中浊气下流，渗入膀胱而白浊者，苍白二陈汤加升提之剂。虚劳者，用补阴药。胃弱者，参、术加升麻、柴胡。心经伏暑赤浊者，四苓散加香薷、麦门冬、人参、石莲肉。戴氏云：有白浊人服玄兔丹不愈，服附子八味丸即愈者，不可不知。有小便如常，停久才方淀浊，有小便出即如米泔，若小儿疳病者。宜厘清饮加茯苓半钱，下小菟丝子丸。如服药未效，宜四七汤吞青州白丸子，及辰砂妙香散吞玄兔丹，及小菟丝子丸、山药丸。如白浊甚，下淀如泥，或稠粘如胶，频逆而涩痛异常，此非是热淋，此是精浊窒塞窍道而结。宜五苓妙香散，吞八味丸、小菟丝子丸，或萆 厘清饮。精者，血之所化，有浊去太多，精化不及，赤未变白，故成赤浊，此虚之甚也。何以知之，有人天癸未至，强力好色，所泄半精半血。若溺不赤，无他热症，纵虽赤浊，不可以赤为热，只宜以治白浊法治之。

　　若溺赤、下浊亦赤，口渴，时发热者，辰砂妙香散吞灵砂丹，或清心莲子饮。发热不退，口燥舌干之甚者，此乃精亏内燥，肾枯不润，四物汤吞玄兔丹和加减八味丸，久服乃效。（按：既热燥如此，而用药无一凉补濡润之剂，非其治也。曷若以生地、麦门冬、五味、盐炒黄 、淡竹叶、地骨皮、山药之类治之。）或问丹溪云：白浊之病，因何与前人所论不同，将古今异也。子能与我折衷乎。曰：辨古今之得失，必以《内经》证之，是病自巢氏《病源候论》曰：白浊者，由劳伤肾，肾气虚冷故也。

　　由是历代方论宗其说，无异词，不唯白浊之理不明，所治之法亦误。不思《内经》本无白浊之名，唯言少阴在泉，客胜，溲便变。少阳在泉，客胜，则溲白。又言思想无穷，入房太甚，发为白淫，与脾移热于肾出白，二者皆随溲而下，夫如是非白浊之源乎。《原病式》因举《内经》谓诸病水液混浊，皆属于热，言天气热则水混浊，寒则清洁。水体清，火体浊，又如清水为汤则自然白浊也。可谓发圣人之旨，以正千载之误矣。然不读其书者，世犹未尽知斯道也。予尝闻先生论白浊，多因湿热下流膀胱而成。赤白浊，即《灵枢》所谓中气不足，溲便为之变是也。必先补中气使升举之，而后分其脏腑气血赤白虚实以治。与夫其他邪热所伤者，固在泻热补虚，设肾气虚甚，或火热亢极者，则不宜峻用寒凉之剂，必以反佐治之，要在权衡轻重而已。痿论曰：思想无穷，所愿不得，意淫于外，入房太甚，宗筋弛纵，发为筋痿，及为白淫。夫肾脏天一，以悭为事，志意内治则精全而涩，若思想外淫，房室太甚，则固有淫 不守，辄随溲溺而下也。然本于筋痿者，以宗筋弛纵也。宜内补鹿茸丸、茯兔丸、金箔丸、珍珠粉丸。

　　【诊】脉洪大而涩，按之无力，或微细，或沉紧而涩，为元气不足。若尺脉虚，或浮者，急疾者，皆难治。迟者易治。

　　第六册　大小腑门

　　前阴诸疾

　　前阴所过之脉有二：一曰肝脉。二曰督脉。经云：足厥阴之脉，入毛中，过阴器，抵少腹，是肝脉所过也。又云：督脉者，起于小腹以下骨中央，女子入系廷孔，循阴器，男子循茎下至篡，与女子等，是督脉所过也。

　　【阴缩阴纵】阴缩，谓前阴受寒入腹内也。阴纵，谓前阴受热挺长不收也。经曰：足厥阴之筋，伤于寒则阴缩入，伤于热则纵挺不收，治在行水清阴气是也。丹溪治鲍兄二十余岁，玉茎挺长，肿而痿，皮塌常润，磨股不能行，两胁气上，手足倦弱。先以小柴胡加黄连，大剂行其湿热，略加黄柏，降其逆上之气。

　　其挺肿渐收，渐减及半，但茎中有坚块未消，遂以青皮为君，佐以散风之剂末服，外以丝瓜汁调五倍子末敷而愈。平江王氏子年三十岁，忽阴挺长，肿而痛，脉数而实。用朴硝荆芥汤浸洗，又用三一承气汤大下之愈。《内经》刺灸前阴挺长之法有一，经云：足厥阴之别，名曰蠡沟，去内踝五寸，别走少阳，其病实则挺长，取之所别是也。《内经》诊阴缩而死者，皆属肝伤。经云：肝悲哀动中则伤魂，魂伤则狂妄不精，不精则不正，当阴缩而挛筋，两胁骨不举，毛悴色夭，死于秋。又云：厥阴终者，喜溺，舌卷，卵上缩是也。

　　【阴痿】阴痿，皆耗散过度，伤于肝筋所致。经云：足厥阴之经，其病伤于内，则不起是也。肾脉大甚为阴痿。运气阴痿，皆属湿土制肾。经云：太阴司天，湿气下临，肾气上从，阴痿，气衰而不举是也。

　　仲景八味丸治阳事多痿不振。今根据前方，夏减桂、附一半，春秋三停减一，疾去精足，全减桂、附，只根据六味地黄丸。（此法可治伤于内者。）阴痿弱，两丸冷，阴汗如水，小便后有余滴臊气，尻 并前阴冷，恶寒而喜热，膝亦冷。此肝经湿热。宜固真汤、柴胡胜湿汤。（此法可治湿气制肾者。）肾脉大，右尺尤甚，此相火盛而反痿。宜滋肾丸，或凤髓丹。

　　【阴汗臊臭阴冷阴痒】阴汗湿痒，用大蒜煨，剥去皮，烂研，同淡豆豉末搜和，丸桐子大，朱砂为衣。每服三十丸，枣二枚，灯心数茎，煎汤，空心送下。阴汗不止，内服青蛾丸，外用炉甘石一分，真蛤粉半分，干扑。

　　或密陀僧和蛇床子研末扑之。东垣治一富者，前阴间常闻臊臭，又因连日饮酒，腹中不和。夫前阴者，足厥阴之脉，络阴器，出其挺末。臭者，心之所走，散入于五方为臭，入肝为臊臭，此其一也。当于肝经中泻行间，是治其本。后于心经中泻少冲，以治其标。如恶针，当用药除之。治法当求其本。连日饮酒，夫酒者，气味俱能生湿热，是风湿热合于下焦为邪。故经云：下焦如渎。又云：在下者引而竭之。酒者，是湿热之水，亦宜决前阴以去之，是合下焦二法治之。宜龙胆泻肝汤。柴胡入肝为引用，泽泻、车前子、木通，其淡渗之味，利小便亦除臊臭，是谓在下者引而竭之。生地黄、草龙胆之苦寒，泻酒湿热，更兼车前子之类，以彻肝中邪气。肝主血，用当归以滋肝中血不足也。面色痿黄，身黄，脚软弱无力，阴汗，阴茎有夭色，宜温肾汤。前阴如冰冷并冷汗，两脚痿弱无力，宜补肝汤。溺黄臊臭淋沥，两丸如冰，阴汗浸两股，阴头亦冷，正值十二月天寒凛冽，霜雪交集，寒之极矣。宜清震汤。两外肾冷，两髀枢阴汗，前阴痿弱，阴囊湿痒臊气，宜柴胡胜湿汤。《千金方》有人阴冷，渐渐冷气入阴囊肿满，恐死，日夜痛闷，不得眠，取生椒，择之洗净，以布帛裹着丸囊，令浓半寸，须臾热气大通，日再易之，取出瘥。《本事方》曾有人阴冷，渐次冷气入阴囊肿满，昼夜闷疼，不得眠，煮大蓟汁服立瘥。前阴两丸湿痒，秋冬尤甚，冬月减，宜椒粉散。肾囊湿痒，先以吴茱萸煎汤洗之。后用吴茱萸半两，寒水石三钱，黄柏二钱半，樟脑、蛇床子各半两，轻粉一钱，白矾三钱，硫黄二钱，槟榔三钱，白芷三钱，为末掺之。

　　【阴肿痛】风热客于肾经，肾虚不能宣散而肿，发歇疼痛，圣惠沉香散。沉香五钱，槟榔一两，丹参、赤芍药、白蒺藜去刺炒，制枳壳、赤茯苓各七钱半，空心温服。肿而有气，上下攻注胀闷，圣惠木香散。

　　木香半两，赤茯苓一两，牡丹皮、泽泻各七钱半，防风半两，槟榔一两，郁李仁一两，汤浸去皮，微炒为末，食前温酒服。小蟠葱散、五苓散生料，和四两重，根据方加槟榔半两，茴香炒八钱，川楝肉半两，姜葱煎，空心服。肿痛不可忍，雄黄二两研，白矾二两，甘草二尺，煮水三升，稍热浴之。又鸡翅烧灰为末，空心粥饮调下二钱，患左取左翅，患右取右翅。又取伏龙肝，以鸡子白和敷之。又马齿苋捣汁，或桃仁去皮捣烂，或蛇床子末，鸡子黄和，三者各可敷之。痛用苦楝树向阳根、木香、吴茱萸、槟榔为末，醋糊丸。热酒不拘时服。卒痛如刺，大汗出，小蒜一升，韭根一斤，杨柳根一斤，锉，酒三升煎沸，乘热熏之。阴茎痛，是厥阴经气滞兼热，用甘草稍，盖欲缓其气耳。若病淋而作痛，似难一概论之。必须清肺气，而清浊自分矣。气虚六君，血虚四物等，各用黄柏、知母、滑石、石苇、琥珀之类。妇人阴肿肾痛，枳实半斤，切碎，炒热，布裹包熨之，冷即易。

　　【阴吹】胃气下泄，阴吹而正喧，此谷气之实也。膏发煎导之。

　　第六册　大小腑门

　　疝

　　或问疝病，古方有以为小肠气者，有以为膀胱气者。唯子和、丹溪专主肝经而言，其说不同，何以辨之？曰：小肠气，小肠之病。膀胱气，膀胱之病。疝气，肝经之病。三者自是不一，昔人以小肠、膀胱气为疝者误也。殊不知足厥阴之经，环阴器，抵少腹，人之病此者，其发睾丸胀痛，连及少腹，则疝气之系于肝经可知矣。小肠气，俗谓之横弦竖弦，绕脐走注，少腹攻刺。而膀胱气则在毛际之上，小腹之分作痛，与疝气之有形如瓜，有声如蛙，或上于腹，或下于囊者不同也。但小肠、膀胱因经络并于厥阴之经，所以受病连及于肝，则亦下控引睾丸为痛，然止是二经之病，不可以为疝也。赵以德曰：此条本为睾丸之症立名，然《内经》以疝者痛也，有腹中脏腑之痛，一以疝而名者，故通叙于此。

　　其腹中五脏之疝，得以就此而考焉，有睾丸之痛。《内经》谓任脉为病，男子内结七疝，女子带下瘕聚。冲脉为病，逆气里急。然称任脉有七疝名、无疝之状，及按诸篇以双字命其名者，曰 疝者，以三阳为病，发寒热，痿厥，其传为疝。及阳明司天与之胜，肝是动病，足阳明筋病，皆为 疝。谓厥疝者，面黄，脉之至，大而虚，有积气在腹中，有厥气，名曰厥疝。谓疝瘕者，脾传之肾，病名疝瘕，少腹冤热而痛，出白，一名曰蛊。

　　谓冲疝者，以冲、任、督生病，上冲心痛，不得前后。谓卒疝者，邪客厥阴之络，则卒疝暴痛，与厥阴别，蠡沟气逆，亦睾丸卒痛。谓 癃疝者，厥阴之阴盛而脉胀不通。谓狐疝者，肝所生病也。殆非及此双字之名者，由任脉行诸经之会，而有七疝者欤。此外独称一字疝者，则有太阴在泉，主胜寒气厥阳，甚则为疝；有太阳在泉，小腹控睾，上引心痛；有小腹痛，不得大小便，名曰疝，得之寒；有足太阴筋，病阴器纽痛，上引脐；有心疝脉急，小肠为使，少腹当有形；有肾脉大急沉，皆为疝。心脉搏滑急为心疝。肺脉沉搏为肺疝。三阴急为疝。《灵枢》有谓心脉微滑为心疝。

　　肝脉滑甚为 疝。脾脉微大为疝气，腹中裹大脓血在肠胃之外。滑甚为 癃。肾脉滑甚为癃 。诸脉之滑者，为阳气甚盛，微有热。夫如是者，名为七疝，中分邪气之寒热者也。《内经》又云：少阳脉滑，病肺风疝。太阴脉滑，病脾风疝。阳明脉滑，病心风疝。太阳脉滑，病肾风疝。少阳脉滑，病肝风疝。所言风者，非外人之风，由肝木阳脏动之风也。故经云：脉滑曰风。然连以疝称者，盖肾肝同居下焦，而足厥阴佐任脉之生化，因肝肾之气并逆，所以任之阴气为疝，肝之阳气为风，所以风疝连称也。李东垣谓脉滑者为丙丁火，热并于下，不胜壬癸，从寒水之化，故生 疝，亦用热治。《内经》初不见于尺部而言也，岂不为外寒郁内热之故，乃曰热火从寒化，恐理未当。而经更有茎垂者，身中之机，阴阳之候，津液之道也。或饮食不节，喜怒不时，津液内溢，下流于睾，血道不通，日久不休，俯仰不便， 翔不能，此病荥然有水，不上不下，若此者，亦 疝之一也。张仲景言疝，皆由寒邪得之，亦同《内经》之云，脉者当温散之。或曰《内经》言疝，似若各从诸经脉所生，今子何为尽属于任脉乎。曰：任脉是疝病之本源，各经是疝病之支流。何以言之？盖肾脏以四方分部者言，则属五行之寒水。以居在下位者言，则属地道之阴。阴形偶，故肾有两，两其形则地道之刚柔立焉。胞居两形之间，出纳肾脏之精血，以行坤土之化，生成百骸万象，及夫生长壮者已之，天癸与作强伎巧之用悉在于斯。然而坤土居尊，不自司其职，司其职者乃冲任二脉，起于胞中者，行其化也。

　　是故五脏六腑之经，皆受气于六脉，因以海名之。所以二脉贵乎流通，而恶闭塞，流通则天之阳气下降，与之从事，故施化之道行，闭塞则天之阳绝，故地之阴亦结，而百病作矣。疝者是其二也，所致任脉之病者，若刚柔自相胜负，与内外邪之感伤，皆得使其阴阳不和，阴偏胜则寒气冲击，阳偏胜则热气内入，阴反之外，悉致任脉为疝。纵其邪不自任脉而起，初由各经所受而得者，亦必与任脉相犯故也。所犯者何？或所胜之经脉相传，或受不以次所乘，或任脉过处与受邪之经相会，或六经受气之际，挟邪犯其海，则皆足以感动任脉，内舍结固不化之阴，上击脏腑，则为腹中之疝，下入厥阴，会于阴器，则为睾丸之疝。盖疝自立名，独为任脉所职，在地之阴，特然起击者而命之也。若诸经受邪，不与任脉相干，则不名为疝矣。不然，何《内经》举痛篇、《灵枢》百病始生篇专为发明经脉腹中诸痛者，乃无一字名其疝也。始可见任脉者，是疝病之本源，诸经所云疝者，是其支流余裔耳。若夫巢氏所叙七疝者，曰：厥疝、 疝、寒疝、气疝、盘疝、 疝、野狼疝也。

　　其厥逆心痛，诸饮食吐不下，名曰厥疝。腹中气乍满，心下尽痛，气积如臂，名曰 疝。寒饮食即胁下腹中尽痛，名曰寒疝。腹中乍满乍减而痛，名曰气疝。腹中痛在脐旁，名曰盘疝。腹中脐下有积聚，名曰 疝。小腹与阴相引而痛，大便难，名曰野狼疝。及言诸疝之候，止以阴气积于内，为寒气所加，使荣卫不调，血气虚弱，故风冷入于腹内而成疝也。小儿 者，阴核肿大，由啼哭 气不止，动于阴气，结聚不散所致者也。观于五疝，皆是痛在心腹之疝也。独举 疝属小儿病者耳。后人述其说，更举《内经》谓脾风传之于肾，名曰疝瘕，少腹冤热而痛，一名曰蛊者，谓之蛊病。又立阴疝条，即 疝也。将以足七疝之数。此言五条为心腹痛者之治疗，则曰：若因七情所伤者，当调气安其五脏。外邪所干者，当温散之。治之不当，内外之气交入于肾者为肾气，入于膀胱者为膀胱气，入于小肠者为小肠气。肾与膀胱一脏一腑，其气通于外肾，小肠系于睾丸，系会故也。又谓阴疝一名 疝，其种有四积，肠 、气 、卵胀、水 是也。若寒温之气，有连于小肠者，即小腹控睾丸而痛，阴丸上下，谓之肠 。寒气客于经筋，足厥阴脉受邪，脉胀不通，邪结于睾卵，谓之卵胀。肾虚之人，因饮食不节，喜怒不时，津液内结，谓之水 。至张戴人非之曰，此俗工所立谬名也。盖环阴器上抵少腹，乃属足厥阴肝经之部分，是受疝之处也。或在泉寒胜，水气挛缩郁于此经。或司天燥胜，木气抑郁于此经。或忿怒悲哀，忧抑顿挫结于此经。或药淋外固，闭尾缩精壅于此经。了不相干膀胱、肾、小肠之事，乃厥阴肝经之职也。凡疝者，非肝木受邪，则肝木自甚也。由是于阴疝中亦立七疝之名，曰寒疝、水疝、筋疝、血疝、气疝、狐疝、 疝也。寒疝，其状囊冷结硬如石，阴茎不举，或连控睾丸而痛。得于坐卧湿地及砖石，或冬月涉水，或值雨雪，或风冷处使内过劳。宜以温剂下之。久而无子。水疝，其状肾囊肿痛，阴汗时出，或囊肿状如水晶，或囊痒搔出黄水，或小腹按之作水声。得之饮水醉酒，使内过劳，汗出而遇风，寒湿之气聚于囊中，故水多令人为卒疝，宜以逐水之剂下之。筋疝，其状阴茎肿胀，或溃、或脓、或痛，而里急筋缩，或茎中痛，痛极则痒，或挺纵不收，或白物如精随溲而下。得于房室劳伤，及邪术所使。宜以降心火之药下之。血疝，其状如黄瓜，在小腹两旁，横骨两端约中，俗云便痈。得于春夏重感大燠，劳于使内，气血流溢，渗入脬囊，留而不去，结成痈肿，脓少血多。宜以和血之剂下之。气疝，其状上连肾区，下及阴囊，或因号哭忿怒，则气郁乏而胀，怒哭号罢，则气散者是也。

　　宜以散气之剂下之。或小儿亦有此疾，俗曰偏气。得于父已年老，或年少多病，阴痿精怯，强力入房，因而有子，胎中病也。此病不治。狐疝，其状如瓦，卧则入小腹，行立则出小腹入囊中。狐则昼出穴而溺，夜入穴而不溺。此疝出入上下往来，正与狐相类，亦与气疝大同小异，令人带钩钤是也。宜以逐气流经之药下之。 疝，其状阴囊肿缒，如升如斗，不痒不痛是也。得之地气卑湿所生。故江淮之间，湫塘之处，多感此疾。宜以去湿之药下之。诸疝下去之后，可调则调，可补则补，各量病势，勿拘俗法。经所谓阴盛而腹胀不通者， 癃疝也，不可不下，其论如此。戴人既曰用《内经》、《灵枢》、《明堂》之论，要穷疝病之源，而不及于任脉生病之源何也？盖因力辨阴器与小肠、肾、膀胱了不相干，是属足厥阴部分受病之原立说，所以不及于任脉。然已三见于论中矣。其间引治疝之穴，多与任脉所会一也。又称冲、任、督与厥阴会于曲骨，环阴器二也。

　　复言凡精滑白淫，皆男子之疝也。血涸不月，罢腰，膝上热，嗌干，少腹有块，女子之疝也。但女子不谓之疝而谓之瘕，即任脉内结之病尤明者三也。凡戴人辩论之词，强直专主其一，则不复顾其二，在疝中有无六经外证之可辨，若果有膀胱、小肠之证者，又安得不从之。如《灵枢》谓小肠病者，小腹痛，腰脊控睾丸而痛之类。论治法亦然。因病在下必先下之，更不问虚弱之人于首尾，不可下者下之，有不旋踵之祸，岂待下后始补，而可回其生乎。然而戴人之书，其词直，其义明，读之使人豁然，以去胸中之茅塞，诚是诸医书之冠，及乎详玩之，则少温润反复之意。且夫阴阳变化，生病于无穷，治法亦无穷，非一人所能究学人。当因其已明，益其未至，然后得为善用其书者。丹溪先生尝论睾丸连小腹急痛者，或有形，或无形，或有声，或无声，人皆以为经络得寒收引不行而作痛，不知此病始于湿热，郁遏至久，又感外寒，湿热被郁而作痛也。其初致湿热之故，盖大劳则火起于筋，醉饱则火起于胃，房劳则火起于肾，大怒则火起于肝。

　　火郁之久，湿气便盛，浊液凝聚，并入血隧，流于厥阴。肝属木，性急速，火性又暴烈，为寒所束，宜其痛甚而暴也。此论亦就厥阴受病处发明戴人之未至者也，诚有功于后学。盖 疝不离此三者之邪，热则纵，寒则痛，湿则肿，须分三者多少而治之。两丸俱病固然也，设有偏于一者，予又不能无其说焉。肾有两，分左右，其左肾属水，水生肝木，木生心火，三部皆司血，统纳左之血者，肝术之职也。

　　其右属火，火生脾土，土生肺金，三部皆司气，统纳右之气者，肺金之职也。是故诸寒收引则血泣，所以寒血从而归肝，下注于左丸。诸气愤郁则湿聚，所以气湿从而归肺，下注于右丸。且夫睾丸所络之筋，非尽由厥阴，而太阴、阳明之筋亦入络也。往往见人偏患于左丸者，则痛多肿少。偏于右丸者，则痛少肿多。此便可验也。姑书治效者一二症以明之。予壮年啖柑橘过多，积成饮癖，在右胁下隐隐然，不敢复啖数年已。一日山行，大劳饥渴甚，遇橘芋食之，橘动旧积，芋复滞气，实时右丸肿大，寒热交作，因而思之，脾肺皆主右，故积饮滞气下陷，太阴、阳明之经筋俱伤，其邪从而入于囊中，着在睾丸筋膜而为肿胀。张戴人有言，病分上下治，虽是木郁为疝，在下则不可吐，亦当从下引而竭之。窃念病有不同，治可同乎。今犯饥劳伤脾，脾气下陷，必升举之，则胃气不复下陷而积可行，若用药下之，恐重陷胃气也。先服调胃剂一二帖，次早注神使气至下焦，呕逆而上，觉肋下积动到中焦，则吐而出之，吐后 肿减半，次早复吐，吐后和胃气疏通经络，二三日愈。凡用此法治酒伤与饮水注右丸肿者皆效。又治一人病后饮水，患左丸痛甚，灸大敦，用摩腰膏，内用乌、附、丁、麝者，以摩其囊上，抵横骨端，炙温帛覆之，痛即止，一宿肿亦全消矣。

　　历代独治外束之寒《发明》云：男子七疝痛不可忍者，妇人瘕聚带下，皆任脉所主阴经也。乃肝肾受病，治法同归于一，宜丁香楝实丸。凡疝气带下，皆属于风，全蝎治风之圣药也。川楝、茴香皆入小肠经，当归、玄胡索活血止痛。疝气带下，皆积寒邪入于小肠之间，故用附子佐之。丁香、木香为引导药也。罗谦甫治火儿赤纽邻久病疝气，复因七月间饥饱劳役，过饮潼乳所发，甚如初，面色青黄不泽，脐腹阵痛，搐撮不可忍，腰曲不能伸，热物熨之稍缓，脉得细小而急。《难经》云：任之为病，男子内结七疝，皆积寒于小肠之间所致也。非大热之剂，即不能愈。遂制一方，名之曰沉香桂附丸。脐下撮急疼痛，并脐下周身一遭皆急痛，小便频数清，其五脉急洪缓涩沉，按之皆虚，独肾脉按之不急，皆虚无力，名曰肾疝。

　　宜丁香疝气丸。男子妇女疝气，脐下冷痛，相引腰胯而痛，宜当归四逆汤。《发明》天台乌药散、川苦楝散、《简易》木香楝子散，皆用巴豆炒药。许学士云：大抵此疾，因虚而得之，不可以虚骤补。

　　邪之所凑，其气必虚，留而不去，其病则实。故必先涤去所蓄之邪热，然后补之。是以诸药多借巴豆气者，盖为此也。《金匮方》寒疝腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。用乌头一味，以蜜二升，煎减半去渣，以桂枝汤五合和之，令得一升后，初服二合；不知，再服三合；又不知，复加至五合。其知者，如醉状，得吐者为中病。海藏以附子建中汤加蜜煎治疝，即此法也。腹痛，脉弦而紧，弦则卫气不行，即恶寒，紧则不欲食，弦紧相搏，即为寒疝。寒疝绕脐痛，若发则自汗出，手足厥冷，其脉沉弦者，大乌头煎主之。《衍义》云：葫芦巴，《本经》云得茴香、桃仁，治膀胱气甚效。尝合用桃仁麸炒各等分，半酒糊丸，半为散。每服五七十丸，空心食前盐酒下。散以热米饮调下，与丸子相间，空心各一二服效。

　　《宝鉴》葫芦巴丸。

</div>
    <div class="pagination">
<a href="证治准绳杂病_page25.html">上一页</a><span>...</span><a href="证治准绳杂病_page21.html">21</a><a href="证治准绳杂病_page22.html">22</a><a href="证治准绳杂病_page23.html">23</a><a href="证治准绳杂病_page24.html">24</a><a href="证治准绳杂病_page25.html">25</a><span class="current-page">26</span><a href="证治准绳杂病_page27.html">27</a><a href="证治准绳杂病_page28.html">28</a><a href="证治准绳杂病_page29.html">29</a><a href="证治准绳杂病_page30.html">30</a><a href="证治准绳杂病_page31.html">31</a><span>...</span><a href="证治准绳杂病_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
