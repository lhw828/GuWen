<!DOCTYPE html>
<html>
<head>
    <meta charset="UTF-8">
    <title>秘传眼科龙木论 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秘传眼科龙木论 - 第 20 页/共 28 页</h1>
    <div class="content">　　凡眼目之病。皆血脉凝滞使然。故以行血药合黄连治之。血得热即行。故乘热洗之。用者无不神效。外台秘要。治目卒痒痛。末黄连。以乳汁浸点目中。抱朴子。乳汁煎黄连。治目中百病。

　　肘后方。治眼泪出不止。浓煎黄连汁。浸绵拭之。

　　蒺藜子 味苦辛。微温。寒无毒。主风痒。头疼。咳逆伤肺。肺痿，其叶主风痒。可煮以浴。久服明目。古蒺藜子皆用刺者。治风最良。外台秘要补肝散。治三十年失明。蒺藜子七月七日收。阴干。捣散食。白水服方寸匕。

　　黄  味甘微温无毒。主安痛补虚。日华子。治头风。热毒。赤目等，药中有益。呼为羊肉。

　　肉苁蓉 味甘酸咸。微温有毒。主补中。

　　防风 味甘辛无毒。主头眩痛。恶风风邪。目盲无所见。日华子治风赤眼止泪。

　　决明子 味咸苦甘平。微寒无毒。主青盲目。淫肤。赤白膜。眼赤痛泪出。唐本主明目。故以决明名之。俗方惟以疗眼也。日华子。治肝气。胁太阳穴治头痛。作枕胜黑豆。治头风明目。食疗。叶主明目。利五脏。食之甚良。子主肝家热毒瓦斯。风眼赤泪。每日服一匙。 去尘。空心水吞之。百日后夜见光物也。外台秘要。治积年失明。不识人。

　　决明子二升。杵散。食后以粥饮方寸匕。千金方。治肝毒热。取决明子作菜食之。

　　五味子 味酸温无毒。日华子。治风明目。

　　地肤子 味苦寒无毒。去皮肤中热气。久服耳目聪明。外台秘要。治目痛及眯目。忽中伤因有热瞑者。取地肤子白汁注目中。

　　干姜 味辛温。大热无毒。逐风邪。唐本久服令眼暗。肘后方。治身体重。小腹急热。必冲胸膈。头重不能举。

　　眼中生翳。干姜四两。末温和温服。覆取汗得解。集验方。治头旋眼眩。干姜为末。热酒调半钱。立效。

　　当归 味甘辛。温。寒无毒。日华子治一切风。

　　芍药 味苦酸平。微寒有小毒。通顺血脉。药性论。能治肺邪气。日华子。治头风痛。明目。赤 肉。赤色者。

　　别本注。赤者利小便。下气。白者止痛散血。

　　瞿麦 味苦辛寒无毒。明目去翳。孕妇不可食。日华子云。治眼目赤肿痛。

　　玄参 味苦咸。微寒无毒。补肾气。令人目明。

　　秦艽 味苦辛平。微温无毒。疗风。无问久近。

　　知母 味苦寒无毒。疗膈中恶及风汗。多服令人泻。日华子。润心肺补不足。虚劳。

　　贝母 味辛苦平。微寒无毒。主目眩项直。药性论。末之点眼。去肤翳。

　　白芷 味辛温无毒。主头风侵目泪出。头眩。目痒。药性论。除风邪。明目止泪。日华子。治目赤 肉。百一选方都梁丸。王定国因被风吹。项背拘急。头目昏眩。太阳并脑俱痛。自山阳拿舟至泗州求医。杨吉老既诊脉。即与药一弹丸便服。王因款话。经一时再作。并进两服。病若失。王甚喜。问为何药。答曰。公如道得其中一味即传此方。王思索良久。自川芎、防风之类。凡举数种皆非。但一味白芷耳。王益神之。此药初无名。王曰。是药处自都梁。人可名都梁丸也。大治诸风眩晕。妇人产前后。乍伤风邪。头目昏重。及血风头痛。服之令人目明。凡沐浴后。服一二粒甚佳。

　　方用香白芷大块。择白色新洁者。先以棕刷刷去尘土。用沸汤泡洗四五遍。为细末。炼蜜丸如弹子大。每服一丸。多用荆芥点茶蜡。细嚼下。食后常服。诸无所忌。只干嚼咽亦可。

　　黄芩 味苦平。大寒无毒。疗痰热。胃中热。

　　前胡 味苦。微寒无毒。主风气头痛。推陈致新。明目。

　　 本 味苦辛。温。微寒无毒。主除风头痛。

　　天麻 味辛平。微温无毒。疗风无问久近。

　　牡丹皮 味辛苦。温。微寒无毒。疗头痛头风。萧炳云。白补赤利。

　　芦荟 味苦寒无毒。主热风。脑间热气。明目。

　　胡黄连 味苦辛平无毒。疗风。唐本补肝胆。明目。

　　附子 味辛甘。温。大热有大毒。主风寒。张文仲方。疗眼暴赤肿。碜痛不得开。又泪出不止。削附子黑皮。

　　末如蚕粪屎。着 中。以定为度。孕妇不可服。

　　乌头 味辛甘。温。大热有大毒。主中风。目中痛。不可久观。孕妇不可服之。

　　半夏 味辛平。微寒有毒。主头眩。悦泽面目。消胸膈痰热。堕胎。

　　大黄 味苦。寒。大寒无毒。主推陈致新。和五脏。除痰实。肠间结热。

　　葶苈 味辛苦。寒，大寒无毒。治面目浮肿。中风。

　　桔梗 味辛苦。微温有小毒。补血气。除寒热风痹。日华子云。补虚养血。

　　旋复花 味咸甘。温。微冷利有小毒。主目中眵 。

　　牛膝 圣惠方。治眼卒生珠管。牛膝并叶捣绞取汁。日三四度点之。

　　白蒿 深师方。取白艾蒿十束。如升大。煮取汁。以曲及米一如酿酒法。候熟稍稍饮之。但是面目有疮。皆可饮之。斗门方治火眼。用艾烧令烟起。以碗盖之。候烟上碗成煤取下。用温水调化。洗火眼即瘥。更入黄连甚妙。

　　菥 子 崔元亮疗眼热痛泪不止。以菥 子一物。捣筛为末。欲卧时。以铜箸点眼中。当有热泪及有恶物出。

　　并去 肉。可三四十夜点之甚妙。

　　仙灵脾 经验方。治疮毒入眼。以灵脾、威灵仙。等分为末。食后米汤下二钱匕。小儿半钱。

　　夏枯草 简要济众方。治脾虚。目睛疼。冷泪出不止。筋脉痛。及眼羞明怕日。补肝散。夏枯草半两。香附子一两。共为末。每服一钱。腊茶调下。无时候服。

　　卷之十

　　三·木部

　　凡二十九种桂 味甘辛。大热，有小毒。主利肝肺气。头痛。日华子治一切风。明目。

　　松脂 味苦甘温无毒。除胃中伏热。

　　枸杞 味苦寒。根名地骨皮。大寒。子微寒无毒。春夏采叶。秋采茎实。冬采根。药性论。叶和羊肉作羹。益人甚。除风明目。若渴可煮作饮。代茶饮之。主患眼风障。赤膜。昏痛。取叶捣汁。注眼中妙。千金方。治肝虚。或当风眼泪。枸杞最肥者二升。捣破。纳绢袋中。置罐中。以酒一斗浸干。密封勿泄气。三七日。每旦饮之。任性勿醉。肘后方。疗目热。生肤。赤白眼。捣枸杞汁点眼立效。外台秘要。疗眼暴赤。天行肿痒痛。地骨皮三斤。水三斗。煮取三升。绞去渣。更内盐一两。炒取二升。敷目。或加干姜二两。

　　柏实 味甘平无毒。主益气除风。久服耳目聪明。

　　茯苓 味甘平无毒。主开胸腑。调脏气。雷公云。凡采得捣令细。于水盆中绞令浊。浮者去之。是茯苓。而若误服之。令人眼中 子。并黑睛点小兼目盲。记之。

</div>
    <div class="pagination">
<a href="秘传眼科龙木论_page19.html">上一页</a><span>...</span><a href="秘传眼科龙木论_page15.html">15</a><a href="秘传眼科龙木论_page16.html">16</a><a href="秘传眼科龙木论_page17.html">17</a><a href="秘传眼科龙木论_page18.html">18</a><a href="秘传眼科龙木论_page19.html">19</a><span class="current-page">20</span><a href="秘传眼科龙木论_page21.html">21</a><a href="秘传眼科龙木论_page22.html">22</a><a href="秘传眼科龙木论_page23.html">23</a><a href="秘传眼科龙木论_page24.html">24</a><a href="秘传眼科龙木论_page25.html">25</a><span>...</span><a href="秘传眼科龙木论_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
