<!DOCTYPE html>
<html>
 <head>
  <meta charset="utf-8"/>
  <title>
   杂病广要 - 第 21 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杂病广要 - 第 21 页/共 33 页
  </h1>
  <div class="content">
   温中利气诸方
　　（温凉调停诸方）膈中之病，名曰膏肓，汤丸经过，针灸不及，所以作丸含之，令气势得相熏染，有五膈丸方。麦门冬十分去心，甘草十分炙，椒、远志、附子、炮干姜、人参、桂、细辛各六分，捣筛，以上好蜜丸如弹丸，以一枚含，稍稍咽其汁，日三丸服之。主短气，心胸满，心下坚，冷气也。此疾有十许方，率皆相类，此方最胜。（《肘后》）五噎丸，主胸中久寒，呕逆逆气，食饮不下，结气不消方。干姜蜀椒食茱萸桂心人参（各五分）细辛白术茯苓附子（各四分）橘皮（六分）上十味末之，蜜和丸如梧子大，以酒服三丸，日三服。不知，稍加至十丸。（《千金》）《广济》疗噎，胸胁气满，每食气噎，通气汤方。半夏（洗）生姜（各六两）橘皮桂心（各三两切）上四味切，以水八升，煮取二升五合，绞去滓，分温三服，服别相去，如人行六七里服。（《外台》）又《集验》通气噎汤，于本方去橘皮，加羚羊角。卢，阴阳逆乱，已成关格（按：此关格盖是膈症），议用附子泻心汤，为上热下寒主治。（《临证指南》）毛，老年形消，不食不便，气冲涌涎，乃关格之症，议用进退黄连汤。川连淡干姜半夏姜汁人参茯苓附子生白芍（同上）毕（五四），夏间诊视，曾说难愈之。然此病乃积劳伤阳，年岁未老，精神已竭，古称噎膈反胃，都因阴枯而阳结也。秋分后复诊，两脉生气已索，交早咽燥，昼日溺少，五液告涸，难任刚燥阳药，是病谅非医药能愈。大半夏汤，加黄连、姜汁。（同上）（按：《时方妙用》论大半夏汤之理，当参。）治饮食喜噎，宜服半夏散方。半夏（一两）干姜（一两炮裂锉）石膏（二两）人参（一两去芦头）栝蒌根（一两）桂心（一两）甘草（半两炙微赤锉）吴茱萸（半两汤浸七遍焙干微炒）上件药捣，粗罗为散，每服三钱，以水一中盏，入生姜半分，枣二枚，小麦、小豆各五十粒，同煎至六分去滓，不计时候稍热服。（《圣惠》）治膈气妨闷，不能下食，吐逆烦喘，诃黎勒散方。诃黎勒皮（一两）木香（三分）陈橘皮（一两）五味子（三分）半夏（三分）人参（三分）桂心（三分）赤茯苓（三分）芦根（一两锉）枳壳（三分）上件药捣，粗罗为散，每服三钱，以水一中盏，入生姜半分，煎至六分去滓，不计时候稍热服。（同上）治膈气呕逆，不能下食，脾胃气弱，四肢乏力，丁香散方。丁香（半两）青橘皮（一两）白茯苓（一两）人参（一两）枇杷叶（半两拭去毛炙微黄）桂心（一两）半夏（一两汤洗七遍去滑）上件药捣筛为散，每服三钱，以水一中盏，入生姜半分，枣三枚，煎至六分去滓，不计时候稍热服。（同上）五噎散，治五噎，食不下，呕痰多，咽喉噎塞，胸背满庸。人参半夏（汤泡七次）桔梗（去芦锉炒）白豆蔻仁木香（不见火）杵头糠白术荜澄茄沉香（不见火）枇杷叶（拭去毛）干生姜（各一两）甘草（炙半两）上为细末，每服二钱，水一中盏，生姜七片，煎至六分，食后温服。（《济生》）五膈散，治五膈，胸膈痞闷，诸气结聚，胁肋胀满，痰逆恶心，不进饮食。枳壳（去瓤麸炒）木香（不见火）青皮（去白）大腹子白术半夏曲（锉）丁香（不见火）天南星（汤泡去皮）干姜（炮）麦（炒）草果仁（各一两）甘草（炙半两）上为细末，每服二钱，水一中盏，生姜五片，煎至六分，温服不拘时候。（同上）紫苏子饮，治呕噎，上气咳逆，因怒未定，便夹气饮食，或食饮毕便怒，以致食与气相逆，遂成膈噎之候。真苏子（炒）诃子（煨）萝卜子（微炒）杏仁（泡去皮尖麸炒）木香（五分）人参（各一钱）青皮甘草（炙各二钱）上咀，分二服，每服水二盏，姜三片，煎七分服。（医统）治噎。苏子（研细二钱）广橘红（二钱五分）麦门冬（去心五钱）白芍药（酒炒四钱）枇杷叶（去毛刷净蜜炙三大片）山楂肉（三钱）白豆蔻仁（四分先嚼下）人参（三钱）逆水芦根汁一大盏，河水一钟半，同芦根汁，煎至八分，加姜汁三匙，竹沥一杯，饥时服。（《广笔记》）治噎膈将成，能下气开郁，用孩儿菊叶（即兰草）、白豆蔻、真郁金、真苏子、芦根，共煮汁，磨沉香数分，每日饮之，愈。（《汇言》）
　　破郁通滞诸方
　　治五膈气，食饮不下，渐将羸瘦，桃花散方。桃花（三两当年者）槟榔（三两）缩砂（二两去皮）马牙硝（二两）吴茱萸（一两汤浸七遍焙干微炒）上件药捣，细罗为散，每日不计时候，以热酒调下一钱。（《圣惠》）治五种膈气，壅滞气逆，心腹胀痛，宿食不消，宜服砂丸方。砂（一两细研）沉香（一两）木香（一两）诃黎勒皮（一两）附子（一两）槟榔（一两半）干姜（一两）桃仁（一百二十粒）上件药捣罗为末，入砂同研令匀，炼蜜和捣三、二百杵，丸如梧桐子大，每服不计时候，以生姜汤下二十丸。（同上）治五膈气噎闷，或吐逆不下食，砂丸方。大附子（一个剜去中心肉别和后药研）砂（水飞过）丁香（以上各半两）青橘皮（去白瓤）木香肉豆蔻（各一分）槟榔（三分生用）上以净砂，内入剜了附子中，和不尽，都将熟面和馒头裹，入灰中令焦，却和丁香等都杵为末，滴水和，再杵，丸如梧桐子大，每服二十丸，生姜汤下。（《神巧》）治膈气噎塞，不思饮食，附子丸方。附子（大者生去皮脐切破生姜汁煮透焙一两）丁香（半两）上二味捣罗为末，细研砂少许，渗枣内蒸熟，去皮核和药，丸如梧桐子大，每服十五丸，温米饮下，食前服。（《圣济》）（按：又《呕吐》济急丸，《和剂•脾胃》煨姜丸，并此类方。）治膈气，呕逆不下食，心胸痞闷，噎塞不通，化气丸方。木香（炮）槟榔（生锉各二两）砂（别研一两）大黄（炮三分）丹砂（别研半两）上五味捣研为末，酒煮面糊和丸，如梧桐子大，每服十丸至二十丸，不拘时候，生姜汤下。（同上）噎膈反胃，《邓才清兴》用北庭砂二钱，水和荞麦面包之，焦待冷，取中间湿者焙干一钱，入槟榔二钱，丁香二个研匀，每服七厘，烧酒送下，日三服，愈即止，后吃白粥半月，仍服助胃丸药。（《本草纲目》）治气膈，脾胃久冷，心腹痞满，吃食无味，面色萎黄，沉香丸方。沉香（半两）丁香（半两）木香（半两）槟榔（半两）桂心（一两）诃黎勒皮（一两）川大黄（半两锉碎微炒）肉豆蔻（半两去壳）麝香（一分细研）上件药捣罗为末，入麝香研匀，炼蜜和捣三二百杵，丸如梧桐子大，不计时候，以姜枣汤嚼下十丸。（《圣惠》）治五膈气，大黄丸方。川大黄（锉碎微炒）诃黎勒（煨用皮以上各半两）上件药捣罗为末，炼蜜和丸，如梧桐子大，每服以温水下二十丸，以微利为度。（同上）人参利膈丸，治胸中不利，痰嗽喘满，利脾胃壅滞，调大便秘利，推陈致新，消饮进食。藿香（一钱半）当归（三钱）木香槟榔（各二钱半）人参（三钱）甘草（炙五钱）浓朴（姜制二两）枳实（五钱）大黄（酒浸焙一两）上为末，滴水丸如桐子大，每服三十丸，食后温汤送下，此治膈气之圣药也。一方，汤浸饼丸，亦可。（《宝鉴》）治膈弟（此讹字），男妇五膈十噎，酒肉气积等症，并心气疼痛。一服见效，服久饮食如旧，后服十四味建中汤，勿服别药。木香砂仁（各五分）甘草（三分）三棱蓬术槟榔大黄（各二两）俱生用上为细末，人实者服二钱五分，虚小者服二钱，空心无根井水调下，行三四次，痰气即自下之，忌生冷酒食面食硬物之类。（《万应集》）治五膈气，喘促，腹胁胀满，胸膈不快，痰逆恶心，不思饮食，莱菔木香散方。莱菔子（二两）粟米（一两半）陈橘皮（汤浸去白焙一两）巴豆（肥大者三十枚，去皮，于瓦石器内，与上三味同炒，候药焦黑色，拣去巴豆不用。）木香（一分）上五味捣罗为散，用煮莱菔汤调下二钱匕。或以生姜汁煮面糊和丸，如梧桐子大，莱菔汤下十五丸，亦得。（《圣济》）八厘散（秘传），治膈噎神方，不问老幼，并皆治之，其效如响。但病患神昏气短体弱临危者，亦当慎之。当归（头身尾俱用）大黄硼砂（透明者用）沉香广木香丁香（小者佳。以上诸药，日中曝干，如无日色，以微火烘干。）巴豆（连大壳微炒焦色，去壳，将米子再炒黄色，用纸研去油，各五分。）上共为末，各净称五分和匀，贮瓷罐内，每服八厘，用米烧酒热服。行二三次，用冷粥补住。必须察秽物净否，方可用补。如补早恐秽物不净，难取捷效。如补迟恐便数太多，有伤元气。此在用药者，合宜消息。服此之后，宜健脾养胃，如八物养荣丸、参苓白术散俱效。（《医汇》）治噎食方。皮硝（三钱飞过）孩儿茶（一钱）麝香（五分）上为细末，作三服，黄酒送下，永除根不发。（《回春》）治噎膈方。新锻石（三钱）大黄（一钱）黄酒一钟，煎去渣，服酒。（同上）神仙夺命丹，专治噎食。乌梅（十三个水浸去核）砂（二钱）雄黄（二钱）乳香（一钱）百草霜（五钱）绿豆黑豆（各四十九粒）上将乌梅杵烂，前药并豆为末，入梅再捣和匀，丸如弹子大，以乳香少加朱砂为衣，阴干，每服一丸，空心含化，待药尽，烙热饼一个，劈破，入热茶泡食之，无碍为验。过三、五日，根据法再服一丸，即愈。极有神效。（《心法附余》）《普济良方》不用砂，用硼砂，名二豆回生丹，日此古今第一回春。治气膈痹症。阿魏木香沉香（各一分）五灵脂（五分）共为末，黄狗贴（当胆）一个，入药阴七日，取出研细末，每服五分，姜汁送下。（《万应》）（按：《和剂》有撞气阿魏丸，其方稍涉繁杂，仍不录。）神效噎食方。紫金丹（杵烂，按：此盖治黄肿方）核桃杏仁（麸炒）穿山甲（土炒各一分）上为细末，炼蜜为丸，如枣子大，口含化约分七分，三分米汤化下，病从大便而下，如硬即以手取下，次服温粥半碗，忌一切荤腥发物。（同上）
　　行血诸方
　　凡噎膈有积血者，用桃仁承气汤为丸，食后酒送下五十丸，隔一日服一次，十次，其药韭汁糊丸。（《捷法》）滋血润肠汤，治血枯及死血在膈，饮食不下，大便结燥。当归（酒洗三钱）芍药（煨）生地黄（各一钱半）红花（酒洗）桃仁（去皮尖炒各一钱）大黄（酒煨二钱）枳壳（麸炒一钱）水一钟半，煎七分，入韭菜汁半酒盏，食前服。（《统旨》）（宜与后润血汤参。）牡丹煎，治妇人血膈。牡丹皮苦参贝母（去心）玄胡索白芍药上等分为细末，炼蜜丸如梧桐子大，每服十五、二十丸，米饮吞下，无时候。（《妇人良方》）韭汁饮。生韭汁醇酒（等分）每服二合，日二。血噎膈者，此方主之。血噎膈者，或因跌扑，或因大怒，血积胸膈，久久凝结，令人妨碍饮食，得热则宽，得寒则痛是也。生韭汁能解蓄血之瘀结，佐以醇酒，行其势也。（《方考》）《方脉正宗》治膈噎不通，饮食不下，用韭菜汁一碗，和茯苓末四两，作细丸，绿豆大，每服一钱，白汤吞下。（《汇言》）草灵丹。五灵脂（姜汁煮透）甘草（烧酒煮透）焙干为末，每服五分，置掌中，用舌舐下，此方治膈气、反胃、呕吐、梅核气及胃脘疼痛，效。（《赤水》）夫病有不现经论之异证，则其治亦必有不由绳墨之异法。如王御九仲君，因惊恐受病，时方晚膳，即兀兀欲吐而不得出，遂绝粒不食而起居自如。半月以来，医祷不灵，举家无措。向后醇酒膏粱。略无阻碍，惟是谷气毫不可犯，犯之辄呕。吴中名师，从未有一识其为何病者。然各逞臆见，补泻杂陈，丹方迭进，牛黄狗宝，虎猪猫胞，总无交涉。两三月来，湿面亦得相安，但完谷一试，虽极糜烂，立时返出。延及八月，莫可谁何。偶遇一人谓言此疾非药可除，合用生鹅血乘热饮之，一服便安。此虽未见于方书，揆之于理，谅无妨碍。一阳之夜，遂宰一鹅，取血热饮，下咽有声，忍之再三，少顷呕出瘀血升许，中有血块数枚。是夜小试稀糜，竟不吐出。其后渐能用饭，从少至多，无借汤药而安云云。远近相传，凡噎膈呕逆，用之辄效。当知噎膈呕逆，虽属胃中血枯，若中无瘀结，何致捍格不入。故取同气相感之力，一涌而荡散无余，真补中寓泻之良法。详鹅血可以激发胃中宿滞，则生鸭血未为不可，生黄牛血亦未为不可，总取以血攻血而无峻攻伤胃之虞。（《医通》）（按：原文稍繁，兹摘其要。又先教谕《医剩》有鹅血治噎条，宜参。）
　　滋阴诸方
　　参茯膏，治五膈五噎，呕逆食不下。人参陈皮白茯苓生地黄麦门冬五味，以水一斗煎成膏，入丁香、沉香末各二钱，蜜半碗，姜汁一杯，和匀，每服二匙，粟米饮下，有痰加竹沥。（《医统》）（按：此琼玉膏变方。）噎而食物必屈曲，及水饮难下，以润血汤主之（按：此系前款所引丹溪四物汤加陈皮、桃仁、甘草、红花方，更加麻仁、黄芩者）。如大便结秘，加酒蒸大黄（按：《钤方》更加玄明粉）少许。（《原病集》）滋阴清膈饮，治阴火上冲，或胃火太盛，食不入，脉洪数者（按：此系黄连解毒合四物汤，去川芎，加甘草方），水二钟，煎七分，入童便、竹沥各半酒盏，食前服。（《统旨》）橘杏麻仁丸，治噎膈，大便燥结。橘皮（炒末三两）杏仁（去皮尖）麻仁（去壳各三两）郁李仁（去核五钱）上除陈皮，以三物俱捣成膏，用枣仁去核，于石臼内同捣和，丸如梧桐子大，每服五、六十丸，煎枳实汤送下，食前服。（《辨疑》）
　　消饮方法
　　邑宰张孟端夫人，忧怒之余，得食辄噎，胸中隐隐痛。余诊之曰：脉紧且滑，痰在上脘，用二陈加姜汁、竹沥。长公伯元曰：半夏燥乎？余曰：湿痰满中，非此不治。遂用四剂病尚不减，改大半夏汤，服四帖胸痛乃止，又四帖而噎亦减，服二十剂而安。若泥半夏为燥而以他药代之，岂能愈乎。（《必读》）七圣汤。半夏黄连白蔻人参茯苓竹茹（各等分）生姜水煎。（《汇补》）利膈豁痰汤（秘方），治气结痰壅，膈噎，饮食不下。半夏橘红枳实槟榔沉香桔梗栝蒌黄连（炒）栀子（炒）香附（制）细茶白芥子石膏初服二、三帖，加苏叶、麻黄。（《大还》）（按：此本《统旨》开膈利痰汤，今去茯苓、甘草，加槟榔、沉香、栀子、细茶、白芥、石膏。彼方水二钟，煎八分，加竹沥半盏，姜汁二、三匙，食前服。）治气膈鼓胀，名五子散，用白芥子、山楂子、香附子、紫苏子、白萝卜子各五钱，微炒，共研为细末，每早晚各食前，服三钱，白汤调下。（《汇言》）滚痰丸，一切噎气吞酸，至于嗳逆膈气及胸闭，或从腹中气块冲上，呕吐涎饮，状如翻胃者，每服七、八十丸，未效再服。（《养生主论》）
　　开关诸方
　　舂杵头细糠，主卒噎。陶隐居云：食卒噎不下，刮取含之即去（《千金》即下）。日华子云：平，治噎，煎汤呷。（《本草》）治膈气，咽喉噎塞，食饮不下方。上以碓嘴上细糠，蜜丸如弹子大，不计时候含一丸，细细咽津。（《圣惠》）治胸中气噎，不下食，喉中如有肉块方。昆布（二两洗去咸味）小麦（二合）上件药，以水三大盏煎，候小麦烂熟去滓，每服不计时候，吃一小盏，仍拣取昆布不住含两三片子，咽津极妙。（《圣惠》）（按：又有治胸膈气滞，食噎不下，用舂杵头细糠、昆布末、老牛涎、百合汁煎，入蜜搅成膏。）治五膈五噎，饮食不下，肌肤羸瘦，橘皮丸。橘皮（不以多少，只拣陈久者，不去白。）上为细末，研大蒜和为膏，如樱桃大，每服一、二粒，白汤嚼下，不以时。（《鸡峰》）噎膈甚而水浆不入，药食皆不下，食入口即吐者，当镇坠之。宜盐汤下灵砂丹，仍以嘉禾散作末，干点服。（《要诀》）治膈气经验神效方。上用大鲫鱼一尾（用自死者，活鱼不效），剖腹去尽肠物，留鳞，用大蒜去皮切碎，填入鱼腹内，合为一尾，用湿纸包定数层，次用麻皮缠之，又用熟黄泥浓固，日晒微干，再以碎炭火慢慢煨熟，取出去鳞刺骨，用局方平胃散捣细，丸如梧桐子大，日晒干，收瓷罐内，勿泄气，每服三十丸，空心米饮送下，其效如神。（《万应》）噎膈仙方。白硼砂钱半，真青黛一钱，乌角沉香二钱，共为细末听用。再用白马尿一升，白萝卜一斤取汁，生姜半斤取汁，共于铜锅内熬成膏，每服用膏三茶匙，加前末药七厘，白汤调下，一日三服，当日可以通关能食，诚神验仙方也。（《汇补》）启膈散，通噎膈，开关之剂，屡效。沙参（三钱）丹参（三钱）茯苓（一钱）川贝母（去心一钱五分）郁金（五分）砂仁壳（四分）荷叶蒂（二个）杵头糠（五分）水煎服。（《心悟》）六君子汤，下一味狗宝，作散调服，治噎膈不能安谷。（《医通》）（原出治验中，今节录。）蒲公英，郑公升曰：一茎两花，高尺许者，掘下数尺，根大如拳，旁有人形拱抱，捣汁酒服，治膈噎如神。（《本草备要》）（按：此说稍似荒诞，然蒲公英治膈噎，理或有之，姑存之。）
　　灸法
　　五膈，愚尝疗二三贵人有此疾者，或用嘉禾散、五膈散，或更灸中脘并气海穴，继之以下气化痰之剂，悉有效而不能速安，须静自将理而后可矣。（《澹寮》）（按：《鸡峰方》有说，见病由气结条。）
　　调摄法
　　大抵此疾，起于忧郁喜怒不常者多，更宜戒性少思寡欲，消遣则可。（《阶梯》按：此本于《鸡峰》，亦见上。）脾胃稍开，止可米饮、牛乳、韭菜清虚之物，切不可骤食糕点粘腻，恐复伤胃也。或少用鲞汤、牛鸭清汤，以助胃气。（《六要》）
　　脏腑类
　　蛔虫
　　蛔虫为物，或谓为消谷虫，或谓为自湿热而生。弟子上总糟谷骏，尝着一书，曰：蛔有宿蛔，有新蛔。宿蛔者，犹龙蛇之于天地间，人所常有，触事而动，然不人人必有，有亦不多。新蛔者，犹蠹蛆之类，须湿热而生，生必繁息，致疾最剧。余又以谓蛔之为患，往往使人善饥，则云之消谷，固无不可。然人身既有胃脘之阳，以化水谷，以运精微，则倘云假力干蛔者，万无其理。但肠胃中不能无之，观经文而可见也。如其云必自湿热而生，殆是知一不知二者已。骏之言能发前人之所未逮，余故表而出之，使读斯编者以有所考焉。
　　虫自湿热生
　　巢氏之衍九虫三详矣，然虫之变，不可胜穷，要之皆以湿热为主，不可纯归土气虚与食生。（《儒门事亲》）《内经》曰肠胃为市，无物不受，无物不包。又曰饮食自倍，肠胃乃伤。若夫饮食不能谨节，则朝损暮伤，自伤成积，积久成热，湿热泪生，而诸般奇形之虫，各从五行之气而化生矣。若夫膈噎、劳瘵、癞风、蛊胀、狐惑、伤寒等证，无不生虫。医者宜于各类推而治之可也。（《正传》）（按：石山意亦同，出后奇证中。）饮食之入于胃也，非湿与热则不能腐化，化则虫随之以有其形，而与糟粕俱出于大肠者也。历象五月令曰：腐草化为萤。斯时也，湿热俱盛，故腐即化。人之饮食，可以类推。今夫饮食湿热腐化而为虫，此固理之可有而不可多也。惟其不节，恣食浓味生冷，则邪气偏盛，湿热太过，是以虫生过多则为害，故有腹痛食少呕吐清水之病生，而渐至于羸瘠而危者有矣。（《医统》）九虫皆由脏腑不实，脾胃俱虚，杂食生冷甘肥油腻咸藏等物，节宣不时，腐败停滞，所以发动。又有神志不舒，精魄失守，及五脏劳热，又病余毒，气血积郁而生，或食瓜果与畜兽内藏遗留诸虫子类而生。（《奇效》）蛔者，阴类也，胃中湿热交蒸，顷刻而生。如物藏于器中，烘焙极燥，虽熟不坏。若有湿气，热即霉而生虫。（《胃气论》）蛔之化生，有若蜒蚰，生长极速。（《金匮衍义》）
　　生冷生虫
　　虫之为病，人多有之，由于化生，诚为莫测。在古方书，虽曰由湿由热，由口腹不节，由食饮停积而生，是固皆有之矣。然以常见验之，则凡藏强气盛者，未闻其有虫，正以随食随化，虫自难存，而虫能为患者，终是脏气之弱，行化之迟，所以停聚而渐致生虫耳。然则或由湿热，或由生冷，或由肥甘，或因滞腻，皆可生虫，非独湿热已也。然以数者之中，又惟生冷生虫为最，即如收藏诸物，但着生水，或近阴湿，则最易蛀腐，非其义乎。故凡欲爱养小儿，极当节其水果，以防败脾，此实紧要之一端也。（《景岳》）
　　脉候
　　关上脉微浮，积热在胃中，呕吐蛔虫，心健忘。关上脉紧而滑者，蛔动。尺脉沉而滑者，寸白虫。（《脉经》）脉实大者生，虚小者死。（《正传》）脉虚小者生，紧急者死。（《玉案》）脉沉实者生，虚大者死。（《汇补》引《类案》）
　　九虫三虫
　　（尸虫）（按：此门主在蛔虫，然他诸虫亦不得不类及，以备参考。）九虫者，一曰伏虫，长四分（《外台》引四寸）。二曰蛔虫，长一尺。三曰白虫，长一寸。四曰肉虫，状如烂杏。五曰肺虫，状如蚕。六曰胃虫，状如虾蟆。七曰弱虫，状如瓜瓣。八曰赤虫，状如生肉。九曰蛲虫，至细微形如菜虫。伏虫，群虫之主也。蛔虫贯心则杀人。白虫相生，子孙转大，长至四五尺（《外台》尺作丈，《千金》作子孙转多，其母转大，长至四五丈），亦能杀人。肉虫令人烦满。肺虫令人咳嗽。胃虫令人呕逆，吐，喜哕。弱虫又名膈虫，令人多唾。赤虫令人肠鸣。蛲虫居胴（《外台》注曰：徒栋反，大肠也）肠，多则为痔，极则为癞。因人疮处，以生诸痈疽癣疥龋虫，无所不为。人亦不必尽有，有亦不必尽多，（《千金》、《外台》并此有或偏有者四字）或偏无者。此诸虫根据肠胃之间，若腑脏气实，则不为害。若虚则能侵蚀，随其虫之动，而能变成诸患也。（《病源论》）三虫者。长虫赤虫蛲虫也。长虫蛔虫也。此既是九虫之三者。而今别立名。当以其三种偏发动成病。故谓之三虫也。（同上）寸白者，九虫内之一虫也，长一寸而色白，形小褊，因腑脏虚弱而能发动，或云饮白酒以桑枝贯牛肉炙食，并生栗所成。又云：食生鱼后，即饮乳酪，亦令生之。其发动则损人精气，腰脚疼弱。又云：此虫生长一尺，则令人死。（同上）蛲虫，犹是九虫内之一虫也，形甚小，如今之蜗虫状，亦因腑脏虚弱而致发动，甚者则能成痔痿疥癣癞痈疽诸疮。蛲虫是人体虚极重者，故为蛲虫，因动作无所不为也。（同上）《肘后》三虫者，谓长虫、赤虫、蛲虫也。乃有九种，而蛲虫及寸白，人多病之。寸白从食牛肉。饮白酒所成，相连一尺，则杀人。服药下之，须结裹溃然出尽乃佳。若断者相生未已，更宜速除之。蛲虫多是小儿患之，大人亦有其病，令人心痛，清朝口吐汁烦躁则是也。（《外台》）寸白虫，乃九虫之一种，状似绢边葫芦子，因藏气虚，风寒湿冷伏于肠胃，又好食生脍、干肉等，所以变化滋多，难于蠲治。说者谓食牛肉、饮白酒所致，特一端尔，亦未必皆此缘由。（《圣济》）人腹中有尸虫，此物与人俱生，而为人大害。尸虫之形状，似大马尾，或如薄筋，根据脾而居，乃有头尾，皆长三寸。（《千金》）
　　蛔动证候
　　蛔虫者，是九虫内之一虫也，长一尺，亦有长五、六寸。或因腑脏虚弱而动，或因食甘肥而动。其发动则腹中痛，发作肿聚，去来上下，痛有休息，亦攻心痛，口喜吐涎及吐清水，贯伤心者死也。（《病源论》）（按：其发动以下，本于《灵枢•厥病篇》，有少异，末一句经所无。）《腹疾篇》曰：干痛有时，当为虫。（《褚氏遗书》）蛔虫，盖较之它虫，害人为多，观其发作冷气，脐腹撮痛，变为呕逆，以至心中痛甚如锥刺。（《圣济》）面白，心腹痛，口中沫及清水出，发痛有时，安虫散主之，小儿本怯者多此病。积痛、食痛、虚痛，大同小异；惟虫痛者，当口淡而沫自出，治之随其证。小儿本怯，故胃虚冷，则虫动而心痛，与痫略相似，但目不斜、手不搐也，安虫散主之。（《直诀》）（按：此说可移之大人，故列于此，后小儿诸说皆仿此。）赵氏家传，小儿或患伤寒不能得汗，亦由此虫所攻，仲景所谓蛔厥者是也。凡有蛔者，眼多有赤脉。（《幼幼》）蛔虫九虫之数，人腹中皆有之，小儿失乳而哺早，或食甜过多，胃虚虫动，令人腹痛恶心，口吐清水，腹上有青筋。（《医说》引《医余》）腹中有块起，急以手按之，便不见，五更心嘈，牙关挢硬，恶心而清水出，及梦中啮齿者，此谓之虫痛。（同上）本为从来吃物粗，虫生肚内瘦肌肤，爱甜吃了多生痛，怕药愁啼肉渐枯，形候只看人中上，鼻间唇上一时乌，沫干痛定虫应退，取下蛔虫病始无。（《活法秘方》）有虫痛者，面上白斑，唇红，能食，属虫，治以苦栋根、锡灰之类。（《丹溪》）或痛而坐卧不安，自按心腹，时大叫，或青或黄，唇缓，口吐清水，目无光彩者，虫痛也。（《医统》）凡虫症，眼眶鼻下青黑，面色痿黄，脸上有几条血丝，如蟹爪分明，饮食不进，肌肉不生，沉重寒热。若不早治，相生不已，贯心杀人。（《入门》）虫之为病，其类不一，或由渐而甚，或由少而多，及其久而为害，则为腹痛食减，渐至羸瘠而危者有之。凡虫痛证，必时作时止，来去无定，或呕吐青绿水，或吐出虫，或痛而坐卧不安，或大痛不可忍，面色或青或黄或白而唇则红，然痛定则能饮食者，便是虫积之证，速宜逐之。（《景岳》）虫为病千态万状，凡证难识认者，即当究心于虫。其人或面黄肌瘦，脸生斑纹，偏食异物，或游行饮血，或脏腑声言，其脉濡滑牢结伏数沉弦小短不等，皆虫候也。体实，生于脏腑者，打虫；体虚，生于肠外膜内者，化虫。虫出后，补，（《女科百病问答补遗》）虫病之人，面黄肌瘦，唇白毛竖，容颜不泽，脸多白印，时觉恶心，口吐清水，或心腹绞痛，饮食不为肌肤，或头发狰狞，洒淅恶寒，或额面生疮湿痒，皆其症也。（《玉按》）其人必面色黄，时吐涎沫，时作时止，食酸即安，食甜则甚，然而亦有寒有热，有虚有实。（《胃气论》）病患嗜食甘甜或异物，饥时则痛，唇之上下有白斑点者，虫也。（《心悟》）虫证，心嘈腹痛，或上攻心如咬（虫动则心慌乱不宁，故嘈杂。虫窜动咬啮则腹痛也），呕吐涎沫或青黄水（虫多在胃中，胃气被虫扰动，则津液随气壅泛也。经谓虫动则胃缓，胃缓则廉泉开，故流涎。谓胃气为虫所滞，不能行其津液，故上泛而从廉泉穴出耳），面色萎黄（胃脉上面，胃因虫病虚弱，故痿悴之黄色，见于面也），或乍赤乍白乍青黑（青黑为痛色，白为少血色，赤为火色。虫扰动无常，痛甚则面色青黑。气血滞于内不上行，则面无血色。久滞忽通，火得上伸则赤也），或面有白斑（胃中蚀痕斑驳，故面亦应之而成斑，若影之肖形然），唇常红（脾血因热滞，故色见于唇），或生疮如粟米（《准绳》谓虫蚀下部，为狐，下唇有疮；蚀上部，为惑，上唇有疮）（按：此虫，非蛔虫。上或乍赤云云，下或沉默欲眠云云，亦似取《金匮》狐惑中文，姑存之。），或沉默欲眠，卧起不安，不欲饮食，恶闻食臭（虫闻食臭即动，动则令人心烦，故不欲食，恶闻食臭），饥则痛，得食痛更甚（虫饥动而求食，又虫争食而乱动也），饱即安（虫饱则不动矣），时痛时止，以手拊击即息（一人心腹痛，百药不效，惟手捶即止。以捶则震动，虫惊畏而止也。不捶又作，取虫而愈），腹上有青筋，或腹中有块更起，下利黑血（小儿疳热生虫，土败木克，故青筋见腹，血败故利黑血也），体有寒热（气滞于里则恶寒，滞久暴伸于外则发热），脉洪而大（乃湿热生虫之象），皆其候也。（《医碥》）
　　虫痛验法
　　验治法：昔一人患心腹大痛，或止或作，痛不可忍。凡用去积行气等药，百方不效，但于痛极时，须用拳捶之，痛得少止，而旋止旋作，久不能愈，日加困弊，莫测其故。忽一胡僧见之曰：余能治也。遂令病者先食香饵，继进一丸，打下一硬嘴异虫，遂愈。此因虫啮肠脏，所以痛极，捶之则五内震动，虫亦畏而敛伏；不捶则虫得自由，所以复作。此亦验虫奇法，故凡见心腹痛证，但用揉按重捻而痛得暂止者，多有因虫而然也。（《景岳》）虫痛之症，得食则痛减，无食则痛增。以酸梅汤一盏试之，饮下而痛即止者，乃虫痛；饮下而痛增重或少减者，非虫痛也。（《石室秘》）
　　吐蛔
　　（宜参安虫诸方）藏寒蛔上入膈，吐蛔，此胃寒乃胃虚寒，非实寒也，治用仲景理中丸。（《宝鉴•补遗》）吐蛔乃胃寒所生，经云蛔者长虫也，胃中冷则吐蛔，成蛔厥，宜理中汤加炒川椒五粒，槟榔半钱，吞乌梅丸。（《要诀》）凡吐蛔者，必因病而吐蛔，非因蛔而致吐也。故不必治其蛔，而但治其所以吐，则蛔自止矣。有因胃火而吐蛔者，以内热之甚，蛔无所容而出也，但清其火，火清而蛔自静。有因胃寒而吐蛔者，以内寒之甚，蛔不能存而出也，但暖其胃，胃暖而蛔自安，仲景乌梅丸之属是也。有因胃虚无食而吐蛔者，以仓廪空虚。蛔因求食而上出也，此胃气大虚之候，速宜补胃温中，以防根本之败。以上三者，固皆治蛔之法，然蛔有死者，有活者。若吐死蛔，则但治呕，如前可也。若活蛔上出不已，则不得不有以逐之，盖蛔性畏酸畏苦，但加乌梅为佐使，则蛔自伏也，若胃实火盛者，可加苦栋根或黄连亦善。（《景岳》）有胃中热，使虫不能安而吐者，有多食甘甜之物，如甘蔗白糖类，引动蛔虫而吐者。病者壮盛，面色红活，脉洪而数，乃胃热症也，用黄连、栀子等剂而愈。若胃冷吐虫，脉必微弱，色必黯淡，四肢厥冷。（《医彀》）大凡热厥吐蛔者，蛔必多，随生随吐，神气必清，无烦躁不安之证，宜用黄连等苦燥之剂，以泻其湿热。（《胃气论》）
　　偏嗜一物
　　（治方见后安虫诸方中，又宜与《积聚》门虫积条互参。）间有偏嗜一物，吃米吃泥吃炭吃灰吃茶叶吃布纱之类，乃内癖也。肇病之初，由于中气馁弱，饮食不思。偶将一物试嚼，入于肠胃，蛔而甘之，为其嗜好。若是投其所喜，蛔来吞受，心胸舒畅。若或非所喜，纵虽珍羞美馔，蛔无禀受而不安，食已入胃而难化，反觉否闷靡宁。为日既久，病邪益深，容颜憔悴，肌肤瘦削。养生食品，憎之如仇，当戒之物，甘之如醴。率由病魔作祟，实非吾心所主，明知明犯，欲改过而未能，病名曰癖，以其偏拗僻着，不能丸通故也。内癖与外癖相同，遽难移易其志。但内癖之中，酒癖为最，高下不侔，浅深各异，或一斗，或一石，或有限量，或无限量。虽云酒有别肠，未必非消食虫之能运化。如其不然，试观欲饮之时，鼻吸心香，涎垂难忍，一啜下咽，心广体胖。谚谓贪饮者将进酒，却有欲速饕馋景状，号之曰，酒鳖虫爬起来。（《一万社草》）（按：《医说》载饥疾吐异虫数条，近日医官喜多邗子温，着有《蛔志》，内论善饥证，多属蛔，其说为富，盖善饥亦即卢氏所谓内癖也。子温之书，援据子史，极有辨评，学人宜阅。）好食茶叶、生米、草纸、怪异等，当困倦少食，今反饮食如常，形健不渴，悉属虫症。（《汇补》引《类案》）大凡偏食一物，中必有虫，即以所好投之，随下虫药，无不应手获效。（《六要》）好食茶者，谓之茶虫。酷思酒者，谓之酒虫。欲饮油者，谓之油虫。至于小儿多好食生米、壁泥，皆虫所使也。皆当以杀虫之药，如铅灰、雷丸、槟榔、川楝、使君子之类为丸，即以所好之物送下，直至虫处而杀之。（《医镜》）（按：此下更有一法，录在饥甚施治条。）
　　虫鼓
　　（互见胀满门）万历岁癸已，赴督漕理刑吴比部之召而至淮阴。有王乡官者，其子年十六，新娶后，腹胀大，按之有块，形如稍瓜，四肢瘦削，发热昼夜不退，已半年矣。族医惟以退热消胀之剂投之，其胀愈大，其热愈炽，甚且喉中两耳俱疮。余诊视之，脉滑数，望其唇则红，其腹则疼，又多嗜肥甘。余思诸凡腹疼者，唇色淡，不嗜饮食。今若此，得非虫乎。投以阿魏积块丸，服之果下虫数十，大者二，一红一黑，长尺余。虫身红线自首贯尾，虫腹中有虫，大者数条，小者亦三、四条。虫下则热渐减，胀渐消，三下而愈。（《赤水》）（按：积块丸系棱、莪、蜈蚣、芦荟、阿魏、沉香等及金石之药，今不录。更有一方，用黑丑等六味，录于后下虫方中。）
　　虫多怪证
　　如或希奇怪病，除痰血外，百治不效者，即是虫为患。视其经络虚实，参脉症消息治之。（《六要》）虫之怪证多端，遇之卒不能辨，昔人治例有雷丸治应声虫之说。近有女子咳逆腹痛后，忽喜呼叫，初时呀呷连声，渐至唔不已，变易不常，或如母鸡声，或如水蛙鸣，或如舟人打号，每作数十声，日发十余次，忍之则胸中闷闷不安，此为叫虫，即应声虫之类也。复有一人，患发热痞满后，常兀兀欲吐，吐中必有虫数枚，状如虾状，跳跃不已。诸治不应，或令服铜绿涌之，不过二、三度，遂绝不再见矣。（《医通》）休邑西山金峰人，尝语人曰：或人小腹甚痛，百药不应。一医灸关元十余壮，次日茎中淫淫而痒，视之有虫出四五分许，急用铁镊扯出之，裸虫长五、六寸，每日虫出，如此者至七条，不复痛。初甚惊，后则视以为常，皆用手扯出去也。仲景曰：内为大热所逼，不能容，故从溺孔出也。其人善饮御内，湿热熏蒸膀胱，遇有留血污浊相结而为虫矣，经曰湿热生虫是也。故痨虫、寸白虫皆内由湿热蒸郁而生，犹春夏之交，湿热郁结而生诸虫也，此亦奇病。（《汪石山》）
　　治辨虚实
　　体虚者，俱宜先用温补，扶其元气，然后用王道之药，佐以一、二杀虫之剂，如化虫丸、使君子丸、五膈下气丸之类，或追虫后而继以温补亦可，不然则虫去而元气亦散矣。体实虫攻上膈，心腹痛，用樟木屑浓煎汤，服之大吐，吐虫痛减后，煎甘草汤与之和胃。如有积自吐虫者，用黑锡灰、槟榔等分为末，米饮下。（《入门》）
　　治杜其源
　　治虫之法，虽当去虫，而欲治生虫之本，以杜其源，犹当以温养脾肾元气为主，但使脏气阳强，非惟虫不能留，亦自不能生也。余制有温脏丸方，最所宜也。（《景岳》）（按：又有吐蛔治按曰。凡逐虫之药，无有不伤胃气者，向使胃气再伤，非惟不能逐虫，而命必随之矣。）凡诸虫之中，惟蛔虫最多。其逐治之法，总若前条，然旋逐旋生，终非善策，欲杜其源，必须温养脾胃，脾胃气强，虫自不生矣云云。凡治虫之法，或攻或补，自有缓急先后之宜，所当详辨，不可任意忽略也。（同上）若旋去旋生者，当温藏缓攻，毋过急过峻也。（《医级》）
　　去虫后补
　　凡病气血虽虚，有虫有积者，皆须用追虫杀虫等剂下去虫积，及宿痰饮酸腥除尽，方可以服补药。不尔，必不得功效。（《医统》）（按：《千金》曰：凡欲服补药及治诸病，皆须去诸虫，并痰饮宿醒醒除尽，方可服补药。不尔，必不得药力。徐氏盖本此说也。又按：前条与此条，即是虚实之分。）
　　虫药总考
　　昆按：古方杀虫，如雷丸、贯众、干漆、蜡尘、百部、铅灰，皆其所常用也。有加附子、干姜者，壮正气也。加苦参、黄连者，虫得苦而安也。加乌梅、诃子者，虫得酸而软也。加藜芦、瓜蒂者，欲其带虫而吐也。加芫花、黑丑者，欲其带虫而下也。用雄黄。川椒。蛇床、樟脑、水银、槟榔者，治疥疮之虫也。用胡桐泪、莨菪子、韭子、蟾酥者，治龋齿之虫也。用川槿皮、海桐皮者，治风癣之虫也。用青葙子、覆盆叶者，治九窍蚀之虫也。用败鼓心、桃符板、虎粪骨、死人枕、獭爪、鹳骨者，驱瘵虫也。或用桃柳东南枝者，以其得天地春生夏长之气，而假之以为吾身之助也。或用吴茱萸东引根，或用酸石榴东引根，煎汤吞药者，一以此物亦能杀虫，一以东方者生物之始，诸虫受气之所也。东引根能引诸药东行，夺其生生之气，乃伐根之斧也。（《医方考》）
　　饥甚施药
　　夫虫之所居，必于脾胃深处。药之所过，在于中流。虫闻药气而避之，群者安得取之。予之法，先令饥甚，次以槟榔、雷丸为引子，别下虫药，大下十数行，可以搐而空。HT上张子政，用此法下虫数百，相衔长丈余。（《儒门事亲》）一法，不必服药，但使病患禁食所好之物，苦苦忍之，忍至四、五日，其虫不得所食，则饥而上升以求食，口中觉馋甚。将病患绑缚凳上，令其覆卧，然后以所好之物，近其口边引之，香气入喉，必踊跃而出矣。（《医镜》）（按：此条出茶虫酒虫等说后。又此法，本于《外台》：《广济》疗发症之意，其他斯类颇多。）
　　服药日时
　　治虫之法，按丹溪云：上半月虫头向上易治，下半月虫头向下难治。先以肉汁或糖蜜引虫头向上，然后用药。此皆法之善者，然此惟缓治之法耳。但虫证甚急，又安能必待其时乎。且以望前望后辨虫头，亦若渺茫无据。惟先用香饵而虫头可引，岂非望后之治亦自有法，又何虑其难治也。（《景岳》）
　　杀虫诸方
　　治肾劳热，四肢肿急，蛲虫如菜中虫，在肾中为病方。贯众（三枚）干漆（二两）吴茱萸（五十枚）杏仁（四十枚）芜荑胡粉槐皮（各一两）上七味治下筛，平旦井花水服方寸匕，加至一匕半，以瘥止。（《千金》）《广济》疗蛔虫寸白虫方。槟榔（十二枚）当归鹤虱芜荑（熬）橘皮（各五分）贯众雷丸（各四分）上七味捣散，空腹煮大枣汤，服方寸匕，日二服，渐加至三匕，微利无忌。（《外台》）《幼幼》张涣香雷散，治虫动啼叫不止，于本方去当归、橘皮、贯众。张文仲疗蛔虫心痛，鹤虱散方。鹤虱二分末，温酢一盏和服之，虫当下。《备急》、《千金》同。（《外台》）《延年》疗蛔虫，恶心吐水心痛，鹤虱丸方。鹤虱三两捣筛，蜜和为丸，用蜜浆水，平旦服二十丸，日只一服，各一服各根据前，不相妨，禁肉，若不服则得食。《古今录验》用十两，云：韦云患心痛十年，不可过（《本草图经》作十年不瘥），于杂方内见，合服之便瘥。（同上）又鹤虱丸，疗蛔虫心痛方。鹤虱（六两）吴茱萸（五两）橘皮（四两）桂心（三两）槟榔（四两）上五味捣筛，蜜和为丸，如梧子大，一服二十丸，蜜汤下，日二服，加至三十丸，以虫出为度，忌生葱。（同上）化虫丸，治小儿疾病，多有诸虫。鹤虱（去土）苦楝皮（去浮皮）槟榔胡粉（炒各五两）白矾（飞过十二两半）上为末，以面糊为丸，如麻子大，一岁儿服五丸，温浆水入生麻油一两点，打调匀下之，温米饮下亦得，不拘时候。其虫细小者皆化为水，大者自下。（《和剂》）（按：此方可移治大人，故列于此，后小儿方皆仿之。）治九虫，麝香丸。黄连（去须一两）白芜荑（炒二两）干虾蟆（一枚酥炙令黄焦）干漆（炒令烟出一两）雷丸（炮半两）定粉（研一两半）上六味捣研为末，入麝香少许，再研罗匀，用醋煮面糊和丸，梧桐子大，每服温水下十丸，空心食前服。（《圣济》）治小儿蛔虫，使君子散方。使君子芦荟（研）干楝皮槟榔（锉）芜荑（各三两）肉豆蔻（去壳）丁香苦参（各二两）腻粉（研少许）上九味捣罗为散，每服一字匕，空心饭饮下。（同上）（《秘方集验》于本方去肉豆蔻、丁香、苦参、腻粉，加雷丸、鹤虱、草。）吉氏家传，取虫，槟榔散方。槟榔使君子腻粉上件等分为末，肉汁调下，量虚实多少用之。（《幼幼》）长沙医者丁时发传治蛔疳方：孩儿蛔咬痛攒心，忽发来时面带青，唇黑儿如灰土色，使君四味可通灵。使君子散方。使君子（七个）轻粉芜荑鹤虱（各半钱）上件为末，每服半钱，五更米饮调下。（同上）芜荑散，治胃寒虫痛。白芜荑（去扇秤）干漆（炒各等分）上为细末，每服一匙，伍分或一钱，米饮调下，发时服。上方杜壬、《养生必用方》同，杜亦治胃寒虫上。（《直诀》）诸虫作痛，口中必有清涎流出，汤饮不能进，危在旦夕者，用乌梅、花椒煎汤服。（《秘方集验》）治腹内虫方。乌梅（一个）老姜（二片）榧子（十个）花椒（四十个）上黑糖少许煎服，虫尽出矣。（《集验良方》）治寸白虫方。榧子四十九枚丢皮，以月上旬旦，空腹服七枚，七日服尽，虫消成水，永瘥。（《千金》）《广济》疗蛔虫方。酸石榴根（东引入土五寸者切二升）槟榔（十枚碎）上二味，以水七升，煮取二升半，绞去滓，着少米煮稀粥，平旦空肚食之，少间虫并死快利效，无忌。（《外台》）（按：《千金》治寸白虫，用槟榔一味。）扫虫煎，治诸虫上攻胸腹作痛。青皮（一钱）小茴香（炒一钱）槟榔乌药（各一钱半）细榧肉（三钱敲碎）吴茱萸（一钱）乌梅（二个）甘草（八分）朱砂雄黄（各五分俱为极细末）上将前八味，用水一钟半，煎八分去渣，随入后二味，再煎三、四沸搅匀，徐徐取之。如恶心作吐，加炒干姜一、二钱。（《景岳》）《新方砭》轻症可偶用，若重症必须乌梅丸。治蛔结丸方。胡黄连（八钱）白芍药（一两五钱）槟榔（八钱）粉草（五钱）广陈皮（二两）肉豆蔻（不油不蛀者五钱）使君子肉（五钱）上为细末，白糖调服。（《广笔记》）《必效》疗KT（于沿切，作非）心痛方。取鳗鲡鱼淡炙令熟，与患人吃一、二枚，永瘥，饱食弥佳。（《外台》）又方熊胆如大豆，和水服，大效。（同上）（按：《本草》熊胆条药性论云：杀虫。）崔氏疗蛔虫方。取缲蚕蛹汁，空腹饮之良。若非缲丝时，即须收蛹曝干。患者捣筛，取意斟酌多少，和粥饮服之。（同上）缲丝汤，主蛔虫，热取一盏服之。此煮茧汁，为其杀虫故也。（《本草》）《方氏本草》治蛔结心痛，用芦荟一钱，剪碎如米粒大，用乌梅、花椒汤吞服。（《汇言》）治寸白虫，累取不尽，久令人面黄，心中如饥，黑铅散方。黑铅沙子（画家银涂是也）上一味研极细，每服二大钱匕，五更初，肉汁调顿服，至平明取下虫，立瘥。（《圣济》）灵砂丹，肠胃诸虫，此方主之，良。尝谓湿热生虫，故知湿热者，虫之天也。是方用硫黄以燥湿，用水银以驱虫，是夺虫之天矣。虫失其天，未有不杀。（《医方考》）
　　下虫诸方
　　安虫散，治小儿虫痛。胡粉（炒黄）槟榔川楝子（去皮核）鹤虱（炒各二两）白矾（铗器熬一分）干漆（炒烟尽一分）雄黄（一分）巴豆霜（一分）上为细末，每服一匙，大者半钱，温米饮调下，痛时服。（《直诀》）治小儿寸白虫久不愈方。鹤虱雷丸使君子（各三分）巴豆（十枚去皮心研纸裹压去油）上件药捣罗为末，以糯米饭和丸，如绿豆大，每服以沙糖水下三丸，量儿大小加减服之。（《圣惠》）木香槟榔丸，杀下诸虫。鸡心槟榔（一两）木香鹤虱贯众锡灰干漆（烧烟尽）使君子肉（各半两）轻粉（二钱）雷丸巴豆肉（各二钱半）上细末，飞白面糊丸，麻子大，每服二十粒，五更粥饮下，或菖蒲、石榴根煎汤下。（《直指》）又虾蟆丸，杀虫，于本方去锡灰、干漆、使君子、轻粉、雷丸，加大虾蟆干、桃仁、苦楝根、石榴根皮、芜荑。治虫痛方，其症面黄，唇紫或白，口吐清水并青黄赤白绿沫，腹痛一块往来不可忍，神妙无比。甘草末（五分）巴豆（去油三分）石膏（水飞过二钱）上共为末，每服大人三分，小儿或一分，或分半，虫随泄下，多不可当。如虫不下，自死腹中不动矣。然后用调脾药数帖。（《绿竹堂集验方》）三十六种，治蛔虫咬心痛，干漆丸方。干漆青黛轻粉甘遂（各等分）上为末，面糊为丸，绿豆大，每服五丸，薄荷汤调下。（《幼幼》）《广济》疗白虫如马蔺叶大，于下部出不尽，以刀截断者，令人渐渐羸瘦，石榴汤方。醋石榴根（东引者一大握）芜荑（三两）牵牛子（半两熬末）上三味，以水六升，煮取二升，去滓分三服，别和牵牛子末，每服如人行五里，更服尽快利，虫亦尽死出，忌生冷、猪鱼牛肉、白酒、葵、笋等，此方神验。（《外台》）治小儿腹藏有蛔虫，苦楝根散方。苦楝根鹤虱薏苡根（锉）槟榔牵牛子（微炒各一两）糯米（一分微炒）上件药捣，细罗为散，三岁儿每服以粥饮调下半钱，日三服。看儿大小，临时加减。（《圣惠》）《圣济》治疳蛔、寸白、蛔虫等发作，心腹痛，鹤虱散，于本方去薏苡根，加大麦、陈橘皮，每服二钱匕，空腹煎粟饮调下，仍时时煎姜蜜汤热投之。治小儿多吐蛔虫，鹤虱散方。鹤虱（一分）川大黄（一分锉碎微炒）川朴消（半两）上件药捣，粗罗为散，即以水一大盏，煎至七分去滓，三岁儿温服半合，日三服。量儿大小，以意加减。（《圣惠》）集效丸，治因脏腑虚弱，或多食甘肥，致蛔虫动作，心腹搅痛，发作肿聚，往来上下，痛有休止，腹中烦热，口吐涎沫，即是蛔咬，宜服此药。若积年不瘥，服之亦愈。木香（不见火）鹤虱（炒）附子（炮去皮脐）诃黎勒（煨取皮肉）芜荑（炒研）槟榔干姜（炮各七两半）大黄（锉劈炒十五两）上为末，炼蜜为丸，如梧桐子大，每服三十丸，食前橘皮汤下，妇人酢汤下，（《和剂》）《统旨》于本方加乌梅。使君子丸，治腹内诸虫作痛，口吐清水。使君子肉（薄切屋瓦焙干）槟榔酸石榴根皮（东向者佳净洗锉焙）大黄（半生半炮各七钱半）上除槟榔锉晒不过火，余三味再焙，同槟榔为末，沙糖水煮面糊丸，麻仁大，每服三十丸至五十丸，淡猪肉汁空心下，或鸡肉汁亦好。（《活幼心书》）万应丸。槟榔（五两）大黄（八两）黑牵牛（四两以上三味为末）皂角（十梃肥不蛀者）苦楝根皮（一斤）上先以皂角、苦楝根，用水二大碗熬成膏，一处搜和药末为丸，如梧子大，后用雷丸、沉香、木香各一两研细末为衣，先用沉香衣，后用雷丸、木香衣，每服三丸，四更时分，用砂糖水送下，（《袖珍》）（今从《丹溪纂要》录）《回春》追虫丸，于本方去苦楝根，加芜荑、锡灰、使君子。（此比之后妙应丸，有皂角为异耳）妙应丸。槟榔（十二两）黑牵牛（三两）大黄雷丸锡灰芜荑木香使君子（各一两）为末，用葱白煎汤露一宿，为丸粟米大，每四钱，五更葱汤或木香煎汤下。此药不比巴霜、甘遂、砂等剂，不动真气。凡人面上白斑唇红，能食心嘈，颜色不常，脸上生有蟹爪纹者，便有虫也。一方去使君子，名七转灵应丹。（《入门》）（按：此方出治积中，今特摘其系治虫者。又《万应方》神仙七转丹，用白豆蔻、木香、槟榔、大黄、使君子、锡灰，盖是原方。又《纲目》引竹，木香三棱散，无芜荑、使君子，有大腹子、三棱、蓬术细末。《大还》取虫丸，于本方去牵牛子，加胡黄连、鹤虱、三棱、莪术、青皮。《幼科百效》追虫取积散，于本方加蓬术、干漆为末，每用一钱，好酒调下，或面糊麻子大，天明猪肉汤送下。）治虫盅并虫积。黑丑五灵脂（好酒熬）槟榔（各五钱）大黄（一两）阿魏（二钱）桃仁（去皮尖，研如泥，不拘分两，但可丸为率。）上为末，以桃仁膏为丸，梧子大，每服二钱，白汤送下。（《赤水》）
　　安虫诸方
　　（按：安蛔，有如理中、清中等诸方，既括于《伤寒广要》中，兹不赘。）向大王宫中，有一宫人，七太尉所宠也。忽患一疾，凡恶心则吐虫数条，后乃频作。七太尉甚悯之，累治不瘥，每用杀虫药，则吐虫愈多，召孙诊之。孙曰：六脉皆细，非虫脉也。今虽吐虫，乃藏寒而虫不安，失居上膈，因而吐出。复用杀虫药，虫为药所苦，不能自安，所以吐虫愈多也。孙遂用药不三、五服，皆一色丸子，虫遂不吐。明日再召孙至，六脉渐大，进前药，其病不作。后求方，乃硫黄、附子各一两并末，粳米糊为丸，每三十丸，米饮下。（《纲目》引孙）温藏丸，治诸虫积，既逐而复生者，多出藏气虚寒，宜温脾健胃，以杜其源，此方主之。人参（随宜用无亦可）白术（米泔浸炒）当归（各四两）芍药（酒炒焦）茯苓川椒（去合口者炒出汗）细榧肉使君子（煨取肉）槟榔（各二两）干姜（炮）吴茱萸（汤泡一宿炒各一两）上为末，神曲糊为丸，桐子大，每服五、七十丸或百丸，饥时白汤下。如藏寒者，加制附子一、二两。藏热者，加黄连一、二两。（《景岳》）椒梅汤，治虫痛。乌梅花椒槟榔枳实木香（另研）香附砂仁川楝子（去核）肉桂浓朴干姜甘草（各等分）上剂，姜一片，水煎服。（《回春》）安虫饮，治蛔虫动，口吐清涎。黄连乌梅炮姜山楂浓朴芍药使君子肉枳实陈皮川楝子水煎服。（《幼科百效》）安胃汤。（新制）川椒（五分炒去汗）安吉乌梅（一钱去核）川黄连（一钱）人参（三钱）枳实（二钱五分）生淡干姜（一钱五分）上为末，每服三钱，水一钟，煎八分温服。（《古方选注》）（按：此方原为治肝病而设，然盖是乌梅丸变方，故可移治蛔动，仍列于兹。又《一万社草》载蛔痛剧证，将白汤一碗，调入砂、蜂蜜各半酒杯咽下，从其性而抚之，后以荡逐丸治之。其说颇长，且不知有甘草粉蜜汤，仍不具录。）椒梅丸，治胸腹扛痛，脉气浮弦，环青唇红，此蛔痛之候。川椒（一钱）黄连（二钱）吴萸（一钱）乌梅肉（三钱用水作膏）上末，和乌梅膏为丸，如桐子大，每服一钱，姜汤下。（《医级》）食生米，男子女人因食生熟物，留滞肠胃，遂至生虫，久则好食生米，否则终日不乐，至憔悴萎黄，不思饮食，以害其生。用苍术，米泔水浸一夜，锉焙为末，蒸饼丸，梧子大，每服五十丸，食前米饮下日三服。益昌伶人刘清啸，一娼名曰花翠，年逾笄病此。惠民局监赵升，以此治之，两旬而愈。盖生米留滞肠胃，受湿则谷不磨而成此疾，苍术能去湿暖胃消谷也。（《本草纲目》引《杨氏家藏经验方》）（按：《千金》、《外台》既有疗米症方，然不就虫立方，仍不录。）治好吃生米。藿香苍术（泔水浸炒）神曲（各一两）浓朴（姜炒）雷丸（各二两）白术（土炒）石膏（）粟米（各一两二钱）上为末，以沙糖水调，每服二钱，空心下。（《玉案》）（按：原更有好吃壁泥、好吃干茶叶并茶癖方，今不录。又此证治方，宜参《积聚》门大七气汤等诸条。又按《入门》、《寿世保元》黄胆门并有好吃茶米诸方，实系《玉案》所本，宜互考。）
　　调摄法
　　善摄生者，薄滋味，节嗜欲，早去三尸，防患于未然，彼九虫亦将销铄于冥冥之中。（《圣济》）
　　脏腑类
　　胃脘痈
　　
　　脉因证治诸说
　　夫阴阳升降，则荣卫流通；气逆而隔，则留结为痈。胃脘痈者，由寒气隔阳，热聚胃口，寒热不调，故血肉腐坏。以气逆于胃，故胃脉沉细。以阳气不得下通，故颈人迎甚盛，令人寒热如疟，身皮甲错，或咳或呕，或唾脓血。观伏梁之病，亦有侠胃脘内痈者，以其裹大脓血，居肠胃之外故也。（《圣济》）诸书少论此病，惟孙真人言此（按：《千金》别无其说，盖是误忆），后学以此论乃胃热为邪治之（按：《外科集验方》作治法亦与肠痈颇同），初以疏利为先，以消毒托里退胃热，此为良法。不识病者，误人不浅，可不慎之。（《奇效》）仲景云：呕家有痈脓者，不可治呕，脓尽自愈。此不言痈之所在而言呕脓者，以其但呕而不咳，知非肺痈而为胃脘痈明矣。《内经》曰：热聚于胃口而不行，胃脘为痈。胃脘属阳明，阳明气逆，故脓不自咳出而从呕出，脓亦不似肺痈之如米粥者，此出自胃脘，从湿化而聚结成脓，有结痰如蚬肉也。谓不可治呕，言不得用辛香温胃止呕之剂，以脓之淤浊，熏蒸谷气故呕，若脓出则呕自愈，夫痈之在胃脘之上者则然。若过乎中，在膈之下，则脓从大便而出，轻则金匮排脓汤，重则大黄牡丹汤、凉膈散选用。若脓自上而吐，轻则金匮排脓汤，重则射干汤，或犀角地黄汤加忍冬、连翘，皆因势利导之法也。脓稀呕止后，用太乙膏（宜参《肺痈》）作丸服，虚人宜八珍加黄、忍冬、连翘之类调补之。凡舌胎经久不退，色黑垢腻，口中作甜，臭气秽浊，即是胃脘发痈之候，明眼辨之，毋俟痈成而致莫救也。（《医通》）胃脘痈则有虚实二种：其实者易消，若作脓，必大吐脓血而愈；惟虚症则多不治。先胃中痛胀，久而心下渐高，其坚如石，或有寒热，饮食不进，按之尤痛，形体枯瘦，此乃思虑伤脾之症，不待痈成即死。故凡腹中有一定痛处，恶寒倦卧，不能食者，皆当审察，防成内痈。甚毋因循求治于不明之人，以至久而脓溃，自伤其生也。（《源流论》）胃痈，胃阳遏抑病也。（原此下引《圣济》）若脉洪数，脓已成也，急用排脓之剂。脉迟紧，属瘀血也，急当议下。否则毒瓦斯内攻，肠胃并腐，其害不小。但此症又不比肺痈之可认，苟不呕脓血，未免他误矣，疡医可不知方脉之理乎。据此则知胃痈之症，端由胃阳之遏。然其所以致遏，实又有因，不但寒也。必其人先有饮食积聚，或好饮醇醪，或喜食煎，一种热毒之气，累积于中，又或七情之火，郁结日久，复感风寒，使热毒之气，填塞胃脘。胃中清气下陷，故胃脉沉细，惟为风寒所隔，故人迎紧盛也。若有此二脉，非胃痈而何。然症之成也必以渐，而治之之法亦不可混施。（《尊生书》）胃痈亦生腹内，痛在心下脐上。其有红肿见于胸下者，此躯廓之伏梁痈，非胃痈也。肠痈痛在下腹左右少腹间，以此为异云云。凡内痈脓未成，皆宜从清导之。已成脓者，必溃脓。胃痈之脓，有呕退场门者，有下溃于肛者。（《医级》）
　　治验
　　江应宿治上舍汪中宇，患喉肿不进饮食，腹中不饥，但日饮清茶数盏，召余视之。诊得气口紧数，此胃痈也。脓已成，宜引下行。投以凉膈散，稍稍利一、二度，次早吐脓血，再服射干汤一剂，即知饿索饮食，六剂全愈。（《类案》）石顽治谈仲安，体肥善饮，初夏患壮热呕逆，胸膈左畔隐痛，手不可拊，便溺涩数，舌上胎滑，食后痛，呕稠痰，渐见血水，脉来涩涩不调。与凉膈散加石斛、连翘，下稠腻颇多。先是疡医作肺痈治不效，予曰：肺痈必咳嗽，吐腥秽痰。此但呕不嗽，洵为胃病无疑。下后四、五日，复呕如前，再以小剂调之，三下而势甫平，复以保元苓橘平调，二十日而痊。先时有李姓者患此，专以清热豁痰解毒为务，直至膈畔溃腐，脓水淋漓，缠绵匝月而毙。良因见机不早，直至败坏，悔无及矣。（《医通》）
　　治方
　　治热聚胃脘，留结为痈，连翘升麻汤方。（《圣济》）（按：即五香连翘汤。）治胃腑实热，留结为痈，阳气不得下，胃脉沉细者，犀角汤方。犀角（镑）栀子仁赤芍药赤茯苓（去黑皮）黄芩（去黑心）射干（去毛）大黄（锉炒各一两）上七味粗捣筛，每服五钱匕，水一盏半，煎至一盏去滓，入蜜一匙搅匀，再煎一两沸，食后温服。（同上）治荣卫不流，热聚胃口，血肉腐坏，胃脘成痈，射干汤方。射干（去毛）栀子仁赤茯苓（去黑皮）升麻（各一两）赤芍药白术（各一两半）上六味咀，如麻豆大，每服五钱匕，水一盏半，煎至八分去滓，入生地黄汁一合，蜜半合，再煎三沸，温服不拘时候，日二服。（同上）
　　脏腑类
　　泄泻
　　泄泻本非大病，而前人所叙，颇属烦细。今采其要，以着于篇。治之之方，往往与滞下相出入，学人宜与波门参看焉。
　　名义
　　泄泻，人为一证耳。岂知泄者，泄漏之义，时时溏泄，或作或愈。泻者，一时水去如注泄。（《奇效》）粪出少而势缓者为泄，若漏泄之谓也。粪大出而势直不阻者为泻，倾泻之谓也。（《赤水》）泄者，如水之泄也，势犹舒缓。泻者，势似直下。微有不同，而其为病则一，故总名之曰泄泻。（《玉案》）
　　源由
　　《素问》曰：春伤于风，夏必飧泄，邪气留连，乃为洞泄。此由荣卫不足，腠理空疏，春伤于风，邪气留连于肌肉之内，后因肠胃虚怯乘袭之，遂成泄泻。又云湿胜则濡泻，寒甚为泄，暑热乘之亦为泄。至于七情伤感，藏气不平，亦致溏泄。邪气久客肠胃，则为不禁之患矣。（《济生》）泻利证候者，暴泻、水泻，此二证秋夏间多有之。皆因饮食所伤，及食生冷之物，暴泻不止。须用子细询问，若噫气吞酸，干呕气臭者，此是伤食也。（《和剂指南》）《内经》之论泄泻，或言风，或言湿，或言热，或言寒，此明四气皆能为泄也。又言清气在下，则生飧泄，此明脾虚下陷之泄也。统而论之，脾土强者，自能胜湿，无湿则不泄，故曰湿多成五泄。若土虚不能制湿，则风寒与热皆得干之而为病。（《必读》）泄泻之本，无不由于脾胃。盖胃为水谷之海而脾主运化，使脾健胃和，则水谷腐熟而化气化血，以行营卫。若饮食失节，起居不时，以致脾胃受伤，则水反为湿，谷反为滞，精萃之气不能输化，乃致合污下降而泻痢作矣。脾强者，滞去即愈，此强者之宜清宜利，可逐可攻也。脾弱者，因虚所以易泻，因泻所以愈虚。盖关门不固则气随泻去，气去则阳衰，阳衰则寒从中生，固不必外受风寒而始谓之寒也。且阴寒性降，下必及肾，故泻多必亡阴，谓亡其阴中之阳耳。（《景岳》）
　　脉候
　　脉滑按之虚绝者，其人必下利。（《脉经》）洞泄，食不化，不得留，下脓血，脉微小迟者生，紧急者死。泄注，脉缓时小结者生，浮大数者死。（同上）
　　泻痢异同
　　（互见《滞下》辨证要领中）凡《内经》有言飧泄者，有言濡泄者，皆泄泻也。有言肠者，即下痢也。然痢之初作，必由于泻，此泻之与痢本为同类，但泻浅而痢深，泻轻而痢重。泻由水谷不分，出于中焦，痢以脂血伤败，病在下焦。然病实相关，不可不兼察以为治也。（《景岳》）盖宿食停于中，得湿热而始变，则有赤白诸般之色而为下痢，此受病已久，故有积而无粪也。饮食过饱，挟湿而不尽化，则大便通利，无里急后重之苦而为泄泻，此受病未久，故有粪而无积也。此泄痢之别，用药者其可一概施乎。诸痢多热而寒者少，诸泻多寒而热者间或有之。（《玉案》）
　　冷热虚实
　　大法泻痢小便清白不涩为寒，赤色者为热。又完谷不化而色不变，吐利腥秽（按：四字《正传》作利不腥秽）澄彻清冷，小便清白不涩，身凉不渴，脉迟细而微者，寒证也。谷虽不化而色变非白，烦渴，小便赤黄而或涩者，热证也。凡谷消化者，无问色及他证，便为热也。寒泄而谷消化者，未之有也，由寒则不能消化谷也。或火主疾速，而热甚则传化失常，谷不能化而飧泄者，亦有之矣。仲景曰邪热不杀谷，然热得于湿则飧泄也。（《原病式》）暴泄非阳，久泄非阴。大便完谷下有寒有热者，脉疾身多动，音声响亮，暴注下迫，此阳也。寒者，脉沉而细疾，身不动作，目睛不了。饮食不下，鼻准气息者，姜附汤主之。若身重四肢不举，术附汤主之。（《保命集》）法曰泄有虚实寒热。虚则无力更衣，不便已泄出，谓不能禁固也。实则数至圊而不能便，俗云虚坐努责故也。（同上）冷泻不言而喻，热亦能泻者，盖冷泻譬之盐，见火热则凝，冷则复消；热泻譬之水，寒则结冰，热则复化为水。（《要诀》）大都热者多实，虚者多寒。凡实热之证，必其脉盛形强，声音壮亮，食饮裕如，举动轻健者，此多阳也。虚寒之证，必其脉息无力，形气少神，言语轻微，举动疲倦者，此多阴也。故必察其因，而于初泻之时，即当辨其有余不足，则治无不愈而亦不致有误矣。（《景岳》）
　　暴久之别
　　泄泻亦是急症，但暴泻为轻，久泻为重。暴泻元气未衰，湿者散之，羌活胜湿汤、五苓散。火者清之，香连丸、清六丸（按：即益元散加红曲）。寒者温之，理中丸或加附子。虚者实之，钱氏白术散、参苓白术散。痰者化之，清气化痰丸。食者消之，保和丸、枳实导滞丸。辨之精，治之当，其效易见，故暴泻为轻也，若夫久泻，上亡津液，下损脾胃，补之则热增，涩之则胀剧，分利之则虚甚，甚则成脾泄，五更定泻数次，衰老虚弱之人，多致不救，故久泻为重也。遇斯病者，须急治之。（《苍生司命》）泄泻之暴病者，或为饮食所伤，或为时气所犯，无不由于口腹，必各有所因，宜察其因而治之。凡初感者，病气未深，脏气未败，但略去其所病之滞，则胃气自安，不难愈也。凡脾气稍弱，阳气素不强者，一有所伤，未免即有泄泻，此虽为初病，盒饭调理元气，自非强盛偶伤者之比。（《景岳》）暴泄者，皆由生冷油腻，恣食无节，或饮酒无忌，适触寒邪，故成暴泄。其泻出者皆是水，乃阴阳不分，偏渗大肠，而小便必短涩。治者以利小便为先，小便利则大便止矣。（《医镜》）（按：《金匮翼》有说，见暑泻中。）久泻诸药不效，有脏热肠寒、脏寒肠热之辨，微乎微乎，余详于《从众录》等书。兹用仲景乌梅丸，每服二钱，米饮下，日三服，半月愈。（《时方妙用》）
　　诸证概略
　　戴云。凡泻水腹不痛者。是湿也。饮食入胃不住。或完谷不化者。是气虚也。腹痛泻水腹鸣。痛一阵泻一阵。是火也。或时泻或不泻。或多或少。是痰也。腹痛甚而泻。泻后痛减者。是食积也。（《金匮钩玄》）
　　冷泻
　　病水泄青白或黄白，或米谷不化，肠鸣腹鸣者，此伤冷也，为洞泄寒中，又为霍乱吐泻，其脉细弱而紧，宜理中丸、平胃散、调中汤以温补之，盛则金液丹、朝真丹主之。或药入则吐出者，内阴盛也，用汤者当以冷服，用丸者以地浆服，热因寒用之法也。（《医说》引《集验方》）寒泄脉沉细，腹肚切痛，下必青黑，泄后腹胀身痛，先温其里。（《永类》）寒泻，寒气在腹，攻刺作痛，洞下清水，腹内雷鸣，米饮不化者，理中汤或附子补中汤（按：即附子理中汤）吞大己寒丸。五虚者死：脉细，皮寒，少气，前后泄利，饮食不入。元是冷泻，因泻而烦躁引饮，转饮转泻者，参附汤。（《要诀》）寒泻腹中大疼，服前药外，间进乳豆丸。服诸热药以温中，并不见效，登圊不迭，秽物随出，此属下焦，宜桃花丸二五粒、诃黎勒丸以涩之。（同上）冷证，去麻黄五积散炒过，名和气散，治脾胃宿冷，腹内切痛，或外感风寒，内伤生冷，泄泻黄白色不止，或肝经受寒，面色青惨，厥而泄利，生姜三片，盐梅一个，红枣二枚同煎，大效。（《得效》）寒泻者，腹中微微作痛，痛久而后下者是也，宜以温脾为先。（《医镜》）寒泻一名溏，溏者，水粪并趋大肠也。夫脾，主为胃行其津液者也。脾气衰弱，不能分布，则津液糟粕并趋一窍而下，《金匮》所谓脾气衰则溏也。又寒气在下焦，令人水粪杂下，而色多青黑，所谓大肠有寒则溏也。（《金匮翼》）
　　热泻
　　（冷热不调泻）病水泄，下深黄及有完谷，小便赤，腹胁但胀满而不痛，烦躁闷乱，渴而喜饮者，此伤热也，为挟热下利，其脉洪大而数，宜驻车丸、参连散、柏皮汤以和之，甚则三黄丸、调胃承气汤。挟热下血者，柏皮汤主之。（《医说》引《集验方》）热泻，粪色赤黄，弹响作疼，粪门焦痛，粪出谷道，犹如汤热，烦渴小便不利，宜五苓散吞香连丸。（《要诀》）（按：《金匮翼》有说，见暑泻。）热泻者，肚腹尝热而痛，口干舌燥，小便赤涩，所下之粪皆深黄色，臭秽不可近者是也，宜以清热为先。（《医镜》）一人患泄泻，凡食一切药粥菜蔬，入喉觉如针刺，下咽即辣，因而满腹绞痛，随觉腹中有气，先从左升，次从右升，氤氲遍腹，即欲登厕，弹响大泄，粪门恍如火灼，一阵方毕，一阵继之，更番转厕，超时方得离厕。谛视所泄，俱清水盈器，白脂上浮，菜粥及菜蔬俱不化而出，甚至梦中大泄，了不收摄。诸医或云停滞，或云受暑，或云中寒，百药虽投，竟如沃石，月余大肉尽脱，束手待毙。诊其脉洪大而数，知其为火热所生，川黄连三钱，白芍药二钱，甘草八分，水煎，一服即止。（《本草汇言》）病泄泻，色黄而有沫，肠鸣，腹胁胀满，时微作痛者，为冷热不调，其脉沉紧而小数也，服热药则转甚，戊己丸、香连丸主之。下部滞闷，里急后重者，必欲变脓血，利之则愈。（《医说》引《集验方》）似痢非痢，寒热不调之症，或热积于中，而以冷物冷药冰之，或冷积于中，而以热物热药压之，故热与冷搏而成泻，或涩或溏，里急后重者，戊己丸、香连丸或理中汤加黄连、木香。（《入门》）
　　飧泄
　　（治法互见散邪、利水、温中诸方中。）病暴泄注下，或青白或黄白，米谷或化或不化，腹胁或胀或不胀，或痛或不痛，但噫生熟气，全不思食，因与温补诸药而后转有异证者，有所伤也，此为飧泄，其脉外虚而内实，关脉沉且紧也，宜消积丸、不二丸以化之，甚则用备急丸主之（上不二丸用砒，不可多服，曾见医用有害）。又春伤于风，夏必飧泄，又风气行于肠胃，则暴泄下利，其脉浮缓而虚也，并宜服羌活安中汤、胃风汤、荆黄汤、诃黎勒散主之。（《医说》引《集验方》）（按：此诸方多不可考，姑存其说。）
　　暑泻
　　暑月破腹：一曰伤暑，二曰伤冷物、食瓜果、饮水之类，三曰夏季心火旺，心经热则小水不利，行大肠，谓之水谷不分。伤暑而泻者，心躁头痛作渴，宜服香薷饮、乌金散。伤冷物而泻者，腹痛水泻，谷食不化，宜服暖药，如附子及理中丸、二气丹、正元丹、紫苏丸之类。水谷不分者，宜服大顺散、五苓散。二药专分清浊，暑月多此疾，故人多用之。凡泻不可急以热药止之，恐成痢。（《医说》引《医余》）暑泻，因冒感暑气，或饮啖日中之所晒物，坐日中热处，证状与热泻略同，宜胃苓饮或五苓散加车前子少许，兼进来复丹。理中汤加茯苓、黄连，名连理汤，用之多有奇功。且如今当暑月，若的知暑泻，自合用暑药；的知冷泻，自合用热药。中间有一等盛暑，又复内伤生冷，非连理汤不可。下泄无度，泄后却弹过响，肛门热，小便赤涩，心下烦渴（按：文似有讹脱），且又喜冷，此药为宜。若元是暑泻，经久下元虚甚，日夜频并，暑毒之势已然，而泻不已，复用暑药，则决不能取效，便用姜附辈，又似难施，疑似之间，尤宜用此（按：《医通》曰：盛暑逼于外，阴冷伏其内，非连理汤不可）。余曾治伤寒协热自利，有用白姜、黄连对半，名金银汤，即此意也，然不若连理汤为稳。（《要诀》）热泻者，夏月热气乍乘太阴，与湿相合，一时倾泻如水之注，亦名暴泄，《内经》所谓暴注下迫，皆属于热是也。其症腹痛自汗，烦渴面垢，脉洪数或虚，肛门热痛，粪出如汤，或兼呕吐，心腹绞痛者，即藿乱之候也。（《金匮翼》）
　　湿泻
　　（水土不伏、顿泻）湿泻由坐卧湿处，以致湿气伤脾，土不克水，梅雨久阴，多有此病，宜除湿汤吞戊己丸，佐以胃苓汤，重者术附汤。（《要诀》）湿泻一名濡泄，其脉濡细，其症泄水，虚滑肠鸣，身重腹不痛。由脾胃有湿，则水谷不化，清浊不分，久雨潮湿，或运气湿土司令之时，多有此疾，《内经》所谓湿胜则濡泄，《左传》所谓雨淫腹疾者是也。又水寒之气，入客肠间，亦令人濡泻，经云太阳之胜，寒客下焦，传为濡泄是也。（《金匮翼》）泄泻，恶心欲吐，或水土不伏，或感山岚瘴气而泻，藿香正气散。（《医通》）日间无事，将脯腹膨，一夜肠鸣，不得宽泰，次早洞泄，此名顿泻，是脾虚湿盛也，以胃苓汤加缩砂仁主之。（《原病集》）（《医通》曰：虚者，理中汤加木香。）
　　食泻
　　（宜参源由录）伤食泻，因饮食过多，有伤脾气，遂成泄泻，俗呼为伤食败腹，其人必噫气如败卵臭，宜治中汤加砂仁半钱，或七香丸、红丸子杂服。食积腹疼而泻，不可遽用治中兜住，先用调脾饮吞感应丸。或因食一物过伤而泻，后复食之即泻者，以脾为其所伤，未复而然，宜建脾汤。因食冷物停滞伤脾，脾气不暖，所食之物不能消化，泻出而食物如故，宜治中汤。因伤面而泻者，宜养胃汤，加萝卜子炒研破一钱，痛者更加木香半钱。泻甚者去藿香加炮姜如其数。（《要诀》）食泻者，腹中绞痛，痛一阵下一阵，下即稍宽，少顷又痛又下者是也，宜以通利为先。气食兼并而泻者，两胁中脘皆痛，腹中尝闷，泻亦不甚通利者是也，宜以行气消食为先。宿食不消作泻者，饱闷作痛，或时嗳酸臭之气，大便溏滑不甚通快者是也，专以消宿食为主，不必治其泻，审其所伤之物，而以所治之药消之。（《医镜》）积证，香苏散，治食伤脾胃，噫生熟气，及所泄秽气殊甚，或腹紧块痛，水煎，吞卢氏感应丸，每服三七粒，立效。久患食积，泄泻不止，经验。（《得效》）若食积凝结成块，留滞肠胃者，虽泄泻而不能出，譬如菜篮漏物，不过微细之物耳，而凝结成块者尚在，故用大承气以下之。（《医圣阶梯》）泻而腹热、脉滑坚者，属实，当与消导。不应，是食积发热也，加香连。更不应，大黄微下之。（《医通》）
　　酒泻
　　酒泄证，饮酒之人多有之，但酒有阴阳二性，人有阴阳二脏，而人多不能辨也。夫酒性本热，酒质则寒。人但知酒有湿热，而不知酒有寒湿也。故凡因酒而生湿热者，因其性也，以汁不滋阴而悍气生热也。因酒而生寒湿者，因其质也，以性去质不去而水留为寒也。何以辨之？常见人有阳强气充而善饮者，亦每多泄泻。若一日不泻，反云热闷。盖其随饮随泻，则虽泻不致伤气，而得泻反以去湿，此其先天禀浓胃气过人者也，最不易得，亦不多见，此而病者，是为阳证，不过宜清宜利，如四苓散、大厘清饮或酒蒸黄连丸之类，去其湿热而病可愈也。若阳虚之人，则与此大异。盖脾虚不能胜湿，而湿胜即能生寒，阳气因寒所以日散，胃气因湿所以日虚。其证则形容渐羸，饮食渐减，或脉息见弦细，或口体常怯寒，或脐腹常有隐疼，或眩运常多困倦，或不安于五鼓，或加甚于秋冬，但无热证可据而常多飧泄者，则总属虚寒也。凡若此者，若不速培阳气，必致渐衰而日以危矣。（《景岳》）（按：原于酒泄虚寒证，拟以胃关煎，其说甚长，不录。）因伤于酒，每晨起必泻者，宜理中汤加干葛，吞酒煮黄连丸。或重而泻泄频数者，宜冲和汤。（《要诀》）有人患早起泄泻，或时有血，午后仍便结粪，能食善饮，此是酒积作泻，二陈加炮姜、酒炒川连、红曲，陈酒曲糊丸，乌梅汤下。有血去半夏，加麝少许，晨夕各一服。（《医通》）
　　气泄
  </div>
  <div class="pagination">
   <a href="杂病广要_page20.html">
    上一页
   </a>
   <span>
    ...
   </span>
   <a href="杂病广要_page16.html">
    16
   </a>
   <a href="杂病广要_page17.html">
    17
   </a>
   <a href="杂病广要_page18.html">
    18
   </a>
   <a href="杂病广要_page19.html">
    19
   </a>
   <a href="杂病广要_page20.html">
    20
   </a>
   <span class="current-page">
    21
   </span>
   <a href="杂病广要_page22.html">
    22
   </a>
   <a href="杂病广要_page23.html">
    23
   </a>
   <a href="杂病广要_page24.html">
    24
   </a>
   <a href="杂病广要_page25.html">
    25
   </a>
   <a href="杂病广要_page26.html">
    26
   </a>
   <span>
    ...
   </span>
   <a href="杂病广要_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
