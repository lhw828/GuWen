<!DOCTYPE html>
<html>
<head>
    <meta charset="UTF-8">
    <title>类经图翼 - 第 42 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类经图翼 - 第 42 页/共 61 页</h1>
    <div class="content">　　神阙（一名气舍） 当脐中。灸三壮，禁刺，刺之令人恶疡溃矢，死不治。一曰纳炒干净盐满脐，上加浓姜一片盖定，灸百壮，或以川椒代盐亦妙。

　　主治阴证伤寒中风，不省人事，腹中虚冷伤惫，肠鸣泄泻不止，水肿鼓胀，小儿乳痢不止，腹大风痫，角弓反张，脱肛。妇人血冷不受胎者，灸此永不脱胎。此穴在诸家俱不言灸，只云禁针。铜人云：宜灸百壮。有徐 者，卒中不省，得桃源簿为灸脐中百壮始苏，更数月复不起。郑纠云：有一亲卒中风，医者为灸五百壮而赤，后年逾八十。向使徐 灸至三五百壮，安知其不永年耶？故神阙之灸，须填细盐，然后灸之，以多为良。若灸之三五百壮，不惟愈疾，亦且延年；若灸少，则时或暂愈，后恐复发，必难救矣。但夏月人神在脐，乃不宜灸。

　　千金云：纳盐脐中灸三壮，治淋病。又云：凡霍乱，纳盐脐中，灸二七壮，并治胀满。

　　水分（一名分水，一名中守） 在下脘下一寸，脐上一寸。当小肠下口，至是而泌别清浊，水液入膀胱，渣滓入大肠，故曰水分。禁刺，灸五壮。甲乙经曰：刺一寸。孕妇不可灸。

　　主治水病腹坚，黄肿如鼓，冲胸不得息，绕脐痛，肠鸣泄泻，小便不通，小儿陷囟。若水病胀满坚硬不能食，灸之大良，日七壮，至四百壮止；但不可刺，刺而水尽即死。

　　神农经云：腹胀水肿，可灸十四壮至二十一壮。

　　千金云：治反胃吐食，灸二十壮。又治腹胀绕脐结痛坚，不能食，灸百壮。又霍乱转筋入腹欲死，用四人持其手足，灸四五壮自不动，即勿持之，灸至十四壮。

　　太乙歌云：腹胀泻此，兼三里、阴谷，利水消肿。

　　玉龙赋云：兼阴交、三里，治鼓胀。

　　百证赋云：兼阴陵，能去水肿盈脐。

　　席弘赋云：兼气海，治水肿。

　　天星秘诀云：兼建里，治肚腹浮肿胀膨膨。

　　下脘 在建里下一寸，脐上二寸。当胃下口，小肠上口。足太阴任脉之会。刺八分，灸五壮。一曰二七壮至百壮。孕妇不可灸。

　　主治脐上厥气坚痛，腹胀满，寒谷不化，虚肿癖块连脐，瘦弱少食，翻胃，小便赤。

　　灵光赋云：兼中脘，治腹坚。

　　百证赋云：兼陷谷，能平腹内肠鸣。

　　建里 在脐上三寸，中脘下一寸。刺五分，留十呼，灸五壮。一云宜针不宜灸，孕妇尤忌之。

　　主治腹胀身肿，心痛上气，肠鸣呕逆不食。

　　千金云：主霍乱肠鸣腹胀，可刺八分，泻五吸，疾出针，日灸二七壮至百壮。

　　百证赋云：兼内关，扫尽胸中之苦闷。

　　天星秘诀云：兼水分，治肚腹肿胀。

　　中脘（一名太仓，一名胃脘，一名上纪） 在上脘下一寸，脐上四寸，居岐骨与脐之中。胃之募也。

　　为腑之会。手太阳少阳足阳明所生，任脉之会。刺八分，灸七壮。一云二七壮至百壮。孕妇不可灸。

　　主治心下胀满，伤饱食不化，五隔五噎，翻胃不食，心脾烦热疼痛，积聚痰饮面黄，伤寒饮水过多，腹胀气喘，温疟，霍乱吐泻，寒热不已，或因读书得奔豚气上攻，伏梁心下，寒癖结气。凡脾冷不可忍，心下胀满，饮食不进不化，气结疼痛雷鸣者，皆宜灸之。此为腑会，故凡腑病者当治之。

　　千金云：虚劳吐血，呕逆不下食，多饱多睡，百病，灸三百壮。又治胀满水肿，气聚寒冷，灸百壮，三报之。又治奔豚伏梁冷气，刺八分，留七呼，泻五吸，仍日灸二七至四百壮。

　　又主五毒注不能食饮，灸至千壮。又治霍乱先腹痛，灸二七壮，不瘥，更二七壮。又治中恶，灸五十壮。

　　玉龙赋云：兼腕骨，疗脾虚黄胆。又云：合上脘，治九种心疼。

　　百证赋云：主治积痢。

　　灵光赋云：兼下脘，治腹坚。

　　快捷方式云：治食噎。

　　上脘 在巨阙下一寸五分，去蔽骨三寸，脐上五寸。足阳明手太阳任脉之会。刺八分，留七呼，灸五壮。千金云：日灸二七壮至百壮，三报之。孕妇不可灸。

　　主治心中烦热，痛不可忍，腹中雷鸣，饮食不化，霍乱翻胃呕吐，三焦多涎，奔豚伏梁，气胀积聚，黄胆心风，惊悸呕血，身热汗不出。

　　神农经云：治心疼积块呕吐，可灸十四壮。

　　玉龙赋云：合中脘，治九神之心疼。

　　太乙歌云：兼丰隆，刺治心疼呕吐，伤寒吐蛔。

　　百证赋云：合神门，治发狂奔走。

　　快捷方式云：治风痫热病，蛔虫心痛。

　　巨阙 在鸠尾下一寸。心之募也。刺六分，留七呼，灸七壮。一曰刺三分，灸七七壮。

　　主治上气咳逆，胸满气短，九种心疼，冷痛引少腹，蛔痛，痰饮咳嗽，霍乱腹胀，恍惚发狂，黄胆，中隔不利，烦闷卒心痛，尸厥蛊毒，息贲呕血，吐痢不止，牛痫。

　　千金云：治吐逆不下食，灸五十壮。上气胸满牵背彻痛，灸五十壮。若霍乱心痛先吐，灸二七壮，未愈，再二七壮。又治卒忤，灸百壮。

　　神农经云：治心腹积气，可灸十四壮。又云：治小儿诸痫病，如口哕吐沫，可灸三壮，艾炷如小麦。

　　百证赋云：兼刺膻中，能除膈痛饮蓄难禁。

　　鸠尾（一名 ，一名尾翳） 在臆前蔽骨下五分。人无蔽骨者，从岐骨际下行一寸。甲乙经曰：一寸半。膏之原也。禁刺灸。一云可刺三分，灸三壮。此穴大难下针，非甚妙高手，不可轻刺也。

　　主治心惊悸，神气耗散，癫痫狂病。

　　席弘赋云：鸠尾能治五般痫，若下涌泉人不死。

　　中庭 在膻中下一寸六分陷中，仰而取之。刺三分，灸五壮。

　　主治胸胁支满，噎塞吐逆，食入还出，小儿吐乳。

　　膻中（一名元儿，一名上气海） 在玉堂下一寸六分，横两乳间陷中，仰卧取之。禁刺，灸七壮。刺之不幸，令人夭。甲乙经曰：刺三分。

　　主治一切上气短气，痰喘哮嗽，咳逆噎气，隔食反胃，喉鸣气喘，肺痈呕吐涎沫脓血，妇人乳汁少。此气之会也，凡上气不下，及气噎气隔气痛之类，均宜灸之。

　　神农经云：上气喘咳，可灸七壮。

</div>
    <div class="pagination">
<a href="类经图翼_page41.html">上一页</a><span>...</span><a href="类经图翼_page37.html">37</a><a href="类经图翼_page38.html">38</a><a href="类经图翼_page39.html">39</a><a href="类经图翼_page40.html">40</a><a href="类经图翼_page41.html">41</a><span class="current-page">42</span><a href="类经图翼_page43.html">43</a><a href="类经图翼_page44.html">44</a><a href="类经图翼_page45.html">45</a><a href="类经图翼_page46.html">46</a><a href="类经图翼_page47.html">47</a><span>...</span><a href="类经图翼_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
