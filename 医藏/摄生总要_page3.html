<!DOCTYPE html>
<html>
<head>
    <meta charset="UTF-8">
    <title>摄生总要 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>摄生总要 - 第 3 页/共 18 页</h1>
    <div class="content">　　痔漏丸

　　治一切内外痔漏及诸般顽漏。鱼鳔四两极明净者　黄蜡四两　明矾二两研末　朱砂一两研末　珍珠五钱研末　象牙五钱研末　先将鱼鳔酒煮极烂，杵如膏，入蜡化尽，离火入矾，并朱砂、牙末和匀，丸如梧桐子大，每服三十丸，空心酒送下。察痔漏者，疮疡之事也，君子鄙谈之。然择疾而疗，非仁人之用心也。故痔漏丸以拯夫世之苦。痔漏者，按痔之为病，繇于七情内伤，五贼外攘，饥饱不节，劳役异常，兼之酒色厚味所致也。生于肛门之外者，名外痔；生于肛门之内者，名内痔。初起即当医治，庶免后患。人反以小恙不足惧，延捱日久，变为痔漏，始乃仓忙求治，或治又不如法，往往粪从孔出，血从窍流，酿成莫救之祸，惜哉！惜哉！予每目击而心悯焉。因遍访名流，得传是方，制人疗人，辄皆奇效。是丸黄蜡、明矾为解毒生肌之圣药，加朱砂、牙末其功更倍之矣。用鱼鳔为君者，取其味厚滋补而有胶固不漏之义焉，且无刀针挂线烂药之险，重躯命者亟宜服之。

　　朱珀蜡矾方　

　　治痈疽、发背、恶疮、恶漏，黄蜡二两　明矾三两　朱砂三钱要透明者　琥珀三钱要真正者　先将蜡熔化，离火少温，入极细矾末及朱珀末和匀，丸如梧子大，食前温酒下三十丸。此丸不惟定痛生肌，而且消毒化脓，及内痈排脓托里之功甚大，并一切恶疮、顽漏服之，其毒即解。薛立斋先生云：此为外科之圣药也，服至四五两之上，愈见其功矣《薛氏医案》。

　　小牛黄丸

　　杨梅、结毒、恶疮、恶漏皆可治之，大有神效。牛黄一钱　珍珠一钱　琥珀八分，要真正者　朱砂一钱，要透明者　雄黄一钱，要透明者　滴乳石一钱，要真者煅　乳香一钱，去油　没药一钱，去油　母丁香一钱　沉香一钱　麝香三分　当归尾二钱五分　白芷稍二钱五分　人参一钱各制为细末，老米饭为丸，如粟米大，每服一丸，空心早晚各一服，以淡淡土茯苓汤送下。此丸以牛黄、朱砂、雄黄解其毒；以珍珠、琥珀、滴乳生其肌；以乳香、没药解毒生肌，兼之止痛；以麝香、沉香、丁香通窍，更引诸药入于毒所。血凝气滞始结成毒，故以当归尾消其血之凝，白芷散其气之滞，又以人参扶其正气，所谓正入进而邪入退矣。如此为治，厥疾宁有勿瘳者哉？

　　卫生宝　

　　一名玉枢丹，一名紫金锭，一名万病解毒丹，一名神仙太乙紫金丹。解诸毒，疗诸疮，利关窍，治百病。内可以服，外可以敷，随证调引，起死回生，真为卫生至宝。山茨菇俗名金灯笼，叶似亚，花似灯笼，色白，上有黑点，结子。三棱二月开花，三月结子，四月初苗枯即挖，迟则苗烂难寻。极类有毒老鸦蒜，但蒜无毛，茨菇有毛包裹宜辨，去皮洗极净，焙二两　川文蛤一名五倍子，打破洗刮净，焙干二两。　红芽大戟杭州紫大戟为上，江南土大戟次之，去芦根洗极净焙干一两五钱，北方绵大戟色白者大峻利反能伤人，虚弱人慎之！慎之　千金子一名续随子，去壳拣色之白者用纸包裹，更换研数十次，去尽油，以色白成霜为末二两　真麝香拣尽白毛皮壳，细研二两　一方加金箔十帖　牛黄　珍珠　琥珀　朱砂　雄黄　乳香　没药各三钱　特嘉之曰八宝玉枢丹上制法宜端午七夕重阳，或天月德黄道上吉日修合。预期数日前斋戒沐浴，于静室焚香，将前味各为细末，用新器盛，纸盖，至期夙与陈设药品，拜祷天地毕，配合分两，搅和数百次极匀，仍重罗一二遍，方用糯米浓饮调和于木臼内，杵数千下，极光润为度。每锭一钱，每服一锭。病势重者连服，通利一二行无妨，用温粥补住。要在处心至诚，极其斋洁，如法修制，毋令丧服礼气妇人鸡犬见之。治一切饮食药毒、虫毒、瘴气、恶菌、河豚、吃死牛成驼羸等诸毒，并用凉水磨服。南方虫毒瘴疠伤人，才觉意思不快，即磨服一锭，或吐或痢，随手便愈。诸虫肿胀，大麦芽汤下。痈疽发背、对口疮、天蛇头、无名疔毒等诸恶疮，诸风瘾疹，赤肿未破时，及痔疮，并用无灰酒磨服，再用凉水调涂疮上，日夜各数次，觉痒立消。已溃出脓血者，亦减分数。阴阳二毒，伤寒心闷，狂言乱语，胸膈壅滞，邪毒未发，证宜下者，及瘟疫喉闭，喉风，凉水薄荷小叶磨服。传尸劳瘵，用檀香汤磨服。昔有兄弟五人，已死者三，遇一异人，令服此药，遂各进一锭。一下恶物如脓状，一下死虫如蛾形，后俱复生。心气痛并诸气，用淡酒或淡姜汤磨服。久近疟疾，临发时东流水煎桃树枝汤磨服。赤白痢疾，泄泻肚腹急痛，霍乱绞肠痧等证，及诸痰证，并用薄荷汤磨服。男妇急诸癫邪，喝叫乱走，鬼交、鬼胎、鬼气，狂乱失心，羊儿猪癫等风，中风、中气，口眼歪斜，牙关紧急，语言謇涩，筋脉挛缩，骨节风肿，手足腰腿周身疼痛，行步艰辛，及诸证，并用暖酒磨服。自缢溺水已死，心头暖者，惊死或鬼迷死，未隔宿者，俱冷水磨灌下。年深日近头痛，或太阳痛者，用酒入薄荷叶研烂，敷纸贴太阳穴上。牙痛，酒磨涂及含少许，良久吞下。少儿急慢惊风，五疳五痢，脾病黄肿，瘾疹疮瘤，牙关紧急，并用蜜水薄荷小叶磨下及搽。量儿大小，一锭作二三服。妇人女子经水不通，红花汤下。孕妇及脾泄勿服。打扑伤损炒松节，淡酒磨服。烫火伤，东流水磨涂。恶虫疯犬所伤，冷水磨涂，淡酒磨服。牛马六畜中毒，亦以此救之。按斯丹品味，皆解毒却病卫生之圣药也。名之曰玉、曰金，冀其惟珍惟宝。凡缙绅赴任，将帅行兵，士商外出，贫富居家及游燕都山，陕闽浙川广云贵等处者俱宜携之，以自卫，兼可转赠以卫人，制以备急，阴功岂浅鲜哉？方内山茨菇、千金子皆有子可种，有志于济世卫身者，当留意焉。

　　八珍益母丸　

　　治胎前产后诸虚百损，月事不调，子宫虚寒，久不受孕，此药行气养血，调经种子，妇人百病俱宜服。当归酒洗　川芎微炒　白芍药炒　怀熟地　人参　白术土炒　白茯苓　炙甘草　香附分四分，盐醋酒童便各，制听用　阿胶切碎，蛤粉炒珠　益母膏　上十味，分量随证加减，各制为末，入益母膏，加炼蜜为丸，如梧桐子大，空心白滚汤送下三钱。《易》曰：坤道成女。又曰：至哉坤元，万物资生。然则女道贵生育也。欲其生育，必使阴阳和，气血调，乃能有济，何也？盖气为卫属阳，血为营属阴。此人身之两仪，生化之原也。纯用四物则独阴不长，纯用四君子则孤阳不生，二方合用，则气血有调和之益，而阴阳无偏胜之虞矣。香附引气生血，解郁散结；阿胶调经理血，治带止崩，益母膏者活血行气，有补阴之功，凡胎前产后有所恃者，气血也。胎前无滞，产后无虚，是其行中有补矣。命名益母者，所以利有子也。

　　调经种子丸　

　　治妇人月事不调，久不受胎。当归酒洗，四两　川芎微炒，一两　白芍炒，三两　熟地黄四两　白术土炒，三两　白茯苓三两　人参一两　甘草蜜炙，一两　制香附三两　阿胶炒珠，三两上为末，炼蜜丸，如梧桐子大，空心白汤下三钱。无极之真，二五之精，妙合而凝。乾道成男，坤道成女。女以坤道用，故治妇人者，以阴为主方。其二七而天癸至，月事以时下者，女子得坤之阴，阴中必有阳，故以七为纪。一七而齿更，二七而天癸至也。人受天地之气以生，故能克肖天地。月，天之阴也。以月而盈，以月而亏，故女子之血，亦以三十日而一下也。血之下也，同于月，故名之曰月事。《经》曰：月事以时下，故能有子，是以月事不调者，宜服此丸，使月事调匀，则阴阳和而万物生，有子之道也。是丸也，当归、芍药、地黄皆味厚之品也。味厚为阴中之阴，故能益血。拆而论之，当归辛温能活血，芍药酸寒能敛血，熟地甘濡能补血。又曰：当归入心脾，芍药入肝，熟地入肾，乃川芎者彻上彻下而行血之气者也。此四物所以为妇人之要药。而调月者，必以之为程规。又用人参、白术、茯苓、甘草以养阳也。所以必兼养气者，太极之妙，阴生于阳故也。至于香附开其郁结，阿胶益其阴血而调经种子之术，可谓尽美而尽善矣。

　　保胎丸　

　　治妇人怀孕，气血虚弱不能荣养，面黄，呕吐，精神倦怠，四肢无力，或寒热往来，头晕眼花，胸膈不宽，不思饮食，恐动其胎，最宜服之，万无一失。人参五钱　白术土炒　白茯苓各一两　甘草七钱炙　当归酒洗，一两　川芎微炒，八钱　白芍药一两，炒　怀地黄二两，酒煮成膏　艾叶一两，蒸焙　香附四制　陈皮各一两　砂仁五钱　条黄芩酒炒　炒阿胶各一两　益母膏四两　红枣肉四两　川蜜八两上为末，红枣肉、益母膏炼蜜为丸，如梧桐子大，空心白滚汤送下三钱。气血虚则胎不安，气血热则胎不安，气血滞则胎不安，不安则难乎保矣！是方以四君、四物补其气血之虚，条芩、阿胶清其气血之热，艾附砂陈行其气血之滞，红枣肉益脾虚，则补其母，益母膏益母所以利子也，保胎之道毕矣。

　　达生散　

　　治产难如神，临月服之，令人易生。人参五钱　白术土炒　甘草炙　当归　白芍药　紫苏　陈皮各一两　大腹皮三两，黑豆汁洗净晒干用上散，每服一两，水煎服。生不必催也，催之则宋人之揠苗耳。非徒无益而又害之也。然产难之故，多是气血虚弱，营卫涩滞使然。凡临月之际，预服达生散为良。盖是散用参术甘草益其气，用当归、芍药益其血，用苏陈腹皮流其滞气，血不虚不滞则其产也，犹之达矣，奚用催乎？《诗》曰：言弥厥月，血余如达。朱子曰：达生易生也。达，小羊也。羊子易生而无留难，故昔医以达生名其散也。

　　崩漏方　

　　治妇人经血崩漏。羌活　藁本　防风各一二两　肉桂夏勿用，秋冬用　白术土炒　当归　黄芪炙　柴胡各三两　人参　熟地黄　川芎各一两　细辛六钱　白芍药炒　红花各五钱　独活附子炮去皮脐　甘草各二两半　桃仁去皮尖一百枚上为末，酒糊为丸，如梧桐子大，空心温酒送下三钱，或淡淡醋汤亦可。气血人身之阴阳也，阳主升，阴主降。阳根乎阴，阴根乎阳，一动一静，互为其根，则一升一降，循经而行，无崩漏也。若阳有余则升者胜，血从上窍而出；阳不足则降者胜，血从下窍而出。是丸也，附子、肉桂、人参、黄芪、白术、甘草壮阳益气之品也；羌活、独活、柴胡、藁本、防风、细辛、川芎升阳举经之品也；当归、芍药、地黄、红花、桃仁滋阴入血之品也；壮阳则气不虚，举经则血不陷，滋阴则血不燥。夫如是则血为气之守，气为血之卫，血营于中，气卫于外，升降上下，一循乎经矣，胡然而崩也？《医方考》。

　　带下丸　

　　治妇人赤白带下，此丸神良。马毛二两，叔和伏火一宿，白马毛治白带，赤马毛治赤带　龟甲四两，醋炙　鳖甲二两，醋炙　牡蛎二两，火炙上为末，醋水跌丸，如梧桐子大，每服三钱，温酒送下，日三服。一方为散，每服方寸匕尤佳。气陷于下焦则白带，血陷于下焦则赤带，以涩药止之，则未尽之带留而不出；以利药下之则既损之中，又伤其下，皆非治也。马得乾之刚，毛得血之余，血余可以固血，乾刚可以利气，固血则赤止，利气则白愈。此用马毛之意也。龟鳖牡蛎外刚而内柔，离之象也，去其柔而用其刚，故可以化症，可以固气。化症则赤白之成带者复中留，固气则营卫之行不复陷下，营不陷则无赤，卫不陷则无白矣。

　　小儿至宝丹　

　　治小儿惊疳吐泻，及一切诸疾皆良。七气汤五两　妙香散五两　六一散四两　胆南星二两　上为一处，炼蜜为丸，如龙眼核大，朱砂为衣，每服量儿大少加减丸数，随证用引研服。感寒夹惊发热葱姜汤下。伤食呕吐泄泻姜汤下。赤白痢陈米汤下。大便秘结火麻仁汤下。小便赤涩车前子汤下。发热薄荷汤下。烦渴灯心汤下。霍乱紫苏汤下。喘咳麻黄杏仁汤下。积聚腹痛姜汤下。急惊搐搦薄荷汤下。慢惊人参白术汤下。疳积身瘦肚大手足细，大便泄泻，小便如泔陈米汤下。诸病后无精神，少气力，不思饮食，姜枣汤下。此丹乃先贤取三方配合而成以拯万世之婴儿，真微妙秘诀也。七气汤者，莪术一两　益智五钱　陈皮一两　三棱五钱　桔梗五钱　甘草三钱　甘松三钱　茯苓二两　黄芪五钱　青皮一两　藿香五钱消补兼行之剂也。妙香散者木香六钱　远志二两　麝香五分　朱砂二钱　山药一两　粉草一两　白术一两　人参一钱安神正气之法也。六一散者，滑石六两研末，甘草水煮飞过　甘草一两　天一生水，地六成之之义也，加胆南星者治风痰尔。如此妙合成丹，随证调引，病如遗宝婴之术至矣，故曰至宝丹。

　　抱龙丸

　　治小儿惊风，潮搐，四时瘟疫，身热昏睡，痰涎壅盛，风热喘嗽，烦燥不宁，并痘疹欲出，先发惊搐，及虫毒、中暑等证，并宜投服。天竺黄一两研细　胆南星　人参去须芦研细末　辰砂研极细水飞净　雄黄透明者研极细　珍珠豆腐煮研极细　琥珀真正好者研细　沉香不见火为细末　檀香不见火为细末　木香不见火为细末　真麝香研各三钱　金箔二十四叶为衣上末煎甘草膏为丸，如芡实大，外用蜡皮封之，每服一丸，白滚汤化下，婴儿半丸。抱者，保也。龙者，肝也。肝应东方青龙木，木生火，谓生我者父母也。肝为母，心为子，母安则子安。况心藏神，肝藏魂，神魂既定，惊从何生？此抱龙丸命名之义也。《经》曰：明可以安神，故用琥珀、珍珠。重可以去怯，故用辰砂、金箔。气窜可以利窍，故用沉檀木麝。甘温可以固元，故用人参。辛燥可以开痰，故用南星。寒凉可使清热，故用竺黄。是丸化痰祛邪，清热之功居多，属肝心实热而致者服之殊效。若脾肺虚热，而见昏睡，痰嗽者当用调补元气之药为良也。

　　肥儿丸

　　治小儿疳积神良。黄连制　芦荟　青皮去穰炒　陈皮　神曲炒　麦芽炒　三棱炒　莪术制　肉果　槟榔　白豆蔻　使君子　沉香各五钱　木香　虾蟆炙各一两上为末，神曲糊丸如麻子大，每二三十丸米饮下。《启微论》曰：卫气少而寒气乘之也；元气微而饮食伤之也；外乘内伤，酿而成之也；父母以其纯阳也，故深冬不为裳；母以其恶风耶，故盛夏不解衣；父母以其数饥也，故饲后强食之；父母以其或渴也，故乳后更饮之；有愚戆而为父母者，又不审其寒暑饮食也，故寒而不为暖，暑而不能凉，饮而不至渴，食而不及饥。而小儿幽玄御默，抱疾而不能自言，故外乘内伤因循渐渐，酿而成疳也。渴而易饥，能食而瘦，腹胀不利，作声。以上之证，治勿后，后则危也。今以肥儿丸主之，发热作渴而黄肌瘦，倦怠短气，发竖作泻，岂不为稿乎？是丸皆去积健脾之品，服之当盎然，涣然润色而肥腴矣。

　　石渠阁精订摄生秘剖卷四

　　龟鹿二仙膏　

　　治虚损精极者，梦泄遗精，瘦削少气，目视不明等证。久服大补精髓，益气养神。鹿角二斤　龟板一斤　枸杞子六两　人参三两上将鹿角截碎，龟板打碎，长流水浸三日，刮去垢，用砂锅河水，慢火鱼眼汤，桑柴煮三昼夜，不可断火，当添热水，不可添冷水，三日取出晒干，锉为末，另用河水将末并枸杞、人参又煮一昼夜，滤去渣，再慢火熬成膏，初服一钱五分，渐加至三钱，空心酒服。精气神人身之三宝也。《经》曰：精生，气生神，是以精极则无以生气，以致瘦削少气，气弱则无以生神，以致目昏不明。鹿得天地之阳气最全，善通督脉，足于精者，故能多淫而寿。龟得天地之阴气最厚，善通任脉，足于气者，故能伏息而寿，其角与板又其身聚精气神之最胜者，取而为膏以补之，所谓补以类也。且二物气血之属，又得造化之玄微，异类有情，竹破竹补之法也。人参为阳补气中之怯，枸杞为阴，清神中之火。是膏一阴一阳，无偏攻之忧，入气入血有和平之美，繇是精日生，而气日旺，而神日昌，庶几享龟鹿之年矣，故曰二仙。

　　琼玉膏　

　　治咳嗽神良　生地一斤　白茯苓二两，研极细末　人参一两五钱研极细末　白蜜八两上以地黄将河水熬汁去渣，入白蜜再熬稠，方下参苓末，和匀入磁瓶，用绵纸一数层加箬封紧瓶口，入砂锅内，以长流水淹没瓶颈，用桑柴火煮三昼夜，取出，换油纸紧口，以蜡封固，悬井中一日，取起仍煮半日白汤服。干咳者，有声无痰之名也。火乘于肺，喉咙淫淫而痒，故令有声。病原于脾者有痰，病不繇于脾故无痰也。《易》曰：燥万物者，莫乎火。相火一，则五液皆涸，此干咳之繇也。故丹溪以地黄为君，令水盛而火自息也。损其肺者，益其气，故用人参，以鼓生发之元。虚则补其母，故用茯苓，以培万物之本。白蜜为百花之精，味甘归脾，性润悦肺，且缓燥急之火。四者皆温良和厚之品，诚堪保重。郭机曰：起吾沉瘵，珍赛琼瑶，故有琼玉之名，示人知所珍也。

　　十珍膏　

　　主滋阴降火，养血清肝。怀生地一斤，酒洗　当归身三两，酒洗　白芍药炒　知母盐酒拌炒　牡丹皮童便浸炒　地骨皮炒　天门冬去心　麦门冬去心，各一两　人参去芦　生甘草各五钱上十味用水二斗，煎一斗，去渣熬炼成膏，随意服。夫阴虚者未有不火动，苦寒直泄之药惟病端初起，元气未虚，势方蕴隆，脉鼓而数者，暂取治标，稍久涉虚，便不可服。王太仆曰：治热未已，而中寒更起，且足太阴伤而绝肺金、孕育之原矣。斯以地黄为君，知母佐。壮天一之水，以制丙丁不与之直争也。当归、芍药以沃厥阴，肾肝同治之法也。水衰则火旺，是以二皮为监制。火盛则金衰，是以二冬为屏障。人参补金位之母，甘草生用所以奉令承使，奔走赞成者也。

　　二冬膏　

　　清心润肺，降火消痰。天门冬去心，一斤　麦门冬去心，一斤上二冬入砂锅水煎，取汁再将渣水煎，以无珠为度，入蜜熬成膏，空心白汤下二三匙。人之一身，阴常不足，阳常有余，况保养者少，作丧者多。真阴既亏，邪火必旺。火旺则阴愈消而虚损痰咳、烦渴热燥等证作矣，故宜常滋其阴，使阴与阳齐，则水能制火，而木升火降，斯无病矣。是膏用天冬清金降火，益水之源，故能下通肾气，以滋阴。目仙书极赞其御寒辟谷御女延龄，其于养生，诚为珍品。盖肾主津液，燥则凝而为痰，得润剂则肺不燥而痰自化，亦治本之法也。更以麦冬气薄主升，味厚为阴，有清心润肺之功，堪与天冬相并而施膏泽，以濡其枯稿焉。

　　杞圆膏

　　枸杞子去蒂五斤　圆眼肉五斤上二味为一处，用新汲长流水五十斤，以砂锅桑柴火慢慢熬之，渐渐加水，煮至杞圆无味，方去渣不用，再慢火熬成膏，取起，磁罐收贮，不拘时频服二三匙。心主血，脾统血，肝藏血，思虑动劳则血受伤，因而不足，血不足则虚火炽而煎烁，肾水日见衰竭矣。兹取圆眼肉，甘温濡润之品，甘温可以补脾，濡润可以养心。枸杞子味厚气平之品，味厚可以滋阴，气平可以益阳，血不足而益阳，此太极之妙，阴生于阳也。阴阳和，水火济，心肾时交则阴血自生而常足矣。

　　参术膏　

　　治虚弱之人，脾胃亏损或胀或泻。白术土炒，八两　人参去芦　薏苡仁炒，各四两　莲肉去心皮　黄芪蜜炙，各三两　白茯苓去皮，二两　神曲炒，二两　泽泻　甘草炙，各三钱上用水二斗，煎一斗去渣，再熬成膏，白汤下日三。《经》曰：清气在下，则生谬泄；浊气在上，则生胀。此皆土虚，并金亦薄，遂失其升降之常耳。《经》曰：脾欲缓，急食甘以缓之，苦以泄之。白术苦甘，是以为君。东垣曰：脾胃虚则气不足。人参甘温补气，是以为臣，气不足者肉分不充，故佐以黄芪，土虚则不能生金，故佐以苡仁。虚则补其母，故佐以莲肉。土恶湿，虚则水寡于畏，故佐以茯苓、泽泻。土虚不能散精输肺，故佐以神曲，通五方之气于太阴。和诸药之性而无忤者，甘草为使之力也。

　　山苏膏

　　山苏，白水也　补胃健脾，和中进食。白术十斤　白蜜二斤上将白术先煮粥汤，待冷浸一宿，用陈壁土拌蒸透，再以米粉又拌蒸，刮去皮净切片，晒干听用。将水百碗，桑柴火煎取三十碗，加白蜜熬成膏，每服一酒杯，淡姜汤点服。太阴主生化之元，其性喜燥，其味喜甘，其气喜温，白术备此三者，故为中宫要药。配以白蜜，和其燥也。且甘味重，则归脾速。陶氏颂云：绿叶抽条，紫花标色，百邪外御，六腑内克，不荣火谢，尽采撷之难启，且移申穷淋漉之剂。味重金浆，芳逾玉液，夫岂无故而得此隆誉者哉”

　　玄及膏

　　玄及五味子也　治火嗽梦遗精滑，更能强阴壮阳。北五味子一斤，水浸一宿去核　白蜜三斤上五味子入砂锅加河水煎之取汁，又将渣再煎，以无味为度，入蜜微火熬成膏，空心白汤下二三匙。北方之令主闭藏，神气虚怯则不能收固。五味味酸，酸者束而收敛，能固耗散之精，有金水相生之妙。况酸味正入厥阴，厥阴偏喜疏泄，乃围魏救赵之法也。一物单行，功专力锐，更无监制，故为效神速。元和纪用经之玄及散，厥有旨哉。

　　养生主

　　一名归圆杞菊酒　此酒补心肾，和气血，益精髓，壮筋骨，安五脏，旺精神，润肌肤，驻颜色。当归身酒洗，一两　圆眼肉八两　枸杞子四两　甘菊花去蒂，一两白酒浆七斤　好烧酒三斤上四味，用一绢袋盛之，悬于坛中，再入二酒，封固寄月余，不拘时随意饮之，甚有利益。唐子西名酒之和者曰养生主。酒之劲者曰齐物论。然则补益之酒贵纯和也。是酒也，当归补血奇珍，圆眼养心佳果，枸杞子扶弱，谓之仙人杖。甘菊花益寿，名之传延年。酒浆之甘厚肠胃而润肌肤。烧酒之辛，行药势而通血脉，且其配合性纯和，味甘美，诚养生主也。若夫沉酒无度，醉以为常，亦反致疾耳。此大禹所以疏仪狄，周公所以著酒诰，虽为败德之防，亦寓殒躯之成。邵尧夫云：美酒饮教微醉后，此得饮法之妙。所谓醉中趣，壶中天者也。斯尽养生主之旨矣。

　　百花如意酣春酝　

　　此酝益肾固精，坚阳久战，且其品味不燥不热，真房术中之绝技也。角沉香一两　玫槐花一两　蔷薇露一两　梅花蕊一两　桃花瓣一两　韭菜花一两　核桃肉八两　白酒浆五斤　好烧酒五斤上七味，用一绢袋盛之，悬于坛中，再入二酒封固，寄月余，随意饮之最妙。美景良辰，花朝月夕，丝竹合奏，童妓赓歌，藉此酝以发兴畅怀融融然，何乐如之？且饮醇袭芬恍，若沉酣于百花春谷也，更有一种妙处，或行或止，或久或速，亦任自如，谓曰：如意不亦宜乎？

　　百药长

　　此酒治男妇诸虚百损，五劳七伤，身体嬴瘦，胸膈胀满，脾胃吵调，四肢无力，筋骨疼痛，并风痰寒湿，一切等证。　当归一两　川芎一两　白芍药一两　怀地黄四两　白术土炒，一两　白茯苓一两　天门冬去心，二两　麦门冬去心，二两　牛膝一两　杜仲炒，一两　破故纸一两　茴香一两　五味子一两　枸杞子四两　陈皮一两　半夏一两　苍术一两　厚朴一两　枳壳一两　香附一两　砂仁五钱　官桂一两　羌活一两　独活一两　白芷一两　防风去芦，一两　乌药一两　秦艽一两　何首乌二两　川萆一两　干茄根四两　晚蚕砂一两　干姜一两　红枣一斤　烧酒六十斤上各药共用一绢袋盛之，悬卦坛中，再入烧酒封固，寄半月，不拘时，随其量之大小多寡饮之为宜，其药渣晒干研为细末，为丸服亦妙。余尝读汉史，至王莽诏书云：酒为百药之长，然则帅百药而治百病者，莫若酒也？虚损劳伤，身体羸瘦，籍此长以帅归芎芍地养其血，白术、茯苓益其气，天冬、麦冬润心肺，牛杜纸茴补腰肾，五味助其阴，枸杞壮其阳。胸膈胀满，脾胃不调，藉此长以帅陈皮、半夏、苍术、厚朴平其胃，枳壳、香附、砂仁、官桂调其中。风寒痰湿，力乏痛楚，藉此长以帅羌活、独活、白芷、防风、乌药、首乌、秦艽、萆、茄根、蚕沙、姜、枣之属去其风，散其寒，燥其湿，行其痰，如此则疾自蠲，力自强，而气血自旺矣。百药之长，名称实也，或疑味多不专，殊不知七情五贼纷扰其中，正宜此大队之长，以安内攘外也。譬之韩侯之兵，多多益善云尔。

　　五五酒　

</div>
    <div class="pagination">
<a href="摄生总要_page2.html">上一页</a><a href="摄生总要.html">1</a><a href="摄生总要_page2.html">2</a><span class="current-page">3</span><a href="摄生总要_page4.html">4</a><a href="摄生总要_page5.html">5</a><a href="摄生总要_page6.html">6</a><a href="摄生总要_page7.html">7</a><a href="摄生总要_page8.html">8</a><span>...</span><a href="摄生总要_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
