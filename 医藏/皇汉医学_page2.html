<!DOCTYPE html>
<html>
<head>
    <meta charset="UTF-8">
    <title>皇汉医学 - 第 2 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇汉医学 - 第 2 页/共 77 页</h1>
    <div class="content">　　吴又可《瘟疫论》云：「瘟疫得里证，神色不败，言动自如而别无怪证，忽然六脉如丝，微细而软，甚至于无，或两手俱无，或一手先伏。察其人不应有此脉，今有此脉，应当下而失下，由内结壅闭，营气逆于内，不能达于四末故也。此为脉厥。」
　　求真按：「有此脉厥之际，徒事注射樟脑制剂而不顾下剂之医家不少，当猛省之。」
　　译者按：「阎德润《脉辨》云：『此为沉脉之甚者，即强脉之极者，亦即虚脉之兆也。』」
　　【革】
　　李时珍曰：「诸家脉书，皆视为牢脉，故或有革无牢，有牢无革，混淆不辨。不知革者浮，牢者沉；革者虚，牢者实。形证皆异也。」
　　求真按：「仲景曰：『脉弦而大，弦则为减，大则为芤。减则为寒，芤则为虚。虚寒相搏，此名为革。妇人则半产漏下，男子则失精亡血。』由此观之，则时珍诸家之误得辨矣。」
　　译者按：「阎德润《脉辨》云：『革脉当为平波脉而稍带迟脉之性质者也。』」
　　【牢】
　　孙思邈曰：「牢脉按之实强，其脉有似沉伏，名之曰牢，牢者阳也。」
　　求真按：「革者，浮坚无根之极。牢者，沉坚有根之极也。当以此辨之。」
　　译者按：「阎德润《脉辨》云：『牢脉为脉之复象，然偏重于硬度可知。欲分类之，似属于大甚硬脉。』」
　　【实】
　　滑伯仁曰：「实者，不虚也。按举不绝，迢迢长动而有力，不疾不迟，为三焦气满之候。为呕，为痛，为气塞，为气聚，为食积，为下痢，为伏阳在内也。」
　　张介宾曰：「实脉有真假。真实者易知，假实者易误。故必问其所因，而兼察形证，则必得其神，方是高手。」
　　译者按：「阎德润《脉辨》云：『此乃今日实脉之候。』」
　　【微】
　　滑伯仁曰：「微者，不显也。依稀轻细，若有若无，为气血俱虚之候也。」
　　张璐玉曰：「微脉者，似有若无，欲绝非绝而按之稍有模糊之状，不似弱脉之小弱而分明，细脉之纤细而有力也。」
　　译者按：「阎德润《脉辨》云：『此即其跳跃之低者。』」
　　【涩】
　　戴同父曰：「脉来蹇涩细而迟，不能流利圆滑者。涩也，与滑相反。」
　　译者按：「阎德润《脉辨》云：『涩脉乃今日之不整脉中之结代脉也。』」
　　【细】（一云小）
　　李中梓曰：「细之为义，小也。微脉则模糊而难见，细脉则显明而易见。故细比于微，稍稍为大也。」
　　译者按：「阎德润《脉辨》云：『细脉者，当以今日小脉当之。』」
　　【软】（即濡，又作软、耎）
　　李时珍曰：「如水上之浮沤，重手按之，则随手而没之象也。」又曰：「浮细如绵曰濡，沉细如绵曰弱，浮而极细不断曰细。」
　　李士材曰：「在久病及老年之人见之，亦不至于必绝，其脉与证相合也。若在平人及少壮或暴病见之，则名为无根之脉，去死不远矣。」
　　译者按：「阎德润《脉辨》云：『濡脉者，即今日之软脉也。』」
　　【弱】
　　李时珍曰：「弱乃濡之沉者。…在病后及老人见之则顺，而平人少年见之则逆也。」
　　译者按：「阎德润《脉辨》云：『弱脉较濡脉尤须沉取，当以弱脉视之也。』」
　　【虚】
　　周正伦曰：「虚者，不实也。无力为虚，按至骨无脉者，谓之无力也。」
　　译者按：「阎德润《脉辨》云：『虚脉者，概与今日之虚脉相类矣。』」
　　【散】
　　滑伯仁曰：「散者，不聚也。有阳无阴，按之散满于指而不聚，来去不明，漫无根柢。主虚阳不敛，气血耗散，藏府气绝也。」
　　译者按：「阎德润《脉辨》云：『散脉是无紧张之脉，即逍遥自放，殆释蒲克来氏所谓之逍遥脉欤。』」
　　【缓】
　　吴山甫曰：「缓之状，如琴弦之久失更张，纵而不整曰缓。与迟不同，迟以数言，缓以形言，其相别远矣。」
　　【迟】
　　吴山甫曰：「医者之一呼一吸，病者脉来三至曰迟。二至、一至则又迟矣。若二呼二吸一至者，迟之极也。阴脉也，为阳虚，为寒也。」
　　程应旄曰：「迟脉有由邪聚热结，腹满胃实，阻住经隧而成者，又不可不知也。今验症、瘕、痃气，壅遏隧道而有见迟脉者，此乃杂病亦有迟脉，不得概以为寒也。」
　　求真按：「师云：『脉迟出汗之证，有时亦应用大承气汤为峻下剂者，则迟脉未必皆为阴证之征可得而知矣。』不但如此，余尝实验现今有迟脉之病者，概属阳实证，无不为下剂之适应证。吴山甫之言，不可尽信也。」
　　译者按：「阎德润《脉辨》云：『此则属于今日之稀脉，即一定时间内所来之数不及平常也。』」
　　【结】
　　张介宾曰：「脉来忽止，止而复起，总谓之结。…多由血气渐衰，精力不继，断而复续，续而复断。所以久病者常见之，虚劳者亦多有之。…又无病而一生有结脉者，此其素禀之常，不足为怪也。」
　　译者按：「阎德润《脉辨》云：『结脉确系今日之不整脉，又属其中之缺乏脉或缓延脉也。』」
　　【代】
　　张景岳曰：「代者，更代之义，而于平脉之中忽见软弱，或乍数乍疏，或断而复起，均名曰代。」
　　译者按：「阎德润《脉辨》云：『代脉者，即今日之更换脉或交互脉也。』」
　　【动】
　　何梦瑶曰：「数而跳突名曰动，即跳动之意。大惊多见此脉，盖惊则心胸跳突，故脉亦应之而跳突矣。」
　　译者按：「阎德润《脉辨》云：『其脉性当不外今日之所谓热脉是也。』」
　　【长】
　　李时珍曰：「长脉者，不大不小，迢迢自若，如循长竿之末梢为平。如引绳，如循长竿为病。实、牢、弦、紧，皆兼长脉。」
　　译者按：「阎德润《脉辨》云：『即今日之长脉也。』」
　　【短】
　　滑伯仁曰：「短者，不长也。两头无，中间有，不及于本位。气不足以前导其血也，为阴中之伏阳，为三焦之气壅，为宿食不消也。」
　　求真按：「《千金方‧论脚气》曰：『心下急，气喘不停，或自汗数出，或乍寒乍热，其脉短促而数，呕吐不止者，死。』盖短而数，验之病者，其脉来去如催促之短缩而数疾也。此毒气冲心，脉道窘迫所致，乃死证也。是短脉之最可怖者，故附于此。」
　　译者按：「阎德润《脉辨》云：『短脉亦即今日所谓之短脉也。』」
　　【妇人】
　　张景岳曰：「凡妇人怀孕者，其血留气聚，胞宫内实，故脉必滑数倍常，此当然也。然于中年受胎及血气羸弱之妇，则脉细小而不见数者亦有之。但于微弱之中亦必隐隐有滑数之象，…是即有妊娠之脉，当辨也。又胎孕之脉数，劳损之脉亦数，大有相似者。然损脉之数多兼弦涩，胎孕之数必兼和滑。此当于微中辨其邪气与胃气之异，而再审之以证，则显然自见矣。」
　　求真按：「离经脉。…戴父云：『诊其尺脉转急如切绳转珠者，是将产也。』是或有然者。今试孕妇每届生产之期、破浆之时，大抵其脉一息七、八至，即将分娩之际反而徐迟，验于数十人皆然。」
　　世传欲产之妇脉曰离经，然与《难经》所云：「一呼一至曰离经。」之义又似各别矣。余屡检将临产之妇，其脉状真似离经者，于数千人中偶得一二人耳。凡产事之极易者，其破浆后之脉，或左右、或左、或右必沉细而滑也。其方娩子时，寸口皆离绝而入于指端，既毕则复于本位，疑此乃离经之谓欤(此条根据于贺川子玄氏之《产论》)！
　　【小儿】
　　张介宾曰：「凡诊小儿，既不能通其言语，则主以脉为最当，而参以形色声音，则万无一失矣。然小儿之脉，非大人之多端可比，但当察其强、弱、缓、急四者之脉，是即小儿之肯綮也。盖强弱以见虚实，缓急以见邪正也。」
　　【怪脉】
　　(1)弹石
　　黎民寿曰：「弹石之状，坚而促，来迟而去数，指下寻之，搏至而绝，如以指弹石。此真肾脉也。」
　　(2)解索
　　黎民寿曰：「或聚，或散，如绳索之解，难以收约也。」
　　(3)雀啄
　　黎民寿曰：「若雀之啄食，来三而去一也。为脾元谷气已绝于内，肠胃虚乏而无禀赋，不能散于诸经，则诸经之气随而亡竭。」
　　(4)屋漏
　　吴仲广曰：「屋漏者，主胃经已绝，谷气空虚。其脉之来也，指下按之极慢，二息之间或来一至，若屋漏之水滴于地上，四畔溅起之貌也。」
　　(5)虾游
　　吴仲广曰：「其来指下，若虾之游于水面，泛泛然而不动，瞥然惊霎而去，欲以手趁之，则杳然不见，须臾又来指下，良久，不如前而去。如虾蟆入水之形，瞥然而上，倏然而去，此是神魂已去，行尸之候，立死也。」
　　(6)鱼翔
　　王叔和曰：「鱼翔者，似鱼之不行，但搏尾动头，摇身久住者是也。」
　　(7)釜沸
　　王叔和曰：「三部之脉如釜中之沸汤。朝得则暮死，夜半得则日中死，日中得则夜半死。」
　　《橘窗书影》中有云：「脉学者，先以浮、沉二脉为经，缓、紧、迟、数、滑、涩、大脉为纬，以考究疾病之进退，血气之旺衰。则其余之脉义得渐渐进步。」
　　论西医强心药之无谓
　　病者心脏渐衰，至于脉力减弱，多数西医以反复注射樟脑剂(Comphor)为万全之策。若不效而死，归之天命，深不为怪。是乃至无谓之治法也，何则？因心脏脉力衰弱之原因颇为多端，决非单一者可比。盖有因食毒者，有因水毒者，有因血毒者，或有因二毒乃至三毒之合并者，又有因是等病毒上更添近因者，果能洞察其原因之所在而除去之，则不治心脏脉力之衰弱，亦自能恢复矣。倘不究其原因而谋驱除之策，千篇一律以注射樟脑剂为治心脏脉力衰弱之专法，恰如水源地之殖林，不施河流之修改，怠于堤防之工作，而欲制下流之泛滥，其可得乎？若樟脑制剂果有效，亦不过如线香火花式一霎时之效而已，断不能永续者也。若有永续的效果，则非樟脑制剂之力，乃并用他药之功。否则病者之体力尚未完全脱尽，无关于樟脑制剂之有无，自能恢复，而樟脑制剂得成徼幸之名。反之中医有治病原之方剂，而无所谓樟脑制剂之强心药，反能全强心之作用，可谓无名而有实也。
　　论瘀血之毒害
　　研究中医特说之瘀血意义。瘀即污秽之谓，血是血液，则所谓瘀血者，即污秽之血液而非正常之血液也。以现代的新说解释之，所谓瘀血者，既变化而为非生理的血液，则不惟已失血液之用，反为有害人体之毒物，既为毒物，即须排除于体外，虽片刻亦不能容留之。今一转眼光，自他面观察之。妇人之有月经，以为妊娠之预备，乃造化之妙机，然月经血自不关此枢机，不过自此枢机之开始至完了期间发生之一现象而已。换言之，即月经血只为报告此枢机始终之信号旗而已，不惟与此枢机无关，实此枢机主人所辞退之不良工役，而有毒性者，与上论对照，则成月经血者，即瘀血也之结论。故月经血若排泄阻碍，或全闭止时，其毒力不惟足以病人，且失抗菌性而等于血液培养基之瘀血，适宜于细菌之寄生繁殖，不惟容易诱致各种细菌，使成各种炎性病而已也。瘀血停滞过久，不惟沉着于生殖器及邻接之肠管、肠系膜、淋巴腺等之血管内，其一部并能与生理的血液循环于周身，沉着于脏器组织内而生血塞，于肺、肝、脾、肾则蕴成出血性梗塞，于脑、肺则发血栓凝着，于心脏及血管壁则起心脏瓣膜病、狭心证、动静脉瘤、血管变硬等，且由此等疾病使续发种种之病证。然病证虽如此复杂，要皆因月经之排泄障碍而起，是以若不失时机，处以适宜之通经剂，使经血疏通，即将续发之诸病亦得制止于未然。在缺乏此种方剂之西医，对于原病的月经排泄障碍，应续发之诸病，除施姑息苟安的对证疗法外，无他法也。反之，中医之通经剂，即驱瘀血剂，对于瘀血之属阳性者，配以桃仁、牡丹皮之方；阴证者，配以当归、芎藭之方：陈久性者，配以蟅虫、水蛭、虻虫、干漆之方剂。又对于续发的诸病，则以此驱瘀血剂与对证方剂合用或兼用，故若非达到器质的变化之高度，如古之所谓病入膏盲者，则治之不难也。
　　读者自上说观之，于西医方中不能得之驱瘀血剂，而具备于中医方中，则此方岂不至尊且贵乎？故列举往圣先贤之论说治验于下，以为确证。
　　仲景师曰：「妇人…经断未及三月，而得漏下不止，胎动在脐上者，此为症痼害。妊娠…所以血不止者，其症不去故也，当下其症，桂枝茯苓丸主之。」
　　所谓症者，《玉篇》云：「症为腹结病也。」尾台氏谓：「腹中有凝结之毒，按之则应手可征知之。」故症者，明为在腹内之小肿瘤状物也，而与月经闭止、子宫出血有因果关系。由是观之，可推知其为症之血塞。师又云：「所以血不止者，不去其症故也。」因之得知此出血为症，即血塞，血流障碍，血压增高于侧枝血行之结果。师又云：「当下其症，桂枝茯苓丸主之。」由此可知此方有治血塞，及因此而出血之作用也。
　　又曰：「产妇腹痛，法当以枳实芍药散。假令不愈者，此为腹中有干血着脐下，宜下瘀血汤主之。亦主经血不利。」
　　下瘀血汤方：
　　大黄二两，桃仁二十枚，蟅虫二十枚。
　　上三味为末，炼蜜和为四丸。以酒一升，煎一丸，取八合。顿服之，新血下如豚肝。
　　【注】
　　徐灵胎曰：「『新』字当作『瘀』字。」尾台氏曰：「『新血』疑为『干血』之误。」
　　求真按：「前说不为无理，但以后说为优。何则？师既云干血着于脐下，故本方服后所下者为干血明矣。所谓干血者，系瘀血之陈久者也。」
　　师云：「主经水不利。」又云：「顿服之后，干血下如豚肝。」由此观之，则此腹痛之原因，为月经排泄不充分，瘀血久滞于脐下部之血管内，即以形成血塞，而压迫刺激邻接部之知觉神经。故服本方后能镇痛者，因刺激神经之原因的干血，即血塞变为豚肝状而被排除也。
　　《续建殊录》云：「摄州船场某贾人之女，年十八，便秘而难通者有年。近日经闭及三月，其父母疑其有私，乃使医察之。医曰：『怀孕也。』女不认，复使他医察之，不能断。乃就诊于先生，按其腹，于脐下有一小块，以手近之则痛。先生曰：「是蓄血也，非重身也。」乃与大黄牡丹皮汤，服汤三剂而下利十数行，杂有黑血。尔后块减半，又兼用当归芍药散，不久经水来，大便如平日。」
　　月经闭止三月，于脐下部生小块，自服大黄牡丹皮汤后，下黑血而减小块之半。由此观之，则其小块之为血塞无疑矣。
</div>
    <div class="pagination">
<a href="皇汉医学.html">上一页</a><a href="皇汉医学.html">1</a><span class="current-page">2</span><a href="皇汉医学_page3.html">3</a><a href="皇汉医学_page4.html">4</a><a href="皇汉医学_page5.html">5</a><a href="皇汉医学_page6.html">6</a><a href="皇汉医学_page7.html">7</a><span>...</span><a href="皇汉医学_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
