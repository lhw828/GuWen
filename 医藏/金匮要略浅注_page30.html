<!DOCTYPE html>
<html>
<head>
    <meta charset="UTF-8">
    <title>金匮要略浅注 - 第 30 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略浅注 - 第 30 页/共 44 页</h1>
    <div class="content">　　徐忠可云、下血较吐血。势顺而不逆。此病不在气也。当从腹中求责。故以先便后血。知未便时气分不动。直至便后努责。然后下血。是内寒不能温脾。脾元不足。不能统血。脾居中土。自下焦而言之。则为远矣。故以附子温肾之阳。又恐过燥。阿胶地黄壮阴为佐。白术健脾土之气。土得水气则生物。故以黄芩甘草清热。而以经火之黄土与脾为类者。引之入脾。使脾得暖气。如冬时地中之阳气。而为发生之本。真神方也。脾肾为先后天之本。调则营卫相得。血无妄出。故又主吐衄。愚谓吐血自利者尤宜之。（愚每用此方。以赤石脂一斤。代黄土如神。或以干姜代附子。或加鲜竹茹侧柏叶各四两。

　　）

　　黄土汤方（亦主吐衄）

　　甘草 干地黄 白术 附子（各三两炮） 阿胶（三两） 黄芩（三两） 灶中黄土（半斤）

　　上七味。以水八升。煮取三升。分温三服。

　　（为先血后便者出其方。凡）下血。先血后便。此近血也。（以）赤豆当归散主之。

　　（方见狐惑中）

　　尤在泾云、下血先血后便者。由大肠伤于湿热。热气太盛。以致胞中血海之血。不能从冲脉而上行。渗漏于下而奔注也。大肠与肛门近。故曰近血。

　　（为吐血衄血妄行不止者出其方。病患）心（中之阴）气不足。（则阳独盛。逼其胞中血海之血。出于浊道。则为）吐血（逼其胞中血海之血。出于清道。则为）衄血。

　　（须以苦寒下瘀之药降其火。火降则血无沸腾之患矣。宜）泻心汤主之。

　　此为吐衄之神方也。妙在以连芩之苦寒。泄心之邪热。即所以补心之不足。尤妙在大黄之通。止其血。而不使其稍停余瘀。致血愈后酿成咳嗽虚劳之根。且釜下抽薪。而釜中之水自无沸腾之患。此中秘旨。非李时珍李士材薛立斋孙一奎张景岳张石顽冯楚瞻辈。所能窥及。济生用大黄生地汁治衄血。是从此方套出。

　　泻心汤方大黄（二两） 黄连 黄芩（各一两）

　　上三味。以水三升。煮取一升。顿服之。

　　按、金匮所论血证。虽极精微。而血之原委。尚未明示。致后人无从窥测。余阅高士宗张隐 书。视各家大有根据。但行文滞晦繁冗。读者靡靡欲卧。今节录而修饰之。

　　以补金匮所未及。人身毛窍之内。则有孙络。孙络之内。则有横络。横络之内。则有经焉。经与络皆有血也。其孙络横络之血。起于包中之血海。乃冲任脉之所主。（经云。

　　冲脉于脐左右之动脉是也。脐下为小腹。小腹两旁为少腹。少腹者厥阴肝脏。胞中血海之所居也。以血海居膀胱之外。名曰胞中。膀胱居血海之内。故曰膀胱者。胞之室也。）

　　其血则热肉充肤。澹渗皮毛。皮毛而外。肺气主之。皮毛之内。肝血主之。盖以冲任之血。为肝所主。即所谓血海之血也。行于络脉。男子络唇口而生髭须。女子月事以时下。此血或表邪迫其妄行。或肝火炽盛。或暴怒伤肝而吐者。以致胞中之血。不充于肤腠皮毛。反从气冲而上涌于胃脘。吐此血者。其吐必多。吐虽多而不死。盖以有余之散血也。其经脉之血。则手厥阴心包主之。乃中焦取汁以奉生身之血也。行于经隧。内养其筋。外荣于脉。莫贵于此。

　　必不可吐。吐多必死也。经云、阳络伤则吐血。阴络伤则便血。此血海之血也。（即上所言络血）一息不运。则机针穷。一丝不续。则霄壤判。此经脉之血也。（营行脉中。

　　如机针之转环。一丝不续。乃回则不转。而霄壤判矣。是以有吐数口而即死者。非有伤于血。乃神气不续也。）然高士宗以络血经血。分此证之轻重死生。可谓简括。第有从血海而流溢于中。冲脉与少阴之大络。起于肾。上循背里。心下夹脊多血。虽不可与精专者。行于经隧。以奉生身之血并重。而视散于脉外。充于肤腠皮毛之血。贵贱不同。

　　如留积于心下。胸中必胀。所吐亦多。而或有成块者。此因焦劳所致。若屡吐不止。或咳嗽而成劳怯。或伤肾脏之原。而后成虚脱。所谓下厥上竭。为难治也。（喻嘉言寓意草。以阿胶煮汤。送下黑锡丹。）其有身体不劳。内无所损。卒然咯血数口。或紫或红。一咯便出者。为脾络之血。脾之大络。络于周身。络脉不与经脉和谐。则有此血。下不伤阴。内不伤经。此至轻至浅之血。不药亦愈。若不分轻重。概以吐血之法治之。（如六味地黄汤三才汤。加藕节白芨阿胶黑栀子之类。）致络血寒凝。变生怯弱咳嗽等病。医之过也。总而言之。治络之血。当调其营卫。和其三焦。使三焦之气和于荣卫。荣卫之气下合胞中。气归血附。即引血归经之法也。其经脉之血。心包主之。内包心。外通脉。

　　下合肝。合肝者。肝与心包皆为厥阴。同一气也。若房劳过度。思虑伤脾。则吐心包之血也。吐此血者。十无一生。惟药不妄投。大补心肾。重服人参。（十药神书用人参一两。顿服。）可于十中全其一二。若从血海流溢于心包而大吐。与心包之自伤而吐者有别。以由病络而涉于经。宜从治络血之法。引其归经可也。又五脏有血。六腑无血。（试观剖诸兽腹中。心下夹脊包络中多血。肝内多血。心中有血。脾中有血。

　　肺中有血。肾中有血。六腑无血。）吐心脏之血者。一二口即死。吐肺脏之血者。形如血丝。吐肾脏之血者。形如赤豆。五七日必死。若吐肝脏之血。有生有死。贵乎病者能自养。医者善调治尔。脾脏之血若罗络。即前咯血是也。（按。此脾络血。非脾脏血也。

　　有因腹满而使血唾者。为脾虚不能统摄也。）凡吐血多者。乃胞中血海之血。医者学不明经。指称胃家之血。夫胃为仓廪之官。受承水谷。并未有血。谓包中血海之血。为六淫七情所逼。上冲于胃脘而出。则可。若谓胃中有血。则不可也。

　　卷八

　　呕吐哕下利病脉证治第十七

　　夫（呕吐。或谷或水或痰涎或冷沫。各不相同。今）呕家（因内）有痈脓。（与诸呕自当另看。切）不可治呕。（俟其痈已）脓尽（则呕）自愈。

　　此以痈脓之呕撒开。以起下文诸呕也。

　　（呕家必有停痰宿水。若）先呕却渴者。（痰水已去。而胃阳将复。）此为欲解。

　　先渴却呕者。（因热而饮水过多。热虽去而饮仍留。此）为水停心下。此属饮家。（新水之致呕者其一。又）呕家（水从呕去。）本（当作）渴。今（反）不渴者。心下（着）有支饮（愈动而愈出）故也。此属支饮。（宿水之致呕者又其一。）

　　此以呕后作渴为欲解。先渴后呕为停饮。呕而不渴为支饮也。

　　问曰。病患脉数。数为热。（热则）当消谷引饮。而反吐者。何也。师曰。（数不尽为热也。而虚者亦见数脉。）以（过）发其汗。令阳微膈气虚。（其）脉乃数。（此）

　　数（不为胃热。而）为客热。（揆其所以）不能消谷。（皆）胃中虚冷故也。（又）脉弦者。（肝邪之象也。土虚而木乘之。）虚（则受克）也。（今）胃气（匮乏）无余。

　　朝食暮吐。变为胃反。（推其致病之由。）寒（本）在于上。（而）医反下之。（土气大伤。）令脉反弦。故名曰虚。

　　此言误汗而脉数。误下而脉弦。当于二脉中认出虚寒为胃反之本也。

　　（上言数为客热。今则推言及脉微而数乎。盖）寸口脉微而数。微则（卫虚而）无气。无气则荣（气随卫气而俱）虚荣。（气随之）虚则血（日见）不足。血不足（虽见阴火之数脉。而上焦之宗气大虚。）则胸中（必）冷。

　　此承上节数为客热。而推言脉微而数者为无气。而非有热也。

　　尤在泾云、合上二条言之。客热固非真热。不可以寒治之。胸中冷亦非真冷。不可以热治之。是皆当以温养真气为主。真气。冲和纯粹之气。此气浮则生热。沉则生冷。

　　温之则浮热自收。养之则虚冷自化。若热以寒治。寒以热治。则真气愈虚。寒热内贼。

　　而其病愈甚矣。

　　（上言胃气无余。变为胃反。今且由胃而推言及脾乎。盖胃者阳也。脾者阴也。）

　　趺阳脉浮而涩。浮则为（胃之阳）虚。涩则（为阴虚而）伤（在）脾。脾伤则（胃中所纳之谷。而）不（能消）磨。（化为糟粕而出）朝食暮吐。暮食朝吐。宿谷不化。（不下行而上出。）名曰胃反。（若）脉和缓。其土气尚未败也。倘若邪甚而紧（液竭）而涩。其病难治。

　　此承上节胃气无余。变为胃反。而推言其病之并在于脾也。

　　病患欲吐者。（病势在上。）不可（强）下之。

　　哕（虽在上。）而腹满。（却不在上。是病在下而气溢于上也。当）视其（二阴之在）前（在）后。知何部不利。（以药）利之（而）愈。

　　此二节。言病势之欲上欲下。宜顺其势而利导之也。哕病应归橘皮竹茹汤节中。此特举之。与上节为一上一下之对子。非错简也。

　　（胸为阳位。呕为阴邪。使胸中阳气足以御邪。则不呕。即呕而胸亦不满。若）呕而胸满者。（是阳不治。而阴乘之也。以）吴茱萸汤主之。

　　此言浊阴居阳位。呕而胸满也。

　　吴茱萸汤方吴茱萸（一升） 人参（三两） 生姜（六两） 大枣（十二枚）

　　上四味。以水五升。煮取三升。温服七合。日三服。

　　（有声无物。谓之）干呕（无物则所）吐（者尽是）涎沫。（更兼）头痛者。（是寒气从经上攻于头也。以）吴茱萸汤主之。（温补以驱浊阴。又以折逆冲之势也。）

</div>
    <div class="pagination">
<a href="金匮要略浅注_page29.html">上一页</a><span>...</span><a href="金匮要略浅注_page25.html">25</a><a href="金匮要略浅注_page26.html">26</a><a href="金匮要略浅注_page27.html">27</a><a href="金匮要略浅注_page28.html">28</a><a href="金匮要略浅注_page29.html">29</a><span class="current-page">30</span><a href="金匮要略浅注_page31.html">31</a><a href="金匮要略浅注_page32.html">32</a><a href="金匮要略浅注_page33.html">33</a><a href="金匮要略浅注_page34.html">34</a><a href="金匮要略浅注_page35.html">35</a><span>...</span><a href="金匮要略浅注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
