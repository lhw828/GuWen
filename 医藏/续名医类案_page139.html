<!DOCTYPE html>
<html>
<head>
    <meta charset="UTF-8">
    <title>续名医类案 - 第 139 页/共 160 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续名医类案 - 第 139 页/共 160 页</h1>
    <div class="content">　　一妇人吐脓，五心烦热，口渴胸闷。以四顺散三剂少止，以排脓散数服而安。排脓散：黄 、白芷、五味、人参。四顺散：贝母、紫菀、桔梗各一钱，半夏、甘草各七分。作一剂，水煎食远服。

　　一男子因劳咳嗽不止，项强而痛，脉微紧而数，此肺痈也。尚未成脓，欲用托里益气药。彼不信，仍服发散药，致血气愈虚，吐脓不止，竟不救。经曰：肺内主气，外司皮毛。若肺气虚，则腠理不密，皮毛不泽。肺受伤，则皮毛错纵。故患痈痿肠痈者，必致皮毛如此，以其气不荣养而然也。亦有服表药，见邪不解而仍用发表，殊不知邪不解者，非邪不能解，多因腠理不密，而邪复入也。专用发表，则腠理愈虚，邪愈易入，反为败症矣。宜诊其脉，邪在表者，止当和解而实腠理，乘虚复入者，亦当和解兼实腠理，故用托里益气之药。若小便赤色，为肺热所传，短少为肺气虚。盖肺为母，肾为子，母虚不能生子故也。亦有小便频者，亦为肺虚，不能约制耳。

　　一男子面白神劳咳嗽，胸臆隐痛，其脉滑数。以为肺痈，欲用桔梗汤。不信，服败毒散，致咳嗽愈甚，吐痰腥臭始悟。仍服前汤四剂，咳嗽少定。又以四顺散四剂而脉静，更以托里药数剂而愈。大抵劳伤血气则腠理不密，风邪乘肺，风热相搏，蕴结不散，必致喘咳。又因汗下过度，则津液重亡，遂成斯症。若寸脉数而虚者为肺痈，数而实者为肺疽。脉微紧而数者，未有脓也；紧甚而数者，已有脓也。唾脓而止，脉短而面白者，易治；脓不止，脉洪大而面赤色者，不治。使其治早可救，脓成则无及矣。《金匮方论》热在上焦者，因咳为肺痿。得之或从汗出，或从呕吐，或从消渴，小便利数，或从便难。人被下药快利，重亡津液，故寸口脉数。其人燥咳，胸中隐隐时痛，脉反滑数，此为肺痈。

　　咳吐脓血，脉数虚者为肺痿，数实者为肺痈。

　　一童子气禀不足，患肺痈，吐脓腥臭，皮毛枯槁，脉浮，按之涩，更无力，用钟乳粉汤治之。

　　一男子患之，形症皆同，惟咽喉时或作痒，痰多，胁痛，难于睡卧，用紫菀茸汤治之而病愈。

　　一弱人咳脓，日晡发热，夜间盗汗，脉浮数而紧。用人参五味子汤，数剂而愈，以菀茸汤月余而痊。

　　一男子患肺痿，咳嗽喘急，吐痰腥臭，胸满咽干，脉洪数。用人参平肺散六剂及饮童便，诸症悉退，更以紫菀茸汤而愈。童便虽云专治虚火，常治疮疡肿 疼痛，发热作渴及肺痿肺痈，发热口渴者尤效。

　　一妇人患肺痿咳嗽，吐痰腥臭，日晡发热，脉数无力。用地骨皮治之热止，更用人参养肺汤，月余而安。

　　一男子前病肺痈，后又患咳嗽，头眩吐沫，饮食少思，小便频数，服解毒散、化痰药不应。诊之，脾肺二脉虚甚，谓晕眩唾涎，属脾气不能上升；小便无度，乃肺气不得下降，尚未成脓耳。投以加味理中汤四剂，诸症已退大半，更用钟乳粉汤而安。河间曰：《金匮》云，肺痿属热，如咳嗽肺瘪，声哑声嘶，咯血，此属阴虚热甚然也。本论治肺痿吐涎沫而不咳者，其人不渴，必遗尿，小便数，以上虚不能制下故也。此为肺中冷，必眩，多涎唾，用甘草、干姜，此属寒也。脉痿，涎唾多，心中温温液液者，用炙甘草汤，此补虚劳也。亦与补阴虚火热不同，是皆宜分治，故肺痿又有寒热之异也。

　　赵以德治一妇人，年二十余患肺痈，胸膺间患一窍，口中所咳脓血，与窍相应而出。以人参、黄、当归补气血剂，加退热排脓等药，服之，不一月而安。（《药要或问》）

　　治肺痈，目击神效，其法用百年芥菜卤久窨地中者，数匙立起。此卤嘉兴府城中大家多藏之。

　　《广笔记》：鱼腥草不住口食之，治肺痈吐脓血，神方也。正名蕺草，兼治鱼口。（雄按：此方可治鸦片烟瘾。）

　　薛立斋治陆司厅子仁，春间咳嗽，吐痰腥秽，胸满气促，皮肤纵，项强脉数，此肺疽也。盖肺系在项，肺伤则系伤，故牵引不能转侧。肺者气之本，其华在毛，其充在皮，肺伤不能摄气，故胁胀气促而皮肤纵。东垣云：肺疮之脉微紧而数者，未有脓也；紧甚而数者，已有脓也。其脉来紧数，则脓已成，遂以人参、黄 、当归、川芎、白芷、贝母、麦冬、蒌仁、桔梗、防风、甘草，兼以蜡矾丸及太乙膏治之，脓尽脉涩而愈。至冬，脉复数。经云，饮食劳倦则伤脾，脾伤不能生肺金。形寒饮冷则伤肺，肺伤不能生肾水，肾水不足则心火炽盛，故脉来洪数。经云，冬见心脉而不治。后果殁于火旺之月。（凡肺疽愈而复作，多不治。余常治三人，一间三年，两间一年，皆复作而殁。）

　　周国用年逾三十，患咳嗽，项强气促，右寸脉数，此肺疽也。东垣云：风中于胃，呼气不入，热攻于荣，吸气不出。风伤皮毛，热伤血脉，风热相搏，血气稽留于肺，变成疮疽。诊其脉数而虚者，肺痿也，数而实者，肺疽也。今诊脉滑，此疽脓已成。以排脓托里之药，及蜡矾丸治之，脉渐涩而愈。

　　锦衣李大器亦患此，吐脓，面赤脉大。谓肺病脉宜涩，面宜白，今脉大面赤，火克金也，不可治。果殁。

　　一男子年逾四十，喘咳胁痛，胸满气促，右寸脉大，此风热蕴于肺也。尚未成疮，属有余之症，意欲以泻白散治之。彼谓肺气素怯，不然之，乃服补药，喘咳愈甚。两月后复请视之，汗出如油，喘而不休，此肺气已绝，不治。果殁。夫肺气充实（二语赘），邪何从袭？邪气既入，则宜去之，故用泻白散，所以泻肺气之邪也。邪气既去，则真自实矣。

　　姚应凤治某叟，患胀满，诸医多云隔症。应凤曰：此肺痈耳。令病者闭目，取一大盘水，向病者项上倾之，病者陡大惊，亟举刀直刺心坎，泻脓血数碗而愈。人问之，应凤曰：心尖下垂，水泼而惊，惊则心系提，吾刀可入也。（《仁和县志》）

　　沈夫人患嗽血，昼夜不休。应凤曰：肺虑痿，不虑溃，今溃至第三叶，尚可生也。先投洗肺汤已，令食猪肺数十斤遂愈。

　　王洪绪曰：诸患易识，独肺中患毒难觉。凡两脚骨疼痛者，或脚骨不痛而舌下生如细豆一粒者，再心口直上，内作微疼及咳嗽口干咽燥，皆肺中生毒之候也。即用甘草、桔梗各三钱煎服，服后如觉少安，肺之患毒无疑矣。以犀黄丸十服，服完全愈。此是预识先治，百无一死者。余每见此症吐脓，脓色皆白，故称肺疽，用犀黄丸治无不效。或用陈年盐菜卤，每早取半杯滚豆浆冲服，服后胸中一块塞上塞下，数次方能吐出，连吐恶脓，日服至愈。患此症者，终身戒食鸭蛋、白鲞、红萝卜、着甲鱼、石首鱼，食则复发不救。

　　《千金》苇茎汤：苇茎二斤，薏苡仁半斤，桃仁五十枚，瓜瓣半斤。以水五斗，先煮苇茎得五升，去渣，内诸药，煮取二升，服一升，再服当吐如脓。王晋三曰：是方也，推作者之意，病在膈上，越之使吐也。盖肺痈由于气血混一，荣卫不分，以二味凉其气，二味行其血，厘清荣卫之气，因势涌越，诚为先着。其瓜瓣当用丝瓜者良。时珍曰：丝瓜经络贯串，房隔联属，能通人脉络脏腑，消肿化痰，治诸血病，与桃仁有相须之理。苡仁下气，苇茎上升，一升一降，激而行其气血，则肉之未败者，不致成脓，痈之已溃者，能令吐出矣。今时用嫩苇根，性寒涤热，冬瓜瓣性急趋下，合之二仁，变成润下之方，借以治肺痈，其义颇善。徐灵胎曰：此治肺痈之主方也。

　　徐灵胎曰：古之医者，无分内外，又学有根柢，故能无病不识。后世内外科既分，则显然为内症者，内科治之，显然为外症者，外科治之。其有病在腹中，内外未显然者，则各执一说，各拟一方，历试诸药，皆无效验，轻者变重，重者即殒矣。此等症不特外科当知之，即内科亦不可不辨分真确，知非己责，即勿施治，毋致临危束手而后委他人也。腹内之痈有数症，有肺痈，有肝痈，有胃脘痈，有小肠痈，有大肠痈，有膀胱痈。惟肺痈咳吐腥痰，人犹易辨，余者或以为痞结，或以为瘀血，或以为寒痰，或以为食积。医药杂投，及至成脓，治已无及，并有不及成脓而死者。病者医者，始终不知何以致死，比比然也。今先辨明痞结、瘀血、寒痰、食积之状。凡痞结、瘀血，必有所因，且由渐而成。寒痰则痛止无定，又必另现痰症；食积则必有受伤之日，且三五日后，大便通即散。惟外症则痛有常所，而迁延益甚。《金匮》云：诸脉浮数，应当发热，而反洒淅恶寒，若有痛处，当发其痈。以手按肿上，热者有脓，不热者无脓。此数句乃内痈真谛也。又云：肠痈之为病，身甲错，腹皮急，按之濡如肿状，腹无积聚，身无热是也。若肝痈则胁内隐隐痛，日久亦吐脓血。小肠痈与大肠痈相似而位略高。膀胱痈则痛在少腹之下，近毛际，着皮即痛，小便亦艰而痛。胃脘痈则有虚实二种，其实者易消，若成脓，必大吐脓血而愈。惟虚症则多不治。先胃中痛胀，久而心下渐高，其坚如石，或有寒热，饮食不进，按之尤痛，形体枯瘦，此乃思虑伤脾之症，不待痈成即死。故凡腹中有一定痛处，恶寒倦卧不能食者，皆当审察，防成内痈。慎毋因循求治于不明之人，以致久而脓溃，自伤其生也。

　　卷三十二（外科）

　　腹痈

　　薛立斋治上舍周一元，腹患痈，三月不愈，脓水清稀，朝寒暮热。服四物、知、柏之类，食少作泻，痰涎上涌。服二陈、枳实之类，痰涎愈甚，胸膈痞闷。问故，曰：朝寒暮热，血气虚也，食少作泻，脾肾虚也，悉因真气虚而邪气实也。当先壮其胃气，使诸脏有所禀而邪自退矣。乃遂用六君子、黄、当归，数剂诸症渐退。又用十全大补汤，肌肉渐敛，更用补中益气调理而愈。

　　从侄孙年十四而毕姻。乙巳春，年二十四，腹中作痛。用大黄等药二剂，下血甚多，胸腹胀满，痰喘发热。又服破气降火药，一剂汗出如水，手足如冰。薛归诊之，左关洪数，右关尤甚，乃腹痈也。

　　虽能收敛，至夏必变而成瘵症。用参、 各一两，归、术各五钱，陈皮、茯苓各三钱，炙草、炮姜各一钱，二剂诸症稍退，腹始微赤，按之觉痛。又二剂作痛，又二剂肿痛，脉滑数。针出脓瘀，更用大补汤，精神饮食如故。因遗精，患处色黯，用前药加五味、山萸、山药、骨脂、吴萸等剂，疮口渐敛，瘵症悉具。其脉非洪大而数，即微细如无，惟专服独参汤、人乳汁少复，良久仍脱。曰：当备后事，以俟火旺，乃祷鬼神。巫者历言往事如见，更示以方药，皆峻利之剂，且言保其必生。敬信服之，后果殁。经曰：拘于鬼神者，不可与言至德。而况又轻信方药于邪妄之人耶，书此以警后患。

　　薛立斋治一男子，腹患痈，肿硬不溃，乃阳气虚弱，呕吐少食，乃胃气虚寒，法当温补脾胃。假如肿赤痛甚，烦躁脉实而呕，为有余，当下之；肿硬不溃，脉弱而呕，为不足，当补之。若痛伤胃气，或感寒邪秽气而呕者，虽肿疡，犹当助胃壮气。彼信不真，仍服攻伐药而呕甚。复请治，脉微弱而发热。曰：热而脉反静，脱血脉反实，汗后脉反躁者，皆为逆也。辞不治，果殁。

　　秋官钱可容腹患痈， 肿烦渴作痛，饮冷，大便不通，脉沉数实，此热毒蕴于内。清热用消毒散加大黄二钱，一剂诸症悉退。但形气顿虚，用托里消毒散去银花、白芷，倍加参、 、归、术而安。

　　毛砺安侧室，肚患痈月余矣，色黯不肿，内痛作呕，饮食不入，四肢逆冷，其脉或脱绝或浮大，杂用定痛败毒之药。曰：此气血俱虚而作痛，内决无脓，不治之症也。强用大温补之药，二剂痛止色赤，饮食少进。谓但可延日而已。人皆以为有脓，复强针之，又用大补之剂，始生清脓少许。众仍以为毒结于内，用攻脓保其必生，殊不知乃速其死耳。惜哉。

　　一男子腹患痈，肿硬木闷，烦热便秘，脉数而实，以黄连内疏汤，一剂少愈。以黄连解毒散，二剂顿退。更以金银花散四剂，疮头出水而消。

　　一男年逾三十，患腹痈肿，脉数喜冷。齐氏云：疮疡肿起坚硬，疮疽之实也。河间云：肿硬木闷，喜饮冷，邪气在内也。遂用清凉饮，倍用大黄，三剂稍缓。次以四物汤加芩、连、山栀、木通，四剂而遂溃。更以十宣散去参、 、肉桂，加金银花、天花粉渐愈。彼欲速效，自服温补之剂，致腹俱肿，小便不利。仍以清凉饮治之，脓溃数碗，再以托里药治之愈。东垣云：疮疽之发，其受有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温补托里，则是骨髓之病，上彻毛皮，表里通溃，共为一疮，助邪为毒，苦楚百倍，轻则几殆，重则死矣。

　　一男子素好酒色，小腹患毒，脉弱微痛，欲求内消。谓当助胃壮气，兼行经活血药佐之可消，不宜用败毒等药。彼欲速效，乃自用之，病热果盛，疮亦不溃，饮食少思。迨两月余复请治，诊其脉愈弱，盗汗不止，聚肿不溃，肌寒肉冷，自汗色脱。此气血俱虚也，故不能发肿成脓。以十全大补汤三十余服，遂成脓。刺之反加烦躁脉，此亡阳也。以圣愈汤服二剂，仍用前药百帖愈。

　　刘贵患腹痈， 痛，烦躁作呕，脉实。河间云：疮疡者，火之属，须分内外，以治其本。若脉沉实者，先当疏其内，以绝其源。又曰：呕哕以烦，脉沉而实，肿硬木闷，或皮肉不变，邪气在内，宜内疏黄连汤治之。

　　今作呕脉实，毒在内也，遂用前汤通利二三行，诸症悉退。更以连翘消毒散而愈。

　　一人患腹痈，脓熟开迟，脉微细。脓出后，疮口微脓如蟹吐沫，此内溃透膜也。凡疮疡透膜，十无一生，虽以大补药治之，亦不能救。此可为待脓自出之戒也。

　　黄师文云：男子服建中汤，妇人服四物汤，往往十七八得，但时为之损益耳。有男病小腹一大痈，其诸弟侮之曰：今日用建中汤否？师文曰：服建中汤。俄而痈溃。盖小腹痈本虚，其热毒乘虚而入，建中汤既补虚，而黄 且溃脓也。（《北窗炙 》）

　　卷三十二（外科）

　　腰疽

　　薛立斋治府庠彭碧溪，患腰疽，服寒凉败毒之药，色黯不痛，疮头如铺黍，背重不能安寝，耳目白，面赤无神，小便频涩，作渴迷闷，气粗短促，脉浮数，重按如无。先用滋水之药一剂，少顷，便利渴止，背即轻爽。乃砭出瘀血，以艾半斤许，明灸患处，外敷乌金膏，内服参、 、归、术、肉桂等药至数剂，元气稍复。自疑肉桂辛热，一日不用，手足并冷，大便不禁。仍用肉桂及补骨脂二钱，肉豆蔻一钱，大便复常，其肉渐溃。更用当归膏以生肌肉，八珍汤以补气血而愈。

　　锦衣傅允承母，年逾七十，腰生一 ，作痒异常，脉浮数，反恶寒，曰：此疮疡症也。未溃而先弱，何以收敛？况大便不通，则真气已竭，治之无功。因恳请不得已，用六君加藿香、神曲。数剂饮食渐进，大便始通，更用峻补之剂，溃而脓清作渴。再用参、 、归、地、麦冬、五味，渴止。彼喜曰：可无虞矣。曰：尚难收敛，先日之言也。彼疑，遂速他医，卒致不起。

　　举人顾东溪，久作渴。六月初，腰患疽，不慎起居，疮溃尺许，色黯败臭，小便如淋，唇裂口刺。

　　七月终请治，左尺洪数，左关浮涩，谓先渴而患疽者，乃肾水干涸，虚火上炎，多致不起。今脓水败臭，色黯不痛，疮口张大，乃脾气败而肌肉死也；小便如淋，痰壅喘促，口干舌裂，乃脾肺败而肾水绝也。左尺洪数，肾无所生也；左关浮涩，肺克肝也。况当金旺之际，危殆速矣。二日后果殁。盖此症发于两月方殁者，乃元气虚不能收敛也。若预为调补，使气血无亏，亦有得生者。

　　一男子腰患毒，脓熟不溃。针之，脓大泄，反加烦躁，以圣愈散汤四剂而宁。更以人参养荣汤加麦冬、五味，两月而愈。此人后患湿气，遂为痼疾。凡疮脓血去多，疮口难合，尤当补益，务使气血平复，否则更患他症，必难治疗。慎之。

　　一男子腰中患疽，发而不溃，其气血止能发起，不能培养为脓也。投大补药数剂而溃，又数剂脓出尚清。乃服参 归术膏斤余，脓少稠。数斤，脓渐稠，肌肉顿生。大凡痈疽藉血气为主，若患而不起，或溃而不腐，或不收敛，及脓少或清，皆气血之虚也。宜大补之，最忌攻伐之剂。亦有脓反多者，乃气血不能禁止故也。若溃后发热作渴，脉大而脓愈多，属真气虚而邪气实也，俱不治。常见血气充实之人，患疮皆肿高色赤，易腐溃而脓且稠，又易于收敛。怯弱之人多不起发，不腐溃，又难于收敛。

　　若不审察而妄投攻剂，虚虚之祸不免矣。若患后当调养，若瘰 流注之症，尤当补益也。否则更患他症，必难于措治。慎之。

　　有人腰间生一毒痈，红肿未破皮，痛不可忍，俯躬而行。一人取新杀牡猪肝，切片如疮粘贴，外以布缠定。一对昼，其病良已。肝色变黑，臭不可近，弃之地，犬不食。下有小指大一点尚硬，乃肝少未贴满所致，竟亦无他。

　　薛立斋治昆山张举人元忠，盂秋患腰疽，疮头如大豆粒，根大三寸许，微肿略赤，虚症悉具。用桑枝灸患处，服活命饮一剂，肿起色赤，饮食仍少。用香砂六君子汤四剂，食渐进。后用大补药，脓虽成而不溃。乃每剂加附子一片，二剂后，脓自涌出，旬日而愈。

　　陆氏女初嫁患腰痛，不肿，脉沉滑，神思倦怠，此为内发七情之火，饮食之毒所致。以托里药一剂，下瘀脓升许。陈良甫曰：疮未溃内陷，面青唇黑者不治。果殁。

　　王洪绪治一人患腰疽，根盘围阔二尺余，前连腹，后接背，不红不肿，不痛不软，按之如木。王举方用炮姜、肉桂。他医以为暑月，安可用此热剂？改服攻托清凉。阅五日，病者神昏无主。复延诊，患仍不痛，色如隔宿猪肝，言语不清，饮食不进。王曰：过今晚商治，是夜即毙。

</div>
    <div class="pagination">
<a href="续名医类案_page138.html">上一页</a><span>...</span><a href="续名医类案_page134.html">134</a><a href="续名医类案_page135.html">135</a><a href="续名医类案_page136.html">136</a><a href="续名医类案_page137.html">137</a><a href="续名医类案_page138.html">138</a><span class="current-page">139</span><a href="续名医类案_page140.html">140</a><a href="续名医类案_page141.html">141</a><a href="续名医类案_page142.html">142</a><a href="续名医类案_page143.html">143</a><a href="续名医类案_page144.html">144</a><span>...</span><a href="续名医类案_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
