<!DOCTYPE html>
<html>
<head>
    <meta charset="UTF-8">
    <title>冯氏锦囊秘录 - 第 2 页/共 253 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冯氏锦囊秘录 - 第 2 页/共 253 页</h1>
    <div class="content">　　一痘疹药性具附于杂症药性条后，凡前条只一种药名者，则所附仅书主治痘疹合参数字。若前条下兼有附名药者，则所附方为特书某药合参，便于检阅。

　　一凡药曰对治是症者，则旁用尖圈，稍次则旁用圆圈，以便知其所用。若功不掩过，及与病有大功大过者，则将为功为过之处，并如双圆圈，以便知其所重。其不尖圆双圈者，遵古类书而已，至于有过属虚浮者，业以删去，不敢复赘。

　　凡物之生也必禀乎天，成也必资乎地。天布令主发生，寒热温凉四时之气行焉，阳也；地凝质主成物，酸苦辛咸甘淡，五行之味滋焉，阴也。故微寒微温者，春之气也，温热者，夏之气也，大热者，长夏之气也，凉者。秋之气也，大寒者，冬之气也。凡言微寒者，禀春之气以生，春气升而生。言大热者感长夏之气以生，长夏之气化。言平者，感秋之气以生，即凉也，秋气降而收。言大寒者，感冬之气以生，冬气沉而藏。此物之气得乎天者也。天一生水，地六成之；地二生火，天七成之：天三生木，地八成之；地四生金，天九成之；天五生土，地十成之。水曰润下，润下作咸。火曰炎上，炎上作苦。木曰曲直，曲直作酸。金曰从革，从革作辛。土爰稼穑，稼穑作甘。本乎天者亲上，本乎地者亲下，气味多少，各从其类也。凡言酸者得木之气；言辛者得金之气；言咸者得水之气；言苦者得火之气；言甘者得土之气。惟土寄旺于四季，生成之数皆五，故其气平，其味甘而淡，其性和而无毒，土德冲和，感而类之，莫或不然，固万物之所出，亦万物之所入，此物之味，资乎地者也。至于药之言毒者，谓乖戾不和，禀气之偏者也，若气禀纯正，则何毒之有？故气之毒者必热，味之毒者必辛，枝苗主气而升以治上，根须主味而降以治下，此药禀性不易之常也。其变通合宜之妙，存乎其人。

　　杂症大小合参卷首上　内经纂要

　　上古天真论篇

　　《上古天真》篇曰：上古之人，其知道者，法于阴阴，和于术数，（知道，谓知修养之道也。夫阴阳者，天地之常道。术数者，保生之大论。故修养者，必谨先之。）食饮有节，起居有常，不妄作劳，（食饮者，充虚之滋味；起居者，动止之纲纪。饮食自倍，肠胃乃伤。

　　《生气通天沦》曰：起居如惊，神气乃浮。是恶妄动也。广成子曰：必静必清，无劳汝形，无摇汝精，乃可以长生。故圣人先之也。）故能形与神俱，而尽终其天年，度百岁乃去。（形与神俱，同臻寿分，谨于修养，以奉天真，故尽得终其天年。去，谓去离形骸也。《灵枢经》曰：人生百岁，五脏皆虚，神气皆去，形骸独居而终矣。）今时之人不然也，（离于道也。）以酒为浆，（溺于饮也。）以妄为常，（寡于信也。）醉以入房，（过于色也。）以欲竭其精，以耗散其真，（乐色曰欲，轻用曰耗。乐色不节则精竭，轻用不止则真散。是以圣人爱精重施，髓满骨坚。）不知持满，不时御神，（言轻用而纵欲也。爱精保神，如持盈满之器，不慎而动，则倾竭天真，吾形有神，不时时御之。）务快其心，逆于生乐，（快于心欲之用，则逆养生之乐矣。）起居无节，故半百而衰也。（离于道则寿不能终尽于天年矣。）上古圣人之教下也，虚邪贼风，避之有时；恬澹虚无，真气从之，精神内守，病安从来？（邪乘虚人，是谓虚邪，窃害中和，谓之贼风。《灵枢》曰：邪气不能独伤人，人虚乃邪胜之也。恬澹虚无，法道清静，精气内持，故其虚邪不能为害。）是以志闲而少欲，心安而不惧，形劳而不倦，（内机息，故少欲。外纷静，故心安。起居皆适，故不倦也。）气从以顺，各从其欲，皆得所愿。（志不贪，故所欲皆顺；心易足，故所愿必从；不异求，故无难得也，《老子》曰：知足不辱，知止不殆。可以长久。）是以嗜欲不能劳其目，淫邪不能惑其心，（《老子》曰：不见可欲，使心不乱。又曰：圣人为腹不为目。）所以能年皆度百岁，而动作不衰者，以其德全不危也。（《庄子》曰：执道者德全，德全者形全，形全者圣人之道也。）女子七岁，肾气盛，齿更发长。（老阳之数极于九，少阳之数次于七，女子为少阴之气，故以少阳数偶之。明阴阳气和、乃能生成其形体，故七岁肾气盛，齿更发长。）二七而天癸至，任脉通，太冲脉盛，月事以时下，故有子。（癸，谓壬癸，北方水干名也。任脉、冲脉，皆奇经脉也。肾气全盛，冲任流通，经血渐盈，应时而下，天真之气降，与之从事，故云天癸也。然冲为血海，任主胞胎，二者相资，故能有子。谓之月事者，平和之气，以曰旬而一见也。）三七肾气平均，故真牙生而长极。（真牙、谓牙之最后生者、肾气平而真牙生者，表牙齿为骨之余也。）四七筋骨坚，发长极，身体盛壮。（女子天癸之数，七七而终，年居四七，材力之半，故身体盛壮，长极于期。）五七阳明脉衰，面皆焦，发始堕。（阳明之脉气营于面，故其衰也，发坠面焦。）六七三阳脉衰于上，面皆焦，发始白。（三阳之脉，尽上于头，故三阳衰，则面焦发白。所以衰者，妇人有余于气，不足于血，以其经月数泄脱之故。）七七任脉虚，太冲脉衰少，天癸竭，地道不通，故形坏而无子也。（经水绝止，是为地道不通。冲任衰微，故形坏无了。）丈夫八岁，肾气实，发长齿里。（老阴之数极于十，少阴之数次于八，男子为少阳之气，故以少阴数合之。《易系辞》曰：天九地十则其数也。）二八肾气盛，天癸至，精气溢泻，阴阳和，故能有子。（男女有阴阳之质不同，天癸则精血之形亦异，阴静海满而去血，阳动应合而泄精，二者通和，故能有子。《易系辞》曰：男女媾精，万物化生。）三八肾气平均，筋骨劲强，故真牙生而长极。四八筋骨隆盛，肌肉壮满。（丈夫天，癸八八而终，年居四八，亦材力之半也。）五八肾气衰，发堕齿祸。（肾主骨，齿为骨之余，肾气既衰，精无所养，故发堕齿槁。）六八阳气衰竭于上，面焦发鬓颁白。（阳气，阳明之气也。足阳明脉起于鼻，夹口环唇，交承浆，上耳前，至额颅，故衰于上，则面焦发鬓白也。）七八肝气衰，筋不能动，天癸竭，精少，肾脏衰，形体皆极。（肝气养筋，肝衰筋不能动。肾气养骨，肾衰形体疲极，天癸已竭，故精少也。）八八则齿发去。（阳气竭，精气衰，故齿发不坚，离形骸也。）肾者主水，受五脏六腑之精而藏之，故五脏盛，乃能泻。（五脏六腑精气淫溢，而渗灌于肾，肾乃受而藏之，非肾一脏而独有精，故曰五脏盛乃能泻。）今五脏皆衰，筋骨解堕，天癸尽矣，发鬓白，身体重，行步不正，而无子耳。（物壮则老，谓之天道也。）有其年已老，而有子者，此其天寿过度，气脉常通，而肾气有余也，（禀天真之气有余也。）此虽有子，男不过尽八八，女不过尽七七，而天地之精气皆竭矣。（虽老而生子，子寿亦不过天癸之数。）

　　杂症大小合参卷首上　内经纂要

　　四气调神大论篇

　　《四气调神大论》曰：春三月，此谓发陈，（春阳上升，气潜发育庶物，陈其姿容，故曰发陈。）

　　天地俱生，万物以荣，（天气温，地气发，温发相合，万物滋荣。）夜卧早起，广步于庭，（温气生，寒气散，夜卧早起，广步于庭。）披发缓形，以使志生，（春气发生于万物之首，故披发缓形，使志意发生也。）生而勿杀，予而勿夺，赏而勿罚，此春气之应，养生之道也。（春阳布发生之令，养生者必谨奉天时也。）逆之则伤肝。夏为寒变，奉长者少。（逆。谓反行秋令，肝象木，王于春，行秋令，则肝气伤，夏火旺而木废，故病于夏，春生夏长，逆春伤肝，故少气，以奉于长夏之令也。）夏三月，此谓蕃秀，（阳自春生，至夏洪盛，物生以长，故蕃秀也。蕃，茂盛也，秀，华美也。）天地气交，万物华实，（夏至四十五日，阴气微上，阳气微下，则天地气交也。阳气施化，阴气结成，成化相合，万物华实也。）夜卧早起，勿厌于日，使志无怒，使华英成秀，使气得泄，若所爱在外，（缓阳气则物化，宽志意则气泄，物化则华英成秀，气泄则肤腠通宣，时令发扬，故所爱亦惟顺阳而在外也。）此夏气之应，养长之道也。逆之则伤心，秋为 疟，奉收者少，冬至重病。（逆，谓反行冬令。 ， 瘦之疟。

　　心象火，王于夏，行冬令则心气伤，秋金旺而火废，故病于秋。秋收冬藏，逆夏伤心，故少气以奉于秋收之令。冬水胜火，故重病于冬至之时也。）秋三月，此谓容平，（万物夏长，华实已成，容壮至秋，平而定也。）天气以急，地气以明，（天气以急，风声切也。地气以明，物色变也。）早卧早起，与鸡俱兴，（惧中寒露，故早卧。欲使安宁，故早起。）使志安宁，以缓秋形，（志躁不慎，其动则助秋形，急顺杀伐生，使志安宁缓秋形也。）收敛神气，使秋气平，（神荡则欲炽，欲炽则伤和气，和气既伤。

　　则秋气不平调也。故秋敛神气，使秋气平。）无外其志，使肺气清，（此顺秋气之收敛也。）此秋气之应，养收之道也。逆之则伤肺，冬为飧泄，奉藏则少。（逆，谓反行夏令，则肺气伤，冬水旺而金废，故病发于冬，逆秋伤肺，故少气以奉冬藏之令也。）冬三月，此谓闭藏，（草木凋，蛰虫去，地户闭塞，阳气伏脏。）水冰地坼，无扰乎阳，（阳气下沉，水冰地折，故欲周密，不欲烦扰也。）

　　早卧晚起，必待日光，（避于寒也。）使志若伏若匿，皆有私意，若己有得，（谓不欲妄出于外，触冒寒气也。）去寒就温，无泄皮肤，使气亟夺，（去寒就温，言居深室也。冬日在骨，蛰虫周密，君子居室。无泄皮肤，谓勿汗也，汗则阳气发泄，为寒气所迫夺也。）此冬气之应，养脏之道也。

　　逆之则伤肾，春为痿厥，奉生者少。（逆，谓反行夏令，肾象水旺于冬，行夏令则肾气伤，春木旺而水废，故病发于春，逆冬伤肾，故少气以奉于春生之令也。）天气，清静光明看也，言天明不竭，以清净致之，人寿延长，亦由顺动而得，此言天气以示人也。）藏德不止，故不下也。（四时成序，七曜周行，天不形言，是藏德也。德隐则应用不屈，故不下也。《老子》曰：上德不德，是以有德。言天至尊高，德犹见隐也。况采全生之道，而可不顺天乎？）天明则日月不明，邪害空窍，（天所以藏德者，为其欲隐大明，故大明见，则小明灭，故大明之德不可不藏，天若自明，则日月之明隐矣。言人之真气亦不可泄露，当清静法道，以保天真。苟离于道，则虚邪入于空窍。）四时阴阳者，万物之根本也，（时序营运，阴阳变化，天地合气，生育万物，万物之根，悉归于此。）圣人春夏养阳，秋冬养阴，以从其根，阳气根于阴，阴气根于阳，无阴则阳无以生，无阳则阴无以化，全阴则阳气不极，全阳则阴气不穷，滋苗者必固其根，伐下者必先枯其上，故以斯调节，从顺其根。）故与万物浮沉于生长之门，（圣人所以身无奇病，生气不竭者，以顺其根也。）逆其根，则伐其本，坏其真矣。故阴阳四时者，万物之终始也，死生之本也，逆之则灾害生，从之则苛疾不起，是谓得道。（苛者，重也。）圣人不治已病治未病，不治已乱治未乱，此之谓也。病已成而后药之，乱已成而后治之，譬犹渴而穿井，斗而铸兵，不亦晚乎！

　　杂症大小合参卷首上　内经纂要

　　生气通天论篇

　　《生气通天论》曰：阳气者，若天与日，失其所则折寿而不彰，（人之有阳，若天之有日，天失其所则日不明，人失其所则阳不固，人寿夭折。）故天运当以日光明，是故阳因而上，卫外者也。

　　（此以明阳气营运之部分，辅卫人身之正用也。）阳气者，精则养神，柔则养筋。（此又明阳气之运养也。然阳气者，内化精微，养于神气，外为柔软，以固其筋。）故阳气者，一日而主外，（昼则阳气在外，周身行二十五度。）平旦人气生，日中阳气隆，日西而阳气已虚，气门乃闭。

　　（隆，高也，盛也。夫气之有者，皆自少而之壮，积暖以成炎，炎极又凉，物之理也。故阳气平晓生，日中盛，日西而已减虚也。气门，谓玄府也。发泄经脉营卫之气，故谓气门。）是故暮而收据，无扰筋骨，无见雾露，反此三时，形乃困薄。（皆所以顺阳气也。阳出则出，阳藏则藏。暮，阳气衰，内行阴分，故宜收敛以拒虚邪，扰筋骨则逆阳精耗，见雾露则寒湿俱便，故顺此三时，乃天真久远也。）阴者，藏精而起亟也，阳者，卫外而为固也。（言在人之用也。）阴不胜其阳，则脉流薄急，并乃狂。（薄急，谓极虚而急数也。并，谓盛实也。狂，谓狂走也。阳并于四肢则狂。四肢，诸阳之本也。阳盛则四肢实，实则登高而歌，热盛于身，故弃衣而走也。如是者，皆谓阴不胜其阳也。）阳不胜其阴，则五脏气争，九窍不通，（九窍者，内属于脏，外设为官，五脏气争，则九窍不通。是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。（邪气不克，故真气独立而如常。）阳强不能密，阴气乃绝，（阳自强而不能闭密，则阴泄泻，而精气竭绝也。）阴平阳秘，精神乃治，（阴气和平，阳气闭密，则精神日益治也。）阴阳离决，精气乃绝。（阴不和平，阳不闭密，强为施泻，损耗天真，则精气不化，乃绝流通也。）因于露风，乃生寒热。（因于露体，触冒风邪，风气外侵，阳气内拒，风阳相薄，故寒热生。）是以春伤于风，邪气留连，乃为洞泄。（风气通肝，春肝木王，木胜脾土，故洞泄生也。）夏伤于暑，秋为疟。（夏热已甚，秋阳复收，阳热相攻，则为 疟。 ，老也，亦曰瘦也。）秋伤于湿，上逆而咳，（秋湿既胜，冬水复旺，水来乘肺，故咳逆病生。）发为痿厥。（湿气内攻，则咳逆，外散筋脉则痿弱。）冬伤于寒，春必温病。（冬寒且凝，春阳气发，寒不为释，阳怫于中，寒怫相持，故为温病。）四时之气，更伤五脏。（寒暑温凉，递相胜负，四时之气，更伤五脏之和。）

　　杂症大小合参卷首上　内经纂要

　　金匮真言论篇

　　《金匮真言论》曰：春气者病在头，（肝之应也。）夏气者病在脏，（心之应也。）秋气者病在肩背，（肺之应也。）冬气者病在四肢。（四肢气少，寒毒善伤，随所受邪，则为病处。）

　　夫精者身之本也。故藏于精者，春不病温。（冬则精气伏藏，阳不妄升，故春无温病也。）平旦至日中，天之阳，阳中之阳也；日中至黄昏，天之阳，阳中之阴也；（日主阳盛，故曰阳中之阳。黄昏阴盔，故曰阳中之阴。阳气主昼，故平旦至黄昏，皆为天之阳，而中复有阴阳之殊也。）合夜至鸡鸣，天之阴，阴中之阴也；鸡鸣至平旦，天之阴，阴中之阳也。（鸡鸣阳气未出，故曰天之阴，平旦阳气已升，故曰阴中之阳。）故人亦应之。夫言人之阴阳，则外为阳，内为阴。言人身之阴阳，则背为阳，腹为阴。言人身之脏腑中阴阳，则脏者为阴，腑者为阳，（脏，谓五神脏。腑，谓六化腑。）肝、心、脾、肺、肾，五脏皆为阴，胆、胃、大肠、小肠、膀胱，三焦，六腑皆为阳。故背为阳，阳中阳，心也；（心为阳脏，位处上焦，以阳居阳，故为阳中之阳。《灵枢》曰：心为牡脏。牡，阳也。）

　　背为阳，阳中之阴，肺也；肺为阴脏，位于上焦，以阳居阴，故谓阴中之阴。《灵枢》曰：肺为牝脏。牝，阴也。）腹为阴，阴中之阴，肾也；（肾为阴脏，位处下焦，以阴居阴，故谓阴中之阴。《灵枢》曰：肾为牝脏。牝，阴也。）腹为阴，阴中之阳，肝也；（肝为阳脏，位处中焦，以阳居阴，故谓阴中之阳。《灵枢》曰：肝为牡脏。牡，阳也。）腹为阴，阴中之至阴，脾也。（脾为阴脏，位处中焦，以太阴居阴，故谓阴中之至阴。《灵枢》曰：脾为牝脏，牝，阴也。）此皆阴阳表里内外雌雄，相输应也，故以应天之阴阳也。（以其气象参合，故能上应于天。）

　　杂症大小合参卷首上　内经纂要

　　阴阳应象大论篇

　　《阴阳应象大论》曰：阴阳者，天地之道也，（谓变化生成之道也。）万物之纲纪，（滋生之用也，阳与之正气以生，阴为之主持以立，故为万物之纲纪也。）变化之父母，（异类之用也。何者？鹰化为鸠，田鼠化为 ，腐草化为萤，雀入大水为蛤，雉入大水为蜃，如此皆异类因变化而成物也。）

　　生杀之本始。（寒暑之用也。万物假阳气温而生，因阴气寒而死，故生杀本始，是阴阳之所运之为也。）

　　神明之府也，（言所以生杀变化之多端者，以神明居其中也。）治病必求于本。（阴阳与万类生杀变化，在于人身，同相参合，故治病之道者，必先求之。）故积阳为天，积阴为地，阴静阳燥，阳生阴长，阳杀阴藏。（明前天地生杀之殊用也，神农曰：天以阳生阴长，地以阳杀阴藏。坤者，阴也，位西南隅，时在六月七月之交，万物之所盛长也，安谓阳无长之理？干者，阳也。谓戌亥之分，时在九月十月之交，万物之所收杀也，孰谓阳无杀之理？以是明之，阴长阳杀之理可见矣。）阳化气，阴成形，寒极生热，热极生寒。寒气生浊，热气生清。清气在下，则生飧泄，浊气在上，则生 胀。此阴阳反作，病之逆从也。故清阳为天，浊阴为地。地气上为云，天气下为雨，雨出地气，云出天气。（阴凝上结，则合以成云，阳散下流则注而为雨，雨从云以施化，故言雨出地。云凭气以交合，故云云出天，天地之理且然，人身清浊亦如是也。）故清阳出上窍，浊阴出下窍；（气本乎天者亲上，气本乎地者亲下，各从其类也。上窍，谓耳目口鼻，下窍，谓前阴后阴。）清阳发腠理，浊阴走五脏；（腠理，谓渗泄之门，故清阳可以发散；五脏，谓包藏之所，故浊阴可以走之。）清阳实四肢，浊阴归六腑。（四肢外动，故清阳实之，六腑内化，故浊阴归之。）水为阴，火为阳，（水寒而静，故为阴，火热而燥故为阳。）阳为气，阴为味。（气为散布，故阳为之，味为从形，故阴为之。）味归形，形归气，气归精，精归化，（形食味，故味归形。气养形，故形归气。精食气，故气归精，化生精，故精归化。）精食气，形食味，（气化则精生，味和则形长，故云食之也。）化生精，气生形。（精微之液，惟血化而成，形质之有，资气行营立，故斯二者各奉生乎。）味伤形，气伤精，（过其节也。）精化为气，气伤于味。（精承化养则食气，精若化生则不食气，精血内结，郁为秽腐攻胃，则五味倨然不得入也。女人重身，精化百日，皆伤于味也。）阴味出下窍，阳气出上窍。（味有质，故下流于便泻之窍，气无形，故上出于呼吸之门。）味浓者为阴，薄为阴之阳；气浓者为阳，薄为阳之阴。（阳为气，气浓者为纯阳。阴为味，味浓者为纯阴。故味薄者。为阴中之阳，气薄者为阳中之阴。）味浓则泄，薄则通，气薄则发泄，浓则发热。（阴气润下，故味浓则泄利；阳气炎上，故气浓则发热。味薄为阴少，故通泄；气薄为阳少，故汗出。发泄，谓汗出也。）壮火之气衰，少火之气壮。（火之壮者，壮已必衰；火之少青少已则壮。）壮火食气，气食少火，壮火散气，少火生气。（气生壮火，故云壮火食气。少火滋气，故云气食少火。以壮火食气，故气得壮火则耗散；以少火益气，故气得少火则生长。）阴盛则阳病，阳盛则阴病。（胜则不病，不胜则病。）阳胜则热，阴盛则寒。

　　重寒则热，重热则寒。（物极则反，犹壮火之气衰，少火之气壮也。）寒伤形，热伤气。（寒则卫气不利，故伤形；热则荣气内消，故伤气。）气伤痛，形伤肿。（气伤则热结于肉分、故痛；形伤则寒迫于皮腠，故肿。）故先痛而后肿者，气伤形也；先肿而后痛者，形伤气也。（先气证而病形，故曰气伤形。先形证而病气，故曰形伤气。）风胜则动，（风胜则庶物皆摇，故曰动。）热胜则肿，（热胜则阳气内郁，故浮肿暴作，甚则荣气逆于肉理，聚为痈脓之肿，）

　　燥胜则干，（燥胜则津液竭涸，故皮肝干燥。）寒胜则浮，（寒胜则阴气结于玄府，玄府闭密，阳气内攻，故为浮。）湿胜则濡泻。（湿胜则内攻于脾胃，脾胃受湿则水谷不分，故大肠传道而注泻也。）故喜怒伤气，寒暑伤形，（喜怒之所生，皆生于气，故云喜怒伤气。寒暑之所胜，皆胜于形，故云寒暑伤形。细而言之，则热伤于气，寒伤于形。）暴怒伤阴，暴喜伤阳，（怒则气上、喜则气下，故暴卒气上则伤阴，暴卒气下则伤阳。）厥气上行，满脉去形，（厥，气逆也。逆气上行，满于经络，则神气浮越，故满离形骸也。）喜怒不节，寒暑过度，生乃不固。（《灵枢经》曰：智者之养生也。必顺四时而适寒暑，和喜怒而安居处。若喜怒不常，寒暑过度，天真之气，何可久长？）故重阴必阳，重阳必阴。（言伤寒、伤暑亦如是。）天地者，万物之上下也；（观其覆载，而万物之上下可知矣。）阴阳者，血气之男女也；（阴主血，阳主气，阴生女，阳生男。）左右者，阴阳之道路也；（阴阳间气，左右循环，故左右为阴阳之道路也。阴气右行，阳气左行。）水火者，阴阳之征兆也；（观水火之气，则阴阳征兆可知矣。）阴阳者，万物之能使也。故曰阴在内，阳之守也，阳在外，阴之使也。（阴静故为阳之镇守，阳动故为阴之役使。）年四十，而阴气自半也，起居衰矣。（人年四十，腠理始疏，荣华稍落，发斑白，起居衰之次也。）年五十，体重，耳目不聪明矣。（衰之渐也。）年六十，阴痿，气大衰，九窍不利，下虚上实，涕泣俱出矣。（衰之甚也。）

　　故曰，知之则强，不知则老。（知，谓知七损八益，全角保生之道也。）愚者不足，智者有余。有余则耳目聪明，身体轻强，老者复壮，壮者益治，是以圣人为无为之事，乐恬澹之能，纵欲快志于虚无之守，故寿命无穷，与天地终，此圣人之治身也。（圣人不为无益，以害有益，不为害性而顺性，故寿命长远与天地终。）

　　天不足西北，故西北方阴也，而人右耳目不如左明也。（在上故法天。）地不满东南，故东南方阳也，而人左手足不如右强也。（在下故法地。）东方阳也，阳者其精并于上，并于上则上明而下虚，故使耳目聪明，而手足不便也。西方阴也，阴者其精并于下，并于下则下盛而上虚，故其耳目不聪明，而手足便也。俱感于邪，其在上则右甚，其在下则左甚，此天地阴阳所不能全也，故邪居之。（阴阳之应天地，犹水之在器，器圆则水圆，器曲则水曲，人之血气亦如是，故髓不足则邪气留居之。）故天有精，地有形，天有八纪，地有五理，（阳为天，降精气以施化，阴为地，布和气以成形，五行为生育之井里，八风为变化之纲纪。八纪，为八岁之纪。五里，为五行化育之理。）故能为万物之父母。（阳天化气，阴地成形，五里营运，八风鼓折，收藏生长，无替时宜，故能为万物变化之父母也。）清阳上天，浊阴归地，天地之动静，神明为之纲纪。（清阳上天，浊阴归地，然其动静，盖由神明之纲纪耳。）天气通于肺，（以纳至清之气以象天。）地气通于嗌，（以纳水谷之浊以象地。）风气通于肝，（风生木故。）雷气通于心，（雷象火之有声故。）谷气通于脾，（谷空虚，脾受纳故。）雨气通于肾，（肾注水故。）六经为川，（流注不息故。）肠胃为海，（以皆受纳也。）九窍为水注之气。（清明者，象水之内明。流注者，象水之流注。）以天地为之阴阳，（以人事配象，则近指天地以为阴阳。）阳之汗，以天地之雨名之，（夫人汗泄于皮腠者，是阳气之发泄耳。然其取类于天地之间，则云腾雨降而相似也。）阳之气，以天地之疾风名之。（阳气散发，疾风飞扬，故以应之。）暴风象雷，逆气象阳，故治不法天之纪，不用地之理，则灾害至矣。（背天之纪，违地之理，则六经反作，五气更伤，真气既伤，灾害之至可知矣。）

　　故天之邪气，感则害人五脏；（八风发邪以为经风，触五脏，邪气发病，故天之邪气感则害人五脏。）

　　水谷之寒热，感则害于六腑；（热伤胃及膀胱，寒伤肠及胆气。）地之湿气，感则害皮肉筋脉。（湿气盛则荣卫之脉不行，故感则害于皮肉筋脉。）故因其轻而扬之，（轻者发扬则邪去。）因其重而减之，（重则减去之。）因其衰而彰之。（因病气衰，攻令邪去，则真气坚固，血色彰明。）形不足者，温之以气；精不足者，补之以味。（卫气者，所以温分肉，充皮肤，肥腠理，司开台，故卫气温，则形分足矣。肾者主水，受五脏六腑之精而藏之，故五脏盛乃能泻，由此，则精不足者，补五脏之味也。）其高者，因而越之；（越，谓越扬也。）其下者，引而竭之：（引，谓泄引也。）中满者，泻之于内。（内，谓腹内。）其有形者，渍形以为汗；（邪，谓风邪之气，风中于表则汗而发之。）其在皮者，汗而发之；（在外故汗发泄也其 悍者，按而收之；（ ，疾也。悍，利也。气候急利，则按之以收敛。）其实者，散而泻之。（阳实则发散，阴实则宣泻。）审其阴阳，以别柔刚，（阴曰柔，阳曰刚。）阳病治阴，阴病治阳。（所谓从阴引阳，从阳引阴，以右治左，以左治右也。）定其血气，各守其乡，血实宜决之，（决，谓决破其血。）气虚宜掣引之。（掣，读为导，异，引也。则气行调畅。）

　　杂症大小合参卷首上　内经纂要

　　阴阳离合论篇

　　《阴阳离合篇》曰：东方青色，入通于肝，开窍于目，藏精干肝。南方赤色，入通于心，开窍于耳，藏精于心。中央黄色，入通于脾，开窍于口，藏精于脾。西方白色，入通于肺，开窍于鼻，藏精于肺。北方黑色，入通于肾，开窍于二阴，藏精于肾。天覆地载，万物方生，未出地者，命曰阴处，名曰阴中之阴；（处阴之中，故曰阴处，形未动出、亦是为阴，以阴居阴，故曰阴中之阴。）则出地者，名曰阴中之阳。（形动出者，是则为阳，以阳居阴，故曰阴中之阳。阳予之正，阴为之主。（阳施正气，万物方生。阴为主持，群形乃立。）

　　故生因春，长因夏，收因秋，藏因冬，失常则天地四塞。（失其常道，则四时之气闭塞，阴阳之气无所营运矣。）

　　杂症大小合参卷首上　内经纂要

　　阴阳别论篇

　　《阴阳别论》曰：脉有阴阳，知阳者知阴，知阴者知阳。（深知谓备识其变易。）凡阳有五，五五二十五阳。（凡阳经有五，正以一腑之中包藏五腑之脉，故五五有二十五阳，由此推之。

　　则一脏之中包藏五脏之脉，亦五五有二十五阴。）所谓阴者，真脏也。见则为败，败必死矣。（所谓阴者，五脏之真脉也。真脏来现，其脏已败，败者，必至于死也。故曰：真脏脉见者死。）所谓阳者，胃脘之阳也。（胃脘之阳，谓人迎之气也。察其气脉动静大小与脉口应否也。人迎在结喉两傍，脉动应手，其脉之动，常左小而右大，左小常以候脏，右大常以候腑，盖胃为五脏六腑之大主，虽有五五二十五阳之异，而实不外乎胃脉之见耳。若吉者为有胃气，而凶则无胃气也。）别于阳者，知病处也；别于阴者，知死生之期。（阳者卫外而为固，然外邪所中，别于阳则知病处，阴者藏神而内守。若考真正成败，别于阴则知病者死生之期。）三阳在头，三阴在手，所谓一也。（头，谓人迎。手，谓气口两者相应，俱往俱来，若引绳小大齐等者，名曰平人，故言所谓一也。气口在手鱼际之后一寸，人迎在结喉两旁一寸五分，皆可以候脏腑之气。）所谓阴阳者，去者为阴，至者为阳；静者为阴，动者为阳；迟者为阴，数者为阳。（此言脉体分阴阳，脉有去来，即去至而阴阳分；脉有动静，即动静而阴阳分；脉有迟数，即迟数而阴阳分。）所谓生阳死阴者，肝之心谓之生阳，（得阳则生，失阳则死，故曰生阳死阴也。自肝传心，以水生火，得之生气，是谓生阳，不过四日而愈。）心之肺谓之死阴，（心传肺者，为火克金，故谓死阴，不过三日死。）肺之肾谓之重阴，（肺金肾水，虽曰子母相传，而金水俱病，则重阴而阳绝矣。）肾之脾谓之辟阴，死不治。（土本制水，而水反侮脾，是谓辟阴，辟阴者，放僻也。）

　　杂症大小合参卷首上　内经纂要

　　灵兰秘典论篇

　　《灵兰秘典论》曰：十二脏之相使，贵贱何如？心者，君主之官也，神明出焉。（任治于物，故为君主之官，清静栖灵，故曰神明出焉。）肺者，相傅之官，治节出焉。（位高非君，故宫为相傅。主行营卫，故治节由之。）肝者，将军之官，谋虑出焉。（勇而能断，故曰将军。潜发未萌，故谋虑出焉。）胆者，中正之官，决断出焉。（刚正果断，故官为中正，直而不疑，故决断出焉。）

　　膻中者，臣使之官，喜乐出焉。（膻中者，在胸中两乳间，为气之海。心主为君，以敷宣教令，膻中主气，以气布阴阳，气和志适，则喜乐由生，分布阴阳，故官为臣使也。）脾胃者，仓廪之官，五味出焉。

　　（包容五谷，是为仓廪之官，营养四旁，故为五味出焉。）大肠者，传道之官，变化出焉。（传道，谓传不洁之道。变化，谓变化物之形。故云传道之官，变化出焉。）小肠者，受盛之官，化物出焉。（承奉胃司，受盛糟粕，受已复化，传入大肠，故云受盛之官，化物出焉。）肾者，作强之官，技巧出焉。（强于作用，故曰作强，造化形容，故云技巧。在女则当其伎巧，在男则当其作强。）

　　三焦者，决渎之官，水道出焉。（引导阴阳，开通闭塞，故官司决渎，水道出焉。）膀胱者，州都之官津液藏焉。气化则能出矣。（位当当孤腑，故位者，部居下而藏津液，若得气海之气施化，则溲便注泄。

</div>
    <div class="pagination">
<a href="冯氏锦囊秘录.html">上一页</a><a href="冯氏锦囊秘录.html">1</a><span class="current-page">2</span><a href="冯氏锦囊秘录_page3.html">3</a><a href="冯氏锦囊秘录_page4.html">4</a><a href="冯氏锦囊秘录_page5.html">5</a><a href="冯氏锦囊秘录_page6.html">6</a><a href="冯氏锦囊秘录_page7.html">7</a><span>...</span><a href="冯氏锦囊秘录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
