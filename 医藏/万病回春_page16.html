<!DOCTYPE html>
<html>
<head>
    <meta charset="UTF-8">
    <title>万病回春 - 第 16 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 16 页/共 144 页</h1>
    <div class="content">　　上为末，每服二钱，入盐少许，沸汤点服。

　　苏合香丸

　　 治男妇中风中气，牙关紧闭、口眼 斜、不省人事并传尸，骨蒸劳瘵，卒暴心疼，鬼魅瘴疟，小儿急，慢惊搐，妇人产后中风，赤白痢疾，一切气暴之症，最能顺气化痰。

　　沉香 木香 丁香 白檀香 安息香（酒熬膏） 麝香 香附米 白术 诃子肉 荜茇 朱砂 犀角镑（各一两）

　　乳香 片脑 苏合香油（入息香膏内。各五钱）

　　上将各味咀成片，为细末，入脑、麝、安息香、苏合香油同药搅匀，炼蜜为丸，每丸重一钱，用蜡包裹。每用大人一丸、小儿半丸，去蜡皮，以生姜自然汁化开擦牙关，另煎姜汤少许，调药灌下神效。

　　卷之二　中风

　　预防中风

　　凡人初觉大指、次指麻木不仁，或手足少力、肌肉微掣，三年内有中风之疾，宜先服愈风汤、天麻丸各一料，此治未病之先也。又云：于未病之先，服竹沥枳术九，可祛去之。若与搜风顺气丸间服，何中风之有？

　　愈风汤

　　 初觉风动，服此不致倒仆，此乃治未病之圣药也。又治中风症内邪已除，外邪已尽当服此药，以导诸经。久服大风尽去，纵有微邪，只从此药加减治之。然治病之法，不可失于通塞。或一气之微汗，或一旬之通利，如此乃常治之法也。久则清浊自分、荣卫自和矣。

　　黄 （蜜炙） 人参（去芦） 当归（酒洗） 白芍（酒炒） 生地黄 枸杞子 杜仲（姜酒炒） 秦艽肉桂 苍术（米泔洗） 羌活 独活 防风 薄荷 菊花 细辛 麻黄 蔓荆子 白芷 地骨皮 知母 石膏柴胡 黄芩 枳壳（麸炒） 甘草上锉，每服一两，生姜三片，水煎空心服。渣再煎，临卧服。一方加熟地黄、半夏、浓朴、前胡、防己、茯苓，疗肾肝虚筋骨弱、语言謇涩、精神昏愦。此药安心养神，调理阴阳，使无偏胜，治中风内外无邪。服此药以行中道，及治风湿内弱、风热体重，或瘦而肢体偏枯，或肥而半身不遂。

　　天麻丸

　　 治风因热而生，热胜则风动，宜以静以胜其燥，是养血也。此药能行荣卫、壮筋骨，方治足三阴亏损，风邪折伤致肢体麻木、手足不随等症，去附子加肉桂、熟地黄，名愈风丹。

　　天麻 牛膝（去芦，酒洗） 萆 玄参（各一两半） 杜仲（姜炒，一两七钱） 大附子（去皮脐，五钱） 羌活（三两半） 当归（酒洗，一两半） 生地黄（酒洗，四两） 去肾间风，加独活一两半。

　　上为末，炼蜜为丸，如梧桐子大。每服七八十丸，空心酒下，白汤亦可，良久则食。

　　竹沥枳术丸

　　 化痰清火、顺气除湿、祛晕眩、疗麻木、养血、健脾胃。

　　白术（去芦，土炒） 苍术（泔制盐水炒。各二两） 枳实（麸炒） 陈皮（去白） 白茯苓（去皮）

　　半夏（白矾、皂角、生姜水煮干） 南星（制同上） 黄连（姜炒） 条芩（酒炒） 当归（酒洗） 山楂（去核） 白芥子（炒） 白芍（酒炒。各二两） 人参（五钱） 木香（一钱）

　　上为细末，以神曲六两、姜汁一盏、竹沥一碗，煮糊为丸，如梧桐子大。每服百丸，食远淡姜汤送下。

　　搜风顺气丸

　　 治肠胃积热，以致膈间痞闷、大便结燥、小便赤涩、肠风痔漏、腰膝酸疼、肢节顽麻、手足瘫痪、行步艰辛、语言謇涩，三十六种风、七十二般气，无不效验。

　　大黄（五两，酒蒸九次、要黑） 火麻仁（微炒，去壳） 郁李仁（去壳，泡去皮，二两） 菟丝子（酒煮，二两） 干山药（二两） 牛膝（去芦，酒洗，二两） 枳壳（麸炒，一两） 槟榔（二两） 车前子（炒，二两半） 山茱萸（酒蒸，去核，二两）

　　上为末，炼蜜为丸，如梧桐子大。每服三十丸，茶酒任下，百无所忌，早晚各一服。

　　余屡试前方有效者，有不效者。不效者，多是脾肺之虚，肾气之弱，唯宜补中益气汤、六味地黄丸兼进之，可免中风之患矣。（方见补益。）

　　大司寇三川刘公患卒倒，不省人事、口眼相引、手足战掉、一医作风治，一医作痰火治，俱罔效。余诊六脉沉数，气口紧盛，此非风非痰火，乃气夹食也。其家人始悟曰：适正食之际，被恼怒所触，遂致如此。用行气香苏散加木香、青皮、山楂，一服即瘥。

　　桑环川、刘前溪，素皆与余善，年俱近五旬，而桑多欲、刘嗜酒，其脉左右俱微，人迎盛，右脉滑大，时常手足酸麻、肌肉蠕动，此气血虚而风痰盛也。余谓三年内，俱有瘫痪之患，二君宜谨慎，因劝其服药以免后患。桑然其言，每年制搜风顺气丸、延龄固本丹各一料，后果无恙。其刘不听，愈纵饮无忌，未及三年，果中风卒倒，瘫痪言涩，求治于予曰：悔不听君言，致有今日，愿君竭力救我残喘则再造之恩也。予以养荣汤加减，并健步虎潜丸，二药兼服一年余始愈。

　　刘大尹素有疾，两臂顽麻、两目流泪，服搜风化痰药痰愈甚，臂反痛不能伸，手指俱挛。余曰：麻属气虚，误服前药，肝火炽盛，肝血干涸，筋无所养，虚而挛耳。当补脾肺滋肾水则风自去、热自退、痰自清，遂用六味丸、补中益气汤，不三月而痊。（方见补益。）

　　卷之二

　　伤寒

　　（附伤风）

　　脉：脉阳浮而阴弱，谓之伤风。邪在六经俱弦加之。阳浮，卫中风也；阴弱，荣气弱也。风伤阳，故浮虚也。

　　脉浮紧而无汗，谓之伤寒。寒伤荣，荣实则卫盈。阳浮紧，邪在上焦，主欲吐也。脉浮、头项痛、腰脊强，病在太阳。脉长、身热、鼻干、目疼、不得卧，病在阳明。脉弦、胸胁痛、耳聋、往来寒热，病在少阳。脉沉细、咽干、腹满自利，病在太阴。脉微缓、口燥舌干而渴，病在少阴。脉沉涩、烦满囊缩，病在厥阴。

　　左手脉来紧盛，即是伤寒，右手脉平和。右手脉来紧盛，即是饮食内伤，左手脉平和。左右手脉俱紧盛，即是夹食伤寒，此为内伤外感。右手脉来空虚，左手脉来紧盛，即是劳力伤寒，亦为内伤外感。左右手脉来沉细或伏，面色青，手足冷，小腹绞痛，甚则吐利，舌卷囊缩，即是夹阴中寒，此是真阴症。

　　脉来浮紧有力，为寒邪在表，治宜发散，脉来沉实有力，为阴邪伏阳，治宜攻下；脉来沉细无力，此纯阴也，宜退阴助阳；脉来沉数有力，为热相传里，宜清解邪热。

　　伤寒审证口诀：口苦者，是胆热也，口甜者，是脾热也；口燥咽干者，是肾热也；舌干口燥者，是胃热也。手心热者，邪在里也；手背热者，邪在表也。手足温者，阳证也；手足冷者，阴证也。鼻流浊涕者，属风热也；鼻流清涕者，属肺寒也。唇口俱肿赤者，是热极也；唇口俱青黑者，是寒极也。凡开目喜见人者，属阳也，闭目不欲见人者，属阴也。多睡者，阳虚阴盛也，无睡者，阴虚阳盛也。喜明者属阳，元气实也；喜暗者属阴，元气虚也。

　　睡向壁者属阴，元气虚也；睡向外者属阳，元气实也。舌青紫者，是阴寒也；舌赤紫者，是阳毒也。谵语者，口出无伦，邪气胜也；郑声者，语不接续，精气脱也，狂言者，无稽妄谈，邪热气胜也；独语者，无人则言，是邪入里也。目直视者，园正而不转动也。怕木声走响者，胃虚不可下也。螈者，筋脉急而缩也， 者，筋脉缓而伸也。

　　伤寒治法：正伤寒者，大汗之，大下之。感冒暴寒者，微汗之，微下之。劳力感寒者，温散之。温热病者，微解之，大下之。阴证似阳者，温之。阳证似阴者，下之。阳毒者，分轻重下之。阴毒者，分缓急温之。阳狂者下之，阴厥者温之。湿热发黄者，利之、下之。血症发黄者，清之、下之。发斑者，清之、下之。谵语者，下之、清之。痞满者，消之、泻之。结胸者，解之、下之。太阳症似少阴者，温之。少阴症似太阳者，汗之。衄血者，解之、止之。发喘者，汗之、下之。咳嗽者，清之、解之。在表者，汗之、散之；在里者，利之、下之。在上者，因而越之。陷下者，升而举之。从乎中者，和解之。直中阴经者，温补之。解表不开，不可攻里，日数虽多，但见表症脉浮，尚宜汗之。里症具者，不可攻表，日数虽少，但见里症脉沉实，尤宜下之。若同而异者明之，似是而非者辨之。

　　伤寒总论：夫寒者，天地杀厉之气也，秋之寒露、冬之霜雪，皆寒邪也。是以辛苦之人，起居不由乎节，饮食不顺乎时，感其雾露之气，则其邪浅；感其霜雪之气，则其邪深。感而即病，名曰伤寒。不即病者，寒邪藏于肌肉之间，伏于荣卫之内，至春因温暖之气而发者，名曰温病；至夏因暑热之气而作者，名曰热病。伤寒也、温病也、热病也，一理而已。若乃疫疠之疾，稍有不同者，盖因春应温而反凉，夏应热而反冷，秋应凉而反热，冬应寒而反温，四时不正之气也。感其春夏不正之气，则为温疫；感其秋冬不正之邪，则为寒疫。然其经络传变、表里受症与伤寒同也。俗云：时气病尔。经总论之曰伤寒所以为人之大病者，害人最速也。轩岐以下，得其治法之秘者，唯张长沙一人而已。厥后刘河间不蹈其麻黄桂枝发表之药，自制双解散，辛凉之剂非不同也，时有异也，彼一时也。奈五运六气有所更，世态居民有所变，天以常静，人以常动，动则属阳，静则属阴。清平之世，同水化也，虽有辛热之药，不生他症。扰攘之世，同火化也，若用辛热之药，则发黄生斑，变坏之病作矣。

　　盖人内火既动，外火又侵，所以辛热发汗不如辛温，辛温发汗不如辛凉之药发汗，一剂而立雪。以辛热之药发汗，轻者必危，重者必死，可不谨哉？四时感冒风寒者，宜表解也。

　　十神汤

　　 治感冒风寒，发热恶寒、头疼身痛、咳嗽喘急，或欲成疹。此药不问阴阳两感风寒及四时不正瘟疫妄行，并宜服之。

　　川芎 白芷 麻黄 紫苏 陈皮 香附 赤芍 升麻 干葛 甘草上锉剂，每服一两，生姜三片煎服。欲汗以被盖之；如发热头痛加细辛、石膏、葱白，胸膈膨闷加枳壳、桔梗，心腹胀满加枳实、半夏；潮热加黄芩、麦门冬，咳嗽喘急加桑白皮、桔梗、半夏；大便闭加大黄、芒硝；呕吐加藿香、半夏；泄泻加白术、茯苓；疟疾加草果、槟榔；痢疾加枳壳、黄连；腹痛加白芍。

　　人参败毒散

　　 治伤寒头痛、壮热恶风及风疾、咳嗽鼻塞声重，四时瘟疫热毒，头面肿痛，痢疾发热，诸般疮毒，小儿惊风。

　　柴胡 桔梗（去芦） 羌活 独活 茯苓 川芎 前胡 枳壳（去穣） 人参（去芦） 甘草（各等分）

　　薄荷（减半）

　　上锉剂，每一两，生姜煎服。

　　一伤寒头疼、身痛、项强，壮热恶寒、口干心中蕴热加黄芩。伤寒汗后不解，亦宜服此，一伤风鼻塞声重、咳嗽吐痰加半夏、杏仁。一四时瘟疫流行众人，一般病者加葛根。一切火热之症加连翘、栀子、枯芩、玄参、黄连、防风、贝母、天花粉、酒大黄、玄明粉。一酒毒发热不渴加葛根、黄连。一疟疾，不问先寒后热、先热后寒、头疼身痛加苍术、葛根、草果、槟榔。一痢疾不问赤白、发热不退及时行疫痢加黄连、陈仓米，噤口加石莲肉、仓米，痢后手足痛加木瓜、槟榔。一头目眩晕，属风热者加天麻、半夏。一眼目肿痛，因风寒所感者加防风、荆芥、归尾、赤芍，去参、苓。一香港脚流注，脚踝上 热赤肿、寒热如疟、自汗恶风加苍术、酒大黄，皮肤瘙痒加蝉蜕。一两膝赤肿、强急作痛而热，两总筋拘急，此血热也加赤芍、大黄，或利气下之。一痛风，痛有常处、赤肿灼热，或浑身壮热，此欲成风毒，根据本方。一肠风下血必在粪前，是名近血加黄连；又治酒毒下血，加黄连用巴豆同炒，去豆不用。

</div>
    <div class="pagination">
<a href="万病回春_page15.html">上一页</a><span>...</span><a href="万病回春_page11.html">11</a><a href="万病回春_page12.html">12</a><a href="万病回春_page13.html">13</a><a href="万病回春_page14.html">14</a><a href="万病回春_page15.html">15</a><span class="current-page">16</span><a href="万病回春_page17.html">17</a><a href="万病回春_page18.html">18</a><a href="万病回春_page19.html">19</a><a href="万病回春_page20.html">20</a><a href="万病回春_page21.html">21</a><span>...</span><a href="万病回春_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
