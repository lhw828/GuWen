<!DOCTYPE html>
<html>
<head>
    <meta charset="UTF-8">
    <title>中国医籍考 - 第 80 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中国医籍考 - 第 80 页/共 122 页</h1>
    <div class="content">　　穷研素问之旨。洞参运气之机。辟局方之非宜。悟戴人之攻击。别阴阳于疑似。辨标本于隐微。审察血气实虚。探究真邪强弱。一循活法。无泥专方。诚医道之宗工。性命之主宰。而集先贤之大成者也。其徒赵以德刘叔渊戴元礼氏。咸能翼其道。遗书传播有年。景泰中杨楚玉集其心法。刊于陕右。成化初。王季 附方。重梓于西蜀。志欲广布海内。使家传人诵。不罹夭枉。其用心仁矣。而杨之集。篇目或有重出。而亦有遗。附以他论。使玉石不分。王因之附添诸方。多失本旨。充江左一愚。夙志于此。每阅是书。实切病焉。辄不自揆。妄意窃取平治荟萃经验方。及玉机微义。卫生宝鉴。

　　济生拔萃。东垣河间诸书校究之。尾会首。因证求方。积日既久。复得今中书乌伤王允达先生。以丹溪曹孙朱贤家藏的本寄示。合而参考。其或文理乖讹。意不相贯者。详求原论。以正其误，篇目错综。前后重叠者。芟去繁冗。以存其要。

　　此有遗。而彼有载者。采之以广其法。论既详。而方未备者。增之以便检阅。一言去取。无敢妄有损益。庶几丹溪之书。

　　犹泾渭合流。清浊自别。乌鹭同栖。皂白攸分。学人免惑于他歧。疾 得归于正治。未知其然否乎。极知HT 逾。无所逃罪。同志之士。倘矜其愚。正其讹舛。而赐教之。则充之至愿也。于是乎书。成化十七年岁次辛丑仲冬。休宁后学复庵居士程充谨识。

　　跋曰。杨楚玉类集心法。中间水肿。虚肿。痛风。肢节痛。麻木。妇人小便不通等证。文多重出。又取别论。

　　附于其间。虽能补其缺略。不免混淆难别，致丹溪主病之旨不明。王季 因正论及附论中方未备载。又作附录。

　　如梦遗椿树根丸。淋证六味地黄丸。妇人三补丸等。不录丹溪原方。却于他书。取方名相同。增入药味。与病悬隔。充恐用者不察。反致有误。今以丹溪原论。考订遗误。录于证首。次附戴元礼辨证。次录正方。以见正法不杂。其附论不去。题曰附录。用存编者之意也。复尽载附论中方。题曰附方。恐人妄去取也。庶几明白。又增入外科倒仓等法。以翼其未备。

　　观者详为。成化庚子花朝日。程充识。

　　程敏政序略曰。予宗人用光世业儒。而好医。其读素难之书甚稔。最喜朱氏之说。尝以丹溪心法。有川陕二本。妄为世医所增附。深惧上有累于朱氏。乃为之彪分胪列。厘其误而去其复。以还其旧。凡朱氏之方。有别见者。则以类入之。书成将刻梓以传。请予序。予故以多病好医。而未能也。辄以医卜并言于篇首。使业医者。知其道本出于圣人。其书本足以比易。而非可以自卑。则日勉焉。以致力乎。本草素难脉经之书。以及五君子之说。

　　而尤以朱氏为入道之门。则庶几上可以辅圣主拯世之心。下可以见儒者仁民之效。而医不失职矣。用光名充。休宁叉口人。与予同出梁将军忠壮公后。

　　〔方氏（广）丹溪心法附余〕明志二十四卷 存自序曰。昔予母年艾时。以家事繁冗。不暇啜粥，惟饮冷酒。以致内伤脾胃。遍身发出赤斑。是时天 疮传染。斑与相类。医之者多不能辨。遽然而卒。罔觉其咎。盖斑无头粒。疮有头粒。易分别而不知尔。厥后葬母。

　　不得已而与邻人讼。三载始白。既而感激。乃志于学。读书之余。恒取医书丹溪心法览之。见其所谓饮食内伤脾胃。发出赤斑之论。乃喟然悲叹。其前病果误于医者。正程夫子所谓病卧于床。委之庸医。譬之不孝者也。终天之恨。曷有穷耶。由是心之于医。若口之于刍豢。不能释也。窃惟斯道肇自轩岐。迄汉而下。代不乏贤。求其可以为万世法者。张长沙外感。李东垣内伤。刘河间热证。朱丹溪杂病数者而已。然而丹溪实又贯通乎诸君子。尤号集医道之大成者也。先生既没。而其遗书。则有丹溪心法传于世。盖其术至精。故其为言至切。实保命之良规。济人之妙诀也。惜乎是书详于法。而犹略于方。袖珍等书。则又详于方。而略于法，皆不便检阅。

　　时祥符郑尚宜张汝孝辈。亦达于医者也。以予言为然。予于是乃将心法。立讹留正，群方删繁就简。合为一书。

　　凡五年余始脱稿。不敢他有所名。名之曰丹溪心法附余。其间病目分之以门。药方聚之以类。每证之下。先具心法。后附群方。俾法不离乎方。方不离乎法。又取丹溪本草衍义补遗。及崔真人脉诀举要。王节斋明医杂着。附载于中。而于医之药性脉理。病机治法。经络运气。六者粗备。其正误补阙。以俟后之君子。然初学之士。与养生之家。或有取焉。庶乎得医道之正。而不为他歧所惑。HT 妄之罪。固知无所逃矣。谨序。嘉靖十五年丙申春三月谷旦。新安后学方广序。

　　立书本旨曰。予观得医道之全者。丹溪一人。发丹溪之蕴者。心法一书。然其书自程用光重订之后。若无余憾。第附录不尽削去。而与正法矛盾焉。丹溪纂要。医学集成。虽能备丹溪群书。然因心法混淆。而采取亦不免于差谬。盖丹溪群书，其门人戴元礼赵以德刘叔渊已采载于丹溪心法之上矣。而纂要集成二书。又是将丹溪群书。

　　翻誊一次。今以百年之后。追想其人之言。何若亲炙领教之为的哉。玉机微义。搜辑群书。条陈洁白。为医书之折衷。惜乎丹溪心法。而不得与焉。袖珍方。乾坤生意。保生余录等书。虽备群方。然其间有一等用药辛香燥热。

　　与夫瞑眩之剂。实非气血虚者所宜乎。因此而留心焉。今除玉机微义一书不烦之外。谨将丹溪心法。除去附录。

　　止以正法正方具于前。群书惟取切合病情之剂附于后。彪分胪列。集为一书。名曰丹溪心法附余。将与玉机微义同驱并驾于世。而医之方书。庶几乎备矣。观者详焉。

　　凡例曰。一病目。谨根据丹溪心法之旧。凡有增入者。注添加二字以别之。其间以门而分者。庶见病机之同也。

　　一各证。首具丹溪正法正方。根据程用光考索精确。为医门万世之规矩准绳者也。一附诸贤论。庶见病之源流。治之方法也。不能悉载。其间有阙者。君子宜于玉机微义求之。一附脉理。庶知病之阴阳表里。虚实寒热之情也。

　　亦不能悉载。其间有阙者。宜于脉经脉诀求之。一附诸方。以辅丹溪所不及。其间以类而聚者。庶见治法之异也。

　　然方书汗牛充栋。不胜其多。姑取不违于理者。列载于上。以待君子采择焉。一王节斋明医杂着方论。取附于各证之下。盖节斋深得丹溪之旨。故备栽以俟参考焉。一病证欠发明处。药方有疑难处。予缀俗说以通之。有广按二字别之。倘有差谬。后之君子。幸赐教焉。一丹溪本草衍义补遗。虽另成一书。然陕板蜀板闽板丹溪心法。咸载之。程用光重订丹溪心法。而徽板乃削去之。反不为美。今仍取载书首。使人获见丹溪用药之旨也。

　　贾咏序略曰。予以多病恳乞赐休林下。暇日检方。亦窃疑之，于是远延方君过 。因出所次丹溪心法附余。

　　凡二十四卷。相与订之。夫方君名广字约之。古庵其号。新安儒医也。尝游河洛。旅寓陈留。野亭刘公亦雅重之。

　　恒以药活人。乃谓是害超迈群识。尤切日用。虽杨楚玉辈再纂。而不能备集脉诀之详。程用光氏翻刻。而不能尽芟附录之误。于是重加 栝。讹者正之。伪者去之。且萃诸君子方论于下。精切简要。不畔古经。铨次成帙。间亦窃附己意。以发明之。

　　四库全书提要曰。丹溪心法附余二十四卷。明方广撰。

　　广字约之。号古庵。休宁人。是书成于嘉靖丙申。因程用光所订朱震亨丹溪心法。赘列附录。与震亨本法。或相矛盾。乃削其附录。独存一家之言。别以诸家方论。与震亨相发明者。分缀各门之末。然均非震亨之原书矣。

　　〔赵氏（良仁）丹溪药要〕佚按上见于苏州府志。

　　〔卢氏（和）丹溪纂要〕国史经籍志八卷（赵应春刻为六卷杨捷刻为二卷）存凡例曰。丹溪衣钵一书。其立例据病。论治最为切当。但略而未备。门人各为增录。名荟蕞。钩玄。心法。

　　师友渊源等书。固亦遗漏尚多。且其中互有得失，今肆为删正裁取。更加润色。以归于一。其有附会谬说。窜入杂方。直削之。一格致余论等成书。并本传。及书柬中所具长篇。则摘取其要语。少加润色录之。一凡门人所录论方。果系丹溪所授者。不复识别。一篇中所有古方。如内伤篇补中益气汤之类。悉附于后。又有一等古方。如伤寒篇麻黄汤之类。虽非篇中所用。然皆切于施治。而不可无者。亦附之以备参用。一凡药方。惟备于一处。于目录中见之。一凡丹溪本文。皆大字。愚所注皆小字。但其药方下。分两制度。亦照旧用小字者。所以便观览也。

　　一凡篇中药方下。分两制度。或有或无。或详或略。或大字。或小字。皆仍诸书之旧也。一凡篇中方名。亦用阳文。各药亦分层具列。皆所以便检览也。

　　李呈祥曰。丹溪。隐君子也。细观纂要一书。燮理之道寓焉。不但可为却病延年之助而已。（古源山人集）

　　按医藏目录。有赵应春丹溪心要。据费延之纂要序曰。丹溪纂要。

　　海内刻之累矣。重校之者。江阴蟠龙山人也。山人赵姓。讳应春。幼业举子。书画殊绝。有松雪遗风。素多病。

　　尤精于医云。则所谓心要者。亦是书也。余尝得丹溪要删一书。凡八卷。题云山阴适适道人校。盖亦唯改是书篇目者。乃明时坊刻也。

　　〔亡名氏丹溪适玄〕医藏目录三十卷 未见〔丹溪心要〕八卷 存高宾序日。医家之有丹溪。犹吾儒之□□□夫子。盖惟深于其道。而□□□□真独得之妙。则凡立言成□□□继往开来。师法百世。莫之□□□丹溪之□□□□为医□□□□南者多矣。成化间。又有心法之刻。弘治间。

　　又有医要之刻。此外又有心要一书。则所家藏而未出者。□岁虽已刊行。而鲁鱼亥豕。讹舛特甚，吾侄子正潜心斯道之久。而常寤寐于丹溪之心。故于是书。尤注意焉。又诚不忍坐视其谬。以误天下也。遂加手校而重刻之。

　　俾同人以共跻斯民于仁寿之域。虽极劳费。所不辞焉。可尚也已。吾因错五三书。而互观之，心法言心。而不曰要。医要言要。而不曰心。此则曰心。又曰要焉。盖虽一家之言。互相出入。而此书之视二书。则尤精且备焉。

　　盖实丹溪精神心术之微，凿凿乎流出肺腑者矣。此心要之所由名也。

　　〔葛氏（干孙）医学启蒙〕佚徐显葛干孙传曰。葛干孙。字可久。平江人也。生而负奇气。仪状伟特。膂力绝伦。未冠好为击刺之术。战陈之教。百家众技。靡不精究。及长遂吏。折节读书。应进士举所业。出语惊人。主司方按图索骥。不能识 弛士。把玩不忍舍。置君亚撰。君曰。此不足为也。吾宁龌龊从谀。离析经旨。以媚有司意乎。遂不复应试。犹时时指授弟子。皆有可观。金华黄公 。尤奇其文。劝之仕不应。世传药书方论。而君之工巧。独自天得。治疾多奇验。自丞相以下。

　　诸贵人得奇疾。他医所不能治者。咸以谒君。无不随愈。有士人患伤寒。疾不得汗。比君往视。则发狂循河而走。

　　君就 置水中。使禁不得出。良久出之。裹以重茧。得汗解。其治他疾。多类此。当是时。可久之名。重于南北。

　　吴人有之四方者。必以可久为问。四方大夫士过吴中。亦必造可久之居而请焉。其为人倜傥而温雅。慈爱而好施。

　　故人无贤不肖。皆爱敬之，至正壬辰。徽寇转掠江浙。吴人震恐。浙西廉访佥事李公仲善。请君与图。君劝城之。

　　因守以讨贼。仍请身任其事。李公壮其言。然其计。卒城之。而民赖以安。明年癸巳春正月。与予游开元佛舍。

　　私与予言。吾闻中原豪杰方兴。而吾不及预命也。夫公兹六气淫厉。吾犯司地。殆将死矣。如斯必于秋。予曰。

　　何至是。逾月果疾。予注视之。则犹谈笑无他苦。秋七月。沐浴竟。遂偃然而逝。年四十有九。其诗未及诠次。

　　藏于家。其行于世者。有医学启蒙。又经络十二论。君既没。而朝廷聘君之命适至。已无及矣。（稗史集传）

　　〔十药新书〕澹生堂书目一卷 存序略曰。前十药。如神之妙。如仙之灵。虽卢医扁鹊在世。亦不过此。吁。时之方脉用药。不过药木金石。

　　碌碌之常用耳。何以得通神至仙。奇异决效之药也。予蒙先师传授此书。在于中吴。治劳证。起死回生者。何止千余人。止用得十灰散。花蕊石散。独参汤。保和汤。保真汤。太平丸。消化丸。病决愈。未尝用后之三食料之药。间或用之。则犹遽愈。予平生得此妙用。受其金银礼物。曷可计也。未尝与一人。予今渐老。恐此书泯失。

</div>
    <div class="pagination">
<a href="中国医籍考_page79.html">上一页</a><span>...</span><a href="中国医籍考_page75.html">75</a><a href="中国医籍考_page76.html">76</a><a href="中国医籍考_page77.html">77</a><a href="中国医籍考_page78.html">78</a><a href="中国医籍考_page79.html">79</a><span class="current-page">80</span><a href="中国医籍考_page81.html">81</a><a href="中国医籍考_page82.html">82</a><a href="中国医籍考_page83.html">83</a><a href="中国医籍考_page84.html">84</a><a href="中国医籍考_page85.html">85</a><span>...</span><a href="中国医籍考_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
