<!DOCTYPE html>
<html>
<head>
    <meta charset="UTF-8">
    <title>幼科发挥 - 第 7 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幼科发挥 - 第 7 页/共 26 页</h1>
    <div class="content">　　马脾风者。肺胀也。上气喘急。两胁扇动。鼻张闷乱。喘喝声嗄。痰涎壅塞。其证危恶。宜急攻之。牛黄散主之。

　　黑白牵牛头末（一两） 大黄（二两） 槟榔（五钱） 木香（三钱） 轻粉（少许） 上为末和匀。每服用冷水。或浆水调服。

　　或问何以谓之马脾风。曰。午属马。为少阴君火。心主热。脾主虚。心火乘肺。脾之痰升。故肺胀而喘。谓之马脾风也。

　　一儿四岁。忽作喘。气逆痰壅。鼻孔开张。予曰。此马脾风也。如胸高肩耸。汗出发润不可治。须急治之。以葶苈丸。去防己。加大黄。除肺之热。合小陷胸汤。除肺之痰。碾为细末。竹沥调服而愈。

　　卷之二

　　慢惊有三因

　　因病后或吐泻。脾胃虚损。遍身冷。口鼻亦冷。手足时螈 。昏睡露睛。此无阳也。宜未发而治之。调元汤合小建中汤主之。如见上证。虽有神丹。不可治也。或问。吐泻何以生风。而不可治者何也。曰。五行之理。气有余则乘其所胜。不足则所胜乘之。吐泻损脾。脾者土也。风者肝木所生也。脾土不足。则肝木乘之。木胜土也。其病不可治。人身之中。以谷为本。吐多则水谷不入。泻多则水谷不藏。吐则伤气。泄则伤血。水谷已绝。血气又败。

　　如之何不死也。

　　或问风从风治。何以所立之方。不用风药。何也。曰。内经云。肝苦急。以甘缓之。以之。以辛散之。又云。脾欲缓。急食甘以缓之。调元汤。参 甘草之甘。甘可以缓肝之急。

　　为治风之圣药也。而又可以补脾。芍药桂枝。苦辛为从。可以建中。二方合而用之治慢惊风者。此东垣老人之秘传也。

　　因得惊风。医用利惊之药太多。致伤脾胃。元气益虚。变为慢惊者。此外风未退。中虚又生。风虚相搏。正去邪存。大命随倾。此慢惊风证。尤慎于始也。

　　一儿五岁。病痢。医用药治之。痢转甚。其脾胃中气下陷也。予用参苓白术散调之。十止。予辞归。有惑者谓其父曰。无积不成痢。富家之子。多有肉积。吾有阿魏。尝用治痢有效。父惑而听之。乃以阿魏作丸。如小豆大。连服三丸。其子昏睡。适予又至。以服阿魏丸告。予惊曰。阿魏虽去肉积。大损元气。令郎脾胃已弱。岂可服之。父曰。病安而喜睡未醒也。予谓乳母叫之。则目露睛。气已绝矣。

　　有儿脾胃素弱。一日病泻。以理中丸服之。泻未止。口内生疮。谓儿前药性热助火。复药投之。身微热。睡则扬睛。予见之曰。此儿发慢惊风。脾胃本虚。泻则益虚。口中生疮者。脾虚热也。误服冷药。则中气益损。昏睡不乳。虚损之极也。当急作调元汤。加倍人参服之。调理半月而愈。

　　一女子五个月内发搐。予以泻青丸投之。三四服。搐不止转甚。予思痰壅气郁。乃发搐丸散颇粗。与痰粘滞于咽喉之间。致气不通。而搐愈甚也。用竹叶煎作汤。取绵纸滤去其渣滓。澄清服之。搐止。其父叹曰。医之贵于变通也如是夫。

　　一小儿得真搐。予曰不治。彼家请一推拿法者掐之。其儿护痛。目瞪口动。一家尽喜。

　　儿斜视。彼曰看娘。儿口开张。彼曰寻娘乳吃。予叹曰。误矣。睹子转睛。谓之看娘。急口开张。谓之寻乳。皆死证也。其夜儿果死。

　　肝主风。急惊风。搐搦振掉。肝之本经气动所生也。当急治之。得心热则发。宜泻青丸导赤散煎汤送下而愈。初发搐昏睡不醒。或掐人中。或掐大陵。或灸中冲。待其醒而药之。

　　或用白僵蚕猪牙皂角细辛川芎藜芦等分为末。吹鼻中。嚏者可治。不嚏者不可治。

　　如顽涎壅塞者。用僵蚕末吐之。或礞石滚痰丸吐之。家传三黄五色丸下之。

　　小儿发搐。如法治之。搐止者吉也。如时发时止。昏睡不醒。不乳者死。

　　儿一岁发搐不止。口鼻气出温者。此真搐也。不可治。搐后易醒。口鼻气出热者。此假。可治。钱氏云。气温则内生。谓肝之真脏病见者。故曰真。气热者。病自外生者也。故曰先翁治一儿。盈月后发搐。以至圣保命丹治之。安。

　　祖训治急惊风。只用泻青丸导赤散。

　　旧县张月山长子。病急惊风。十七日不醒。待请予到。舌色黑矣。予尝见父念玉函经。

　　舌黑洗不红。药洗分明见吉凶。全问曰。用何药洗之。父曰。薄荷汤。乃根据法急取薄荷汤洗之。舌变红色。予曰。可治也。用泻青丸二钱。煎汤服之。一饮而尽。口燥渴已止矣。其夜搐止热退而安。此子不遇予几死。

　　汪元津幼子。七月间因伤食病疟。七日发搐。予见之。肝风虽甚。脾未至困。当泻其肝补其脾可也。乃以泻肝散。三服而搐止。后用调元汤。以补其脾。琥珀抱龙丸。以平其肝。

　　喜睡。二目不能开。予思喜睡者。非脾困也。乃神昏欠惺惺也。目属肝。而胞属脾。合目不开者。非亡魂也。乃神倦也。今儿目欲开欲合可知也。只用前方。又二日。令其家中平日相与嬉戏者。取其小鼓小钹之物。在房中床前。唱舞以娱之。未半日。目开而平复也。凡十日而安。

　　胡凤崖有子痘疮后伤食疳。饥瘦发穗。有医童一册见之曰。不是疳证。乃血虚也。其家。始效。则生一病。如痫非痫。昼则安静。夜则梦寐。抱其乳母叫云。我怕我怕。如人捕之状。询其病原。此儿性不食药。一册来喂药。必将针火以恐吓之。而得斯疾也。盖胃为戊土。肾为癸水。合而化为火。肾主恐。恐则伤肾。此因脾胃虚弱。不能生肺。肾无化原。亦从而虚也。肾藏志。肾虚则神志不宁。而生惊恐也。寤则神栖于心。寐则神栖于肾。脾志往来出入之门户也。必以补脾为主。安神次之。补脾肥儿丸。安神钱氏安神丸。调理半年而安。

　　天钓内钓。足厥阴肝经之脉起足大指。而上环阴器。左交右。右交左。上入小腹。下会。循脊膂过而上至于颠。如风伤肝则发天钓。其状眼上翻。头顶向后。仰身反折。浑如角弓之状。钱氏云。肝有风甚。则角弓反张者是也。天钓属木宜发散。泻青丸中去大黄加天麻全蝎僵蚕钩藤。

　　内钓者。肝受寒。则小腹痛。大叫哭。目直视。但不搐耳。宜急温其内。当归茱萸汤。

　　及木香丸。

　　当归茱萸汤

　　当归 吴茱萸（炮焙干） 小茴香（炒） 甘草 木香

　　木香丸

　　方见惊风类证。

　　小儿肠痛。亦在小腹腰屈。空啼无泪。此名盘肠痛。证似内钓。但不直视也。金锭子散。见类证主之。

　　疝此厥阴肝经痛也。与肾无干。皆寒所致。有肿而不痛者名 。痛而不肿者名疝。有肿又痛。名 疝。茱萸内消丸主之。

　　本县大尹梁公子病疝。右边睾丸。肿大如鸡卵。长约五寸。上络脐傍。下抵阴囊。直直。大小便不通。急召全。全立方。用当归川芎木香青皮去瓤山栀仁山楂子小茴香川楝子泽泻。二剂而安。

　　卵肿。小儿性急多哭者有之。予曾治小儿。立方用香附子川芎木香青皮山栀子麦芽等分。作丸服之。

　　又小儿肠痛。予用诸证辨疑内一方。五苓散加川楝子小茴香。入盐一捻煎。神效。

　　肝之窍在目。目赤痛者。肝热也。宜泻青丸加黄连。作丸服之。

　　目中白膜遮睛者。肝虚也。宜泻青丸。去大黄栀子。加干菊花木贼蝉蜕。作丸服之。

　　经曰。肝有热者。则小便先赤。导赤散加栀子条芩胆草甘草梢主之。

　　本府三守小姐。溺出如青水。着肉处溃烂成疮。夫人忧之。守问全云。莫非女之脏腑坏答云。膀胱受五脏之液以藏之。是为溺也。各随本藏之色。青者。肝之色也。着处成疮。

　　肝火盛也。火之所灼则溃烂矣。全独治之以前治小便赤方。更加黄柏为丸。调理五日而安。

　　夫人大喜。命小姐出而拜之。

　　治阴臭神效方

　　当归 胆草 山栀子 木通 车前子 泽泻 甘草梢 条芩 水煎服。

　　肝有病。则大便难。泻青丸木通散主之。

　　钱氏云肝热者。手循衣领及乱捻物。或切牙。

　　一小儿五十日。昼夜啼哭不止。予用泻青丸五厘。竹叶煎汤。入砂糖少许调服。立止。

</div>
    <div class="pagination">
<a href="幼科发挥_page6.html">上一页</a><span>...</span><a href="幼科发挥_page2.html">2</a><a href="幼科发挥_page3.html">3</a><a href="幼科发挥_page4.html">4</a><a href="幼科发挥_page5.html">5</a><a href="幼科发挥_page6.html">6</a><span class="current-page">7</span><a href="幼科发挥_page8.html">8</a><a href="幼科发挥_page9.html">9</a><a href="幼科发挥_page10.html">10</a><a href="幼科发挥_page11.html">11</a><a href="幼科发挥_page12.html">12</a><span>...</span><a href="幼科发挥_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
