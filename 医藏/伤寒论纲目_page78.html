<!DOCTYPE html>
<html>
<head>
    <meta charset="UTF-8">
    <title>伤寒论纲目 - 第 78 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒论纲目 - 第 78 页/共 98 页</h1>
    <div class="content">　　【目】喻昌曰。下利六七日。本热去寒起之时。尚兼咳渴心烦不眠等症。则是热邪抟结水饮。

　　以故羁留不去。用本汤以利水润燥。不治利而利自止也。

　　柯琴曰。二三日心烦。是实热。六七日心烦。是虚烦。盖咳呕烦渴者。肾水不升。下利不眠者。

　　心火不降耳。

　　卷十四·少阴经症

　　腹痛

　　【纲】仲景曰。脉阴阳俱紧者。口中气出。唇口燥干。鼻中涕出。蜷卧足冷。舌上胎滑。勿妄治也。到六七日以来。其人微发热。手足温者。此为欲解。或到八日以上。反大发热者。此为难治。

　　设使恶寒者。必欲呕也。腹内痛者。必欲利也。

　　【目】柯琴曰。设使到七日来。以阴阳俱紧之脉。不发热反恶寒。是寒甚于表。上焦应之。必欲呕也。反腹痛。是寒甚于里。中焦受之。必欲利也。

　　【纲】仲景曰。少阴病。二三日不已。至四五日。腹痛。小便不利。四肢沉重疼痛。自下利者。

　　此为有水气。其人或咳。或小便利。或下利。或呕者。真武汤主之。

　　【目】魏荔彤曰。此申解少阴病有水气为兼症。当于温里之中。寓镇奠之义。盖兼水气。则不特寒邪。亦湿寓焉。如二三日不已。就脏邪言也。至四五日腹痛。必隐隐常痛。乃寒湿凝滞之象。

　　非时痛时止之热痛也。且寒湿痛必兼满。按之少可。而非热痛不欲近人也。且验小便不利。湿盛而气壅也。单为寒。色白且利。兼湿。虽白不利。此寒热之可据者也。且单寒。则身体骨节痛而不沉重。兼湿。则沉重多而痛少。故先言沉重。后言疼痛。就缓急言也。或自下利。亦湿邪下注。惟小便不利。则大便湿行。种种审谛。知其人有水气兼寒邪。得中少阴。亦如太阳有水气。更感风寒。

　　以水气为兼病。而治法必当更为推求也。咳呕皆水气上逆。亦有小便自利者。则寒湿又兼虚气不能收摄之故。膀胱与肾表里。水气浸淫于腑。阴寒固冱于脏。法当温脏回阳。以治寒邪。燥脾暖土。

　　以制水气。故主真武汤。而以附子治寒邪。其余治水气也。

　　【纲】仲景曰。少阴病。二三日至四五日。腹痛。小便不利。下利不止。便脓血者。桃花汤主之。

　　【目】魏荔彤曰。腹痛小便不利。乃热在下焦。熏蒸中焦。使气化因热郁不行。大便因热盛而自利也。利久不止。肠胃间秽浊之物。如脓带血。尽随大便而下。热不消。利不止。危矣。故用本汤以固涩之。

　　【纲】仲景曰。下利腹胀满。身体疼痛。先温其里。

　　【目】庞安常曰。下利。里寒也。身疼。表寒也。先温里。从本治也。

　　【纲】仲景曰。少阴病。四逆。其人或咳。或悸。或小便不利。或腹中痛。或泄利下重者。四逆散主之。

　　【目】魏荔彤曰。此申解少阴热邪。散见四末。热极似寒。手足逆冷之症。不可误认为寒。逆而妄治也。少阴病。热邪能弥漫于上下。亦能流行于四肢。可以为热厥似寒厥以误人。此少阴病热极似寒。寒极似热。大有真假。当详为考辨。不可就病言病。失毫厘而谬千里也。如四逆。本寒邪也。

　　或咳或悸。即热邪上冲。咽痛心烦之变出者也。小便不利。腹中痛。泄利下重。即热邪下行。热在膀胱。下血下脓之变出者也。然则此逆非寒逆。直可名之曰热逆也。夫热。但厥不逆。兹何以曰热逆。不知寒固逆而厥。热逆亦厥。有阴阳不顺接之厥在内。有真热似寒之厥亦在内。不容不严辨也。于此等症。必合脉与症以为辨。他条沉数二字。原足以定传经之热邪。合观诸条脉沉。复微而紧细。又足以定直中之寒邪。再按他条之症口中和三字。亦足以知内为真寒。咽中痛三字。亦足以知内为真热。明乎此。则少阴前篇之大热似寒。少阴后篇之大寒似热。俱可洞如观火矣。此皆最要之处。

　　生死关头。温凉失度。顷刻人亡。岂细故乎。仲师于此用四逆散。名亦四逆也。而汤散之义不同也。

　　凡厥逆中。自有寒湿杂合。所谓阴阳不顺接也。至于诸痛。亦必杂合交结方痛。故药亦杂合。

　　然后专寒专热之品。可开结止痛也。泄利至于下重。即滞下之意。金匮要略主用小柴胡。亦杂合寒热之治。故四逆散一方。近小柴胡。

　　卷十四·少阴经症

　　身痛

　　【纲】仲景曰。少阴病。身体痛。手足寒。骨节痛。脉沉者。附子汤主之。

　　【目】鳌按。本条纯阴无阳。阴寒切肤。故身体痛。四肢无阳。故手足寒。阴寒内注。故骨节疼。则此身疼骨痛。虽与麻黄症相似。而寒热阴阳。彼此判然。

　　此身体骨节疼痛。固非太阳之症。并非少阴之经。直属少阴之脏。盖肾主骨。肾寒故骨疼。即此一端。盒饭急救其脏中之阳矣。舍附子汤。曷足以济。

　　【纲】仲景曰。伤寒下之后。续得下利清谷不止。身疼痛者。急当救里。宜四逆汤。

　　病发热头疼。脉反沉。汗之。若不瘥。身体疼痛者。当救其里。宜四逆汤。

　　【目】柯琴曰。病为在表。脉当浮。今曰脉反沉。此为逆。汗之不瘥。即身体疼痛不罢。当凭其脉之沉而为在里矣。

　　表宜温散。里宜温补。先救里。治其本也。

　　卷十四·少阴经症

　　蜷卧

　　【纲】仲景曰。少阴病。下利。若利自止。恶寒而蜷卧。手足温者。可治。少阴病。恶寒身蜷而利。手足逆冷者。不治。

　　【目】成无己曰。蜷者。屈缩不伸也。皆阴寒之极。虽在阳经。见是症者。即有表症。亦宜用温经之剂。桂枝附子是也。况在三阴。里寒下利厥逆者乎。四逆之类。其可缺诸。若有阴无阳者。

　　为不治。

　　【纲】仲景曰。少阴病。恶寒而蜷。时自烦。欲去衣被者。可治。少阴病。四逆。恶寒而身蜷。

　　脉不至。不烦而躁者死。

　　【目】魏荔彤曰。少阴寒邪。固有在经在脏之不同。而治之之法。必以存阳为第一义。脏邪温之。固存阳也。即经邪汗之。亦存阳也。舍此无他计也。如前条利忽自止。则阳盛于中焦。不致随阴沉陷。恶寒蜷卧。虽纯为阴寒之象。而手足能温。则真阳自在。于此审其为脏邪。温之固易。即审其为经邪。汗之亦易。

　　故曰可治。又如本条。并不下利。则阳更旺于中焦。虽恶寒足蜷。亦见少阴症象。然阳时烦而欲去衣被。内有阳存。而扶阳抑阴。亦不可过为猛烈也。其经邪脏邪之当审。而温之汗之。又不待言矣。

　　至次条。不烦而躁。则阳已离阴。阴孤求侣不得。扰乱不宁。所谓阴躁者也。宜其死矣。

　　卷十四·少阴经症

　　但欲寐

　　【纲】仲景曰。少阴之为病。脉微细。但欲寐也。

　　【目】方中行曰。脉沉细者。少阴居于极下。起于小指之下也。针经曰。是主肾所生病者。嗜寐。盖人肖天地。天地之气。行于阳。则辟而晓。行于阴。则阖而晦。故人之气。行于阳。则动而寤。行于阴。则静而寐。然则但欲寐者。邪客于阴也。

　　魏荔彤曰。伤寒三阳。递传三阴。复自太阴传少阴。此传经之邪。乃外感风寒。历久变热之热邪也。亦有直中少阴经脏者。又非传经热邪可比。乃阴寒之寒邪也。故三阳分经与腑。三阴分经与脏。如少阴病。其为传经热邪。直中寒邪。当辨也。若此条。则合传经直中二邪而总标其脉症也。

　　少阴为病。脉必沉。三阴皆然。又兼微细。异乎三阳之浮大弦也。沉对浮。微对大。细对弦。此少阴脉也。见此则三阴俱可识其端倪。至少阴为症。有寒热二邪。本不尽同。姑取两邪入而见症大同者。则但欲寐也。肾司智巧。热邪入而扰其阴。寒邪入而溷其阳。因致 欲寐。仲师示人未辨寒热之邪。先辨少阴之症。此至诀也。脉之沉微细。三阴俱有。兼以但欲寐。则少阴病也。但沉微细。

</div>
    <div class="pagination">
<a href="伤寒论纲目_page77.html">上一页</a><span>...</span><a href="伤寒论纲目_page73.html">73</a><a href="伤寒论纲目_page74.html">74</a><a href="伤寒论纲目_page75.html">75</a><a href="伤寒论纲目_page76.html">76</a><a href="伤寒论纲目_page77.html">77</a><span class="current-page">78</span><a href="伤寒论纲目_page79.html">79</a><a href="伤寒论纲目_page80.html">80</a><a href="伤寒论纲目_page81.html">81</a><a href="伤寒论纲目_page82.html">82</a><a href="伤寒论纲目_page83.html">83</a><span>...</span><a href="伤寒论纲目_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
