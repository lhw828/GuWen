<!DOCTYPE html>
<html>
<head>
    <meta charset="UTF-8">
    <title>古今医彻 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今医彻 - 第 12 页/共 29 页</h1>
    <div class="content">　　水煎服。

　　浓朴汤 治饮食停滞下积者。

　　浓朴（一钱姜制） 枳实（一钱麸炒） 莱菔子（一钱焙研） 木香（五分） 黄芩（一钱） 广皮（一钱） 山楂（一钱半） 豆豉（一钱） 炙甘草（三分） 柴胡（七分） 槟榔（一钱）

　　加砂仁末七分。姜一片。水煎。

　　卷之二　杂症

　　泄泻论

　　泄泻之因多端。而要以脾胃为本。脾胃者土也。处于中州。浇灌四旁。清浊以分。水谷以别。皆藉此健运之能。而升降开阖。由之布化。尚何沥泻之虞哉。惟中气稍弛。风胜则飧泻而完谷不化。寒胜则洞泻而澄澈清冷。湿胜则濡泻而糟粕不实。热胜则火泻而暴注下迫。更有食积痰饮。则腹中或痛或不痛。反得泻而减也。大瘕泻。则腹中有瘕。时作时止也。肾泻。则每于子后发。余时则安也。盖土旺则能制水。水旺亦足凌土。湿郁则能成热。热郁亦足助湿。浊气则能侵上。清气亦足陷下。故治泻之法。不可一端而竟。扶脾正也。而有时乎平胃。分利常也。而有时乎升提。温补当也。而有时乎清热。况于食积宜消。痰积宜降。瘕聚宜调。肾虚宜补。

　　且有面色黄白。似乎脾虚。而补之不效者。以湿热之未清也。亦有久泻不止。习以为恒。而止之反剧者。亦积热之不解也。苟执脾土喜温恶寒。喜燥恶湿之说。而概以温热行之。知常而不知变。知经而不知权。使遇中虚且寒者。诚然得矣。倘或蕴隆不解。不且益其邪而成痼疾也哉。至于治泻九法。士材言之详矣。余不及赘。

　　胃苓汤苍术（米泔制） 浓朴（姜制） 陈皮（各一钱） 甘草（三分炙） 白术（八分土炒）

　　茯苓 泽泻（各一钱） 肉桂（三分） 猪苓（一钱）

　　加姜枣水煎。或分用合用皆可。

　　薷苓汤 治暑泻。

　　香薷 黄连（姜汁炒） 浓朴（姜制） 扁豆（炒） 猪苓泽泻 白术（土炒） 茯苓（各一钱） 甘草（三分）

　　姜三片水煎。

　　四神丸 治脾肾两虚。饮食不思。子后泄泻。

　　肉果（面煨二两） 补骨脂（胡桃制四两） 五味子（二两） 吴茱萸（浸炒一两）

　　为末。生姜八两。红枣百枚。煮熟丸。

　　卷之二　杂症

　　霍乱论

　　霍乱之候。其来暴疾。腹中绞痛。扰乱不宁。自吐泻交作。有吐而不泻。泻而不吐。有不得吐。又不得泻。则邪有上下浅深之分。而总以得吐为愈。邪有入必有出。盐汤探吐。上妙法门。然后调其胃气可也。盖霍乱每伤于胃。虽风寒暑湿。四气相乘。而中必先虚。故邪入焉。至饮食失和。秽邪触感者尤多。胃气一伤。清浊相干。邪不去则正不安。所以攻邪尤要于扶正也。即至肢冷脉伏。转筋声哑。亦必驱邪至尽。盖邪去则正安。非比他症养正而邪自除也。及大吐泻后。元气既乏。手足厥冷。脉微欲脱者。参附理中汤。仍为吃紧。若早投之。则邪反固而难愈矣。所以当其发时。不可用米饮。先哲谆谆戒之。岂无谓哉。观于干霍乱。上不得吐。下不得泻。亦因邪不能出。所以为甚。治者愈可思其故矣。

　　治验

　　一男子恣饮梅水。吐泻无度。手足厥逆。面色惨晦。声音不出。而脉沉伏。小水点滴不通。服药入口即吐。医告技穷。余熟思半日。忽悟及梅者果属也。其味酸主收。故小便癃闭。因思果得麝则败。酒得麝则坏二语。且麝性香窜走窍。乃取麝半入脐中。半入鼻孔。病者即以手拂其鼻。曰此何物也。少顷小水大下二三行。忽如醉而醒。梦而觉。越日索粥渐安。

　　一女子大吐泻后。四肢厥逆。六脉俱无。头面带阳。而反红赤。凡药入口即吐。余曰。此阴盛格阳。以仲景通脉四逆汤连剂。脉出肢暖始愈。

　　藿香汤 治霍乱吐利交作。

　　藿香 紫浓朴（姜制） 茯苓 木瓜 车前子（焙研二钱） 泽泻 枳壳 广皮 葛根（各一钱）

　　加生姜三片。有食。加砂仁末一钱。烦渴。去藿香。加紫苏一钱。面食。入莱菔一钱。着气。入青皮七分。木香三分。切戒米饮。直待痛止觉饥。方可与之。

　　卷之二　杂症

　　膈噎论

　　膈噎之症。内经止有三阳结谓之膈一句。子和从而释之。谓三阳者。大小肠膀胱也。结则二阴不利。津液不行。故逆反而上。其言病机则得矣。而三阳所以致结之故。则未始推及。至张鸡峰云是神思间病。惟内观静养。可以却之。斯乃切中病情。盖此恙多由忧愁思虑。伤于心脾。血液不生。日渐煎熬。肝火弥炽。肾水益枯。五脏之阴既竭。六腑之阳安得独足。于是槁在上而为噎。槁在下而为膈。譬之江河阻塞。而饷道不通。有仰食不获而待命矣。此时而浚其流。不若疏其源。然后水从天际而下。飞FS 立送。复循故道也。故患膈噎者。欲嘘既槁之血液而复生之。莫若屏七情。绝嗜好。远帏幕。心似已灰木。身如不系舟。奴枯禅老寂。而后静能胜动。水升火降。津液渐行。庶出约有常。长享天命。谁谓治膈之大丹。不取诸身而足哉。舍此而欲他求。惟有养血生津。开郁理气。佐以降火。或一法也。李绛兵部手集。用人参三两取汁。入粟米鸡子白薤白。煮粥与啖。取其润滑而通阳明。最称神效。至王太仆以食刹即出。食入反出。分有火无火之别。尤当参而调之。

　　毕竟此疾多得于忧患之人。而安逸者未尝有。则知药石之不胜病也。夏审矣。

　　地髓煎 治血枯便燥结。

　　生地黄（一斤） 鹿角胶（二两四钱） 生姜（八钱绞汁） 白蜜（二合） 酒（四合） 紫苏子（四钱酒研）

　　文武火煮地黄成膏。去滓。即以酒研苏子入煎。一二十沸下胶。胶化。下姜汁蜜再煎。候稠。瓦器盛之。酒化下。

　　大半夏汤 治胃反呕吐痰盛者。

　　半夏（五钱） 人参（三钱） 白蜜（二钱）

　　水二钟。和蜜扬之百遍。煎服。

　　和胃汤人参（一钱半） 黄连（六分土炒） 当归（一钱） 黄芩（七分土炒） 白芍药（一钱酒炒）

　　茯神（一钱） 石菖蒲（五分） 神曲（七分） 半夏（七分） 枳实（麸炒四分） 红花（三分） 苏子（一钱五分）

　　用陈壁土研细。搅入长流水。澄清煎药。入姜汁白蜜少许。童便一二匙和服。

　　卷之二　杂症

　　肿胀论

　　经曰。诸气 郁。皆属于肺。诸湿肿满。昏属于脾。又曰。诸腹胀大。敲之如鼓。

　　皆属于热。盖气郁则生湿。湿郁则生热。湿热相搏。肺失清肃之令。则水不行而为肿。脾失健运之司。则谷不磨而为胀。甚且清阳不走上窍。浊阴不走下窍。天地闭塞。金不平木。土不制水。由是肚大。青筋。脐突。背平。足心平。

　　五脏之阴。越出于外。六腑之阳。反扰于内。斯时而不亟泻其阳。则阴欲入而阳拒之。阳欲出而阴闭之。则阴阳愈乖。而肿胀益甚。譬之洪水泛滥。不事疏凿。乃欲以土实之。则愈堤防而愈泛溢。此必然之势也。子和出。立浚川禹功等法。非不峻烈可畏。然不有荡涤之。则水何由而行。所蓄者。何由而泄。阴阳失位者。何由而复奠厥居乎。余每见从事温补者。一逢肿胀。辄进六君子。金匮肾气等。岂不纯正通达。卒至肿胀愈甚。迄无成功。及遇草泽医。每以大攻大泻药投之。反恒奏绩于俄顷。然后以参调之。以补济之。

　　善其后图。乃可万全。虽然。此为实热者言也。若老人久病后。及肾元亏损者。病从阴而发。不从阳而入。前法又不可施。气喘脉弱。喜温恶寒。则金匮肾气之用桂附。以牛膝车前为引。一则三焦为决渎之官。水道所出。一则肾为胃关。开窍二阴。谁谓补中不带泻哉。学人扩而充之可也。

　　一传鼓胀方第一服黑丑（二钱半生半熟） 沉香（五分）

　　共为细末。酒调送。

　　第二服陈皮 青皮 五加皮 茯苓皮 大腹皮 莱菔子 苏子 韭子 葶苈子 车前子（各一钱） 琥珀 沉香（各五分）

　　黑丑（六分半生半熟） 朴硝（三分）

　　共为细末。酒调送。

</div>
    <div class="pagination">
<a href="古今医彻_page11.html">上一页</a><span>...</span><a href="古今医彻_page7.html">7</a><a href="古今医彻_page8.html">8</a><a href="古今医彻_page9.html">9</a><a href="古今医彻_page10.html">10</a><a href="古今医彻_page11.html">11</a><span class="current-page">12</span><a href="古今医彻_page13.html">13</a><a href="古今医彻_page14.html">14</a><a href="古今医彻_page15.html">15</a><a href="古今医彻_page16.html">16</a><a href="古今医彻_page17.html">17</a><span>...</span><a href="古今医彻_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
