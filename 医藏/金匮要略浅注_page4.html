<!DOCTYPE html>
<html>
<head>
    <meta charset="UTF-8">
    <title>金匮要略浅注 - 第 4 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮要略浅注 - 第 4 页/共 44 页</h1>
    <div class="content">　　上节言湿邪痹于内。而不能化热。此节言湿邪郁于内而发于外。化热而为黄也。

　　湿家。（病在太阳。太阳之脉。上额交巅。夹脊背而行于两旁。雾露之湿。清邪中上。着太阳。阳气聚而不行。故）其人（他处无汗。）但头汗出。（湿邪滞碍。而其经输不利。故）背强。（湿为阴邪。阴气盛于表。故）欲得被覆（而喜）向火。（病尚在表。）若下之（太）早。则（寒湿之邪陷于胃。而为）哕。（胃病则上下二焦亦病。

　　上焦之气不降。则气道壅塞。而）或胸满。（下焦之气不升。则气化不行。而）小便不利。舌上如苔者。（乃湿滑而白。似苔而非苔也。总由寒湿之邪。陷于胸膈。命门之阳。

　　郁在下焦。）以丹田有热。胸上有寒。（八个字为不易勘语。丹田有热。故）渴欲得饮。

　　（胸上有寒。故欲饮）而不能饮。则（其）口燥（似喜水而又恶水。其懊 不可明言之意。则为）

　　烦也。

　　此言清邪中上。病在上而误下之。其变证有如此之多也。

　　（湿家误下。变证既如此之多。若不明言其死证。恐医者犹执迷不悟也。）湿家（误）下之。（头汗已后而）额上汗出。（以阳明之脉交额中。此阳明之气脱绝。而真液上泄也。且见）微喘。（以太阳之气。与肺相合。而主皮毛。此太阳之气绝。而真气上脱也。且见）小便利者。（以少阳三焦。司决渎而出水道。此少阳之气绝。而阴津下注也。三阳气绝。上下离脱。故）死。若下利不止者。（中土败而地气陷。不必三阳气绝。而）亦（主）死。

　　此承上若下之三字。而备言误下之死证。而为医者大加警觉也。

　　（湿又别其为风湿者。不可不知。风为阳。湿为阴。内有湿而外感于风。则为）风湿（不和而两）相搏。（以致）一身尽疼痛。（若阴阳和。则雨露降。）法当（微似）

　　汗（自）出而解。（然阳之汗。以天之雨名之。）值天阴雨不止。医（者不知所以然之理。竟）云此可发（其）汗。汗之病（犹）不愈者。何也。盖（汗者。所以利阴阳也。若）发其汗。汗大出者。（风为阳邪。）但风气（从大汗而）去。（大汗而阳衰。阳衰则阴转盛。而阴）

　　湿（之邪）气（仍）在。是故不愈也。若治风湿者。发其汗。但微微似欲汗出者。（则阴阳两不相负。而）风湿俱去也。

　　此于湿证中别出风湿之病。明其治法。而不遽出其方者。即引而不发之妙也。盖宇是答辞。周秦多用此笔法。

　　（湿又别其为寒湿者。亦不可不知。雾露之湿为清邪。自上受之。）湿家病。身（虽）疼（而无一身皆疼。不过疼在身之上半。而）发热。（止见）面黄（而身色不似熏黄。肺司气而主皮毛。湿袭于皮毛。故气不顺）而喘。（阴证无头痛。湿未入阴。故）头痛（湿袭皮毛。

　　内壅肺气。故）鼻塞（湿气弥沦。摄乱心主）而（发）烦。（湿邪止在上焦。未尝犯里。故）其脉大。（不犯胃气。）自能饮食。

　　（能饮食则）腹中（尚）和（而）无病。（其）病在头中寒湿。故鼻塞。（病浅不必深求。止）内（辛香之）药（于）鼻中。（宣泄头中之寒湿。）则愈。

　　此于湿证中。又别出寒湿之病。寒湿不止雾露之清邪。而举一邪伤高表者。以为隅。

　　则邪伤通身者。包在言外。举一外法通其空窍者以为隅。则内服调其经络脏腑者。包在言外。下节诸方。按脉证而求其丝丝入扣。则得矣。

　　（前言中湿。但当利其小便者。以湿之在内言之也。若）湿家（之表证。其）身烦疼。（而不发黄。可知未郁于内而为热也。且无小便不利。可知未入于里而为痹也。表则宜汗。而不宜大汗。斟酌其适）可（者。当）与麻黄加术汤。发其（微似）汗为宜。

　　慎不可以火攻之。（致火气逼汗过多而变证也。况又有湿与热合致衄增黄之虑乎。）

　　此为湿之属表无汗者。出一至当不易之方也。喻氏谓麻黄得术。虽发汗而不至多汗。

　　术得麻黄。行里湿而并可行表湿。止此一味加入。所谓方外之神方。法中之良法也。

　　麻黄加术汤方麻黄（三两去节） 桂枝（二两） 甘草（一两炙） 白术（四两） 杏仁（七十个去皮尖）

　　上五味。以水九升。先煮麻黄减二升。去上沫。内诸药。煮取二升半。去滓。温服八合。覆取微汗。

　　（风湿之证。前既详言。犹未言其致此风湿之因也。）病者（风湿相搏。）一身尽疼。（其）发热。（每在于申酉戌之）日晡所剧者。（以阳明旺于申酉戌。当其旺时。邪正相搏。则增也。）此名风湿。（然所以致）此（风湿之）病（乃）伤于汗出当风。（汗随风复入皮腠。而为风湿也。）或久伤取冷（亦）所（以）致（此风湿）也。（致风湿者以此。而所以致寒湿。亦可类推矣。）可与麻黄杏仁薏苡甘草汤。

　　此又为风湿无汗者而出其方也。寒湿亦可用之。上节麻黄加术汤为大剂。此方为小剂。亦随其证之微甚而择用之。亦随其证之上下。而取亲上亲下之理也。

　　麻黄杏仁薏苡甘草汤方麻黄（半两） 杏仁（十个去皮尖） 薏苡（半两） 甘草（一两炙）

　　上锉麻豆大。每服四钱匕。水一盏半煎八分。去滓温服。有微汗。避风。

　　风湿（之病）。脉浮。（为风。）身重。（为湿。若见此脉此证。汗不出而恶风者。

　　为实邪。大剂有麻黄加术汤。小剂有麻黄杏仁薏苡甘草汤可用。若）汗出恶风者。（为虚邪。以）防己黄 汤主之。

　　此为风湿证汗自出者出其方也。合上二方。即伤寒论麻黄汤大青龙汤桂枝汤之意乎。

　　钱天来云、病因汗出当风。夫汗出则腠理开。当风则风乘腠理矣。风邪既入。汗不得出。以离经之汗液。既不得外出皮毛。又不能内返经络。留于肌腠而为湿。此即人身汗液之湿也。其或暑汗当出之时。伤于纳凉太过。使欲出之汗不得外泄。留着肌腠而致病。

　　与汗出当风无异也。按金匮以痉湿 三证合篇。痉证兼湿。 证亦兼湿。湿证最重。

　　必须如此活看方得。

　　防己黄 汤方防己（一两） 甘草（半两炙） 白术（七钱半） 黄 （一两一分）

　　上锉麻豆大。每抄五钱匕。生姜四片。大枣一枚。水盏半煎八分。去滓温服。喘者。

　　加麻黄半两。胃中不和者。加芍药三分。气上冲者。加桂枝三分。下有陈寒者。加细辛三分。服后当如虫行皮中。从腰下如冰。后坐被上。又以一被绕腰以下。温令微汗瘥。

　　伤寒（至于）八九日。（九日值少阳主气之期。宜从少阳之枢而外出矣。乃不解。

　　而复感）风湿（合而）相搏。（寒邪拘束。故）身体疼（风邪煽火。故心）烦。（湿邪沉着。故）不能自转侧。（邪未入里。故）不呕不渴。脉浮虚而涩者。（浮虚则为风。涩则为湿也。此风多于湿之证。以）桂枝附子汤主之。若（脾受湿伤。不能为胃行其津液。则）大便坚。

　　（大便愈坚。则）小便（愈觉其）自利者。（脾受伤。而津液不能还入胃中故也。即于前方）去桂（枝）加白术汤主之。（湿若去。则风无所恋而自解矣。）

　　此又于伤寒不愈。合风湿为病而出二方也。上方治风多于湿。下方治湿多于风。

　　桂枝附子汤方桂枝（四两） 附子（三枚炮去皮破八片） 生姜（三两切） 甘草（二两炙）

　　大枣（十二枚擘）

　　上五味。以水六升。煮取二升。去滓。分温三服。

　　白术附子汤方白术（四两） 附子（三枚炮去皮） 甘草（二两炙） 生姜（三两） 大枣（十二枚）

　　上五味。以水三升。煮取一升。去滓。分温三服。一服觉身痹。半日许再服。三服都尽。其人如冒状。勿怪。即是术附并走皮中。逐水气。未得除故耳。（凡方中有如虫行状。如醉状。如冒状者。皆药势将行使然也。）

　　（伤寒合风湿而病。上既详言之矣。若其病较剧者。用药亦须较缓。今）风湿相搏。

　　（业已深入。其）骨节疼烦掣痛。不得屈伸。近之则痛剧。（此风寒湿三气之邪。阻遏正气。不令宣通之象也。）汗出短气。小便不利。恶风不欲去衣。或身微肿者。（荣气卫气三焦之气俱病。总由于坎中元阳之气失职也。务使阳回气暖。而经脉柔和。阴气得煦。而水泉流动矣。以）甘草附子汤主之。

　　此承上节。言风湿相搏。在外者利在速去。深入者妙在缓攻。师恐前方附子三枚过多。其性猛急。筋节未必骤开。风湿未必遽去。徒使大汗出而邪不尽耳。故减去一枚。并去姜枣。而以甘草为君者。欲其缓也。

　　甘草附子汤方甘草（二两炙） 附子（二枚炮去皮） 白术（二两） 桂枝（四两）

</div>
    <div class="pagination">
<a href="金匮要略浅注_page3.html">上一页</a><a href="金匮要略浅注.html">1</a><a href="金匮要略浅注_page2.html">2</a><a href="金匮要略浅注_page3.html">3</a><span class="current-page">4</span><a href="金匮要略浅注_page5.html">5</a><a href="金匮要略浅注_page6.html">6</a><a href="金匮要略浅注_page7.html">7</a><a href="金匮要略浅注_page8.html">8</a><a href="金匮要略浅注_page9.html">9</a><span>...</span><a href="金匮要略浅注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
