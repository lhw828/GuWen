<!DOCTYPE html>
<html>
<head>
    <meta charset="UTF-8">
    <title>罗氏会约医镜 - 第 114 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>罗氏会约医镜 - 第 114 页/共 164 页</h1>
    <div class="content">　　
　　（亦名芎归汤）治妊妇腹痛将生。或先期依方多服，自无产厄。
　　
　　川芎（二钱。大而里白，亦名真芎，此川产也。小者名抚芎、系江南产者，非是）
　　
　　当归（用身，五钱）
　　
　　水煎，频服。若难产，或三五日不下垂死者，加男女生发一握，烧灰存性，龟壳一个，酒炙黄，二味研末，前药煎就，下末三钱调服。
　　
　　达生散
　　
　　治妊娠临月，服十剂则易产。或稍加砂仁、枳壳。
　　
　　人参　白朮　当归（各钱半）　白芍（酒炒）　陈皮　紫苏　炙草（各一钱）　大腹皮（酒洗，晒干，钱半）
　　
　　水煎服。若无参，加蜜　一两。
　　
　　加减八珍汤
　　
　　治浆水来多，胎干不得下，肢体倦怠。
　　
　　人参　白朮（三钱）　茯苓（钱半）　炙草（一钱）　当归（三钱）　白芍（钱半，酒炒）
　　
　　熟地（三钱）　黄　（蜜炒，五七钱）　肉桂（一钱）　干姜（炒黄，八分）　牛膝（二钱）　红花（三分）
　　
　　益母草（一两）
　　
　　姜枣引。次煎浓葱汤，令稳婆洗产户，使气上下通肠。更用菜油、滑石、涂产户。
　　
　　大补荣卫汤
　　
　　治气血虚弱，或胞浆下而不生者，干枯所致。
　　
　　人参（随便）　黄　（蜜炒，三两）　当归（去尾，二两）　川芎（三四钱）　益母章（用赤花者，一两）
　　
　　浓煎汤，频频服之。如无参，加附子一钱，以助药力。
　　
　　滑胎煎
　　
　　治胎气临月，宜常服数剂，以便易生。
　　
　　当归（三、五钱）　川芎（七分）　杜仲（盐水炒，二钱）　熟地（三钱）　枳壳（七分）　山药（二钱）
　　
　　白朮　益母草（各钱半）
　　
　　或加连根葱白为引。
　　
　　脱花煎
　　
　　治临盆不下，或产难经日，服此催生最佳。
　　
　　当归（七钱）　肉桂（八分）　川芎　牛膝（各二钱）　车前子（钱半）
　　
　　热服。或加红花三分，或加滑石末二钱。
　　
　　催生保产万全汤
　　
　　以补气血为主，而佐以温中散瘀下降之品，则力能健运，此不催之催也。
　　
　　人参（随便）　当归身（去尾，三钱）　川芎（一钱）　桃仁（十三粒，不去皮）　干姜（炒焦，钱半）
　　
　　甘草（炙，六分）　牛膝梢（二钱）　红花（酒炒，三分）　肉桂（去皮，七分）
　　
　　枣引，水煎，温服。
　　
　　六十一、论生产凶证
　　（共七条。）
　　
　　妊妇生育，依前方论，自无凶险之证。间有气血不足，未曾调补于先，临事无主，或者错误在后。古圣垂法救人，须当明析胸中，乃能备用，而有济于人也。
　　
　　其证之凶，因坐草太早，或胞浆虽破，儿身未转，或转未正，被母努力一逼，以致足先来者，谓之逆产；手先来者，谓之横产；或漏其肩与耳与额者，谓之侧产；或被脐带缠绊，不得下者，谓之碍产。此外又有盘肠生，及死胎、停衣诸证。能一一救之，乃为胞与天下之仁者也。
　　
　　逆产者，儿方破胞而出，被母努力一逼，所以直下；或者气血不足，儿无力转身，亦或有之。此际儿直下，不少停留，宜稳婆实时抡出，以救其母。若脚出而不即下，宜令产母仰卧，定心定神，不可惊怖。却用惯熟稳婆，剪去手甲，以香油润手，将儿足轻轻送入，又再推上，儿必搏身。随服大补荣卫汤，身转头正，然后扶掖起身，用力一送，儿即生矣。母子俱全，此在稳婆之良。若粗蠢人，不可用也。古有以针刺足心，及盐涂之法，决不可用，儿痛上奔，母命难存。
　　
　　横产者，儿方搏身，被母努力一逼，所以横下而手出矣。宜令产母仰卧如前法，将儿手轻轻送入，又再推上，摸定儿肩，渐渐扶正，令头顺产门，随服大补荣卫汤，然后扶掖起身，用力一送，儿即生矣。忌用针刺，勿泥古法。
　　
　　侧产者，因儿未顺生路，被母努力一逼，所以儿头偏在一边，虽似露顶，实额角也。亦照前法，以手轻轻拨正，仍服前方，起身用力，儿即生矣。
　　
　　碍产者，儿身虽顺，门路虽正，但不能下，乃因儿转时脐带绊肩而然。令产母仰卧，以手轻推儿上，乃用中指按儿两肩，理顺脐带即生。
　　
　　盘肠产者，临产母肠先出，子产而肠未收，故曰盘肠产。盖由平日气虚不能敛束，血热易于流动，下元不固，关键不牢致于此。救治之法，于子下衣来之后，令产妇仰卧，稳婆先将子肠温水洗净，然后托起，轻轻送入，推而上之，却令产妇两足夹紧谷道，其肠自安者，上也。或用蓖麻子四十丸粒，去壳捣烂，敷在顶心，待肠收尽，而急去之者，次也。或用冷水和醋喷面，一喷一收，渐次取之，又其次也。嗣后宜于无孕时多服地黄丸，加五味子两半，肉桂二两，以固下元之关键。及有孕之时，宜服补气凉血之剂。于八月之时，再服八物汤加诃子、瞿麦、粟壳十余剂，庶可免有后患。如滑胎瘦胎之药，毫不可服。
　　
　　六十二、子死腹中
　　凡子死腹中者，或儿当生时被母护痛，两足不开，夹其头而死者；或扶掖之人，紧抱其腰，伤胎而死者；或因产难，胞浆已干，生路渐塞，子不得出，气闭而死者；或因生路不顺，若横侧等证，稳婆粗率，用手莽撞，反伤其子而死者。但察产妇，唇红舌黑，母活子死。腹中阴冷重坠，或秽气上冲，子死腹中的矣。急用加味五苓散、夺命丹，取去死胎，以保其母，随加调补，自愈。若舌青，而唇面俱青，则子母皆危之兆也。（下胎方载后。）
　　
　　六十三、胞衣不出
　　胞衣不出，或因产母力乏，气不能传送者；或因血少，干涩而难下者；有以恶露流入胞中，胀滞而不出者。此惟老成稳婆以手循脐带而上，摸觉胞衣，稳擒带下，甚不费力。若未下，可寻路上破草鞋一只，将脐带仔细系定，外加绳线再扎，务宜紧固，（又要知脐带脆而滑，须当斟酌。）然后断脐洗儿。若先断，倘带一缩入，其害不小。嘱令产妇，任其坐卧，胞衣自下。有过旬日而烂下者，屡试不误。若不断带，使子气贯入衣中，衣转浮胀难出。倘天寒之时，更不便于子也。（下衣方载后。）
　　
　　备拣能救生产凶证良方（附：下死胎、下胞衣方。）
　　
　　大补荣卫汤
　　
　　（方载上）　治逆产、横产等凶证。稳婆已经推儿向上而正，须补气血，产妇方能送下，子母两全。
　　
　　加味地黄丸
　　
　　治盘肠生后，无孕时，宜服此以固下元。
　　
　　地黄（八两，用砂仁四钱研末，用酒蒸晒九次，忌铁。）　山药　枣皮（酒蒸。各四两）
　　
</div>
    <div class="pagination">
<a href="罗氏会约医镜_page113.html">上一页</a><span>...</span><a href="罗氏会约医镜_page109.html">109</a><a href="罗氏会约医镜_page110.html">110</a><a href="罗氏会约医镜_page111.html">111</a><a href="罗氏会约医镜_page112.html">112</a><a href="罗氏会约医镜_page113.html">113</a><span class="current-page">114</span><a href="罗氏会约医镜_page115.html">115</a><a href="罗氏会约医镜_page116.html">116</a><a href="罗氏会约医镜_page117.html">117</a><a href="罗氏会约医镜_page118.html">118</a><a href="罗氏会约医镜_page119.html">119</a><span>...</span><a href="罗氏会约医镜_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
