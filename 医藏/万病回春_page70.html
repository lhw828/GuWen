<!DOCTYPE html>
<html>
<head>
    <meta charset="UTF-8">
    <title>万病回春 - 第 70 页/共 144 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万病回春 - 第 70 页/共 144 页</h1>
    <div class="content">　　偏正头痛者，风气上攻也。

　　川芎茶调散

　　 治诸风上攻，头目昏沉、偏正头痛、鼻塞声重、伤风壮热、肢体酸疼、肌肉蠕动、膈热痰盛、妇人血气攻疰、太阳穴痛，俱是外感风气，并效。

　　川芎 荆芥穗（各二两） 薄荷 香附（各四两） 羌活 白芷 甘草（炙。各一两） 防风（七钱半）

　　上为细末，每服二钱，食后茶清调下，姜、葱煎汤亦可。一方加菊花一两、细辛五钱、僵蚕、蝉蜕各二钱半，名菊花茶调散。

　　热厥头痛者，见寒暂止也。

　　清上泻火汤

　　 治热厥头痛，虽冬天严寒，犹喜风寒，其痛暂止。来暖处或见烟火，则痛复作。

　　当归 蔓荆子 苍术（米泔浸） 羌活 柴胡（各二钱） 川芎 生地黄 黄连（酒炒） 荆芥穗 本（各五钱） 防风 升麻 细辛 黄 黄柏（酒炒） 知母（酒炒） 红花 黄芩 炙甘草（各一钱） 生甘草（五钱）

　　上锉，每剂一两二钱，水煎，食远稍热服。

　　颈项强痛者，风所干也。

　　回首散

　　 治颈攻强急、筋痛，或挫颈、转项不得者。乌药顺气散加羌活、独活、木瓜。（方见中风。）

　　眉棱骨痛者，风热并痰也。

　　选奇方

　　羌活 防风（各二钱） 酒片芩（一钱半，冬月不用，或少者炒用） 半夏（姜汁炒，二钱） 甘草（一钱，夏月生，冬月炙）

　　上锉一剂，水煎食后服。

　　雷头风者，头痛而起核块也。

　　升麻汤

　　 治失面疙瘩、憎寒、拘急、发热，状如伤寒。

　　升麻 苍术 薄荷叶（各等分）

　　上锉，水煎服，或茶调散亦效。

　　一切头痛总治之药也。

　　六圣散

　　 即是赤火金针，治头风牙痛、赤眼脑泻耳鸣、偏正头风头疼、鼻塞声重及蜈蚣蛇蝎所伤。

　　用时口噙凉水，以药搐鼻。此药名为六圣。乳香没药川芎，雄黄白芷二钱停，半两盆硝共享，右件研为细末，专治眼泪头风、耳鸣鼻塞脑不宁，一搐牙痛便定。

　　七生丸

　　 治男妇八般头痛及一切头痛，痰厥、肾厥，伤寒伤风头痛，并皆治之。

　　川芎 川乌（去皮） 草乌（去皮） 南星（去皮） 半夏（冷水洗去滑） 白芷 石膏（俱生。各等分）

　　加细辛、全蝎各减半。

　　上为细末，研韭菜自然汁为丸，如梧桐子大。每服七丸或十丸，嚼生葱茶送下。

　　治六经头痛，诸药不效者。

　　栀子（炒） 条芩（炒） 连翘（三味为君） 川芎 白芷 知母 黄柏（酒炒） 薄荷 生地黄（酒洗，六味俱为臣） 柴胡 桔梗（二味为佐） 香附米 甘草（二味为使） 石膏（二匙） 细茶（一撮）

　　上锉，水煎，食后频热服。

　　侍御西泉杜公，患头痛如刀劈，不敢动移，惧风，怕言语，耳鸣，目中溜火，六脉紧数有力。余以酒九蒸九晒大黄为末三钱，茶调服，一剂而愈。

　　刘毅斋但怒则两太阳作痛，先用小柴胡汤（方见伤寒） 加茯苓、山栀，后用六味丸（方见补益），以生肾水而不再发。

　　谭侍御每头痛必吐清水，不拘冬夏，吃姜便止。余作中气虚寒，用六君子汤加当归、黄 、木香、炮姜而瘥。（方见补益。）

　　商仪部劳则头痛。余作阳虚不能上升，以补中益气汤加蔓荆子而痊。（方见补益。）

　　卷之五

　　须发

　　须属肾，禀水气，故下生也；发属心，禀火气，故上生也。

　　中山还童酒 人间处处有，善缘得遇者，便是蓬莱叟。马蔺花一升，土埋三日，取出马蔺根，洗切片一升；用黄米二斗水煮成糜，陈曲二块为末；酒酵子二碗并前马蔺子共和一处，做酒待熟；另用马蔺子并根一升，用水煮十沸，入酒内三日。每日搅匀，去根，随量饮醉。酒饮尽，其须发尽黑。其酒之色如漆之黑。

　　乌须酒方

　　黄米（三斗） 淮曲（十块） 麦门冬（去心，八两） 天门冬（去心，二两） 人参（去芦，一两）

　　生地（四两） 熟地（二两） 枸杞子（二两） 何首乌（四两） 牛膝（去芦，一两） 当归（二两）

　　上各为末，和入曲糜内封缸，待酒熟，照常榨出。每日清晨饮三杯。忌白酒、萝卜、葱、蒜。

　　经验乌须方

　　 能变白为黑，身轻体健，其功不能尽述。

　　每年冬十月壬癸日，面东采摘红肥大枸杞十二升捣破，同好无灰细酒二斤，同盛于瓷瓶内浸二十一日足开封，添生地黄汁三升搅匀，却以纸三层封其口。俱至立春前三十日开瓶，空心热饮一杯。至立春后，髭须都黑。

　　勿食芜菁葱蒜。服之见效。若年年服之，耐老身轻无比也。

</div>
    <div class="pagination">
<a href="万病回春_page69.html">上一页</a><span>...</span><a href="万病回春_page65.html">65</a><a href="万病回春_page66.html">66</a><a href="万病回春_page67.html">67</a><a href="万病回春_page68.html">68</a><a href="万病回春_page69.html">69</a><span class="current-page">70</span><a href="万病回春_page71.html">71</a><a href="万病回春_page72.html">72</a><a href="万病回春_page73.html">73</a><a href="万病回春_page74.html">74</a><a href="万病回春_page75.html">75</a><span>...</span><a href="万病回春_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
