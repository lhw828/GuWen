<!DOCTYPE html>
<html>
<head>
    <meta charset="UTF-8">
    <title>黄帝素问直解 - 第 56 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝素问直解 - 第 56 页/共 159 页</h1>
    <div class="content">　　岐伯曰：肺咳之状，咳而喘息有音，甚则唾血。

　　肺出音声，以司呼吸。故肺咳之状，咳而喘息有音，甚则喘久而唾血。

　　心咳之状，咳则心痛，喉仲介介如梗状，甚咽肿、喉痹。

　　心脉起于心中，上挟咽，复从心系，上肺，气通于喉，故心咳之状，咳则心病，喉仲介介如梗状，甚则咽肿而喉痹。

　　肝咳之状，咳则两胁下痛，甚则不可以转，转则两 下满。

　　肝脉布胁肋，上注肺，故肝咳之状，咳则两胁下痛，痛甚则不可以转，转则两 下满。

　　脾咳之状，咳则右 下痛，阴阴引肩背，甚则不可以动，动则咳剧。

　　脾者地气也。肺者天气也。天气左旋下交于地，地气右旋上腾于天，故脾咳之状，咳则右 下痛，阴阴引肩背，甚则右 肩背，不可以动，动则咳剧。

　　肾咳之状，咳则腰背相引而痛，甚则咳涎。

　　腰者肾之外候，故肾咳之状，咳则腰背相引而痛，甚则水气上逆而咳涎，凡此申明五脏咳状之各异也。

　　帝曰：六腑之咳奈何？安所受病？

　　因五脏而问六腑之咳，从何受病。

　　岐伯曰：五脏之久咳，乃移于六腑，脾咳不已，则胃受之，胃咳之状，咳而呕，呕甚则长虫出。

　　长虫，蛔虫也。诸病由腑及脏，咳病由脏及腑，故五脏久咳，乃移于六腑也。五脏咳病，皆归于肺，故五脏先举其肺，六腑咳病皆归于胃，故六腑先举其胃，胃者脾之腑，故脾咳不已则胃受之。

　　咳而呕，胃气逆也。呕甚则长虫出，胃中冷则吐蛔也。

　　肝咳不已，则胆受之，胆咳之状，咳呕胆汁。

　　胆者肝之脏，故肝咳不已，则胆受之，咳呕胆汁，胆气上逆，呕出苦涎也。

　　肺咳不已，则大肠受之，大肠咳状，咳而遗矢。

　　矢屎通，旧本误失，今改。大肠者肺之脏，故肺咳不已则大肠受之，咳而遗矢，大肠失职也。

　　心咳不已，则小肠受之，小肠咳状，咳而先气，气与咳俱失。

　　小肠者，心之腑，故心咳不已则小肠受之，咳而失气，下气泄也。下气泄则咳平，故气与咳俱失。失，犹散也。

　　肾咳不已，则膀胱受之。膀胱咳状，咳而遗溺。

　　溺，鸟去声。膀胱者，肾之腑，故肾咳不已，则膀胱受之，咳而遗溺，膀胱不约，水气泄也。

　　久咳不已，则三焦受之，三焦咳状，咳而腹满，不欲食饮。

　　《灵枢·本俞》论云：三焦者中渎之府也；属膀胱，故肾咳不已，始则膀胱受之，久咳不已则三焦受之。

　　三焦之气不能自下而中，故咳而腹满，不能从中而上，故不欲食饮也。凡此皆五脏久咳移于六腑，其状如此。

　　此皆聚于胃，关于肺，使人多涕唾而面浮肿，气逆也。

　　此结上文之意，六腑以胃为本，五脏以肺为先，故承上文五脏六腑之咳而言，此皆聚于胃，关于肺。聚于胃则使人多涕唾而面浮肿。关于肺，则气逆也。

　　帝曰：治之奈何？

　　聚胃关肺，治之奈何？

　　岐伯曰：治脏者，治其俞。治腑者，治其合，浮肿者，治其经。帝曰：善。

　　关肺而治脏者，治其俞，五脏之俞，皆在于背，如肺俞，心俞，肝俞，脾俞，肾俞是也。聚胃而治俞者，治其合。六腑之合，皆在于肘 之中。如胃合于三里，胆合于阳陵泉，大肠合于曲池，小肠合于小海，膀胱合于委中，三焦合于天井是也。若脏腑兼病，治浮肿者，治其经。经者，脏腑相通之经脉也。举浮肿，则涕唾气逆，皆在其中，得其治俞治合治经之意，而推展之，治咳不难矣，帝故善之。

　　卷之四

　　举痛论第三十九篇

　　人身经脉流行，气机环转，上下内外，无有已时，寒气客之，稽迟不行则痛，诸痛各不同形，百病皆生于气，帝举以问，伯一一以对，是为举痛论也。

　　黄帝问曰：余闻善言天者，必有验于人；善言古者，必有合于今，善言人者，必有厌于己。

　　如此则道不惑而要数极，所谓明也。今余问于夫子，令言而可知，视而可见，扪而可得，令验于

　　己，如发蒙解惑，可得而闻乎？

　　厌，弃也，弃其非而从其是也。言天必验于人，言古必合于今，言人必弃于己，不惑于道而知要数之极，所谓至明也。今人不能，故以为问，言而可知，问而知之也，视而可见，望而知之也，扪而可得，脉而知之也，或言或视或扪，皆今有验于己，如蒙昧未明者发之，疑惑未决者解之，其道可得而闻乎？

　　岐伯再拜稽首对曰：何道之问也？

　　言而可知，视而可见，扪而可得，是何道之问也。

　　帝曰：愿闻人之五脏卒痛，何气使然？

　　卒，音促，下同。痛者，脏腑之气不通也，故愿闻五脏卒痛，何气使然。

　　岐伯对曰：经脉流行不止，环周不休，寒气入经而稽迟，泣而

　　不行，客于脉外则血少，客于脉中，则气不通，故卒然而痛。

　　泣，作涩，下同。人身十二经脉，乃血气出入之道，流行不止，环周不休，若寒气入经，而正气稽迟，则血凝涩而不行，气行脉外，血亦随之，今寒客于脉外则血少，血行脉中，气亦随之，今寒客于脉中则气不通，寒客经脉，气血不能流行环转，故卒然而痛。

　　帝曰：其痛或卒然而止者，或痛甚不休者。

　　痛有止不止之不同。

　　或痛甚不可按者，或按之而痛止者，或按之无益者。

　　痛者宜按不宜按之不同。

</div>
    <div class="pagination">
<a href="黄帝素问直解_page55.html">上一页</a><span>...</span><a href="黄帝素问直解_page51.html">51</a><a href="黄帝素问直解_page52.html">52</a><a href="黄帝素问直解_page53.html">53</a><a href="黄帝素问直解_page54.html">54</a><a href="黄帝素问直解_page55.html">55</a><span class="current-page">56</span><a href="黄帝素问直解_page57.html">57</a><a href="黄帝素问直解_page58.html">58</a><a href="黄帝素问直解_page59.html">59</a><a href="黄帝素问直解_page60.html">60</a><a href="黄帝素问直解_page61.html">61</a><span>...</span><a href="黄帝素问直解_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
