<!DOCTYPE html>
<html>
<head>
    <meta charset="UTF-8">
    <title>医学衷中参西录 - 第 110 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医学衷中参西录 - 第 110 页/共 120 页</h1>
    <div class="content">　　复诊 将药分三次服完，下燥粪数枚，其表里之热仍然不退，脉象亦仍有力。愚谓孙××曰：余生平治寒温实热证，若屡次治以大剂白虎汤而其热不退者，恒将方中石膏研极细，将余药煎汤送服即可奏效。今此证正宜用此方，孙××亦以为然。

　　处方 生石膏（二两研极细） 生怀山药（二两） 甘草（六钱）

　　将山药、甘草煎汤一大碗，分多次温服。每次送服石膏末二钱许，热退勿须尽剂，即其热未尽退，若其大便再通下一次者，亦宜将药停服。

　　效果 分六次将汤药饮完，将石膏送服强半，热犹未退，大便亦未通下，又煎渣取汤两盅，分数次送服石膏末，甫完，陡觉表里热势大增。时当夜深，不便延医。孙××自持其脉弦硬异常，因常阅《衷中参西录》，知脉虽有力而无洪滑之象者，用白虎汤时皆宜加人参，遂急买高丽参五钱，煮汤顿饮下，其脉渐渐和缓，热亦渐退，至黎明其病霍然全愈矣。

　　帮助 按伤寒定例，凡用白虎汤若在汗吐下后及渴者，皆宜加人参。细询此证之经过始知曾发大汗一次，此次所服之药虽非白虎汤原方，实以山药代粳米，又以石膏如此服法，其力之大，可以不用知母是其方亦白虎汤也。若早加党参数钱，与山药、甘草同煎汤以送服石膏，当即安然病愈。乃因一时疏忽，并未见及，犹幸病者自知医理以挽回于末路。此虽白虎汤与人参前后分用之，仍不啻同时并用之也。

　　此证加人参于白虎汤中其益有三：发汗之后人之正气多虚，人参大能补助正气，俾正气壮旺自能运化药力以胜邪，其为益一也；又发汗易伤津液，津液伤则人之阴分恒因之亏损。人参与石膏并用，能于邪热炽盛之时滋津液以复真阴，液滋阴复则邪热易退，其为益二也；又用药之法，恒热因凉用凉因热用，《内经》所谓伏其所因也。此证用山药、甘草煎汤送服石膏之后，病则纯热，药则纯凉，势若冰炭不兼容，是以其热益激发而暴动。加人参之性温者以为之作引，此即凉因热用之义，为凉药中有热药引之以消热，而后热不格拒转与化合，热与凉药化合则热即消矣，此其为益三也。统此三益观之，可晓然于此病之所以愈，益叹仲圣制方之妙。即约略用之，亦可挽回至险之证也。

　　五、医案　（十五）温病门

　　○温病兼项后作疼

　　李姓媪，年八旬有三，于孟夏得温病，兼项后作疼。

　　病因 饭后头面有汗，忽隔窗纱透入凉风，其汗遂闭，因得斯证。

　　证候 项疼不能转侧，并不能俯仰，周身发灼热，心中亦热，思凉物，脉象左部弦而长，右部则弦硬有力，大便干燥，小便短少。

　　诊断 此因汗出腠理不闭，风袭风池、风府，是以项疼，因而成风温也。高年之脉，大抵弦细，因其气虚所以无甚起伏，因其血液短少，是以细而不濡，至于弦硬而长有力，是显有温热之现象也。此当清其实热而辅以补正兼解表之品。

　　处方 生石膏（一两轧细） 野台参（三钱） 生怀地黄（一两） 生怀山药（五钱）

　　玄参（三钱） 沙参（三钱） 连翘（二钱）

　　西药阿斯匹林一瓦，先将阿斯匹林用白糖水送下，继将中药煎汤一大盅，至甫出汗时，即将汤药乘热服下。

　　效果 如法将药服下后，周身得汗，表里之热皆退，项之疼大减，而仍未脱然。俾每日用阿斯匹林一瓦强（约三分），分三次用白糖水送下，隔四点钟服一次。若初次服后微见汗者，后两次宜少服，如此两日，项疼全愈。盖阿斯匹林不但能发汗去热，且能为热性关节疼痛之最妙药也。

　　五、医案　（十五）温病门

　　○温病兼胁疼

　　天津李××，年三十八岁，于孟冬上旬得温病。

　　病因 其妻于秋间病故，子女皆幼，处处须自经管，伤心又兼劳心，遂致暗生内热，薄受外感，遽成温病。

　　证候 初得时，即表里俱热，医者治以薄荷、连翘、菊花诸药，服后微见汗，病稍见轻。至再诊时，病患自觉呼吸短气，此气郁不舒也，医者误以为气虚，遂于清热药中加党参以补其气，服后右胁下陡然作疼，彻夜不能卧，亦不能眠，心中发热，舌苔白浓，大便四日未行，其左右脉皆弦，右部尤弦而有力，一分钟八十二至。

　　诊断 凡脉象弦者主疼，又主血液短少，此证之右胁非常疼痛，原为证脉相符，而其伤心劳心以致暗生内热者，其血液必然伤损，此亦证脉相符也。其右脉弦而有力者，外感之热已入阳明之府也。拟治以白虎汤而辅以开郁滋阴之品。

　　处方 生石膏（二两轧细） 知母（八钱） 玄参（八钱） 天冬（八钱）

　　川楝子（五钱捣碎） 生莱菔子（五钱捣碎） 连翘（三钱） 甘草（二钱） 粳米（三钱）

　　共煎汤两大盅，分两次温服下。

　　复诊 将药服完，热退强半，胁疼已愈三分之二，脉象变为浮弦，惟胸膈似觉郁闷，大便犹未通下。再治以宽胸清热润燥之剂，为其脉浮有还表之象，宜再少加透表之药以引之外出，其病当由汗而解。

　　处方 糖栝蒌（二两切碎） 生石膏（一两捣细） 知母（五钱） 玄参（五钱）

　　连翘（三钱） 川楝子（四钱捣碎） 甘草（二钱）

　　共煎汤两盅，分二次温服下。其服完两次之后，迟一点钟再服西药阿斯匹林一瓦。温复以取微汗。

　　效果 如法将药服完，果周身皆得微汗，病若失，其大便亦通下矣。

　　五、医案　（十五）温病门

　　○风温兼喘促

　　辽宁赫姓幼子，年五岁，得风温兼喘促证。

　　病因 季春下旬，在外边HT 戏，出汗受风，遂成温病。医治失宜，七八日间又添喘促。

　　证候 面红身热，喘息极迫促，痰声漉漉，目似不瞬。脉象浮滑，重按有力。指有紫纹，上透气关，启口视其舌苔白而润。问其二便，言大便两日未行，小便微黄，然甚通利。

　　诊断 观此证状况已危至极点，然脉象见滑，虽主有痰亦足征阴分充足。且视其身体胖壮，知犹可治，宜用《金匮》小青龙加石膏汤，再加杏仁、川贝以利其肺气。

　　处方 麻黄（一钱） 桂枝尖（一钱） 生杭芍（三钱） 清半夏（二钱）

　　杏仁（二钱去皮捣碎） 川贝母（二钱捣碎） 五味子（一钱捣碎） 干姜（六分）

　　细辛（六分） 生石膏（一两捣细）

　　共煎汤一大盅，分两次温服下。

　　方解 《金匮》小青龙加石膏汤，原治肺胀咳而上气烦躁而喘，然其石膏之分量，仅为麻桂三分之二（《金匮》小青龙加石膏汤，其石膏之分量原有差误，曾详论之），而此方中之生石膏则十倍于麻桂，诚以其面红身热，脉象有力，若不如此重用石膏，则麻、桂、姜、辛之热，即不能用矣。又《伤寒论》小青龙汤加减之例，喘者去麻黄加杏仁，今加杏仁而不去麻黄者，因重用生石膏以监制麻黄则麻黄即可不去也。

　　复诊 将药服尽一剂，喘愈强半，痰犹壅盛，肌肤犹灼热，大便犹未通下，脉象仍有力，拟再治以清热利痰之品。

　　处方 生石膏（二两捣细） 栝蒌仁（二两炒捣） 生赭石（一两轧细）

　　共煎汤两盅，分三次徐徐温饮下。

　　效果 将药分三次服完，火退痰消，大便通下，病遂全愈。

　　帮助 此案曾登于《全国名医验案类编》，何廉臣评此案云：“风温犯肺胀喘促，小儿尤多，病最危险，儿科专家，往往称为马脾风者此也。此案断定为外寒束内热，仿《金匮》小青龙加石膏汤，再加贝母开豁清泄，接方用二石蒌仁等清镇滑降而痊。先开后降，步骤井然。

　　惟五岁小儿能受如此重量，可见北方风气刚强，体质茁实，不比南方人之体质柔弱也。正惟能受重剂，故能奏速功。”观何廉臣评语，虽亦推奖此案，而究嫌药量过重，致有南北分别之设想。不知此案药方之分量若作一次服，以治五岁孺子诚为过重。若分作三次服，则无论南北，凡身体胖壮之孺子皆可服也。试观近今新出之医书，治产后温病，有一剂用生石膏半斤者矣，曾见于刘蔚楚君《遇安斋证治丛录》，刘君原广东香山人也。治鼠疫病亦有一剂用生石膏半斤者矣，曾见于李健颐君《鼠疫新篇》，李君原福建平潭人也。若在北方治此等证，岂药之分量可再加增乎？由此知医者之治病用药，不可定存南北之见也。且愚亦尝南至汉皋矣，曾在彼处临证处方，未觉有异于北方，惟用发表之剂则南方出汗较易，其分量自宜从轻。然此乃地气寒暖之关系，非其身体强弱之关系也。既如此，一人之身则冬时发汗与夏时发汗，其所用药剂之轻重自迥殊也。

　　尝细验天地之气化，恒数十年而一变。仲景当日原先着《伤寒论》，后着《金匮要略》，《伤寒论》小青龙汤，原有五种加法，而独无加石膏之例。因当时无当加石膏之病也。至着《金匮》时，则有小青龙加石膏汤矣，想其时已现有当加石膏之病也。忆愚弱冠时，见医者治外感痰喘证，但投以小青龙汤原方即可治愈。

　　后数年愚临证遇有外感痰喘证，但投以小青龙汤不效，必加生石膏数钱方效。又迟数年必加生石膏两许，或至二两方效。由斯知为医者当随气化之转移，而时时与之消息，不可拘定成方而不知变通也。

　　五、医案　（十五）温病门

</div>
    <div class="pagination">
<a href="医学衷中参西录_page109.html">上一页</a><span>...</span><a href="医学衷中参西录_page105.html">105</a><a href="医学衷中参西录_page106.html">106</a><a href="医学衷中参西录_page107.html">107</a><a href="医学衷中参西录_page108.html">108</a><a href="医学衷中参西录_page109.html">109</a><span class="current-page">110</span><a href="医学衷中参西录_page111.html">111</a><a href="医学衷中参西录_page112.html">112</a><a href="医学衷中参西录_page113.html">113</a><a href="医学衷中参西录_page114.html">114</a><a href="医学衷中参西录_page115.html">115</a><span>...</span><a href="医学衷中参西录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
