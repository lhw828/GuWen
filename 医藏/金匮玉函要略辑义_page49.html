<!DOCTYPE html>
<html>
<head>
    <meta charset="UTF-8">
    <title>金匮玉函要略辑义 - 第 49 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金匮玉函要略辑义 - 第 49 页/共 90 页</h1>
    <div class="content">　　上七味。以水七升。煮麻黄。去上沫。内诸药。煮取二升。分温三服。当汗出。如虫行皮中。即愈。

　　〔鉴〕用桂枝去芍药加麻黄附子细辛汤者。温养荣卫阴阳。

　　发散寒邪之气也。

　　〔尤〕当汗出。如虫行皮中者。盖欲使既结之阳。复行周身而愈也。

　　心下坚。大如盘。边如旋盘。水饮所作。枳术汤主之。（肘后。卒心痛门。作心下坚痛。大如碗。边如旋 。名为气分。水饮所结。 。即盘字。

　　外台。心痛门。引文仲亦同。下盘字。徐沈作杯。案证类本草。作枳实术汤。近是。）

　　〔鉴〕心下坚。大如盘。边如旋盘。此里水所作也。赵良曰。心下胃上脘也。胃气弱。则所饮之水。入而不消。痞结而坚。必强其胃。乃可消痞。白术健脾强胃。枳实善消心下痞。逐停水散滞气。

　　徐云。若盘字。乃即杯字。偶误。勿泥。盖坚大如盘。上之取义在大。边如旋杯。下之取义在圆。不应又取大字义耳。合言之。总是坚大而圆也。案此注未允。潘氏续焰云。旋。圆也。上盘字。当据肘后作碗。

　　盖碗高于盘。盘大于碗。谓其坚大如碗。其边如圆盘。文意始通。若仍旧文。或从徐下盘字为杯。则其义竟难解焉。

　　枳术汤方

　　（外台。引张文仲云。此张仲景伤寒论方。备急。肘后同。）

　　枳实（七枚） 白术（二两）

　　上二味。以水五升。煮取三升。分温三服。腹中软。即当散也。（外台。五升。作一斗。）

　　〔鉴〕李 曰。枳实消胀。苦以泄之也。白术去湿。苦以燥之也。后张元素治痞。用枳术丸。亦从此汤化出。但此乃水饮所作。则用汤以荡涤之。彼属食积所伤。则用丸以消磨之。一汤一丸。各有深意。非漫无主张也。

　　严氏济生。枳术汤。治饮癖气分。心下坚硬如杯。水饮不下。

　　即本方。加肉桂。附子。细辛。桔梗。槟榔。甘草。生姜。

　　李氏辨惑论。易水张先生枳术丸。治痞消食强胃。

　　枳实（麸炒黄色去穣一两） 白术（二两）

　　上同为极细末。荷叶裹烧饭为丸。如桐子大。每服五十丸。多用白汤下无时。

　　附方

　　外台防己黄 汤。治风水脉浮为在表。其人或头汗出。表无他病。病者但下重。从腰以上为和。腰以下当肿及阴。难以屈伸。（方见风湿中。○脉经。其人下有能食二字。无或字。但下。有言字。外台引深师。作木防己汤云。此本仲景伤寒论方。）

　　〔沈〕此乃湿从下受。湿多风少。故用黄 实表。使水不得上溢。以防己驱除风湿。术草健脾。姜枣以俾营卫和。而湿自除矣。

　　卷四　黄胆病脉证并治第十五

　　论二首、脉证十四条、方七首

　　寸口脉浮而缓。浮则为风。缓则为痹。痹非中风。四肢苦烦。脾色必黄。

　　瘀热以行。（苦。徐本。脉经。作若。）

　　〔程〕脉得浮缓者。必发黄。故伤寒脉浮而缓者。系在太阴。太阴者。必发身黄。今浮为风。缓为痹。

　　非外证之中风。乃风热蓄于脾土。脾主四肢。故四肢苦烦。瘀热行于外。则发黄也。

　　〔沈〕风湿郁结。邪正为痹。痹者。闭也。因风拒闭。营卫为痹。非内经风寒湿三气之痹。

　　案痹非中风。文义不属。恐有脱误。

　　趺阳脉紧而数。数则为热。热则消谷。紧则为寒。食即为满。尺脉浮。为伤肾。趺阳脉紧。为伤脾。

　　风寒相搏。食谷即眩。谷气不消。胃中苦浊。浊气下流。小便不通。阴被其寒。热流膀胱。身体尽黄。名曰谷疸。额上黑。微汗出。手足中热。薄暮即发。膀胱急。小便自利。名曰女劳疸。腹如水状不治。心中懊 而热。不能食。时欲吐。名曰酒疸。（脉经。女劳疸酒疸。各为别条。徐沈魏尤并同。疸。沈尤。作瘅。）

　　〔程〕趺阳。胃脉也。数为热。紧为寒。此胃中阴阳不分。清浊相干。寒热混杂。虽消谷不能传导。故食即满也。尺脉以候肾。浮为风。则伤肾。趺阳以候胃。紧则寒不伤胃。而伤于脾。风寒相搏。邪不消谷。

　　得谷气则熏蒸头目。故作眩也。谷不消。则胃中之浊气下流。而小便又不通利。正以肾为胃关。脾寒被于少阴。则不能行宣泄之令。胃热流于膀胱。则热瘀蓄而不行。一身尽黄。因作谷疸也。

　　〔尤〕肾劳而热。黑色上出。犹脾病而黄外见也。额于部为庭。灵枢云。庭者。颜也。又云。肾病者。颧与颜黑。微汗出者。肾热上行。而气通于心也。手足心热。薄暮即发者。病在里在阴也。膀胱急者。肾热所逼也。小便自利。病不在腑也。此得之房劳过度。热从肾出。

　　故名曰女劳瘅。若腹如水状。则不特阴伤。阳亦伤矣。故曰不治。懊 。郁闷不宁之意。热内蓄。

　　则不能食。热上冲。则时欲吐。酒气熏心。而味归脾胃也。此得之饮酒过多所致。故名酒瘅。

　　巢源云。黄胆之病。此由酒食过度。腑脏未和。水谷相并。积于脾胃。复为风湿所搏。瘀结不散。热气郁蒸。故食已如饥。令身体面目。及爪甲小便尽黄。而欲安卧。黄胆也。谷疸之状。食毕头眩。心忪怫郁不安。而发黄。由失饥大食。胃气冲熏所致也。女劳疸之状。身目皆黄。发热恶寒。少腹满急。小便难。

　　由大劳大热而交接。交接竟入水所致也。案本经云。小便自利。可疑。

　　阳明病脉迟者。食难用饱。饱则发烦头眩。小便必难。

　　此欲作谷疸。虽下之。腹满如故。所以然者。脉迟故也。（发。阳明篇。作微。）

　　〔鉴〕谷疸属胃热。脉当数。今脉迟。脾脏寒也。寒不化谷。所以虽饥欲食。食难用饱。饱则烦闷。胃中填塞。健运失常也。清者阻于上升。故头眩。浊者阻于下降。故小便难也。此皆欲作谷疸之征。其证原从太阴寒湿郁黩而生。若误以为阳明热湿发黄下之。虽腹满暂减。顷复如故。所以然者。脉迟寒故也。此发明欲作谷疸属脾阴寒化。而不可下者也。

　　张氏伤寒心印云。按金匮谷疸有二证。此则虚寒而冷HT者也。伤寒缵论云。脉迟胃虚。下之无益。则发汗利小便之法。用之无益。惟当用和法。如甘草干姜汤。先温其中。然后少与调胃。微和胃气是也。

　　夫病酒黄胆。必小便不利。其候心中热。足下热。是其证也。

　　〔程〕夫小便利则湿热行。不利则热留于胃。胃脉贯膈。下足跗。上熏胃脘。则心中热。下注足跗。则足下热也。

　　酒黄胆者。或无热。靖言了。腹满欲吐。鼻燥。其脉浮者先吐之。沉弦者先下之。（赵本。了。作小。

　　程本。金鉴同。脉经。千金。徐沈魏。并作靖言了了。徐沈云。靖。恐是清字。外台同千金。作静。尤同。

　　程本。金鉴。作谵。案了。作小。靖。作谵。并系于后人改定。故今仍脉经等。作靖言了了。吐。赵本作呕。非。）

　　〔尤〕酒黄瘅者。心中必热。或亦有不热。静言了了者。则其热不聚于心中。而或从下积为腹满。或从上冲为欲吐鼻燥也。腹满者。可下之。欲吐者。可因其势而越之。既腹满且欲吐。则可下。亦可吐。然必审其脉。浮者邪近上。宜先吐。脉沉弦者。则邪近下。宜先下也。

　　〔沈〕详先字。要知吐下之后。再以清解余热。不待言矣。（案靖。本作 。静同。见后汉崔 传注。）

</div>
    <div class="pagination">
<a href="金匮玉函要略辑义_page48.html">上一页</a><span>...</span><a href="金匮玉函要略辑义_page44.html">44</a><a href="金匮玉函要略辑义_page45.html">45</a><a href="金匮玉函要略辑义_page46.html">46</a><a href="金匮玉函要略辑义_page47.html">47</a><a href="金匮玉函要略辑义_page48.html">48</a><span class="current-page">49</span><a href="金匮玉函要略辑义_page50.html">50</a><a href="金匮玉函要略辑义_page51.html">51</a><a href="金匮玉函要略辑义_page52.html">52</a><a href="金匮玉函要略辑义_page53.html">53</a><a href="金匮玉函要略辑义_page54.html">54</a><span>...</span><a href="金匮玉函要略辑义_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
