<!DOCTYPE html>
<html>
<head>
    <meta charset="UTF-8">
    <title>薛氏医案 - 第 44 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>薛氏医案 - 第 44 页/共 200 页</h1>
    <div class="content">　　续治诸症
　　一男子遍身患小疮或时作痒口干作渇服消风散起赤痒益甚服遇风丹脓水淋漓饮食无度肌肉消瘦尺脉洪数左尺尤甚余谓肾水不足虚火上炎为患先用加减八味丸其渇渐止用补中益气汤加五味子肌肉渐生佐以八珍汤加牡丹皮麦门冬百余剂而痊二年后不节房劳其疮复作惑于人言又服消风散之类其疮复患余仍用前药调治而痊
　　一男子善怒面青腿内膁患癣类色赤作痒或为砭刺出血发热焮肿作痛服消风散而益甚服遇仙丹愈加发热作渇仍服之脓水淋漓其脉洪数左闗为盛余谓肝经血虚火内动复伤其血而疮甚耳先用柴胡清肝散数剂又用四物山栀治之诸症渐愈用八珍汤地黄丸两月余而痊
　　一男子面赤作渇面常患有疮作痒服祛风药遍身发赤防服花蛇酒更发赤晕遍行砭刺又服消风散发热口渇饮水不止余谓肝经血虚而风热也用栀子清肝散及地黄丸料煎服热渇渐止疮渐结靥又用八珍汤地黄丸疮靥渐脱又服月余疮渐愈
　　一男子面生粉刺或生小防服消风散疮益甚服遇仙丹加遍身赤痒仍服前药发热焮肿又服旬余溃而出水形体骨立先用四君当归桔梗数剂饮食稍进又用八珍汤数剂而痊
　　一男子患肾脏风饮烧酒发赤晕砭出血敷追毒之药成疮出水日晡益甚类大麻风服遇仙丹眉毛拆落大便下血虚羸内热饮食甚少势诚可畏余先用圣济犀角地黄汤其血渐止又用五味异功散加当归升麻饮食渐进用四物参术牡丹内热渐减用易老祛风丸脓水渐少又用八珍牡丹皮之类月余疮渐结靥因思虑发热盗汗疮复作痒兼起赤晕用加味归脾汤数剂汗热渐止用加味逍遥散六味地黄丸而痊
　　一男子嗜膏粱炙醇酒辛辣之物遍身生防防甚为作痒服消风散之类更起赤晕又砭出血其痒益甚敷败毒之剂遂各成疮脓水津淫眉毛渐脱赤痒益甚此脾经积热伤血所致余先用犀角地黄汤诸症稍退乃用济生犀角地黄汤加黄连治之脓水渐止乃以八珍汤加山栀牡丹皮眉毛渐生因饮食失宜胸腹作胀饮食少思或大便下血用五味异攻散加升麻饮食渐进又用补中益气汤而血止仍用八珍加丹皮干葛连翘而痊
　　一男子内膁作痒色黯搔起白皮各砭刺出血其庠益甚更起赤晕延及外膁津淫不已服祛风之药肢体益然作渇引饮左尺脉洪大数而无力余谓此肾经虚火复伤其血火益甚而患耳先以八珍汤加五味子牡丹皮三十余剂诸症渐愈乃佐以加减八味丸料又百余剂而痊
　　一男子常咳腿患白癜风皮肤搔起白屑服消风散之类痒益甚起赤晕各砭出血赤晕开而痒愈甚服遇仙丹之类成疮出水殊类大麻风咳吐痰面色皎白时或痿黄此脾肺二经虚热之症先用五味异攻散治之虚热稍退又用地黄清肺饮肺气渐清又用八珍汤六味丸而寻愈后又咳痰喘患处作痒用参苏饮二剂散其风邪又用五味异攻散加桔梗补其肺气而痊二年后咳作渇饮水脉洪大左尺为甚用加减八味丸补肾水而痊
　　一男子素不慎房劳其髪渐落或发热恶寒或吐痰头运或口干作渇或小便如淋两足发热或冷至痉属足三隂亏损而隂火内炽朝用十全大补汤夕用加减八味丸诸症退而髪渐生后两腿腕患紫癜风延于两股作痒各砭出血痒处日甚服消风等药患处微肿延及上体两眼昏澁余谓肾臓风先用四生散四服后用易老祛风丸月余用地黄丸两月余而痊后饮食起居失宜肢体色赤服二丸随愈
　　一男子患白癜风过饮或劳役患处色赤作痒服消风散之类顿起赤晕遍身作痒砭出血服祛风药患处出血恪服遇仙丹患处愈焮元气日虚余先用九味芦荟丸加味羌活汤诸症顿愈用加味逍遥散加味四物汤乃安
　　一男子不时患疙瘩搔痒成疮脓水淋漓恶寒发热先用羌活当归散而痒止又用易老祛风丸而不发后饮烧酒起赤晕二便不通口舌生疮热渇不安用防风通圣散二便通利但口干体倦饮食不入用七味白术散去木香四剂而安
　　一男子患疮疥搔破出脓水面赤作渇大便坚实脉洪数左闗寸为甚此水火相抟也先用泻青丸料煎服热势顿减又用栀子柴胡散加味逍遥散而疮愈
　　一男子患搔痒破而成疮如大麻风服遇仙丹发热作渇大便秘结脉沉实右闗为甚此热蓄于内也先用黄连内疏汤而大便通利又用防风通圣散去硝黄而热渇止却用八珍汤而疮愈
　　一儒者素食膏粱发热作渇饮冷患疮如大麻风大便出黑血服清热祛风等寒药益甚余谓血分有热火也故寒之不寒用四物二连汤以清热凉血用六味地黄丸以补肾生水而热退又用柴胡栀子散调理而痊一男子遍身患疙瘩作痒劳而益甚用参茋归术为君佐以柴胡炒芩桔梗川芎炙草而瘥更用补气血之药后不再发
　　一男子患疙瘩瘙痒发热形气虚弱口鼻气热且喜饮冷属外邪也以消风散二剂外邪悉解但倦怠少食更治以参茋归术陈皮炙草五味子而健又以补中益气汤去柴胡升麻加茯苓芍药乃痊
　　一男子患前症多在臋脚劳役则痒益甚小便色黄服败毒散芩连之剂患处痒痛夜不得寐余谓脾气受伤用补中益气汤加五味麦门少用炒黒黄栢治之而痊凡病日间如故日晡倦怠或劳愈加晨起如故皆元气虚也宜用前药补而治之
　　一儒者遍身生疮瘙痒脓水淋漓自知医服八珍荆防之类益甚脉洪大按之无力余谓此气血虚热也用八珍汤加牡丹皮治之而愈继娶后两足生疮久不愈尺脉数而无力余用地黄丸八珍汤而痊
　　余甥凌云汉年十六庚子夏作渇发热吐痰唇燥遍身如疥两腿尤多色黯作痒日晡愈炽仲冬腿患疮尺脉洪数余曰疥肾疳也疮骨疽也皆肾经虚症针之脓出其气氤氲余谓火旺之际必变瘵症用六味地黄丸十全大补二旬诸症愈而瘵症具仍用前药而愈抵冬毕姻至春其症复作仍服地黄丸数斤煎药三百余剂而愈
　　稽勲李龙冈遍身患此腿足为甚日晡益焮口干作渇小便频数此肾经虚热用补中益气汤六味地黄丸而痊
　　一儒者善患疥余以为腠理不密外邪所抟用补中益气汤加白芷川芎治之不从自服荆防败毒散盗汗发热作渇焮痛脓水淋漓仍用前汤倍加参茋五味而痊
　　一儒者患在臂脚日晡或痒或胀形体倦怠自服败毒散痛处发肿小便赤澁此肺肾隂虚余用补中益气汤加茯苓治之其疮顿愈又因调养失宜日晡益甚用八珍汤加五味子麦门冬五十余剂而愈
　　一男子患疙瘩色黯作痒出黒血日晡至夜益甚其腿日肿夜消余以为气血虚而有热朝用补中益气汤夕用加味逍遥散而愈
　　一男子时疫愈后遍身发防作痒服补中益气汤而愈有同患者不信余言乃用砭法出血而死此因隂虚血热色黒作痒也何乃反伤隂血哉
　　一男子患防干痒作痛以芩连荆防山栀薄荷芍药归梢治之而愈
　　一儒者应试后遍身瘙痒后成疙瘩此劳伤元气隂火内炽秋寒收敛腠理鬰热内作用补中益气汤加茯苓川芎白芷而愈后复劳仍作惑于人言服祛风败毒药如大风之状又发热作渇倦怠食余用补中益气汤倍加参茋归木半夏茯苓五味子麦门冬而愈
　　举人陆世明防试途中劳役胸患癍焮赤作痛头痛发热形倦少食大便或溏或结小便赤澁此劳伤元气而虚火内动投补中益气汤一剂顿退再剂而痊又数剂而元气复
　　一男子脾肾气血虚热略服四物黄栢知母之类元气愈虚倦热益甚余朝用补中益气汤夕用六味地黄丸如五味子煎服而愈后至闽为商遍身搔痒时喜热水浴之后患疮防破而出水用风药益甚或赤或白眼作花痒先用胡麻散六味丸痒渐愈用六味丸消风散疮渐愈用八珍汤六味丸而痊次年两股小腹颈项复作痒用四生散六味丸而愈
　　一妇人经水先期劳役或气恼则寒热作痒服祛风降火等药不劳怒而自痒发热更加痰喘气促服化痰清气之剂形气倦怠食少胸痞身发疮疹服消毒之类脓水淋漓服大麻风药口干作渇欲水而不敢饮经水又过期眉间若动又服月余眉毛脱落经水淋漓余谓心肝二经风热相抟制金不能平木木尅脾土而不能统血肝火旺而不能藏血也眉间属甲木而主风风动血燥而眉毛脱落又若动也经云水生木遂朝用地黄丸以滋肾水生肝血夕用加味逍遥散以清肝火生肝血月余诸症渐愈又佐以四君芎归牡丹皮月余经水旬日而止又两月余经水五十余日而至乃夕用五味异攻散加当归服两月经水四十余日而至因怒恼寒热经水如崩眉棱觉动脉洪数肝脾二脉为甚用柴胡栀子散二剂以平肝火用五味异功散二剂以补脾气发热顿退经水顿止更以八珍汤倍加参术及地黄丸两月余经水如期眉毛渐生因饮食停滞腹胀作痛另服祛逐之剂泄泻不止小腹重坠饮食甚少余先用六君子汤送四神丸数剂泻渐止饮食稍进又用补中益气汤倍用升麻数剂重坠渐愈后因劳心发热饮食难化呕吐涎水其热自脐上起觉饥热频作乃用六君子汤加炮姜治之热时饮稠米汤稍安两月余又常服加味归脾补中益气二汤而痊
　　一妇人秋间肢体作痒时发寒热日晡热甚口苦喜酸月水先期面色常青热甚则赤略服清热凉血后发疙瘩赤痒益甚乃清热败毒破而脓水淋漓余谓肝脾血燥虚热不信仍治疮毒其疮益甚形气倦怠饮食减少余先用补中益气汤间佐以六君当归元气稍复乃以八珍汤倍用参术少用川芎芍药炒焦间佐以补中益气汤诸症渐愈又以四君子汤为主佐以加味逍遥防两月余脓水渐少又服月余疮渐结靥因怒恼寒热腹胀饮食少思患处复甚用六君子汤加山栀柴胡乃用四君子汤为主而疮渐愈又因怒月经甚多发热作渇疮痛出血用柴胡清肝散热退痛止仍用四君子汤而结靥又用八珍山栀牡丹皮而疮愈
　　一妇人变身搔痒脓水淋漓发热身如虫行月经不调先用升麻汤送泻青丸热痒顿退又用加味逍遥散经行如期用换肌丸而疮愈后因怒经行不止筋骨作痛用秦芁地黄汤易老祛风丸而痊
　　一妇人遍身患疙瘩发热作痒内服败毒祛风外搽攻毒追蚀各溃成疮脓水津淫形气消瘦饮食日减恶寒发热作渇饮冷脉浮数按之则濇此元气复伤也先用七味白术散数剂其渇渐止饮食稍加乃用八珍汤加柴胡牡丹皮脓水渐干又用六君芎归丹皮山栀疮渐收敛仍用八珍山栀牡丹皮而疮愈
　　一妇人毎秋间两手心作痒搔起白皮因劳役恼怒则发寒热变身作痒起疙瘩或以为风症内服花蛇等药外敷硫黄之类患处焮溃又服遇仙丹热渇益甚月水不通余谓肝脾二经血燥生风先用加味逍遥散热渇渐减又用八珍柴胡山栀患处少可后因怒气发热脇痛患处焮肿用加味逍遥散四剂而安又用四君芎归山栀牡丹皮半载而痊
　　一妇人因怒寒热发赤晕服祛风之药发疙瘩或砭出血患处焮肿发热头痛内服外敷俱系风药脓水淋漓服花蛇酒之类前症益甚更加晡热烦渇不寐脉洪大按之如无余谓血脱烦躁先用补血当归汤稍缓用四君当归数剂得睡但倦怠头运少食用补中益气汤加蔓荆子稍可又用八珍汤少用芎芍倍用参术三十余剂而能歩履又服月余而瘥
　　一妇人患白癜风误以为大麻风服蛇酒等药患处焮肿经水两三月一行余曰此肝血伤而内风也误服风药必筋脉拘急不信仍作风治果身起白屑四肢拳挛始信余言先用八珍汤四剂又用四君子汤二剂月余乃以四君子汤又用八珍汤二剂又月余诸症渐退元气渐复又以四君子汤为主以逍遥散为佐将两月疮靥脱落又月余而愈
　　一妇人性急善怒月经不调内热口苦患疙瘩作痒服败毒之药脓水淋漓热渇头晕日晡益甚用加味逍遥散渐愈后因大怒月经如涌眼赤出泪用四物汤加山栀柴胡连芩数剂而愈年余左足臂腕起白防渐大搔起白屑内热盗汗月经两月余一至毎怒或恶寒头痛或不食作呕或胸乳作胀或腹内作痛或小便见血或小水不利或白带下注此皆肝木制伏脾土元气虚而变症也用补中益气汤加炒黒山栀及加味归脾汤间服半年而愈后毎怒恼患赤晕或以风疾治之发疙瘩又服遇仙丹赤肿作痒出脓水外敷追蚀之药寒热作渇又服胡麻草乌之药遍身搔痒眉毛脱落脓水淋漓咳发热月经两月一行余用四君当归牡丹皮月余热渇稍止饮食稍进又服月余咳稍可却用八珍汤加牡丹皮二十余剂患处渐干经水如期后因伤食作泻不食用六君子汤饮食渐进又因怒发热作渇患处作痛经行不止用加味逍遥渐可仍用四君子汤而全愈
　　一妇人性沉静怀抱不乐月经过期遍身作痒服祛风清火之剂搔破成疮出水不止其痒益甚或用消风散之类眉棱跳动眉毛折落又服遇仙丹患处俱溃咳发热饮食日少月经先期余作肝脾鬰怒而血燥前药复伤而益甚先用四君芎归山栀牡丹皮饮食渐进服月余而止又以加味逍遥散加钓藤钩二十余剂而眉不动乃去钓藤倍加参术当归月余疮渐结靥又以八珍汤加山栀牡丹皮而痊
　　一妇人患前症脓水淋漓发热作渇体倦恶寒经水不调久而不愈此肝脾亏损而虚热也先用补中益气汤加川芎山栀而元气渐复又用逍遥散而疮渐愈又产后患疥遍身作痒搔起疙瘩破而出脓或出血水误服醉仙散殊类风症余用八珍汤数剂而安又用十全大补汤患处渐干因恼怒停食腹胀少食发热作渇患处复溃用六君子汤加炒黑山栀数剂饮食渐进又用八珍汤之类而痊
　　一妇人日晡身痒月余口干又月余成疮服祛风治疮之剂脓水淋漓午前畏寒午后发热殊类风症余谓此肝火伤脾外邪所抟先用补中益气汤加山栀钩藤又用加味逍遥散兼八珍散而痊
　　一妇人素清苦因鬰怒患前症遍身发疙瘩晡热内热盗汗自汗月经不行口干咽燥余用归脾汤数剂诸症稍退后兼加味逍遥散五十余剂而愈
　　一妇人性躁患防防作痒脓水津淫寒热口苦脇痛耳鸣腹胀溺濇乃肝脾血虚火症用六君柴胡山栀龙胆数剂以逍遥散兼服渐愈又与六味丸逍遥散七十余剂诸症悉退
　　一妇人患癍症作痒脉浮数以人参败毒散二剂少愈更以消风散四剂而安又用柴胡清肝散而愈
　　一妇人患癍症痒痛大便秘脉沉实以四物汤加芩连大黄槐花治之而便利用四物二连汤而疮愈
　　一妇人身如丹毒搔破淋漓热渇头日晡益甚用逍遥散加炒山栀丹皮而愈又用八珍柴胡山栀丹皮而痊
　　一妇人患前症误服大麻风药破而出水烦渇头运诚类风症六脉洪数心肝脾为甚余曰风自火出此因怒动肝火血燥而生风耳非真风症也与逍遥散六味丸以清肝火滋脾血生肾水而愈
　　一妇人患前症搔破久不愈食少体倦此肝脾亏损隂虚发热也先用补中益气汤加川芎炒栀元气渐复更以逍遥散而疮愈
　　一妇人身如丹毒后发疙瘩搔破脓水淋漓热渇头运日晡益甚先用消风散二剂又用加味逍遥防而愈一妇人患赤游风晡热痒甚余用清肝养血之剂不信乃服大麻风药臂痛筋挛又服化痰顺气之剂四肢痿弱又一妇患前症数用风药煎汤泡洗以致腹胀并殁一女子月经先期或经行上身先发赤晕微肿作庠若遇气恼赤痒益甚服祛风之剂患处更肿砭出紫血甚多其痒愈作余谓肝火血燥风药复伤血而为患也先用加味逍遥散清肝火益肝血赤痒少止用地黄丸滋肾水生肝木各五十余贴而痊后因恼怒经水不止发热作渇患处赤痒先用加味小柴胡汤二剂诸症顿止又用加味逍遥散而安
　　一女子二十嵗月经先期而或过期或有怒身发赤晕或患疙瘩六七日方退服祛风药赤晕不退搔痒作渇热为风症恪服前药搔破成疮脓水津淫余曰此肝火生风再服是药必致筋挛不悟后两手果挛始信先用地黄丸四物汤月余热渇顿减乃佐以加味逍遥散又月余患处脓少又用四君山栀牡丹皮二十余剂指能伸屈因怒发热经水不止睡中筋脉抽动不安以加味逍遥散加钩藤钩治之而痊仍用四物山栀钩藤钩牡丹皮而疮结靥乃去钩藤钩调理元气复而疮靥脱一女子常患瘾疹作痒因怒发热变为疙瘩臖肿痒其余用栀子清肝散治之而愈后又怒患痕起赤晕游走不定自砭出紫血甚痒彻骨其热如炙如大麻风欲用风药余绐之曰然乃以当归补血汤四剂其热悉止又用圣愈汤加味逍遥散而痊
　　一女子赤晕如霞作痒发热用小柴胡汤加生地连翘丹皮而愈后时常发热遍身如虫行因恼怒起赤晕作痒用柴胡清肝散热痒顿止用加味逍遥散热痒全止但见风起赤晕或发瘾疹或患疙瘩用胡麻散随愈一女子常患疙瘩时或作痒服消风之类搔破成疮其痒不止延及头面余先用羌活当归散其痒顿止用加味逍遥散其热顿痊又用当归饮而疮亦愈用八珍柴胡山栀而不再作
　　一小儿因有食积服尅滞之剂肢体生疮似疥服消毒之药发疙瘩赤色作痒脓水津淫先用五味异攻散加柴胡山栀以补脾胃平肝木赤痒渐消又用四味肥儿丸五味异功散治之而食积愈
　　一女子赤晕作痒寒热发搐服风药身发疙瘩搔破出水此肝血风热之症先用加味小柴胡汤后用四味肥儿丸而愈后伤风咳头面搔痒微肿先用消风散一剂又用栀子清肝散而痊
　　一小儿遍身生疮小便不调颈间结核两目连劄服祛风之剂眉毛脱落余谓肝经风热之症先用大芦荟丸后用四味肥儿丸渐愈后因饮食停滞发热其疮复臖用大芜荑汤四味肥儿丸而痊后毎停食遍身发赤作痒服四味肥儿丸即愈
　　一小儿遍身患疮似疥作痒肌体消瘦发热龈烂口渇饮水大便不实此肾肝之症也先用地黄丸治之又用大芜荑汤而愈后因饮食所伤其疮复焮先用四味肥儿丸后用大芜荑汤而痊
　　一小儿遍身生疮似疥或痒或痛脓水淋漓眉毛脱落大便酸臭小便澄白余谓肝脾之症先用大芦荟丸后用四味肥儿丸诸症渐愈又佐以五味异功散而痊一小儿遍身生疮头髪成穗眉毛脱落肌肉消瘦大便酸臭小便不调颈间结核肚大青筋余先用五味异功散月余后用四味肥儿丸又用大芜荑汤异功散而痊一小儿先隂茎作痒小便不调后遍身生疮作痒服消风败毒之剂臖如大风之症颈间结核发热如炙余先用柴胡栀子后用大芦荟丸四味肥儿丸诸症少愈又用虾蟇丸四味肥儿丸而痊
　　一小儿部面浮肿遍身如癣半年后遍疙瘩色紫作痒敷巴豆之药皮破出水痛痒寒热大便坚硬脾肺脉洪数而实先用防风通圣散便利调和又用四物汤加荆防黄芩柴胡皂角刺甘草节诸症渐愈更以八珍汤加白术荆防皂角刺五加皮而愈后但劳则上体发赤晕日晡益甚此气血虚而有火也先用四物汤加丹皮参术柴胡治之稍愈又用补中益气汤加酒炒黑黄栢知母月余全愈后不守禁忌遍身生疮诚如疠风大便酸臭肚大青筋头髪成穗先用肥儿丸月余又用大芜荑汤数剂又用大芦荟丸四味肥儿丸而寻愈
　　一女子十二嵗善怒遍身作痒出水用柴胡川芎山栀芍药以清肝火用生地当归黄芩以凉肝血用白术茯苓甘草以徤脾胃而愈半载之后遍身起赤痕或时晕寒热余曰此亦肝火炽盛血得热而妄行其夜果经至后因肝经血燥生疮发热作痒搔破出水眉毛脱落用大芦荟丸四物二连汤而热退用五味异功散四味肥儿丸而疮愈
　　一小儿遍身生疮大便下血发热作渇腹大青筋眉毛渐落余用大芦荟丸五味异攻散其疮渐愈佐以补中益气汤热渇渐止又用异功散为主佐以补中益气汤加吴茱茰所制黄连治之血止疮愈
　　一小儿十五嵗遍身似疥非疥脓水淋漓晡热口干形体骨立四年矣此肾肝之症用六味丸而痊后隂茎作痒小便澄白患疮疥如大风余用大芦荟丸四味肥儿丸诸症渐愈又用大芜荑汤而寻愈后停食吐泻不食发赤防先用二陈山查麦芽次用异攻散饮食如常又用大芜荑汤而愈
　　一女子赤晕如霞作痒发热用小柴胡汤加生地黄连翘丹皮而愈
　　一女子性急多怒月经先期患防防色赤作痒搔破脓水不止服祛风药其疮益甚服花蛇酒四肢瘈疭眉毛折脱余先用柴胡清肝散加钓藤钩数剂又用加味逍遥散加钩藤钩诸症渐愈又用易老祛风丸而痊一女子素有肝火因怒颈项结核寒热晡热遍身起赤晕作痒服祛风之药搔痒出水唇目搐动余以为脾经血虚内热生风用栀子清肝散加钓藤钩而搐热顿减又用当归川芎散而诸症渐愈乃用加味逍遥散而痊一小儿患赤游风余先用羌活白芷散二剂又用加味逍遥散而愈后伤风热起疙瘩搔破出水或用大麻风药十指拳挛脓水津淫余先用秦芁地黄丸手指如常又用易老祛风丸而疮亦痊
　　一小儿遍身搔痒或如虫行内服胡麻散外敷解毒散患处皆溃诚如麻风之症视其唇或掣动或两目连劄此肝木乗脾土用升麻汤煎送泻青丸而渐愈又用桦皮散而痊
　　一小儿遍身搔痒起赤晕后脓水不止先用归脾饮二剂又用柴胡散而愈后因惊挟食发热起赤晕用越鞠丸一钱枳术蓬术末各五分葱汤调服二次又用消风散一服赤晕顿消又用越鞠丸而痊





　　薛氏医案卷十八
<子部,医家类,薛氏医案>
　　钦定四库全书
　　薛氏医案卷十九
　　明　薛已　订
　　疠疡机要下
　　各症方药
　　通天再造散　治疠风恶疾
　　鬰金【五钱】大黄【煨】皂角刺【炒黑各一两】白牵牛【六钱半生半炒】
　　右为末每服五钱日未出时面东以无灰酒调下
　　寳鉴醉仙散　治疠风
　　胡麻子　牛蒡子　枸杞子　蔓荆子【各炒一两】白蒺莉　蒌根　苦参　防风【各五钱】
　　右为末毎一两五钱入轻粉二钱拌匀毎服一钱茶清调晨午各一服至五七日于牙缝中出臭涎令人如醉或下脓血病根乃去仍量人轻重虚实用病重者须先以再造散下之元气将复方用此药忌一切炙厚味止可食淡粥时菜诸蛇以淡酒蒸熟食之可以助药势
　　寳鉴换肌散　治疠风久不愈或眉毛脱落鼻梁崩壊不月奏效如神
　　地龙【去土】当归　细辛　何首乌【不犯鐡】白芷　天麻蔓荆子　葳灵仙　荆芥穂　菊花　苦参
　　紫参　沙参　木贼草　白蒺防　草乌头【炮去皮脐】不灰木　甘草　天门冬【去心】赤芍药　九节菖蒲定风草　胡麻子【炒】川芎　苍术【一两】木鼈子【一两】白花蛇【三两】黑花蛇【三两酒浸】
　　右各叧为末每服五钱温酒调下日后酒多尤妙
　　补气泻荣汤　治疠风
　　升麻　连翘【各六分】苏木　当归　黄连　黄茋全蝎　地龙【去土各五分】生地黄　荆芥【各四分】人参梧桐泪【各一分】桔梗　麝香【少许】桃仁【三个】白豆　蠓虫【去翅足炒三个】水蛭【炒烟尽三个】
　　右先将豆蔲麝香水蛭蠓虫各叧为末和匀却将前药用水二钟煎至一钟去柤入桐泪前末再煎至七分空心热服
　　海藏愈风丹　治癞病手足麻木眉毛脱落遍身生疮及疠风瘾疹皮肤燥痒搔破成疮并皆治之
　　皂角【乙斤剉寸许无灰酒浸一宿以水一碗挼成汁去柤以砂器中文武火熬】土花蛇【二条去肠阴干酒浸取净肉晒干为末大风症治之】苦参【一斤取末四两】白花蛇乌稍蛇【各一条依前酒浸取肉为末】
　　右为末入前二味为丸桐子大每服六七十丸空心通圣散送下干物压之日三服间日浴之汗出为度愚按前方果系疠风用之必效若肝经血热脾经血虚肾经虚火脾肺气虚遍身作痒搔破成疮或内热生风而鬓脱落或皮肤赤晕或搔起白屑而类疠风者服之反成疠风矣
　　二圣散　治疠疮
　　大黄【五钱】皂角刺【三钱焼灰】
　　右为末每服二钱白汤调下早服桦皮散中服升麻汤下泻青丸晩服二圣散皆为疎泄血中风热也
　　清胃散　治热毒在表以此发散之
　　升麻　白芷　防风　白芍药　干葛　甘草当归　川芎　羌活　麻黄　紫浮萍　木贼草【各等分】
　　右每服五七钱水煎
　　防风通圣散　治风热炽盛大便秘结发热烦躁表里俱实者
　　防风　当归　川芎　芍药　大黄【煨】硝　连翘　薄荷　麻黄　桔梗　石膏【煨】黄芩【炒各一两】白术　山栀　荆芥【各五钱五分】甘草【二两】滑石【三两】白芷蒺防【炒】鼠粘子【各五钱】
　　右为末每服三五钱白汤调下
　　透经解挛汤　治风热筋挛骨痛
</div>
    <div class="pagination">
<a href="薛氏医案_page43.html">上一页</a><span>...</span><a href="薛氏医案_page39.html">39</a><a href="薛氏医案_page40.html">40</a><a href="薛氏医案_page41.html">41</a><a href="薛氏医案_page42.html">42</a><a href="薛氏医案_page43.html">43</a><span class="current-page">44</span><a href="薛氏医案_page45.html">45</a><a href="薛氏医案_page46.html">46</a><a href="薛氏医案_page47.html">47</a><a href="薛氏医案_page48.html">48</a><a href="薛氏医案_page49.html">49</a><span>...</span><a href="薛氏医案_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
