<!DOCTYPE html>
<html>
<head>
    <meta charset="UTF-8">
    <title>疡医大全 - 第 124 页/共 163 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疡医大全 - 第 124 页/共 163 页</h1>
    <div class="content">　　土克水时黑耳，水克火如斑紫，火克金知悲喘，金克木即痈疽，木克土知脱齿，离部痘红紫，腰间有黑疔，巽坤有紫赤，胁下有斑纹，灰白浆难满，还该出一层，白则多泄泻，寒战切牙生，耳后筋纹淡淡轻轻，细小一定无凶，若逢红赤粗大者，不堪同例一般功，耳后筋纹黑色，肾经发者无疑，将来必主黑陷，神工妙药难医。
　　手中心歌：手心宜少不宜多，品定梅花两眼 ，若还二虎排行立，任遇神仙损一个。
　　手上下歌：上下均匀不消嫌，天庭疏朗及涌泉，四肢若无三四粒，九日痂完十日全。
　　手左右歌：左右无痘甚堪惊，舌卷囊缩九日倾，若还挨过十四日，手脚心胸定发痈。
　　邵公曰：人之有脚掌，犹百木之有根，人之有头面，如树之有枝桠。枝桠茂盛，枝根亦该茂盛；枝桠枯槁，树根亦该枯槁，反此则上下不相应也。如看人之面部痘色或青或红，或白或绿或黄，而下部脚掌之色不相应者，必是庸医误投药饵所致，一看便知误于何药，其验如神。
　　前脚指歌：离宫正色红，下面亦相同，若还紫赤色，误服热药攻。（误在香附、官桂、附子之类。）后脚跟歌：坎宫正色暗，下面亦相同，若还反带黄，误吞发散药。（误在羌活、防风、升麻之类。）大指里歌：震宫正色青，下面该相应，若还反带白，误投 与参。（误在补气太早。）小指外歌：兑宫正色白，下头亦此色，若还反惨暗，误在服凉药。（误在紫草、生地、芩连之类。）足底中歌：中心正色黄，涌泉该亦黄，若还反带青，庸医用大黄。（不当用大黄而用之。）
　　
　　卷三十一　痘疹部（上）验痘出稠密吉凶诀
　　梁上先痂红活吉，耳上先痂往西天，要明八卦方有主，识透部位即真仙。
　　
　　
　　卷三十一　痘疹部（上）看痘须知五经判断吉凶
　　心者南方丙火，色红者吉。肝者东方甲木，色青者吉。脾者中央戊土，色黄者良。肺者西方庚金，色白者实，而圆亮者佳。（初见嫩白色者，宜苏葛汤。）肾者北方壬水，如虚白如珠者凶。（宜四物汤、四君子汤加减，南枣为引。）
　　
　　卷三十一　痘疹部（上）邵先生看耳筋秘法
　　（见标之时，一看轻重，吉凶先知。）歌曰：耳后筋纹淡淡红，疏疏磊磊决无凶，若然紫黑青白色，任是轩岐枉费功。
　　心经：耳后红筋赤一条，又无枝叶上而高，将来必主心经痘，头面稀少定然好。
　　肝经：耳筋紫黑鱼刺形，纷纷都向里边行，将来必主肝经痘，满身斑赤八朝冥。
　　脾经：耳筋苍蜡痘主稀，头大尾尖人不知，将来必主脾经痘，向外排行法更奇。
　　肺经：耳筋淡白乱如麻，纷纷俱向外边爬，将来必主肺经痘，形如蚕种七朝嗟。
　　肾经：耳筋乱发紫黑青，腰背定有黑痘疔，将来必主肾经痘，满耳盈盈九日倾。
　　　r耳背形　p04-a41a213.bmp　r
　　耳珠 属胃 耳叶 属脾
　　
　　耳中轮 属心 耳皮肉 属肺
　　
　　耳窍 属肾 耳背王楼 属肝
　　
　　
　　卷三十一　痘疹部（上）见标之时一看预定吉凶
　　耳上属心经之火，贵乎鲜红壮热，不宜黑白冰冷，如见梅花品字样，或串字样从耳皮上出者，皆逆之兆也。
　　耳下属肾经之水，贵乎红紫带冷，不宜淡黄壮热，如见梅花品字样，反是顺证，若如芝麻虼蚤咬之形，皆凶兆也。如见此痘，肾俞二穴决有黑痘疔。
　　耳里属肺经之金，贵主淡白带温，不宜鲜红赤紫壮热，如见茱萸形或灯火烧烙之样，皆死兆也。见此痘必然鼻干口燥，痰喘呛喉，务宜稀疏大粒，淡白桃红色方佳。
　　耳外属肝经之木，贵乎青绿温热，不宜淡白冰冷，如见稠密主凶，稀疏数粒主吉。
　　中央属脾经之土，贵宜苍黄温和，不宜绿，壮热，稀疏如黄蜡色为吉，若稠密如蚁，色带青者必凶。（歌曰：耳上金木水火上，医家不识真个苦，若知此法天下行，能服富豪与官府。）凡耳后筋三条而枝叶多，色淡红者吉，主心经发痘必吉，头面决主稀少。
　　凡耳后筋紫赤色者，主肝经发痘必凶，急出者不吉，如不退，潮热将来，必五毒九磨。
　　凡耳后筋苍黄色者，或筋头大而根小者，主脾经发痘，头面胸腹必主稀少。
　　凡耳后筋淡而白色者，枝叶繁乱，主肺经发痘，齐出如蚕种，必主痒塌，极凶之兆，不治之证，三五日必痒塌抓破死。
　　凡耳后筋黑色枝叶多者，主肾经发痘，必主黑陷，腰背俱有黑痘，必然焦苗陷伏，疔毒九朝十朝内必死。
　　凡发热，耳筋出现紫黑赤白皆凶，耳上凉者为吉，耳下凉者为凶，吾今只喜淡淡红，此个法儿堪用，闻声知证候， 语热相煎，痘色多红紫，大便不闭坚，声战寒必定，大便泄几番，声清见证，不久自安，声哑喉必烂，声速毒瓦斯煎，饮食呛喉外，须臾下九泉。大凡出痘必从肾传心、传肺、传肝、传脾方愈也。
　　手上凉、耳下凉者重。手耳温平，主二三分痘。面白主肺经有风寒痰喘，主五分痘。面青主泄泻，有四五分痘。（若初起泻者，急用四物汤加豆蔻丸，红糖米饮调服。）面紫赤主有八九分痘。（或作痒塌泄泻，或吐，决然痒塌而死。）颊车起者，决主胸腹背三处有毒。口角内有痘者，男子阳窍中有痘疔，女子阴窍中有痘疔，主第八日死。两太阳宫筋纹现者，主眼中有痘。（急宜祛其眼毒，急于阴阳见纹处以灯爆之，即磨去眼中之痘。）涌泉穴下有紫泡红纹现者，主心中有痘疔。耳后青脉起，主螈 。两耳后黑筋横过发际，主脐下疼，肾气痛。
　　耳苍鼻黑，主小便不通。鼻孔干燥气粗，主 。鼻青色，主吐乳。印堂黑者，主夜啼或胎中受冷之故。人中青，主不食，大便难通。鼻心红，主心中热，疽疖之毒或夜啼。鼻干燥，主死。（如鼻赤，尚有可生之道。）
　　
　　卷三十一　痘疹部（上）冯氏小儿面部见点吉凶之图说
　　　r面部见点图　p04-a41a214.bmp　r凡发热三日之后，其痘先出于面之下部，在两颐者为上，在两颊者为中，若额际先发者，系毒参阳位，为下下矣。凡晓星报点稠密者，虽各部稀疏，难治；如晓星报点稀疏光润者，虽各部稠密，必有可治之机焉。然五脏之精华，皆上注于头面，故五脏之精华充足者，则痘点虽多，必能颗粒分明，高耸润泽，虽多无害；若精华不足，则邪毒用事奔溃成片，如 如麸，而为不救之证矣。
　　
　　
　　卷三十一　痘疹部（上）三关两煞五轴
　　胸膛乳阜心之关，脐封脾之关，阳球肾之关。白帝煞门座于气窝右太阳，青帝煞门座于眼眶左太阳。颧阜胸乳心之轴，左太阳左胁、眼胞两臀阜肝之轴，右太阳右胁项颈气突肺之轴，腮颊中庭口角肚腹手足脾之轴，地阁后颈耳窖背窬、腰脊阳球肾之轴。
　　
　　
　　卷三十一　痘疹部（上）经穴部位诸痘所主
　　囟会：在顶上上星一寸，可容寸许，督脉所发毒生于此，大凶。方广：肺之部，痘少则吉。神庭：肺之部，在头入发际五分，督脉足太阳阳明三脉之会，不宜多出。
　　天庭：肺之部，见标先于此处而且多者，则为毒参阳位，凶。穹窿：五岳高处是也。
　　痘若先见则为阳，但多而细者凶。风疳：在脑之后，不宜生疔。印堂：肺之部，痘如成片云遮，则主大凶。丝竹：肝之枢，在眉头陷中，足太阳脉气所发，与商邱相应，切忌多密。天仓：肺之部，在太阳之上，丰溢则五经无变证。彩霞：在两眉梢之上，明畅则美，肺之部也。繁霞：在两眉梢之上，明畅则美，肺之部也。玄武：上耳齐处，肾之部也。山林：不宜结毒。百会：痘毒不宜生此。发际：结毒则睛红舌 口枯而为凶。睛明：在目内 泪孔，手太阳阳明之会，肝之部也。阳池：两阳之地，切忌先见稠密细小。左太阳：肝之杀门，切忌稠密。右太阳：肺之杀门，先见稠密大凶。泪堂：即是眼眶，肝之杀门，痘如椒实大，凶。鱼尾：肺之部，在眼角之上，痘如稠密大凶。交骨：肾之部，在耳边前一寸，痘如游蚕主凶。听会：肾之部，在耳珠前陷中，上关穴下一寸动脉宛中，手太阳脉气所发，不宜生毒。耳孔：肾之枢，疔生于此即名豢虎，宜速挑治。玄壁：即名瑞壁，脾之部也，痘宜稀朗，则为吉兆。井谷：七窍之处为井谷，痘若先见于此，则为阴而主凶。五岳：两颧鼻额地阁是也，痘宜疏朗美丽为吉。颧阜：心之轴，痘如彩钿为吉，若似紫萍游蚕为凶。颧石：心之部也，上灌下嚣视，此乃系可治。鼻准：胃之部，不宜生毒。嵩岳：胃之部，痘如石榴，则四肢痘如夭桃而属吉兆。年寿：胃之部也，凡七朝而痘起紫泡于此者，并若木硬而如锡片者大凶。地阁：肾之部也，不宜先发。鼻柱：胃之部，痘如桃花之美为吉，如色灰煤大凶。迎香：在鼻孔傍五分斜缝中，手足阳明之会，不宜生毒。食仓：在两鼻孔傍是也，然近法令纹而在两腮之次，亦名食仓，俱脾之部也，痘如窠，主呕吐而凶。人中：脾之部，乃司命之堂，不宜有痘，兼痘而如车轮之形者主凶。腮井：脾之部，痘毒不宜生此，与足陋骨相应。腮田：脾之部，不宜稠密。颐池：脾之部，痘如梅花则脾土伤而泻逆，主凶。承浆：在颐前唇下五分宛中，足阳明肺之所会，毒生于此则凶。气枢：肺之枢，在颏下近喉处，痘多则凶。喉突：在结喉一寸宛中，阴维任脉之会，肺之枢，主生杀之职，痘密于此则凶。气窝：肺之杀门，痘出于此大凶。穴在突下窝中，若三星垂照必死。背座：上灌下嚣视，此乃系难治。
　　项锁：痘如盘蛇，则毒盛而难峻，肺之部也。乳盘：心之枢也，痘如交垒则烦躁卷床。膻中：又名胸阜，在两乳中间，玉堂下一寸六分，在脉气所发，心之枢也，有痘则烦躁而主凶。中脘：在脐上四寸，胃之膜，手太阳少阳所主，任脉所会，脾之关辖也，痘如蜂螫为凶。脐封：脾之关也，不宜多痘，否则脾家泻逆而主凶。脐麓：脾之关也，痘如旋珠，必主泻逆而为凶。肺俞：在背部三椎骨下两旁各开一寸半，足太阳脉气所发，然五俞之位俱不可多痘，若并出于此，名为悬镜而主凶。心俞：在背部五椎骨下两旁各开一寸半。肝俞：在背部九椎骨下两旁各开一寸半。脾俞：在背部十一椎骨下两旁各开一寸半。胃俞：在背部十二椎骨下两旁各开一寸半。肾俞：在背部十四椎骨下两旁各开一寸半，不宜多痘。肩俞：痈毒结于此者可治。伤门：五关为伤门，痘多则烦躁。井田：在脐之上，丹田蓄毒则肠结便难。玄门：男之龟，女之牝，属水而火不生，若疔生此大凶。丰邱：五经高处为丰邱，痘少则安宁顺美。曲池：在手肘曲处宛中，痘痈不宜患此，最宜速治，否则易成痼疾。三里：在膝傍牛犊下二寸，痘痈结此，命虽无妨，但防溃筋之处。臀阜：肝之轴，痘痈结此可治。阳球：肾之关，有毒则凶。商邱：在足内踝前微陷中，足太阴脾所经，与丝竹相应。公孙：在足，系足厥阴肝所经。涌泉：在足心宛中，涌泉牢块则毒透足，难治。太冲：在足大指本节后二寸陷中。太溪：在足内踝动脉陷中。太白：在足。阴陵：在足。委中：在足膝曲处。陋谷：在足底与腮井相应，疔毒生此，决不可治。
　　
　　
　　卷三十一　痘疹部（上）五门八枢
　　心为赤帝门，（附心包络。在颧脸。）肝为青龙门，（附胆。在眼两眶并左太阳。）脾为黄央门，（附胃。在两腮及两颐。）肺为肃白门，（在额并右太阳。）肾为元武门，（在交骨耳垂。）两颧为心枢，两眼眶为肝枢，两腮颐为脾枢，喉突为肺枢，两耳垂为肾枢。
　　
　　
　　卷三十一　痘疹部（上）初见标面部八卦占断吉凶法
　　干兑属金，肺之象。受克于南离之心火，得生于坤艮之脾土。
　　坎属水，肾之象。受克于坤良之脾土，得生于干兑之肺金。
　　坤艮属土，脾之象。受克于震巽之肝木，得生于南离之心火。
　　震巽属木，肝之象。受克于干兑之肺金，得生于坎之肾水。
　　离属火，心之象。受克于坎之肾水，得生于震巽之肝木。
　　夫干兑属金，金能克木，木既受克，则衰而不能生火，故金不受其克，以此断为吉。夫震巽本俱属木，何巽重而震轻也？盖巽近离火，火生土，土克肾水而元神竭矣，故先见此部为凶。如离宫先见标痘者，则火亢水必害，不害则火必反逆乘，故为险证。惟若痘见滋润有神，则水火交会，虽凶为吉。如离宫先出，坎宫后出，而坎宫痘反光泽，离宫痘反惨暗者，是南离心火为坎中肾水所胜而克矣。然釜下而无火则物安能得熟耶！故必不能成浆而死，是以为凶，其余可仿类推，宜再兼以各部位痘粒疏密，颜色之如何以决之，万无不中者也。
　　
　　
　　卷三十一　痘疹部（上）冯氏总论痘要歌括
　　预知疮痘吉凶机，气色都于面部推，年上山根犹紧要，红光可喜黯青疑。
　　痘疹伤寒疑似间，古人分证可相参，莫将汗剂先轻视，发散惟图表里安。
　　疮疹为阳待热成，微微发热始和平，假如大热身犹火，解毒当叫小便清。
　　始终能食最为良，平日其人脾胃强，食少却防中气弱，淹留引日变疮疡。
　　最宜安静好平和，表里无邪志自宁，烦扰忽来宜察审，最嫌失志转神昏。
　　陷伏须方实与虚，实须清托大相宜，如逢虚冷宜温补，幽谷春回庆有余。
　　四时分治候须明，暑湿风寒不可轻，异气莫教相触犯，致令翻变乱其真。
　　痘疮脉候贵和平，胃气悠长最要清，弦数浮洪为实候，微沉短涩是虚因。
　　
　　
　　卷三十一　痘疹部（上）痘前十八犯（《锦囊》）
　　第一犯猿猴跳镇。（凡儿未患痘时，先感冒风邪，身如火烙，头疼自汗，咳嗽不已，或伤寒之后而痘随出者，则元气嚣清，须急疏风解热，补血滋阴，调元固表。诀曰：一犯伤寒势欲危，医须斟酌痘无亏，如将汤药柴胡用，婴魄含花死可悲。）第二犯观音拂座。（凡儿饮食不克撙节，暑湿不能护养，是以脾胃损伤，频多泄泻，饮食懒飧，肢体羸瘦，方愈未久而痘随出者，则脾虚津耗，元气衰微，治宜温养脾元，补益中气，则痘可起胀成脓结实矣。诀曰：泻后俄然痘证临，脾虚元耗势沉沉，急宜培土将元益，冷药毫厘不可侵。
　　第三犯马驰剑道。（凡儿饮食寒暑不能撙节，是以疟疾缠身，寒热消灼，肌肉渐瘦，其愈未几而痘随出者，凡常山、草果断不可用，惟宜参苓、白术以扶正气。诀曰：婴儿疟后痘相临，元气嚣漓不可闻，草果、柴胡宜悉去，滋阴补卫效通神。）第四犯一苇航海。（凡儿元体薄劣，身发火热，干渴恶嗽，疹出未几，其痘随出者，此与寻常先疹后痘者不同。凡先痘后疹者谓之逆，先疹后痘者谓之顺，然此身弱发热，恶嗽干渴，继又出疹而痘随后，则势颇危，须急补阴清肺，养胃扶脾，若黄 补肺之剂，切宜禁绝。诀曰：小儿疹出大阴虚，痘疹随形毒客脾，急宜清金与培土，黄 若用嗽来催。）第五犯三仙入洞（凡儿平时患成疳积，肚大青筋，四肢羸瘦，变为丁奚，倏然而痘随出者，且治痘为主。诀曰：丁奚疳积肚交关，且把花来发透全，切禁消磨并冷药，槟榔浓朴及川连。）第六犯倒挂银瓶。（凡儿风热，腠理时发火热，自头达身，丹瘤遍起，其愈未几，或尚未愈而痘随形者，宜犀角、地黄、丹皮之类以清肝心二经。诀曰：丹瘤未愈痘形身，又属肝心是二经，最怕枭红根座绕，解炎祛毒痘方明。）第七犯霜桥印迹。（凡儿火烙脸赤，眼睛直竖，手足掣搐，惊厥屡次，口燥谵语，其愈不数日而痘随形者，此与循常先惊后痘者不同。盖因痘而起者，是痘从心经，故不过时微，惊惕即甚，亦不过临痘时也，此则其惊已甚，治宜且与治痘为主，凡镇心凉脏之剂，皆不可投。诀曰：惊厥新痊痘证随，朱砂金石莫相追，若还既见惊无歇，只管升花更与培。）第八犯藕池渗水。（凡儿身热自汗，口中咯血，或鼻衄溺血，其愈不数日而痘见形者，此心官失守，致血妄行，治宜清心抑火，切不可妄用寒凉。诀曰：诸血皆由热犯心，清心抑火自归营，切休轻用寒凉剂，花蒌花栏悔实深。）第九犯石鼓阴鸣。（凡儿未痘之前，身发火热，饮食懒飧，肚腹膨胀，眼胞浮肿，睡卧不安，未数日而痘见者，治宜补脾理气。诀曰：腹中膨胀不思飧，气阴脾虚痘必难，宜速补脾调气血，更加升表自然安。）第十犯赤泽栽莲。（凡儿身发恶热，自汗不止，眼睛昏花，呵欠啼叫，其证才愈而痘随形者，治宜敛汗而用黄 熬人乳，频频饮之。更助以调荣益卫之剂。诀曰：汗流恶热已亡元，痘犯心肝十不全，急补心肝并敛汗，痘如鼎灌自然痊。）第十一犯岩头走马。（凡儿跌扑损伤，不数日而痘即见者，治宜补血活血，兼以扶脾可也。诀曰：跌扑惊伤未愈时，个中透出好花枝，安经活血调脾脉，自得群花朵朵奇。）第十二犯逐鹿亡羊。（凡儿往来潮热，腹生痞块，日积月累，身体羸弱，面黄力弱而痘随出者，不宜治痞。诀曰：病痞花开宜补元，扶脾益胃莫迟延，尤须治痘培根本，何怕花儿命不全。）第十三犯推车陷雪。（凡儿禀父母胎毒，身患杨梅广疮，不时寒热，其证未愈而痘随形者，将何所治？诀曰：恶疮未愈出天花，当用升麻药不差，莫假连翘诸败毒，误将熏点浪涂搓。）第十四犯霜逐梧桐。（凡儿身如火烙，不时呕吐，不能饮食，投诸理气而痘随见者，将何所治？诀曰：呕吐惊惶胃不和，忽看花痘又相磨，应须安胃兼升表，自得成功患可无。）第十五犯倦龙行雨。（凡儿饮食不节，致伤脾胃，四肢不收，发热恶寒而痘随见者，将何所治？诀曰：儿伤饮食正逢灾，痘又阳明胃里来，宜略内消兼补胃，更加升表自花开。）第十六犯秋蝉泣露。（凡儿未痘之前，因感湿热之气，乃患赤白痢疾，其证未愈，而痘随见者，将何所治？诀曰：痢痘治宜清湿热，更加培土和气血，还须表痘复滋花，根本调维灾自灭。）第十七犯冻鳞出谷。（凡儿因误持刀刃致伤手足，是以寒热往来而痘随形者，将何所治？诀曰：金疮未愈痘来呈，活血还兼开滞凝，更要升花期表暴，扶持鼎峻自安宁。）第十八犯浪里鱼舟。（凡儿每发惊厥，或患风痫未久而见痘者，将何以治？诀曰：风痫复苦痘来催，只把花栏着意培，灌得浆来花朵朵，不愁风雨更颠危。
　　各书所载名目不同，总痘前十八犯，专意培花为主，若痘后犯十八条，则又以专补元气为要耳。）
　　
　　卷三十一　痘疹部（上）异痘须知（《锦囊》）
　　天根痘：凡诸痘不起壮，而天庭或晓星起灌者，乃精气外生，故曰天根，是十有九生。天空痘：诸痘起壮而天庭或晓星不壮者，乃血不灌顶也，故曰天空，十无一生。明朗痘：诸痘不起，太阴太阳独起者是，如日月之为明，乃属吉者也。
　　明蚀痘：诸痘起壮，太阴太阳不起者，如日月被蚀而为凶。海溢痘：诸痘不起，而耳后方圆一寸独起者，名曰星宿海溢，是肾经旺也，可治。海枯痘：诸痘俱起，而耳后方圆一寸独不起，名曰星宿海枯，是肾经败也，不治。有根痘：凡痘遍身头面稠密，十分危险，若得地阁方圆数粒如珠者，十有十生。盖肾为人之根本，此痘肾旺，故曰有根，或曰足下有痘为有根。无根痘：诸痘俱好，地阁方圆陷伏干枯，或灰白不起者，是肾水绝也，不治。绕膝痘：膝膑之间，髓会于此，肾所属焉。故若红活起胀为吉，若色焦紫，须防成疔。抱鼻痘：面部俱稀而鼻梁左右密如蚕种者，此毒聚于脾胃也，名曰抱鼻痘，其证危矣。然此若得形色不乖，余部俱顺，亦见无恙。
　　单锁口：面部俱稀，嘴角有一粒黑痘独大者，此名单锁口。若唇上下一圈成串者，此名 蛇锁口，皆恶疾也。双锁口：两嘴角俱有一粒者，此名双锁口，又名曰白虎须疮，尤恶疾也。锁项托颐痘：一名盘蛇，一名托腮，一名缠喉。其痘遍身稀疏，惟项下到颐稠密一片者是也。乃系凶证也。结颈痘：凡痘喉颈窝太多者是也。急服元参、桔梗、生地、甘草、牛蒡、山豆根之类，迟则其毒结喉而死。聚痘：其痘中间多有两头少者，甚至绝无者是也，乃系大凶之证，多有其毒内攻，损伤心肺而死。两头痘：一名两截痘，又名春水断桥。其痘初标时自胸以上，自脐以下俱已见标，而中间一段全无者是也。此因毒瓦斯壅盛，气血相离，不能交会，阳参于上，故头面最多，阴滞于下，两腿足稠密，故胸腹绝少为阴阳相离故也。如痘红活而根窠圆晕者，急宜大补气血，接续元气，须于七日之内速救为妙，至七日之后则难救矣。惟正气充足者无妨。若头面太多，肩背密甚者死，岂可概以心胸稀少而忽之。逆痘：其痘上身少而下体多者是也，此无大害，或曰从下先见而后上者为是，或以弟样兄，女样男者为逆痘。鸦翎痘：此天元足而壬癸充，肾经独发之痘，名曰鲸罩云衢。从见标起胀俱黑，圆锭光润，圈圆顶峻，行浆渐黄有神，此主后大富贵之痘也，状元图中俱载之。鬼捏痘：此痘遍身全无点粒，其斑成片，却如打伤之痕，此名鬼捏，决为不治。鬼痘：其痘见标既完，遍体俱多，头面全无者是也，又名无头痘。五日之内，尚可救活，五日之外，则难救矣，因气血下行，不能上升故耳。宜急用川芎、升麻、甘桔、防风、当归、僵蚕之类，如不急治，则曲池生毒，一月见骨而死。贼痘：其痘初出，大红如绿豆大，过一日便如黄豆大，再日再大，先起先胀，至后则又变白根，窠与顶全无血色，或如金黄形，虽起胀按之虚软，宜急挑破，否则四五日上下出血而死。更有深红 赤，摸过皮软不碍手者，亦是因盗周身之气血而尽附之，故易长易脓，故名贼痘，是比诸痘独大，其大甚速者是也，若过三日则必变成水泡，甚或紫泡黑泡矣。若形大而黑，摸甚坚硬，或如圆壳色者，此为痘疔，宜急用银簪刺破，口含清水，吸去秽血，用紫草膏或油胭脂加血余炭、珍珠末填入疮内，则诸痘自然起发矣。蛇皮痘：其痘头面遍身并无空地，平塌而色白者是也，必干枯不能作浆，至十一二日而死。药患痘：初标红润，至四五日忽变陷伏不起，将至里虚者，此名药患痘也。治宜急扶表里为主。
　　九焦痘：凡痘而当正额、地阁、颧骨、胸背、耳后、手足，皆有一二个黑陷者，名曰九焦，乃不治之证也。伏阴痘：其痘不灌脓而内泻脓血，故名伏阴，宜急温里。
　　水晶痘：其豆色似芦花，乃系气血两虚之候，宜急大补，然皮薄甚者，虽大补无益。
　　空仓痘：其痘虽似肥满而内无脓血，里实干枯，全无血水者是也。决死之道。
　　半边痘：其痘或出于左，或出于右，歪斜头偏，盘晕散漫者是也。此证虽饮食声音二便如故，总难过七日也。石臼痘：其痘中间有凹，四弦凸起，光亮好看，内实浆板不化，以手摸之，其硬如石，形如石臼故名之。必死。茱萸痘：其痘不甚起，其中亦凹而四弦皆有皱纹，以形似茱萸故名之。若根窠红活者，宜以内托散加减服之。虫痘：凡痘夏月患者，恒多生虫。盖热胜则肉腐，腐则生虫也。有不止夏月痘中生虫，其疮甚痒者，有云此由毒留皮肤，热腐而化，既腐于外，则毒亦外解，自无内伏等患，故曰吉兆。或云草腐生萤，木朽生虫，故为凶候。宜兼察形证何如，以定吉凶，宜以银簪挑去，或用柳条铺下，蛆自出矣。血痘：其痘初出红紫，平如朱笔点于遍身者是也，内根已腐，外苗必萎，六日之中，决死不治。火里痘：其痘自见点以至结痂，发热不退而起胀贯脓如期应候，及至落痂则身凉矣，故名之。血 痘：此血协热毒而自浆也。凡刺 血黑者不治，如血红者急与犀角地黄汤加白芍以制血解毒。血靥痘：凡痘出稀少，而四五日胖如豌豆，六七日血靥痂干，色似丹砂，九日而痂落者是也。此是毒少而气血充足，随出随痂，不及酿脓也，是以为之最佳。悬磐痘：其痘玉枕之间团聚成块，若紫赤灰陷者，最为极危，盖此系脑户穴而宗脉所聚也。鹅口痘：鹅口者痘正起发时，唇口痘先黄熟而带浆是也。此处发于脾，渐至呕吐不救。白浆痘：凡初起发，其疮头便带白浆者，此疫疠痘也，凡痘有此，主七日死。破黄痘：其痘人中一粒，比众痘独大，痘虽稀朗，至六七日或十二日传经时，必然发泻不止，盖脾已腐败也。四围痘：其痘初起而根窠起发之际，四畔旋出小痘攒簇本疮，或发似粟米者，必不待养浆即加搔痒而死。漏疮痘：有于脓浆成熟之际，疮头有孔脓水漏出，堆聚干结成痂，色如天泡疮者，此为漏疮之美者也。更有不待养脓，忽尔自破漏去清水遂干黑者，皆由疠气所为传染相似，未有能治者也。蛀痘：凡起胀时痘上有小孔，不黑不白者，此名蛀痘。是表虚而腠里不密，大泄元气，宜急服保元汤加丁桂，其孔一密而痘自起矣。如仅数颗孔甚黑色者，则为疔矣。攀肩痘：其痘肩顶之上稠密是也。如色又不佳者凶。隐血斑：其痘形如痘壳而色灰白，全无血色，及至擦破而后血出，亦无脓浆者是也。不治。赤萍疮：凡痘出如赤浮萍微微高起者是也。若爬破有血者，急以解毒升发之药救之，如成烂痘则无妨矣。气血两败痘：近看犹如水蓼花，远望胭脂紫可夸，临浆清水不成脓，古圣神农无治法。紫萍疮：凡痘出齐，紫色不起，兼不灌浆，如紫浮萍贴在肉上者不治。白萍疮：凡痘出齐，白色不起，兼不灌浆，如白浮萍贴在肉上者不治。燕窝痘：其痘在于后颈之间，风门大椎两穴之处，繁粒稠密是也。若色又焦紫者必危。垂珠痘：两耳属肾，肾本伏毒之处，不宜受痘，今痘出耳叶之上，连绵如贯珠，此毒瓦斯伤肾之甚，万无一生。草尾珠：其痘遍身俱陷，惟 骨一团饱满如珠者是也。此证尚可急治，而用补托灌浆之剂或有生者。黑痘：多属血热者陷，况系天癸夺权，本最恶证，但形状多端，有血活而犹可救者，有色异而后主贵者，须细辨之，惟血不活者，不可治矣。赠痘：赠者增出之谓，自起脓灌脓结痂皆有之。凡头面已破，又复灌浆于无痘处复出一层是也，又名补空痘，此因正气得补而复邪毒逐外也。故最易长易脓，若服补托药后不出，赠痘破处不复肿贯者不治。木痘：此痘中心微微凹陷，硬如干腐，无脓无血是也。此因小儿肌肤多痰结聚成毒耳。九日决死。瘟痘：诀曰：口不语，眼不睁，饮食不知讨，终日困沉沉，重者似牛狂，手足齐牵并，早晨见好花，午后花落尽，便是状员郎，到此门阑钉，此是瘟痘证，识得才疗定。佛顶珠：其痘天庭之间稀少而形色润美者是也。乃系最吉。
　　
　　
　　卷三十一　痘疹部（上）五种痘（《锦囊》）
　　望痘：一名报痘。每见热微气爽，精旺神强，忽起点子，自一点以至十余点外，其盘与顶甚佳，贯脓亦足，世每称上乘者矣。或有结痂之后，一发热而周身密布者，亦有将结痂而复溃烂深潭，方乃周身才起者，毒伏于内，人不先察，幸其自起得以全生，故遇极少之痘，必须细详耳后红纹，再阅周身纹路以及面部气血，如非报痘，则数点可云全吉，若犹未也，必须银针挑破初点，胭脂封贴则毒不内攻，后痘起发，亦得鲜少也。
　　赤痘：一名九焦，其痘势尖圆，易长易贯，根脚赤甚，似乎血热，然先后不齐，三朝浆至，随贯随回，以其九日之内必焦，故名九焦，是系腑证，乃轻证也。
</div>
    <div class="pagination">
<a href="疡医大全_page123.html">上一页</a><span>...</span><a href="疡医大全_page119.html">119</a><a href="疡医大全_page120.html">120</a><a href="疡医大全_page121.html">121</a><a href="疡医大全_page122.html">122</a><a href="疡医大全_page123.html">123</a><span class="current-page">124</span><a href="疡医大全_page125.html">125</a><a href="疡医大全_page126.html">126</a><a href="疡医大全_page127.html">127</a><a href="疡医大全_page128.html">128</a><a href="疡医大全_page129.html">129</a><span>...</span><a href="疡医大全_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
