<!DOCTYPE html>
<html>
<head>
    <meta charset="UTF-8">
    <title>辨证录 - 第 72 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辨证录 - 第 72 页/共 92 页</h1>
    <div class="content">　　生甘草（二两） 当归（一两） 麦冬（一两） 地榆（五钱）水煎服。

　　人有恣饮烧酒，大醉而死，其身体必腐烂臭秽。夫酒为大热之物，况烧酒纯阳无阴，尤为至热者乎。多饮过度，力不能胜，一时醉倒，热性发作，腐肠烂胃，往往不免。必须用井水频扑其心胸。解其头发，浸头于冷水之中，候温即易凉水，后用解炎化酒汤救之。

　　人参（一两） 柞木枝（二两） 黄连（三钱） 茯苓（五钱） 菖蒲（一钱） 寒水石（三钱）水煎，服一碗，以冰水探冷灌之，得入口中，即不死矣。

　　此方以柞木解其酒毒，黄连、寒水石解其火毒，菖蒲引入心中，用茯苓以分消其酒湿之气，然必用人参以固真气者，使气不随酒俱散。盖烧酒系气酒也，热极则气易散越，固其真气，而火可泻，毒可解也。倘止泻其火而解其毒，火泻毒解而气脱矣。气脱而身将何在哉？此人参之所以必用。苟无人参，以黄 二两代之可也。

　　此症用地龙汤救之亦神妙。

　　蚯蚓（二十条） 葱（四十条）同捣烂如泥，以井水二碗漉过，取汁一碗，灌醉人口中，即可保其不死也。

　　人有爱食河 ，以致血毒中人，舌麻心闷，重者腹胀而气难舒，口开而声不出，若久不治，亦能害人。大约肝经血燥，而胃气又弱者，多能中毒。盖河 乃鱼中之最善怒者也，食之自能动气。况肝经血燥之人，则肝气自急，以急投急，安有不增其急暴之气乎。气急而腹难舒，故心闷也。气急而声难出，故舌麻也。治法吐出其肉，则气舒腹宽，声出而口闭，何至有心闷、舌麻之症哉。方用瓜蒂散加味治之。

　　瓜蒂（七枚） 白茅根（一两） 芦根（一两）水煎汁饮之。必大吐，吐后前证尽解，不必再服。

　　古人有拼死食河 之语，亦是爱食之也。其实河纯不能杀人，但与性怒者不甚相宜耳。

　　此症用芦姜汤救之亦神效。

　　神曲（三钱） 半夏（二钱） 茯苓（三钱） 芦根汁（一碗） 生姜汁（一合）水煎。

　　一剂即安。

　　卷之十

　　肠鸣门（三则）

　　人有肠中自鸣，终日不已，嗳气吞酸，无有休歇，人以为脾气之虚也，谁知是肝气之旺乎。夫肝木不郁，则脾气得舒，肠亦安然输挽，顺流而下，何至动不平之鸣耶。惟肝木克脾土，则土气不能伸，而肠乃鸣矣。盖坤道主安宁者也，惟地中有风震动之，声出如霆如雷，非明验乎。故治肠鸣之病，不必治肠，治脾土而已。亦不必专治脾土，治肝木而已。肝木之风静，脾土之气自静也。方用安土汤：白芍（一两） 白术（一两） 柴胡（一钱） 茯苓（三钱） 甘草（一钱） 苍术（二钱） 神曲（二钱） 炮姜（一钱）

　　水煎服。一剂少土，二剂全止，不必三剂。

　　此方脾肝同治之法。肝平而脾气得养矣，脾安而肠气得通矣。不必止鸣而鸣自止者，妙在行肝气之郁居多，所以奏功特神耳。

　　此症用香栀平肝饮亦佳。

　　炒栀子（三钱） 茯苓 白芍 白术（各五钱） 陈皮 甘草（各一钱） 香附（二钱）水煎服。

　　人有饥饿之后，腹中肠鸣，手按之鸣少止者，人以为大肠之虚也，谁知胃气之虚乎。盖胃气者，阳气也。胃与大肠同合阳明之经，胃属足阳明，大肠属手阳明也。故阳明胃燥，大肠亦燥，阳明胃虚，大肠亦虚。大肠之糟粕，必由胃而入，大肠气虚，必得胃气来援。今胃气既虚，仅可自顾，安能分布于大肠，此大肠匮乏，所以呼号，求济于同经之胃而频鸣也。治法必须助胃气之弱。方用实肠汤：黄 （一两） 茯苓（五钱） 山药（五钱） 白术（一两） 甘草（一钱） 神曲（二钱） 五味子（一钱） 肉果（一枚）水煎服。一剂而肠鸣止，连服四剂不再发。

　　此方大补胃中之气，绝不去实大肠，治胃而肠鸣自止，故即谓之实肠汤。

　　此症用加味四君汤亦妙。

　　白术（三钱） 茯苓（二钱） 人参 谷芽（各一钱） 甘草 神曲（各五分） 砂仁（一粒）水煎服。

　　人有肠中作水声者，如囊裹浆状，亦肠鸣之病也，谁知是水蓄于大肠乎。夫大肠之能开能阖者，肾火操其权也，肾热而大肠亦热，肾寒而大肠亦寒。大肠寒而水乃注于中而不化，故作水声也。虽然大肠能容糟粕，而不能容水，水入大肠，必随糟粕而出，何以但作水声，不随糟粕而即出耶？盖大肠之下为直肠，直肠之下为魄门，乃肺操其政，非肾操其政也。肺怜肾之弱，欲救之而无从，未常不恶邪水之入肠也。肺居上游，不能禁邪水之不入于肠，实能断邪水之不出于肠。况大肠与肺为表里，肺气不下行，大肠之气亦因之而不泄。魄门正肺之门也，肺门谨锁，大肠之水又何从而出乎？所以愈积于其中，作裹浆之声也。治法补命门之火，兼利其水，则水从膀胱而化矣。方用五苓散治之。

　　白术（五钱） 茯苓（五钱） 猪苓 泽泻（各一钱） 肉桂（三钱）一剂而膀胱之水若决江河而大出矣，二剂而腹中之水声顿息。

　　盖五苓散本是利水之圣药，我多加肉桂，则肾气温和，直走膀胱，水有出路，岂尚流入大肠哉？故不必治大肠而自愈也。

　　此症用消浆饮亦效。

　　茯苓 山药（各一两） 芡实（五钱） 肉桂（一钱） 车前子（二钱）水煎服。

　　卷之十

　　自笑门（附自哭三则）

　　人有无端大笑不止，或背人处自笑，异于平素者，人以为心家有邪热也，谁知心包之火盛乎。其状绝似有祟凭之，孰知绝非祟也。倘祟凭其身，必有奇异之征，不止一自笑而已。膻中为心之相，过热则权门威赫，妄大自尊，纵欲穷奢，无所不至，随地快心，逢人适意，及其后，有不必喜而亦喜，不可乐而亦乐，是岂相臣之素志，亦权大威倾，势驱习移而然也。膻中火盛，发而自笑，正相仿佛耳。治法惟泻心包之火，笑自止矣。方用止笑丹：生枣仁（三钱） 黄连（二钱） 犀角屑（五分） 丹砂末（一钱） 丹皮（三钱）

　　生甘草（一钱） 麦冬（三钱）

　　茯神（三钱） 丹参（二钱） 天花粉（二钱） 水煎服。一剂笑可止，二剂笑全止，三剂全愈。

　　此方泻心包之火，仍是安心君之药。盖心中清明，包络自不敢有背主私喜之事，故安心正所以安心包也。

　　此症用蒲柏饮亦效。

　　菖蒲（一钱） 玄参 麦冬（各一两） 柏子仁（三钱） 贝母（一钱）水煎服。四剂愈。

　　人有笑哭不常，忽而自哭，忽而自笑，人以为鬼祟也，谁知积痰类祟乎。夫心虚则不能自主，或哭或笑之病生。盖心气虚而不能生胃，而胃气亦虚矣。胃气既虚，水谷入胃，不化精而化痰，痰将何往？势必仍留于胃中，胃苦痰湿之荡漾，必取心火之气以相资，而心虚不能生土，痰即乘势入于心宫，心恶痰之相犯，坚闭不纳，又恐胃土之沉沦，故心 而作痛也。痛至则哭，痛失则笑，何祟之有？治法以化痰之药动其吐，痰出而哭与笑皆愈矣。方用：茯苓（五钱） 白术（五钱） 甘草（三钱） 陈皮（三钱） 半夏（三钱） 竹沥（二合）水五碗，煎三碗，顿服之，以鹅翎扫其咽喉，必吐痰升许而愈。

　　盖痰在上焦，非吐则痰不能出，非用二陈汤为吐药，则旧疾虽出，新痰又积，笑哭正无止期。惟用二陈汤为吐药，则新旧之病一治而永愈也。

　　此症用加味参茯饮亦效。

　　人参 茯苓（各五钱） 半夏（三钱） 天花粉（三钱） 甘草（一钱） 竹沥（二合） 附子（一片）水煎服。

　　人有无故自悲，涕泣不止，人以为魅凭之也，谁知为脏燥之故乎。夫脏燥者，肺燥也。《内经》曰：悲属肺，肺之志为悲。又曰：精气并于肺则悲。是悲泣者，肺主之也。肺经虚则肺气干燥，无所滋润，衰伤欲哭之象生。自悲出涕者，明是肺气之匮乏也。肺虚补肺，又何疑乎？然而肺乃娇脏，补肺而肺不能遽受益也，必须补其肺金之母，土旺而金自旺矣。虚则补母，正善于补肺耳。方用转愉汤：人参（三钱） 甘草（二钱） 小麦（五钱） 大枣（十枚） 白术（五钱） 茯神（三钱）水煎服。十剂全愈。

　　此方用参、术、茯、甘补脾土也，土旺而肺金安有再弱之理。惟肺燥善悲，不润肺解燥，反助土生火，不益增其燥乎？不知助土生火，正助金以生气也，气旺而肺之燥自解。大麦成于麦秋，有秋金之气焉。入于参、术、苓、甘之内，全无真火之气，所以相济而成功也。

　　此症用加味参术汤妙。

　　人参 天花粉 生地（各五钱） 白术 麦冬（各一两）水煎服。

　　卷之十

　　恼怒门（二则）

　　人有少逢拂意之事，便觉怒气填胸，不能自遣，嗔恼不已，人以为肝气之逆也，谁知肝血之少乎。夫肝性急，宜顺不宜逆，恼怒之事，正拂抑之事也。拂抑必致动怒，怒极必致伤肝，轻则飧泄，重则呕血者甚多。然此乃猝然而至，肝经因怒而成病者也。若肝血少者，不必有可怒之事而遇之大怒，不必有可恼之人而见之甚恼。

　　盖血少则肝燥，肝燥则气逆也。故同一气恼之症，须分虚实以治之。前症乃实，后症乃虚也。虽然，实者火实，非血之实也；虚者血虚，非火之虚也。所以虚实之症，前后若有异，治虚、治实之法，实彼此无有殊耳。方用解怒补肝汤：白芍（一两） 当归（五钱） 泽泻（一钱） 柴胡（一钱） 荆芥（一钱） 甘草（一钱） 枳壳（三分） 丹皮（三钱） 天花粉（二钱）水煎服。一剂气平，连服数剂，自然不易怒也。

　　此方全是平肝之药，非泻肝之品也。肝得补而血生，郁得血而易散，肝气不郁，恼怒何能动乎。即或天性多乖，平时无病，尚多气恼，安得恼怒之不生哉。然多服此药，亦可免呕血、飧泄之症也。

　　此症用加味归芍汤亦效。

</div>
    <div class="pagination">
<a href="辨证录_page71.html">上一页</a><span>...</span><a href="辨证录_page67.html">67</a><a href="辨证录_page68.html">68</a><a href="辨证录_page69.html">69</a><a href="辨证录_page70.html">70</a><a href="辨证录_page71.html">71</a><span class="current-page">72</span><a href="辨证录_page73.html">73</a><a href="辨证录_page74.html">74</a><a href="辨证录_page75.html">75</a><a href="辨证录_page76.html">76</a><a href="辨证录_page77.html">77</a><span>...</span><a href="辨证录_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
