<!DOCTYPE html>
<html>
<head>
    <meta charset="UTF-8">
    <title>新修本草 - 第 53 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新修本草 - 第 53 页/共 110 页</h1>
    <div class="content">　　〔谨案〕紫参，叶似羊蹄，紫花青穗，皮紫黑，肉红白，肉浅皮深。

　　所在有之。牡蒙叶似及己而大，根长尺余，皮肉亦紫色，根苗并不相似。虽一名牡蒙，乃王孙也。紫参京下见用者，是出蒲州也。

　　卷第八

　　女萎

　　味辛，温。主风寒洒洒，霍乱，泄痢，肠鸣游气上下无常，惊痫寒热百病，出汗。《李氏本草》云：止下，消食。

　　其叶似白蔹，蔓生，花白，子细，荆襄之间名为女萎，亦名蔓楚，止痢有效。用苗不用根，与萎蕤全别。今太常谬以为白头翁者是也。（新附）

　　卷第八

　　淫羊藿

　　味辛，寒，无毒。主阴痿，绝伤，茎中痛，利小便，益气力，强志。坚筋骨，消瘰 ，赤痈，下部有疮洗出虫，丈夫久服，令人无子。一名刚前。生上郡阳山山谷。

　　薯蓣为之使。服此使人好为阴阳。西川北部有淫羊，一日百遍合，盖食藿所致，故名淫羊藿。

　　〔谨案〕此草，叶形似小豆而圆薄，茎细亦坚，所在皆有，俗名仙灵脾者是也。

　　卷第八

　　蠡实

　　味甘，平、温，无毒。主皮肤寒热，胃中热气，风寒湿痹，坚筋骨，令人嗜食。止心烦满，利大小便，长肌肤肥大久服轻身。花叶去白虫，疗喉痹，多服令人溏泄。一名荔实，一名剧草，一名三坚，一名豕首。生河东川谷，五月采实，阴干。

　　方药不复用，俗无识者，天名精亦名豕首也。

　　〔谨案〕此即马蔺子也。《月令》云：荔挺出《说文》云：荔似蒲根，可为刷。《通俗文》：一名马蔺。《本经》一名荔实。子疗金疮、血内流、痈肿等病，有效。

　　卷第九

　　款冬

　　味辛、甘，温，无毒。主咳逆上气善喘，喉痹，诸惊痫，寒热，邪气。消渴，喘息呼吸。一名橐吾，一名颗东，一名虎须，一名菟奚，一名氐冬。生常山山谷及上党水旁。

　　十一月采花，阴干。

　　杏仁为之使，得紫菀良，恶皂荚、硝石、玄参，畏贝母、辛荑、麻黄、黄 、黄芩、黄连、青葙。 第一出河北，其形如宿 未舒者佳，其腹里有丝。次出高丽百济，其花乃似大菊花。次亦出蜀北部宕昌，而并不如。其冬月在冰下生，十二月、正月旦取之。

　　〔谨案〕今出雍州南山溪水及华州山谷涧间。叶似葵而大，丛生，花出根下。

　　卷第九

　　牡丹

　　味辛、苦，寒、微寒，无毒。主寒热，中风，螈 ，痉，惊痫，邪气，除症坚瘀血留舍肠胃，安五脏，疗痈疮。除时气，头痛，客热，五劳，劳气，头腰痛，风噤，癫疾。一名鹿韭，一名鼠姑。生巴郡山谷及汉中，二月、八月采根，阴干。

　　畏菟丝子、贝母、大黄。今东间亦有，色赤者为好，用之去心。按鼠妇亦名鼠姑，而此又同，殆非其类，恐字误。

　　〔谨案〕牡丹，生汉中。剑南所出者，苗似羊桃，夏生白花，秋实凋，根似芍药，肉白皮丹。

　　出汉、剑南，土人谓之牡丹，亦名百两金，京下谓之吴牡丹者，是真也。今俗用者，异于此，别有臊气也。

　　卷第九

　　防己

　　味辛、苦、平、温，无毒。主风寒，温疟，热气，诸痫，除邪，利大小便。疗水肿，风肿，去膀胱热，伤寒，寒热邪气，中风手脚挛急，止泄，散痈肿，恶结，诸蜗疥癣，虫疮，通腠理，利九窍。一名解离，文如车辐理解者良。生汉中川谷，二月、八月采根，阴干。

　　殷孽为之使，杀雄黄毒，恶细辛，畏萆 。今出宜都、建平，大而青白色，虚软者好，黯黑冰强者不佳。服食亦须之。是疗风水家要药耳。

　　〔谨案〕防己，本出汉中者，作车辐解，黄名木防己，都不任用。陶谓之佳者，盖未见汉中者尔。

　　卷第九

　　女菀

　　味辛、温，无毒。主疗风寒洗洗，霍乱，泄痢，肠鸣上下无常处，惊痫，寒热百疾，疗肺伤咳逆出汗，久寒在膀胱支满，饮酒夜食发病。一名白菀，一名织女菀，一名茆。生汉中川谷或山阳，正月、二月采，阴干。

　　畏卤咸。比来医方都无复用之。市人亦少有，便是欲绝。别复有白菀似紫菀，非此之别名〔谨案〕白菀即女菀，更无别者，有名未用中，浪出一条，无紫菀时亦用之，功效相似也。

　　卷第九

　　泽兰

　　味苦、甘，微温，无毒。主乳妇内衄，中风余疾，大腹水肿，身面四肢浮肿，骨节中水，金疮痈肿疮脓。产后金疮内塞。一名虎兰，一名龙枣，一名虎蒲。生汝南诸大泽旁，三月三日采，阴干。

　　防己为之使。今处处有，多生下湿地。叶微香，可煎油，或生泽旁，故名泽兰，亦名都梁香，可作浴汤。人家多种之，而叶小异。今山中又有一种甚相似，茎方，叶小强，不甚香。既云山中者为非，而药家乃采用之。

　　〔谨案〕泽兰，茎方，节紫色，叶似兰草而不香，今京下用之者，是。陶云都梁香，乃兰草尔，俗名兰香，煮以洗浴，亦生泽畔，人家种之，花白，紫萼茎圆，殊非泽兰也。陶注兰草，复云名都梁香，并不深识也。

　　卷第九

　　地榆

　　味苦、甘、酸，微寒，无毒。主妇人乳 痛，七伤，带下病，止痛，除恶肉，止汗，疗金热疮，消酒，除消渴，补绝伤，产后内塞，可作金疮膏。生桐柏及宛朐山谷。二月、八月采根，曝干。

　　得发良，恶麦门冬。今近道处处有，叶似榆而长，初生布地，而花子紫黑色如豉，故名玉豉。一茎长直上，根亦入酿酒。道方烧作灰，能烂石也。乏茗时，用叶作饮，亦好。

　　〔谨案氏音义》云：一曰多赤，二曰多白，三曰月水不通，四曰阴蚀，五曰子藏坚，六曰子门僻，七曰合阴阳患痛，八曰小腹寒痛，九曰子门闭，十曰子宫冷，十一曰梦与鬼交，十二曰五脏不定。用叶作饮代茶，甚解热。

　　卷第九

　　王孙

　　味苦，平，无毒。主五脏邪气，寒湿痹，四肢疼酸，膝冷痛，疗百病，益气。吴名白功草，楚名王孙，齐名长孙，一名黄孙，一名黄昏，一名海孙，一名蔓延。生海西川谷及汝南城郭垣下。

</div>
    <div class="pagination">
<a href="新修本草_page52.html">上一页</a><span>...</span><a href="新修本草_page48.html">48</a><a href="新修本草_page49.html">49</a><a href="新修本草_page50.html">50</a><a href="新修本草_page51.html">51</a><a href="新修本草_page52.html">52</a><span class="current-page">53</span><a href="新修本草_page54.html">54</a><a href="新修本草_page55.html">55</a><a href="新修本草_page56.html">56</a><a href="新修本草_page57.html">57</a><a href="新修本草_page58.html">58</a><span>...</span><a href="新修本草_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
