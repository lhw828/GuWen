<!DOCTYPE html>
<html>
<head>
    <meta charset="UTF-8">
    <title>注解伤寒论 - 第 9 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解伤寒论 - 第 9 页/共 39 页</h1>
    <div class="content">　　若表已解，而内不消，大满大实，坚有燥屎，自可除下之。虽四五日，不能为祸也。

　　外无表证，里有坚满，为下证悉具。《外台》云：表和里病，下之则愈。下证既具，则不必拘于日数。

　　若不宜下，而便攻之，内虚热入，协热遂利，烦躁诸变，不可胜数，轻者困笃，重者必死矣。

　　下之不当，病轻者，证犹变易而难治，又矧重者乎。

　　夫阳盛阴虚，汗之则死，下之则愈；阳虚阴盛，汗之则愈，下之则死。

　　表为阳，里为阴。阴虚者，阳必凑之，阳盛之邪，乘其里虚而入于腑者，为阳盛阴虚也。经曰：尺脉弱，名曰阴不足。阳气下陷入阴中，则发热者是矣。下之，除其内热而愈，若反汗之，则竭其津液而死。阴脉不足，阳往从之；阳脉不足，阴往乘之。阴邪乘其表虚，客于荣卫之中者，为阳虚阴盛也。经曰：假令寸口脉微，名曰阳不足。阴气上入阳中，则洒淅恶寒者是矣。汗之，散其表寒则愈，若反下之，则脱其正气而死。经曰：本发汗而复下之，此为逆也。本先下之，而反汗之为逆。

　　夫如是，则神丹安可以误发，甘遂何可以妄攻。虚盛之治，相背千里，吉凶之机，应若影响，岂容易哉！神丹者，发汗之药也。甘遂者，下药也。若汗下当则吉，汗下不当则凶，其应如影随形，如附应声。

　　况桂枝下咽，阳盛则（赵本作“即”）毙；承气入胃，阴盛以亡。

　　桂枝汤者，发汗药也。承气汤者，下药也。《金匮玉函》曰：不当汗而强与汗之者，令人夺其津液，枯槁而死；不当下而强与下之者，令人开肠洞泄，便溺不禁而死。

　　死生之要，在乎须臾，视身之尽，不暇计日。

　　投汤不当，则灾祸立见，岂暇计其日数哉。

　　此阴阳虚实之交错，其候至微；发汗吐下之相反，其祸至速，而医术浅狭，懵然不知病源，为治乃误，使病者殒殁，自谓其分，至今（医统本作“令”）冤魂塞于冥路，死尸盈于旷野，仁者鉴此，岂不痛欤！凡两感病俱作，治有先后，发表攻里，本自不同，而执迷妄（赵本作“用”）意者，乃云神丹、甘遂，合而饮之，且解其表，又除其里，言巧似是，其理实违。夫智者之举错也，常审以慎；愚者之动作也，必果而速。

　　安危之变，岂可诡哉！世上之士，但务彼翕习之荣，而莫见此倾危之败，惟明者，居然能护其本，近取诸身，夫何远之有焉。

　　两感病俱作，欲成不治之疾，医者大宜消息，审其先后，次第而治之；若妄意攻治，以求速效者，必致倾危之败。

　　凡发汗温服（赵本作“暖”）汤药，其方虽言日三服，若病剧不解，当促其间，可半日中尽三服。若与病相阻，即便有所觉。重病（赵本作“病重”）者，一日一夜，当 时观之，如服一剂，病证犹在，故当复作本汤服之。至有不肯汗出，服三剂乃解；若汗不出者，死病也。

　　发汗药，须温暖服者，易为发散也。日三服者，药势续也。病势稍重，当促急服之，以折盛热，不可拘于本方。设药病不相对，汤入即便知之，如阴多者，投以凉药，即寒逆随生；阳多者，饮以温剂，则热毒即起，是便有所觉。 时者，周时也，一日一夜服汤药尽剂，更看其传，如病证犹在，当复作本汤，以发其汗；若服三剂不解，汗不出者，邪气大甚，汤不能胜，必成大疾。《千金》曰：热病脉躁盛而不得汗者，此阳脉之极也，死。

　　凡得时气病，至五六日，而渴欲饮水，饮不能多，不当与也，何者？以腹中热尚少，不能消之，便更与人作病也。至七八日，大渴，欲饮水者，犹当根据证（赵本有“而”字）与之。与之常令不足，勿极意也。言能（医统本作“欲”）饮一斗，与五升。若饮而腹满，小便不利，若喘若哕，不可与之。（赵本有“也”字）忽然大汗出，是为自愈也。

　　热在上焦，则为消渴，言热消津液，而上焦干燥，则生渴也。大热则能消水，热少不能消之，若强饮，则停饮变为诸病。至七八日阳胜气温，向解之时，多生大渴也，亦须少少与之，以润胃气，不可极意饮也。

　　若饮而腹满，小便不利，若喘若哕者，为水饮内停而不散，不可更与之。忽然阳气通，水气散，先发于外，作大汗而解。

　　凡得病，反能饮水，此为欲愈之病。其不晓病者，但闻病饮水自愈，小渴者，乃强与饮之，因成其祸，不可复数。（赵本有“也”字）

　　小渴者，为腹中热少。若强与水，水饮不消，复为诸饮病也。

　　凡得病厥，脉动数，服汤药更迟；脉浮大减小；初躁后静，此皆愈证也。

　　动数之脉，邪在阳也，汤入而变迟者，阳邪愈也。浮大之脉，邪在表也，而复减小者，表邪散也。病初躁乱者，邪所烦也，汤入而安静者，药胜病也。是皆为愈证。

　　凡治温病，可刺五十九穴。

　　五十九穴者，以泻诸经之温热。《针经》曰：热病，取之诸阳五十九穴，刺，以泻其热，而出其汗；实其阴，而补其不足。所谓五十九刺，两手内外侧各三，凡十二 ；五指间各一，凡八；足亦如是；头入发际一寸，旁三分，各三，凡六 ；更入发三寸，边五，凡十 ；耳前后、口下，各一，项中一穴，凡六 ；巅上一、囟会一、发际一、廉泉一、风池二、天柱二。又《内经》曰：热俞五十九，头上五行。行五者，以泻诸阳之热逆也。大杼、膺俞、缺盆、背俞，此八者，以泻胸中之热也；气冲、（熊校记：各本同。按素问作气街）三里、巨虚、上下廉，此八者，以泻胃中之热也；云门、 骨、委中、髓空，此八者，以泻四肢之热也；五脏俞旁五，此十者，以泻五脏之热也。凡此五十九穴者，皆热之左右也。

　　又身之穴，三百六十有五，其三十九（赵本无“九”字）穴，灸之有害；七十九穴，刺之为灾。并中髓也。

　　穴有三百六十五，以应一岁。其灸刺之禁，皆肉薄骨解之处，血脉虚少之分，针灸并中髓也。

　　凡（赵本无“凡”字）脉四损，三日死。平人四息，病患脉一至，名曰四损。脉五损，一日死。平人五息，病患脉一至，名曰五损。脉六损，一时死。平人六息，病患脉一至，名曰六损。

　　四脏气绝者，脉四损；五脏气绝者，脉五损；五脏六腑俱绝者，脉六损。

　　脉盛身寒，得之伤寒；脉虚身热，得之伤暑。

　　《内经》曰：脉者，血之府也。脉实血实，脉虚血虚。寒则伤血，邪并于血，则血盛而气虚，故伤寒者，脉盛而身寒。热则伤气，邪并于气，则气盛而血虚，故伤暑者，脉虚而身热。

　　脉阴阳俱盛，大汗出，不解者，死。

　　脉阴阳俱盛，当汗出而解；若汗出不解，则邪气内胜，正气外脱，故死。《内经》曰：汗出，而脉尚躁盛者，死。《千金》曰：热病已得汗，脉尚躁盛，此阳脉之极也，死。

　　脉阴阳俱虚，热不止者，死。

　　脉阴阳俱虚者，真气弱也；热不止者，邪气胜也。《内经》曰：病温虚甚者，死。

　　脉至乍疏乍数（赵本作“乍数乍疏”）者，死。

　　为天真荣卫之气断绝也。

　　脉至如转索者，（赵本无“者”字）其日死。

　　为紧急而不软，是中无胃气，故不出其日而死。

　　谵言妄语，身微热，脉浮大，手足温者，生。逆冷，脉沉细者，不过一日，死矣。

　　谵言妄语，阳病也。身微热，脉浮大，手足温，为脉病相应；若身逆冷，脉沉细，为阳病见阴脉，脉病不相应，故不过一日而死。《难经》曰：脉不应病，病不应脉，是为死病。

　　此以前是伤寒热病证候也。

　　卷二

　　辨湿脉证第四

　　伤寒所致太阳，（赵本有“病”字） 、湿、 （赵本有“此”字）三种，宜应别论，以为与伤寒相似，故此见之。

　　，当作痉，传写之误也。 者恶也，非强也。《内经》曰：肺移热于肾，传为柔 。柔为筋柔而无力，痉谓骨痉而不随。痉者，强也，千金以强直为痉。经曰：颈项强急，口噤背反张者痉。即是观之， 为痉字明矣。

　　太阳病，发热无汗，反恶寒者，名曰刚 。

　　《千金》曰：太阳中风，重感寒湿，则变 。太阳病，发热无汗，为表实，则不当恶寒，今反恶寒者，则太阳中风，重感于寒，为 病也。以表实感寒，故名刚 。

　　太阳病，发热汗出，（赵本有“而”字）不恶汗者，（赵本无“者”字）名曰柔 。

　　太阳病，发热汗出为表虚，则当恶寒，其不恶寒者，为阳明病。今发热汗出，而不恶寒者，非阳明证，则是太阳中风，重感于湿，为柔 也。表虚感湿，故曰柔 。

</div>
    <div class="pagination">
<a href="注解伤寒论_page8.html">上一页</a><span>...</span><a href="注解伤寒论_page4.html">4</a><a href="注解伤寒论_page5.html">5</a><a href="注解伤寒论_page6.html">6</a><a href="注解伤寒论_page7.html">7</a><a href="注解伤寒论_page8.html">8</a><span class="current-page">9</span><a href="注解伤寒论_page10.html">10</a><a href="注解伤寒论_page11.html">11</a><a href="注解伤寒论_page12.html">12</a><a href="注解伤寒论_page13.html">13</a><a href="注解伤寒论_page14.html">14</a><span>...</span><a href="注解伤寒论_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
