<!DOCTYPE html>
<html>
<head>
    <meta charset="UTF-8">
    <title>神农本草经疏 - 第 25 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神农本草经疏 - 第 25 页/共 48 页</h1>
    <div class="content">　　藁本味辛苦温微温微寒无毒主妇人疝瘕隂中寒肿痛腹中急除风头痛长肌肤悦顔色辟雾露润泽疗风邪亸曳金疮可作沐药面脂　实主风流四肢【恶防茹】疏○藁本感天之阳气兼得地之辛味故味辛气温别録兼苦从火化也无毒入足太阳经温能通苦能泄大辛则善散气厚则上升阳也妇人疝瘕隂中寒肿痛腹中急皆太阳经寒湿邪为病也风头痛者风中于太阳经也此药正入本经故悉主之凡痈疮皆血热壅滞毒气浸淫于肌肉以致溃烂不收辛散苦泄则毒解滞消肌肉自长矣悦顔色者即去风作面脂之义也辟雾露疗风邪者辛温芬芳开发升散之力也亸曳金疮及甄权治一百六十种恶风鬼疰流入腰痛冷能化小便通血作沐药面脂日华子去皮肤疵皯酒齄粉刺元素主太阳经头痛颠顶痛及大寒犯脑痛连齿颊东垣主头面身体皮肤风湿皆风邪湿气干犯太阳经所致也好古主督脉为病脊强而厥者督脉并足太阳经夹脊而上故也
　　主治防互
　　同羌活细辛川芎葱白治寒邪郁于足太阳经头痛颠顶痛非此不能除　与木香同用治雾露疗清邪中于上焦　与白芷同作面脂　治小儿疥癣煎汤浴之并以浣衣　治风又治湿各从其类也
　　简误
　　温病头疼发热口渇或骨疼及伤寒发于春夏阳证头疼产后血虚火炎头痛皆不宜服
　　薢味苦甘平无毒主腰背痛强骨节风寒湿周痹恶疮不瘳热气伤中恚怒隂痿失溺闗节老血老人五缓【薏苡为之使畏葵根大黄柴胡前胡】
　　疏○萆薢得火土之气而兼禀乎天之阳气故味苦甘平无毒阳中之隂降也入足阳明少隂厥隂为袪风除湿补益下元之要药故主腰背痛强骨节风寒湿周痹恶疮不瘳热气伤中恚怒隂痿失溺闗节老血老人五缓正以苦能燥湿甘入脾而益血故悉主之甄权又主冷风痹腰脚瘫缓不遂手足惊掣男子腰痛久冷肾间有湿膀胱宿水日华子主头旋癎疾补水脏坚筋骨益精明目中风失音海藏主肝虚李氏治白浊茎中痛痔漏坏疮已上诸证无非阳明湿热流入下焦客于肝肾所致此药袪阳明之湿热以固下焦故能去浊分清而疗下元虚冷湿邪为病也
　　主治防互
　　得牛膝本薏苡仁黄檗骨碎补续断杜仲石斛生地黄狗脊治腰脊痛强骨节加术菖蒲茯苓治周痹同黄耆生地黄金银花皂角刺皂荚子牛膝木
　　石斛薏苡仁海风藤白僵蚕胡麻治恶疮久不瘳同莲子茯苓车前子木通泽泻牛膝黄檗甘草可分清除湿　杨氏家藏方治真元不足下焦虚寒小便频数白浊如膏有萆薢分清饮　又杨子建万金护命方云凡人小便频数不计度数便时茎中痛不可忍者此疾必先大腑不通水液只就小肠大腑愈加干竭甚则浑身心躁如此即重证也此疾本因贪酒色积有热毒腐物瘀血之类乗虚流入于小肠故便时作痛也不饮酒者必平生过食辛热荤腻之物又因色伤而然此乃小便频数而痛与淋证涩而痛者不同也宜用萆薢一两水浸少时以盐半两同炒去盐为末每服二三钱水一盏煎八分和滓服之使水道转入大肠仍以葱汤频洗谷道令气得通则小便数及痛自减也
　　简误
　　萆薢本除风湿若下部无湿隂虚火炽以致溺有余沥茎中痛此真隂不足之候也无湿肾虚腰痛并不宜服
　　菝葜土茯苓与萆薢形虽不同而主治不甚相逺李氏疑为一物数种理或然也总之皆善除湿袪风消水去浊分清固下焦元气故能兴阳道而主诸痹及恶疮不瘳也主治及简误并同前忌茗醋
　　白薇味苦咸平大寒无毒主暴中风身热支满忽忽不知人狂惑邪气寒热酸疼温疟洗洗发作有时疗伤中淋露下水气利隂气益精久服利人
　　疏○白薇全禀天地之隂气以生本经味苦咸平别録益之以大寒无毒可知已暴中风身热支满者隂虚火旺则内热热则生风火气烦灼故令支满火旺内热则痰随火涌故令神昏忽忽不知人也狂惑邪气寒热酸疼皆热邪所致也隂气不足则阳独盛而为热心肾俱虚则热收于内而为寒此寒热之所以交作寒热作则荣气不能内荣是以肢体酸疼也先热而后寒者名曰温疟疟必因暑而发隂气不足则能冬不能夏至夏而为暑邪所伤秋必发为温疟故知温疟之成未有不由隂精不守而得者若夫隂精内守则暑不能侵疟何自而作耶上来诸证皆由热淫于内之所发经曰热淫于内治以咸寒此药味苦咸而气大寒宜其悉主之也别録疗伤中淋露者女子荣气不足则血热血热故伤中淋露之侯显矣除热益隂则血自凉荣气调和而前证自瘳也水气亦必因于湿热能除热则水道通利而下矣终之以益精者究其益隂除热功用之全耳
　　主治防互
　　妇人调经种子方中往往用之不孕縁于血少血热其源必起于真隂不足真隂不足则阳胜而内热内热则荣血日枯是以不孕也益隂除热则血自生旺故令有孕也其方以白薇为君佐以地黄白芍药当归苁蓉白胶黄檗杜仲山茱萸天麦门冬丹参蜜丸久服可使易孕　凡温疟瘅疟久而不解者必属隂虚除疟邪药中多加白薇主之则易瘳　凡治似中风证除热药中亦宜加而用之良　天行热病得愈或愈后隂虚内热及余热未除者随证随经应投药中宜加之
　　简误
　　白薇苦咸大寒之药凡伤寒及天行热病或汗多亡阳或内虚不思食食亦不消或下后内虚腹中觉冷或因下过甚泄泻不止皆不可服
　　大青味苦大寒无毒主疗时气头痛大热口疮
　　疏○大青禀至隂之气故味苦气大寒无毒甄权云大青臣味甘能去大热治温疫寒热葢大寒兼苦其能解散邪热明矣经曰大热之气寒以取之此之谓也时行热毒头痛大热口疮为胃家实热之证此药乃对病之良药也
　　主治防互
　　千金方小儿口疮大青十八铢黄连十二铢水三升煮一升日二服以瘥为度　肘后方热病下利因笃者大青汤大青四两甘草赤石脂各三两防八合水一斗煮三升分三服不过二剂差　保幼大全方小儿卒然肚皮青黑乃血气失养风寒乗之危恶之候也大青犀角水一盏煎八分服之良
　　简误
　　大青防苦咸大寒心胃寒者禁用









　　神农本草经疏卷八
<子部,医家类,神农本草经疏>
　　钦定四库全书
　　神农本草经疏卷九
　　明　缪希雍　撰
　　草部中品之下
　　总七十八种今疏其要者三十六种又移入木部一种果部一种菜部四种
　　艾叶　　　　恶实　　　　　水萍
　　王瓜　　　　地榆　　　　大小蓟
　　海藻　　　　泽兰【地笋】　　　　昆布
　　防己　　　　天麻　　　　　阿魏
　　髙良姜　　　百部根　　　蘹香子
　　欵冬花　　　红蓝花　　　　牡丹
　　京三棱　　　姜黄　　　　　青黛
　　郁金　　　　芦荟　　　　延胡索
　　肉豆蔲　　　补骨脂　　　缩砂蜜
　　蓬莪茂　　　白前　　　　白药子
　　莎草根　　　　胡黄连　　　鳢肠
　　使君子　　　　白豆蔲　　　剪草
　　藿香【木部移入】　　　豆蔲【果部移入】　　假苏
　　苏　　　　　　香薷　　　　　薄荷【已上菜部移入】
　　艾叶味苦微温无毒主灸百病可作煎止下痢吐血下部防疮妇人漏血利隂气生肌肉辟风寒使人有子煎勿令见风【景捣汁止伤血杀蚘虫苏防止衂血下血脓血痢主崩血金疮安胎苦酒作煎治癣大明治妇人带下霍乱转筋】
　　疏○艾叶禀天地之阳气以生故味苦微温熟则大热可升可降其气芳烈纯阳之草也故无毒入足太隂厥隂少隂三经烧则热气内注通筋入足故灸百病性能通窍辟恶杀鬼精故止鬼击吐血芳烈之气必燥故主下部疮其治妇人漏血利隂气生肌肉者皆以之导引凉血补血药为用者也使人有子盖指气血两虚之人风寒乘虚入子宫不孕者设也辟风寒其性辛温也捣汁服止伤血者生寒而兼辛散也杀蚘虫者辛而苦也主衂血者伤寒邪热郁而不汗则发衂也风邪入大肠则下血湿热伤脾胃则下痢脓血煮则上升故亦止崩漏也理金疮血热则行也胎为风寒之气所犯则不安风寒散则胎自安也苦酒作煎治癣甚良者杀虫之功也治妇人带下温中除湿而升也止霍乱转筋者因寒而得也为治白带之要药调经之妙品故妇人方多须之主治参互
　　艾叶能灸百病陈久者良　入红铅蒸脐补阳虚温脾胃　治妇人月事不调血少无热证者同香附醋浸入四物汤加阿胶枳殻神效　金匮要略妇人有漏下者有半产后下血不絶者有妊娠下血者竝以胶艾汤主之阿胶二两艾叶三两芎防甘草各二两当归地黄各三两芍药四两水五升清酒五升煮取三升内胶令消尽每温酒一升日三服　妊娠产后血虚人作痢下血用胶艾汤蕲艾阿胶白芍药人参橘皮甘草胎前加黄芩产后入当归　烧烟入管中熏狐惑虫良　非时不正之气伤人发为头痛壮热因于寒者用干艾叶三升水一斗煮取一升顿服取汗出肘后方　妇人良方治妊娠风寒卒中不省人事状如中风用熟艾三两米醋和炒极热以绢包熨脐下良久即解　蚘虫咬或心痛如刺口吐清水白熟艾一升水三升煮取一升服吐虫出或取生艾捣汁五更先食香脯一片乃饮一升当下虫出　鵞掌风用蕲艾五两水四五碗煮五六滚入大口瓶覆以麻布二层熏掌心如冷顿热再熏如神　发背初起急灸疮头不痛灸至痛痛灸至不痛夺命神方也纵溃毒气外泄不致内攻矣若未溃疮头用湿纸贴上看先干处是也即于此灸　臁疮年久口冷不合者用艾烟熏之
　　简误
　　艾性纯阳善辟风寒湿气及非时邪气然性气芳烈而燥热凡妇人胎动不安由于热而不由于寒妊娠下痢脓血由于暑湿肠胃热甚而非单湿为病崩中由于血虚内热经事先期由于血热吐血不由于鬼击中恶霍乱转筋不由于寒邪而由于脾胃虚弱停滞或伤暑所致不孕由于血虚而不由于风寒入子宫法竝忌之
　　恶实味辛平主明目补中除风伤
　　疏○恶实至秋而成得天地清凉之气本经言辛平藏器兼苦升多于降阳也入手太隂足阳明经为散风除热解毒之要药辛能散结苦能泄热热结散则脏气清明故明目而补中风之所伤卫气必壅壅则发热辛凉解散则表气和风无所留矣故除风伤藏器主风毒肿诸瘘元素主润肺散结气利咽膈去皮肤风通十二经者悉此意耳故用以治瘾痘疮尤获竒騐
　　主治参互
　　同赤柽木为家要药　同浮萍等分为末治风热瘾薄荷汤下每服二钱日进二服　同紫草犀角生地黄治天行痘疮血热干枯不得出有神　痘要诀治咽喉痘疮牛旁子二钱桔梗一钱五分粉草节七分水煎服　和济局方治痘疮出不快时壮热狂躁咽膈壅塞大便秘澁小儿咽肿不利牛旁子炒一钱二分荆芥穂二分甘草四分水煎温服已出亦可服名必胜散若大便利者勿用　延年方治风龋牙疼单用一味煎汤含潄吐去　袖珍方治便痈肿痛用牛旁子二钱炒研入蜜一匙朴消一匙空心温酒服　刘禹锡传信方疗暴中风用细牛旁子根取时避风以竹刀或荆刀刮去土用生布拭了捣绞取汁一大升和蜜四大合温分二服得汗出便瘥简误
　　恶实性冷而滑利痘疮家惟宜于血热便闭之证若气虚色白大便自利或泄泻者慎勿服之痧不忌泄泻故用之无妨痈疽已溃非便闭不宜服
　　水萍味辛酸寒无毒主暴热身痒下水气胜酒长须髪主消渇下气以沐浴生毛髪久服轻身一名水花疏○水萍专得水气之清隂故味辛气寒别録兼酸无毒盖其体轻浮其性清燥能袪湿热之药也热气郁于皮肤则作痒味辛而气清寒故能散皮肤之湿热也寒能除热燥能除湿故下水气酒性湿热而萍之质不沉于水其气味辛寒轻清而散故能胜酒血热则须髪焦枯而易堕凉血则荣气清而须髪自长矣别録主消渇者以湿热之邪去则津液自生而渇自止也其曰下气以沐浴生毛髪者亦以寒能除热凉血之验也热邪不干荣气清旺则能获轻身矣主治参互
　　苏颂曰治恶疾疠疮遍身者浓煮汁浴半日多效圣恵方少年面疱挼浮萍之亦可饮汁少许　千金翼方治小便不利膀胱水气流滞浮萍日干为末服方寸匕日二服良　子母秘録风热丹毒浮萍捣汁傅之令遍　去风丹采浮萍诗曰天生灵草无根干不在山间不在岸始因飞絮逐东风泛梗青青飘水面神仙一味去沉疴采时须在七月半选甚瘫风与大风些小微风都不算豆淋酒化服三丸铁幞头上也出汗其法以紫背浮萍晒干为细末炼蜜丸弹子大每服一丸以豆淋酒化下治瘫痪三十六种风有騐
　　简误
　　表气虚而自汗者勿用
　　王味苦寒无毒主消渇内疸瘀血月闭寒热酸疼益气愈聋疗诸邪气热结防瘘散痈肿留血妇人带下不通下乳汁止小便数不禁逐四肢骨节中水疗马骨刺人疮【一名土瓜】
　　疏○王瓜禀土中清肃隂寒之气故味苦气寒而无毒其能除湿热热毒大约与栝楼性同故其主治内疸消渇邪气热结防瘘痈肿等证皆与栝楼相似而此则入血分诸病为多耳简误主治与栝楼亦略相似当不复赘
　　地榆味苦甘酸微寒无毒主妇人乳痓痛七伤带下五漏止痛除恶肉止汗疗金疮止脓血诸瘘恶疮热疮消酒除消渇补絶伤产后内塞可作金疮膏得髪良【恶麦门冬】疏○地榆禀地中隂气而兼得乎天之微阳故味苦甘酸气则微寒而无毒气薄味厚沉而降隂也入足厥隂少隂手足阳明经妇人乳痓痛者厥隂肝经有热以致血分热壅所致也七情伤于带脉故带下也五漏者阳明大肠湿热伤血病也血热则肿而作痛恶肉者亦血热极则瘀故肿而成恶肉也伤则出血血出必发热而作痛金疮是也脓血不止皆血热所致诸瘘恶疮莫不由血热所生苦寒能凉血泄热热散则血活肿消故竝主如上诸疾也性行而带补味兼甘酸故补絶伤及产后内塞也消酒除渇明目止纯血痢疳痢极效治肠风者皆善袪湿热之功也沉寒入下焦故多主下部湿热诸病
　　主治参互
　　地榆得金银花等分佐以芍药甘草枳殻黄连乌梅治血痢如热在心经下利纯鲜血则加生犀角汁十五匙神验　绵地榆四两为君加金银花两许鲮鲤甲三片土炒研细水酒煎浓空心温热服治横痃鱼口有神虽甚四服无不消者若已成脓更加盐水炒黄耆五钱白芷二钱主速溃易合去鲮鲤甲并加牛膝木瓜僵蚕黄蘖治下疳隂蚀极效　圣惠方治妇人漏下赤白不止令人黄瘦地榆三两米醋一斤煮十余沸去滓食前稍热服一合　崔元亮海上方治赤痢骨立者地榆一斤水三升煎一升半去滓再煎如稠饧绞滤空腹时服三合日再服　活法机要治久病肠风痛痒不止地榆五钱苍术一两水二钟煎一钟空心服一日一服　肘后方治下血不止二十年者地榆防尾草各二两水二升煮一升顿服若不断以水渍屋尘饮一小杯投之　宣明方治结隂下血腹痛不已地榆四两炙甘草三两每服五钱水一盏入缩砂七枚煎半盏分二服　肘后方治小儿疳痢地榆煮汁熬如饴糖与服便已　千金方治大指肿痛地榆煮汁渍之半日愈
　　简误
　　地榆性寒而下行凡脾胃虚寒作泄白痢久而胃弱胎产虚寒泄泻血崩脾虚作泄法竝禁服
　　大小蓟根味甘温主养精保血大蓟主女子赤白沃安胎止吐血鼻衂令人肥健
　　疏○大蓟根禀土之冲气兼得天之阳气故味甘气温而无毒日华子凉当是微寒陶云有毒误也女子赤白沃血热所致也胎因热则不安血热妄行溢出上窍则吐衂大蓟根最能凉血血热解则诸证自愈矣其性凉而能行行而带补补血凉血则荣气和荣气和故令肥健也
　　主治参互
　　大蓟叶得地榆茜草牛膝金银花治肠痈腹痈少腹痈生捣绞汁入前四味浓汁和童便饮良　得炒蒲黄防皮灰调汁半升治崩中下血立瘥　又治瘀血作晕跌扑损伤作痛俱生取汁入酒并童便服　又治恶疮疥癣同盐捣罯之　药性论云大蓟亦可单用味苦平止崩中下血生取根捣绞汁服半升许立瘥　日华子云大蓟叶凉治肠痈腹藏瘀血血晕扑损可生研酒并小便任服恶疮疥癣盐研罨傅又名刺蓟山牛旁
　　小蓟根苗气味甘温微寒无毒其所禀与大蓟皆同得土中冲阳之气而兼得乎春气者也故主养精保血精属隂气血之所生也甘温益血而除大热故能养精而保血也　陈藏器云破宿血生新血暴下血血崩出血呕血等绞取汁作煎和沙糖合金疮及蜘蛛蛇蝎毒服之亦佳　日华子云小蓟根凉无毒治热毒风并胸膈烦闷开胃下食退热补虚损苗去烦热生研汁服小蓟力微只可退热不似大蓟能补养下气　食疗云小蓟根生养气取生根叶捣取自然汁服一盏亦佳又取叶煮食之除风热根主崩中又女子月伤过捣汁半升服之金疮血不止挼叶封之夏月热烦闷不止捣叶取汁半升服立瘥　圣惠方治心热吐血口干用刺蓟叶及捣绞取汁每服一小盏顿服　又方乳石发动壅热心闷吐血以生刺蓟捣取汁每服三合入蜜少许搅匀服之　外台秘要治鼻塞不通小蓟一把水二升煮取一升去滓分服　梅师方治卒吐血及泻鲜血取小蓟叶捣汁温服　简要济众治九窍出血以刺蓟一握绞取汁以酒半盏调和顿服如无鲜汁只捣干者为末冷水调三钱　又方治小儿浸淫疮痛不可忍发寒热刺蓟末新水调傅疮上干即易之
　　简误
　　大小蓟性下行以其能下气故主崩衂多効惟不利于胃弱泄泻及血虚极脾胃弱不思饮食之证
　　海藻味苦咸寒无毒主瘿瘤气颈下核破散结气痈肿症瘕坚气腹中上下鸣下十二水肿疗皮间积聚暴防瘤气热结利小便
　　疏○海藻全禀海中隂气以生故味苦咸寒而无毒气味俱厚纯隂沉也苦能泄结寒能除血热咸能软坚润下故本经主瘿瘤气颈下核破散结气痈肿症瘕坚气及腹中上下鸣下十二水肿疗皮间积聚暴防瘤气结热利小便洁古专消瘿瘤马刀瘰诸疮坚而不溃者经云咸能软坚荣气不从外为浮肿随各引经治之肿无不消反甘草一云有小毒
　　主治参互
　　危氏得効方治蛇盘瘰头项交接者海藻菜以荞麦面炒过白僵蚕等分为末以白梅泡汤和丸梧子大每服六十丸米饮下必泄出毒气宜加连翘　范汪方海藻酒治瘿气及项下瘰疬用海藻一斤绢袋盛之以清酒二斤浸之春夏二日秋冬三日每服两合日三酒尽再作其滓曝干为末每服方寸匕日三服不过两剂即瘥　雷公云凡使须用生乌豆并紫背天葵同蒸一伏时曝干用宜以淡白酒先洗净为佳
　　简误
　　脾家有湿者勿服
　　泽兰味苦甘微温无毒主乳妇内衂中风余疾大腹水肿身面四肢浮肿骨节中水金疮痈肿疮脓产后金疮内塞【防己为之使根名地笋】
　　疏○泽兰感土泽之气故味苦甘而入血兼得乎春气故微温而无毒桐君兼酸故入足厥隂太隂经苦能泄热甘能和血酸能入肝温通荣血故又主痈肿疮脓及妇人吹乳乳结止衂血并中风余疾佐以益脾土之药而用防己为之使则主大腹水肿身面四肢浮肿骨节中水气日华子云泽兰通九窍利闗脉养血气破宿血消症瘕产前产后百病通小肠长肉生肌消扑损瘀血治鼻洪吐血头风目痛妇人劳瘦丈夫面黄又药性论云泽兰使味苦辛主产后腹痛频产血气衰冷成劳瘦羸又治通身面目大肿主妇人血沥腰痛总其泄热和血行而带补之能也主治参互
　　泽兰妇人方中最为急用古人治妇人泽兰丸甚多泽兰得炒黒豆炮干姜当归芎防干地黄牛膝益
　　母草赤芍药蒲黄五灵脂治产后恶露不尽少腹作痛俗名儿枕痛寒月加桂多火及内热虚劳人去桂加童便去五灵脂加人参鼈甲香附麦门冬治产后诸虚百病肺热者去人参　雷公云凡使须要别识雌雄其形不同大泽兰茎叶皆圆眼青黄能生血调气养荣气与小泽兰迥别采得后看叶上斑根须尖此药能破血通久积凡修事大小泽兰须细剉之用绢袋盛悬于屋南畔角上令干用　子母秘録治小儿蓐疮嚼泽兰心封上泽兰气味和平除妇人产后他用甚稀故无简误
　　昆布味咸寒无毒主十二种水肿瘿瘤聚结气瘘疮疏○昆布得水气以生故味咸气寒而性无毒咸能软坚其性润下寒能除热散结故主十二种水肿瘿瘤聚结气瘘疮东垣云瘿坚如石者非此不除正咸能软坚之功也详其气味性能治疗与海藻大略相同故同一简误也
　　主治参互
　　外台秘要项下卒肿其囊渐大欲成瘿者昆布海藻等分为末蜜丸杏核大时时含咽汁　圣惠方瘿气结核防防肿硬以昆布一两洗去咸晒干为散每以一钱绵裹好醋浸过含之咽汁味尽再易之项下五瘿同此　广济方治膀胱结气急宜下气用昆布一斤白米泔浸一宿洗去咸味以水一斛煮熟劈细入葱白一握寸断之更煮极烂乃下盐酢糁姜橘椒末调和食之仍食粱米粳米饭极能下气
　　防己味辛苦平温无毒主风寒温疟热气诸癎除邪利大小便疗水肿风肿去膀胱热伤寒寒热邪气中风手脚挛急止泄散痈肿恶结诸瘑疥癣虫疮通腠理利九窍
　　疏○防己得土中阳气而兼感乎秋之燥气以生故味辛苦平温无毒洁古谓其大苦辛寒为得之然性燥而不淳善走下行长于除湿以辛能走散兼之气悍故主风寒温疟热气诸癎除邪气除湿下行故利大小便此本经所载也别録疗水肿风肿去膀胱热通腠理利九窍止泄者皆除湿之功也其曰伤寒寒热邪气中风手脚挛急则寒非燥药可除不宜轻试又曰散痈肿恶结诸瘑疥癣虫疮非在下部者亦不宜用治湿风口眼防邪手足拘痛真由中风湿而病者方可用之留痰非由脾胃中湿热而得者亦不宜服肺气喘嗽不因风寒湿所郁腠理壅滞者勿用惟治下焦湿热肿泄脚气行十二经湿为可任耳生汉中内有淡黒纹晕如车辐解者良凡修事以车前草根相对蒸半日晒干杀雄黄毒恶细辛畏萆薢女菀卤咸伏硝石殷孽为之使
　　主治参互
　　凡用防己于下部湿热药中亦必以二术茯苓黄蘗甘草萆薢木瓜石斛薏苡仁等补益之药为主而使防己为使乃无瞑之患陶曰防己是疗风水要药洁古曰去下焦湿肿及痛并泄膀胱火邪必用汉防己龙胆草为君黄檗知母甘草佐之防己乃足太阳本经药也　本草十剂云通可去滞通草防己之属是也夫防己大苦寒能泻血中湿热通其滞塞亦能泻大便补隂泻阳助秋冬泻春夏之药也比之于人则险而健者也幸灾乐祸能首为乱阶然善用之亦可敌凶突险此瞑之药也故圣人存而不废大抵闻其臭则可恶下咽则令人身心烦乱饮食减少至于十二经有湿壅塞不通及下注脚气暨膀胱积热非此药不可真行经之仙药无可代之者若夫饮食劳倦隂虚生内热元气谷食已亏以防己泄大便则重亡其血此不可用一也如人大渇引饮是热在上焦肺经气分宜渗泄而防己乃下焦血分药此不可用二也外伤风寒邪传肺经气分湿热而致小便黄赤乃至不通此上焦气分禁用血药此不可用三也大抵上焦湿热者皆不可用下焦湿热流入十二经致二隂不通者然后审而用之　张仲景方治皮水胕肿按之没指不恶风水气在皮肤中四肢聂聂动者防己茯苓汤主之防己黄耆桂枝各三两茯苓六两甘草三两水一升煎半升日二服　又方治风水恶风汗出身重脉浮防己黄耆汤主之防己一两黄耆二两二钱半白术七钱半炙甘草半两剉散每服五钱生姜四片枣一枚水一盏半煎八分温服良久再服腹痛加芍药　又治风湿相闗节沉痛微肿恶风方同上
</div>
    <div class="pagination">
<a href="神农本草经疏_page24.html">上一页</a><span>...</span><a href="神农本草经疏_page20.html">20</a><a href="神农本草经疏_page21.html">21</a><a href="神农本草经疏_page22.html">22</a><a href="神农本草经疏_page23.html">23</a><a href="神农本草经疏_page24.html">24</a><span class="current-page">25</span><a href="神农本草经疏_page26.html">26</a><a href="神农本草经疏_page27.html">27</a><a href="神农本草经疏_page28.html">28</a><a href="神农本草经疏_page29.html">29</a><a href="神农本草经疏_page30.html">30</a><span>...</span><a href="神农本草经疏_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
