<!DOCTYPE html>
<html>
<head>
    <meta charset="UTF-8">
    <title>灵素节注类编 - 第 47 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵素节注类编 - 第 47 页/共 59 页</h1>
    <div class="content">　　凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮。暴怒伤阴，暴喜伤阳，厥逆上行，满脉去形。愚医治之，不知补泻，不知病情，精华日脱，邪气乃并。此治之二过也。

　　饮食不节，则伤脾胃，起居不慎，易受外邪，以及苦乐喜怒，皆伤阴阳精气，或阴阳偏胜厥逆，则气满经脉，而离去形体，盖从外溢而耗散也。医不知补泻，不知其病情，则精华日脱，而邪气并积，则病日深，此诊治之二过也。

　　善为脉者，必以《比类奇恒》、《从容》知之，为工而不知道，此诊之不足贵。此治之三过也。

　　《比类奇恒》、《从容》，皆古经篇名，凡脉候病状、阴阳气化之道，皆在其中，医者必知之而方为工，如不知其道，则临证茫无端绪，如此为工，又安足贵！故为延医之三过也。

　　诊有三常，必问贵贱，封君败伤，及欲候王。故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿 为挛。医不能严，不能动神，外为柔弱，乱至失常，病不能移，则医事不行。此治之四过也。

　　此言医者必审知其病情，然后以严词正色，开导警戒，使之恐惧，善为调摄。若言词不能动其神情，而柔弱以顺其意，乱延医之经常，则不能移其病，而药亦无功，医事不行。此延医之四过也。

　　凡诊者，必知终始，有知余绪，切脉问名，当合男女。离绝菀结，忧恐喜怒，五脏空虚，血气离守，工不能知，何术之语。常富大伤，斩筋绝脉，身体复行，令泽不息。故伤败结，留薄归阳，脓积寒炅。粗工治之，亟刺阴阳，身体解散，四肢转筋，死日有期，医不能明，不问所发，唯言死日，亦为粗工。此治之五过也。

　　其始也有外感、内伤之不同，其终也有表里虚实之异病，而变化多端，为其余绪耳，医者必当知之者也。

　　切其脉象，问其病名，或男或女，合其一切证状，而知其为离合忧怒等，种种病因，吉凶死生之期，如不能明，不问其病之所发，是为粗工，此治之五过也。

　　凡此五者，皆受术不通，人事不明也。故曰：圣人之治病也，必知天地阴阳，四时经纪，五脏六腑，雌雄表里，刺灸砭石，毒药所主，从容人事，以明经道，贵贱贫富，各异品理，问年少长，勇怯之理，审于部分，知病本始，八正九候，诊必副矣。

　　此总结五过，皆由受术不通之故，圣人必明天道、人事，以副延医之法也。八正九候者，八方九宫虚实邪正之风，义详疾病门。

　　卷九　治法准则总论

　　经解

　　《素问·征四失论》帝曰：夫经脉十二，络脉三百六十五，此皆人之所明知，工之所循用也。所以不十全者，精神不专，志意不理，外内相失，故时疑殆。诊不知阴阳逆从之理，此治之一失也；受师不卒，妄作杂术，谬言为道，更名自功，妄用砭石，后遗身咎，此治之二失也；不适贫富贵贱之居，坐之浓薄，形之寒温，不适饮食之宜，不别人之勇怯，不知比类，足以自乱，不足以自明，此治之三失也；诊病不问其始，忧患饮食之失节，起居之过度，或伤于毒，不先言此，卒持寸口，何病能中？妄言作名，为粗所穷，此治之四失也。

　　诊不中五脉，百病所起，始以自怨，遗师其咎。是故治不能循理，弃术于市，妄治时愈，愚心自得。呜呼！窈窈冥冥，孰知其道？道之大者，拟于天地，配于四海。

　　经络在外，脏腑在内，明经络流行之序，循流溯源，即可知脏腑之病，用为延医之法。若精神意志，不能专切于理，则外内相失，时多疑殆也。盖阴阳为医道之总纲，人身阴阳合乎天地之阴阳为从，反此为逆，是治法之一失也；受师教诲而不卒业，杂学他术，谬称为道，更其名目，自以为功，妄治诸病，以遗身咎，是二失也；更不遵望闻问切四诊之教，自以为是，乃至三失也；既不知此理，但持寸口，凭臆揣度，焉能中病？妄言作名，是粗工技穷，此四失也。是故诊之不中五脏之脉，百病所起，始以自怨其术不精，必且遗师过咎，以盲授盲，流害无尽，如此谬术，宜为城市所弃，而妄治偶时幸愈，愚心自以为得，则学术永世不明矣。此圣人道尽后世庸俗之通病也。夫医道微妙，窈冥难测，而道之大，拟于天地，配于四海，或以小道忽之而不究心，是轻性命而昧至理者也，可慨哉。

　　《素问·五脏别论》岐伯曰：凡治病，必察其下，适其脉，观其志意，与其病也。拘于鬼神者，不可与言至德；恶与针石者，不可与言至巧；病不许治者，病不必治，治之无功矣。

　　察其下之二便，知腑气之通塞也；候其脉之形象，知营卫之和否也；观其志意之苦乐好恶，知其发病之所因也。如其拘于鬼神之虚诞，不可与言圣道之至德也；恶于针石者，不可与言治法之巧妙也；讳疾忌医者，其病不必治之，治之徒劳无功，斯医者所当知也。

　　卷九　治法准则总论

　　经解

　　《素问·脏气法时论》岐伯曰：肝主春，足厥阴、少阳主治，其日甲乙，肝苦急，急食甘以缓之；心主夏，手少阴、太阳主治，其日丙丁，心苦缓，急食酸以收之；脾主长夏，足太阴、阳明主治，其日戊己，脾苦湿，急食苦以燥之；肺主秋，手太阴、阳明主治，其日庚辛，肺苦气上逆，急食苦以泄之；肾主冬，足少阴、太阳主治，其日壬癸，肾苦燥，急食辛以润之，开腠理，致津液，通气也。

　　脏腑合为表里者，以其经络相通也，故阴经阳经，协议主治也。五脏具五行之性，其气太过不及，则皆为病，而主治各有所宜之药。药之功能在气味，而用法变化之妙，殆难言尽，要必悟其至理，方能随宜而施也。

　　即如脾苦湿，以苦燥之，肺苦气上逆，亦以苦泄之，是一味而治两脏两病也。辛味本疏散，而非润燥之药，故下文云：肝欲散，急食辛以散之，而此言肾苦燥，急食辛以润之者，盖以疏散而开腠理，以通气致津液也。

　　津液随气流通，而归藏于肾，则肾不燥矣。良以肾摄一身之津液而藏之，以化精者也，津液不流通，故肾燥。

　　此用药之妙理，岂庸浅所能识。即此数端观之，余可类推矣。

　　病在肝，愈于夏，夏不愈，甚于秋，秋不死，持于冬，起于春，禁当风；肝病者，愈在丙丁，丙丁不愈，加于庚辛，庚辛不死，持于壬癸，起于甲乙；肝病者，平旦慧，下晡甚，夜半静，肝欲散，急食辛以散之，用辛补之，酸泻之。

　　肝病主春，厥阴、少阳，甲乙木也。夏与丙丁，火也，火为木子，子能令母实，故愈于夏与丙丁也；秋与庚辛，金也，金克木，故加甚于秋与庚辛也；冬与壬癸，水也，水来生木，故持于冬与壬癸也；起于春与甲乙者，本气旺而病愈也。肝为风木，故病当禁风也。平旦，一日之春也，故慧；下晡，一日之秋也，故甚；夜半，一日之冬也，故静。以辛散为补，酸收为泻也。以下四脏皆同。

　　病在心，愈在长夏，长夏不愈，甚于冬，冬不死，持于春，起于夏，禁温食热衣；心病者，愈在戊己，戊己不愈，加于壬癸，壬癸不死，持于甲乙，起于丙丁；心病者，日中慧，夜半甚，平旦静；心欲软，急食咸以软之，用咸补之，甘泻之。病在脾，愈在秋，秋不愈，甚于春，春不死，持于夏，起于长夏，禁温食饱食，湿地濡衣；脾病者，愈在庚辛，庚辛不愈，加于甲乙，甲乙不死，持于丙丁，起于戊己；脾病者，日 慧，日出甚，下晡静；脾欲缓，急食甘以缓之，用苦泻之，甘补之。病在肺，愈在冬，冬不愈，甚于夏，夏不死，持于长夏，起于秋，禁寒饮寒衣；肺病者，愈在壬癸，壬癸不愈，加于丙丁，丙丁不死，持于戊己，起于庚辛；肺病者，下晡慧，日中甚，夜半静；肺欲收，急食酸以收之，用酸补之，辛泻之。病在肾，愈在春，春不愈，甚于长夏，长夏不死，持于秋，起于冬，禁犯淬HT热食，温炙衣；肾病者，愈在甲乙，甲乙不愈，甚于戊己，戊己不死，持于庚辛，起于壬癸；肾病者，夜半慧，四季甚，下晡静；肾欲坚，急食苦以坚之，用苦补之，咸泻之。夫邪气之客于身也，以胜相加，至其所生而愈，至其所不胜而甚，至于所生而持，自得其位而起。必先定五脏之脉，乃可言间甚之时、死生之期也。

　　以胜相加至自得其位而起者，皆申明上文之理也，故必先明此理，见其病而审定五脏之脉，方知其相生为间，相克为甚，而死生之期，可分别也。

　　肝色青，宜食甘，粳米、牛肉、枣、葵皆甘；心色赤，宜食酸，小豆、犬肉、李、韭皆酸；肺色白，宜食苦，麦、羊肉、杏、薤皆苦；脾色黄，宜食咸，大豆、豕肉、栗、藿皆咸；肾色黑，宜食辛，黄黍、鸡肉、桃、葱皆辛。辛散，酸收，甘缓，苦坚，咸软。毒药攻邪，五谷为养，五果为助，五畜为益，五菜为充，气味合而服之，以补精益气。此五者，有辛、酸，甘、苦、咸，各有所利，或散或收，或缓或急，或坚或软，四时五藏，病随五味所宜也。

　　天食人以五气，地食人以五味，故以五谷为养，五果为助，五畜为益，五菜为充。而药则辛、酸、甘、苦、咸、淡六味，性各有偏。其峻毒者，可用攻邪，纯良者，可调气血。以之补偏救弊，中病即止，过则反伤。

　　盖其收散缓急，坚软燥湿，寒热温凉，浮沉升降，各有所宜所忌，必合四时气化、五脏病证，随其所宜而取用也。所忌者必当禁之，如下文所云。

　　《素问·宣明五气论》曰：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。

　　本经云：形不足者，温之以气；精不足者，补之以味。是气味本以养人而治病，若多食则助气令偏，偏则为害，何况已病，故禁多食也。本经言：久而增气，物化之常也；气增而久，夭之由也。又云：味过于酸，肝气以津，脾气乃绝之类，皆伤于多食也。

　　《灵枢·五味论》帝曰：五味入于口也，各有所走，各有所病。酸走筋，多食之，令人癃；咸走血，多食之，令人渴；辛走气，多食之，令人洞心；苦走骨，多食之，令人变呕；甘走肉，多食之，令人 心。余知其然也，不知其何由，愿闻其故。

　　癃者，小便闭也；洞心者，中气耗散，心中空洞无主也； 心者，心内满闷也。

　　少俞曰：酸入于胃，其气涩以收，上之两焦，弗能出入也，不出则留于胃中，胃中和温，则下注膀胱，膀胱之胞薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。

　　此言酸收之味，不能外引而下走膀胱，膀胱胞薄，得酸收而缩绻，故不能承三焦气化而泄水，遂小便不通以成癃也。膀胱在前阴，前阴为宗筋所聚，故为积筋所终之地，此酸味所以走于筋也；又如筋者，肝所主，酸先入肝，故走于筋矣。

　　咸入于胃，其气上走中焦，注于脉，则血气走之，血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。

　　中焦受气，取汁变化而赤，是谓血，随气入营，而充于经脉者也。故咸味入中焦而使血凝，凝则阳气窒塞，津液不能输布，而胃中水汁注之，因而致渴。由于咸味凝血使然，故知咸走血也。

　　辛入于胃，其气走于上焦，上焦者，受气以营诸阳者也，姜韭之气熏之，营卫之气不时受之，久留心下，故洞心。辛与气俱行，故辛入而与汗俱出。

　　阳经之气与卫阳之气，皆由上焦出行于表者。辛味升浮，故随阳气走表，其性疏泄，故与汗俱出，汗者，心之液也。辛味久留心下而液伤气耗，则心中如空洞无主也。

　　苦入于胃、五谷之气，皆不能胜苦，苦入下脘，三焦之道皆闭而不通，故变呕。齿者，骨之所终也，故苦入而走骨，故入而复出，知其走骨也。

　　三焦之道闭，则气不能输布而壅塞，脘中气不输，则津液不化。故《素问》云：味过于苦，脾气不濡，胃气乃浓。津液不化，故脾不濡润，气壅脘中，故胃气浓，谓浓浊之气不下行，故变呕也。骨者，躯体至深之处，因苦味闭气，不能外走，而深入于骨，既到深处，无可复走，则反走于胃，而复呕出也。

　　甘入于胃，其气弱小，不能上至于上焦，而与谷留于胃中者，令人柔润者也，胃柔则缓，缓则虫动，虫动则令人 心。其气外通于肉，故甘走肉。

　　经曰：五味入胃，各归所喜攻，酸先入肝，苦先入心，甘先入脾，辛先入肺，咸先入肾者，是随金、木、水、火、土之性，而先入以助之也。此言走者，是入后而走之地。其先合五行之性而入，其后随身中气化而走，则五走有不同，如肝主筋而酸走筋，肺主气而辛走气，脾主肉而甘走肉，是随先入之脏气而走也。血脉心所主，咸先入肾而走血，骨者肾所主，苦先入心而反走骨，是皆随身中气化而走也。明乎此，则其补泻宜忌之道，可不失矣。

　　《素问·五脏生成论》曰：心欲苦，肺欲辛，肝欲酸，脾欲甘，肾欲咸，此五味之所合也，五脏之气也。

　　此味与脏合五行之性，故其所欲也。上言酸先入肝等者，以其所欲，故先入也。

　　是故多食咸，则脉凝泣而变色；多食苦，则皮槁而毛拔；多食辛，则筋急而爪枯；多食酸，则肉胝KT 而唇揭；多食甘，则骨痛而发落，此五味之所伤也。

　　咸入胃，助水克火，脉为心之合，色为心之荣，故多食咸，则脉凝涩而变色也；苦入心，助火克金，皮为肺之合，毛为肺之荣，故多食苦，则皮槁而毛拔也；辛入肺，助金克木，筋为肝之合，爪为肝之荣，故多食辛，则筋急而爪枯也；酸入肝，助木克土，肉为脾之合，唇为脾之荣，故多食酸，则肉胝KT 而唇揭也；甘入脾，助土克水，骨为肾之合，发为肾之荣，故多食甘，则骨痛而发落也。此以味助脏气偏胜，而致五行相克为病者，与上《灵枢》所云：多食酸，令人癃；多食辛，令人洞心等，各有义理不同。究之总不外阴阳气化、五行生克之理，能明其理，自能知常通变，头头是道，而无拘执舛错之弊也。

</div>
    <div class="pagination">
<a href="灵素节注类编_page46.html">上一页</a><span>...</span><a href="灵素节注类编_page42.html">42</a><a href="灵素节注类编_page43.html">43</a><a href="灵素节注类编_page44.html">44</a><a href="灵素节注类编_page45.html">45</a><a href="灵素节注类编_page46.html">46</a><span class="current-page">47</span><a href="灵素节注类编_page48.html">48</a><a href="灵素节注类编_page49.html">49</a><a href="灵素节注类编_page50.html">50</a><a href="灵素节注类编_page51.html">51</a><a href="灵素节注类编_page52.html">52</a><span>...</span><a href="灵素节注类编_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
