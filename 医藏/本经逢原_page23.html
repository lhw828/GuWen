<!DOCTYPE html>
<html>
<head>
    <meta charset="UTF-8">
    <title>本经逢原 - 第 23 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本经逢原 - 第 23 页/共 86 页</h1>
    <div class="content">　　发明

　　熟地黄假火力蒸晒，转苦为甘，为阴中之阳，故能补肾中元气。必须蒸晒多次，得太阳真火，确有坎离交济之妙用；若但煮熟，不加蒸曝，虽服奚益。好古曰：生地黄治心热，手心热，益肾水，凉心血，其脉洪实者宜之。若脉虚者，则宜熟地黄。钱氏六味丸以之为君，天一所生之源也。若命门真火素弱者，必须崔氏八味丸，得桂、附共襄之力，方得阴阳兼济之功。汤液四物汤以之为主，乙癸同源之治也，其功专于填骨髓，长肌肉，生精血，补五脏内伤不足，通血脉，利耳目，黑须发，男子五劳七伤，女子伤中胞漏下血，经候不调，胎产百病，滋肾水真阴，疗脐腹急痛，病后胫股酸痛，坐而欲起，目 如无所见。盖脐下痛属肾藏精伤，胫股酸痛系下元不足，目 如无所见乃水亏不能鉴物，皆肾所主之病，非熟地黄不除。今人治目翳内障，往往用六味丸配磁朱丸服，良非所宜。地黄禁铁，磁为铁之母，安得不忌。予尝用当归代地黄，借其辛温以助 发之势。火盛则用芍药代山茱萸，借其酸寒以收耗散之阴，药虽异而功不殊也。愚按：地黄本手少阴经药，功专清热散血，非经蒸曝不能入足少阴经，得水火既济之功，转苦成甘，变紫为黑，故直入肾脏填补真阴，兼培黄庭后土，土浓戴物，诸脏皆受其荫，是以崔氏八味、钱氏六味为培养真阴真阳之总司。后人借此各随所禀之偏而为增减，无往非受其益。如阴气不固则加鳔胶、蒺藜。阳气不充则加鹿茸、河车。中气不舒则加沉香、缩砂。下气不吸则加牛膝、车前。上气不津则加门冬、五味。肝气内盛则减萸倍泽。精气下脱则减泽倍萸。各得补偏救弊之妙用。其阴火旺者加知柏于六味方中，此与鸩酒止渴无异。他如四物汤中之芎、归，即六味丸中山萸之义。十全大补中之 、桂则八味丸中桂、附之义，方得阴阳相济之妙用。须知八味、十全平调血气，且汤液性味易过，地黄与参并用略无妨碍。六味丸中切不可杂一味中焦药，如人参、白术、甘草之类，咸非所宜。昔人有以六味丸加参而服，下咽少顷辄作迷迷不爽；或令增麦冬、五味功力倍常，深得金水相生之妙用，非专工药性者之可与讨论也。

　　卷二隰草部

　　牛膝

　　《本经》名百倍苦酸平，无毒。怀产者长而无傍须，水道涩渗者宜之。川产者细而微黑，精气不固者宜之。忌牛肉。

　　《本经》主寒湿痿痹，四肢拘挛，膝痛不可屈伸，逐血气，伤热火烂，坠胎。

　　发明

　　牛膝气薄味浓，性沉降泄，乃足厥阴之药。《本经》专主寒湿痿痹，四肢拘挛等病，不及补养下元之功，岂圣法有所未尽欤。丹溪言：牛膝能引诸药下行，筋骨痛风在下者宜加用之，其性虽下行走筋，然滑利之品，精气不固者，终非所宜。得酒蒸则能养筋，生用则去恶血。其治腰膝痛不可屈伸足痿之病，非取其养血营筋之力欤。其治痈肿恶疮、金疮折伤、尿血淋痛、妇人经秘不通，非取其活血破瘀之力欤。《外台》以生牛膝一味浓煎，治积久劳疟。《肘后》以二斤浸酒治卒暴症疾，延年。以之同葵子煎服下胞衣。《卫生》以之捣罨折伤。《梅师》以之捣涂金疮。《千金》以之捣敷毒肿。《集验》以之通利溺闭。皆取其性滑利窍，消血解毒之功，虽强阴强筋，而气虚下陷，大便易泄，梦泄遗精，妊娠崩漏，俱禁用。惟川产者，气味形质与续断仿佛，庶无精滑之虞。盖肾司闭藏，肝司疏泄，此味专司疏泄，而无固热之功。世俗妄谓益肾而培养下元药中往往用之，与延盗入室何异。其土牛膝亦能解毒利窍，专治血鼓，一味浓煎，姿意服之。又锁喉风诸治不效，以土牛膝和醋捣绞取汁，蘸鸡翎探吐稠痰，不过二三次神验。

　　卷二隰草部

　　紫菀

　　白者名女菀苦辛微温，无毒。或酒洗，或蜜水炒用。

　　《本经》主咳逆上气，胸中寒热结气，去蛊毒，痿 、安五脏。女菀治风寒洗洗，霍乱泄利，肠鸣上下无常处，惊痫，寒热百病。

　　发明

　　紫菀，肺经血分之药。《本经》止咳逆上气，胸中寒热结气，取性疏利肺经血气也。去蛊毒痿 者，以其辛苦微温，能散结降气，蛊毒自不能留。痿 由肺热叶焦，紫菀专通肺气，使热从溲便去耳。《别录》疗咳唾脓血。《大明》消痰止渴，皆滋肺经血气之效。

　　《金匮》泽漆汤用以治咳而脉沉者，咳属肺；脉沉则血分之病也。亦治下痢肺痛，与紫参同功。其性辛而不燥，润而不寒，补而不滞，善调五劳体虚，止咳定喘，疗惊悸，吐衄诸血。又能通调水道，故溺涩便血单服一两即效。然大泄肺气，阴虚肺热干咳禁用，以其性专温散而无培养之力也。白者曰女菀，大泄肺气。《本经》主风寒洗洗，霍乱泄利，肠鸣上下无常处，惊痫寒热百病，一皆气分受伤之病。《肘后方》治人面黑令白，方用女菀三分，铅丹一分为末，醋浆服一刀圭，日进三服，十日大便黑，二十一日面白，便止。过用则太白矣。

　　《千金方》用酒服，男十日，女二十日，黑色皆从大便去。三十岁后不可服，以肺气渐减，不可复泄也。

　　卷二隰草部

　　麦门冬

　　本作 冬甘寒，无毒。去心用，即不烦心。

　　《本经》主心腹结气，伤中伤饱，胃络脉绝，羸瘦短气，久服轻身不老，不饥。

　　发明

　　麦门冬阳中微阴，入心肺肾及足阳明之经，定心热惊烦，疗肺痿吐脓。盖专泄而不专收，寒多人禁服。肺中伏火，脉气欲绝者，加五味子、人参为生脉散，专补脉中元气不足。东垣云：六七月间湿热方盛，人病骨乏无力，身重气短，头旋眼黑，甚则痿软。故孙真人以生脉散补其天元真气。脉者，人之元气也。人参之甘温，泻阴火而益元气。麦门冬甘寒，滋燥金而清水源。五味子之酸咸，泻丙火而补庚金，兼益五脏之气也。时珍曰：麦门冬以地黄为使，服之令人头不白，添精补髓，通肾气，定喘促，令人肌体滑泽。《本经》主心腹结气，伤中伤饱，胃络脉绝，羸瘦短气，一气贯下，言因过饱伤胃而致心腹气结，脉绝不通，羸瘦短气，故宜以此滋其津液，通其肺胃，殊非开豁痰气，消克饮食之谓。其阴虚羸瘦，喘咳上气，失音失血及风热暴嗽，咸非所宜；恐寒郁热邪，牢不可破，多成虚损之疾。麻疹咳嗽不可误用，以其性寒助阴，固敛阳邪不能发越也。凡脾胃虚寒泄泻及痘疮虚寒作泻，产后血虚泻渴，皆非所宜。

　　卷二隰草部

　　萱草

　　一名宜男，一名忘忧甘平，无毒。

　　发明

　　萱性下走入阴，故根治砂石淋，下水气及酒瘅大热，衄血。擂酒服治吹乳肿痛。

　　花治酒瘅，利湿热。其花起层者，有毒勿食。

　　卷二隰草部

　　淡竹叶

　　甘寒，无毒。

　　发明

　　淡竹隰生嫩苗，叶绿花碧，根须结子，与竹绝然不同。性专淡渗下降，故能去烦热，清心，利小便，根能堕胎催生。

　　卷二隰草部

　　冬葵子

　　向日葵子也甘寒滑，无毒。

　　《本经》主五脏六腑寒热、羸瘦，破五癃，利小便。

　　发明

　　向日葵质坚耐寒，入冬不凋，故名冬葵。性滑利窍，能治脏腑寒热，羸瘦，破五淋，利小便。妇人乳房胀痛，同砂仁等分为末，热酒服三钱，其肿即消。孕妇难产不下，专取一味炒香为末，芎归汤下三钱，则易生，取晨暮转动灵活耳。夏子益《奇疾方》云，有人手足忽长倒生肉刺如锥痛不可忍，但食葵菜即愈，亦取其寒滑利窍之用也。

　　卷二隰草部

　　蜀葵

　　甘寒滑，无毒。

　　发明

　　葵以蜀中最胜，种类最多，其子入药。皆性滑利窍，能润气血之燥。《千金》称其除客热，利肠胃，是言其概也。东垣取其花之白者治白带，赤者治赤带，随其色而为所用；被狗啮者食之，疮永不瘥。

　　卷二隰草部

　　秋葵子

　　甘寒滑，无毒。

　　发明

　　葵色种种，惟花于秋者，独禀金气而色黄。其子性专润下，治小便淋，及催生用之，与向日葵不殊。其花消痈肿，浸油涂汤火伤，其痛即止。

　　卷二隰草部

</div>
    <div class="pagination">
<a href="本经逢原_page22.html">上一页</a><span>...</span><a href="本经逢原_page18.html">18</a><a href="本经逢原_page19.html">19</a><a href="本经逢原_page20.html">20</a><a href="本经逢原_page21.html">21</a><a href="本经逢原_page22.html">22</a><span class="current-page">23</span><a href="本经逢原_page24.html">24</a><a href="本经逢原_page25.html">25</a><a href="本经逢原_page26.html">26</a><a href="本经逢原_page27.html">27</a><a href="本经逢原_page28.html">28</a><span>...</span><a href="本经逢原_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
