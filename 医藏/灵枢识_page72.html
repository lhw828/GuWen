<!DOCTYPE html>
<html>
<head>
    <meta charset="UTF-8">
    <title>灵枢识 - 第 72 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵枢识 - 第 72 页/共 77 页</h1>
    <div class="content">　　明日居仓门 张云。仓门、震宫也。自九十三日起。当春分、清明、谷雨三节。共四十六日。至一百三十八日而止。倪云。震宫名仓门者。仓、藏也。天地万物之气。收藏至东方春令而始震动开辟故名仓门。

　　明日居阴洛 诸本六、作五。据上文张注。此本误。当改。张云。阴洛、巽宫也。自一百三十九日起。

　　主立夏至、小满、芒种三节。共四十五日。至一百八十三日而止。倪云。巽宫名阴洛者。洛书以二四为肩。巽宫位居东南而主四月。因以为名。

　　明日居天宫 张云。天宫、离宫也。主夏至、小暑、大暑三节。共四十六日。至二百二十九日而止。

　　倪云。离宫名天宫者。日月丽天。主离明在上之象。因以为名。

　　明日居玄委 张云。玄委、坤宫也。主立秋、至处暑、白露三节。共四十六日。至二百七十五日而止。

　　倪云。坤宫名玄委者。坤为地。玄、幽远也。委、随顺也。地道幽远柔顺。是以名之。

　　明日居仓果 张云。仓果、兑宫也。主秋分、至寒露、霜降三节。共四十六日。至三百二十一日而止。

　　倪云。兑宫名仓果者。果、实也。万物至秋而收藏成实。是以名之。

　　明日居新洛 诸本六、作五。据上文张注。此本说。当改。张云。新洛、干宫也。主立冬至小雪大雪三节。共四十五日。至三百六十六日。周一岁之全数而止。倪云。干宫名新洛者。新、始也。洛书戴九履一。一乃干之始也。此九宫之位。应于八方。四时各随时而命名也。

　　太一日游（止）终而复始 马云。其太乙所游之日。假如冬至居叶蛰之宫。照图数所在之日。从一处至九。冬至为一。立秋为二。春分为三。立夏为四。中央为五。立冬为六。秋分为七。立春为八。夏至为九。复反于冬至之一。常如是轮之无已。终而复始。张云。此结上文而总其义也。太乙始于坎。终于干。乃八宫之日也。八尽而九。则复反于一。而循环无已矣。然河图宫九。而此居惟八。盖中宫为太一所主。而临御乎八宫者也。卢良侯云。此太一日游于九宫也。数所在日者。以所在之宫数。至九日而复反于本宫也。如居叶蛰之宫。

　　即从叶蛰之一处。一日而至天留。二日而至仓门。三日而至阴洛。四日而至天宫。五日而至中宫。六日而至玄委。七日而至仓果。八日而至新洛。九日复反于叶蛰之宫。如居天留之宫。即从天留数至九日。而复反于天留也。常如是无已。简案、此与马注异义。马则根据图解之。似是。

　　太一移日（止）多汗 张云。移日、交节过宫日也。节之前后。必有风雨应之。若当其日而风雨和调则吉。

　　故岁美民安少病也。汗、当作旱。志同。风雨先期而至。其气有余。故多雨。风雨后期而至。其气不足。故多旱。

　　占在君 张云。冬至为一岁之首。位在正北。君居宸极。南面而治。其象应之。故占在君。

　　占在相 张云。春分为卯之中。位在正东。相特文衡。职司教化。其象应春。故占在相。

　　占在吏 张云。中宫属土。王在四维。吏有分任。其象应之。故占在吏。简案、上文太一所移之日。但八宫而无居中央招摇之日。似可疑。然郑玄云。四季乃入中央。则四季每十八日在中宫也。张谓四维。盖指四季而言。

　　观下文注而可见耳。

　　占在将 张云。秋分为酉之中。位居正西。将在威武。职司杀伐。其象应秋。故占在将。

　　占在百姓 张云。夏至为午之中。位在正南。兆民众庶。如物蕃盛。其象应夏。故占在百姓。

　　五宫 马云。东南西北中央也。张云。言所重者。在子午卯酉四正之节。及中宫之应。即四季土王用事之日是也。

　　病风折树木 志作疾风。注云。此太一出游之第一日。即移宫之第四十七日也。二至二分。乃阴阳离合之候。中宫乃占八风之时。是以递居本宫之第一日。有变则占在君民将相也。疾风折木扬沙。暴戾之变气也。张云。其病在风霾异常。折树木。扬沙石者。乃谓之变。否则非也。

　　所居之乡（止）此之谓也 张云。所居者。太一所居之乡也。如月建居子。风从北方来。冬气之正也。

　　月建居卯。风从东方来。春气之正也。月建居午。风从南方来。夏气之正也。月建居酉。风从西方来。秋气之正也。四隅十二建。其气皆然。气得其正者。正气王也。故曰实风。所以能生长。养万物。冲者对冲也。后者言其来之远。远则气盛也。如太一居子。风从南方来。火反胜也。太一居卯。风从西方来。金胜木也。太一居午。风从北方来。水胜火也。太一居酉。风从东方来。木反胜也。气失其正者。正气不足。故曰虚风。所以能伤人而主杀主害。最当避也。马云。按岁露篇。以太乙冬至居叶蛰宫。而风雨从南方来者为虚风。立春之日。

　　而风雨从西方来者为虚风。则此篇所谓从后来者为虚风。须知东以西与北为后。南以北与东为后。西以东与南为后。北以南与西为后也。

　　立于中宫 乃朝八风 张云。此正以明太一即北极也。盖中不立。则方隅气候皆不得其正。故太一立于中宫。而斗建其外。然后可以朝八风。占吉凶。所谓北辰北极。天之枢纽者以此。楼氏云。中宫之日。立春、立夏、立秋、立冬。四日属四维。中央之土也。中宫当作五宫。简案、白虎通云。八风者。所以象八卦。

　　阳生于五。极于九。五九四十五日变。变以为风。阴合阳以生风也。盖本篇之义。

　　大弱风 张云。此下皆言虚风伤人之为病。南方离、火宫也。凡热盛之方。风至必微。故曰大弱风。

　　其在于人。则火脏应之。内舍于心。外在于脉。其病为热。心病则包络在其中矣。

　　谋风 张云。西南方坤、土宫也。阴气方生。阳气犹盛。阴阳去就。若有所议。故曰谋风。其在于人。则土脏应之。故内舍于脾。外在于肌。脾恶阴湿。故其气主为弱。

　　外在于肌 甲乙。肌下有肉字。是。

　　刚风 张云。西方兑、金宫也。金气刚劲。故曰刚风。其在于人。则金脏应之。内舍于肺。外在皮肤。

　　其病气主燥也。

　　折风 张云。西北方干、金宫也。金主折伤。故曰折风。凡风气伤人。南应在上。北应在下。故此小肠手太阳经受病者。以小肠属丙。为下焦之火府。而干亥虚风。其冲在已也。然西方之金。其气肃杀。北方之水。其气惨冽。西北合气。最伐生阳。故令人善暴死。

　　脉绝则溢 甲乙。溢、作泄。

　　大刚风 张云。北方坎、水宫也。气寒则风烈。故曰大刚风。其在于人。则水脏应之。内舍于肾。

　　外在于骨。肩背膂筋。足太阳经也。言肾则膀胱亦在其中。而病气皆主寒也。

　　凶风 张云。东北方艮、土宫也。阴气未退。阳和未盛。故曰凶风。其在于人。则伤及大肠。以大肠属庚。为下焦之金府。而艮寅虚风。其冲在申也。两胁腋骨下。大肠所近之位。肢节、手阳明脉气所及。

　　婴儿风 张云。东方震、木宫也。风生于东。故曰婴儿风。其在于人。则本脏应之。故病舍于肝。外在筋纽。肝病则胆在其中矣。风本胜湿。而其气反为身湿者。以东南水乡。湿气所居。故东风多雨。湿征可见矣。

　　筋纽 简案、纽、筋所束也。说文。系也。一曰结而可解。博雅。束也。

　　弱风 张云。东南方巽、木宫也。气暖则风柔。故曰弱风。东南湿胜。挟木侮土。故其伤人。则内舍于胃。外在肌肉。其病气主体重也。简案、本篇八风。与吕览淮南子所言各异。唯隋萧吉五行大义。引太公兵书云。坎名大刚风。干名折风。兑名小刚风。艮名凶风。坤名谋风。巽名小弱风。震名婴儿风。离名大弱风。

　　大刚风者。太阴之气好杀。故刚。折风者。金强能摧折物也。小刚风者。亦金杀故也。凶风者。艮在鬼门凶害之所也。谋风者。坤为地。太阴之本。多阴谋也。小弱风者。巽为长女。故称弱也。婴儿风者。震为长男。爱之故曰儿。大弱风者。离为中女。又弱于长女也。大刚小刚客胜。大弱小弱主人胜。凶有凶害之事。谋有谋逆之人。折为将死。婴儿风主人强。此并兵家观客主盛衰。候风所从来也。

　　三虚相搏（止）为痿 甲乙。两实一虚、作两虚一实。张云。乘年之衰。逢月之空。失时之和。是谓三虚。两实一虚。

　　言三虚犯一。亦能为病。其病则或因淋雨。或因露风。而为寒热。或犯其雨湿之地而为痿皆一。虚之为病也。

　　三虚见岁露论。

　　为击仆偏枯矣 马云。击仆者。如击之而仆晕也。偏枯者。或左或右偏枯也。张云。击仆。为风所击而仆倒也。然必犯三虚。而后为此病。则人之正气实者。邪不能伤可知矣。

　　卷六

　　九针论第七十八

　　马云。篇内第一节。详论九针。故名篇。自天忌至末。皆用针者之当知。故并及之。凡内经全书之论针者。

　　皆不出此九针耳。真万言一律也。

</div>
    <div class="pagination">
<a href="灵枢识_page71.html">上一页</a><span>...</span><a href="灵枢识_page67.html">67</a><a href="灵枢识_page68.html">68</a><a href="灵枢识_page69.html">69</a><a href="灵枢识_page70.html">70</a><a href="灵枢识_page71.html">71</a><span class="current-page">72</span><a href="灵枢识_page73.html">73</a><a href="灵枢识_page74.html">74</a><a href="灵枢识_page75.html">75</a><a href="灵枢识_page76.html">76</a><a href="灵枢识_page77.html">77</a><a href="灵枢识_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
