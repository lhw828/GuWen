<!DOCTYPE html>
<html>
<head>
    <meta charset="UTF-8">
    <title>寿世保元 - 第 167 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寿世保元 - 第 167 页/共 201 页</h1>
    <div class="content">　　一腹痛者。毒盛也。神功散主之。

　　一面红不退。地界不分者。神功散倍前胡。

　　一吐者。毒盛乘火炎而宣也。神功散主之。

　　一泄泻者。火盛而奔越也。神功散加升麻以提之。

　　一身已凉。汗出不止。血随气溢也。用当归五钱。黄 三钱。酸枣仁炒三钱。作一剂。水煎服立止。

　　一有痰。用白附子磨服。切不可用二陈汤。使燥阳明经。使孤阳无阴。不能施化也。

　　一嗽用杏仁煎汤。磨白附子服。立止。

　　一遍身疼痛者。以木香一味磨服即止。

　　一浆行作痒。此内热而外为风寒所乘。用荆芥穗。纸裹紧。米糊粘住纸头。令不散。灯上烧了。却于桌上擦去灰。快放手。

　　指定痒痘头。点痒处一下。即放退。每痘痒点之立止。

　　一行浆。浆足而发疔。认定是黑疔痘。或黑而硬。或有红丝。或为大紫泡。未曾解毒者仍以神功散加雄黄、黄连、大黄、黄芩煎服。却用点法。雄黄一钱。研胭脂重浸水令浓。调雄黄末点疔头上。立时即红活。亦神法也。盖雄黄能解毒。胭脂能活血也。

　　一痘九日十日作泻。先令解毒者。宜

　　定中汤

　　真正黄土一大块。碗盛。以百沸汤泡。即以碗盖。少顷出用。如冷倾于盏内。外以热水烫之。加入雄黄一钱。朱砂五分。二味为末和匀。以黄土汤两盏。少加砂糖。温服立止。

　　一痘疮腹胀渴者。或泻渴者。或足指冷渴者。或惊悸渴者。或身温渴者。或身热而 白色渴者。或寒战渴不止者。或气急切牙渴者。或饮水转渴不止者。以上九症。即非热也。乃脾胃肌肉虚。津液衰故也。木香散主之。如若不愈。更加丁香、官桂。多煎服。丁香攻里。官桂发表。其表里俱实。而疮不致痒塌喘渴而死矣。

　　一痘十一二日。当靥不靥。发热蒸蒸者。宜

　　甘露回天汤

　　砂糖半酒杯。百沸汤调一大碗。温服。立时热退痘靥。百发百中。真有回生之力也。

　　卷八　痘疮

　　看痘不治法

　　初出涌壮者不治。出如蚕种者不治。

　　随出随没者不治。如蚊虫咬者不治。

　　气血相失者不治。倒出者不治。

　　饮水如促鼻者不治。以肺气不能疏理也。

　　卷八　痘疮

　　看痘轻重歌

　　轻者热轻痘亦稀。大小后先出不齐。根窠红活疮肥满。饮食如常勿药宜。重者热中疮并出。密如蚕种若胭脂。根白顶红并紫黑。若逢血活尚堪医。

　　卷八　痘疮

　　起胀治法

　　保元汤

　　人参（去芦二钱） 嫩黄 （三钱） 甘草（一钱）

　　上锉一剂。生姜一片。水煎。温服。

　　一当起胀而不起。用穿山甲炒成珠。研为末二钱。酒调服。

　　一血弱不起。根底淡薄。以保元汤加丁香三粒。肉桂一钱。当归二钱。川芎一钱。水煎温服。

　　一二日初出。圆晕成形。干红少润。毒虽犯上。其气血未离。以俟其气血交会也。然毒尚浅。急以保元汤加官桂。活血匀气之剂。如毒太盛。兼解毒之药。活血。加当归五分。白芍一钱。匀气。加陈皮五分。解毒。加元参七分。牛蒡子炒七分。水一盏。煎七分。温服。

　　二三日根窠虽圆。而顶陷者。血亦难聚。为气虚弱。不能领袖其血也。以保元汤加川芎、官桂。扶阳抑阴。岂有不痊者哉。四五日根窠虽起。色不光泽。生意犹存。为气弱血盛。以保元汤加芍药、官桂、糯米。助卫制荣。斯为调变之妙也。

　　五六日气盈血弱。色昏红紫。以保元汤加木香、当归、川芎。助血归附气位。以全中和之道也。

　　六七日气交不旺。血虽归附。不能成浆。为气血少。寒不能制。急投保元汤加官桂、糯米。助其成浆。而收济惠之伟功。斯为治矣。

　　七八日毒虽化而浆不满。为气血有凝。不能大振。以保元汤加官桂、糯米。发阳助浆。

　　可以保全生命矣。

　　一痘至此。专主贯脓。脓已满。虽有他症。不致坏事。若痘无脓。灰暗。虽无他症。亦死矣。

　　一痘疮至八九日。视痘顶心上有点如水珠。见出此痘漏。无药可医。乃死症也。

　　八九日浆不充满。血附线红。气弱而险也。以保元汤加糯米。以助其气而驾其血。斯浆成矣。

　　十一二日气血充满。血尽浆足。湿润不敛者。内虚也。以保元汤。血亦有力。加白术、茯苓。助其收敛而结痂也。

　　十三四日。毒虽尽解。浆老结痂之际。或有杂症相仍。以保元汤随症加减。不可峻用寒凉大热之剂。恐致内损之患故也。

　　十四五六日。痂落。潮热唇红。口渴不食。以四君子汤加陈皮、山楂、黄连。如渴甚。

　　用参苓白术散。如热不解。以大连翘饮去黄芩主之。症去之后。多有内损。或余毒未解。此则尤为难治也。

　　凡痘疮发渴者。为虚弱而津液枯竭也。保元汤加麦门冬、五味子即止。如不止。以参苓白术散。一二剂即止。

　　凡痘疮不起发。脓浆不浓。保元汤加川芎五分。丁香四分。（夏月二分）糯米二百粒。煎熟。好酒人乳各半盏。加入同服。

　　若头额不起胀。加川芎六分为引。若面部不起胀。加升麻四分为引。若胸膈不起胀。加桔梗四分为引。若两膝不起胀。加牛膝四分为引。若两手不起胀。加桂枝二分为引。

</div>
    <div class="pagination">
<a href="寿世保元_page166.html">上一页</a><span>...</span><a href="寿世保元_page162.html">162</a><a href="寿世保元_page163.html">163</a><a href="寿世保元_page164.html">164</a><a href="寿世保元_page165.html">165</a><a href="寿世保元_page166.html">166</a><span class="current-page">167</span><a href="寿世保元_page168.html">168</a><a href="寿世保元_page169.html">169</a><a href="寿世保元_page170.html">170</a><a href="寿世保元_page171.html">171</a><a href="寿世保元_page172.html">172</a><span>...</span><a href="寿世保元_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
