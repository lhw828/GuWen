<!DOCTYPE html>
<html>
<head>
    <meta charset="UTF-8">
    <title>素问识 - 第 81 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>素问识 - 第 81 页/共 85 页</h1>
    <div class="content">　　论裁志意 吴云。论裁人之志意。必有法则。张云。裁。度也。志云。当先度其志意之得失。

　　医事 周礼医师职云。医师。掌医之政令。聚毒药以共医事。

　　脱营 卫生宝鉴。论脱营不治证。当参考。陈氏外科正宗云。失荣者。先得后失。始富终贫。亦有虽居富贵。其心或因六欲不遂。损伤中气。郁火相凝。隧痰失道。

　　停结而成。其患多生面项之间。初起微肿。皮色不变。日久渐大。坚硬如石。推之不移。按之不动。半载一年。

　　方生阴痛。气血渐衰。形容瘦削。破烂紫斑。渗流血水。或肿泛如莲。秽气熏蒸。昼夜不歇。平生疙瘩。愈久愈大。越溃越坚。犯此俱为不治。此乃脱营之一证也。

　　五气留连 马云。五气者。五脏之精气也。

　　洒酒然 熊音。苏浪反。寒貌。

　　此亦治之一过也 简按据下文例。亦字衍。

　　毁沮 张云。沮。将鱼切。坏也。高云。沮。音殂。义通。毁沮。犹死亡也。

　　厥气上行满脉去形 张云。厥气。逆气也。凡喜怒过度。而伤其精气者。皆能令人气厥逆而上行。气逆于脉。故满脉。精脱于中。故去形。阴阳应象大论。有此四句。

　　必以比类奇恒 吴云。谓比量类例于奇异。及庸常之证也。高云。奇。异也。恒。常也。异于恒常之病。必比类相参。从容知之。

　　三常 张云。即常贵贱。常贫富。常苦乐之义。

　　封君败伤 吴云。谓尝封君。为事毁败。而中伤者。简按封君。乃封国之君。败伤。谓削除之类。追悔已往。以致病也。

　　故贵脱势 吴云。故家贵族也。高云。故。犹昔也。故贵脱势。谓昔者身贵。今则脱势也。马义同。

　　不能动神 吴云。医不能严戒其非。竦动其神。而令从命。外为柔和萎弱。至于乱失天常。

　　必知终始 吴云。终始。谓今病及初病也。张云。谓原其始。要其终也。高云。必知经脉之终始。

　　有知余绪 吴云。谓有知之后。诸凡余事也。张云。谓察其本知其末也。志云。谓更知灸刺补泻之绪端。高云。余绪者。经脉虚实之病也。简按今从张注。

　　当合男女 吴云。谓男女气血不同。其脉与证。亦当符合也。张云。男女有阴阳之殊。脉色有逆顺之别。故必辨男女。而察其所合也。志云。谓针刺之要。男内女外。坚拒勿出。谨守勿内。是谓得气。高云。当合男女而并论之。男女者。阴阳血气也。应象大论云。阴阳者。血气之男女。此其义也。简按合字。义未稳妥。

　　姑仍王注。

　　离绝菀结 高云。或阴阳血气之离绝。或阴阳血气之郁结。简按此注似是。然与下文血气离守支矣。

　　不如旧注为得。

　　尝富大伤 张云。谓甚劳甚苦也。高云。如人尝富。一旦失之。则大伤其神魂。

　　故伤败结留薄归阳脓积寒炅 张云。故。旧也。言旧之所伤。有所败结。血气留薄不散。则郁而成热。

　　归于阳分。故脓血蓄积。令人寒炅交作也。

　　从容人事 张云。从容于人事。从容。周详也。

　　经道 吴云。常道也。张同。高云。明经脉之道也。简按高注非。

　　诊必副矣 吴云。副。全也。张云。副。称也。简按张本于广雅。

　　气内为宝 张云。气内者。气之在内者也。即元气也。凡治病。当先求元气之强弱。元气既明。大意见矣。

　　过在表里 张云。求元气之病。而无所得。然后察其过之在表在里以治之。

　　菀熟 马吴张并作菀热。简按大奇论。菀熟。亦误。

　　痈发六腑 志云。在内者。五脏为阴。六腑为阳。谓菀热在内。而痈发于在外之皮肉间也。

　　与经相明 吴云。经。谓经旨。圣道之所载也。张云。即下文上经下经之谓。上经下经。揆度奇恒。

　　义见病能论。

　　五中 吴云。五内也。

　　决以明堂审于终始 马云。明堂部位之义。详见灵枢五色等篇。张云明堂。面鼻部位也。终始。灵枢篇名也。吴云。决。取正也。明堂。王者朝诸侯布政之所。人身腔之中。有天君主于其内。十二官分司守职。

　　与王者向明布政之堂。居然无两。故谓明堂。终始。谓始病及今病也。志云。脏腑经脉之始。三阴三阳已绝之终。高云。经脉终始。简按张终始之解。吴明堂之释。并误。马云。按帝言五过四德。而今四德不具。亦公不复问。故帝未之答欤。马说如此。四德未详何义。而吴以治病之道。气内为宝以下。为一德。守数据治以下。

　　为二德。诊病不审以下。为三德。上经下经以下。为四德。而张则以必知天地一节。为一德。五脏六腑雌雄一节。为二德。从容人事一节。为三德。审于部分一节。为四德。志高则并不言及。盖以经文不明显。其义难寻也。

　　卷八

　　征四失论篇第六十九

　　吴云。征。证也。篇内。证作医四失。故以名篇。志云。征者。惩创医之四失。

　　言以杂合耶 吴云。谓杂采众说。而合之己意也。张云。杂合众说。而不能独断也。

　　外内相失 吴云。外之病情。内之神志。两者相失。张云。以彼我之神不交。心手之用不应也。故时有疑惑。致乎危殆。

　　妄作离术 宋本。离。作杂。马志高本同。吴云。离术。别术也。张同。简按今从宋本。

　　坐之浓薄 张云。坐。处也。志云。薄浓。谓肌肉之浓薄。高本。坐。作土。注云。土。旧本作坐。

　　今改。简按高本近是。

　　不明尺寸之论诊 诸注。诊字接下句。是。吴云。千里之外。言其远也。尺寸人事。言其近也。谓世人求道于远。常驰骛于千里之外。不明尺寸之近。无遑人事之浅也。志云。言世人多夸大其语。而不明寸尺之微。失寸尺之毫厘。而有千里之谬。盖人之日用事物。饮食起居。莫不有理。如失其和平。皆能为病。诊无人事之审。是忽近而图远也。

　　无人事 张云。即前篇贵贱贫富。守数据治之谓。高云。谓昧昧以诊。不知人之病情也。

　　从容之葆 志云。葆。宝同。言治诊之道。惟天理人事之为葆也。简按脉要精微论。虚静为保。甲乙。

　　保。作宝。史记留侯世家注。史记珍宝字作葆。志注有所据。王训平。未详所本。马云。保同。吴云。草木丛生谓葆。（见燕世家注。）盖生机之不可遏者也。张云。葆。韬藏也。（庄子。齐物论。葆光之葆。）并于经旨未允当。今从志。

　　坐持寸口 吴云。居然持寸口之脉。张云。若理数未明。而徒持寸口。则五脏之脉。且不能中。志删坐字。高云。坐。犹定也。持。即诊也。简按张释坐为徒。于文义为是。

</div>
    <div class="pagination">
<a href="素问识_page80.html">上一页</a><span>...</span><a href="素问识_page76.html">76</a><a href="素问识_page77.html">77</a><a href="素问识_page78.html">78</a><a href="素问识_page79.html">79</a><a href="素问识_page80.html">80</a><span class="current-page">81</span><a href="素问识_page82.html">82</a><a href="素问识_page83.html">83</a><a href="素问识_page84.html">84</a><a href="素问识_page85.html">85</a><a href="素问识_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
