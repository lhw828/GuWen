<!DOCTYPE html>
<html>
<head>
    <meta charset="UTF-8">
    <title>本草纲目 - 第 533 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本草纲目 - 第 533 页/共 603 页</h1>
    <div class="content">　　嗉

　　【主治】小便不禁，及气噎食不消（时珍）。

　　【附方】新三。气噎不通：鸡嗉两枚连食，以湿纸包，黄泥固， 存性为末，入木香、沉香、丁香末各一钱，枣肉和，丸梧桐子大。每汁下三丸。

　　小便不禁：雄鸡喉咙，及 ，并屎白，等分为末。麦粥清服之。（《卫生易简方》）发背肿毒：鸡嗉及肫内黄皮，焙研。湿则干掺，干则油调搽之。（《医林正宗》）

　　里黄皮

　　（一名鸡内金） （音脾鸱），鸡肫也。近人讳之，呼肫内黄皮为鸡内金。男用雌，女用雄。

　　【气味】甘，平，无毒。

　　【主治】泄痢。（《本经》）小便频遗，除热止烦（《别录》）。

　　止泄精并尿血，崩中带下，肠风泻血（《日华》）。

　　治小儿食疟，疗大人淋漓反胃，消酒积，主喉闭乳蛾，一切口疮，牙疳诸疮（时珍）。

　　【附方】旧三，新十七。小便遗失：用鸡 一具，并肠烧存性，酒服。男用雌，女用雄。（《集验》）小便淋沥痛不可忍：鸡肫内黄皮五钱，阴干烧存性，作一服，白汤下，立愈。（《医林集要》）膈消饮水：鸡内金（洗，晒干）、栝蒌根（炒）各五两，为末，糊丸梧桐子大。每服三十丸，温水下，日三。（《总录》）反胃吐食：鸡 一具，烧存性，酒调服。男用雌，女用雄。（《千金》）消导酒积：鸡 、干葛为末，等分，面糊丸梧桐子大。每服五十丸，酒下。（《袖珍方》）噤口痢疾：鸡内金焙研，乳汁服之。

　　小儿疟疾：用鸡 黄皮烧存性，乳服。男用雌，女用雄。（《千金》）喉闭乳蛾：鸡肫黄皮勿洗，阴干烧末，用竹管吹之即破，愈。（《青囊》方）一切口疮：鸡内金烧灰敷之，立效。（《活幼新书》）鹅口白疮：烧鸡肫黄皮为末，乳服半钱。（《子母秘录》）走马牙疳：《经验》：用鸡肫黄皮（不落水者）五枚，枯矾五钱，研搽立愈。《心鉴》：用鸡肫黄皮，灯上烧存性，入枯矾、黄柏末等分，麝香少许。先以米泔洗漱后，贴之。

　　阴头疳蚀：鸡内金（不落水）拭净，新瓦焙脆，出火毒，为细末。先以米泔水洗疮，乃搽之。亦治口疳。（《经验方》）谷道生疮久不愈：用鸡 烧存性为末，干贴之，如神。（《总录》）脚胫生疮：雄鸡肫内皮，洗净贴之。一日一易，十日愈。（《小山奇方》）疮口不合：鸡 皮，日贴之。

　　发背初起：用鸡肫黄皮（不落水者）阴干，临时温水润开贴之，随干随润，不过三五个，即消。（杨氏《经验方》）发背已溃：用鸡肫黄皮，同绵絮焙末搽之，即愈。

　　金腮疮蚀：初生如米豆，久则穿蚀。用鸡内金（焙）、郁金等分，为末。盐浆漱了贴之。

　　忌米食。（《总录》）小儿疣目：鸡肫黄皮擦之，自落。（《集要》方）鸡骨哽咽：活鸡一只打死，取出鸡内金洗净，灯草裹，于火上烧存性。竹筒吹入咽内，即

　　肠

　　（男用雌，女用雄）【主治】遗溺，小便数不禁。烧存性，每服三指，酒下（《别录》）。止遗精、白浊、消渴（时珍）。

　　【附方】旧一，新一。小便频遗：《心镜》：用雄鸡肠一具作 ，和酒服。《普济》：用雄鸡肠，水煎汁服，

　　肋骨

　　（乌骨鸡者良）【主治】小儿羸瘦，食不生肌（《别录》）。

　　【附方】新二。小儿囟陷：因脏腑壅热，气血不荣。用乌鸡骨一两（酥炙黄），生干地黄（焙）二两，为末。每服半钱，粥饮调下。（《圣惠方》）疮中朽骨：久疽久漏，中有朽骨。以乌骨鸡胫骨，实以砒石，盐泥固济， 红出毒，以骨研末，饭丸粟米大。每以白纸捻送一粒入窍中，外以拔毒膏药封之，其骨自出。（《医学正传》）

　　距

　　（白雄鸡者良）【主治】产难，烧研酒服（苏恭）。下骨鲠，以鸡足一双，烧灰水服（时珍。出《外台》）。

　　翮翎

　　（白雄鸡者良）【主治】下血闭。左翅毛，能起阴（《别录》）。

　　治妇人小便不禁，【发明】时珍曰：翅翮形锐而飞扬，乃其致力之处。故能破血消肿，溃痈下鲠。按葛洪云：凡古井及五月井中有毒，不可辄入，即杀人。宜先以鸡毛试之，毛直下者无毒，回旋者有毒也。又《感应志》云：五酉日，以白鸡左翅烧灰扬之，风立至；以黑犬皮毛烧灰扬之，风立止也。巽为风，鸡属巽，于此可见。

　　【附方】旧二，新七。阴肿如斗：取鸡翅毛（一孔生两茎者）烧灰饮服。左肿取左翅，右肿取右翅，双肿并取。（《古今录验》）阴猝肿痛：鸡翮六枝烧存性，蛇床子末等分，随左右敷之。（《肘后方》）妇人遗尿：雄鸡翎烧灰，酒服方寸匕，日三。（《普济方》）咽喉骨鲠：白雄鸡左右翮大毛各一枚，烧灰水服。（《外台》）肠内生痈：雄鸡顶上毛并屎烧末，空心酒服。（《千金》）决痈代针：白鸡翅下两边第一毛，各一茎烧灰水服，即破。（《经验后方》）解蜀椒毒：鸡毛烧烟吸之，并水调一钱服之。（《千金方》）马汗入疮：鸡毛烧灰，酒服方寸匕。（《集验方》）蠼 尿疮：乌鸡翅毛烧灰，油调敷之，虫畏鸡故也。（《琐碎录》）

　　尾毛

　　【主治】刺入肉中，以二七枚烧作灰，和男子乳汁封之，当出（孟诜）。解蜀椒毒，烧烟吸之，并以水调灰服。又治小儿痘疮后生痈，烧灰和水敷之（时珍）。

　　小便不禁：雄鸡尾烧研，酒服方寸匕。（《外台秘要》）屎白：雄鸡屎乃有白，腊月收之，白鸡乌骨者更良。《素问》作鸡矢。

　　【气味】微寒，无毒。

　　【主治】消渴，伤寒寒热（《本经》）。破石淋及转筋，利小便，止遗尿，灭瘢痕（《别录》）。

　　治中风失音痰迷。炒服，治小儿客忤蛊毒。治白虎风，贴风痛（《日华》）。

　　治贼风、风痹，破血，和黑豆炒，浸酒服之。炒服之，亦治虫咬毒（藏器）。下气，通利大小便，治心腹鼓胀，消症瘕，疗破伤中风，小儿惊啼。以水淋汁服，解金银毒。以醋和，涂蜈蚣、蚯蚓咬毒（时珍）。

　　【发明】颂曰：按《素问》云：心腹满，旦食不能暮食，名为鼓胀。治之以鸡屎醴，一剂知，二剂已。王冰注云：本草鸡屎利小便，并不治鼓胀。今方法当用汤渍服之耳。时珍曰：鼓胀生于湿热，亦有积滞成者。鸡屎能下气消积，通利大小便，故治鼓胀有殊功，此岐伯神方也。醴者，一宿初来之酒醅也。又按：《范汪方》云：宋青龙中，司徒吏颜奋女苦风疾，一髀偏痛。一人令穿地作坑，取鸡屎、荆叶然之，安胫入坑中熏之，有长虫出，遂愈也。

　　【附方】旧十四，新三十一。

　　鸡屎醴：《普济方》云：治鼓胀，旦食不能暮食。由脾虚不能制水，水反胜土，水谷不运，气不宣流，故令中满。其脉沉实而滑。宜鸡屎醴主之。何大英云：诸腹胀大，皆属于热。

　　精气不得渗入膀胱，别走于腑，溢于皮里膜外，故成胀满，小便短涩。鸡屎性寒利小便，诚万金不传之宝也。用腊月干鸡屎白半斤，袋盛，以酒醅一斗，渍七日。温服三杯，日三。或为末服二钱亦可。《宣明》：用鸡屎（干者）、桃仁、大黄各等分为末，每服一钱，水一盏，生姜三片，煎汤调下，食后，临卧服。《正传》：用鸡屎炒研，沸汤淋汁，调木香、槟榔末二钱服。一方：用鸡矢、川芎 等分为末，酒糊丸服。牵牛酒：治一切肚腹、四肢肿胀，不拘鼓胀、气胀、湿胀、水胀等。有峨嵋一僧，用此治人得效，其人牵牛来谢，故名。用干鸡矢一升炒黄，以好酒三碗，煮一碗，滤汁饮之。少顷，腹中气大转动，利下，即自脚下皮皱消也。未尽，隔日再作。仍以田螺二枚，滚酒瀹食，后用白粥调理。（《积善堂经验方》）小儿腹胀黄瘦：用干鸡矢一两，丁香一钱，为末，蒸饼丸小豆大。每米汤下十丸，日三服。（《活幼全书》）心腹鳖症及宿症，并卒得症：以饭饲白雄鸡取粪，同小便于瓦器中熬黄为末。每服方寸匕，温酒服之，日四五服，以消为度。或以膏熬饭饲之，弥佳。（《集验方》）食米成瘕：好食生米，缺之则口中出清水。以鸡矢同白米各半合，炒为末，以水一钟调服。良久，吐出如米形，即瘥。昔慎道恭病此，饥瘦如劳，蜀僧道广处此方而愈。（《医说》）反胃吐食：以乌骨鸡一只，与水饮四五日，勿与食。将五蒲蛇二条，竹刀切与食。待鸡下粪，取阴干为末，水丸粟米大。每服一分，桃仁汤下。五七服即愈。（《证治发明》）中诸菜毒发狂，吐下欲死：用鸡矢烧末，水服方寸匕。（葛氏方）石淋疼痛：鸡矢白，日中半干，炒香为末。以酸浆饮服方寸匕，日二，当下石出。（《古今录验》）小儿血淋：鸡矢尖白如粉者，炒研，糊丸绿豆大。每服三五丸，酒下，四、五服效。

　　产后遗溺不禁：鸡矢烧灰，酒服方寸匕。（《产宝》）转筋入腹：其人臂脚直，其脉上下行，微弦。用鸡矢为末，水六合，和方寸匕，温服。

　　（张中风寒痉口噤，不知人：以鸡矢白一升炒黄，入酒三升搅，澄清饮。（葛氏）白虎风痛：诜曰：铺饭于患处，以丹雄鸡食之。良久，取热粪封之。取讫，使伏于患人床下。破伤中风：腰脊反张，牙紧口噤，四肢强直。用鸡矢白一升，大豆五升，和炒黄，乘热以酒沃之，微烹令豆澄下。随量饮，取汗避风。（《经验后方》）产后中风：口噤螈 ，角弓反张。黑豆二升半，同鸡矢白一升炒熟，入清酒一升半，浸取一升，入竹沥服，取汗。（《产宝》）角弓反张，四肢不随，烦乱欲死：鸡矢白一升，清酒五升，捣筛，合扬千遍，乃饮。大人服一升，少小五合，日二服。（《肘后》）小儿口噤：面赤者属心，白者属肺。用鸡矢白如枣大，绵裹，以水一合煮二沸，分二服。

　　一方：酒研服之。（《千金方》）小儿唇疮：烧鸡矢白，研末敷之。有涎易之。（《圣惠》）小儿惊啼：鸡矢白烧灰，米饮服二字。（《千金方》）头风痹木：用腊月乌鸡矢一升，炒黄为末，绢袋盛，渍三升酒中。频频温服令醉。（《千金方》）喉痹肿痛：鸡矢白含之咽汁。（《千金》）牙齿疼痛：鸡矢白烧末，绵裹咬痛处，立瘥。（《经验后方》）鼻血不止：鸡矢取有白色半截者，烧灰吹之。（唐氏《经验方》）牙齿不生，《普济》：不拘大人、小儿。用雄鸡矢、雌鸡矢各十四颗焙研，入麝香少许，先以针挑破出血，敷之。年高者不过二十日，年少者十日必生。又方：但用乌鸡雌雄粪，入旧麻鞋底烧存性，等分，入麝香少许，三日夜不住擦，令热为佳。李察院亮卿尝用，有效。

　　耳聋不听：鸡矢白（炒）半升，乌豆（炒）一升，以无灰酒二升，乘热投入服，取汗。

　　耳如鼓鼙勿讶。（《外台》）面目黄胆：鸡矢白、小豆、秫米各二分。为末。分作三服，水下，当有黄汁出也。（《肘后方》）子死腹中：雄鸡粪二十一枚，水二升，煎取五合，下米作粥食，胎即出。（《产宝》）乳妒乳痈：鸡矢白炒研，酒服方寸匕，须叟三服愈。（《产宝》）乳头破裂：方同上。梅师。

　　内痈未成：取伏鸡屎，水和服，即瘥。（《千金》）头疮白秃：雄鸡屎末，和陈酱、苦酒洗之。（《千金》）消灭瘢痕：以猪脂三斤，饲乌鸡一只，三日后取白矢，同白芷、当归各一两，煎十沸，去滓，入鹰矢白半两，调敷。（《外台》）耳中恶疮：鸡矢白炒研，敷之。（《圣惠》）瘰 疮：雄鸡矢烧灰，腊猪脂和，敷之。

　　（《千金》）食金中毒已死：取鸡矢半升，水淋取汁一升，饮之，日三。（《肘后方》）缢死未绝：鸡矢白如枣大，酒半盏和，灌口鼻。（《肘后》）尸脚拆裂无冬夏者：鸡屎煮汤，渍半日，取瘥乃止。（《千金》）射工溪毒：白鸡矢（白者）二枚，以饧和，涂疮上。（《肘后》）骨疽不合：骨从孔中出。掘地作坑，口小里大，深三尺。以干鸡屎二升，同艾及荆叶捣碎，入坑内，烧令烟出。以疽口就熏，用衣拥之，勿令泄气。半日当有虫出，甚效。（《千金方》）阴毒腹痛：鸡粪、乌豆、地肤子各一把，乱发一团，同炒，烟起，倾入好酒一碗浸之，去滓，热服即止。（《生生编》）小儿心痛：白乌鸡屎五钱（晒研），松脂五钱，为末，葱头汁和，丸梧桐子大，黄丹为衣。每醋汤服五丸。忌生冷、硬物，三、四日立效。（《婴童百问》）

　　鸡子

　　（即鸡卵也） 黄雌者为上，乌雌者次之。

　　【气味】甘，平，无毒。

　　思邈曰：微寒。畏醇醋。鼎曰：不宜多食，令人腹中有声，动风气。和葱、蒜食之，气短；同韭子食，成风痛；共鳖肉食，损人；共獭肉食，成遁尸注，药不能治；同兔肉食，成泄痢。归浓曰：妊妇以鸡子、鲤鱼同食，令儿生疮；同糯米食，令儿生虫。时珍曰：小儿患痘疹，忌食鸡子，及闻煎食之气，令生翳膜。

</div>
    <div class="pagination">
<a href="本草纲目_page532.html">上一页</a><span>...</span><a href="本草纲目_page528.html">528</a><a href="本草纲目_page529.html">529</a><a href="本草纲目_page530.html">530</a><a href="本草纲目_page531.html">531</a><a href="本草纲目_page532.html">532</a><span class="current-page">533</span><a href="本草纲目_page534.html">534</a><a href="本草纲目_page535.html">535</a><a href="本草纲目_page536.html">536</a><a href="本草纲目_page537.html">537</a><a href="本草纲目_page538.html">538</a><span>...</span><a href="本草纲目_page534.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
