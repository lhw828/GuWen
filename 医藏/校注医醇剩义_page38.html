<!DOCTYPE html>
<html>
<head>
    <meta charset="UTF-8">
    <title>校注医醇剩义 - 第 38 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>校注医醇剩义 - 第 38 页/共 50 页</h1>
    <div class="content">　　茯苓（二钱） 牛膝（二钱） 川断（二钱） 猪脊髓（一条同煎）

　　卷四

　　痹

　　经曰：风寒湿三气杂至，合而为痹也。夫六淫之邪，暑燥火为阳，风寒湿为阴，阴气迭乘，营卫不通，经脉阻滞，筋骨肉三部俱病，而三痹之症作矣。其风气胜者为行痹。风为阴中之阳，中人最速其性善走，窜入经络，故历节作痛而为行痹。寒气胜者为痛痹。寒为阴中之阴，乘于肌肉筋骨之间，营卫闭塞，筋骨拘挛，不通则痛故为痛痹。湿气胜者为着痹。着者重着难移。湿从土化，病在肌肉不在筋骨，所谓腰间如带五千钱者是也。古有三痹汤，今复自制三方，以附于后。

　　风痹者，血不营筋，风入节络，当以养血为第一，通络次之，去风又次之。若不补血而先事搜风，营愈燥而筋益拘挛，殊非治法。先用大剂补血去风，后即加入参、苓白术以补气分，营卫平调，方无偏胜之患。温经养营汤主之。

　　温经养营汤

　　（自制）

　　生地（三钱切片红花炒） 熟地（三钱切片砂仁炒） 白芍（一钱五分酒炒） 当归（二钱）

　　枸杞（三钱） 鹿筋（五钱切片） 木瓜（一钱酒炒） 川断（二钱） 独活（一钱酒炒）

　　桂枝（五分） 秦艽（一钱） 甜瓜子（三钱炒研） 木香（五分） 红枣（十枚） 姜（三片） 桑枝（一尺）

　　风气胜者为行痹，去风必先养血。本方以鹿筋、枸杞为主药，以归、芍、二地大养阴血，以桂枝、姜、枣调和营卫，以川断、独活、秦艽、桑枝、木瓜、甜瓜子搜风通络，再加一味木香以调气。立方已极周匝，而先生尚有风去血活之后，减轻风药，再加补气药之叮咛，可见良医之用心无微不至矣。祖怡注。

　　痛痹者，营卫受寒，不通而痛，宜调养气血，温通经络，龙火汤主之。

　　龙火汤

　　（自制）

　　苁蓉（三钱） 肉桂（五分） 党参（四钱） 茯苓（二钱） 白术（一钱）

　　当归（二钱酒炒） 白芍（一钱酒炒） 木香（五分） 川断（二钱） 独活（一钱酒炒）

　　角霜（四钱） 蚕砂（三钱） 红枣（十枚） 姜（三片）

　　寒气胜者为痛痹，止痛必先去寒。角霜、苁蓉、肉桂，是本方之主药。参、术、苓以补气，归、芍以养血，川断、独活、蚕砂以去风寒湿，姜、枣、木香调营卫之气。着重在龙火，而寒无立足之地矣。祖怡注。

　　着痹者，病在肌肉当补土燥湿，立极汤主之。

　　立极汤

　　（自制）

　　党参（四钱） 附子（六分） 当归（二钱） 茯苓（三钱） 白术（一钱）

　　茅术（一钱） 破故纸（一钱五分） 杜仲（二钱） 川断（二钱） 独活（一钱） 牛膝（二钱） 红枣（五枚） 姜（三片） 苡仁（一两煎汤代水）

　　湿气胜者为着痹，去湿必先崇土。湿胜必先阳微，附子、茅术、故纸是本方之主药。以参、苓、白术助主药以回阳而扶土。病虽在肌肉，亦不能置筋骨而不问，仲、断、独活、苡仁健筋骨，而未尝无益于肌肉。以当归、牛膝、姜、枣利血脉而和营卫，着重在扶阳气以胜湿。 三痹多起于营卫不通，故俱用姜、枣，而当归、川断、独活，亦为必不可少之要药。祖怡注。

　　三痹之外，又有脏腑之痹，症治详后。

　　肺痹者，烦满喘而呕。此一条明是肺胃同病。肺居至高，脉循胃口，肺气受邪，从胃而上，清肃之令不能下行，故烦满而喘。其作呕，则胃亦受邪，水谷之气不安也。桑朴汤主之。

　　桑朴汤

　　（自制）

　　桑皮（二钱） 浓朴（一钱） 橘红（一钱） 半夏（一钱） 茯苓（二钱） 沉香（五分） 苏子（一钱五分） 杏仁（三钱） 蒌皮（二钱） 贝母（二钱） 郁金（二钱）

　　佛手（五分） 姜（三片）

　　桑朴汤，命名以桑皮泻肺、浓朴平胃为主药。用《金匮》半夏浓朴汤全方，以苏子易苏叶。彼治咽中如有炙脔，此治烦满喘而呕，皆所以利气。橘红、蒌皮、杏仁宣肺化痰，沉香、郁金、佛手和胃利气，贝母通治痰郁。其中浓朴、杏仁治喘，浓朴治满，半夏治呕，皆长沙古法。肺胃同治，先生始终不肯放松一呕字。祖怡注。

　　心痹者，脉不通，烦则心下鼓，暴上气而喘，嗌干善噫，厥气上则恐。此一条乃心经主病而兼肾病也。心为生血之脏，百脉皆朝于心。心脉支者挟咽，直者上肺。心营不足，故脉不通。心气不舒，故心下鼓，暴上气而喘。嗌干善噫，则支脉与直脉俱病也。厥气乃肾之邪，水来克火，神衰而恐。恐属于肾，肾病应于心，故为兼病也。宜养心营，通心气，火能生土，则可以制水矣。通阳抑阴煎主之。

　　通阳抑阴煎

　　（自制）

　　当归（二钱） 琥珀（一钱） 辰砂（五分） 丹参（三钱） 远志（五分甘草水炒）

　　沉香（五分） 破故纸（一钱五分） 益智仁（一钱） 茯神（二钱） 白术（一钱） 枣（二枚） 姜（三片）

　　本方以辰砂、琥珀为主药，而以茯神、远志安心气，以丹参、当归养心血，白术、姜、枣扶脾而和营卫，故纸益智、沉香温命门而通肾气。心脾之血相通，心肾之气相合。上方沉香同郁金则治肺，此方沉香同琥珀则治心气痹，泻之即所以安之也。祖怡注。

　　肝痹者，夜卧则惊，多饮，数小便，上为引，如怀。此一条乃肝经主病，而波及脾胃者也。肝为多血之脏，而主藏魂。肝受邪则魂不安，而夜卧惊悸。木郁生火，积而成热，故多饮而小便数也。

　　上为引者，渴而引饮也。如怀者，腹大如怀物也。此由肝火上升犯胃，故胃热而渴；肝气下行克脾，故脾弱而胀也。宜养血疏肝，兼调脾胃，三灵汤主之。

　　三灵汤

　　（自制）

　　当归（二钱） 白芍（一钱） 羚羊角（一钱五分） 龙齿（二钱） 石决（六钱）

　　半夏曲（三钱） 柴胡（一钱） 葛根（二钱） 茯神（二钱） 白术（一钱） 青皮（一钱） 冬瓜子（三钱煎汤代水）

　　本方以羚羊、龙齿、石决为主药，故名为三灵。当归、白芍是肝家之血药，柴胡、青皮是肝家之气药，茯神、白术以顾心脾。肝非心不灵，肝病先实脾。葛根、半夏曲、冬瓜子所以和胃，胃和而肝不能犯，肝病除而脾胃安矣。祖怡注。

　　肾痹者，善胀，尻以代踵，脊以代头。旧解谓肾为脾胃之关，肾痹则邪及脾胃，故腹善胀。尻以代踵者，足挛不能伸。脊以代头者，身偻不能直。此说近似而未畅。盖善胀者，乃肾中真阳不运，重阴凝结所致。尻以代踵者，缘少阴之脉斜走足心，出于然谷之下，循内踝之后，别入跟中，肾痹则两足废而不能行也。脊以代头者，乃精气耗散，天柱不振也。当发肾中之阳，使重阴解散，精气来复，庶几首与足渐有起色。消阴来复汤主之。

　　消阴来复汤

　　（自制）

　　鹿茸（一钱） 附子（八分） 枸杞（三钱） 菟丝（四钱） 当归（二钱）

　　破故纸（一钱五分） 益智仁（一钱） 小茴香（一钱） 牛膝（二钱） 木香（五分）

　　独活（一钱酒炒） 金毛脊（二钱去毛切片） 枣（二枚） 姜（三片）

</div>
    <div class="pagination">
<a href="校注医醇剩义_page37.html">上一页</a><span>...</span><a href="校注医醇剩义_page33.html">33</a><a href="校注医醇剩义_page34.html">34</a><a href="校注医醇剩义_page35.html">35</a><a href="校注医醇剩义_page36.html">36</a><a href="校注医醇剩义_page37.html">37</a><span class="current-page">38</span><a href="校注医醇剩义_page39.html">39</a><a href="校注医醇剩义_page40.html">40</a><a href="校注医醇剩义_page41.html">41</a><a href="校注医醇剩义_page42.html">42</a><a href="校注医醇剩义_page43.html">43</a><span>...</span><a href="校注医醇剩义_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
