<!DOCTYPE html>
<html>
<head>
    <meta charset="UTF-8">
    <title>医灯续焰 - 第 29 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医灯续焰 - 第 29 页/共 76 页</h1>
    <div class="content">　　巢氏因叙七疝曰厥疝、曰 疝、曰寒疝、曰气疝、曰盘疝、曰 疝、曰野狼疝。而张子和复立七疝之名，曰寒疝、曰水疝、曰筋疝、曰血疝、曰气疝、曰狐疝、曰 疝。

　　外复有小儿 疝及膀胱、小肠等气，亦指称为疝者。聚讼纷纷，迄无定论。近惟张景岳一辩，最为详悉得理。兹录于下，不敢再赘。

　　景岳曰：愚按本经诸篇，所言疝证不一。有云狐疝者，以其出入不常也。有 疝者，以其顽肿不仁也。有冲疝者，以其自少腹上冲心而痛也。有厥疝者，以积气在腹中，而气逆为疝也。有瘕疝者，以少腹冤热而痛出白，一名蛊也。有六经风疝者，如四时刺逆从论之所云也。有小肠疝者，如邪气脏腑病形篇曰：小肠病者，小腹痛，腰脊控睾而痛，时窘之后者，亦疝之属也。是皆诸疝之义。按骨空论曰：任脉为病，男子内结七疝，女子带下瘕聚。盖任脉者，起于中极之下，以上毛际，循腹里，上关元，总诸阴之会。故诸疝之在小腹者，无不由任脉为之原，而诸经为之派耳。云七疝者，乃总诸疝为言，如四时刺逆从论所言者六也，邪气脏腑病形篇所言者一也。

　　盖以诸经之疝，所属有七，故云七疝。若狐、 、冲、厥之类，亦不过为七疝之别名耳。后世如巢氏所叙七疝，则曰厥、 、寒、气、盘、 、野狼。至张子和非之曰：此俗工所立谬名也。盖环阴器上抵少腹者，乃属足厥阴肝经之部分，是受疝之处也。

　　又曰：凡疝者，非肝木受邪，则肝木自甚，皆属肝经。于是亦立七疝之名，曰寒、水、筋、血、气、狐、 。治多用下。继自丹溪以来，皆宗其说。然以愚观之，亦未为得。夫前阴、小腹之间，乃足三阴、阳明、任、冲、督脉之所聚，岂得独以厥阴经为言。但如四时刺逆从论所云，六疝皆兼风言者，本非外入之风。盖风属肝，肝主筋。故凡病各经之疝者，谓其病多在筋，而皆挟肝邪则可；若谓必在厥阴，则不可也。后世议论徒多，又安能出《内经》之范围哉，学人当以经旨为正。至于治之之法，大都此证寒则多痛、热则多纵、湿则多肿坠，虚者亦然。若重在血分者不移，在气分者多动。分察六者于诸经，各因其多少虚实兼治之，自无不效也。

　　卷九　疝气脉证第六十四

　　巢氏七疝状

　　厥逆心痛，足寒，诸饮食吐不下，名曰厥疝。（宜桂附二陈汤之类。）

　　腹中气满，心下痛，气积如臂，名曰 疝。（宜东垣川楝散。）

　　寒饮食，即胁下、腹中尽痛，名曰寒疝。（宜仲景乌头煎、和剂胡芦巴丸之类。）

　　腹中乍满乍减而痛，名曰气疝。（宜苏合香丸、东垣川楝散之类。）

　　腹中痛在脐旁，名曰盘疝。（宜桂枝汤、东垣丁香楝实丸之类。）

　　腹中脐下有积聚，名曰 疝。（宜茴香散之类。）

　　小腹与阴相引而痛，大便难，名曰野狼疝。（宜木香散、丁香楝实丸之类。）

　　卷九　疝气脉证第六十四

　　张子和七疝状

　　寒疝，其状囊冷结硬如石，阴茎不举，或控睾丸而痛。得于坐卧湿地，或寒月涉水，或冒雨雪，或坐卧砖石，或风冷处使内过劳。宜以温剂下之。久而无子。宜东垣天台乌药散之类。

　　水疝，其状肾囊肿痛，阴汗时出。或囊肿而状如水晶，或囊痒而搔出黄水，或少腹中按之作水声。得于饮水、醉酒，使内过劳，汗出而遇风寒湿之气，聚于囊中，故水多，令人为卒疝。宜以逐水之剂下之。有漏针去水者，人多不得其法。（宜腰子散、五苓散、仲景牡蛎泽泻散之类。）

　　筋疝，其状阴茎肿胀，或溃或脓，或痛而里急筋缩，或茎中痛，痛极则痒，或挺纵不收，或白物如精，随溲而下。久而得于房室劳伤，及邪术所使。宜以降心之剂下之。（宜白芍、茯苓、当归、小茴香、青皮、黄柏、苍术、川楝之类。）

　　血疝，其状如黄瓜，在少腹两旁，横骨两端约中。俗云便痈。得于重感春夏大燠，劳于使内，气血流溢，渗入脬囊。留而不去，结成痈肿，脓少血多。宜以和血之剂下之。（宜归、芍、牛膝、灵脂、青皮、木香、丹皮、没药、玄胡索之类。）

　　气疝，其状上连肾区，下及阴囊。或因号哭忿怒，则气郁而胀；怒哭号罢，则气散者是也。有一治法，以针出气而愈者。然针有得失，宜以散气之药下之。或小儿亦有此疾，俗曰偏气。得于父已年老，或年少多病，阴痿精怯，强力入房，因而有子，胎中病也。此证不治，惟筑宾一穴灸之。（宜正气天香散之类。）

　　狐疝，其状如瓦。卧则入小腹，行立则出小腹入囊中。狐则昼出穴而溺；夜则入穴而不溺。此疝出入上下往来，正与狐相类也。亦与气疝大同小异，今人带钩钤是也。宜以逐气流经之药下之。（宜金匮蜘蛛散之类。）

　　疝，其状阴囊肿缒，如升如斗，不痒不痛者是也。得之地气卑湿所生。故江淮之间，湫溏之处，多感此疾，宜以去湿之药下之。女子阴户突出，虽亦此类，乃热则不禁固也，不可便谓虚寒而涩之、燥之、补之。本名曰瘕，宜以苦下之，以苦坚之。（宜荔核散、三层茴香丸、济生橘核丸、香附散之类。女子阴突，肝火居多，宜龙胆泻肝汤、加味逍遥散，或少加升提之类。）

　　以上子和论疝七条，形证可谓详悉。但七疝七名，形证亦异，治之当各有方。而俱云下者，恐出偏见。今拟对证方药于下。在诊之者合宜则用，亦不敢概云不可下也。

　　卷九　疝气脉证第六十四

　　附方

　　桂附二陈汤（即二陈加肉桂、附子）

　　东垣川楝散木香 川楝子（锉细、用巴豆十粒、打破、一处炒黄，去巴豆） 茴香（盐一匙、炒黄、去盐，各一两）

　　上为细末。每服二钱。空心食前，温酒调下。

　　金匮乌头煎（见第十七）

　　和剂胡芦巴丸 治小肠疝气，偏坠阴肿，小腹有形如卵，上下来去，痛不可忍。或绞结绕脐攻刺，呕吐闷乱。

　　胡芦巴（炒，一斤） 茴香（盐炒，十二两） 吴茱萸（洗、炒，十两） 川楝子（去核、炒，一斤二两） 巴戟（去心、炒） 川乌（炮、去皮，各六两）

　　上为末，酒糊丸如桐子大。每服十五丸至二十丸，空心温酒下。小儿五丸，茴香汤下，食前。一方有黑牵牛。

　　苏合香丸（见第十八）

　　桂枝汤（见第十九）

　　东垣丁香楝实丸 治男子七疝，痛不可忍。妇人瘕聚带下。

　　当归（去芦） 附子 川楝子 茴香（炒，各一两）

　　上四味锉碎。以好酒三升，同煮酒尽。焙干，作细末一两，再入下项药：丁香 木香（各五分，一作二钱） 全蝎（十三个） 玄胡索（五钱，一作一两）

　　上四味同为细末，入前项当归等末拌匀，酒糊丸如桐子大。每服三十丸至百丸，空心食前温酒送下。一方无当归、木香，名苦楝丸。

　　茴香散 治膀胱气痛。

　　茴香 蓬术 京三棱 金铃子肉（各一两） 炙甘草（半两）

　　上为细末。每服二钱，热酒调服。每发痛甚连日，只二、三服立定。

　　木香散 治心疝。小腹痛闷不已。

　　木香 陈皮 良姜 干姜 诃子（去核） 枳实（各一钱半） 草豆蔻 黑牵牛 川芎（各一钱）

　　水二钟，煎一钟，食前服。或为细末，每服二钱，白汤调服。

　　东垣天台乌药散（见第六十三）

　　腰子散 治肾气作痛。

　　黑牵牛（炒熟） 白牵牛（炒熟）

　　为细末，每用三钱。猪腰子一对，薄切开缝，入川椒五十粒，茴香一百粒。以牵牛末遍掺入腰子中。线扎，湿纸数重裹，煨香熟，出火气。灯后空心嚼吃，好酒送下。少顷就枕，天明取下恶物即愈。

　　五苓散（见第十七）

</div>
    <div class="pagination">
<a href="医灯续焰_page28.html">上一页</a><span>...</span><a href="医灯续焰_page24.html">24</a><a href="医灯续焰_page25.html">25</a><a href="医灯续焰_page26.html">26</a><a href="医灯续焰_page27.html">27</a><a href="医灯续焰_page28.html">28</a><span class="current-page">29</span><a href="医灯续焰_page30.html">30</a><a href="医灯续焰_page31.html">31</a><a href="医灯续焰_page32.html">32</a><a href="医灯续焰_page33.html">33</a><a href="医灯续焰_page34.html">34</a><span>...</span><a href="医灯续焰_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
