<!DOCTYPE html>
<html>
<head>
    <meta charset="UTF-8">
    <title>针灸素难要旨 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>针灸素难要旨 - 第 3 页/共 12 页</h1>
    <div class="content">　　丁氏曰：刚柔者，谓阴井木，阳井金，庚金为刚，乙木为柔，阴荥火，阳荥水，壬水为刚，丁火为柔，阴俞土，阳俞木，甲木为刚，己土为柔。阴经金，阳经火，丙火为刚，辛金为柔。阴合水，阳合土，戊土为刚，癸水为柔。盖五行之道，相生者母子之义，相克相制者夫妇之类。故夫道皆刚，妇道皆柔，自然之理也。易曰：分阴分阳，迭用柔刚，其是之谓欤。

　　卷一　难经

　　十、出井入合

　　六十五难曰：经言所出为井，所入为合，其法奈何？然所出为井，井者东方春也，万物之始生，故言所出为井也。所入为合，合者北方冬也，阳气入脏，故言所入为合也。

　　滑氏曰：此以经穴之流注始终言也。

　　卷一　难经

　　十一、欲刺井当刺荥

　　七十三难曰：诸井者肌肉浅薄，气少不足使也，刺之奈何？然诸井者木也，荥者火也，火者木之子，当刺井者，以荥泻之。故经言补者不可以为泻，泻者不可以为补，此之谓也。

　　滑氏曰：诸经之井，皆在手足指梢，肌肉浅薄之处，气少不足使为补泻也。故设当刺井者，只泻其荥，以井为木，荥为火，火者木之子也。详越人此说，专为泻井者言也，若当补井，则必补其合，故引经言：“补者不可以为泻，泻者不可以为补”，各有攸当也。补泻反则病益笃，而有实实虚虚之患，可不谨哉。（武按：滑氏谓经意为泻井而补，补井补合之言，端自泻南方补北方意也。）

　　卷一　难经

　　十二、经脉流注

　　二十三难曰：经脉十二，络脉十五，何始何穷也？然经脉者，行血气，通阴阳，以荥于身者也。其始从中焦注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复还注手太阴，别络十五，皆因其原，如环无端，转相灌溉，朝于寸口人迎，以处百病，而决死生也。

　　滑氏曰：因者随也，原者始也，朝犹朝会之朝，以用也。因上文经脉之尺度，而推言经络之行度也。直行者谓之经，旁出者谓之络，十二经有十二络，兼阳络阴络脾之大络，为十五络也。谢氏曰：始从中焦者，盖谓饮食入口藏于胃，其精微之化，注手太阴阳明，以次相传，至足厥阴，厥阴复还注手太阴也。络脉十五，皆随十二经脉之所始，转相灌溉，如环之无端，朝寸口人迎，以之处百病，而决死生也。寸口人迎，古法以侠喉两旁动脉为人迎，至晋王叔和直以左手关前一分为人迎，右手关前一分为气口，后世宗之。愚谓昔人所以取人迎气口者，盖人迎为足阳明胃经，受谷气而养五脏者也。气口为手太阴肺经，朝百脉而平权衡者也。《此事难知》云：寅手太阴肺，始于中焦，终于大指内廉出其端，卯手阳明大肠，始于手大指次指之端，终于上侠鼻孔。辰足阳明胃，始于鼻交 中，终于入大指间出其端。已足太阴脾，始于足大指之端，终于注心中。午手少阴心，始于心中，终于小指之内出其端。未手太阳小肠，始于小指之端，终于抵鼻至目内 ，斜络于颧。申足太阳膀胱，始于目内 ，终于小指内侧出其端。酉足少阴肾，始于小指之下，终于注胸中。戌手厥阴心包，始于胸中，终于循小指次指出其端。亥手少阳三焦，始于小指次指之端终于目锐 。子足少阳胆，始于目锐 ，终于小指次指内出其端，其支者上入大指岐骨内出其端，贯爪甲出三毛。丑足厥阴肝，始于大指聚毛之上，终于注肺中。

　　卷一　难经

　　十三、奇经八脉

　　二十七难曰：脉有奇经八脉者，不拘于十二经何也？然有阳维，有阴维，有阳跷，有阴跷，有冲、有督、有任、有带之脉。凡此八脉者，皆不拘于经，故曰奇经八脉也。

　　滑氏曰：脉有奇常，十二经者常脉也，奇经八脉，则不拘于十二经，故曰奇经。奇对正而言，犹兵家之云奇正也。虞氏曰：奇者奇零之奇，不偶之义。谓此八脉不系于正经阴阳，无表里配合，别道奇行，故曰奇经也。此八脉者，督脉督于后，任脉任于前，冲脉为诸阳之海，阴阳维则维络于身，带脉束之如带，阳跷得之太阳之别，阴跷本诸少阴之别云。

　　经有十二，络有十五，凡二十七气，相随上下，何独不拘于经也？然圣人图设沟渠，通利水道，以备不然。天雨降下，沟渠溢满，当此之时， 沛妄作，圣人不能复图也，此络脉满溢，诸经不能拘也。

　　滑氏曰：经络之行有常度矣，奇经八脉则不能相从也，故以圣人图设沟渠为譬，以见络脉满溢，诸经不能复拘，而为此奇经也。然则奇经盖络脉之满溢而为之者欤，或曰此络脉三字。

　　越人正指奇经而言也，既不拘于经，直谓之络脉亦可也。此篇两节举八脉之名，及所以为奇经之义。

　　二十八难曰：其奇经八脉者，既不拘于十二经，皆何起何继也？然督脉者，起于下极之俞，并于脊里，上至风府，入属于脑。任脉者，起于中极之下以上毛际，循腹里，上关元，至喉咽。冲脉起于气冲，并足阳明之经，夹脐上行，至胸中而散也。带脉者，起于季胁，回迥身一周。阳跷脉者起于跟中，循外踝上行，入风池。阴跷脉者，亦起于跟中，循内踝上行至咽喉，交贯冲脉。阳维阴维者，维络于身，溢畜不能环流灌溉诸经也，故阳维起于诸阳会也，阴维起于诸阴交也。比于圣人图设沟渠，沟渠满溢，流于深湖，故圣人不能拘通也，而人脉隆盛，入于八脉，而不环周。故十二经亦不能拘之，其受邪气，畜则肿热砭射之也。

　　滑氏曰：继《脉经》作系，督之为言都也，为阳脉之海。所以都纲乎阳脉也，其脉起下极之俞，由会阴历长强，循脊中行至大推穴，与手足三阳之脉交会，上至暗门，与阳维会，至百会，与太阳交会，下至鼻柱人中，与阳明交会，任脉起于中极之下曲骨穴，任者妊也，为人生养之本。冲脉起于气冲穴，至胸中而散为阴脉之海，《内经》作并足少阴之经，按冲脉行于幽门通谷而上。皆少阴也，当从《内经》。此督任冲三脉，皆起于会阴，盖一源而分三歧也。带脉起于季胁下一寸八分，回身一周，犹束带然。阳跷脉起于足跟中申脉穴，循外踝而行。阴跷脉亦起于跟中照海穴，循内踝而行。跷捷也，以二脉皆起于足，故取跷捷超越之义。

　　阳维阴维，维络于身，为阴阳之纲维也。阳维所发，别于金门，以阳交为 ，与手足太阳及跷脉会于 俞，与手足少阳会于天 ，及会肓井，与足少阳会于阳白，上本神临泣正营脑空，下至风池，与督会于风府 门。此阳维之起于诸阳会也。阴维之 曰筑宾，与足太阴会于腹哀大横，又与足太阴厥阴会于府舍期门，又与任脉会于天突廉泉，此阴维起于诸阴之交也。溢畜不能环流灌溉诸经者也，十二字当在十二经亦不能拘之之下，则于此无所间，而于彼得相从矣。其受邪气畜云云十二字，谢氏则以为于本文上下当有缺文，然脉经无此，疑衍文也。或云当在三十七难关格不得尽其命而死矣之下，因邪在六腑而言也。

　　卷一　难经

　　十四、十五络脉

　　二十六难曰：经有十二，络有十五。余三络者，是何等络也？然有阳络，有阴络，有脾之大络。阳络者，阳跷之络也；阴络者，阴跷之络也，故络有十五焉。

　　滑氏曰：直行者谓之经，傍行者谓之络。经犹江汉之正流，络则沱潜之支派，每经皆有络，十二经有十二络。如手太阴属肺络大肠，手阳明属大肠络肺之类。今云络有十五者，以其有阳跷之络，阴跷之络，及脾之大络也。阳跷阴跷，见二十八难，谓之络者，盖奇经既不拘于十二经，直谓之络亦可也。脾之大络，名曰大包，出渊液三寸，布胸胁其动应衣，脉宗气也。四明陈氏曰：阳跷之络统诸阳络，阴跷之络能统诸阴络，脾之大络，又总统阴阳诸络，由脾之能溉养五脏也。

　　卷一　难经

　　十五、奇经病

　　二十九难曰：奇经之为病何如？然阳维维于阳，阴维维于阴，阴阳不能自相维，则怅然失志，溶溶不能自收持。阳维为病，苦寒热，阴维为病，苦心痛。阴跷为病，阳缓而阴急，阳跷为病，阴缓而阳急，冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。带之为病，腹满，腰溶溶若坐水中。此奇经八脉之为病也。

　　滑氏曰：此言奇经之病也，阴不能维于阴，则怅然失志，阳不能维于阳，则溶溶不能自收持。阳维行诸阳而主卫，卫为气，气居表，故苦寒热。阴维行诸阴而主荣，荣为血，血属心，故苦心痛。两跷脉病在阳则阳结急，在阴则阴结急，受病者急，不病者自和缓也。冲脉从关元至咽喉，故逆气里急。督脉行背，故脊强而厥。任脉起胞门行腹，故病苦内结，男为七疝，女为瘕聚也。带脉回身一周，故病状如是，溶溶、无力貌。此各以其经脉所过而言之，自二十七难至此，义实相因，最宜通玩。

　　卷一　难经

　　十六、十二经以原为俞三焦以俞为原

　　六十六难曰：经言肺之原出于太渊，心之原出于太陵，肝之原出于太冲，脾之原出于太白，肾之原出于太溪，少阴之原出于兑骨（神门穴也，）胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。

　　滑氏曰：肺之原太渊至肾之原太溪，见《灵枢》第一篇。其第二篇曰：肺之俞太渊；心之俞太陵；肝之俞太冲；脾之俞太白；肾之俞太溪；膀胱之俞束骨，过于京骨为原；胆之俞临泣，过于丘墟为原；胃之俞陷谷，过于冲阳为原；三焦之俞中渚，过于阳池为原，小肠之俞后溪，过于腕骨为原；大肠之俞三间，过于合谷为原。盖五脏阴经止以俞为原，六腑阳经既有俞，仍别有原。或曰：《灵枢》以太陵为心之原，《难经》亦然，而又别以兑骨为少阴之原，诸家针灸书，并以太陵为手厥阴心主之俞，以神门在掌后兑骨之端者，为心经所注之俞，似此不同者何也？按《灵枢》七十一篇曰：少阴无输，心不病乎？岐伯曰：其外经病而藏不病，故独取其经于掌后兑骨之端也，其余脉出入屈折，其行之疾徐，皆如手少阴心主之脉行也。又第二篇曰：心出于中冲，溜于劳宫，注于太陵，行于间使，入于曲泽，手少阴也。（按中冲以下，并手心主经俞，《灵枢》直指为手少阴，而手少阴经俞，不别载也。）又《素问·缪刺篇》曰：刺手心主少阴兑骨之端各一 立已；又气穴篇曰：藏俞五十穴，王氏注五脏俞惟有心包经井俞之穴，而亦无心经井俞穴。又七十九难曰：假令心病泻手心主俞，补手心主井，详此前后各经文义，则知手少阴与心主同治也。

　　十二经皆以俞为原者何也？然五脏俞者，三焦之所行，气之所留止也。三焦所行之俞为原者何也？然脐下肾间动气者，人之生命也，十二经之根本也，故名曰原。三焦者，原气之别使，主通行三气，经历于五脏六腑。原者三焦之尊号也，故所止辄为原。五脏六腑之有病者，皆取其原也。

　　滑氏曰：十二经皆以俞为原者，以十二经之俞皆系于三焦所行气所留止之处也。三焦所行之俞为原者，以脐下肾间动气，乃人之生命，十二经之根本。三焦则为原气之别使，主通行上中下之三气，经历于五脏六腑也，通行三气。即纪氏所谓下焦禀真元之气，即原气也，上达至于中焦，中焦受水谷精悍之气，化为荣卫，荣卫之气与真元之气通行达于上焦也，所以原为三焦之尊号。而所止辄为原，犹警跸所至，称行在所也。五脏六腑之有病者，皆于是而取之宜哉。拔萃云：本经原穴无经络逆从，子母补泻。凡刺原穴，诊见动作来应而内针，吸则得气，无令出针，停而久留，气尽乃出，此拔原之法。王海藏曰：假令针肝经病了，于本经原穴亦针一针，如补肝经来，亦于本经原穴补一针；如泻肝经来，亦于本经原穴泻一针。如余经有补泻毕，仿此例，亦补泻各经原穴。凡此十二原，非泻子补母之法，虚实通用。故五脏六腑有病，皆取其原。

　　六十七难曰：五脏募皆在阴而俞在阳，何谓也？然阴病行阳，阳病行阴，故令募在阴俞在阳。

　　滑氏曰：募与俞五脏空穴之总名也，在腹为阴，则谓之募，在背为阳，则为之俞，募犹募结之募，言经气之聚于此也。俞史记扁鹊传作输，犹委输之输言经气由此而输于彼也。五脏募在腹，肺之募中府二穴，在胸博云门下一寸乳上三肋间动脉陷中；心之募巨关一穴，在鸠尾下一寸；脾之募章门二穴，在季胁下直脐；肝之募期门二穴，在不容两旁各一寸五分；肾之募京门二穴，在腰中季胁。本五脏俞在背，行足太阳之经。肺俞在第三椎下，心俞在五椎下，肝俞在九椎下，脾俞在十一椎下，肾俞在十四椎下，皆侠脊两旁各一寸五分。阴病行阳，阳病行阴者，阴阳经络，气相交贯，脏腑腹背，气相通应，所以阴病有时而行阳，阳病有时而行阴也。针法曰：从阳引阴，从阴引阳。（按经言行阳行阴，是必然者，而滑注则言有时，似或然也，似非经旨也）

　　卷一　难经

　　十七、八会刺穴

　　四十五难曰：经言八会者何谓也？然腑会太仓，脏会季胁，筋会阳陵泉，髓会绝骨，血会鬲俞，骨会大杼，脉会太渊，气会三焦外一筋直两乳内也。热病在内者，取其会之气穴也。

　　滑氏曰：太仓一名中脘，在脐上四寸，六腑取禀于胃，故为腑会。季胁章门穴也，在大横外直脐季肋端，为脾之募，五脏取禀于脾，故为脏会。足少阳之筋结于膝外廉，阳陵泉也，在膝下一寸外廉陷中。又胆与肝为配，肝者筋之合，故为筋会。绝骨一名阳辅，在足外踝上四寸辅骨前绝骨端如前三分，诸髓皆属于骨，故为髓会。鬲俞在背第七椎下，去脊两旁各一寸半，足太阳脉气所发也。太阳多血，又血乃水之象，故为血会。大杼在项后第一椎下，去脊两旁各一寸，太渊在掌后陷中动脉，即所谓寸口者，脉之大会也。气会三焦外一筋直两乳内，即膻中，为气海者也，在玉堂下一寸六分。热病在内者，各视其所属而取之会也。谢氏曰：三焦当作上焦。四明陈氏曰：髓会绝骨，髓属于肾，肾主骨，于足少阳无所关。脑为髓海，脑有枕骨穴，则当会枕骨，绝骨误也。血会鬲俞，血者心所统，肝所藏，鬲俞在七椎下两旁，上则心俞，下则肝俞，故为血会。骨会大杼，骨者髓所养，髓自脑下注于大杼，大杼渗入脊心，下贯尾 ，渗诸骨节，故骨节之气，皆会于此，亦通。古益袁氏曰：人能健步，以髓会绝骨也；肩能任重，以骨会大杼也。

　　卷一　难经

　　十八、上工下工治病

　　七十七难曰：经言上工治未病，中工治已病，何谓也？然所谓治未病者，见肝之病，则知肝当传之于脾。故先实其脾气，无令得受肝之邪，故曰治未病焉。中工治已病者，见肝之病，不晓相传，但一心治肝，故曰治已病也。

　　滑氏曰：见肝之病，先实其脾，使邪无所入，治未病也，是为上工。见肝之病，一心治肝，治已病也，是为中工。《灵枢》五十五篇曰：上工刺其未生也，其次刺未盛者也，其次刺已衰者也。下工刺其方袭者也，与其形之盛者也，与其病之与脉相逆者也。故曰方其盛也，勿敢必毁伤因其衰也，事乃大昌。故曰上工治未病不治已病，此之谓也。

　　卷二上　《灵》、《素》

　　一、用针方宜

　　帝曰：医之治病也，一病而治各不同，何也？岐伯曰：地气使然也。故东方之域，天地之所始生也，鱼盐之地，海滨傍水，其民食鱼而嗜碱，皆安其处美其食。鱼者使人热中，盐者胜血，故其民黑色理疏，其病皆为痈疡，（音羊）其治宜砭石。故砭石者，亦从东方来。南方者，天地所长养之盛处也。其地下，水土弱，雾露之所聚也，其民嗜酸而食 ，其民皆致理而赤色，其病挛痹。其治宜微针，故九针亦从南方来。形乐志苦，病生于内，治之以针石。

</div>
    <div class="pagination">
<a href="针灸素难要旨_page2.html">上一页</a><a href="针灸素难要旨.html">1</a><a href="针灸素难要旨_page2.html">2</a><span class="current-page">3</span><a href="针灸素难要旨_page4.html">4</a><a href="针灸素难要旨_page5.html">5</a><a href="针灸素难要旨_page6.html">6</a><a href="针灸素难要旨_page7.html">7</a><a href="针灸素难要旨_page8.html">8</a><span>...</span><a href="针灸素难要旨_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
