<!DOCTYPE html>
<html>
<head>
    <meta charset="UTF-8">
    <title>赤水元珠 - 第 90 页/共 143 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤水元珠 - 第 90 页/共 143 页</h1>
    <div class="content">　　凡房室伤风挟内伤者补中益气汤随六经加减头疼恶寒羌活散身热石膏汤腹痛合芍药散寒热合柴胡散自汗加白术茯苓无汗苍术防风气虗合四君子血虗合四物汤
　　房室伤寒
　　房劳因感冐寒忧　　　无汗头疼脉浮
　　羌活汤兼大白术　　　人参败毒总宜投
　　夫人体气虗弱犯房室而感伤寒头疼发热无汗恶寒脉浮宜羌活汤大白术当归人参川芎汤加当归苍术防风参术芎归汤
　　头疼发热自汗恶风脉浮无汗恶寒脉浮缓黄蓍汤合川芎汤汗止外证不解九味羌活汤加人参当归
　　头疼身体痛发热恶寒或恶风或胸痛或咳嗽或寒热人参败毒散无汗加苍术防风当归自汗加白术黄蓍当归参术芎归汤加减
　　血虗人四物汤头疼恶风合羌活散腹痛合芍药散寒热而呕合柴胡散上证俱全合服体气虗甚加人参
　　头疼恶风身热自汗羌活散合石膏汤血虗者更合四物汤
　　身热自汗腹痛石膏汤合芍药散血虗者更合四物寒热腹痛柴胡散合芍药散血虗者更合四物汤头疼恶风身热自汗腹中痛寒热而呕羌活散石膏汤芍药散柴胡散四药合和血虗者更合四物汤大抵活散治头痛恶风石膏汤治身热自汗芍药散治腹中痛柴胡散治寒热而呕四物汤治血虗四君子治气虗无汗加苍术川芎防风自汗加白术黄蓍茯苓有是诸证临时选用合服不可执一而无权也
　　疮疡发热类伤寒
　　疮疡发热要详看　　　初发防荆败毒安
　　已溃还须托里散　　　忌投汗剂与凉寒
　　经曰诸脉浮数当发热而洒淅恶寒若有痛处饮食如常畜积有脓也又曰数脉不时则生恶疮也所以恶疮初生必寒热交作不可便以伤寒治之须视病人头面脊背有无疮头若有小红白脓头疮须当仔细辨之凡发背初作只起一小疮也不过二三日则大发也若疔疮初作全与伤寒相似要当识之也若一例而发汗或妄投寒凉之剂则误之矣若识其疮毒须寻疮科治之庶不误也若毒气走散则难救矣初生在表疮毒正发而未溃发热恶寒宜防荆败毒散行凉败毒散随证加减服之若有凉血止痛草药可増入数味在内和服亦可取效速如小蓟五爪龙紫金皮金银花之类皆可用
　　如疮毒已溃宜托里解毒汤随证加减或有草药干脓散血之剂亦可増入数味可也如小蓟穿山蜈蚣紫金皮之类是也
　　初生未成者速涂令消散宜拔毒散已溃烂者用铁箍散
　　赤膈伤寒
　　赤膈伤寒胸膈上　　　疼痛赤肿号为名
　　防风败毒宜加减　　　里实防风通圣灵
　　夫受伤于寒变故万状未易黙悟也然胸膈赤肿疼痛头疼发热恶寒身体痛此非正伤寒乃类伤寒也名之赤膈伤寒宜防荆败毒散加蒌子黄连黄芩紫金皮参赤芍升麻白芷
　　有表复有里胸膈赤肿疼痛防风通圣散加蒌子黄连紫金皮
　　表证已退大便燥实胸膈肿痛凉膈解毒加蒌子枳殻桔梗紫金皮赤芍药又宜棱鍼刺肿处出血半表半里胸膈肿痛柴胡枳桔汤加蒌子紫金皮赤芍药
　　黄耳伤寒
　　黄耳伤寒耳痛详　　　要知风入肾经戕
　　不治卒变成危证　　　续命防荆败毒良
　　凡耳中防防痛者皆是风入于肾经也不治流入肾则卒然变恶风发热脊强背直如痓之状曰黄耳伤寒也此不可作正伤寒治乃类伤寒法也
　　治宜小续命去附子加白附子僵蚕天麻羌活独活蔓荆子细辛
　　次用防荆败毒散加细辛蔓荆子白芷蝉蜕黄芩赤芍紫金皮
　　又法用苦参磨冷水滴入耳中热则去之再易又虎耳草取汁滴入耳中
　　又猴姜根取汁滴入耳中
　　又苦薄苛土木香擂汁滴入耳中
　　解防类伤寒
　　解防伤寒出内经　　　四肢骨节苦伶仃
　　寒如不寒热不热　　　治法通舒血气宁
　　解者肌肉解散防者筋不束骨解防之证似寒非寒似热非热四体骨节解散懈惰倦怠烦疼饮食不美食不知味俗呼为砂病内经名为解防原其因或伤酒或中湿或感冐风寒或房事过多或妇人经水不调血气不和皆能为解防证与砂病相似实非真砂病也治宜先用热水蘸搭臂膊而以苎麻刮之甚者更以鍼刺十宣及委中出血或以香油灯照视身背有红防处皆烙之皆能使腠理开通血气舒畅而愈又宜服苏合香丸
　　砂病类伤寒
　　岭南砂病类伤寒　　　壮热憎寒肢痛酸
　　鸂鶒鸀毛粪煅　　　酒调灰服胜金丹
　　夫沙病者岭南闽广之地多有之矣乃溪毒砂虱水弩射工蝈短狐鰕须之类俱能含砂射人被其毒者则憎寒壮热百体分解似伤寒初发之状彼土人治法以手扪摸痛处用角筒入肉以口吸出其砂外用大蒜煨捣膏封贴疮口即愈诸虫惟鰕须最毒若不早治十死八九其毒深入于骨若鰕须之状其疮类平疔肿彼地有鸂鶒鸀等鸟専食已上诸虫以此鸟毛粪烧灰服之及笼此鸟于被毒病者身畔吸之其砂闻气自出而病愈也
　　揺头
　　揺头直视似烟熏　　　真病心家已絶根
　　痓证反张并口噤　　　头中痛者战而言
　　头者诸阳之会阳脉有乖则头为之揺动然有心絶而揺动者有风盛而揺头者形证皆不类焉隂根于阳阳根于隂隂阳互根气血所以周流而无间若心絶则神去而隂竭阳独无根不能自主是以头揺经所谓阳独留形体如烟熏直视揺头者此也至于太阳发痓则风盛于上风主乎动是以头揺经所谓独揺头卒口噤而背反张者此也言揺头中有痛也言则甚痛又云里动言则为虗不言为实均是揺头析而分之曰实邪曰虗邪曰真邪当明其臧否可灸百会上星风府其揺即定
　　身痒
　　隂阳虗弱浑身痒　　　未解桂枝各半灵
　　风盛防风通圣散　　　血虗四物入浮萍
　　阳明反无汗皮中如虫行以久虗也术附汤黄蓍建中汤
　　风热盛身痒发热无汗口燥舌干大小便秘澁防风通圣散加羌活
　　风证身痒小续命去附子加白附子
　　血虗身痒四物汤加浮萍蒺防防风
　　未交接而作易病治
　　新痊瘥后未交接　　　曽与言谈起欲心
　　思欲切心因病复　　　女劳易病共条寻
　　夫男子病新瘥未与妇人交接而男子感动其情思其欲事心切而得病者治与女劳复同
　　人迎气口脉
　　左手闗前一分为人迎之位凡脉盛廼伤寒也右手闗前一分为气口之位凡脉盛廼伤食也若人迎气口俱盛此为夹食伤寒又曰内伤夹外感也
　　冲阳脉
　　冲阳脉在足面去指缝陷谷三寸动脉中此阳明胃经之脉动于此夫胃为水谷之本人之所主若胃气已惫水谷不进谷神以去其脉不动而死也故伤寒胗冲阳者以察胃气之有无也仲景又谓之跌阳脉
　　太谿脉
　　太谿脉在足内踝后陷中动脉是也此少隂肾经脉动于此盖肾者乃人身之命蒂真气之所主然其脉动而不息者真气在也若真气以惫肾气以絶其脉不动而死虽冲阳有脉而少能进食者亦主死也
　　结脉
　　结者间至而动缓而一止复来者曰结此隂盛之脉凡伤寒脉结代心动悸者炙甘草汤若脉结足冷腹中痛阳气以微者大建中汤若杂病之脉结者主有老痰食积死血在内为之可治若内无宿积其脉结者此为不相应病发多难治也
　　促脉
　　促者间至而动数而一止复来曰促此阳盛之脉凡热极发班发喘等证皆脉促也杂病则多因怒气伤肝与夫畜血在于上焦者皆脉促也大抵促脉渐退则生渐加则死矣
　　代脉
　　代者止也动而歇至不能自还曰代乃真气以惫不可治若结而代者可治非结而独代者为不可治也或问近世多用藿香正气散伤寒可用否然此方宋时所制治内伤脾胃外感寒邪増寒拘急头痛呕逆胸中满闷与夫伤食伤冷伤湿中暑霍乱山岚瘴气不伏水土寒热作疟并宜増损用之乃良方也非正伤寒之药若病在太阳经头疼发热骨节疼痛者此方全无相干如妄用之先虗正气逆其经络虽出汗亦不解此乃无益而反有害徃徃误用之遂至变逆危殆而不救良可悲夫凡伤寒发热脉沉与元气虗人并夹隂伤寒发热者皆不可用切宜戒之
　　或问局方十神汤伤寒发散可用否然此汤用升麻葛根能解利阳明经瘟疫时气发散之药也盖非正伤寒之药若太阳经伤寒发热用之则引邪入阳明经变发斑不可胜言也易老云太阳病服葛根是引贼破家也要当辨而用之
　　或问小柴胡汤近世治伤寒发热不分隂阳而用之何也然柴胡之苦平乃足少阳经伤寒发热之药解半表半里之热除徃来寒热小有日晡潮热也佐以黄芩之苦寒以退热半夏生姜之辛以散寒人参大枣之甘温以助正气解渇生津液则隂阳和而邪热解矣但太阳经之表热阳明经之标热皆不能解之也如误用不无害乎若夹隂伤寒面赤发热脉沉足冷者服之立至危殆可不慎哉及内虗有寒大便不实脉息小弱及妇人新产发热皆不可用之也
　　或问大青龙汤仲景治伤寒发热恶寒烦躁者服之可用否夫伤寒邪热在表不得汗出其人则躁乱不安身心无如奈何如脉浮或浮数者急用此汤发汗则愈乃仲景之妙法也譬若亢热已极一雨而凉其理可见也若不晓此理见其躁热投以寒凉之药为害岂胜言哉若脉不浮数无恶风恶寒身疼者亦不可用之也如误用其害亦不浅也所以脉证之不明者多不敢用
　　或问隂证伤寒用附子汤冷服何也盖隂极于下阳浮在上之治法也余曽治一人伤寒十余日脉息沉细手温而足冷大便不通面赤呕烦渇药不能下惟喜凉水二三口或西一二块食下良久而复吐出此隂寒于内逼其浮阳失守之火聚于胸中上冲咽嗌故为面赤呕烦也遂用附子一个以生姜自然汁和白面包裹煨熟去麫取附子去皮脐切作八片又以人参三钱干姜炮二钱水二钟煎取一钟浸于冷水中待药冷与之即愈此良法也
　　或问三阳知可解者何以辩之曰太阳知可解者头不痛项不强肢节不痛知表已解也阳明知可解者无发热无恶寒无口渇不便难知里已解也少阳知可解者寒热移其时早移于晚气移于血晚移于早血移于气是邪无可容之地知可解也如寒热日作不移其时是邪未退也
　　或问太阳禁忌不可犯者何也曰小便不利利之是犯本犯本则邪热入里不能解此犯之轻也大便不利不可利利之是动血动血是犯禁此犯之重也
　　或问治病必求标本治何标本耶曰假令太阳证伤寒自外入标本有二説以主言之膀胱为本经络为标以客邪言之先得者为本后得者为标此标先受之即是本也后入于膀胱本却为标也此乃客邪之标本治当从客之标本如麻黄桂枝治其标羌活藳本治其本也
　　或问阳明证禁忌不可犯者何也曰不当发汗不当利小便犯之竭其津液则生蓄血证唯当益津液为上以其火就燥也益津液者连须葱白是也
　　或问半表半里有几曰邪在荣卫之间谓之半表半里太阳阳明之间少阳居身之半表里五苓散分隂阳膀胱经之半表里理中汤治吐防上下之半表里
　　或问伤寒恶寒伤风恶风理之昭然不可易也縁麻黄汤下止言恶风桂枝汤下反言恶寒者何也曰仲景言伤寒恶寒伤风恶风言之常也桂枝治伤风麻黄治伤寒一定理也今桂枝汤下反言恶寒麻黄汤下止言恶风言之变也然恶寒者必恶风恶风者未必不恶寒也
　　或问伤风汗自出桂枝汤以散其邪伤寒无汗麻黄汤以发其汗又言表证未解者用桂枝汤理似相反耶曰伤风汗出腠理自开伤寒已汗后腠理既开故并用桂枝汤以解肌可谓宜矣
　　或问病有身重不能转侧者有身疼不能转侧者何也曰身重不能转侧者下后血虗津液不荣于外也身疼不能转侧者风湿相抟于经而里无邪也经曰伤寒八九日风湿相抟身体烦疼不能转侧不呕不渇脉浮虗而澁者桂枝附子汤主之又曰伤寒八九日下之后胸满烦惊小便不利讝语一身尽重不可转侧者柴胡加龙骨牡蛎汤主之二者颇类皆系不能转侧但有差殊耳
　　或问发热恶寒发于阳无热恶寒发于隂且如伤寒或发热或未发热必恶寒体痛二説皆曰恶寒如何辩之曰伤寒或发热或未发热必恶寒体痛呕逆头痛项强脉浮此在阳可发汗若隂证则无头疼无项强但恶寒而倦脉沉细此在隂可温里也
　　或问伤风自汗与中暍自汗皆相似伤寒无汗与冬温无汗皆相类敢问如何不同曰伤风不渇中暍即渇伤寒脉浮冬温脉不浮也
　　或问经言用药有言可与某汤或言不可与又有言宜某汤及某汤主之凡此数节防意不同敢问曰伤寒论中一字不苟观是书片言只字之间当求古人之用意处轻重是非得其至理而后始可言医矣所问有言可与某汤或言不可与者此设法御病也又言宜某汤者此临证审决也言某汤主之者乃对病施药也此三者即方法之条目也
　　或问时人言下不厌迟汗不厌早斯言若何曰凡汗证固宜早仲景谓不避晨夜者此也夫下证须从宜定夺当急则急当缓则缓安可一槩而论假如阳明病已有可下之理但合面赤其在后之热尤未敛又如呕多虽有阳明证谓热在上焦未全入府皆言不可攻凡此之类固宜迟也
　　或问伤寒论中有证同而药异有药同而证异皆非愚陋之可知也且如小青龙与小柴胡证皆治呕而发热表里之病大槩彷佛何故二方用药之不同诚为可疑也曰治病之要当究病源夫伤寒表不解里热未甚而渇欲饮水饮不能多不当与之以腹中热尚少而不解消水饮停蓄故作诸证然水寒作病非温热不能解故用小青龙汤发汗散水其水气内渍则所抟不一故有或为之病因随证増损以解化之原其理初无里证自水寒以然也其小柴胡证系伤寒发热之邪传里在乎半里间热气内盛故生或为诸证縁二证虽曰表里俱病其中寒热不同故用药有姜桂柴芩之异苟能循理以推之其事之异同自然明矣更复何疑
　　或问烦躁不得眠与虗不得眠皆汗下后之余证夫烦躁以理言则为热也虗烦者既言虗字非实热也何故烦躁反与姜附汤虗烦仍用栀子防汤二药天壤之隔其理何如曰烦躁本为热分昼夜则知阳虗虗烦不得眠无间断故为里热经曰下之后复发汗昼日烦躁不得眠夜而安静不呕不渇无表证脉沉微身无大热干姜附子汤退隂复阳其虗烦不得眠若剧者必反覆颠倒心中懊憹栀子防汤以吐胸中之邪虽曰二证俱烦而不得眠却有寒热之异故不同然
　　或问经言脉浮而法当身痛宜用汗解之又曰发汗后身疼痛脉沉迟新加汤主之夫身疼痛皆系表邪不尽固宜汗解何故复加人参生姜芍药以益血也曰表邪盛则身疼血虗则身亦痛其脉浮者邪盛也其脉沉迟者血虗也盛者宜损之则安虗者宜益之则愈
　　或问经言服桂枝汤或下之仍头项强翕翕发热无汗心下满微痛小便不利者桂枝去桂加茯苓白术汤主之夫头项强痛为邪气仍在表也虽经汗下而未解犹宜解之何故去桂加茯苓白术是无意于解表也曰此非桂枝证乃属饮家也夫头项强痛既经汗下而不解心下满而微痛小便不利此为水饮内蓄邪不在表故云去桂枝加茯苓白术若得小便利水消腹满减而热自除则头项强痛悉愈矣
　　或问经言结胸证其脉浮大者不可下下之则死既不可下复作何术以治之曰夫阳沉浮闗沉乃结胸不可下之脉浮大心下虽结其表邪尚多未全结也若輙下之重虗其里外邪复聚而必死矣仲景言此为箴戒使无踵其弊也其脉既不可攻当以俟其变而待其实假如小结胸证其脉浮滑按之则痛故知邪非深结亦不敢下无过解除心下之热耳
　　或问病方入胃何为不曰经言阳明居中土万物所归无所复注曰胃为水谷之海主养四旁四旁有病皆能之于胃入胃则更不复如太阳之入胃则更不传阳明阳明之入胃则更不少阳少阳之入胃则更不三隂已上所言入胃不之理乃圣贤之至论也
　　或问经言病人无表里证发热七八日虽脉浮数者可下之縁攻下之法须外无表邪里有下证庶几可攻今言无表里证况脉更浮数何故言可下之然此证此理非仆所知敢问曰此非外感乃内伤也若外不恶寒里无讝语七八日消烁津液乃阳盛隂虗之时苟不攻之其热不已而变生焉故云脉虽浮数可下之言不待脉浮而数浮则伤胃数则动脾此非本病特医之所为也仲景之意不外是矣凡伤寒当下之证皆从太阳阳明可下之邪而入于府也故下之今不言阳明病而止云病人无表里证此非自表之里而病也但为可下故编于阳明篇中此章之理非初学所能备悉其意也
　　或问六经伤寒惟少隂与厥隂有不治之证以二经较之少隂死证尤多未审其理何如曰少隂者肾也位居子正而一阳生于其中是为复卦乃天地之根宰辅之职周旋运用承上使下一动一静莫非肾之功也病至其经已至危殆隂阳两全虽危弗咎盖无阳而隂独居故言其死然子中之阳气微弱凡病则易为消减其言死多于厥隂也










</div>
    <div class="pagination">
<a href="赤水元珠_page89.html">上一页</a><span>...</span><a href="赤水元珠_page85.html">85</a><a href="赤水元珠_page86.html">86</a><a href="赤水元珠_page87.html">87</a><a href="赤水元珠_page88.html">88</a><a href="赤水元珠_page89.html">89</a><span class="current-page">90</span><a href="赤水元珠_page91.html">91</a><a href="赤水元珠_page92.html">92</a><a href="赤水元珠_page93.html">93</a><a href="赤水元珠_page94.html">94</a><a href="赤水元珠_page95.html">95</a><span>...</span><a href="赤水元珠_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
