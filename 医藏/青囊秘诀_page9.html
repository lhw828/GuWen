<!DOCTYPE html>
<html>
<head>
    <meta charset="UTF-8">
    <title>青囊秘诀 - 第 9 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青囊秘诀 - 第 9 页/共 15 页</h1>
    <div class="content">　　方用理鬓汤：

　　金银花（三两）白芷（三钱）当归（一两）川芎（一两）夏枯草（一两）水煎服，未溃者二剂即消，已溃者四剂即消矣。此方用金银花、夏枯草以解火毒，白芷、川芎引入两鬓、太阳之间，则金银花、夏枯草更得施其祛逐之功。又妙在当归之补气血，则阴阳双益，正足而邪散，安得不速愈哉！

　　秘诀：

　　理鬓汤能治鬓疽，银花三两芷三钱，

　　芎归一两气血壮，枯草一两用水煎。

　　此症方用蒿草饮亦效：

　　青蒿（一两）玄参（一两）川芎（一两）生地（一两）夏枯草（一两）细辛（一钱）蔓荆子（一钱）水煎服，二、三剂效。

　　秘诀：

　　蒿草饮是蒿玄芎，生地枯草一两同，

　　细辛蔓荆一钱许，二剂三剂效无穷。

　　上卷终

　　下卷：

　　杨梅疮论 腰疽论 瘰疬论 顽疮论 脚疽论 多骨疽论 痔漏论 大肠痈论 小肠痈论 金疮论 接骨论 刑杖论 兽伤论

　　下卷

　　杨梅疮论

　　人有关心爱妓之欢，恋炉酣战，自觉马口如针刺之痛，此毒瓦斯已过也。未几而生鱼口矣，未几而生疳疮，又未几而遍身亦生疮矣，黄脓泛滥，臭腐不堪，人以为毒盛，多用败毒之药，谁知愈败毒而疮愈盛，疮愈多而愈不易愈，往往有腐烂而化者，实可伤也！盖杨梅之毒，每中于泄精之时，精泄则元气亏虚，故毒乘虚而入。若元气足，则毒虽入而传染，不过轻微之毒，可以一泄而愈。今遍身疮毒发出，明是大虚之症，而毒深中于内，不补虚以泄毒，焉能奏功？倘用败毒之药，无异下石矣！

　　方用二生汤：

　　土茯苓（三两）生黄芪（三两）生甘草（三钱）水煎服，四剂疮渐红，再四剂渐干，又四剂痊愈矣。服此方忌茶。此方妙在不以解毒为事，止用黄芪以补气，气旺而邪自不留。得生甘草以化毒，而佐之以土茯苓以引毒，毒去而正无亏。盖气生而血不难养，此治法之巧者也。

　　偏德汤亦妙：

　　金银花（四两）当归（二两）白术（二两）土茯苓（一两）天花粉（三分）甘草（五钱）水煎服，十剂愈。

　　秘诀：

　　二生汤能治杨梅，土苓三两生黄芪，

　　甘草三钱过十剂，始红渐干疮可医。

　　又有治梅银四两，归术二两土茯两，

　　花粉三钱五钱草，服至十剂一扫光。

　　人有龟头生疳，乃服败毒之药，欲毒小便而出。若大肠燥结，则攻毒之药，不能径走大肠，势必尽趋膀胱而出。盖膀胱口细，小便亦细，毒难泄出，于是毒不留于肠中，而反结于外势，毒盛必发，安得不腐烂哉？往往有龟头烂落，连茎亦烂，世人多以外药敷之。外药固不可少，然不先消其内之火毒，而遽用外药敷之，不啻如石之压草萌芽也，势必复发。宜先用汤剂治之，

　　方名散毒丹：

　　土茯苓（一两）黄柏（一两）甘草（一两）栀子（炒研一两）肉桂（一钱）水煎服，四剂则火自从小便而出，疼痛少止，然后用生势丹敷之。

　　生势丹：

　　儿茶（一两）生甘草（一两）炒黄柏（三两）冰片（三分）朱砂（一钱）乳香（三钱）没药（三钱）大黄（三钱）研为细末，瓷瓶收贮。敷患处数日而脓尽血干，抹至一月，肉筋再长而愈。愈后宜大补气血，急用十全大补汤连服一、二月，则外势仍能伸缩，尚可种子。否则多服败毒之药，泻火之剂，则命门寒凉，而外势亦且冰冷，安能阳和之骤复哉？此前后治法之各异，实有次序也。

　　秘诀：

　　龟头腐烂散毒丹，苓柏草栀一两煎，

　　肉桂一钱四剂止，然后再敷生势丹。

　　生势丹敷龟头药，儿茶甘草一两着，

　　炒柏三两冰三分，朱砂一钱乳没药，

　　大黄三钱共细末，敷至一月患自瘥。

　　此症方用护身汤亦效：

　　玉米（一两）金银花（一两）土茯苓（一两）肉桂（三分）黄柏（二钱）车前子（三钱）水煎服，连服十剂愈。

　　秘诀：

　　护身汤中玉米金，茯苓一两桂三分，

　　车前三钱黄柏二，连服十剂可回春。

　　人有疳疮初发，鱼口将生，若不速治，必遍身生疮，迁延岁月，身体腐烂，多不可救，必须早治为妙。然而早治之法，世人多用五虎散败毒，虽毒从下泄，而损伤元气，未为得法。设或败毒之药少减，又恐有留毒之虞，亦非治法之妙。盖毒瓦斯之入，因元气之虚也。虚而败毒，是已虚而益虚也，则毒将何以解乎？治之法，惟补中有泄，则毒尽散，而正气又无亏矣。

　　方用早夺汤：

　　人参（一两）白术（一两）当归（一两）黄芪（一两）大黄（一两）金银花（一两）土茯苓（一两）石膏（一两）甘草（三钱）远志（三钱）天花粉（三钱）柴胡（二钱）水煎服，一剂泄出恶物，宜掘土埋之；再服二剂而臭秽恶物，无留于肠胃矣。然后减去大黄、石膏，加土茯苓二两，同前药再煎服四剂，则一身上下与头面之间，必有隐隐疮影现于皮肤之内，再服二剂而疮影亦尽消矣。再服二剂，则永不生疮矣。此方用大黄以泻毒，石膏以清毒，甘草、银花以化毒，柴、粉以散毒，又佐以大补气血之药，有似三军过勇，士卒强健，统帅大军，斩杀无遗，则四野萧条，元气尽矣！用参、芪、归、术之类，以至仁而佐至勇，则剿抚兼施，军声更振，前徒倒戈，自获全胜。少祛除则贼化为良，岂敢仍为盗哉！此方有益于风流子弟不少，余实亲视而实验者也。倘病患阴虚阳燥，方中可加熟地数两，或加玄参一两亦可，余品不可乱加也。

　　秘诀：

　　参术归芪早夺汤，大黄银苓石膏两，

　　甘草远志粉三钱，柴二一剂泄毒良。

　　再服四剂秽尽去，土苓二两去膏黄。

　　阴虚阳燥加玄地，水煎服之妙难量。

　　方用泄秽丹亦妙：

</div>
    <div class="pagination">
<a href="青囊秘诀_page8.html">上一页</a><span>...</span><a href="青囊秘诀_page4.html">4</a><a href="青囊秘诀_page5.html">5</a><a href="青囊秘诀_page6.html">6</a><a href="青囊秘诀_page7.html">7</a><a href="青囊秘诀_page8.html">8</a><span class="current-page">9</span><a href="青囊秘诀_page10.html">10</a><a href="青囊秘诀_page11.html">11</a><a href="青囊秘诀_page12.html">12</a><a href="青囊秘诀_page13.html">13</a><a href="青囊秘诀_page14.html">14</a><span>...</span><a href="青囊秘诀_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
