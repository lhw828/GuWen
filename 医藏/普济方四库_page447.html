<!DOCTYPE html>
<html>
 <head>
  <meta charset="utf-8"/>
  <title>
   普济方四库 - 第 447 页/共 1812 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   普济方四库 - 第 447 页/共 1812 页
  </h1>
  <div class="content">
   辨伤寒受病日数次第病证
　　伤寒一日足太阳受病太阳者膀胱之经也为三阳之首故先受病其脉络于腰脊主于头项故得病一日头项腰脊痛也伤寒二日足阳明受病阳明者胃之经也主肌肉其脉络于鼻入于目故得病二日内热鼻干不得眠也诸阳在表表始受病在皮肤之间故可摩膏火灸发汗而愈也凡五臓不和六腑不通荣衞不行如是之后三日乃死何也夫足阳明胃者十二经之长也其气血盛故不通三日其气乃尽而死尔其未满三日者可汗而已其满三日者可下而已也伤寒三日足少阳受病少阳者胆也其脉循于脇上于颈耳故得病三日胸脇痛而耳聋也三阳经络终始相传未入于臓可汗而解也伤寒四日足太隂受病太隂者脾之经也为三隂之首是故三日已后阳受病讫传之于隂而太隂受病焉其脉络于脾主于喉嗌故得病四日腹满而嗌干其病在胸膈故可吐而愈也伤寒五日足少隂受病少隂者肾之经也其脉贯肾络肺繋于舌故得病五日口燥舌干渇而引水也其病在肠可下而愈也伤寒六日足厥隂受病厥隂者肝之经也其脉循隂噐络于肝故得病六日烦满而嚢缩也此则隂阳俱受病毒气在胃可下而愈也七日太阳病衰头痛小愈又伤寒七日病法当小愈隂阳诸经传病终故也今七日已后病反甚者欲为再经病也再经病者经络重受病也伤寒八日阳明病衰身热小愈又八日不解者或是诸隂阳经络重受于病或因发汗吐下之后毒气未尽所以病证犹在也伤寒九日少阳病衰耳聋防闻又九日已上病不除者或初一经受病者不能相传或已传三阳讫而不能传于隂致停滞累日病证不解故日数多而病候改变也伤寒十日太隂病衰腹胃如故则思欲饮食伤寒十一日少隂病衰渇止不烦满舌干已也伤寒十二日厥隂病愈嚢少纵腹微下毒气皆去病日已矣
　　伤寒例第三
　　隂阳大论云春气温和夏气暑热秋气清凉冬气冷冽此则四时正气之序也【春夏为阳春温夏热者阳之动始于温盛于热故也秋冬为隂秋凉冬寒者隂之动始于清盛于寒故也】冬时严寒万类深藏君子固宻则不伤于寒触冒之者乃名伤寒耳【冬三月纯隂用事阳乃伏藏水氷地坼寒气严凝当是之时善摄生者出处固宻去寒就温则不伤于寒其渉寒冷触冒霜雪为病者谓之伤寒也】其伤于四时之气皆能为病【春风夏暑秋湿冬寒谓之四时之气】以伤寒为毒者以其成杀厉之气也【热为阳阳主生寒为隂隂主杀隂寒为病为肃杀毒厉之气】中而即病者名曰伤寒不即病者寒毒藏于肌肤至春变为温病至夏变为热病热病者热极重于温也【内经曰先夏至日为温病后夏至日为热病温热之病本伤于寒而得之故大医均谓之伤寒也】是以辛苦之人春夏多温热病皆由冬时触寒所致非时行之气也凡时行者春时应温而反大寒夏时应大热而反大凉秋时应凉而反大热冬时应寒而反大温此非其时而有其气是以一岁之中长幼之病多相似者此则时行之气也【四时气候不正为病谓之时行之气时气所行为病非暴厉之气感受必同是以一岁之中长幼之病多相似也】夫欲候知四时正气为病及时行疫气之法皆当按斗厯占之【四时正气者春风夏暑秋湿冬寒是也时行者时行之气是也温者冬时感寒至春发者是也疫者暴厉之气是也占前斗建察其时候之寒温审其邪气之轻重而治之如下文云云】九月霜降莭后宜渐寒向冬大寒至正月雨水莭后宜解也所以谓之雨水者以氷雪解而为雨水也至惊蛰二月莭后气渐和暖向夏大热至秋便凉【冬寒春温夏热秋凉为四时之正气也】从霜降以后至春分以前凡有触冒霜露体中寒即病者谓之伤寒也【九月十月寒气尚微为病则轻十一月十二月寒冽已严为病则重正月二月寒渐将解为病亦轻此以寒时不调适有伤寒之人即为病也此为四时正气中而即病者也】其冬有非节之暖者名曰冬温冬温之毒与伤寒大异冬温病有先后更相重沓亦有轻重为治不同证如后章【此为时行之气前云冬时应寒而反大温者是也】从立春节后其中无暴大寒又不氷雪而有人壮热为病者此属春时阳气发泄冬时伏寒变为温病【此为温病者内经云冬伤于寒春必病温是也】从春分以后至秋分节前天有暴寒者皆为时行寒疫也三月四月或有暴寒其时阳气尚弱为寒所折病热犹轻五月六月阳气已盛为寒所折病热则重七月八月阳气已衰为寒所折病热亦防其病与温及暑病相似但治有殊耳【此为疫气也是数者以明前斗厯之法占其随时气候发病寒热轻重不同耳】十五日得一气于四时之中一时有六气四六名为二十四气也【节气十二中气十二共二十四气内经曰五日谓之候三候谓之气六气谓之时四时谓之岁】然气候亦有应至而不至或有未应至而至者或有至而太过者皆成病气也【疑漏或有至而不去一句金匮要畧曰有至而至有至而不至有至而不去有至而太过何也师曰冬至之后甲子夜半少阳起少隂之时阳始生天得温和以未得甲子天已温和此为未至而至也以得甲子而天未温和此为至而不至以得甲子而天大寒不解此为至而不去也以得甲子而天温如盛夏五六月时此为至而太过也内经曰至而和则平至而甚则病至而反者病至而不至者病未至而至者病即是观之脱漏明矣】但天地动静隂阳鼔撃者各正一气耳【内经曰隂阳者天地之道清阳为天动而不息浊隂为地静而不移天地隂阳之气鼔击而生春夏秋冬寒热温凉各正气也】是以彼春之暖为夏之暑彼秋之忿为冬之怒【春暖为夏暑从生而至长也秋忿为冬怒从肃而至杀也】是故冬至之后一阳爻升一隂爻降也夏至之后一阳气下一隂气上也【十月六爻皆隂坤卦为用隂极阳来阳生于子冬至之后一阳爻升一隂爻降于卦为复言阳气得复也四月六爻皆阳乾卦为用阳极隂来隂生于午夏至之后一阳气下一隂气上于卦为姤言隂得遇阳也内经曰冬至四十五日阳气微上隂气微下夏至四十五日隂气微上阳气防下】斯则冬夏二至隂阳合也春秋二分隂阳离也【阳生于子隂生于午是隂阳相接故曰合阳退于酉隂退于卯是隂阳相背故曰离内经曰气至之谓至气分之谓分至则气同分则气异】隂阳交易人变病焉【天地隂阳之气既交错即不正人所以变病内经曰隂阳相错而变由生也】此君子春夏养阳秋冬养隂顺天地之刚柔也【内经曰养生者必和顺乎时春夏养阳以凉以寒秋冬养隂以温以热所以然者从其根故也】小人触冒必撄暴疹须知毒烈之气留在何经而发何病详而取之【不能顺四时调养触冒寒温必成暴病医者当在详审而治之】是以春伤于风夏必飧泄夏伤于暑秋必病疟秋伤于湿冬必咳嗽冬伤于寒春必病温此必然之道可不审明之【当春之时风气大行春伤于风风气干肝肝以春适王风虽入之不能即发至夏肝衰然后始动风滛末疾则当发于四肢夏以阳气外盛风不能外发故攻内而为飱泄者下利水糓不化而色黄当秋之时湿气大行秋伤于湿湿则干于肺肺秋适王湿虽入之不能即发至冬肺衰然后湿始动也雨滛腹疾则当发为下利动以阳气内固湿气不能下行故上逆而为咳嗽当夏之时暑气大行夏伤于暑夏以隂为主内暑虽入势未能动及秋隂出而阳为内主然后暑动传隂而为痎疟痎者二日一发疟者一日一发当冬之时寒气大行冬伤于寒冬以阳为主内寒虽入势未能动及春阳出而隂为内主然后寒动传阳而为温病是感冒四时正气为病自然之道也】伤寒之病逐日浅深以施方治【内经曰未满三日者可汗而已其已满三日者可泄而已也】今世人伤寒或始不早治或治不对病或日数久淹困乃告医医人又不依次第而治之则不中皆宜临时消息制方无不効也今搜采仲景旧论录其证候胗脉声色对病真方有神验者拟防世急也【仲景之书届今千年而显用于世者王叔和之力也】又土地温凉髙下不同物性刚柔飡居亦异是以黄帝兴四方之问岐伯举四治之能以训后贤开其未悟者临病之工宜须两审也【东方地气温南方地气热西方地气凉北方地气寒西北方髙东南方下是土地温凉髙下不同也东方安居食鱼西方陵居华食南方温处而嗜酸北方野处而食乳食居之异也东方治宜砭西方治宜毒药南方治宜微针北方治宜炙是四方医治不同也医人治病当审其土地所宜食居之异也】凡伤于寒则为病热虽甚不死【内经曰风寒客于人使人毫毛毕直皮肤闭而为热是伤寒为病热也鍼经曰多热者易已多寒者难已是热虽甚不死】若两感于寒而病者必死【表里俱病者谓之两感】尺寸俱浮者太阳受病也当一二日发以其脉上连风府故头项痛腰脊强【太阳为三阳之长其气浮于外故尺寸俱浮是邪气初入皮肤外在表也当一二日发风府穴名也在项中央太阳之脉从颠入络脑还出别下项是以上连风府其经循肩膊内侠脊抵腰中故病头项痛腰脊强】尺寸俱长者阳明受病也当二三日发以其脉侠鼻络于目故身热目疼鼻干不能卧【阳明血气俱多尺寸俱长者邪并阳明而血气淖溢也太阳受邪不已传于阳明是当二三日发其脉侠鼻者阳明脉起于鼻交頞中旁约太阳之脉防于睛明穴故系目系络于目身热者阳明主身之肌肉鍼经曰阳明气盛则身以前皆热目疼鼻干者经中客邪也不得卧者胃气逆不得从其道也内经曰胃不和则卧不安】尺寸俱者少阳受病也当三四日发以其脉循脇络于耳故胸脇痛而耳聋【内经曰阳中之少阳通于春气春脉尺寸俱者知少阳受邪也三日阳明之邪不已传于少阳是当三四日发胸脇痛而耳聋者经壅塞而不利也】此三经皆受病未入于府者可汗而已【三阳受邪为病在表法当汗解然三阳亦有便入府者入府则宜下故云未入于府者可汗而已】尺寸俱沉细者太隂受病也当四五日发以其脉布胃中络于嗌故腹满而嗌干【阳极则隂受邪传三阳既遍次乃传于隂经在阳为在表在隂为在里邪在表则见阳脉邪在里则见隂脉阳邪传隂邪气内陷故太隂受病而脉寸尺俱沉细也自三阳传于太隂是当四五日发也邪入于隂则渐成热腹满而嗌干者脾经壅而成热也】尺寸俱沉者少隂受病也当五六日发以其脉贯肾络于肺系舌本故口燥舌干而渇【少隂肾水也性趋下故少隂受病脉寸尺俱沉也自三阳四五日太隂之邪不已五六日则传于少隂也是少隂病五六日发也人伤于寒则为病热谓始为寒而终成热也少隂为病口燥舌干而渇邪传入里热气渐深也】尺寸俱防缓者厥隂受病也当六七日发以其脉循隂噐络于肝故烦满而嚢缩【缓者风脉也厥隂脉微缓者邪传厥隂热气已剧近于风也当六七日发以少隂邪传于厥隂烦满而嚢缩者热气聚于内也】此三经皆受病已入于府可下而已【三隂受邪为病在里于法当下然三隂亦有在经者在经则宜汗故云已入于府者可下而已经曰临病之工宜湏两审】若两感于寒者一日太阳受之即与少隂俱病则头痛口干烦满而渇二日阳明受之即与太隂俱病则腹满身热不欲食讝语三日少阳受之即与厥隂俱病则耳聋嚢缩而厥水浆不入不知人者六日死若三隂三阳五臓六府皆受病则荣衞不行府蔵不通则死矣【隂阳俱病表里俱伤者为两感以其隂阳两感病则两证俱见至于传经则一隂一阳两经俱传也始得一日头痛者太阳口干烦满而渇者少隂至三日则太阳传于阳明而少隂亦传于太隂身热讝语者阳明腹满不欲食者太隂至三日阳明传于少阳而太隂又传于厥隂耳聋者少阳囊缩而厥者厥隂水浆不入不知人者胃气不通内经曰五臓已伤六府不通荣衞不行如是之候三日乃死何也岐伯曰阳明者十二经脉之长也其气血盛故云不知人三日其气乃絶故死矣谓三日六经俱病荣卫之气不得行之于内外蔵府之气不得通于上下至六日府蔵之气俱尽荣卫之气俱絶则死矣】其不两感于寒更不传经不加异气者至七日太阳病衰头痛少愈八日阳明病衰身热少歇也九日少阳病衰耳聋防闻也十日太隂病衰腹减如故则思饮食十一日少隂病衰渇止舌干已而也十二日厥隂病衰嚢纵少腹防下大气皆去病人精神爽慧也【六日传遍三隂三阳大邪之气皆去病人精神爽慧也】若过十三日以上不间尺寸陥者大危【间者瘳也十二日传经尽则当瘳愈若过十三日已上不瘳尺寸之脉沉陥者即正气内衰邪气独胜故云大危】若更感异气变为他病者当依旧坏证病而治之若脉隂阳俱盛重感于寒者变为温疟【异气者谓先病未已又感别异之气也两邪相合变为他病脉隂阳俱盛者伤寒之脉也难经曰伤寒之脉隂阳俱盛而濇经曰脉盛身寒得之伤寒则为前热病未已再感于寒寒热相搏变为温疟】阳脉浮滑隂脉濡弱者更遇于风变为风温【此前热未歇又感于风者也难经曰中风之脉阳浮而滑隂濡而弱风来乘热故变风温】阳脉洪数隂脉实大者遇温热变为温毒温毒为病最重也【此前热未已又感温热者也阳主表隂主里洪数实大皆热也两热相合变为温毒以其表里俱热故为病最重】阳脉濡弱隂脉者更遇温气变为温疫以此冬伤于寒发为温病脉之变证方治如说【此前热未已又感温气者也温热相合变为温疫】凡人有疾不时即治隐忍兾差以成固疾【凡觉不佳即须求治茍延时日则邪气入深难可复制千金曰凡有小苦似不如平常即须早道若隐忍不治兾望自差须臾之间以成固疾此之谓也】小儿女子益以滋甚【小儿女子气血未全女子血室多病凡所受邪易于滋蔓】时气不和便当早言寻其邪由及在腠理以时治之罕有不愈者【腠理者津液腠泄之所文理缝防之中也金匮要略曰腠者是三焦通防元气之处为血气所注理者是皮肤藏府之文理也邪客于皮肤则邪气浮浅易为治治之罕有不愈者矣金匮玊函曰主候长存形色未病未入腠理针药及时服将调节委以良医病无不愈】患人忍之数日乃说邪气入藏则难可制此谓家有患备虑之要【邪在皮肤则外属阳而易治邪传入里则内属隂而难治内经曰善制者治皮毛其次治肌肤其次治筋脉其次治大府其次治五藏治五藏者半死半生也昔齐桓怠于皮肤之防疾以至骨髓之病家有患不可不偹虑之也】凡作汤药不可避晨夜觉病须臾即宜便治不等早晩则易愈矣【千金曰凡始觉不佳即须治疗无至于病汤食竞进折其毒势自然易差】若或差迟病即传变虽欲除治必难为力【传有常也变无方也传为循经而传如太阳传阳明是也变为不常之变如阳证变隂症是也邪既传变病势深也本草曰病势已成可得半愈病势已过命将难全也】服药不如方法纵意违师不须治之【内经曰拘于鬼神者不可与言至徳恶于针石者不可与言至巧病不许治者病必不治治之无功矣】凡伤寒之病多从风寒得之【凡中风与伤寒为病自异通谓之伤寒千金曰夫伤寒病者起自风寒入于腠理与精气分争荣卫偏隔周身不通而病】始表中风寒入里则不消矣【始自皮肤入于经络传于藏府是也】未有温覆而当不消散者【风寒初客于皮肤便投汤药温覆取暖发散而当者则无不消散之邪矣】不在证治拟欲攻之犹当先解表乃可下之【先解表而后下之则无内陥之邪也】若表已解而内不消非大满不可下犹生寒热则病不除【表证虽罢里不至于大坚满者亦未可下是邪未收敛成实下之则里虚而邪复不除犹生寒热也】若表已解而内不消大满大实坚有燥屎自可徐下之虽四五日不能为祸也【外无表证里有坚满为下证俱具外防云表和里病下之则愈下症既具则不必拘于日数】若不宜下而便攻之内虚热入恊热遂利烦躁诸变不可胜数轻者因笃重者必死矣【下之不当病轻者证犹变易而难治矧又重者乎】夫阳盛隂虚汗之则死下之则愈阳虚隂盛汗之则愈下之乃死【表为阳里为隂隂虚者阳必凑之阳盛之邪乘其里虚而入于府者为阳盛隂虚也经曰尺脉弱名曰隂不足阳气下陥入隂中则发热者矣下之清其内热而愈若反汗之则竭其津液而死隂脉不足阳往乘之阳脉不足隂往从之隂邪乘其表虚客于荣卫之中者为阳虚隂盛也经曰假令寸口脉防名由阳不足隂气上入阳中则洒淅恶寒者是矣汗之散其表寒则愈若反下之则脱其正气而死经曰本发汗而复下之此为逆也本先下之而反汗为逆】夫如是则神丹安可以误发甘遂何可以妄攻虚盛之治相背千里吉凶之机应若影响岂容易哉【神丹者发汗之药也甘遂者下药也若汗下当则吉汗下不当则凶其应如影随形如响应声也】况桂枝下咽阳盛则毙承气入胃隂盛以亡【桂枝汤者发汗药也承气汤者下药也金匮玊函曰不当汗而强与汗之者令人夺其津液枯槁而死不当下而强与下之者令人开肠洞泄便溺不禁而死】死生之要在乎须臾视身之尽不暇计日【投汤不当则灾祸立见岂暇计其日数哉】此隂阳虚实之交错其候至防发汗吐下之相反其祸至速而医术浅狭懵然不知病源为治乃悮使病者殒殁自谓其分至今寃魂塞于防路死尸盈于圹野仁者鉴此岂不痛欤凡两感证俱作治有先后发表攻里本自不同而执迷意者乃云神丹甘遂合而饮之且解其表又除其里言巧似是其理实违夫智者之举错也常审以慎愚者之动作也必果而速安危之变岂可诡哉世上之士但务彼翕习之谈而莫见此倾危之败惟明者居然能防其本近取诸身夫何逺之有焉【两感病俱作欲求治法医者大宜消息审其先后次第而治之若意攻治以求速効者必致倾危之败】凡发汗温服汤药其方虽言日三服若病剧不解当促其间可半日中尽三服若与病相阻即便有所觉重病者一昼夜当晬时观之如服一剂病证犹在故当复作本汤服之至有不肯汗出服三剂乃解若汗不出者死病也【发汗药须温暖服者易为散也日三服者药势续也病势稍重当促急服者以折盛热不可拘于本方设药病不相对汤入即便知之如隂多者投以凉药即寒逆随生阳多者饮以温剂则实热即起是便有所觉晬时者周时也一昼一夜汤药尽剂更防其传如病证犹在当复作本汤以发其汗若服三剂汗不出不觧者邪气大甚汤不能胜必成大疾千金曰热病脉躁盛而不得汗者此阳脉之极也死】凡得时气病至五六日而渇欲饮水饮不能多不当与也何者以腹中热尚少不能消之便更与人作病也至七八日大渇欲饮水者犹当依证与之与之常令不足勿极意也言能饮一斗与五升若饮而腹满小便不利若喘若哕不可与病人忽然大汗出时为自愈也【热在上焦则为消渇言热消津液而上焦干燥则生渇也大热则能消水热少不能消之若强饮则停饮变为诸病至七八日阳胜气温向解之时多生大渇亦须少少与之以润胃气不可极意饮也若饮而腹满小便不利若喘若哕者为水饮内停而不散不可便与之忽然阳气通水气散生发于外作大汗而觧也】凡得病反能饮水此为欲愈之其不晓病者但闻病饮水自愈小渇者乃强与饮之因成其祸不可复数【小渇者腹中热少若强与水水饮不消复为诸饮病也】凡得病厥脉动数服汤药更迟脉浮大减小初躁后静此皆愈证也【动数之脉邪在阳也汤入而变迟者阳邪愈也浮大之脉邪在表也而复减小者表邪散也病初躁乱者邪所扰也汤入而安静者药胜病也是皆为愈证之騐矣】凡治温病可刺五十九穴【五十九穴者以冩诸经之温热鍼经曰热甚取之诸阳五十九穴刺以冩其热而出其汗实其隂而补其不足所谓五十九刺者两手内外侧各三穴凡十二病五指间一凡八病颈入发际一寸旁三分各一凡六病更入发三寸边五凡十病耳前后口下各一项中一凡六病颠上一防一发际一亷泉一风府二天柱二又内经曰热愈五十九头上五行者以写诸阳之逆热也大杵臼愈缺盆背俞此八者以冩胸中之热气衞三里巨虚上下亷此八者以冩胃中之热也云门髀骨委中髓空此八者冩四肢之热也五藏俞旁此五者以冩五藏之热也凡此五十九穴者皆热之左右也】又身之穴三百六十有五其三十九穴灸之有害七十九穴刺之为灾并中髓也【穴有三百六十五以应一岁其灸刺之禁皆肉薄骨解之处血脉虚少之分鍼灸并中髓也】凡脉四损三日死平人四息病人脉一至名曰四损脉五损一日死平人五息病人脉一至名曰五损脉六损一时死平人六息病人脉一至名曰六损【四藏气絶者脉四损五藏气絶者脉五损五藏六府气絶者脉六损】脉盛身寒得之伤寒脉虚身热得之伤暑【内经曰脉者血之府也脉实血实脉虚血虚寒则伤血邪并于血则血盛而气虚故伤寒者脉盛而身寒热则伤气邪并于气则气盛而血虚故伤暑者脉虚而身热也】脉隂阳俱盛大汗出不解者死【脉隂阳俱盛当汗出而解若汗出不解则邪气内盛正气外脱故死内经曰汗出而脉尚躁盛者死千金曰热病已得汗脉尚躁盛此阳脉之极也死】脉隂阳俱虚热不止者死【脉隂阳俱虚者真气弱也热不止邪气胜也内经曰病温虚者死】脉至乍疎乍数者死【为天真荣卫之气断絶也】脉至如转索者其日死【为急而不软是邪实胃虚故不出其日而死】讝言语身防热脉浮大手足温者生逆冷脉沉细者不过一日死矣【讝言妄语阳病也身防热脉浮大手足温为脉病相应若身逆冷脉沉细为阳病见隂脉脉病不相应故不过一日而死难经曰脉不应病病不应脉为死病】此以前是伤寒热病证候也
　　辨痓湿暍脉证第四
　　伤寒所致太阳病痓湿暍三种宜应别论以为与伤寒相似故此见之【痓当作痉传冩之误也内经曰肺移热于肾传为柔痓柔谓筋柔而无力痓谓骨劲而不随痉者强也千金以强直为痉经曰颈项强急口噤背反张者痓即是观之痓为痉字明矣】太阳病发热无汗反恶寒者名曰刚痓【千金曰太阳中风重感寒湿则变痓太阳病发热无汗为表实则不当恶寒今反恶寒者则太阳中风重感于寒为痓病也以表实感寒故名刚痓】太阳病发热汗出不恶寒者名曰柔痓【太阳病发热汗出则为表虚当恶寒其不恶寒者为阳明病今非阳明证则是太阳中风重感于湿为柔痓是也表虚感湿故成柔痓】太阳病发热脉沉而细者名曰痓【太阳主表太阳病发热为表病脉当浮大今反沉细既不愈则太阳中风重感于湿而为痓也金匮要畧曰太阳病其证痛身体强几几然脉反沉迟此为痓括蒌桂枝汤主之】太阳病发汗多因致痓【太阳病发汗太多则亡阳内经曰阳气者精则养神柔则养筋阳防不能养筋则急而成痓也】病身热足寒颈项强急恶寒时头热面赤目脉赤头揺口噤背反张者痓病也【太阳中风为纯中风太阳中寒为纯中寒皆不作痓惟是太阳中风重感寒湿乃变为痓也身热足寒者寒湿伤下也时头热面赤目脉赤风伤上也头揺者风主动也独头揺者头为诸阳之防风伤阳也若纯伤风者身亦为之动揺手足为之搦搐此则内挟寒湿故头揺也口噤者寒主急也卒口噤者不常噤也有时而缓若风寒相搏则口噤而时开此皆加之风湿故卒口噤也足太阳之脉起于目内眦上额其支别者从颠入络脑还出别下项循肩膊内侠脊抵腰中贯下臀以下至足风寒客于经中则筋脉拘急故颈项强急而背反张也】太阳病关节疼痛而烦脉沉而细者此名湿痹之其人小便不利大便反快但当利其小便【金匮要略曰雾伤皮毛湿流关节疼痛而烦者湿气内流也湿同水也脉沉而细者水性趣下为痹痛也因其关节烦疼而名曰湿痹非脚气之痹也内经曰湿胜则濡腹满小便不利大便反快者湿气内胜也但当利其小便以宣防腹中湿气古云治湿不利小便非其治也】湿家之为病一身尽疼发热身色似熏黄【身黄如橘子色者阳明瘀热也此云色如熏黄则非阳明瘀热身黄发热者栀子柏皮汤主之为表里有热则身不疼痛此一身尽疼非伤寒客热也知湿邪在经所致脾恶湿湿伤则脾病而色见是以身发黄者为其黄如烟熏非正黄色也】湿家其人但头汗出背强欲得被覆向火若下之早则哕胸满小便不利舌上如胎者以丹田有热胸中有寒渇欲饮水而不能饮则口燥烦也【湿家有风湿有寒湿此寒湿相搏者也湿胜则多汗伤寒则无汗寒湿相搏虽有汗而不能周身故但头汗出也背阳也腹隂也太阳之脉侠脊抵腰太阳客寒湿表气不利而背强也里有邪者外不恶寒表有邪者则恶寒欲得被覆向火者寒湿在表而恶寒也若下之早则伤动胃气损其津液故哕而胸满小便不利下复里虚上焦阳气因虚而陥于下焦为丹田有热表中寒邪乗虚入于胸中为胸中有寒使舌上生白滑胎也藏燥则欲饮水以胸中客寒湿故不能饮而但口烦燥也】湿家下之额上汗出防喘小便利者死若下利不止者亦死【湿家发汗则愈金匮要畧曰湿家身烦疼可与麻黄加至四两发其汗为宜若下则大逆额上汗出而防喘者乃阳气上逆也小便自利或下利者隂气下流也隂阳相离故云死矣内经曰隂阳离间精气乃絶】问曰风湿相搏一身尽疼痛法当汗出而解值天隂雨不止医云此可发汗汗之病不愈者何也荅曰发其汗大出者但风气去湿气在是故不愈也若治风湿者但微微似欲汗出者风湿俱去也【值天隂雨不止明其湿胜也内经曰阳受风气隂受湿气又曰伤于风者上先受之伤于湿者下先受之风湿相搏则风在外而湿在内汗大出者其气暴暴则外邪出而里邪不能出故风去而湿在汗微微而出者其气缓缓则内外之邪皆出故风湿俱去也】湿家病身上疼痛发热面黄而喘头痛鼻塞而烦其脉大自能饮食腹中和无病病在头中寒湿故鼻塞内药鼻中则愈【病有浅深湿证有中外此则湿气之浅者也何以言之湿家不云关节烦疼而云身上疼痛是湿气不流关莭而外客周表也不云发热身似熏黄复云发热面黄而喘是湿不注于脾脾受湿气则湿邪为深今头痛鼻塞而烦是湿邪客于阳而不客于隂也湿家之脉当沉细为湿气内流脉大者阳也则湿不内流而外在表也又以自能饮食胸腹别无痞满为腹中和无病要知其湿气微浅内药鼻中以宣泄头中寒湿】病者一身尽疼发热日晡所剧者此名风湿此病伤于汗出当风或久伤取冷所致也【一身尽疼者湿也发热日晡时剧者风也若汗出当风而得之者则先有客湿而后感寒风若久伤取冷得之者则先伤风而后中湿可与麻黄杏仁薏苡仁甘草汤见金匮要畧方中】太阳中热者暍是也其人汗出恶寒身热而渇也【汗出恶寒身热而不渇者中风也汗出恶寒身热而渇者中热也白虎汤加人参主之见金匮要畧方中】太阳中暍者身热疼重而脉微弱此亦夏月伤冷水水行皮中所致也【经曰脉虚身热得之伤暑身热脉微弱者暍也身体疼重者水也夏时暑热以水浴洗而致一味蒂散主之见要畧中】太阳中暍者发热恶寒身重而疼痛脉细芤迟小便已洒洒然毛耸手足逆冷小有劳身即热口开前板齿燥若发汗则恶寒甚加温针则发热甚下之则淋甚【病有在表在里者有表里俱病者此则表里俱病者也发热恶寒身重疼痛不足也小有劳身即热者为劳动其阳而暍即发也口开前板齿燥有热也内经曰因于暑喘呵开口不止故前板齿燥若发汗以去表邪则外虚阳气故恶寒甚若下之以除热则内虚而膀胱淋甚】




　　普济方卷一百二十六
&lt;子部,医家类,普济方&gt;
　　钦定四库全书
　　普济方卷一百二十七　明　周王朱橚　撰伤寒门
　　辨太阳病脉证并治法上第五
　　太阳之为病脉浮头项强痛而恶寒【经曰尺寸俱浮太阳为阳主表脉浮头痛恶寒者太阳表病也】太阳病发热汗出恶风脉缓者名为中风【风阳也寒隂也风则伤衞发热汗出恶风者卫中风也荣病发热无汗不恶风而恶寒卫病则发热汗出不恶寒而恶风也以卫为阳卫外者也病则不能卫固其外而皮腠踈故汗出而恶风也伤寒脉伤风脉缓者寒性劲急而风性解缓故也】太阳病或已发热或未发热必恶寒体痛呕逆脉隂阳俱者名曰伤寒【经曰凡伤于寒则为病热谓寒气客于经中阳气怫鬰而成热也中风即发热者风为阳邪及伤寒或已发热未发热者以寒为隂邪不能即热鬱而方变热也风则伤卫寒则伤荣卫虚者恶风荣虚者恶寒寒伤荣者必恶寒也气病者则麻血病者则痛风令气缓寒令气逆体痛呕逆者荣中寒也经曰脉盛身寒得之伤寒隂阳俱者知其伤寒也】伤寒一日太阳受之脉若静者为不传颇欲吐若躁烦脉数急者为传也【太阳主表一日则太阳受邪至二日当传阳明若脉气防为不传阳明胃经受邪则善吐寒邪传里者则变热如颇欲吐若烦躁脉急数者为太阳寒邪之变热传于阳明也】伤寒二三日阳明少阳证不见者为不传也【伤寒二三日无阳明少阳证知邪不传止在太阳经中也】太阳病发热而渇不恶寒者为温病【发热而渇不恶寒者阳明也此太阳受邪知为温病非伤寒也积温成热所以发热而渇不恶寒也】若发汗已身灼热者名曰风温风温为病脉隂阳俱浮自汗出身重多眠睡鼻息必鼾语言难出若被下者小便不利直视失溲若被火者微发黄色剧如惊癎时瘈疭若火熏之一逆尚引日再逆促命期【伤寒发汗已则身凉若发汗已身灼热者非伤寒为风温也风邪伤上而阳受风气与温相合则伤卫脉隂阳俱浮自汗出者卫受邪也卫者气也风则伤卫温则伤气身重多眠睡者卫气受风温而气伤也鼻息必鼾语言难出者风温外盛而气拥不利也若被下者则伤藏气太阳膀胱经也内经曰膀胱不利不为约为遗溺癃者小便不利也太阳之脉起目内眦内经曰瞳子髙者太阳不足戴眼者太阳以絶小便不利直视失溲为下竭津液藏气欲絶也为难治若被火者则风温挟火之热防者热瘀而发黄剧者热胜生风如惊癎而时瘈疭也先曽被火为一逆若更以火熏之为再逆也一逆犹尚延引时日而不愈其再逆者必致危殆故云促命期】病有发热恶寒者发于阳也无热恶寒者发于隂也发于阳者七日愈发于隂者六日愈以阳数七隂数六故也【阳为热也隂为寒也发热而恶寒寒伤阳也无热而恶寒寒伤隂也阳法火隂法水火成数七水成数六阳病七日愈者火数足也隂病六日愈者水数足也】太阳病头痛至七日已上自愈者以行其经尽故也若欲作再经者鍼足阳明使经不传则愈【伤寒自一日至六日传三隂三阳经尽至七日当愈经曰七日太阳病衰头痛少愈若七日不愈则太阳之邪再传阳明针足阳明为逆而夺之使经不传则愈】太阳病欲解时从巳至未上【巳为正阳则阳气得复也始扵太阳终厥隂各以三时为解而太阳从巳至未阳明从申至戌少阳从寅至辰至太隂从亥至丑少隂从子至寅厥隂从丑至卯者以阳行也速隂行也缓阳主昼隂主夜阳三经从寅至戌以阳道常饶也隂三经解时从亥至卯以隂道常之也内经曰阳中之太阳通于夏气则于午未太阳乘旺也】风家解表而不了了者十二日愈【中风家发汗解后未全快畅者至十二日大邪皆去六经悉和则愈】病人身热反欲得近衣者热在皮肤寒在骨髓也身大寒反不欲近衣寒在皮肤热在骨髓也【皮肤言浅骨髓言深皮肤言外骨髓言内】阳脉浮者热自发隂脉弱者汗自出啬啬恶寒淅淅恶风翕翕发热鼻鸣干呕者桂枝汤主之【阳以卫隂以荣阳脉浮者衞中风也隂脉弱者荣气弱也风并于卫则卫实而荣虚故发热而汗自出也经曰太阳病发热汗出者此为荣弱卫强者是也啬啬恶寒之貌也淅淅洒淅也恶风之貌卫虚则恶风荣虚则恶寒荣弱卫强恶寒复恶风者以自汗出则皮毛缓腠理疎是以恶风也翕者熇熇然而热言热在表也鼻鸣干呕者风拥而气逆也与桂枝汤和荣衞而散风邪也】
　　桂枝汤方
　　桂枝【三两去皮味辛热】白芍【三两味苦酸微寒】甘草【三两炙味甘平】生姜【三两切味辛温】大枣【十二枚擘味甘温】
　　【内经曰辛甘发散为阳桂枝辛甘之剂也所以发散风邪内经曰风滛所胜平以辛温佐以苦甘以甘缓之以酸収之是以桂枝为主芍药为佐也又曰风滛于内以甘缓之以辛散之是以生姜大为使也】
　　右五味防咀以水七升微火煑取三升去滓适寒温服一升服已须臾歠热稀粥一升余以助药力温覆一时许令遍身漐漐微似有汗者佳不可令大汗如水流漓病必不除若一服汗出病差停后服不必尽剂若不汗更服依前法又不汗小促役其间半日许令三服尽若病重者一日一夜服周时观之服一剂尽病症犹在者更作服若汗不出者乃服至二三剂禁生冷粘滑肉面五辛酒酪臭恶等物
　　太阳病头痛发热汗出恶风者桂枝汤主之【头痛者太阳也发热汗出恶风者中风也与桂枝汤解散风邪】太阳病项背强几几反汗出恶风桂枝加葛根汤主之【几几者伸颈之貌也动则伸颈揺身而行项背强者动则如之项背几几者当无汗反汗出恶风者中风表虚也与桂枝汤以和表加麻黄主表实后葛根汤症云太阳病项背强几几无汗恶风葛根汤主之药味正与此方同其无汗者当用麻黄今曰汗出恐不加麻黄但加葛根也】太阳病下之后其气上冲者可与桂枝汤方用前法若不上冲者不可与之【太阳病属表而反下之则虚其里邪欲乘虚入里若气上冲者里不受邪而气逆上与邪争也争则邪仍在表故当复与桂枝汤解外其气不上冲者里虚不能与邪争邪气已传里也故不可更与桂枝汤攻表】太阳病三日已发汗若吐若下若温针仍不解者此为坏病桂枝不中与也观其脉证知犯何逆随证治之【太阳病三日中曽经汗吐下温针虚其正气病仍不解者谓之坏病言病为医所坏不可复与桂枝汤当审观脉证知犯何逆而治之逆者随所逆而救之】桂枝本为解肌若其人脉浮发热汗不出者不可与也常须识此勿令误也【脉浮发热汗出恶风者中风也可与桂枝汤解肌脉浮发热不汗出者伤寒也可与麻黄汤常须识此勿妄治也】若酒客病不可与桂枝汤与则呕以酒客不喜甘故也【酒客内热喜辛而恶甘桂枝汤酒客得之则中满而呕】喘家作桂枝汤加厚朴杏仁佳【太阳病为诸阳生气中风其气拥则生喘也与桂枝汤以散风加厚朴杏仁以降气】凡服桂枝汤吐者其后必吐脓血也【内热者与桂枝汤则吐如酒客之类也既亡津液又为热所搏后必吐脓血吐脓血者谓之肺痿金匮要畧曰热在上焦为肺痿谓或从汗或从呕吐得之重亡津液故也】太阳病发汗遂漏不止其人恶风小便难四肢微急难以屈伸者桂枝加附子汤主之【太阳病因发汗遂汗漏不止而恶风者为阳气不足因发汗阳气益虚而皮腠不固也内经曰膀胱者州都之官津液藏焉气化斯出小便难者汗出亡津液阳气虚弱不能施化四肢者诸阳之本也四肢微急难以屈伸者亡阳而脱液也鍼经曰液脱者骨属屈伸不利与桂枝加附子汤以温经复阳】太阳病下之后脉促胸满者桂枝去芍药汤主之若微恶寒者去芍药方中加附子汤主之【脉来数时一止复来曰促促为阳盛则不因下后而脉促者也此下后脉促不得为阳盛也太阳病下之其脉促不结胸者此为欲解此下后脉促而复胸满则不得为欲解由下后阳虚表邪渐入而客于胸中也与桂枝汤以散客邪通行阳气芍药益隂阳虚者非所宜故去之阳气已虚若更加之防寒则伏当温以散之故加附子】太阳病得之八九日如疟状发热恶寒热多寒少其人不呕清便欲自可一日二三度发脉防缓者为欲愈也脉防而恶寒者此隂阳俱虚不可更发汗更下更吐也面色反有热色者未欲解也以其不能得小汗出身必痒宜桂枝麻黄各半汤【伤寒八九日则邪传再经又遍三阳欲传三隂之时也传经次苐则三日传遍三阳至四日阳去隂入不入隂者为欲解其传隂经第六日传遍三隂为传经尽而当解其不解传为再经者至九日又遍三阳阳不传隂则解如疟发作有时也寒多者为病进热多者为病退经曰厥少热多其病为愈寒多热少阳气退故为病进也今虽发热恶寒而热多寒少为阳气进而邪气退也里不和则呕今不呕清便自调者里和也寒热间日发者邪气深也日一发者邪气复当出也日再发者邪气浅也日二三发者邪气微也内经曰大则邪至少则脉微今日数多而脉防缓者是邪气微缓也故云欲愈脉防而恶寒者表里俱虚也阳表也隂里也脉微为里虚恶寒为表虚以表里俱虚故不可更发汗更下更吐也隂阳俱虚则面色青白反有赤色者表未解也热色赤色也得小汗则和不得汗则邪气外散皮肤而为痒也与桂枝麻黄各半汤小发其汗以除表邪】太阳病初服桂枝汤反烦不解者先刺风池风府却与桂枝汤则愈【烦者热也服桂枝汤当汗出而身凉和若反烦不解者风甚而未能散也先刺风池风府以通太阳之经而除风气却与桂枝汤解散则愈】服桂枝汤大汗出脉洪大者与桂枝汤如前法若形如疟日再发者汗出必解宜桂枝二麻黄一汤【经曰如服一剂病证犹在者故当复作本汤服之服桂枝汤汗出后脉洪大者病犹在也若形如疟日再发者邪气客于荣卫之间也与桂枝二麻黄一汤解散荣卫之邪】服桂枝汤大汗出后大烦渇不解脉洪大者白虎加人参汤主之【大汗出脉洪大而不解邪气犹在表也可更与桂枝汤若大汗出脉洪大而烦渇不解者表里有热不可更与桂枝汤当以白虎加人参汤生津止渇和表散热】病发热恶寒热多寒少脉微弱者此无阳也不可发汗宜桂枝二越婢一汤
　　桂枝二越婢一汤方
　　桂枝【去皮】芍药　甘草【各十八铢】生姜【一两三钱切】大【四枚擘】麻黄【十八铢去节】石膏【二十四铢碎绵裹】
　　【胃为十二经之主脾治水谷为卑藏若婢内经曰脾主为胃行其津液若汤所谓越婢者以发越脾气通行津液外防方一名越脾汤即此义也】
　　右七味防咀以五升水煮麻黄去上沫内诸药煮取二升去查温服一升本云当裁为越婢汤桂枝汤合饮一升今合为一方桂枝二越婢一
　　服桂枝汤或下之仍头项强痛翕翕发热无汗心下满微痛小便不利者桂枝去桂加茯苓白术汤主之【头项强痛翕翕发热虽经汗下为邪气仍在表也心下满微痛小便不利者则欲成结胸今外证未罢无汗小便不利则心下满微痛为停饮也与桂枝以觧外加茯苓白术利小便行留饮之水也】伤寒脉浮自汗出小便数心烦微恶寒脚挛急反与桂枝汤欲攻其表此误也得之便厥咽中干烦躁吐逆者作甘草干姜汤与之以复其阳若厥愈足温者更作芍药甘草汤与之其脚即伸若胃气不和讝语者少与调胃承气汤若重发汗加烧针者四逆汤主之【脉浮自汗出小便数而恶寒者阳气不足也心烦脚挛急者隂气不足也隂阳血气俱虚则不可发汗若与桂枝汤攻表则又损阳气故为误也得之便厥咽中干烦躁吐逆者先作甘草干姜汤以复其阳气得厥愈足温乃与芍药甘草汤益其隂血则脚胫得伸隂阳虽复其有胃燥讝语少与调胃承气微溏以和其胃若重发汗为亡阳加烧针则损隂也经曰荣气微者加烧针则血不行重发汗复烧针是隂阳之气大虚四逆汤以复隂阳之气】
　　甘草干姜汤方
　　甘草【四两炙味甘温】干姜【一两炮味辛热】
　　【内经曰辛甘发散为阳甘草干姜相合以复阳气】
　　右防咀以水三升煮取一升五合去滓分温再服
　　芍药甘草汤方
　　白芍药【四两味苦酸微寒】甘草【四两炙甘平】
　　【芍药白补而赤防白收而赤散也酸以收之甘以缓之酸甘相合用补隂血】
　　右二味防咀以水三升煮取一升半去滓分温再服
　　调胃承气汤方
　　大黄【四两去皮清酒浸】甘草【二两炙】芒硝【半觔味咸苦大寒】
　　【内经曰热滛于内治以咸寒佐以苦甘芒硝咸寒以除热大黄苦寒以荡热甘草甘平助二物推陈而缓中益气】
　　右三味防咀以水三升煮取一升去滓内芒硝更上微火令沸少少温服
　　四逆汤方
　　甘草【二两炙味甘平】干姜【一两半味辛热】附子【一枚生用去皮破八片辛大热内经曰寒滛于内治以甘热又以寒滛所胜平以辛热甘草姜附相合为甘辛大热之剂乃可发散隂阳之气】
　　右三味防咀以水三升煮取一升二合去滓分温再服强人可加干姜三两
　　问曰证象阳旦按法治之而増剧厥逆咽中干两胫拘急而讝语师曰言夜半手足当温两脚当伸后如师言何以知此答曰寸口脉浮而大浮则为风大则为虚风则生微热虚则两胫挛病证象桂枝因加附子参其间增桂令汗出附子温经回阳故也厥逆咽中干烦躁阳明内结讝语烦乱更与甘草干姜汤夜半阳气不足两胫当热尚微拘急重与芍药甘草汤尔乃胫伸以承气汤微溏则止其讝语故知病可愈【阳旦桂枝汤别名也前症脉微自汗出小便数心烦微恶寒脚挛急讝语桂枝汤证相似是证象阳旦也与桂枝汤而増剧得寸口脉浮大浮为风邪大为血虚即扵桂枝汤加附子温经以补虚桂令汗出以祛风其有治之逆而増厥者与甘草干姜汤阳复而足温更与芍药甘草汤隂和而胫伸表邪已解隂阳已复而有阳明内结讝语烦乱少与调胃承气微溏泄以和其胃则隂阳之气皆和内外之邪悉去故病可愈】
　　辨太阳病脉证并治中第六
　　太阳病项背强几几无汗葛根汤主之【太阳病项背几几汗出恶风者中风表虚也项背强几几无汗恶风者中风表实也表虚宜解肌表实宜发汗是以葛根汤发之也】葛根汤方
　　葛根【四两】麻黄【三两去莭】桂枝【三两去皮】芍药【二两切】甘草【二两炙】生姜【三两切】大枣【十二枚擘】
　　【本草云轻可去实麻黄葛根之属是也此以中风表实故加二物于桂枝汤中也】
　　右七味防咀以水一斗先煮麻黄葛根减二升去沫内诸药取煮三升去滓温服一升覆取微似汗不须啜粥余如桂枝法将息及禁忌
　　太阳与阳明合病者必自下利葛根汤主之【伤寒有合病有并病本太阳病不解并扵阳明者谓之并病二经俱受邪为合病谓之合病者邪气甚也太阳阳明合病者与太阳少阳合病阳明少阳合病皆阳也必自下利者以邪气并于隂则隂实而阳虚邪气并于阳则阳实而隂虚寒邪气甚客于二阳二阳方外实而不主里则里气虚故必下利与葛根汤以散经中之甚邪也】太阳与阳明合病不下利但呕者葛根汤加半夏主之【邪气外甚阳不主里里气不和气下而不上者但下利而不呕里气上逆而不下者但呕而不下利与葛根汤以散其邪加半夏以下逆气而一以贯之矣】
　　葛根加半夏汤方
　　葛根【四两】麻黄【三两去节汤泡去黄汁焙干称】生姜【三两切】甘草【二两炙】芍药【二两】桂枝【二两去皮】大枣【十二枚擘】半夏【半觔洗】
　　右八味以水一斗先煮葛根麻黄减二升去白沫内诸药煮取三升去滓温服一升覆取微似汗
　　太阳病桂枝证医反下之利遂不止脉促者表未解也喘而汗出者葛根黄连黄芩汤主之【经曰不宜下而便攻之内虚热入协热遂利桂枝证者邪在表也而反下之虚其肠胃为热所乘遂利不止邪在表则见阳脉邪在里则见隂脉下利脉微迟邪在里也促为阳盛虽下利而脉促者知表未解也病有未汗出而喘者有自汗出而喘者皆邪气外甚所致喘而汗出者谓急喘而汗出也即里热气逆所致与葛根黄连黄芩汤散表邪去里热而已】葛根黄连黄芩汤方
　　葛根【半觔】甘草【二两炙】黄芩【二两味苦寒】黄连【三两味大苦寒内经曰辛甘发散为阳表未解者散以葛根之辛甘草之甘以缓里气黄连黄芩之苦以清里热以坚里气】
　　右四味以水八升先煮葛根减二升内诸药煮取二升去滓分温再服
　　太阳病头痛发热身疼腰痛骨节疼痛恶风无汗而喘者麻黄汤主之【此太阳伤寒证也寒则伤荣头痛身疼腰痛以至牵连骨节疼痛者太阳经荣血不利也内经曰风寒客于人使人毫毛毕直皮肤闭而为热者寒在表也风并于卫卫实而荣虚者自汗出而恶风也寒并于荣荣实而卫虚者无汗而恶风也以荣强卫弱故气逆而喘与麻黄汤以发其汗】
　　麻黄汤方
　　麻黄【三两去节味甘温】桂枝【二两去皮味辛热】甘草【一两炙味甘平】杏仁【七十个汤泡去皮尖味辛温】
　　【内经曰寒滛于内治以甘热佐以苦辛麻黄甘草开肌发汗桂枝杏仁散寒下气】
　　右四味以水九升先煮麻黄减二升去上沫内诸药煮取二升半去滓温服八合覆取微似汗不须啜粥余如桂枝法将息
　　太阳与阳明合病喘而胸满者不可下宜麻黄汤主之【阳受气于胸中喘而胸满者阳气不宣发壅而逆也心下满胸满皆为实当下之此以为胸满非里实故不可下虽有阳明然与太阳合病为属表宜与麻黄发汗】太阳病十日已上脉浮细而嗜卧者外已解也设胸满脇痛者与小柴胡汤脉但浮者与麻黄汤【十日已上向解之时也脉浮细而嗜卧者表邪已罢也病虽已和觧若脉但浮而不细者则邪气犹在表际也与桂枝麻黄发散之】太阳中风脉浮发热恶寒身疼痛不汗出而烦躁者大青龙汤主之若脉防弱汗出恶风者不可服服之则厥逆筋惕肉瞤此为逆也【此中风见寒脉也浮则为风风则伤卫则为寒寒则伤荣荣卫俱病故发热恶寒身疼痛也风并于卫者为荣弱卫强寒并于荣者为荣强卫弱今风寒两伤则荣卫俱实故不汗出而烦躁也与大青龙汤发汗以除荣卫风寒若脉微弱汗出恶风者为荣卫俱虚反服青龙汤则令阳虚故生厥逆筋惕肉膶此治之逆也】
　　大青龙汤方
　　麻黄【六两去莭味甘温】桂枝【三两去皮味辛热】甘草【二两炙味甘平】杏仁【四十粒去皮尖味苦甘温】生姜【三两切味辛温】大枣【十二枚擘味甘温】石膏【如鸡子大碎味甘微寒】
　　【辛甘均为发散然风以辛散寒宜甘发辛甘相合乃能发散荣卫之风寒麻黄甘草石膏杏仁以发散荣中之寒桂枝姜以觧除卫中之风】
　　右七味以水九升先煮麻黄减二升去上沫内诸药煮取三升去滓温服一升取微似汗汗出多者温粉扑之一服汗出停后服
　　伤寒脉浮缓身不疼但重乍有轻时无少隂症者大青龙汤发之【此伤寒见风脉者伤寒身疼此以风胜故身不疼中风者身重此以兼风故乍有轻时不发厥吐利无少隂症者为风寒外甚也与大青龙汤以发散表中之风寒】伤寒表不解心下有水气干呕发热而欬或渇或利或噎或小便不利小腹满或喘者小青龙汤主之【伤寒表不解心下有水饮则水寒相搏肺寒气逆故干呕发热而欬鍼经曰形寒饮冷则伤肺以其两寒相感中外皆伤故气逆上行此之谓也与小青龙汤发汗散水水气内渍则所传不一故有或为之症随症增损以解化之】
　　小青龙汤方
　　麻黄【三两去节味辛温】芍药【三两味酸微寒】干姜【三两味辛热】甘草【三两炙味甘平】五味子【半升味酸温】桂枝【三两去皮味辛热】半夏【半升汤洗味辛微温燥】细辛【三两味辛温】
　　【寒邪在表非辛甘不能散之麻黄桂枝甘草之辛甘以发散表邪水停心下而不行则肾气燥内经曰肾苦燥急食辛以润之干姜细辛半夏之辛以行水气而润肾燥欬逆而喘则肺气逆内经曰肺欲收急食酸以收之芍药五味子之酸以收逆气而安肺】
　　右八味以水一斗先煮麻黄减二升去上沫内诸药煮取三升去滓温服一升
　　加减法【若微利去麻黄加荛花如鸡子大熬令赤色下利者不可攻其表汗出必胀满麻黄发其阳水渍入胃必作利荛花下十二经水水去则利止若渇者去半夏加括蒌根三两酸甘而苦润半夏味辛而燥津液非渇者所宜故去之括蒌味苦而生津故加之○若噎者去麻黄加附子一枚炮经曰水得寒气冷必相搏其人即噎加附子温散水寒病人有寒复发汗胃中冷必吐去麻黄恶发汗也○若小便不利少腹满去麻黄加茯苓四两水畜下焦不行为小便不利少腹满麻黄发津液于外非所宜也茯苓泄畜水于下加所当也○若喘者去麻黄加杏仁半升去皮尖金匮要略曰其人形肿故不内麻黄内杏仁以麻黄发其阳故也喘呼形肿水气标本之疾具矣】
　　伤寒心下有水气欬而喘发热不渇服汤已渇者此寒去欲解也小青龙汤主之【欬而欲喘者水寒射肺也发热不渇表证未罢也与小青龙汤发表散水服已渇者里气温水气为欲解也】太阳病外证未解脉浮弱者当以汗解宜桂枝汤【脉浮弱者荣弱衞强也】太阳病下之微喘者表未解故也桂枝加厚朴杏仁汤主之【下后大喘则为里气大虚邪气传里正气将脱也下后微喘则为里气上逆邪不能传里犹在表也与桂枝汤以解外加厚朴杏仁以降逆气】大阳病外证未解者不可下也下之为逆欲解外者宜桂枝汤主之【经曰本发汗而复下之为逆也若先发汗治不为逆】太阳病先发汗不解而复下之脉浮者不愈浮为在外而反下之故令不愈今脉浮故知在外当须解外则愈宜桂枝汤主之【经曰柴胡汤证具而以他药下之柴胡证仍在者复与柴胡汤此虽已下之不为逆则其类矣】太阳病脉浮无汗发热身疼痛八九日不解者表证仍在此当发其汗也服药已微除其人发烦目瞑剧者必衂衂乃解所以然者阳气重故也麻黄汤主之【脉浮无汗发热身疼痛太阳伤寒也虽至八九日而表证仍在亦当发其汗既服温经发散汤药虽未作大汗亦微除也烦者身热也邪气不为汗解鬱而变热蒸于经络发于肌表故生热烦肝受血而能视始者气伤荣寒寒既变热则血为热搏肝气不舒故目瞑也剧者热甚于经廹血行而为衂得衂则热随血散而解阳气重者热气重也与麻黄以解前太阳之寒邪也】太阳病脉浮发热身无汗自衂者愈【风寒在经不得汗解鬱而变热衂则热随血散故云自衂者愈】二阳并病太阳初得病时发其汗汗先出不彻因转属阳明续自微汗出不恶寒若太阳病证未罢者不可下下之为逆如此可小发汗设面色缘缘正赤者阳气怫鬱在表当表之熏之若发汗不彻不足阳气怫鬰不得越当汗不汗其人躁烦不知痛处乍在腹中乍在四肢按之不可得其人短气但坐以汗出不彻故也更发汗则愈何以知汗出不彻以脉濇故知也【太阳病未解传病并入阳明而太阳证未罢者名曰并病续自微汗出不恶寒者为太阳证罢阳明症具也法当下之若太阳病未罢者为表未解则不可下当小发其汗先解表也阳明之经自面色缘缘正赤者阳气怫鬰在表也当解之熏之以取其汗若发汗不彻者不足言阳气怫鬰止是当汗不汗阳气不得越散邪无从出拥甚于经故躁烦也邪循经行则痛无常处或在腹中或在四肢按之不可得而短气但责以汗出不彻更发汗则愈内经曰诸过者切之濇者隂气不足阳气有余为发热无汗是以脉濇知阳气拥鬰而汗出不彻也】脉浮数者法当汗出而愈若下之身重心悸者不可发汗当自汗出乃解所以然者尺中脉微此里虚须里气实津液自和便自汗出愈【经曰诸脉浮数当发热洒淅恶寒言邪气在表也是当汗出愈若下之身重心悸者损其津液虚其胃气若身重心悸而尺脉实者则下后里虚邪气乘虚入里也今尺脉微身重心悸者知下后里虚津液不足邪气不传里但在表也然以津液不足则不可发汗湏里气实津液足便自汗出而愈也】脉浮者法当身疼痛宜以汗觧之假令尺中迟者不可发汗何以知之然以荣气不足血少故也【鍼经曰夺血者无汗尺脉迟者为荣血不足故不可发汗】脉浮者病在表可发汗宜麻黄汤【浮为轻手得以皮肤之气内经曰其在皮毛者汗而发之】脉浮者病可发汗宜麻黄汤【浮则伤卫数则伤荣荣卫受邪为病在表故当汗散】病常自汗出者此为荣气和荣气和者外不谐以卫气不共荣气和谐故尔以荣行脉中卫行脉外复发其汗荣卫和则愈宜桂枝汤【风则伤卫寒则伤荣卫受风邪而荣不病者为荣气和也卫既客邪则不能与荣气和谐亦不能卫防皮腠是以常自汗出与桂枝汤解风邪调和荣卫则愈也】病人藏无他病时发热自汗出而不愈者此卫气不和也先其时发汗则愈宜桂枝汤主之【藏无他病里和也卫气不和表病也外防云里和表病汗之则愈所谓先其时者先其发热汗出之时发汗则愈】伤寒脉浮不发汗因致衂者麻黄汤主之【伤寒脉浮邪在表也当与麻黄汤发汗若不发汗则邪无从出拥甚于经迫血行因致衂也】伤寒不大便六七日头痛有热者与承气汤其小便清者知不在里仍在表也当须发汗若头痛必衂宜桂枝汤【不大便六七日头痛有热者故宜当下若小便清者知里无热则不可下经曰小便数者大便必鞕不更衣十日无所苦也况此不大便六七日小便清者不可责邪在里是仍在表也与桂枝汤以解外若头痛不已为表邪不罢鬰热甚于经迫血行至为衂也】伤寒发汗解半日许复烦脉浮数者可更发汗宜桂枝汤主之【烦者热也发汗身凉为已解至半日许身复热脉浮数者邪不尽也可更发汗与桂枝汤】凡病若发汗若吐若下若亡津液隂阳自和者必自愈【重亾津液则不能作汗必待隂阳自和乃自愈矣】大下之后复发汗小便不利者亡津液故也勿治之得小便利必自愈【因亡津液而小便不利者不可以药利之后津液足小便利必自愈也】下之后复发汗必振寒脉防细所以然者以内外俱虚故也【发汗则表虚而亡阳下之则里虚而亡血振寒者阳气防也脉防细者隂血弱也】下之后复发汗昼日烦躁不得眠夜而安静而不呕不渇无表证脉沉微身无大热者干姜附子汤主之【下之虚其里汗之虚其表既下又汗则表里俱虚阳主昼阳欲复虚不胜邪正邪交争故昼日烦躁不得眠夜主隂阳虚不能与之争是以夜则安静不呕不渇者里无热也身无大热者表无热也既无里症又无表症而脉沉防者是阳气大虚隂寒气甚与干姜附子汤退隂复阳】
　　干姜附子汤方
　　干姜【一两味辛热】附子【一枚生用去皮破八片味辛热】
　　【内经曰寒滛所胜平以辛热虚寒大甚是以以辛热之剂胜之也】
　　右二味以水三升煮取一升去滓顿服
　　发汗后身疼痛脉沉迟者桂枝加芍药生姜各一两人参三两新加汤主之【汗后身疼痛邪气未尽也脉沉迟荣血不足也经曰其脉沉者荣气防也又曰迟者荣气不足也血少故也与桂枝汤以解未尽之表加芍药生姜人参以益不足之荣血也】发汗后不可更行桂枝汤汗出喘无大热者可与麻黄杏仁甘草石膏汤主之【汗出而喘当作桂枝加厚朴杏仁汤汗出而喘愈今发汗后而喘是邪气拥甚桂枝汤不能发散故不可更行桂枝汤汗出而喘有大热者内热气盛也无大热者表邪拥甚也与麻黄杏仁甘草石膏汤以散其邪】
　　麻黄杏仁甘草石膏汤方
　　麻黄【四两去莭味辛温】杏仁【五十粒去皮尖味甘温】甘草【二两炙味甘平】石膏【半觔碎绵褁味甘平】
　　【内经曰肝苦急急食甘以缓之风气通于肝风邪外甚故以纯甘之剂发之】
　　右四味以水九升先煮麻黄减二升去上沬内诸药煮取二升去滓温服一升本云黄耳柸
　　发汗过多其人叉手自冒心心下悸欲得按者桂枝甘草汤主之【发汗过多亡阳也阳受气于胸中阳气不足故病人叉手自冒心心下悸欲得按者与桂枝甘草汤以调不足之气】
　　桂枝甘草汤方
　　桂枝【四两去皮味辛热】甘草【二两味甘平炙】
　　【桂枝之辛走肺而益气甘草之甘入脾而缓中】
　　右二味以水三升煮取一升去滓顿服
　　发汗后其人脐下悸者欲作奔豚茯苓桂枝甘草大枣汤主之【汗者心之液发汗后脐下悸者心气虚而肾气发动也肾之积名曰奔豚发则从小腹上至心下为肾气逆欲上凌心今脐下悸为肾气发动故云欲作奔豚与茯苓桂枝甘草大枣汤以降肾气】茯苓桂枝甘草大枣汤
　　茯苓【半觔味甘平】甘草【二两炙味甘平】桂枝【四两去皮味辛热】大枣【十五枚擘】
　　【茯苓以伐肾邪桂枝能泄奔豚甘草大枣之甘滋助脾土以平肾水气煎用甘澜水者扬之无力取不助肾邪也】
　　右四味以甘澜水一斗先煮茯苓减二升内诸药煮取三升去滓温服一升日三服○作甘澜水法取水二斗置大盆内以杓扬之水上有珠子五六千颗相逐取用之
　　发汗后腹胀满者厚朴生姜甘草半夏人参汤主之【吐后胀满与下后腹满皆为实言邪气乘虚入里为实发汗后外已解也复胀满知非里实由脾胃津液不足气濇不通壅而为满与此汤和脾胃而降气】
　　厚朴生姜甘草半夏人参汤方
　　厚朴【半觔去皮炙味苦温】生姜【半觔切味辛温】半夏【半升洗味辛温】人参【一两味甘温】甘草【三两炙味甘平】
　　【内经曰脾欲缓急食甘以缓之以苦泄之厚朴之苦以泄腹满人参甘草之甘以益脾胃半夏生姜之辛以散滞气而三服矣】
　　右五味以水一斗煮取三升去滓温服一升日三服
　　伤寒若吐若下后心下逆满气上冲胸起则头脉沉发汗则动经络身为振揺者茯苓白术桂枝甘草汤主之【吐下后里气虚气上逆者心下逆满气上冲胸表里阳不足也起则头脉浮为邪在表当发汗脉沉为邪在里则不可发汗发汗则外动经络损伤阳气阳气外虚则不能主持诸脉身为振揺也而此汤以和经益阳】
　　茯苓桂枝白术甘草汤方
　　茯苓【四两味甘平】桂枝【三两去皮味辛热】白术【二两味苦甘温】甘草【二两炙味甘平】
　　【阳不足者补之以甘茯苓白术生津液而益阳也里气逆者散之以辛桂枝甘草行阳散气】
　　右四味以水六升煮取三升去滓温服三
　　发汗病不解反恶寒者虚故也芍药甘草附子汤主之【发汗病解则不恶寒发汗病不解表实者亦不恶寒今发汗病且不解反恶寒者荣卫俱虚也汗出则荣虚恶寒则卫虚而芍药甘草附子汤以补荣卫】
  </div>
  <div class="pagination">
   <a href="普济方四库_page446.html">
    上一页
   </a>
   <span>
    ...
   </span>
   <a href="普济方四库_page442.html">
    442
   </a>
   <a href="普济方四库_page443.html">
    443
   </a>
   <a href="普济方四库_page444.html">
    444
   </a>
   <a href="普济方四库_page445.html">
    445
   </a>
   <a href="普济方四库_page446.html">
    446
   </a>
   <span class="current-page">
    447
   </span>
   <a href="普济方四库_page448.html">
    448
   </a>
   <a href="普济方四库_page449.html">
    449
   </a>
   <a href="普济方四库_page450.html">
    450
   </a>
   <a href="普济方四库_page451.html">
    451
   </a>
   <a href="普济方四库_page452.html">
    452
   </a>
   <span>
    ...
   </span>
   <a href="普济方四库_page448.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
