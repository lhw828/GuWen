<!DOCTYPE html>
<html>
 <head>
  <meta charset="utf-8"/>
  <title>
   黄帝素问 - 第 19 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝素问 - 第 19 页/共 25 页
  </h1>
  <div class="content">
   手少阳脉气所发者三十二穴：鼽骨下各一，眉后各一，角上各一，下完骨后各一，项中足太阳之前各一，侠扶突各一，肩贞各一，肩贞下三寸分间各一，肘以下至手小指次指本各六俞。　　【王冰曰：鼽骨下各一，谓颧髎二穴也，所在刺灸分壮，与手太阳脉同法。此穴手少阳太阳脉气俱会于中，等无优劣，故重说于此，下有者同。眉后各一，谓丝竹空二穴，在眉后陷者中，手少阳脉气所发，刺可入同身寸之三分，留六呼不可灸，灸之不幸，使人目小及盲。角上各一，谓悬厘二穴也，此与足少阳脉中同以是二脉之会也。下完骨后各一，谓天牖二穴也，所在刺灸分壮，与气穴同法。项中足太阳之前各一，谓风池二穴也，在耳后陷者中，按之引于耳中，手足少阳脉之会，刺可入同身寸之四分，若灸者，可灸三壮。侠扶突各一，谓天窻二穴也，在曲颊下扶突后，动脉应手陷者中，手太阳脉气所发，刺可入同身寸之六分，若灸者，可灸三壮。肩贞，穴名，在肩曲胛下两骨解间，肩髃后陷者中，手太阳脉气所发，刺可入同身寸之八分，若灸者，可灸三壮。肩贞下三寸分间各一。谓肩髎、臑会、消泺各二穴也，其穴名在肉分间也。肩髎在肩端臑上斜，举臂取之，手少阳脉气所发，刺可入同身寸之七分，若灸者，可灸三壮。臑会在臂前廉去肩端同身寸之三寸，手阳明少阳二络气之会，刺可入同身寸之五分，若灸者，可灸五壮。消泺在肩下臂外关腋斜肘分下行间，手少阳脉之会，刺可入同身寸之五分，若灸者，可灸三壮。肘以下至手小指次指本各六俞，谓天井、支沟、阳池、中渚、液门、关冲六穴也，左右言之，则十二俞也，所在刺灸分壮，与气穴同法。】　　【马莳曰：此言手少阳三焦经脉气所发之穴，凡本经与别经有关于脉气所发者计三十二穴，不必尽拘于本经也。天牖在耳后入发际四分，针二分，灸七壮。风池在耳后脑空下发际陷中，针七分，留三呼，灸三壮。肩贞在曲胛两骨解间，肩髃后陷中，针五分，灸三壮。肩髎当缺盆上突起肉，灸三壮，针宜慎。消泺在肩下臂外间腋斜肋分下，针一分，灸三壮。天井在肘外大骨后肘上一寸，辅骨上两筋叉罅中，针三分，灸五壮。支沟，腕后臂外三寸两骨间陷中，针二分，留七呼，灸三壮。外关，腕后二寸两筋间，阳池上一寸，针三分，留七呼，灸二壮。阳池，手表腕上陷中，从指本节直摸下至腕中心，针二分，留六呼，禁灸。中渚，手小指次指本节后间陷中，针二分，留三呼，灸三壮。液门，手小指次指本节间陷中，捏拳取之，针二分，留三呼。关冲，手小指次指端，去爪甲如韭叶，针一分，留三呼，灸一壮。颧髎、丝竹空、悬厘、天窻、臑会，所在刺灸分壮，并同王注。】
　　督脉气所发者二十八穴：项中央二，发际后中八，面中三，大椎以下至尻尾及旁十五穴。至骶下凡二十一节，脊椎法也。　　【王冰曰：项中央二，谓风府、喑门二穴也。风府在项上入发际，同身寸之一寸大筋内宛宛中，督脉阳维之会，刺可入同身寸之四分，留三呼，不可妄灸，灸之不幸，令人喑。喑门在项发际宛宛中，去风府同身寸之一寸，督脉阳维二经之会，仰头取之，刺可入同身寸之四分，禁不可灸，灸之令人喑。发际后中八，谓神庭、上星、顖会、前顶、百会、后顶、强间、脑户八穴也。其正发际之中也。神庭在发际直鼻，督脉足太阳阳明脉三经之会，禁不可刺，若刺之令人癫疾，目失睛，若灸者，可灸三壮。上星在颅上直鼻中央入发际，同身寸之一寸陷者中，容豆。顖会在上星后同身寸之一寸陷者中。前顶在顖会后同身寸之一寸五分骨间陷者中。百会在前顶后同身寸之一寸五分，顶中央旋毛中陷容指，督脉足太阳之交会。后顶在百会后同身寸之一寸五分。强间在后顶后同身寸之一寸五分。脑户在强间后同身寸之一寸五分，督脉足太阳之会，不可灸。此八者，并督脉气所发也。上星、百会、强间、脑户，各刺可入同身寸之三分，上星留六呼，脑户留三呼，余穴并刺可入同身寸之四分，若灸者，可灸五壮。面中三，谓素髎、水沟、龂交三穴也。素髎在鼻柱上端，督脉气所发，刺可入同身寸之三分。水沟在鼻柱下人中，直唇取之，督脉手阳明之会，刺可入同身寸之二分，留六呼，若灸者，可灸三壮。龂交在唇内齿上龂缝，督脉任脉二经之会，可逆刺之，入同身寸之三分，若灸者，可灸三壮。此三者，正居面左右之中也。大椎以下至尻尾及旁十五穴，谓大椎、陶道、身柱、神道、灵台、至阳、筋缩、中枢、脊中、悬枢、命门、阳关、腰俞、长强、会阳十五俞也。大椎在第一椎上陷者中，三阳督脉之会，陶道在项大椎节下间，身柱在第三椎节下间，神道在第五椎节下间，灵台在第六椎节下间，至阳在第七椎节下间，筋缩在第九椎节下间，中枢在第十椎节下间，脊中在第十一椎节下间，并俯而取之。脊中禁不可灸，令人偻。悬枢在第十三椎节下间，命门在第十四椎节下间，并俯而取之。阳关在第十椎节下间，坐而取之。腰俞在第二十一椎节下间，长强在脊骶端，督脉别络少阴二脉所结会。阳穴在阴尾骨两旁，凡此十五者，并督脉气所发。腰俞、长强，各刺可入同身寸之二分，留七呼。悬枢刺可入同身寸之三分，会阳刺可入同身寸之八分，余并刺可入同身寸之五分。陶道、神道，各留五呼。陶道、身柱、神道、筋缩，可灸五壮。大椎可灸九壮，余并可灸三壮。至骶下凡二十一节，通项骨三节，即二十四节。】　　【马莳曰：此言督脉经脉气所发之穴，与别经有关脉气所发者，计二十八穴，不尽本经也。喑门，一名痖门，在风府后一寸，入发际五分中央宛宛中，入系舌本，针三分，禁灸，令人痖。顖会在上星后一寸陷中，针二分，留三呼，得气即泻，人八岁已下，不宜针，灸二七壮至七七壮，初灸不痛，病去即痛。前项在上星后一寸半陷中，针一分，灸三壮。百会在前顶后一寸半，顶中央略退些子，犹天之极星居北，针一分，灸三壮。后顶在百会后一寸半，针二分，灸五壮。强间在后顶后一寸半，针二分，灸五壮。脑户在强间后一寸半，针三壮，禁灸，令人痖。素髎，一名面正，在鼻柱上端准头，针一分，禁灸。水沟，一名人中，在鼻柱下，近鼻孔陷中，针三分，留六呼，灸三壮。大椎在一椎上陷中，针五分，留三呼，泻五吸，灸以年为壮。脊中在十一椎下间，针五分，禁灸。长强在脊骶端，针三分，可灸三十壮。会阳在阴尻骨两旁，属足太阳膀胱经，左右有二穴，针八分，灸五壮。脊椎法者，谓自大椎以下，至尻尾共二十一节，此乃取脊中各椎之法也。然大椎之上，有项骨三节，则总计为二十四节也。人言应二十四气者以此。　　【风府、神庭、上星，断交、陶道、身柱、神道、灵台、至阳、筋缩、中枢、悬枢、命门、阳关、腰俞，所在刺灸分壮，并同王注。】　　】

　　任脉之气所发者二十八穴：喉中央二，膺中骨陷中各一，鸠尾下三寸，胃脘五寸，胃脘以下至横骨六寸半一，腹脉法也。下阴别一，目下各一，下唇一，龂交一。　　【王冰曰：喉中央二，谓廉泉、天突二穴也。廉泉在颔下结喉上舌本下，阴维任脉之会，刺可入同身寸之三分，留三呼，若灸者，可灸三壮。天突在颈结喉下同身寸之四寸中央宛宛中，阴维任脉之会，低针取之。刺可入同身寸之一寸，留七呼，若灸者，可灸三壮。膺中骨陷中各一，谓璇玑、华盖、紫宫、玉堂、膻中、中庭六穴也。璇玑在天突下同身寸之一寸，华盖在璇玑下同身寸之一寸，紫宫、玉堂、膻中、中庭各相去同身寸之一寸六分陷者中，并任脉气所发，仰而取之，各刺可入同身寸之三分，若灸者，可灸五壮。鸠尾，心前穴名，其正当心蔽骨之端，言其骨垂下，如鸠鸟尾形，故以为名也。鸠尾下有鸠尾、巨阙、上脘、中脘、建里、下脘、水分、齐中、阴交、脖胦、丹田、关元、中极、曲骨十四俞也。鸠尾在臆前蔽骨下同身寸之五分，任脉之别，不可灸刺。无蔽骨者，从岐骨际下行同身寸之一寸。下次巨阙、上脘、中脘、建里、下脘、水分，递相去同身寸之一寸。上脘则足阳明手太阳之会，中脘则手太阳少阳足阳明三脉所生也。齐中禁不可刺，刺之使人齐中恶疡溃矢出者，死不治。阴交在齐下同身寸之一寸，任脉阴冲之会。脖胦在齐下同身寸之一寸。丹田，三焦募也，在齐下同身寸之二寸。关元，小肠募也，在齐下同身寸之三寸，足三阴任脉之会也。中极在关元下一寸，足三阴之会也。曲骨在横骨上，中极下，毛际中，同身寸之一寸，足厥阴之会。凡此十四者，并任脉气所发。建里、丹田并刺，可刺入同身寸之六分，留七呼。上脘、阴交并刺，可入同身寸之八分。下脘、水分并刺，可入同身寸之一寸。中脘、脖胦并刺，可入同身寸之一寸二分。曲骨刺可入同身寸之一寸半，留七呼。余并刺可入同身寸之一寸二分。若灸者，关元、中脘各可灸七壮，齐中、中极、曲骨各三壮，余并可五壮。至鸠下，至阴间，并任脉主之，此腹脉法也。下阴别一，谓会阴一穴也。自曲骨下至阴，阴之下，两阴之间，则此穴也，是任脉别络侠督脉者冲脉之会，故曰，下阴别一也。刺可入同身寸之二寸，留七呼，若灸者，可灸三壮。目下各一，谓承泣二穴也，在目下同身寸之七分上直瞳子，阳蹺任脉足阳明三经之会，刺可入同身寸之三分，不可灸。下唇一，谓承浆穴也，在颐前下唇之下陷中，足阳明脉任脉之会，开口取之，刺可入同身寸之二分，留五呼，若灸者，可灸三壮。】　　【马莳曰：此言任脉气所发之穴也。廉泉在颔下结喉上四寸中央，仰面取之，刺一分，留七呼，灸三壮。天突在结喉下四寸宛宛中，针五分，留三呼，灸三壮。紫宫在华盖下一寸六分陷中，针三分，灸七壮。膻中在玉堂下一寸六分两乳间陷中，禁针，灸七壮。中庭在膻中下一寸六分陷中，针三分，灸三壮。鸠尾下三寸。胃脘五寸，言鸠尾下一寸日巨阙，又下一寸半，曰上脘，今曰三寸者，正以鸠尾上之蔽骨数起也。鸠尾下三寸半，为胃之中脘，今五寸者，字之讹也。以下至横骨，言自中脘以下，有建里、下脘、水分、神阙、阴交、气海、石门、关元、中极、曲骨等穴，共计一十三寸，今曰六寸半一者，疑一当为二，六寸半者二，则为十三寸也。此乃腹部中行之脉法耳。巨阙在鸠尾下一寸，针六分，留七呼，灸七壮。上脘在巨阙下一寸五分，去蔽骨二寸，针八分，灸二七壮。中脘在上脘下一寸、脐上四寸，针八分，灸七壮。建里在中脘下一寸，脐上三寸，针五分，灸五壮。下脘在建里下一寸，脐上二寸，针八分，留三呼，灸二七壮。水分在下脘下一寸，脐上一寸，针五分，留三呼，灸七七壮。阴交在脐下一寸，针八分，灸三七壮。气海在脐下一寸半，针八分，灸七壮。石门一名丹田，在脐下二寸，针五分，灸七壮。妇人禁针灸，犯之无子。关元脐下三寸，针八分，留三呼，泻五吸，灸百壮。妊妇禁针。中极在关元下一寸，脐下四寸，针八分，留七呼，灸三七壮。曲骨在中极下一寸横骨之上，毛际中，针六分，灸七壮至七七壮。会阴在曲骨之下，两阴之间则此穴耳，禁针，灸三壮。承泣在目下七分上直瞳子，禁针，灸三壮。璇玑、华盖、玉堂，鸠尾、神阙、承浆、龂交，所在刺灸分壮，并同王注。】　　【张志聪曰：胃脘者，言上脘、中脘、下脘，皆胃之脘也。此言蔽骨以下，至胃之上脘计三寸间，有鸠尾巨阙之穴，自脐之中央，至胃之上脘五寸间，有上脘、中脘、建里、水分之穴，自胃之下脘至横骨毛际横纹间，计六寸半，有下脘、水分、神阙、阴交、气海、石门、关元、中极、曲骨之穴。一者，谓六寸半之零一分也。盖以量尽处取穴，而上下穴间有一分之余也。所取腹穴之法，上以蔽骨，下以横骨，中以脐之中央为准，各分而度之也。下阴别一，谓下两阴之间，别有一穴，名曰会阴。龂交穴一，在唇内齿下龂缝中，盖上古以龂交有二，督脉之龂交入上齿，任脉之龂交入下齿也，以上下之龂齿相交，故名龂交。以上共二十七穴，尚少一穴，愚谓脖胦乃脐下另有一穴，非气海也。】
　　冲脉气所发者二十二穴：侠鸠尾外各半寸，至齐寸一；侠脐下旁各五分，至横骨寸一，腹脉法也。　　【王冰曰：冲脉气所发者二十二穴，侠鸠尾外各半寸，至齐寸一，谓幽门、通谷、阴都、石关、商曲、盲俞六穴，左右则十二穴也。幽门侠巨关两旁，相去各同身寸之半寸陷者中，下五穴各相去同身寸之一寸，并冲脉足少阴二经之会，各刺可入同身寸之一寸，若灸者，可灸五壮。侠齐下旁各五分，至横骨寸一，腹脉法也，谓中注、髓府、胞门、阴关、下极五穴，左右则十穴也。中注在肓俞下同身寸之五分，上直幽门，下四穴各相去同身寸之一寸，并冲脉足少阴二经之会，各刺可入同身寸之一寸，若灸者，可灸五壮。】　　【马莳曰：此言冲脉经脉气所发之穴也。通谷在幽门下一寸，侠上脘五分，针五分，灸五壮。阴都在通谷下一寸，中脘旁五分，针三分，灸三壮。石关在阴都下一寸，去中行五分，针一寸，灸三壮。商曲在石关下一寸，去中行五分，针一寸，灸五壮。肓俞在商曲下一寸，去齐五分，针一寸，灸五壮。至齐寸一，言已上之穴，至齐上下相去各一寸也。中注在肓俞下一寸，去中行一寸半，针一分，灸五壮。四满一名髓中，一名髓府，在中注下一寸，去中行一寸半，针三分，灸三壮。气穴一名胞门，又名子户，四满下一寸，去中行一寸半，缄一二分，灸三壮。大赫一名阴关，又名阴维，气穴下一寸，去中行一寸半。下极一名横骨，大赫下一寸，肓俞下五寸，去中行一寸半，针一寸，灸五壮。其曰旁五分者，当云一寸五分也。至横骨寸一者，言至横骨每穴各一寸也。此乃腹中二行之脉法耳。幽门所在刺灸分壮，并同王注。】　　【张志聪曰：冲脉之侠齐下两旁，各开五分，每穴相去一寸，此取腹脉之法。盖腹穴无陷中可取，止可以分寸度量，上以蔽骨鸠尾，中以齐中，下以横骨思准绳也。】
　　足少阴舌下。
　　【王冰曰：足少阴舌下二穴，在人迎前陷中，动脉前，是日月本左右二穴也。足少阴脉气所发，刺可入同身寸之四分。】　　【马莳曰：此言肾经有脉气所发之穴也。按刺疟篇第二十一节，有刺舌下出血。又云舌下两脉者，廉泉也。此虽系任脉经，而实为肾经脉气所发，故言之。廉泉所在刺灸分壮，已详本篇中。】　　【张志聪曰：本篇手足三阳之脉气所发者，三百六十五穴，以应周天之数，而未言足少阴舌下，厥阴毛中手足鱼际，谓内有五脏之脉五，而阳中之有阴也。然脉气又皆本于五脏五行之所生，而三阳之气，亦由于阴中之所出也。　张兆璜曰：毛中言肝脉之始，舌下言肾脉之终，意言阳气生于阴气之始，阳脉交于阴脉之终。】
　　厥阴毛中急脉各一。
　　【王冰曰：急脉在阴毛中阴上两旁，相去同身寸之二寸半，按之隐指坚然，甚按则痛引上下也。其左者中寒则上引少腹，下引阴丸，善为痛，为少腹急，中寒。此两脉皆厥阴之大络通行其中，故曰，厥阴急脉，即睾之系也。可灸而不可刺。病疝，少腹痛，即可灸。】　　【马莳曰：此言肝经有脉气所发之穴也。按急脉，灸书中亦无穴名，当在睾丸直冲于上，即归来等穴之所，今偏坠吊疼者，果有急脉引痛，此之验也。】
　　手少阴各一。
　　【王冰曰：手少阴各一，谓手少阴郄穴也，在腕后同身寸之半寸，手少阴郄也，刺可入同身寸之三分，若灸者，可灸三壮，左右二穴也。】　　【马莳曰：此言手少阴心经，有脉气所发之穴也。王注以为手少阴之郄穴，当是阴郄穴也，在掌后五分，刺三分，灸七壮。】　　【张志聪曰：言三百六十五穴之中，有心脉之穴二也。】
　　阴阳蹺各一。
　　【王冰曰：阴蹺一，谓交信穴也。交信在足内踝上，同身寸之二寸，少阴前太阴后筋骨间，阴蹺之郄，刺可入同身寸之四分，留五呼，若灸者，可灸三壮。阳蹺一，谓附阳穴也。附阳在足外踝上，同身寸之三寸，太阳前少阳后筋骨间，谨取之，阳蹺之郄，刺可入同身寸之六分，留七呼，若灸者，可灸三壮。左右四也。】　　【马莳曰：此言阴蹺、阳蹺，有脉气所发之穴也。阴蹺脉气所发，乃足少阴肾经照海穴。阳蹺脉气所发，乃足太阳膀胱经申脉穴。照海在内踝下，针二分，灸三壮。申脉在外踝下五寸，针三分，灸三壮。】　　【张志聪曰：阴蹺谓交信二穴，阳蹺谓附阳二穴，本篇虽论手足三阳之脉气所发，而内有冲任阴蹺五脏之阴脉焉。】
　　手足诸鱼际脉气所发者。
　　【马莳曰：此言手足及诸鱼际，有脉气之所发也，无穴名。】　　【张志聪曰：鱼际者，谓手足之白肉隆起处，有如鱼腹而穴在其际也。手之鱼际，肺之脉气所发；足之鱼际，脾之脉气所发也。】
　　凡三百六十五穴也。
　　【王冰曰：经之所存者多，凡一十九穴，此所谓气府也。然散穴俞诸经脉部分皆有之，故经或不言，而《甲乙经》经脉流注多少不同者以此。】　　【张志聪曰：手足三阳经脉气所发者，二百九十八穴，督任冲脉所发者七十八穴，五脏脉气所发者十穴，阴阳蹺四穴，通共三百九十穴。内太阳经内重督脉五穴、重足少阳十穴，手阳明内重大迎二穴，手少阳内重悬厘二穴、风池二穴、天窻二穴、颧髎二穴，共重二十五穴。除去所重，实三百六十五穴也。】古今图书集成医部全录卷二十七

　　　骨空论篇第六十
　　【马莳曰：骨必有空，空即穴也，故名篇。】　　【张志聪曰：按此篇论骨空，而帝所问在风者，谓治大风寒热诸证，皆取刺于骨空也。夫人有三百六十五节，节之交，神气之所游行出入。骨空者节之交会处，非皮肉筋骨也。】
　　黄帝问曰：余闻风者百病之始也，以针治之奈何？岐伯对曰：风从外入，令人振寒，汗出头痛，身重恶寒。治在风府，调其阴阳，不足则补，有余则泻。大风，颈项痛，刺风府，风府在上椎。　　【王冰曰：风中身形则腠理闭密，阳气内拒，寒复外胜，胜拒相薄，荣卫失所，故振寒汗出，身重恶寒也。风府穴所在刺灸分壮，与气府同法。用针之道，必法天常，盛泻虚补，此其常也。上椎谓大椎上入发际同身寸之一寸。】　　【马莳曰：此言感风及有大风疾者，皆可以取风府穴也。人之感风者，有振寒汗出，头痛身重恶寒之证，则当取风府穴治之，调其阴阳表里之经，以虚实为补泻耳。及有大风病者，致颈项皆痛，则亦治在此穴也。按长刺节论有曰：病大风骨节重，须眉堕，名曰大风。此其病名也。风府所在刺灸分壮，已详气府篇中。】　　【张志聪曰：风从外入者，风气客于皮肤之间也。风为阳邪，伤人阳气，故令人振寒汗出，头痛身重恶寒也。调其阴阳，和其血气也。正气不足则补之，邪气有余则泻之。此言风在皮肤之气分，而治在风府者，风府乃督脉阳维之会也。如风邪入于经者，亦当治其风府也。夫风伤卫，卫气一日一夜，大会于风府，是以大风之邪，随卫气而直入于风府者，致使其头项痛也。风府督脉之穴名上椎，大椎也。曰风府在上椎者，谓经脉之穴，在于骨空之间也。】
　　大风汗出，灸譩嘻。譩嘻在背下侠脊旁三寸所，厌之令病者呼譩嘻，譩嘻应手。 【厌，读作压。】　　【马莳曰：此言感大风而欲汗出者，当灸譩嘻穴也。譩嘻所在刺灸分壮，已详气府篇中，此不赘。】　　【张志聪曰：汗为阴液，大风汗出者，阳气伤而邪陷于经脉之下，故当灸之。譩嘻，足太阳经脉之穴，在背骨六椎间旁开三寸。所以草厌之，令病者呼譩嘻，其脉应手。盖意为脾志，喜为心志，心有所忆谓之意，意之所在，神亦随之。夫血气者，神气也，节之交，神气之所游行出入，言脉气之出于骨空者，神气之所注也。】
　　从风憎风刺眉头。
　　【王冰曰：眉头，谓攒竹穴也，在眉头陷者中，动脉应手，足太阳脉气所发，刺可入同身寸之三分，若灸者，可灸三壮。】　　【马莳曰：此言感风恶风者，当刺攒竹穴也，系足太阳膀胱经穴，在眉头故云。】　　【张志聪曰：从风，迎风也。迎风憎风，是邪在头额间，故当取眉间之骨穴。】
　　失枕在肩上横骨间。
　　【王冰曰：失枕，谓缺盆穴也，在肩上横骨陷者中，手阳明脉气所发，刺可入同身寸之一分，留七呼，若灸者，可灸三壮，刺入深，令人逆息。】　　【马莳曰：此言失枕者有当刺之穴也。肩上横骨间，乃肩尖端上行两叉骨罅间陷中，名巨骨穴，系手阳明阳蹺之会，针一寸半，灸三壮至七壮。治肩臂不得屈伸。王注以为缺盆穴者，恐缺盆难治失枕，盖因横骨间，遂误以为缺盆也。】　　【张志聪曰：失枕则为颈项强痛之患，故当刺肩上横骨间之穴。夫髓乃骨之精，脑为髓之海，髓之上会于脑者，由枕骨间之脑空而入，故此节论失枕，下节曰头横骨曰枕。】
　　折使揄臂齐肘，正灸脊中。 【折音舌。揄，同摇。】　　【王冰曰：揄读为摇，摇谓动也。然失枕非独取肩上横骨间，乃当正形灸脊中也。然验之则使摇动其臂，屈折其肘，自项之下，横齐肘端，当其中间，则其处也，是曰阳关。所在刺灸分壮，与气府同法。】　　【马莳曰：此言折臂者当有灸之之法也。凡人折臂者，使人自摇其臂而曲之，上与肘齐，即臂脊之中而灸之，以疏通其肘臂之气。盖细详之，乃三阳络之所也，系手少阳三焦经腕后臂外四寸，灸七壮，禁针。按督脉十一椎下有脊中，此穴与折臂无义，故当为臂脊之中，王注以为此节治上节失枕者尤非。】　　【张志聪曰：折者，谓脊背罄折而不能伸舒也。摇其手臂，下垂齐肘尖，而正对于脊中，以灸脊中之节穴。】
　　(月少)络季胁引少腹而痛胀，刺譩嘻。 【(月少)，音杪。】　　【王冰曰：(月少)谓侠脊两旁空软处也。少腹，齐下也。】　　【马莳曰：此言(月少)络及季胁引少腹而痛胀者，当刺譩嘻也。(月少)络间者，(月少)间之络。季胁者，章门之所。譩嘻所在刺灸分壮，已详气府篇中。】　　【张志聪曰：(月少)络季胁，肋骨之尽处，少阳厥阴之部署也。痛引少腹者，连及于膀胱也。夫太阳为诸阳主气，故阳气陷下者，灸太阳之譩嘻。胁腹引痛者，亦刺譩嘻以疏泄。盖志意和则筋骨强健，而邪病自解矣。　张兆璜曰：少阳主骨，厥阴太阳主筋，少厥属木，木生于水，故痛引少腹。】
　　腰痛不可以转摇，急引阴卵，刺八髎与痛上。八髎在腰尻分间。　　【王冰曰：分，谓腰尻筋肉分间陷下处。】　　【马莳曰：此言腰痛不可以转摇者，当刺八髎穴也。八髎者，上髎、次髎、中髎、下髎也，左右相同，故曰八，系足太阳膀胱经，上髎在第一空，腰髁第一寸侠脊陷中，次髎在第二空，中髎在第三空，下髎在第四空，俱侠脊陷中，针三分，灸三壮。】　　【张志聪曰：腰痛不可以转摇者，肾将惫也。急引阴卵，连及于厥阴也，亦当取足太阳之上髎、次髎、中髎、下髎之八穴，及与少阴厥阴本部之痛处。盖八髎在腰尻之骨间，筋骨为病，当从骨空之穴以刺之。】
　　鼠瘘寒热，还刺寒府，寒府在附膝外解营。取膝上外者使之拜，取足心者使之跪。　　【王冰曰：寒府在膝外骨间屈伸之处，寒气喜中，故名寒府也。解谓骨解，营谓深刺而必中其营也。】　　【马莳曰：此言刺鼠瘘病者之有穴，而示以取穴之法也。凡生鼠瘘而发为寒热者，还须刺寒府穴，其穴在附膝外骨解之营也。凡取膝上外穴者，使之拜，则膝穴空开，而骨解之间可按而取之。至于取足心穴者，使之跪，则宛宛深处，即穴之所在，亦可按而取之矣。按针灸书并无寒府穴，今细推之，足少阳胆经有阳开穴，在阳陵泉上三寸，犊鼻外陷中，疑是此穴。盖鼠瘘在颈腋之间，正属足少阳胆经也。其曰寒府者，大凡人之膝上，片骨最寒，故命名如此耶？又曰阳关者，足三阳以此为关耶？如足太阳膀胱经风门穴，又曰热府。其古人命穴，必有取义，犹手有曲池，足有曲泉，手有三阳络，足有三阴交，膝外有阳陵泉，膝内有阴陵泉之类。故风门为热府，而阳关为寒府也。】　　【张志聪曰：鼠瘘寒热，病也，其本在脏，其末上出于颈腋之间。夫天开于子，足少阴者天一所生之水脏也。其本在脏者，在少阴之肾脏也。寒府者，膀胱为肾脏寒水之腑也。病在脏而还取之腑者，谓阴脏之邪，当从阳气以疏泄也。营，营穴也，谓所取寒腑之穴，在附于膝之外筋营间之委中穴也。拜，揖也，取膝上外解之委中者，使之拜则膝挺而后直，其穴易取也。如当再取肾脏之本经者，使之跪，跪则足折而涌泉之穴，宛在于足心之横纹间矣。以上论大风寒热诸证，当取头项脊背足膝之骨空者，皆太阳之穴也。】
　　任脉者，起于中极之下，以上毛际，循腹里上关元，至咽喉上颐，循面入目。　　【王冰曰：任脉，奇经也。任脉当齐中而上行中极者，谓齐下同身寸之四寸也。中极之下，言中极从少腹之内上行，而外出于毛际而上，非谓本起于此也。关元者，谓齐下同身寸之三寸也。】　　【马莳曰：此言任脉之所起所止也。任脉，奇经八脉之一也。中极者，脐下四寸，起于中极之下，则始于会阴穴也。会阴在两阴间，任脉由会阴而行腹，督脉由会阴而行背也。从会阴以上曲骨之毛际，复循腹里之中极上关元，又上石门、气海、阴交、神阙、水分、下脘、建里、中脘、上脘、巨阙、鸠尾、中庭、膻中、玉堂、紫宫、华盖、璇玑、天突至廉泉、承浆以上咽喉中，其脉至上颐，循面以入于目也。　　【曲骨、中极、关元、石门、气海、阴交、神阙、水分、下脘、建里、中脘、上脘、巨阙、鸠尾、中庭、膻中、玉堂、紫宫、华盖、璇玑、天突，廉泉、承浆所在刺灸分壮，已详气府篇中。】　　】
　　【张志聪曰：此言任脉之有骨空也。任脉乃循于腹之肉穴，然起于中极之下，上毛际而交于横骨，循膺胸之鸠尾、膻中、天突，而至于咽喉上颐，循承浆而入络于齿龂，复循面入目下，而络于承泣，是始终之有骨穴也。】
　　冲脉者，起于气街，并少阴之经，侠齐上行，至胸中而散。　　【王冰曰：冲脉，奇经也。侠齐两旁而上行气街者，谓毛际旁两鼠鼷上，同身寸之一寸也。言冲脉起于气街者，亦从少腹之内，与任脉并行而至于是乃循腹也。何以言之？《针经》曰：冲脉者，十二经之海，与少阴之络，起于肾下，出于气街。又曰：冲脉任脉者，皆起于胞中，上循脊里，为经络之海，其浮而外者，循腹各行会于咽喉，别而络唇口，血气盛则皮肤热，血独盛则渗灌皮肤，生毫毛。由此言之，则任脉冲脉从少腹之内，上行至中极之下，气街之内明矣。】　　【马莳曰：此言冲脉之所起所止也。气街所在刺灸分壮，已详气府篇中。】　　【张志聪曰：气街即气冲，系足阳明经穴，在少腹毛中两旁各二寸横骨之两端。冲脉并足阳明少阴二经之间，循腹上行，侠齐左右各五分，上至胸中而散。再按冲任二脉，皆起于胞中，上循背里，为经络之海，其浮而外者，起于窍冲，循腹右上行至胸中而散，淡渗于肌腠，充肤热肉，生毫毛，此冲脉之血气，行于脉外也。今止言腹而不言背者，谓冲脉之血气，散于脉外而充于骨空也。故所谓骨空者，谓经脉之气，注于节之交而为穴也。至于骨空之血气，乃脉外之血气也。】
　　任脉为病，男子内结七疝，女子带下瘕聚。　　【王冰曰：任脉、冲脉、督脉者，一源而三岐也，故经或谓冲脉为督脉也。何以明之？今《甲乙》及古《经脉流注图经》，以任脉循背者谓之督脉，自少腹直上者谓之任脉，亦谓之督脉，是则以背腹阴阳别为各自尔。以任脉自腹上过带脉贯齐而上，故男子为病，内结七疝；女子为病，则带下瘕聚也。】　　【马莳曰：此言任脉之为病也。内者，腹也。腹之中行，乃任脉所行之脉路，则宜其为病。若是七疝者，乃五脏疝及狐疝、(疒颓)疝也。丹溪七疝：寒、水、筋、血、气、狐(疒颓)。《袖珍方》七疝：厥、症、寒、气、盘、附、狼。似丹溪合于经旨，虽其名色各异，岂出《内经》之范围耶？然后世但知病在下部者为疝，岂知五脏背有疝？又但知男子疝，岂知妇人亦有疝？盖皆不考《内经》故耳。瘕聚者，即积聚也。大奇论曰：三阳急为瘕。按后世有八瘕者，亦因七疝而遂有八瘕也。即蛇瘕、脂瘕、青瘕、黄瘕、燥瘕、血瘕、狐瘕、鳖瘕是也。《内经》无之。】　　【张志聪曰：此下三节，言冲任之脉循于腹，故其病在腹，督脉循于背，故为病在背也。七疝者，其病各异，其名不同。瘕者，假血液而时下汁沫；聚者，气逆滞而为聚积也。】
　　冲脉为病，逆气里急。
　　【马莳曰：此言冲脉之为病也。言冲脉起于气冲，并足少阴夹齐上行至胸中而散，则里者其所行之脉络也。故其为病，气逆而不能上，何以至胸中而散？氧聚腹中而不能散，何以免在里之急也？】
　　督脉为病，脊强反折。
　　【马莳曰：此言督脉之为病也。言督脉行于脊中，故其为病，脊强反折而不能屈伸也。】　　【张志聪曰：背为阳，督脉循于背，而总督一身之阳。经云：阳病者不能俯，阴病者不能仰】
　　督脉者，起于少腹以下骨中央，女子入系廷孔，其孔溺孔之端也。其络循阴器，合篡间，绕篡后，别绕臀至少阴，与巨阳中络者合少阴上股内后廉，贯脊属肾。与太阳起于目内眦，上额交巅　上入络脑，还出别下项，循肩膊内，侠脊抵腰中，入循膂络肾，其男子循茎下至篡，与女子等。其少腹直上者，贯齐中央，上贯心，入喉，上颐环唇，上系两目之下中央。此生病从少腹上冲心，而痛不得前后，为冲疝。其女子不孕，癃痔，遗溺，嗌干。督脉生病治督脉，治在骨上，甚者在齐下营。【溺，音鸟，去声。臀。音屯，膊，音搏。】　　【王冰曰：起非初起，亦犹任脉冲脉起于胞中也，其实乃起于肾下，至于少腹，则下行于腰横骨围之中央也。系廷孔者，谓窈漏之所，即前阴穴也。以其阴廷系属于中，故名之孔，则窈漏也。窈漏之中，其上有溺孔焉。端谓阴廷，在此溺孔之上端也。而督脉自骨围中央则至于是。督脉别络，自溺孔之端，分而各行，下循阴器，乃合篡间也。所谓间者，谓在前阴后阴之两间也。自两间之后，已复分而行绕篡之后。别谓别络，分而各行之于焦也。足少阴之络者，自股内后廉，贯脊属肾。足太阳络之外行者，循髀枢络股阳而下，其中行者，下贯臀至腘中，与外行络合故言至少阴与巨阳中络合。少阴上股内后廉，贯脊属肾也。自与太阳起于目内眦下，至女子等并督脉之别络，其直行者，自尻上循脊里而至于鼻，自其少腹直上，至两目之下中央，并任脉之行，而云是督脉所系。由此言之，则任脉、冲脉、督脉，异名而同体也。寻此生病，正是任脉。经云为冲疝者，正明督脉以别主而异目也。何者？若一脉一气，而无阴阳之异主，则此生病者，当心背俱痛，岂独冲心而为疝乎？嗌干者，以冲脉、任脉、并自少腹上至于咽喉，又以督脉循阴器合篡间，绕篡后别绕臀，故不孕，癃痔、遗溺、嗌干也。所以谓之任脉者，女子得之以任养也，故经云，此病当女子不孕也。所以谓之冲脉者，以其气上冲也，故经云此生病从少腹上冲心而痛也。所以谓之督脉者，以其督领经脉之海也。由此三用，故一源三岐。骨上谓腰横骨上，毛际中曲骨穴也，任脉足厥阴之会，刺可入同身寸之一寸半，若灸者，可灸三壮。齐下谓齐直下同身寸之一寸阴交穴，任脉阴冲之会，刺可入同身寸之八分，若灸者，可灸五壮。】　　【马莳曰：此复言督脉所起所止，而又指其病名与治法也。任冲督三脉，一源而三岐，督由会阴而行背，任由会阴而行腹，冲由气冲而行足，少阴惟督脉，由会阴面起，而会阴在于少腹之下，横骨之中央。女子入系廷孔，以其阴廷系属于中，故名之为系廷孔也。其孔即溺孔之端，盖窈漏之中有溺孔，其端正在阴廷，乃溺孔之端也。督脉有别脉，盖自溺孔之端，分而各行，循阴器合篡间，正在前阴后阴之两间也。又自两间之后，已复分而行绕篡之后。又别络者，分而行之，绕其臀肉内廉，贯脊属肾。彼足太阳膀胱经之络从外行者，循髀枢络股阳而下，其中行者下贯臀至腘中，与外行络合。足少阴肾经，自股内后廉，贯脊属肾。督脉之别绕臀者，至此则与二经相合而行也。又与足太阳起于目内眦，上额交巅，上入络脑，还出别下项，循肩膊内，侠脊抵腰中，入循膂络肾，一如足太阳经脉之所行也。若男子始于会阴之时，即循下至篡，与女子同。然而督脉、任脉名色虽异，而气脉不殊。其督脉所行者，一如任脉之行，故自少腹直上者，贯齐中央，上贯心入喉，上颐环唇，上系两目之中央。其督脉为病者，又如任脉之病，从少腹上冲心而痛不得前后为冲疝，其女子所生之病，一如任冲之病，为不孕、为癃、为痔、为遗溺，为嗌干也。究而言之，所以谓之任脉者，以女子赖此任养也，故曰，女子不孕也。所以谓之冲脉者，以其气上冲也，故自其生病少腹上冲心而痛也。所以谓之督脉者，以其督领经脉之海也。由此三用，故其脉相交引，病亦互名耳。且此督脉为病，而欲治之者，治在横骨之上，毛际之中名曲骨穴者是也。病之甚者，则在脐下之营，乃阴交穴耳。阴交、曲骨，所在刺灸分壮，已详气府篇中。】　　【张志聪曰：此论督脉之循于骨空也。下骨中央，毛际下横骨内之中央也。廷孔，阴户也。溺孔之端，阴内之产门也。此言督脉起于少腹之内，故举女子之产户以明之，当知男子之督脉，亦起于少腹内宗筋之本处也。故下文曰，其男子循茎下至篡，与女子等。盖此举女子，则男子可知。下则论男子与女子等也。篡间，前后阴相交之处。臀，尻也。言督脉之别络，前循阴气合篡间，绕前后二阴之后。又别络者，分而行之，绕臀，与足太阳之中络者合。少阴上股内后廉，贯脊属肾，盖足太阳之中络者，循髀枢络股阳而下贯臀，合足少阴自股内后廉贯脊属肾，而督脉之别绕臀者，至少阴与太阳中络所合之处相合，而同上股贯脊属肾也。至于督脉之循于背者，乃从上而下，盖背为阳，腹为阴，督脉总督一身之阳，故其脉之循于背者，复从上而下，若天气之下降也。盖阳生于阴，故其原出于前阴，循腹而上至于目。太阳主诸阳之气，其脉起于两目之睛明穴，而督脉亦与太阳之脉，同上额交巅络脑出项，循脊而下，此阳气之环转于上下前后，犹天道之繞地而一周也。原虽起于少腹内，而分为两岐：一循阴茎下至篡，而与女子等；一从少腹直上贯齐入喉，上颐环唇，入龂交上齿缝中，上系于两目之下中央，会太阳于睛明穴也。故循于腹之督脉为病，而取刺当在骨间，盖病虽在腹之阴，而所治当从阳也。其脉从少腹直上贯心，故此生病从少腹上冲心，而痛繞于前后二阴之篡间，故病则不得前后，而或为冲痛之疝。督脉同冲任并起于胞间，故在女子则为不孕。如病在前后两阴之间，而男女皆为癃痔；如在于廷孔阴茎之内，则皆为遗溺；如上入于喉，则成为嗌干。此在腹之督脉生病，而所治当在骨上，若病甚而不已者，兼取于齐下之营。营谓腹间肉穴，骨谓脊背骨穴也。】
　　其上气有音者，治其喉中央在缺盆中者。其病上冲喉者，治其渐，渐者上侠颐也。　　【王冰曰：中谓缺盆两间之中天突穴。阳明之脉，渐上颐而环唇，故以侠颐名为渐也，是谓大迎。天突、大迎，所在刺灸分壮，并与气府同法。】　　【马莳曰：此言上息有音者，当治天突；而上冲喉者，当治大迎也。】
　　蹇膝伸不屈，治其楗。坐而膝痛，治其机。立而暑解，治其骸关。膝痛，痛及拇指，治其腘。坐而膝痛如物隐者，治其关。膝痛不可屈伸，治其背内。连胻若折，治阳明中俞髎，若别治巨阳少阴荣。淫泺胫酸，不能久立，洽少阳之维，在外上五寸。辅骨上横骨下为楗，侠髋为机，膝解为骸关，侠膝之骨为连骸，骸下为辅，辅上为腘，腘上为关，头横骨为枕。【楗，音健。髋，音宽。腘，音国。维，当作络。】　　【王冰曰：关在腘上，当楗之后，背立按之，以动摇筋应手。光明穴，足少阳之络，刺可入同身寸之七分，留十呼，若灸者，可灸五壮。】　　【马莳曰：此言膝痛诸证，各有当治之所也。蹇膝，谓伸而不能屈，即膝之艰难也。下文曰，辅骨上横骨下为楗，盖言股外之中，辅骨之上，横骨之下，即髀枢中也。膝痛能伸不能屈者，当取此穴治之。坐而膝痛者，治其机，下文曰，侠髋为机，谓髋骨两旁相接处也。立而暑解者治其骸关，下文曰膝解为骸关，言膝骨之分解处也。若膝痛而立，其骨解中热者，则取骸关以治之，即膝解处也。膝痛，痛及拇指者，治其腘，下文曰侠膝之下为连骸，骸下为辅骨，辅骨之上为腘，盖膝下解骨，既为骸关，则侠膝之骨，当为连骸也。连骸之上为辅骨，辅骨之上为腘中，腘中者，即委中也，系足太阳膀胱经穴。坐而膝痛如物隐者，治其关，下文曰腘上为关，盖关在腘上，当楗之后，今坐而膝痛如膝中有物隐于内者，当治其关，疑是承扶穴也，系足太阳膀胱经，在尻臀下阴纹中，针七分，灸三壮。膝痛不可屈伸者，治其背内，谓大杼穴也，系足太阳膀胱经。连胻若折，治阳明中俞髎者，谓膝痛不可屈伸，连胻骨痛如折者，则治足阳明胃经之俞髎耳，盖指三里穴也。若别治巨阳少阴荥，谓舍三里穴而欲取别穴，则取足太阳膀胱经之荥穴通谷，足少阴肾经之荥穴然谷也。淫泺者，谓似酸痛而无力也。胫酸难立，治少阳之络光明穴，在外踝上五寸者是也。由是言之，则膝辅骨上为腰，髋骨下为楗，膝上为机，膝外为骸关，楗后为关，关下为腘，腘下为辅骨，辅骨上为连骸，连骸者，是骸骨相连接处也，及头上之横骨为枕骨，此皆不可不知者也。委中、大杼、三里、通谷，所在刺灸分壮，已详气府篇中。】　　【张志聪曰：夫膝之为病，当治其机楗骸关之骨空也。坐而膝痛者，屈而不伸也，故当治其机，机关利则屈伸皆利矣。夫屈而不伸者，其病在筋；伸而不屈者，其病在骨。膝者筋之会，而诸筋皆属于节，故特论其膝焉。足之拇指，厥阴肝经之井荥。骸下为辅骨，辅骨之上为腘中，厥阴之脉，上腘内廉，故当治其腘。如物隐者，邪留于骨节间也，故当治其关，关开则邪出矣。膝痛不可屈伸，筋骨皆病也，当取背内太阳经以治之。太阳寒水主骨，而阳气养筋也。若别谓连胻若折，而有别治之法，可取太阳少阴之荥穴，盖骨乃太阳少阴之所主也。少阳为枢，枢折则骨繇而不安于地。骨繇者，节缓而不收，故淫泺胫酸，不能久立，当治少阳之维，在外踝上五寸之光明穴。夫腰脊者，身之大关节也。膝胫者，人所以趋翔者，故独举腰膝，而曰关、曰楗、曰机、曰骸，命名之义，良有以也。夫少阳少阴主骨，而阴阳之气，皆从下而生，则骨气亦从下而上矣。骨之精髓，从枕骨之髓空而会于脑，故论膝胻之骨，而曰头横骨为枕，言骨气之上下相通也。】
　　水俞五十七穴者，尻上五行，行五。伏菟上两行，行五；左右各一行，行五。踝上各一行，行六穴。　　【王冰曰：所在刺灸分壮，具水热穴论中，此皆是骨空，故气穴篇内与此重言尔。】　　【马莳曰：此言治水之俞，计有五十七穴也。尻上五行，每行五穴，谓背脊当中行督脉经脉气所发者，乃脊中、悬枢、命门、腰俞、长强是也。次侠督脉两旁足太阳脉气所发者，乃大肠俞、小肠俞、膀胱俞、中??吕内俞、白环俞是也。又次外侠两旁，亦足太阳脉气所发，乃胃仓、肓门、志室、胞肓、秩边是也。伏菟上两行行五者，中行任脉两旁，乃中注、四满、气穴、大赫、横骨是也。次侠足少阴两旁，足阳明脉气所发，乃外陵、大巨、水道、归来、气冲是也。已上在背在腹者，俱左右之穴相同，每穴在左在右，各有一行，故在背在腹，数之各有五行也。每行六者，谓足内踝之上，足少阴脉即太冲、复溜，阴谷三穴，阴蹺脉有照海、交信、筑宾等三穴，共为六穴也。　　【各穴所在刺灸分壮，并详水热穴论篇中。】
　　髓空在脑后三分，在颅际锐骨之下；一在龂基下；一在项后中，复骨下；一在脊骨上，空在风府上。脊骨下空在尻骨下空。数髓空在面侠鼻，或骨空在口下当两肩。两髆骨空，在髆中之阳。臂骨空在臂阳，去踝四寸，两骨空之间。股骨上空，在股阳出上膝四寸。胻骨空在辅骨之上端。股际骨空在毛中动下。尻骨空在髀骨之后，相去四寸。扁骨有渗理凑，无髓孔，易髓无空。【龂，音银。】　　【王冰曰：髓空在脑后，是谓风府，通脑中。龂基下，在当颐下骨陷中，有穴容豆，名下颐也。项后中，复骨下，谓喑门穴也。风府上，谓脑户穴也。数髓空在面侠鼻，谓颧髎等穴也。经不二指，明其处小者尔。骨空在口下当两肩，谓大迎穴也。两髆骨空，谓近肩髃穴，经无名。臂骨空在支沟上同身寸之一寸，是谓通间。股骨上空，在阴市上伏菟穴下在承楗也。胻骨空，谓犊鼻穴也，在膝髌下，胻骨上，侠解大筋中，足阳明脉气所发，刺可入同身寸之六分，若灸者，可灸三壮。尻骨空，谓尻骨八髎穴也。扁骨，谓尻间扁戾骨也，其骨上有渗灌文理归凑之无别髓孔也。易，亦也。骨有孔则髓有孔，骨若无孔，髓亦无孔也。喑门、脑户、大迎，所在刺灸分壮，已详气府篇中。】　　【马莳曰：此举周身之骨空而极言之，正明凡有骨空之义，故无病名与治法也。髓必有空，在脑后三分，颅际锐骨之下，即项后入发际一寸，乃风府穴也，系督脉经。有一骨空在龂基之下，盖龂交在唇内上齿缝中，则下齿之下，乃龂基也。今居龂基之下者，当颐之下骨陷中有穴，夫是之谓龂基之下也，系任脉经。有一骨空在项后之中，复骨之下，即喑门穴也，系督脉经。有一骨空在脊骨之上，其空在风府之上，即脑户穴也，系督脉经。有一骨空在脊骨之下，其空在尻骨之侠间有空，即长强穴也，系督脉经。有数处髓空在面鼻处，乃颧髎等穴也，系足阳明胃经。或有骨空在口之下，当两肩处，即大迎穴也，系足阳明胃经。其两膊间骨有空在膊中之表，即近肩髎穴之处也，系手阳明大肠经。其臂间之骨亦有空，在臂之表，去踝四寸，两骨空之间，即手少阳三焦经之三阳络穴也。其股骨之上亦有空，在股之阳上膝四寸，即伏菟穴也，系足阳明胃经。其胻骨亦有空，在辅骨之上端，即犊鼻穴也，系足阳明胃经。其股际亦有空，在毛中动脉之下，疑是任脉经曲骨穴。其尻骨下亦有空，在髀骨之后，相去四寸，即上次中下八髎穴也。其尻间扁骨有渗灌文理归凑，则无髓孔，盖凡有骨者必有髓，今以渗灌文理者易之，则无髓亦无空也。】　　【张志聪曰：本篇之所谓骨空者，言经脉之循于骨空之间而为穴也。然骨空间乃节之交，精髓上下相通之处，故复总论其通体骨节之空焉。诸髓皆会于脑，而为精髓之海，故先言髓空在脑后锐骨之下，谓脑髓相通之处，在脑后锐骨之下有空也。一在龂基下者，谓脑前有空，而通于齿根之上，鼻頞之间，故脑渗则为涕也。一在项后中复骨下者，在督脉之痖门，入系舌本，谓脑之中通于舌下也。一在脊骨上，空在风府上者，谓诸髓之从脊骨而上于风府，从风府而入通于脑也。所谓脊骨下空在尻骨下空者，言脊髓之上通于脑，而下通于尻臀之骨空也。数骨空在面侠鼻者，言面之侠鼻间，而有数处之髓空也。或骨空在口下当两肩者，言在面数处之骨空，或有在口下而通于肩骨也。两髆骨空，在髆中之阳者，此言两肩髆之通于两臂也。阳，外侧也。臂骨空在臂阳者，此言两臂骨之相通也。踝谓手踝，去踝四寸两骨空之间者，谓髓在肱骨之中央，上通于肩臂，下通于手指也。股骨谓大腿之骨，在膝上四寸，是在骨之中央矣。盖言大骨之中空，而髓充于内，从两头之髓孔，上通于腰尻，下通于胻骨，故下文云扁骨无髓孔，而中亦无空，胻骨小腿之骨空在辅骨之上，上通于股骨，下通于跗指之骨也。股际者，谓两大腿骨之上，小腹下之横骨，在两股骨之间，毛中动脉之下。尻骨，臀骨也。髀骨在股骨之上，少腹两旁突起之大骨，前下连于横骨，后连于尻骨也。若扁骨之无髓空，而亦无髓孔之易髓也。髓孔者，谓节之交，有孔窍之相通。易髓者，谓通体大小之骨，精髓互相资易者也。扁骨，肋骨也，其骨扁而中实无空，其节交之处，亦无髓孔以易髓。然于骨外之筋膜理腠间，而津液亦互相灌渗，是上下周身之骨度髓气流通，亦如经脉之环转无端者也。】
　　灸寒热之法：先灸项大椎，以年为壮数；次灸橛骨，以年为壮数，视背俞陷者灸之；举臂肩上陷者灸之；两季胁之间灸之；外踝上，绝骨之端灸之；足小指次指间灸之；腨下陷脉灸之；外踝后灸之；缺盆骨上，切之坚痛如筋者灸之；膺中陷骨间灸之；掌束骨下灸之；齐下关元三寸灸之；毛际动脉灸之；膝下三寸分间灸之；足阳明跗上动脉灸之；巅上一灸之。犬所嚙之处，灸之三壮，即以犬伤病法灸之。凡当灸二十九处。伤食灸之不已者，必视其经之过于阳者，数刺其俞而药之。【橛，音掘。嚙，鱼结反。末数字，音朔。】　　【王冰曰：以年为壮数，如患人之年数也。尾穷谓之橛骨。背俞陷者，背胛骨际有陷者也。举臂肩上陷者，肩髃穴也。两季胁之间者，京门穴，肾募也，在髂骨与腰中季胁本侠脊，刺可入同身寸之三分，留七呼，若灸者，可灸三壮。外踝上绝骨之端者，阳辅穴也，在足外上辅骨前，绝骨之端，如前同身寸之三分，所去丘墟七寸，足少阳脉之所行也。《甲乙经》作在外髁上四寸[一]《甲乙经》作在外踝上四寸　此句为《新校正》注文。。刺可入同身寸之五分，留七呼，若灸者，可灸三壮。足小指次指间者，侠溪穴也，在足小指次指岐骨间，本节前陷者中，足少阳脉之所流也，刺可入同身寸之三分，留三呼，若灸者，可灸三壮。腨下陷脉者灸之，谓承筋穴也，在腨中央陷者中，足太阳脉气所发也，禁不可刺，若灸者，可灸三壮。外踝后者，昆仑穴也，在足外踝后跟骨上陷者中，细脉动应手，足太阳脉之所行也，刺可入同身寸之五分，留十呼，若灸者，可灸三壮。缺盆骨上切之坚痛如筋者，经阙其名，当随其所有而灸之。膺中陷骨间者，天突穴也，所在刺灸分壮，与前缺盆中同法。掌束骨下者，阳池穴也，在手表腕上陷者中，手少阳脉之所过也，刺可入同身寸之二分，留六呼，若灸者，可灸三壮。齐下关元三寸者，谓关元在齐下同身寸之三寸也。毛际动脉者，以脉动应手为处，即气街穴也。膝下三寸分间者，三里穴也。足阳明跗上动脉者，冲阳穴也。巅上者，百会穴也。肩髃、三里，所在刺灸分壮，并与水热穴同法。气街，关元、百会，并与气府同法。冲阳与气穴同法。】　　【马莳曰：此举灸寒热之穴而悉言之也。凡灸寒热之法，先灸项下大椎穴，系督脉经。以年为壮数，如十岁灸十壮之谓。谓之壮者，盖唯年壮则灸艾易加，故即以壮名之耳。次灸橛骨者，即尾穷之穴，亦以年为壮数。视背胛间有陷者灸之。举臂肩上陷者灸之，谓肩髃穴也，系手阳明大肠经。两季胁间灸之，谓京门穴也，系足少阳胆经。外踝上绝骨之端灸之，谓阳辅穴也，系足少阳胆经。足小指次指间灸之，谓侠溪穴也，系足少阳胆经。腨下陷脉灸之，谓承筋穴也，在腨中央陷者中，系足太阳膀胱经。外踝后灸之，谓昆仑穴也，系足太阳膀胱经。缺盆骨上切之坚痛如筋者灸之，经阙其名，当随其所在而灸之。膺中陷骨间灸之，谓天突穴也，系任脉经。掌束骨下灸之，谓之阳池穴也，系手少阳三焦经。脐下三寸灸之，即关元穴也，系任脉经。毛际动脉灸之，谓气冲穴也，系足阳明胃经。膝下三寸分间灸之，谓三里穴也，系足阳明胃经。足阳明跗上动脉灸之，谓冲阳穴也，系足阳明胃经。巅上一穴灸之，谓百会穴也，系督脉经。有为犬所嚙而发寒热者，即以犬伤病法灸之三壮，盖灸其所伤处。凡当灸者有二十九处。又有伤食而发寒热者灸之，如灸之而寒热不止，必视其各部阳经有病者，数刺其俞，而用药以调治之，则寒热少却矣。所谓过者，病也。俞者，如手阳明大肠之俞穴三间是也。京门、承筋、气街，所在刺灸分壮，并同王注。肩髃、阳辅、侠溪、昆仑、天突、阳池、三里、冲阳、关元、百会，所在刺灸分壮，已详气府篇中。】　　【张志聪曰：此言鼠瘘寒热之病，而有二十九穴之灸法也。夫鼠瘘之本，在于水脏，其病出于三阳颈项之间，故当先灸督脉之大椎，次灸尾穷之橛骨。盖督脉之原在肾，其脉在阳，而骨穴亦皆属于肾也。以年为壮者，谓子鼠为生少之始，十二岁一周，周而复始也。太阳乃肾脏之寒府，故视太阳经之背俞陷者灸之。按《灵枢》经脉篇手太阳手足少阳阳明五脉，皆入于缺盆两骨之间，故不必论其何经，切之坚痛如筋者，即灸之。是鼠瘘之毒，出于颈项三阳之脉，其毒留之处，则累累如连珠，而所病之经脉，亦坚鞕如筋也，共计二十九处。其犬所嚙之处，谓三阳之皮部，故曰灸之三壮。此在三阳之气分，而不涉于经脉，故不在于数内，然此乃经脉之邪，亦可令从气分而出也。夫鼠瘘之病，本于水脏之阴，而交于戌火之阳，故为寒为热也。曰鼠曰犬者，谓子之天一水邪，戌之包络火邪，相合而为患也。犬所嚙之处，腿之鱼腹间也，鱼腹之外侧，乃少阳之部署，少阳之上，相火主之，少阳之气，上与包络相合而为火也。故当于犬所嚙之处灸之，即以犬伤病法灸之者，盖犬伤者亦发寒热，谓鼠瘘之寒热，有如虫兽所伤之不内外因，非外感之寒热而欲治其表也。即如开阖不得，寒气从之，陷脉为瘘，留连肉腠，此属外感风寒之瘘，而与其本在脏者之因不同也。再按《灵枢经》曰：目中有赤脉，上下贯瞳子，见一脉，一岁死。夫瞳子，水脏之精也；脉者，心包络之所主也。火为阳，水为阴，脉从上而下贯瞳子，是为阴阳交者，死不治。是鼠瘘之毒。为害最厉，故当先于大椎、橛骨、肩、背、胸、膺二十九处，灸三阳之经脉，以起肾脏之毒，复于犬所嚙之处，以绝心包络之交焉。若鼠瘘之过于膺喉者，再以伤食之法灸之。夫鼠瘘之上出于颈项之间，乃太阳少阳之部署，如过于膺喉，则及于阳明，而为马刀侠瘿矣，故又当以伤食之法，而灸其膺胸焉。然太阳、少阳之气，发原于下焦水脏，而阳明之气，出于中焦土腑，故凡当二十九处，再以伤食之法，灸其胃脘，以清阳明之原也。夫鼠瘘之本，在于水之阴脏，而其病上出于颈腋三阳之间，今灸背俞腨中之太阳，肩背两胁之少阳，膝下跗上之阳明，而又如犬所嚙之病，及伤食之法，灸之不已者，此阴毒之气盛也，故当视其经之过于阳者之处，数刺其俞而泄之，使阴脏之毒，与阳相绝，而再饮以解毒之药治其阴，此治鼠瘘寒热之全法也。】　　【高士宗曰：骨者，肾所主也。此篇论骨空，故首论刺太阳，而曰还刺寒腑，谓太阳乃肾脏寒水之腑也。次论冲任督脉者，三脉皆发原于肾也。次论通体之骨空髓空者，肾生骨髓而髓乃肾之精也。论刺灸鼠瘘寒热者，鼠瘘之毒本于肾脏也。　倪冲之曰：有一种肿痛溃烂者，乃外感风寒之瘘，此为易治。如在颈腋之间，累累如连珠，不痛不肿者，其本在脏，后至破溃而见赤脉者，死证也。】　　【莫仲超曰：近时有灸肩井及经外穴之肘尖者，亦皆取少阳之经也。】　　【张兆璜曰：上节论刺者，泻脉中之毒也。此复论灸者，起在下之本也。】
　　　水热穴论篇第六十一
　　【马莳曰：内论治水治热之穴，故名篇。】
　　黄帝问曰：少阴何以主肾？肾何以主水？岐伯对曰：肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。帝曰：肾何以能聚水而生病？岐伯曰：肾者，胃之关也，关门不利，故聚水而从其类也。上下溢于皮肤，故为胕肿。胕肿者，聚水而生病也。帝曰：诸水皆生于肾乎？岐伯曰：肾者牝脏也，地气上者，属于肾而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。所谓元府者，汗空也。　　【王冰曰：阴者，谓寒也。冬月至寒，肾气合应，故云肾者至阴也。水王于冬，故云，至阴者肾水也。牝，阴也，肾主阴位，故云牝脏。汗液色元，从空而出，以汗聚于里，故谓之元府。】　　【马莳曰：此言风水之病，本之于肾而传之于肺也。帝言人有病水证者，皆曰属之于肾，但不知足少阴何以属肾？而肾何以主水？伯言肾居下焦为阴中之阴乃至阴也。水为阴，肾亦为阴，今肾为至阴，则水病乃盛水也。彼肺为手太阴经，肾为足少阴经，少阴者，主于冬水之脉也。其脉从肾上贯鬲，入肺中，故其病本在肾，其病末在肺。本者，病之根也。末者，病之标也。肾气上逆，则水气客于肺中，此所以皆为积水也。且肾何以聚水而成病？正以肾为胃之关，关者，有出入所司之义也。肾主下焦，膀胱为腑，开窍于二阴。故肾气化则二阴通，肾气不化则二阴闭，闭则胃上满，故曰肾者胃之关也。关闭则气停，气停则水积，水积则水盛，水盛则气溢，故曰关门不利，当聚水而从其类也。由是上者之肺，下者之肾，俱溢于皮肤则为胕肿，此乃聚水而生病之验也。况肾为牝脏，地气应之，地气上者为水，故感之而生水液耳。惟地与肾皆为阴，此肾之所以为至阴也。方其病始之际，强力入房，勇而劳甚，则肾汗出，肾汗出逢于风，内不得入于脏腑，外不得越于皮肤，风乃客于元府之内，行于皮肉之中，传为胕肿之证，其实本之于肾也，故有风又有水，其名曰风水。然所谓元府者，即皮肤上之汗空也。汗空虽细微，最为元远，故曰元。后世止知水肿，不知有风水之义，但知利水，而并不用风药，此朱丹溪治水肿法，诚有未全，后世循法用之，致人夭枉者，不知几千万人也。如果审得周身浮肿，色黑或白不黄，目下瞳亮，肤如脂泽，信为风水证也，用羌活以入膀胱，独活以入肾，防风行四肢，苍朮发表胜湿，干葛、白芷入阳明，柴胡和解表里，甚则用十二经引经药，无不应手而愈。但止腹中坚胀者，则又以鼓胀治之，不在此例，当用腹中论治以鸡屎醴之类是也。】　　【张志聪曰：水由地中生，上升于天，下归于泉，天气与水气上下相通，故在地为水，而在天为寒。夫天为阳，地为阴，泉在地之下，故为至阴而盛水。盛者，受盛而多也。夫肺主天，太阴之气主湿土，土气上升于天而为云，天气下降而为水，是水由天降，云自地生，故曰，肺者太阴也，谓天地之气相合也。少阴主水而司冬令，其脉贯鬲入肺中，故其本在肾，其末在肺，上下皆积水也。又水由中焦入胃之饮而生，从下焦决渎而出，故关门不利，则聚水而从其类。盖肾者主水，水不沾流，则水亦类聚矣。胕肿，胀也。皮肤者，肺之合。水聚于下，则反溢于上，故肿胀于皮肤之间，盖因水聚而生此病也。然水生于中焦之胃土，然由下焦之气上升以合化。夫胃为阳腑，肾为牝脏，肾气上交于阳明，戊癸合化，而后入胃之饮，从地土之气，上输于肺，肺气通调而下输决渎，故曰地气上者属于肾而生水液也。夫水在地之下，地气上者，直从泉下之气而生，故曰至阴，是地气上通于天，而水气亦上通于天也。以上论水液生始之原，聚则为水为肿，和则清中之浊者从决渎而下行，清中之清者，为精、为液、为气、为血，生肌肉而充皮肤，濡筋骨而利关节，莫不由此入胃之饮也。其劳动肾液上出为汗，逢于风而闭溢于皮肤之间，则为胕肿，当知胕肿有二因也。经云，用力过度则伤肾。又曰，持重远行，汗出于肾。盖勇而劳甚则伤骨，骨即为肾，肾气动则水液上升而为汗矣。逢于风，则内不得入于脏腑，外不得越于皮肤，客于元府，行于皮里，传为胕肿，本之于肾，名曰风水，盖因风而致水肿于皮肤间也。元府者，乃汗所出之空孔，又名鬼门，盖幽元而不可见者也。夫肾者主水，受胃之津液而藏之，肾之津液，复还入胃中，而资养其脏腑。又入心为汗，入肝为泪，入肺为涕，入脾为涎，自入为唾，是五液皆出于肾，而五脏六腑之气，亦借肾脏之津液以濡养，故曰内不得入于脏腑。此论水从上降，而复从下升，乃津液环转之道也。】
　　帝曰：水俞五十七处者，是何主也？岐伯曰：肾俞五十七穴，积阴之所聚也，水所从出入也。尻上五行行五者，此肾俞。故水病下为胕肿，大腹，上为喘呼不得卧者，标本俱病。故肺为喘呼，肾为水肿，肺为逆不得卧，分为相输俱受者，水气之所留也。伏菟上各二行行五者，此肾之街也。三阴之所交结于脚也。踝上各一行行六者，此肾脉之下行也，名曰太冲。凡五十七穴者，皆脏之阴络，水之所客也。　　【王冰曰：背部之俞，凡有五行，当其中者，督脉气所发穴，两旁四行，皆足太阳脉气也。水下居于肾，则腹至足而胕肿，上入于肺，则喘息贲急而大呼也。肺为标，肾为本，如此者是肺肾俱水为病也。肺为喘呼，气逆不得卧者，以其主呼吸也。肾为水肿者，以其主水也。分其居处以名之，则是气相输应，本其俱受病气，则皆是水所留也。腹部正俞凡有五行，侠齐两旁，则肾脏足少阴脉及冲脉气所发，次两旁则足阳明气所发，此四行穴则伏菟之上也。肾脉与冲脉并下行循足，合而盛大，故曰太冲。经所谓五十七者，然尻上五行行五，则背脊当中行，督脉气所发者，脊中、悬枢、命门，腰俞，长强当其处也。次侠督脉两旁，足太阳脉气所发者，有大肠俞、小肠俞、膀胱俞、中(月吕)内俞、白环俞当其处也。又次外侠两旁，足太阳脉气所发者，有胃仓、肓门、志室、胞肓、秩边当其处也。伏菟上各二行行五者，腹部正俞，侠中行任脉两旁，冲脉足少阴之会者，有中注，四满、气穴、大赫、横骨当其处也。次侠冲脉足少阴两旁，足阳明脉气所发者，有外陵、大巨、水道、归来、气街当其处也。踝上各一行行六者，足内踝之上，有足少阴阴蹺脉，并循腨上行，足少阴脉有大锺、复溜、阴谷三穴，阴蹺脉有照海、交信、筑宾三穴，阴蹺既足少阴脉之别，亦可通而主之，兼此数之，犹少一穴。脊中在第十一椎节下间，俯而取之，刺可入同身寸之五分，不可灸，令人偻。悬枢在第十三椎节下间，伏而取之，刺可入同身寸之三分。命门在第十四椎节下间，伏而取之，刺可入同身寸之五分。腰俞在第二十一椎节下间，刺可入同身寸之三分，留七呼。长强在脊骶端，督脉别络少阴所结，刺可入同身寸之二分，留七呼，若灸者，并可灸三壮。此五穴者，并督脉气所发也。次侠督脉两旁，大肠俞在第十六椎下，侠督脉两旁，去督脉各同身寸之一寸半，刺可入同身寸之三分，留六呼，若灸者，可灸三壮。小肠俞在第十八椎下两旁，膀胱俞在第十九椎下两旁，中(月吕)内俞在第二十椎下两旁，相去及刺灸分壮法，并如大肠俞，侠脊(月吕)胛起肉，留十呼。白环俞在第二十一下两旁，相去如大肠俞，伏而取之，刺可入同身寸之五分，若灸者，可灸三壮。此五穴者，并足太阳脉气所发，所谓肾俞者即此也。又次外两旁，胃仓在第十二椎下两旁，相去各同身寸之三寸，刺可入同身寸之五分，若灸者，可灸三壮。肓门在第十三椎下两旁，志室在第十四椎下两旁，正坐取之。胞肓在第十九椎两旁，伏而取之。秩边在第二十一椎下两旁，相去及刺灸分壮法，并如胃仓，伏而取之。此五穴并足太阳脉气所发也。次伏菟上两行，中注在齐下同身寸之五分，两旁相去任脉，各同身寸之五分。四满在中注下，气穴在四满下，大赫在气穴下，横骨在大赫下，递相下同身寸之一寸，各横相去同身寸之一寸，并冲脉足少阴之会，刺可入同身寸之一寸，若灸者，可灸五壮。次外两旁穴，外陵在齐下同身寸之一寸，两旁去冲脉各同身寸之一寸半。大巨在外陵下同身寸之一寸，水道在大巨下同身寸之三寸，归来在水道下同身寸之三寸，气街在归来下鼠鼷上同身寸之一寸，各横相去同身寸之二寸。此五穴者，并足阳明脉气所发。水道刺可入同身寸之二寸半，若灸者，可灸五壮。气街刺可入同身寸之三分，留七呼，若灸者，可灸三壮。余三穴并刺可入同身寸之八分，若灸者，并可灸五壮。所谓肾之街者此也。踝上各一行行六者，大锺在足内踝后街中，足少阴络，别走太阳者，刺可入同身寸之二分，留三呼，若灸者，可灸三壮。复溜在内踝上同身寸之二寸陷者中，足少阴脉之所行也，刺可入同身寸之三分，留三呼，若灸者，可灸五壮。照海在内踝下，刺可入同身寸之四分，留六呼，若灸者，可灸三壮。交信在内踝上同身寸之二寸，少阴前太阴后筋骨间，阴蹺之郄，刺可入同身寸之四分，留五呼，灸者可灸三壮。筑宾在内踝上腨分中，阴维之郄，刺可入同身寸之三分，若灸者，可灸五壮。阴谷在膝下内辅骨之后，大筋之下，小筋之上，按之应手，屈膝而得之，足少阴脉之所入也，刺可入同身寸之四分，若灸者，可灸三壮。所谓肾经之下行，名曰太冲者，则此也。】　　【马莳曰：此言治水之俞，有五十七穴也。肾属水，治肾水之俞，有五十七穴者，积阴之所聚也，其俞皆水所从出入之处。尻上计有五行，旁四行系足太阳膀胱经，而今曰肾之俞者，以肾与膀胱为表里，故不曰膀胱而曰肾俞也。水病者，下为胕肿腹大之证，上为喘呼不得卧之证，下病为本，上病为标，是乃标本俱病也。故在肺则为喘呼，在肾则为水肿，肺气逆所以不得卧也。此二经之分，本为相输相应，俱受其病者，以水气之所留也。三阴之所交，必结于脚者，内踝上三寸，有穴名三阴交，以肾肝脾三经之所交也。其踝上各一行，每行六穴者，此肾脉之所行，名曰太冲，以肾与冲脉，并皆下行于足，合而盛大，故曰太冲。凡此五十七穴者，皆阴脏之阴络，水之所客处也。故治水者，治此诸穴耳。】　　【张志聪曰：此言水随经而上下也。肾者，至阴也。穴者，气之所聚。故肾五十七穴，积阴之所聚也，水随此经俞而外内出入者也。尻上五行，中行乃督脉之所循，旁四行乃太阳之经脉，盖督脉起于至阴，循阴器绕篡后，别绕臀，合少阴太阳，贯脊入肾，太阳为少阴之寒府，是此五行乃水阴之所注，故皆为肾俞。是以病水则下为胕肿大腹，上则为喘呼不得卧者，此标本俱病。盖肾为本，肺为标，在肺则为喘呼，在肾则为水肿，肺为气逆，故不得卧也。此水分为相输，而上下俱受病者，盖肾俞之循尻而下，复循腹而上贯肺中，水气之留于经俞故也。夫有形之血，行于脉中，无形之气，行于脉外，是以有形之水，行于无形之气分，无形之水气，行于有形之脉中，水随经而行于上下，而水气亦随经而留于脉中也。故胕肿大腹者，水所从出入于外内，喘呼不得卧者，水气上逆于脉中也。伏兔在膝上六寸起肉，以左右各三指按膝上，有肉起如兔之状，故以为名。各二行者，谓少阴之大络，与少阴之经，左右各二，共四行也。行五者，谓少阴经之阴谷、筑宾、交信、复溜，及三阴之所交结之三阴交穴也。街，气街也。气街者，气之径路也。经路者，经别之大络也。如经络之气结，则别走于气街，故络绝则径通，此少阴之经，同少阴之大络，下行于脚，而交结于三阴，故曰肾之街也。夫少阴之本，直起于至阴之下者也。踝上各一行者，左右二足各一行也。行六者，谓照海、水泉、大锺、太溪、然谷、涌泉六穴也。此肾脉之直下行于至阴也。凡此五十七穴，皆水脏之阴络，水之所客也。客者，谓留舍于脉络之间，非入于脉中也。】
　　帝曰：春取络脉分肉，何也？岐伯曰：春者木始治，肝气始生，肝气急，其风疾，经脉常深，其气少不能深入，故取络脉分肉间。　　【马莳曰：此言春时行刺法者，所以必取络脉分肉之义也。盖以春属木，木始治时，肝属木，脏气始生，斯时肝气虽急，天之风亦疾，然人之经脉常深，而风木之气常少，不能深入于经脉之内，仅在络脉分肉之间，故刺之者必取此所也。如列缺为肺之络脉，其手腕侧后为列缺分肉也。】　　【张志聪曰：按《灵枢》四时气篇内风水肤胀为五十七痏，取皮肤之血者，尽取之，而首论四时各有浅深之所，在帝复引经而问，故曰，春取络脉分肉，何也？东方生风，风生木，木生肝，风木之气其性急疾而直达于络脉分肉之间，其经脉之气，随冬令伏藏，久深而始出，其在经之气尚少，故不能深入而取之经，当浅取之络脉分肉间也。按针刺之道，有皮肉筋骨之浅深，病有浮沉，刺有浅深，此病之有浅深也。四时各有所取，四时之有浅深也。故曰，四时之气，各有所在。灸刺之道，得气穴为定。】
　　帝曰：夏取盛经分腠，何也？岐伯曰：夏者火始治，心气始长，脉瘦气弱，阳气留溢，热熏分腠，内至于经，故取盛经分腠。绝肤而病去者，邪居浅也。所谓盛经者，阳脉也。【长，上声。】　　【王冰曰：绝谓绝破，令病得出也。】　　【马莳曰：此言夏时行刺法者，所以必取盛经分腠之义也。盖以夏属火，火始治时，心属火，脏气始长，其脉尚瘦，其气尚弱。火者阳气也，阳气留溢于人身，热气熏蒸于分腠内，而遂至于盛经，故盛经者，人身阳经之脉也。用刺法者，必取此盛经分腠以治之。先以左手按绝其皮肤，而右手刺之，即病去者，邪尚浅也。然所谓盛经者，乃阳经之脉也。】　　【张志聪曰：南方生热，热生火，火生心，而心主血脉，故脉气尚瘦弱也。其阳盛之气，留溢于外，而外之暑热，熏蒸于分腠内，至于经脉，故当取之盛经分腠。绝肤者，谓绝其肤腠之邪，不使内入于经脉，盖邪居肤腠之浅也。阳脉谓浮见于皮肤之脉，阳盛于外，故曰盛经。按此二节，论取气而不论脉。】
　　帝曰：秋取经俞，何也？岐伯曰：秋者金始治，肺将收杀，金将胜火，阳气在合，阴气初胜，湿气及体，阴气未盛，未能深入，故取俞以泻阴邪，取合以虚阳邪，阳气始衰，故取于合。　　【王冰曰：三阴已升，故火将收杀。金王火衰，故云金将胜火。以渐于雨湿雾露，故云湿气及体。】　　【马莳曰：此言秋时行刺法者，所以必有取于经俞之义也。经俞者，据下节井荣推之，则是各经之经穴俞穴也。盖以秋属金，金始治时，肺亦属金，脏气将收将杀，金气旺反欲胜火，正以金旺火衰故也。然而火气方在阳经之合穴，斯时阴气初胜，湿气及体，阴气未盛，未得深入，故取阴经之俞穴，以泻阴经之火邪，取阳经之合穴，以泻阳经之火邪，则阳气始衰矣。阳气者，火气也，所以取阴穴耳。】　　【张志聪曰：夫秋刑官也，于时为金，其令收降，故肺气将收而万物当杀，清肃之气将胜炎热，阳气始降，而在所合之腑，其脏阴之气，始升而初胜也。夫立秋处暑，乃太阴湿土主气，故湿气及体，其阴气未盛，故未能深入而取之，当刺俞土以泻太阴之湿，取合穴以虚阳腑之邪，以阳气始衰，故取之于合。盖秋时阳气下降，始归于腑，而后归于阴也。】
　　帝曰：冬取井荥，何也？岐伯曰：冬者水始治，肾方闭，阳经衰少，阴气坚盛，巨阳伏沉，阳脉乃去，故取井以下阴逆，取荥以实阳气，故曰冬取井荥，春不鼽衄，此之谓也。　　【王冰曰：去谓下去。】
　　【马莳曰：此言冬时行刺法者，所以必有取于井荥之义也。盖以冬属水，水始治时，肾亦属水，其脏方闭，阳经之气始衰，少阴肾经之气坚盛。故巨阳者，太阳也，与肾为表里，其脉亦伏沉，而阳脉乃下去矣。故取阴经之井穴，以阴邪之欲下逆故也。故阳经之荥穴，以实其阳气，而不使阴邪之下逆故也。经有之曰，冬取井荥，春不鼽衄，此之谓也。】　　【张志聪曰：肾为水脏，冬令闭藏，阳气已衰，而阴寒之气，坚盛于外，太阳之气伏沉，其阳脉亦乃去阳而归伏于内矣，故当取井以下阴逆之气，取荥以实沉伏之阳，顺时令也。夫井，木也，木生于水，故取井木以下阴气，勿使其发生而上逆也。荥，火也，故取荥穴以实阳气，乃助其伏藏也。盖冬令闭藏，以奉春生之气，故冬取井荥，助藏太阳少阴之气，至春时阳气外出，卫固于表，不使风邪有伤肤腠络脉，故春不鼽衄，此之谓也。以上论刺风水所取五十七俞，而又有四时之分别也。】
　　帝曰：夫子言治热病五十九俞，余论其意，未能领别其处，愿闻其处，因闻其意。岐伯曰：头上五行行五者，以越诸阳之热逆也。大杼、膺俞、缺盆、背俞，此八者，以泻胸中之热也。气街、三里、巨虚上下廉，此八者，以泻胃中之热也。云门、髃骨、委中、髓空，此八者，以泻四肢之热也。五脏俞旁五，此十者，以泻五脏之热也。凡此五十九穴者，皆热之左右也。帝曰：人伤于寒而传为热，何也？岐伯曰：夫寒盛则生热也。【行，音杭。髃，音耦。】　　【王冰曰：头上五行者，当中行谓上星、顖会、前顶、百会、后项，次两旁谓五处、承光、通天、络却、玉枕，又次两旁谓临泣、目窻、正营、承灵、脑空也。上星在颅上，直鼻中央，入发际同身寸之一寸陷者中，容豆，刺可入同身寸之三分。顖会在上星后同身寸之一寸陷者中，刺可入同身寸之四分。前顶在顖会后同身寸之一寸五分骨间陷者中，刺如顖会法。百会在前顶后同身寸之一寸五分，顶中央旋毛中陷容指，督脉足太阳脉之交会，刺如上星法。后顶在百会后同身寸之二寸五分，枕骨上，刺如顖会法。然是五者，皆督脉气所发也。上星留六呼，若灸者，并可灸五壮。次两旁穴，五处在上星两旁同身寸之一寸五分，承光在五处后同身寸之一寸，通天在承光后同身寸之一寸五分，络却在通天后同身寸之一寸五分，玉枕在络却后同身寸之七分。然是五者，并足太阳脉气所发，刺可入同身寸之三分。五处、通天各留七呼，络却留五呼，玉枕留三呼，若灸者，可灸三壮。临泣在直目上，入发际同身寸之五分，足太阳少阳阳维三脉之会，留七呼。目窻在临泣后同身寸之一寸，正营在目窻后同身寸之一寸，承灵在正营后同身寸之一寸半，脑空在承灵后同身寸之一寸半，侠枕骨后，枕骨上，并足少阳阳维二脉之会，刺可入同身寸之四分，余并刺可入同身寸之三分，若灸者，并可灸五壮。大杼在项第一椎下两旁，相去各同身寸之一寸半陷者中，督脉别络手足太阳三脉气之会，刺可入同身寸之三分，留七呼，若灸者，可灸五壮。膺俞者，膺中之俞也，正名中府，在胸中行两旁相去同身寸之六寸，云门下一寸，乳上三助间，动脉应手陷者中，仰而取之，手足太阴脉之会，刺可入同身寸之三分，留五呼，若灸者，可灸五壮。缺盆在肩上横骨陷者中，手阳明脉气所发，刺可入同身寸之二分，留七呼，若灸者，可灸三壮。背俞，即风门热府俞也，在第二椎下两旁，各同身寸之一寸三分，督脉足太阳之会，刺可入同身寸之五分，留七呼，若灸者，可灸五壮。今《中诰孔穴图经》虽不名之，既曰风门热府，即治热之背俞也。气街在腹齐下横骨两端，鼠鼷上同身寸之一寸，动脉应手，足阳明脉气所发，刺可入同身寸之三分，留七呼，若灸者，可灸三壮。三里在膝下同身寸之三寸，胻外廉两筋肉分间，足阳明脉之所入也，刺可入同身寸之一寸，留七呼，若灸者，可灸三壮。巨虚上廉，足阳明与大肠合，在三里下同身寸之三寸，足阳明脉气所发，刺可入同身寸之八分，若灸者，可灸三壮。巨虚下廉足阳明与小肠合，在上廉下同身寸之三寸，足阳明脉气所发，刺可入同身寸之三分，若灸者，可灸三壮。云门在巨骨下胸中行，两旁相去同身寸之六寸，动脉应手，足太阴脉气所发，举臂取之，刺可入同身寸之七分，若灸者，可灸五壮。验今《中诰孔穴图经》无髃骨穴，有肩髃穴，穴在肩端两骨间，手阳明蹺脉之会，刺可入同身寸之六分，留六呼，若灸者，可灸三壮。委中在足膝后屈处腘中央约文中动脉，足太阳脉之所入也，刺可入同身寸之五分，留七呼，若灸者，可灸三壮。按今《中诰孔穴图经》云：腰俞穴一名髓空，在脊中第二十一椎节下，主汗不出，足清不仁，督脉气所发也，刺可入同身寸之二寸，留七呼，若灸者，可灸三壮。俞旁五者，谓魄户、神堂、魂门、意舍、志室五穴，侠脊两旁分相去同身寸之三寸，并足太阳脉气所发也。魄户在第三椎下两旁，正坐取之，刺可入同身寸之五分，若灸者，可灸五壮。神堂在第五椎下两旁，刺可入同身寸之三分，若灸者，可灸五壮。魂门在九椎下两旁，正坐取之，刺可入同身寸之五分，若灸者，可灸三壮。意舍在第十一椎两旁，正坐取之，刺可入同身寸之五分，若灸者，可灸三壮。志室在第十四椎下两旁，正坐取之，刺可入同身寸之五分，若灸者，可灸五壮。寒气外凝，阳气内郁，腠理坚致，元府闭封，致则气不宣通，封则湿气内结，中外相薄，寒盛热生，故人伤于寒转而为热，汗之而愈，则外凝内郁之理可知，斯乃新病数日者也。】　　【马莳曰：此详言刺热病者，有五十九穴，复明感寒生热之义也。头上五行，中行每穴止一，而旁二行左右相同，故共有五行也。此乃所以泻诸阳之热逆于上者，谓手足六阳经也。其大杼、膺俞、缺盆、背俞左右计八穴，此皆所以泻胸中之热也。气街、三里、上下巨虚左右计八穴，此皆所以泻胃中之热也。云门、肩髃、委中、腰俞左右计八穴，此皆所以泻四肢之热也。但腰俞在中行止有一穴耳。五脏俞旁五，谓五脏之俞旁有五穴，即肺俞之旁有魄户，以肺藏魄也；心俞之旁有神堂，以心藏神也；肝俞之旁有魂门，以肝藏魂也；脾俞之旁有意舍，以脾藏意也；肾俞之旁有志室，以肾藏志也。左右计十穴，此皆所以泻五脏之热也。凡此五十九穴者，皆治热之左右穴也。夫热必始于寒，人伤于寒而传为热者，正以寒盛则生热，乃寒极生热，阴胜则为阳之义耳。】　　【张志聪曰：气穴论中言热俞有五十九穴，故帝曰，夫子言治热病五十九穴。余论其意，但未能别其处，因问其意者，因其处而知其泻热之意也。头上五行，每行有五穴，俱在头之巅顶。诸阳之气，上升于头，故取刺以越诸阳之热逆。其胸中胃中之热，亦求其俞而泻之也。髓空即横骨穴，所谓股际骨空在毛中动下，属足少阴肾经。盖手太阴与阳明为表里，足少阴与太阳为表里。手之太阴，从腹走手；手之阳明，从手走头；足之少阴，从足走腹；足之太阳，从头走足，并主血气。故云门之八者，以泻手足之热也。按王氏辈以督脉之腰俞为髓空，是止七穴而非八矣。五脏俞旁五者，谓各开中行一寸五分，肺俞在三椎间，心俞在五椎间，肝俞在九椎间，脾俞在十一椎间，肾俞在十四椎间，左右各五，并属足太阳膀胱经，以泻五脏之热。凡此五十九穴，皆热之左右而泻之也。夫在地为水，在天为寒，寒极生热，是热生于寒，而寒生于水也，故曰水热穴论。】古今图书集成医部全录卷二十八

　　　调经论篇第六十二
　　【马莳曰：内言病有虚实，宜善调其经脉，如末节之谓，故名篇。】　　【张志聪曰：此篇论五脏所生之气血神志，而归重于血气，故篇名调经论。】
　　黄帝问曰：余闻刺法言有余泻之，不足补之。何谓有余，何谓不足？岐伯对曰：有余有五，不足亦有五。帝欲何问？帝曰：愿尽闻之。岐伯曰：神有余有不足，气有余有不足，血有余有不足，形有余有不足，志有余有不足。凡此十者，其气不等也。　　【王冰曰：神属心，气属肺，血属肝，形属脾，志属肾，以各有所宗，故不等也。】　　【马莳曰：此言神气血形志，各有有余不足也。】　　【张志聪曰：其气谓五者之气，各有虚实之不等。】
　　帝曰：人有精气津液，四肢九窍，五脏十六部，三百六十五节，乃生百病。百病之生，皆有虚实。今夫子乃言有余有五，不足亦有五，何以生之乎？岐伯曰：皆生于五脏也。夫心藏神，肺藏气，肝藏血，脾藏肉，肾藏志，而此成形。志意通内连骨髓，而成身形五脏。五脏之道，皆出于经隧，以行血气，血气不和，百病乃变化而生，是故守经隧焉。　　【王冰曰：《针经》云：两神相薄，合而成形，常先身生，是谓精。上焦开发，宣五谷味，熏肤充身泽毛，若雾露之溉，是谓气。腠理发泄，汗出腠理，是谓津。液之渗于空窍，留而不行者为液也。十六部者，谓手足二，九窍九，五脏五，合为十六部也。三百六十五节者，非谓骨节，是神气出入之处也。言人身所有则多，所举则少，病生之数何以论之？五脏，谓五神脏也。言病皆生于五脏者，何哉？以内藏五神而成形也。志意者，通言五神之大凡也；骨髓者，通言表里之成化也。言五神通泰，骨髓化成，身形既立，乃五脏互相为有矣。隧，潜道也，经脉伏行而不见，故谓之经隧焉。血气者，人之神，邪侵之则血气不正，血气不正，故变化而百病乃生矣。然经脉者，所以决死生，处百病，调虚实，故守经隧焉。】　　【马莳曰：此言人有虚实而生百病者，以血气之不和也。四肢者，手足也，手足各二。九窍者，阳窍七，在面部；阴窍二，前阴后阴也，在下部。五脏者，心肝脾肺肾也，共为十六部，及有三百六十五节。《灵枢》九针十二原篇有曰：所谓节之交三百六十五会。又云：所言节者，神气之所游行出入也，非皮肉筋骨也。是皆能生百病者也。百病之生，各有虚有实，是虚者即所谓不足也。实者即所谓有余也。今约有余不足而分之则为五，统之则为十。果何以生此不足有余也？伯言皆生于五脏也。夫所谓神气血肉志者，皆藏之于五脏，而人之形始成焉。唯志意通畅，内连骨髓，而身形五脏，始无百病，正以五脏之道，皆出于经隧，如《灵枢》经脉篇论各经脉气之流行，所以行血气者也。血气不和，则为有余不足，而百病乃生。是故善治生者，必守此经隧焉，真可以决死生、处百病、调虚实也。】　　【张志聪曰：《灵枢经》云：两神相搏，合而成形，常先身生，是谓精。上焦开发，宣五谷味，熏肤充身泽毛，若雾露之溉，是谓气。腠理开发，汗出溱溱，是谓津。谷入气满，淖泽注于骨，骨肉屈伸泄泽，补益脑髓，皮肤润泽，是谓液。中焦受气，取汁变化而赤，是谓血。壅遏营气，令无所避，是谓脉。四肢为诸阳之本，九窍为水注之气。五脏者，所以藏精神血气魂魄者也。十六部者，十六部之经脉也，手足经脉十二，蹺脉二，督脉一，任脉一，共十六部脉，计十六丈二尺，而一周于身。节之交三百六十五会，神气之所游行出入，乃百病之所从而生，皆有虚有实。然五者之气，皆生于五脏，而五脏所藏之血气神志以成此形也。志意者，所以御精神，收魂魄，适寒温，和喜怒者也。志意通内连骨髓而成身形五脏。上言有形之五脏，以生无形之五志，此言无形之五志，以成有形之身形。五志者，心藏神，肝藏魂，肺藏魄，脾藏意，肾藏志也。然五脏之道，皆归于经隧，经隧者，五脏之大络以行血气者也。血气不和，百病乃变化而生，是故调治之道，亦守其经隧焉。】
　　帝曰：神有余不足何如？岐伯曰：神有余则笑不休，神不足则悲，血气未并，五脏安定，邪客于形，洒淅起于毫毛，未入于经络也，故命曰神之微。帝曰：补泻奈何？岐伯曰：神有余则泻其小络之血出血，勿之深斥，无中其大经，神气乃平。神不足者，视其虚络，按而致之，刺而利之，无出其血，无泄其气，以通其经，神气乃平。帝曰：刺微奈何？岐伯曰：按摩勿释，着针勿斥，移气于不足，神气乃得复。　　【王冰曰：并谓并合也，未与邪合，故曰未并。邪入小络，故可泻其小络之脉，出其血，勿深推针，针深则伤肉也。以邪居小络，故不欲令针中大经，络血既出，神气自平。斥，推也。小络，孙络也。但通经络，令其和利，按虚络令其气致，以神不足，故不欲出血及泄气也。刺微之间，复前初起于毫毛，未入于经络者也。按摩其病处，手不释散，着针于病处，亦不推之，使其人神气内朝于针，移其人神气令自充足，则微病自去，神气乃得复常。】　　【马莳曰：此言神有虚实为病者，皆当刺之，而复有刺邪之法也。神者，心之所藏也。《灵枢》本神篇言心藏脉，脉舍神，心气虚则悲，实则笑不休，然则有余不足者，正虚实之谓也。观此则知有余不足，皆能为病者矣。盖心在声为笑，在志为喜，故实则笑不休。肺在志为忧，在声为哭，故心气衰而不能胜肺，则不足而悲，此乃血气已并，所以为虚实而成病也。然方其血未并于气，气未并于血，而五脏安定之时，邪或客之，则邪在小络，起于毫毛，有洒淅恶寒之貌，尚未入于大经与大络也。故命曰，神之微病耳。帝复疑神为有余不足，而病有为笑为悲，则不可无补泻法也。伯言神有余者病也，过犹不及也，当泻小络之脉出血，勿深推其针，恐针深则伤肉也。又无中其大经，恐因小络而兼伤大经也。盖以经脉为里支，而横者为络，络之别者为孙络，孙络者，小络也。神本无形，宜其善针之若此。必使神气既平，不至于有余而为笑不休，斯已矣。神不足者，其络必虚，当治其心经之络为虚者治之，按而致其气之来，刺而令其气之和利也。无出血泄气以通其经脉，使神气乃平，不至于不足而为悲斯已矣。且其邪客于形，而初起于毫毛，未入于经络，则乘其微而刺之者，当按摩其病处，勿释其手，着针其病处，勿推其针，使移邪气于不足而为衰，复其真气之如故而无亏，则神气自全矣。愚按此节当分为四段，其曰神有余则笑不休，神不足则悲，言有余不足皆能为病也。是乃本体之病，自血气未并至，故曰神之微，言始时皆能感邪，其病必微，是乃外感之病。其曰神有余者，至神气乃平，言刺其有余之法，非刺其邪也。其曰神不足，至神气乃平，言刺其不足之法，亦非刺其邪也。至于刺微奈何，至末方与第二段相应，此微字正是命曰神之微也，乃所以刺其邪也，若以第二段为三，第三段为二，则文理自无不明。王注以第三四段皆为有邪，则末段又何为有刺微之问？又奚必另有刺法？反有不明者矣。又按按摩勿释四句，似为空虚未着何经。愚意即第七节志有虚实为病，乃肾经也，故刺然谷、复溜本经之穴。则刺神者，当在心包络经；刺气者，当在肺经；刺血者，当在肝经；刺形者，当在脾经。否则周身之内，何以知其为神之病，或气之病？又何以知其为何经之病乎？】　　【张志聪曰：针刺之道，通利经脉，无泄其气血，即所以补虚也。盖血气流通，而形神自生矣。人之为病，因郁滞而成虚者，十居其半。医者但知补虚，不知通利之中，更有补虚之妙。用着针者，如以布憿着之，乃从单布上刺，谓当刺之极浅，而勿推内其针，移其邪气于不足，而神气乃自复矣。　张兆璜曰：血气相并，则有虚有实，邪入深而客于肌肉经脉，亦有虚有实，此血气平而邪客之浅者也。】
　　帝曰：善。气有余不足，奈何？岐伯曰：气有余则喘咳上气，不足则息利少气。血气未并，五脏安定，皮肤微病，命曰白气微泄。帝曰：补泻奈何？岐伯曰：气有余则泻其经隧，无伤其经，无出其血，无泄其气；不足则补其经隧，无出其气。帝曰：刺微奈何？岐伯曰：按摩勿释，出针视之，曰我将深之，适人必革，精气自伏，邪气散乱，无所休息，气泄腠理，真气乃相得。　　【王冰曰：肺合皮，其色白，故皮肤微病，命曰白气微泄。气，谓荣气也。针泻若伤其经，则血出而荣气泄脱，故不欲出血泄气，但泻其卫气而已。针补则又宜谨闭穴俞，然其卫气亦不欲泄之。刺微之间，覆前白气微泄者也。按摩，谓按摩其病处。革，皮也。我将深之，适人必革者，谓其深而浅刺之也。如是胁从则人怀惧色，故精气潜伏也。以其调适于皮，精气潜伏，邪无所据，故乱散而无所休息，发泄于腠理也。邪气既泄，真气乃与皮腠相得矣。】　　【马莳曰：此言气有虚实为病者，皆当刺之而复有刺邪之法也。气者，肺之所藏也。《灵枢》本神篇言肺藏气，气舍魄，肺虚则鼻塞不利。少气即本文之少气也。实则喘喝，胸盈仰息，即本文之喘咳上气也。此乃气血已并，所以为虚实而成病也。然方其血未并于气，气未并于血，而五脏安定之时，邪来客之。肺主皮肤，皮肤微病，命曰白气微泄，盖肺属金，为色之白也。然而气有余者，则审其有余之在肺经。而泻其经隧，无得伤经出血，及泄其荣气也。气不足者，则审其不足之在肺经，而补其经隧，虽卫气亦不泄之斯可也。且其邪客于形，当按摩其病处，勿释其手，出针视之，仍骇此病人，曰我将深此针以刺之，适致此人革其常度，不能自宁，则精气必敛伏，邪气必散乱，此邪且无所安息，外泄腠理，真气乃相得矣。】　　【张志聪曰：肺主气而司呼吸，故有余则喘咳上逆，不足则呼吸不利而少气也。肺合皮，其色白，微邪客于皮肤，命曰白气微泄，谓微伤其肺气也。经隧，大络也，五脏之所以出血气者也，故有余则泻其经隧之血气，而勿再伤其经脉之血气也。不足则补其经隧之血气，而无泄其经隧之气焉。出针，出而浅之也。视之，视其浅深之义也。曰我将深之。适人之邪浅客于皮，必与正气相格，庶邪散而正气不泄，故曰我将深之，谓将持内之而使精神自伏。复放而出之，令邪无散乱，迎之随之，以意和之，无所休息。使邪气泄于皮毛腠理，而真气乃相得复于肌表。此用针浅深之妙法也。】
　　帝曰：善。血有余不足，奈何？岐伯曰：血有余则怒，不足则恐。血气未并，五脏安定，孙络水溢，则经有留血。帝曰：补泻奈何？岐伯曰：血有余则泻其盛经，出其血；不足则视其虚经，内针其脉中，久留而视脉大疾，出其针，无令血泄。帝曰：刺留血奈何？岐伯曰：视其血络，刺出其血，无令恶血得入于经，以成其疾。　　【王冰曰：络有邪盛则入于经，故云孙络水溢，则经有留血。脉盛满则血有余，故出之。经气虚则血不足，故无令血泄也。久留疾出，是谓补之。血络满者，刺按出之，则恶色之血不得入于经脉。】　　【马莳曰：此言血有虚实为病者，皆当刺之，而复有刺邪之法也。血者，肝所藏也。《灵枢》本神篇言肝藏血，血舍魄，肝气虚则恐，实则怒，正与此同。盖以肝在志为怒，肾在志为恐，不足则母气虚而为恐也。此血气已并，所以有虚实而为病耳。然方其血未并于气，气未并于血，而五脏安定之时，孙络为湿所胜，其水泛溢，则入于经而有留血，此乃邪之为病也。然而血有余者，则审其在肝经之盛，而泻之以出其血，血不足者，则视其在肝经之虚而补之，针其脉中，久留而视，所谓如待贵人，不知日暮者是也。候脉已大疾，则气已至矣，乃出其针，无令出血可也。且邪之所感，致有留血，则当视其血在络时，即刺出其血，无令恶血入经，以成他疾可也。】　　【张志聪曰：肝志怒，肾志恐，故血有余则肝盛而主怒，不足则母气衰而并于脾，故恐。盖以木气不足则土气盛，土气盛则并于所不胜之肾脏而为恐也。然下文之所谓病在脉调之血者，心包络所主之血也。此所谓血者，肝脏之所主也。肝脏之血本于冲脉，冲脉起于胞中，其浮而外者，循腹上行，散于皮肤肌肉之间，充肤热肉，生毫毛。卧则归于肝脏，寤则随卫气而行于脉外。孙络水溢者，胞中之津水也，水谷之津，流溢于中，奉心神化赤而为血。故曰：水入于经，而血乃成。夫经脉之血，从经而脉，脉而络，络而孙，脉外之血，从皮肤而转注于孙脉，从孙络而入于经俞，此脉内脉外之血气互相交通者也，故曰：孙络水溢，则经有留血。此肝有微病，致经水之溢于经也，盛经，冲脉也。冲脉为经络之海，故曰盛经。虚经，虚而不盛也。久留，候气至也。脉大疾，气至而血复也。经云：经脉为里，支而横者为络，络之别者为孙，盛而血者疾诛之，盛者泻之，盖血在于络，是孙络之水溢留于络中，而成败恶之血矣，此将入于经，故当疾刺以泻出之。】　　【张兆璜曰：凡病虚中有实，实中有虚，出针视之，曰我将深之，适人必革，此泻邪而兼补其正气也。久留而视脉大，疾出其针，此补虚而兼出其微邪也。迎之随之，浅深在意，斯尽调经之妙用。】
　　帝曰：善。形有余不足奈何？岐伯曰：形有余则腹胀，泾溲不利，不足则四肢不用。血气未并，五脏安定，肌肉蠕动，命曰微风。帝曰：补泻奈何？岐伯曰：形有余则泻其阳经，不足则补其阳络。帝曰：刺微奈何？岐伯曰：取分肉间，无中其经，无伤其络，卫气得复，邪气乃索。【溲，音叟。蠕，音软。】　　【王冰曰：泾，大便；溲，小便也。邪薄肉分，卫气不通，阳气内鼓，故肉蠕动。阳经，阳络胃之经络也。卫气者，所以温分肉而充皮肤，肥腠理而司开阖，故肉蠕动，即取分肉间，但开肉分以出其邪，故无中其经，无伤其络，卫气复旧，而邪气尽索散尽也。】　　【马莳曰：此言形有虚实为病者，皆当刺之，而复有刺邪之法也。形者，脾所藏也，盖形成于肉，脾主肌肉故也。《灵枢》本神篇言脾藏营，营舍意，脾气虚则四肢不用，五脏不安，实则腹胀，泾溲不利，正与此同。此气血已并，所以为虚实而成病耳。然方其血未并于气，气未并于血，而五脏安定之时，则风或客之，肌肉如蠕虫之动，然而风气尚微，命曰微风。故形之有余，则当泻足阳明胃经；形之不足，则当补足阳明胃络。正以脾胃为土，土主肌肉，而今曰阳经，非胃而何？且也微风所客，必当刺之，取其感风之。】
　　帝曰：善。志有余不足，奈何？岐伯曰：志有余则腹胀飧泄，不足则厥。血气未并，五脏安定，骨节有动。帝曰：补泻奈何？岐伯曰：志有余则泻然筋血者，不足则补其复溜。帝曰：刺未并奈何？岐伯曰：即取之，无中其经，邪所乃能立虚。【然筋，当是然谷。】　　【王冰曰：胀，谓胀起。厥，谓逆行上冲也。足少阴脉下行，今气不足，故随冲脉逆行而上冲也。肾合骨，故骨有邪薄，则骨节鼓动，或骨节之中，如有物鼓动之也。然，谓然谷，足少阴荥也，在内踝之前，大骨之下陷者中，血络盛则泄之，其刺可入同身寸之三分，留三呼，若灸者，可灸三壮。复溜，足少阴经也，在内踝上同身寸之二寸陷者中，刺可入同身寸之三分，留三呼，若灸者，可灸五壮。不求穴俞而直取居邪之处，故云即取之。】　　【马莳曰：此言志有虚实为病者，皆当刺之，而复有刺邪之法也。《灵枢》本神篇言肾藏精，精藏志，肾气虚则厥，实则胀，五脏不安，正与此同。盖以肾脉上行于腹，下行于足故也。此乃血气已并，所以为虚实而成病耳。然方其血未并于气，气未并于血，而五脏安定之时，肾主骨，骨感于邪，则骨节有动，此乃邪之为病也。然而志有余者，则泻肾经之荣穴名然谷者，其筋有血，乃刺出之。志不足者，则补肾经之经穴名复溜者，无出血泄气可也。帝问血气未并之时，感邪而骨中有动，则所以刺未并者，必有法也。伯言即取之邪所以刺之，无中其大经，则邪所自能立去而虚矣。】　　【张志聪曰：肾者，胃之关也，关门不利，则聚水而为腹胀飧泄矣。肾为生气之原，故不足则厥逆而冷，骨节有动者，亦为微风所伤也。故下文曰，邪所以能立虚。然谷穴，足少阴之荥穴也，荥为火，故有余则当泻其坎中之满。复溜，足少阴之经穴也，经属金虚则补其母也。即取之者，即于骨节有动之处而取之也。邪所，谓邪客而有动之所也。此病在骨者调之骨，故无中其经。】
　　帝曰：善。余已闻虚实之形，不知其何以生？岐伯曰：气血以并，阴阳相倾，气乱于卫，血逆于经，血气离居，一实一虚。血并于阴，气并于阳，故为惊狂。血并于阳，气并于阴，乃为炅中。血并于上，气并于下，心烦惋善怒。血并于下，气并于上，乱而喜忘。【以、已同。炅、烔同。惋，宜作悗，音闷。】　　【王冰曰：卫行脉外，故气乱于卫。血行经内，故血逆于经。血气不和，故一虚一实。气并于阳，则阳气外盛，故为惊狂。气并于阴，则阳气内盛，故为热中。上谓鬲上，下谓鬲下。】　　【马莳曰：此言血气之所以偏胜而皆有其病也。帝问已闻虚实之病形，如笑不休与悲之类，然所以生此虚实者，必有故也。伯言虚实之生，在乎阴阳相并之间耳。故气并于血，血并于气，是气血之已并也。荣为阴，气血则从生；卫为阳，气悍于营。气血相并，是阴阳之相并也。阴血并于阳气，则气乱于卫，而血之离居者为实，其虚则在气也。阳气并于阴血，则血逆于经，而气之离居者为实，其虚则在血也。虚实之所以生者如此。然气血固不可以专并，亦不可以不并。专并者为偏胜，不并者为不和。试以不并者言之：血属阴，今血并于阴，而无与于气，气属阳，今气并于阳，而无与于血，则论血气之大分，血当以气为主。故血并于阴者，其病徐，而气并于阳者，其病刚，当为惊狂之证。又以专并者言之：血专并于阳，气专并于阴，是血必以气为主，故血并于气者，其病缓，而气并于血者，其病速，当为热中之证。且是血气者，不但表里为病，抑且上下为病，正以上与表同，下与里一也。故血并于鬲之上，而气并于鬲之下，其病在鬲下，心气不下通，故为烦心，肝气乃上逆，故为善怒也。血并于鬲之下，而气并于鬲之上，其病在鬲上，心在鬲下者，神以气盛而乱，又以神失而善忘也。】　　【张志聪曰：此言五者之有余不足，生于血气之相并也。血气者，阴阳也。阴阳者，皮肤气分为阳，经脉血分为阴，表为阳，里为阴，身半以上为阳，身半以下为阴。气乱于卫者，血并于气也。血逆于经者，气并于血也。血并于气，则血离其居。气并于血，则气离其居矣。血离其居，则血虚而气实，气离其居，则气虚而血实，故曰，一实一虚，盖有者为实，无者为虚也。此论血气相并之总纲也。夫卫者，水谷之悍气也。肺主之气，乃三阳之表气，肌腠之元真，故曰气乱于卫，谓乱于卫之部署也。下文曰，取气于卫，病在气，调之卫，皆属此意。盖皮肤肌肉之腠理处，皆卫气游行出入之所，所谓当取之于皮肤肌腠，而无动其经脉也。当知卫气出于阳明，日行于阳，夜行于阴，大会于风府，游行于外内者也。太阳三焦之气，生于下焦水中，从下而上，自内而外，主司于肤表，通会于肌腠，故曰三焦膀胱者，腠理毫毛其应，分别血气生始出入之原也。夫血分气分之为阴阳也，脉外气分为阳，脉内血分为阴，阴血满之于外，阳气注之于脉中，是为阴阳匀平，如血并居于阴，则阴盛而血实。心主血脉，故阴盛则惊。气并于阳，则阳盛而气实，阳盛则发狂也。又有外内之阴阳也。血并于阳，则阴虚而生内热，气并于阴，则阳气内盛而为热中矣。故阴阳外内相并，而总属炅中也。乃上下之为阴阳则何如？血并于上，则脉气实而心烦惋，气并于下，则气不舒而多怒也。血并于下，则血蓄于下而喜忘；气并于上，则气逆于上而为悗乱。《灵枢经》曰：清浊之气相干，乱于胸中，是为大悗。《伤寒论》曰：其人喜忘者，必有蓄血，宜抵当汤下之。按抵当汤证，乃血蓄于气分，当知气并于上，匪则并于脉外，而兼并于脉中。故曰清浊之气相干。血并于下，匪则并于脉中，而兼并于脉外，故其人喜忘。经云：上气不足，下气有余，肠胃实而心气虚，虚则营卫留之于下，久之小以时上，故喜忘也。】
　　帝曰：血并于阴，气并于阳，如是血气离居，何者为实？何者为虚？岐伯曰：血气者，喜温而恶寒，寒则泣不能流，温则消而去之。是故气之所并为血虚，血之所并为气虚。帝曰：人之所有者血与气耳，今夫子乃言血并为虚，气并为虚，是无实乎？岐伯曰：有者为实，无者为虚。故气并则无血，血并则无气。今血气相失，故为虚焉。络之与孙脉，俱输于经，血与气并，则为实焉。血之与气，并走于上，则为大厥，厥则暴死。气复反则生，不反则死。　　【王冰曰：泣，谓如雪在水中，凝住而不行去也。气并于血则血少，故血虚。血并于气则气少，故气虚。有者为实，无者为虚，言为并于血则血无，血并于气则气无也。血与气相失，言气并于血，则血失其气，血并于气，则气失其血。】　　【马莳曰：此详论血气之虚实，有以不并言者，有以专并言者。帝承上文而言血并于气，气并于血，固宜其有虚实矣。若血属阴，理当归于阴，气属阳，理当归于阳。今曰，血并于阴，气并于阳，此正血气不相为并，而各离所并之居，与上节离居不同。上言血离其所居而并之于气，气离其所居而并之于血，而此则血不并气是离其并气之所居，气不并血，是离其并血之所居，是无实无虚也。当以何者而定其为虚实邪？伯言血气虽不同，其性则同也，皆喜温而恶寒，寒则濇滞而不通，温则消释而易行，故不并固不可，而专并亦不可。盖不并则为寒，寒则濇滞而不通。专并则为热，热则太温而病胜。是以气之所并者在于阳，则气分无血也，是为血虚矣。血之所并者在于阴，则血分无气也，是为气虚矣。此不并之并，亦有虚实在也。然而既曰血虚，又曰气虚，是血气皆无实也，帝之所以又疑而问也。殊不知气并于阳，气为有而血为无，乃气实而血虚也。血并于阴，血为有而气为无，乃血实而气虚也。故曰有者为实，无者为虚也。不唯是也，彼气血相片者，气并于血，则气盛而血少，是无血也。血并于气，则血盈而气少，是无气也。惟气血相失，故名之曰虚。大络与孙络，俱运于经脉之中，气并于血，其实在气血并于气，其实在血，故名之曰实。且是气血也，专并于上，则气上而不下，当为大厥之证，厥则暴死者有之。幸而气复于下则生，不复则死矣。】　　【张志聪曰：此复申明血气各自并居而成虚也。夫血满于外，气注于阴，是阴阳相合而为和平，如血并于阴，气并于阳，是血气各自分其居矣。故血气喜其温和相合，而恶其寒濇独居。如血并于阴，则寒泣而不能流行，血不流行，则气不得以和之矣。气并于阳，则气温而血消去，气热消铄，则血不得以和之矣。是故气之所并为血虚，血之所并为气虚。盖血并于阴者，血并而气不并也。血并于阴，则阴盛而寒，寒则血中之气，亦濇而不能流行矣。气并于阳者，气并而血不并也。气并于阳，则阳盛而热热则气分之血，亦消烁而去矣。故曰气并则无血，血并则无气也。然血气并而成虚者，因无而为虚也。如血并于阴，则阴寒盛，而血中之气亦无矣。如气并于阳，则阳热盛，而气分之血亦消去矣。故气并则无血，血并则无气。今血与气相失，而不能相和，故皆为虚焉。络者，经脉之支别也。孙脉者，乃孙络之脉别经者，亦三百六十五脉，内通于十二大络，外通于肤腠皮毛。五脏之血气，从大络而出于孙脉，从孙脉而出于肤表。表阳之气，从孙络而入于大络，从大络而注于经俞。此外内交通血气之经路也。是络脉之血气，孙络之气血，俱输于经，是血与气共并于血分则为实也。血之与气并走于上，则为大逆，逆则暴死。气复反则生，不反则死，此血与气共并于上则为实也。　王芳侯曰：气复反则生，谓复归于下也。盖阳气生于下，而升于上，血气并逆，则气机不转而暴死，反则旋转而复生。】
　　帝曰：实者何道从来？虚者何道从去？虚实之要，愿闻其故。岐伯曰：夫阴与阳皆有俞会，阳注于阴，阴满之外，阴阳匀平，以充其形，九候若一，命曰平人。　　【马莳曰：此言气血之虚实，必有道以为之往来也。阴阳者，阴经阳经也。帝问气血相并则为虚实，然何道以为之往来？此乃虚实之要也。伯言手足有六阳经，有六阴经，皆有俞穴所会，阳经注而之内，阴经注而之外，如《灵枢》经脉篇始于手太阴肺经，遂行于手阳明大肠经，足阳明胃经，遂行于足太阴脾经者是也。阴阳和平，以充其形，九候不偏，命之曰无病之人。若气血相并，则不能匀平而为虚实矣。此阳经阴经之经隧，乃道之所以往来也。】　　【张志聪曰：道谓血气出入之道路，来则为实，去则为虚，有来有往则和平矣。盖以血气相通，阴阳交互之为和平也。俞者，谓三百六十五俞穴，乃血脉之所流注。会者，谓三百六十五会，乃神气之所游行，皆阴阳血气之所输会者也。脉外之阳气，从孙脉而注于阴中，在内之阴血，从经俞而溢之脉外，此阴阳相和，是为匀平。血气相通，以充其形，则三部九候之脉，上下若一，是为平人矣。】
　　夫邪之生也，或生于阴，或生于阳。其生于阳者，得之风雨寒暑；其生于阴者，得之饮食居处，阴阳喜怒。　　【马莳曰：此言阳经之邪，得之外感，而阴经之邪，得之内伤也。何也？阳经主表，阴经主里故也。】　　【张志聪曰：上节论阴阳不和，血气相并，而有虚实之分，此复论外因于风雨寒暑，内因于饮食七情，而亦有阴阳虚实之分焉。外为阳，内为阴。故生于阳者，得之风雨寒暑，其生于阴者，得之饮食居处，阴阳喜怒。】
　　帝曰：风雨之伤人奈何？岐伯曰：风雨之伤人也，先客于皮肤，传入于孙脉，孙脉满则传入于络脉，络脉满则输于大经脉。血气与邪并客于分腠之间，其脉坚大，故曰实。实者，外坚充满，不可按之，按之则痛。帝曰：寒湿之伤人奈何？岐伯曰：寒湿之中人也，皮肤不收，肌肉坚紧，营血泣，卫气去，故曰虚。虚者，聂辟气不足，按之则气足以温之，故快然而不痛。　　【王冰曰：聂谓聂皱，辟谓辟垒也。】　　【马莳曰：此言阳经病有虚实，皆得之外感，而以痛否为验也。上文神气血形志，以血气相并而为虚实，乃血气之虚实，不必外感于邪也。此言感邪而有虚实，乃病之虚实也。是必有血气之虚实，而后有病之虚实，其实有不同也。试以阳经之生实者言之：风雨之伤人也，先客于皮肤，传入于孙络，又传入于络脉，又传入于经脉，血气与邪，并客于分腠之间，其脉坚大，故曰实。实者，按之则痛者是也。又以阳经之生虚者言之：寒暑之中人也，皮肤不仁，肌肉坚紧，营血濇而卫气散，故曰虚。虚者聂辟，乃肌肉僻积之意，按之则气足以温之而不痛者是也。此乃阳经之病，生虚生实者如此。】　　【张志聪曰：此论外因之风雨寒暑，而有虚有实也。夫经脉为里，支而横者为络，络之别者为孙。风雨之伤人也，先客于皮肤，而次入于里，血气与邪，并客于分腠之间，其脉坚大，故曰实。此邪在于分腠之阳，迫及于脉而为坚大，未入于里，故按之则痛。夫表阳之气，主于皮肤，寒湿之阴邪，伤人阳气，是以皮肤不收，阳气不能外御，致邪入于肌肉，而肌肉坚紧也。荣血泣而不行，卫气去于肤表，故为虚也。《灵枢经》曰：血气竭枯，肠胃聂辟，盖言此虚者，虚于外而僻积于内也。此表气不足，故按摩之，则里气出以温之，故快然而不痛。此论阳受之风雨寒湿，阳气主于肤表，盖以阳气实者为实，而阳气虚者为虚也。】
　　帝曰：善。阴之生实奈何？岐伯曰：喜怒不节，则阴气上逆，上逆则下虚，下虚则阳气走之，故曰实矣。帝曰：阴之生虚奈何？岐伯曰：喜则气下，悲则气消，消则脉虚空。因寒饮食，寒气熏满，则血泣气去，故曰虚矣。　　【王冰曰：实谓邪气盛，虚谓精气夺也。】　　【马莳曰：此言阴经病有虚实，皆得之于内伤也。试以阴经之生实者言之：怒气不节，则肝为阴经，阴气上逆，上逆则下虚，下虚则阳气专走而上行，故曰实。又以阴经之生虚者言之：正以喜则气下，悲则气消，而脉气虚空，又因用寒冷饮食，而寒气熏满，则血濇气去，故曰虚。】　　【张志聪曰：此论内因之虚实也。夫内为阴，外为阳，身半以下为阴，身半以上为阳。喜怒之气，由衷而发，故不节则阴气上逆，逆则下虚，虚则阳气相乘，而下走之，故为实矣。夫心藏神，喜则神气散而下，肺藏气，悲则伤肺而气消，神气消而脉空虚者，脉随气而消长也。饮食于胃，喜温而恶寒，兼之寒饮，致寒气熏满于胸中，则血泣而气去。盖荣卫血气，皆阳明之所生也。此论饮食居处，阴阳喜怒，皆生于阴，故论在内之气，及经脉之为虚为实也。】
　　帝曰：经言阳虚则外寒，阴虚则内热；阳盛则外热，阴盛则内寒。余已闻之矣，不知其所由然也。岐伯曰：阳受气于上焦，以温皮肤分肉之间。令寒气在外，则上焦不通，上焦不通，则寒气独留于外，故寒栗。帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。帝曰：阳盛生外热奈何？岐伯曰：上焦不通利，则皮肤致密，腠理闭塞，元府不通，卫气不得泄越，故外热。帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留则血凝泣，凝则脉不通，其脉盛大以濇，故中寒。　　【王冰曰：甚用其力，致劳倦也。贪役不食，故谷气不盛，外伤寒毒，内薄诸阳，寒外盛则皮肤收，皮肤收则腠理密，故卫气稸聚，无所流行矣。寒气外薄，阳气内争，积火内燔，故生外热也。温气，谓阳气也。阴逆内满，则阳气去于皮外也。】　　 【马莳曰：此言阴阳之有虚实，而寒热之在内外者不同也。阳者，卫气也。阴者，营气也。经言阳虚则外寒，阳盛则外热，阴虚则内热，阴盛则内寒，是虚实殊而内外分，何寒热之难拘也？伯言阳虚则外寒者，正以卫气自下焦之阴中有阳者，随中焦之气以升于上焦，而生此卫气，故谓之卫气出于下焦，浊者为卫是也。此卫气即阳气也，阳受气于上焦而生，故出而温于皮肤分肉之间，所以卫行脉外，肥腠理而司开阖也。今寒气在于外体，则上焦不通，卫气不得入、而寒气独留于外，故寒而臣栗也。此外感之证也。所谓阴虚生内热者，正以有所劳倦，致形衰气少，而饮食随减，所以谷气不盛也。夫上焦之宗气，生于谷气之精微，今饮食倦劳如此，故上焦之气不能行，而下脘之气亦不通，则胃气虚而为热，热气熏于胸中，故内热也。此内伤之证也。所谓阳盛生外热者，正以卫气本于上焦，今外伤寒毒，阳邪反盛，上焦不通，皮肤腠理，皆致密而闭塞，元府不得通利，卫气不得外越，故外体菀热，此外感之证也。所谓阴盛生内寒者，正以下气大逆而为厥，寒物之气，积于胸中而不泻，热气渐去，寒气独留，血亦凝濇，脉亦不通，经脉在内者，盛大而胀，并皆濇滞，故内寒，此亦内伤之证也。按此四段，其首段阳虚生外寒，后人以为阳虚畏外寒，盖言阳气既虚，外无所卫，虽不感邪，亦必畏寒。次段阴虚生内热，后人以为肾水既灭，火能胜阴，烦躁眩晕，内热自盛，此亦有理，但与正文不同。其曰阳盛则外热，阴盛生内寒者，断如所解云云也。但阴盛生内寒，或欲作外感之邪说，则是传经之邪也，传经之邪，内当热，脉当沉，今何为反寒？须知欲作外感，乃是暂时寒气入中，或为寒物所伤耳，非传经之邪也。此节脉若作外诊之脉，理宜沉濇，今曰盛大而濇，恐是在中之脉，非外见者。】　　【张志聪曰：此承上文而复论表里阴阳，有寒热虚实之别。上节论阳在外而阴在内，然表阳之气，有虚之寒，里阴之气，有虚之热，故帝引经而复问焉。阳谓诸阳之气。经云：三焦开发，宣五谷味，熏肤充身泽毛，是谓气。是阳受气于上焦，以温皮肤分肉，假令寒气客于外，则上焦之气不通，而寒气独留，故寒栗也。所以凡伤于寒则为病热者，得阳气以化热也。寒栗而不能为热者，上焦之气不通也。至若阴虚生内热者，因中土之受伤也。如饮食劳倦则伤脾，脾主肌肉，故形气衰少也。水谷入胃，由脾气之转输，脾不运行，则谷气不盛矣。上焦不能宣五谷之味，下焦不能受水谷之津，胃为阳热之腑，气留而不行，则热气熏于胸中而为内热矣。上为风雨寒湿，此即饮食居处也。上焦为宗气之海，宗气积于胸中，上出于肺，以司呼吸，肺主气而上合于皮毛，是以上焦通利，则充肤泽毛，有若雾露之溉。上焦不通，则皮肤致密，腠理闭塞，而元府不通矣。毫毛之腠理闭塞，则卫气不得泄越而为热矣。厥气上逆，下焦之阴气厥逆于上也。阴寒之气，积于胸中而不泻，则中上二焦之阳气消，而寒气独留于上，寒则血凝泣而脉不通矣。阴盛则脉大，血凝泣，故脉濇也。阳热去而寒独留，故中寒也。】
　　帝曰：阴与阳并，血气以并，病形以成，刺之奈何？岐伯曰：刺此者，取之经隧，取血于营，取气于卫，用形哉，因四时多少高下。帝曰：血气以并，病形以成，阴阳相倾，补泻奈何？岐伯曰：泻实者，气盛乃内针，针与气俱内，以开其门，如利其户；针与气俱出，精气不伤，邪气乃下，外门不闭，以出其疾，摇大其道，如利其路，是谓大泻，必切而出，大气乃屈。帝曰：补虚奈何？岐伯曰：持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存，动气候时，近气不失，远气乃来，是谓追之。【内、纳同。】　　【王冰曰：营主血，阴气也。卫主气，阳气也。夫行针之道，必先知形之长短，骨之广狭，循三备法通计身形以施分寸，故曰用形也。泻实，言欲开其穴而泄其气也。切，谓急也，言急出其针也。针解论曰：疾而徐则虚者，疾出针而徐按之也。大气，谓大邪气也。屈，谓退屈补虚，言但密闭穴俞，勿令其气散泄也。近气谓已至之气，远气谓未至之气。欲动经气而为补，补者皆必候水刻，气之所在而刺之，是谓得时而调之，追，犹言补也。《针经》曰：追而济之，安得无实，则此谓也。】　　【马莳曰：此言刺病取乎营卫，而补泻又有其法也。阴并于阳，是血并于气；阳并于阴，是气并于血。血气病形，所以各有虚实也。刺之何如？盖十二经中，皆有经隧，血有虚实，而营气属阴，血生于营，故刺血者取之营气而已。气有虚实，而卫气属阳，气亦属阳，故刺气者取之卫气而已。且人之形体，有长短、肥瘦、大小不同，天之四时，有寒热、温凉不一，必用人之形，因天之时，以为针之多少高下耳。是以欲泻实者，候其邪气方盛之时，乃令病人吸气以纳针。针与气俱纳，然后开其门，利其户，无令气忤，静以久留，无令邪布。吸则转针以得气为故，候呼引针，呼尽乃去针，与气俱出。精气不伤，邪气乃下，外门不闭，以出其疾，摇大其道，如利其路，是谓大泻，必切而出，大气乃屈。故命曰泻。欲补其虚者，持针勿置，以定其意，必先扪而循之，切而散之，推而按之，弹而怒之，抓而下之，通而取之，候呼纳针，呼尽纳针，气出针入，针空四塞，精无从去，静以久留，以气至为故，如待所贵，不知日暮，其气已至，适而自护，候呼引针，方实而疾出针，气入针出，气不得出，热不得还，各在其处，推阖其门，闭塞其户，邪气弗散，令神气存，精气乃得存，动气候时，近气不失，大气留止，远气乃来，是谓追之，故命曰补。】　　【张志聪曰：阴与阳并者，谓表里上下，阴阳相并也。血气以并者，血并于气，气并于血也。盖五脏之神志血气，生于胃腑水谷之精。胃之所出气血者，经隧也。经隧者，五脏六腑之大络也。故当取之经隧，以调其五脏焉，夫取之经隧，调其神也；取之营卫，调其气也。又当以调其形。形者，皮肤肌肉。哉者，未尽之辞。盖言上守神，粗守形，神气固当调，而形之小可不用也。因时气之升降浮沉，而用之以多少高下。如曰以月生死为痏数，此多少之谓也。如春时俞在颈项，夏时在胸胁，秋时在肩背，冬时在腰股，高下之谓也。虚实者，谓并者为实，无者为虚。邪气盛则实，精气夺则虚，气盛者，谓所并之气，所受之邪盛也。盖候病气至而内针也。针与气俱内者，随正气而深之也。以开其门利其户者，开其门而伏其精气于内也。针与气俱出者，同病气俱出也。《针经》云：客者，邪气也。在门者，邪循正气之所出入也。是以泻邪当先归伏其正气，而后引邪以出其门，则精气不伤，而邪气乃下，故外门勿闭以出其邪，摇大其针孔，如利其所出之道路，是谓大泻。切，急也。屈，降也。大气，大邪之气也。此论泻邪之中，而兼用内正之法也。持针勿置，谓持针在手，勿置之意外，以定其迎随之意。候其呼出而内针，气出而针入，针空勿摇，使精气无从而去，候正气方实，而疾出其针，使正气内入，而针即外出，则热邪不得还入于内，内之气门已闭，则邪气布散于外，而精气乃得存矣。针下动气，候时而至，使浅近之气，不散失于外，深远之气，来复于其间，是谓追而济之之法。此补正之中，兼泻散其邪，盖邪之所凑，其正乃虚也。张兆璜曰：此先追实其正气，次散其邪，再候其时，而使精气来复，迎之随之，得出入补泻之妙，而后能调其经焉。】
　　帝曰：夫子言虚实者有十，生于五脏，五脏五脉耳。夫十二经脉，皆生其病，今夫子独言五脏。夫十二经脉者，皆络三百六十五节，节有病，必被经脉，经脉之病皆有虚实，何以合之？岐伯曰：五脏者，故得六腑与为表里，经络支节，各生虚实，其病所居，随而调之。病在脉，调之血；病在血，调之络；病在气，调之卫；病在肉，调之分肉；病在筋，调之筋；病在骨，调之骨。燔针劫刺其下及与急者。病在骨，焠针药熨；病不知所痛，两蹺为上；身形有痛，九候莫病，则缪刺之；痛在于左而右脉病者，巨刺之。必谨察其九候，针道备矣。　　【王冰曰：随而调之者，从其左右经气支节而调之也。脉者血之腑，脉实血实，脉虚血虚，由此脉病而调之血也。血病则络脉易，故调之于络。卫主气，故气病而调之卫也。调之分内，谓候寒热而取之。调之筋，调适缓急而刺熨之。调之骨，谓察轻重而调之。燔针劫刺其下及与急者，调筋法也。言筋急则烧针而劫刺之。焠针药熨，调骨法也。焠针，火针也。两蹺，谓阴阳蹺脉，阴蹺之脉出于照海，阳蹺之脉出于申脉，申脉在足外踝下陷者中，容爪甲，刺可入同身寸之三分，留六呼，若灸者，可灸三壮。照海在足内踝下，刺可入同身寸之四分，留六呼，若灸者，可灸三壮。莫病谓无病也。】　　【马莳曰：此言脏腑虚实之病，相为表里，随病而当施以治法也。神气血肉志，各有虚实，是计之有十也，生于五脏，则似于十二经脉有所遗也，故帝疑而问之。殊不知五脏六腑，相为表里，所生诸病，各有虚实。其病所在，随处可以调之。在脉则调之血，以脉者血之俯，脉实则血实，脉虚则血虚也；在血则调之络，以血病则络脉结也；在气则调之卫，以卫为阳气也；在肉则调之分肉，以分肉为肉之部也，在筋则调之筋，下文用燔针以劫刺其下，及其所急处是也，在骨则调之骨，下文用焠针及药熨者是也；病有不知所痛者，刺两蹺之上，谓申脉照海二穴也；身形有痛，九候莫病，则用缪刺法以刺其络穴，左痛刺右，右痛刺左也。痛在于左，而右脉病者，则用巨刺法，以刺其经穴，左痛刺右，右痛刺左者是也。缪刺巨刺，特有经络之不同耳，必谨察其九候之脉，而刺之针道备矣。】　　【张志聪曰：神志血气肉五者，各有虚实，故虚实有十，而皆生于五脏，三百六十五节，乃筋骨之会，十二经脉，支分三百六十五络，而皆络于节，节有病，必被及于经脉，盖言筋骨血脉外内之相通耳。五脏者，内合五行，外合脉肉筋骨，故得六腑与为表里，以应十二经脉，故五者之虚实，止归于五脏。若经络支节，各生其虚实，则随其病处而调之。如病在心包络所主之脉，即调之脉；在心脏所主之血，即调之络；在肺脏所主之气，即调之于卫；在脾脏所主之肉，即调之分肉；在肝脏所主之筋，即调之筋；在肾脏所主之骨，即调之骨。盖五脏者，五行之所生也，故先言其五脏，地之五行，化生六气，六气之中，有二火一合，心脏之阳火一合，包络之阴火共为六脏，得六腑与为表里，以应十二经脉，以合血气脉肉筋骨。此论五脏之气不和，以致外合之血气筋骨为病，各以其气而调之。若风雨寒湿，为病于脉肉筋骨之间者，亦各有取刺之法也。按《灵枢》官针篇曰：九曰焠刺，焠刺者，刺燔针则取痹也。又曰：刺寒痹之法，刺布衣者，以火焠之，刺大人者，以药熨之。盖阳受之风雨寒湿，客于脉肉筋骨之间，皆能为痹，故当以燔针，劫刺其所病之下，而及与筋痹之急者。若病在骨，又当用焠针及药熨之，若痛而不知其所者，当取之蹺脉也，按两蹺脉起于足踝，上入阴上循胸里，故痛在蹺脉之上者，不知痛处也。其有痹在于肌肉，而不及于经脉者，当缪刺之。按缪刺篇曰：凡痹往来行无常者，在分肉间，痛而刺之，左刺右，右刺左，病已止，不已复刺之如法。又有病在于经别者，当巨刺也。缪刺篇曰：邪客于经，左盛则右病，右盛则左病，亦有移动者，左痛未已，而右脉先痛，如此者，必巨刺之巨大也。九针论曰：八曰长针，取法于綦针，长七寸，主取深邪远痹者也。盖经脉在里而入深，故当用长大之针以取之。九候，三部九候也，九候外合九窍。内合九脏，循行于上中下之三部，皆五脏所生之血气也。此篇首论五脏所藏之神志血气，有虚有实，复总归于血气阴阳，复调之于皮肉筋骨，并取邪痹于身形蹺脉之间，然必察其九候之脉，而知病之所在，调经之道，于斯备矣。】古今图书集成医部全录卷二十九

　　　缪刺论篇第六十三
　　【马莳曰：邪客于各经之络，则左痛取右，右痛取左，与经病异处，故以缪刺名篇。】　　【张志聪曰：按《灵枢经》有经脉篇，论脏腑之十二经脉者也。有经别篇，即巨刺之经也。有十五大络，即缪刺之络也。在十二经脉，则曰盛则泻之等语，未论其缪刺巨刺之法，故补论于诸刺篇之后，名曰缪刺论。】
　　黄帝问曰：余闻缪刺，未得其意。何谓缪刺？岐伯对曰：夫邪之客于形也，必先舍于皮毛。留而不去，入舍于孙脉；留而不去，入舍于络脉；留而不去，入舍于经脉。内连五脏，散于肠胃，阴阳俱感，五脏乃伤，此邪之从皮毛而入，极于五脏之次也，如此则治其经焉。今邪客于皮毛，入舍于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右，与经相干，而布于四末，其病无常处，不入于经俞，命曰缪刺。帝曰：愿闻缪刺，以左取右，以右取左，奈何？其与巨刺，何以别之？岐伯曰：邪客于经，左盛则右病，右盛则左病，亦有移易者，左病未已，而右脉先病，如此者必巨刺之，必中其经，非络脉也。故络病者，其痛与经脉缪处，故命曰缪刺。　　【王冰曰：缪刺，言所刺之穴，应用如纰缪纲纪也。病在血络，是谓奇邪。四末，谓四肢也。先病者，谓彼痛未止，而此先病，以承之络，谓正经之旁支，非正别也，亦兼公孙、飞扬等之别络。】　　【马莳曰：此言缪刺之所以异于巨刺也。缪刺者，以邪客于络，而左痛取右，右痛取左也。巨刺者，以邪客于经，而必刺其经也。盖邪之始客于形也，必先舍于皮毛。留而不去，入舍于孙络；留而不去，入舍于十五络脉；留而不去，入舍于十二经脉。内连五脏，散于肠胃，阴阳诸经，相感于邪，五脏皆已被伤，此邪之从皮毛而入极于五脏之次也。若此者，必治其经穴焉。夫是之谓正刺也。今邪客于皮毛，入舍于孙络，留而不去，其孙络闭而不通，不得内入于经，流溢于十五大络之中，而生奇邪之病。惟其邪客大络，左注于右，右注于左。上下左右，与经虽相干，其实不得入于经，而止布于四末，其气无常处，当以左病者而取其右络，右病者而取其左络，是缪刺之法也。若邪客于经，左病盛而右亦痛，右病盛而左亦痛。亦有互相移易者，如左痛未已，而右脉先病，如此者必巨刺之，以中其经脉，而不取其络脉，是巨刺之法也。然则络病者，其痛与经脉缪处，故命之曰缪刺也。缪者，异也。】　　【张志聪曰：此先言邪气循序而入于经者，则当治其经也。夫经脉为里，支而横者为络，络之别者为孙。络脉外见于皮部，经脉内连于脏腑。邪之始客于形也，必先舍于皮毛，留而不去，则传入于孙络，盖从孙而络，络而经也。阴阳俱感者，谓皮毛气分为阳，经络血分为阴，言五脏之血气外充于形身，有阴而有阳也。夫十二经脉，三阴者属脏络腑，三阳者属腑络脏，而云内连五脏，散于肠胃者，谓地之五行以生人之五脏，三阴三阳之六气，亦由五行之所生，故凡论经脉以五脏五行之气为主，而六腑为其合也。此言邪入于经，而至于五脏之次者，不宜缪刺，若邪入于大络者，当缪刺也。孙络者，孙脉也。孙络之脉别经者，亦三百六十五脉，并注于大络。大络者，脏腑之经隧也。《灵枢经》曰：胃之所出血气者，经隧也。经隧者，五脏六腑之大络也，闭塞不通者，络脉不通也。络脉闭塞，则皮肤孙络之邪，不得入于经，而流溢于大络矣。奇病者，谓病气在左，而证见于右，病气在右，而证见于左，盖大络乃经脉之别，阳走阴而阴走阳者也。按此论乃大络与皮肤孙络相通，胃腑所出之气血，从胃络而注于脏腑之大络，从大络而先行皮肤，先充络脉，从络脉而复入于经，以养五脏气，此胃气之所由出也。至于水谷所生之津液，以资养五脏之精者，由脾脏之转输也。是津液气血，皆由水谷之所生，胃腑之所出，而各有其道。故曰孙络三百六十五穴会，以溢奇邪，以通荣卫。又曰，肉分之间，溪谷之会，以行荣卫，以会大气。大气者，宗气也，是胃腑之宗气血气，有由经隧而先行于皮肤孙络之间，与荣卫交会者也。其所谓左注右而右注左者，因大络之左右互交，邪随络脉之气而流注也。经，经隧也。言脏腑之大络，与胃之经隧相通，而布于四末，盖四支乃为诸阳之本，阳明胃气之所生也。其气无常处者，布于四末，而散于脉外，不入于经俞，故命曰缪刺。夫大络之邪，由孙络之流注，故可浅刺络脉，以取大络之气。如邪在经者，必当巨刺以取之，必中其经，非络脉之比也。经谓十二经之别，即《灵枢经》别篇之所谓足太阳之正与足少阴之正为一合，足少阳之正与足厥阴之正为二合，足阳明之正与足太阴之正为三合，手太阳之正与手少阴之正为四合，手少阳之正与手厥阴之正为五合，手阳明之正与手太阴之正为六合是也。此亦阴阳相贯，左右相交，是以左病则右盛，右病则左盛。亦有移易者，谓有病在阳经而移入阴经者，有病在阴经而移入于阳经者，故左病未已，而右脉先病，如此者必巨刺之，必中其经，非络脉也。络脉者，大络也。故络病者，其痛与经脉缪处，故命曰缪刺。按此节分别大络与经脉，各走其道，不相交通，然为病皆左注右，而右注左，俱宜缪刺者也。故以巨刺之法少分别之。故曰络病者，其痛与经脉缪处，故命曰缪刺。】
　　帝曰：愿闻缪刺奈何？取之何如？岐伯曰：邪客于足少阴之络，令人卒心痛暴胀，胸胁支满，无积者，刺然骨之前出血，如食顷而已。不已，左取右，右取左。病新发者，取五日已。【卒，猝同。】　　【王冰曰：足少阴之络，支别者，并正经从肾上贯肝鬲，走于心包，故邪客之则病心痛暴胀，胸胁支满。刺然谷多见血，令人立饥欲饮。左取右，右取左，言痛在左取之右，痛在右取之左。病新发者，取五日已，言素有此病而新发，先刺之五日，乃尽已。】　　【马莳曰：此以下至末，承上文而言缪刺之实，此则指肾络为病，当有缪刺之法也。肾经之络穴，即大锺也。肾脉支别者，并正经从肾上贯肝鬲，走于心包，故邪客之，令人病如是也。内无积者，刺然骨之前曰然谷者出血。然谷在内踝前大骨下陷中，别于太阴蹺脉之郄，针三分，留三呼，灸三壮，食顷而病自已。如痛不已，左痛者，当取之右然谷，右愈者，当取之左然谷。此乃素无此病而新发者，刺之五日，病自已矣。】　　【张志聪曰：足少阴之络，名曰大锺，当踝后繞跟，别走太阳，其别者，并经上走于心包下，外贯腰脊。故邪客之，令人卒心痛暴胀，胸胁支满。无积者，无盛血之结也。刺然骨之前，出血不已，缪刺之。】
　　邪客于手少阳之络，令人喉痹舌卷，口干心烦，臂外廉痛，手不及头，刺手中指次指爪甲上，去端如韭叶，各一痏，壮者立已，老者有顷已。左取右，右取左。此新病，数日已。　　【王冰曰：手少阳之脉，循手表出臂外，上肩入缺盆，布膻中，散络心包，其支者从膻中上出缺盆上项；又心主舌，故病如是。手中指次指，谓关冲穴，少阳之井也，刺可入同身寸之一分，留三呼，若灸者，可灸三壮。左右手皆刺之，故言各一痏。】　　【马莳曰：此言三焦络为病，当有缪刺之法也。三焦经之络穴，即外关也，在腕后二寸两筋间，阳池上一寸，左病则取右之关冲，右病则取左之关冲，此乃新病，刺之数日，当自已。】　　【张志聪曰：手少阳之别，名曰外关，去腕二寸，外繞臂，注胸中，合心主。夫手少阳乃三焦相火主气，注胸中而合于心主包络，故邪客之，令人喉痹舌卷，口干心烦。脉循臂，故痛不能举也，当刺中指心包络之中冲，次指手少阳之关冲。去爪甲如韭叶许，各一痏。壮者之气盛，故立已。老者之气衰，故有顷。此言手少阳三焦之主气也。如不已者，乃左注右而右注左，当缪刺之。此为新病，当数日已。盖言邪始客于皮毛孙络，而流溢于大络者，非久病也。】
　　邪客于足厥阴之络，令人卒疝暴痛，刺足大指爪甲上与肉交者各一痏，男子立已，女子有顷已。左取右，右取左。　　【马莳曰：此言肝络为病，而有缪刺之法也。肝经络穴，蠡沟也，在内踝肉前上五寸。其支别者，循胫上睾结于茎，故令人卒暴疝痛也。睾，阴丸也。当刺足大指爪甲上与肉交者大敦穴，左右各一痏，男子立已，女子少顷亦已。左痛者取右足之大敦，右痛者取左足之大敦，在足大指端去爪甲如韭叶，厥阴之井也，刺三分，留七呼，灸三壮。】　　【张志聪曰：男子之血盛，故立已。女子之生，不足于血，故有顷。此言厥阴肝经之主血也。如不已，再缪取之。】
　　邪客于足太阳之络，令人头项肩痛，刺足小指爪甲上与肉交者各一痏，立已。不巳，刺外踝下三痏。左取右，右取左，如食顷已。　　【王冰曰：足太阳之经之正者，从脑出别下项，支别者，从髆内左右别下，又其络自足上行，循背上头，故头项肩痛也。足小指，谓至阴穴太阳之井也，刺可入同身寸之一分，留五呼，若灸者，可灸三壮。外踝下谓金门穴，足太阳郄也，刺可入同身寸之三分，若灸者，可灸三壮。】　　【马莳曰：此言膀胱络脉为病，当有缪刺之法也。膀胱经之络穴，即飞扬也，在外踝骨上七寸。头项肩痛者，支络之所过也，刺足小指爪甲上与肉交者名至阴穴，左右各一痏，立已。如不已，刺外踝下金门穴，即足太阳之郄三痏。左痛取右金门，右痛取左金门，如食顷则病自已。】　　【张志聪曰：足太阳为诸阳主气，其气上升于头项，故邪客于络，而致头项肩痛也。】
　　邪客于手阳明之络，令人气满胸中，喘息而支胠，胸中热，刺手大指次指爪甲上，去端如韭叶各一痏。取右，右取左，如食顷已。　　【王冰曰：手阳明之经，自肩端入缺盆络肺，其支别者，从缺盆中直而上颈，故病如是。手大指次指，谓商阳穴手阳明之井也，刺可入同身寸之一分，留一呼，若灸者，可灸一壮。】　　【马莳曰：此言大肠经络脉为病，有缪刺之法也。大肠经之络穴，即偏历也。在腕中后三寸。刺手大指之次指爪甲上，去端如韭叶者名商阳也，左右各一痏。如不已，左病取右商阳，右病取左商阳，如食顷则病自己。】　　【张志聪曰：邪客于手阳明之络，令人气满胸中喘息，及支胠胸热者，盖手太阴主气以司呼吸，而脉循于胸中也。】
　　邪客于臂掌之间，不可得屈，刺其踝后，先以指按之，痛乃刺之，以月死生为数，月生一日一痏，痏，十五日十五痏，十六日十四痏。　　【王冰曰：以月死生为数者，随日数也。月半以前，谓之生，月半以后，谓之死，亏满而异也。】　　【马莳曰：此言心包络经，客邪为病，当刺心经之通里穴也，在腕后一寸陷中。手少阴心脉之络，邪客于臂掌之间，不可得屈，乃手厥阴心包络受邪也，刺通里穴，先以手按之，痛则乃刺通里。以月死生为数，自初一以至十五月生数也。故一日一痏，一痏者，即一刺也。至十五日当增至十五刺矣。自十六日至三十日，月死数也，故十六日十四刺，至三十日当减至一刺矣，皆言每日一刺也。夫以心包络之邪，而刺心经之络，正以心为五脏六腑之大主，与别经不同，故其所以刺者，非左右互取之谓也。】　　【张志聪曰：臂掌之间，手厥阴之络也。厥阴之络，名曰内关，去腕二寸，出于两筋之间，循经以上，系于心包络，故当刺其腕踝之后，循臂而上，按其痛处乃刺之，以月生死为数。盖手厥阴心主主血脉，是谓得时而调之也。】
　　邪客于足阳蹺之脉，令人目痛从内眦始，刺外踝之下半寸所，各二痏。左刺右，右刺左，如行十里顷而已。　　【王冰曰：阳蹺之脉，起于足，上行至头，而属目内眦，故令人目痛从内眦始也。申脉穴，阳蹺之所生，在外踝下陷者中，容爪甲，刺可入同身寸之三分，留六呼，若灸者，可灸三壮。】　　【马莳曰：此申言阳蹺客邪为病，当有缪刺之法也。病目痛从内眦始者，阳蹺脉之所过也，刺外踝之下半寸所，即申脉穴左右各二痏。如不已，左刺右申脉，右刺左申脉，如人行十里顷而病自已。】　　【张志聪曰：此言阳蹺之脉，亦左右互交会于睛明，所当缪刺者也。阳蹺者，足太阳之别，起于足外踝下，太阳之申脉穴，当踝后繞跟，以仆参为本，上外踝三寸，以附阳为郄，循股胁上肩髆，上人迎侠口吻至目内眦，会于足太阳之睛明穴，故邪客之，令人目痛从内眦始也，当刺外踝下之仆参、申脉，左右各二痏。如痛在左目者，取之右；痛在右目者，取之左。盖蹺脉侠口吻左右互交，而上于目内眦也。按《灵枢》寒热篇曰：足太阳有通项入于脑者，正属目本，名曰眼系，乃别阴蹺阳蹺，阴阳相交，阳入阴，阴入阳，交于目锐眦，是阴蹺阳蹺，左右交转于面，故病在上者，当缪取之下也。】
　　人有所堕坠，恶血留内，腹中满胀，不得前后，先饮利药，此上伤厥阴之脉，下伤少阴之络，刺足内踝之下，然骨之前，血脉出血，刺足跗上动脉；不已，刺三毛上各一痏，见血立已。左刺右，右刺左。善悲惊不乐，刺如右方。【乐，音洛。】　　【王冰曰：足内踝之下，然骨之前，少阴之络也。足跗上动脉，谓冲阳穴，胃之原也，刺可入同身寸之三分，留十呼，若灸者，可灸三壮。主腹大不嗜食，以腹胀满故尔。取之三毛上，谓大敦穴，厥阴之井也。善悲惊不乐，亦如上法刺之。】　　【马莳曰：此言恶血为病，当有缪刺之法也。人以堕坠，而恶血积内，腹中满胀，前后不通，先曾用通利药，上伤厥阴肝经之脉，下伤少阴肾经之络，当刺内踝之下，然骨之前，曰然谷者出血，此乃少阴之络也。及足跗上动脉，即冲阳穴，乃胃经之原也。如不已，刺三毛上大敦穴，左右各一痏，见血立已。如不已，左刺右大敦，右取左大敦也。如病善悲善惊而不乐，则亦刺如右方之然谷与冲阳耳。】　　【张志聪曰：此言堕伤者，亦当用缪刺之法也。恶血留内，则气脉不通，是以腹中满胀。肝主疏泄，肾开窍于二阴，故不得前后也。先服利药以去恶血，所谓先治其标也。夫堕坠者，有伤筋骨，筋即为肝，骨即为肾，是以上伤厥阴之脉，下伤少阴之络，当刺足内踝下厥阴之中封，然谷前少阴之络脉血脉，出血以调其经，再刺足跗上阳明之动脉，以消腹胀，如不已，再刺三毛上肝经之大敦。盖堕坠者，伤筋骨与血，肝主筋而主血也。如悲惊不乐者，亦刺如前法。盖堕伤血脉筋骨，伤五脏外合之有形，悲惊不乐，伤五脏内藏之神志，皆当以针调之。　张兆璜曰：神有余不足，志有余不足，皆调之于经，盖言用针之神妙，匪惟调之于有形也。】
　　邪客于手阳明之络，令人耳聋，时不闻音，刺手大指次指爪甲上，去端如韭叶各一痏，立闻；不已，刺中指爪甲上与肉交者，立闻。其不时闻者，不可刺也。耳中生风者，亦刺之如此数。左刺右，右刺左。　　【王冰曰：手阳明之经，支者从缺盆上颈贯颊，又其络支别者，入耳会于宗脉，故病令人耳聋，时不闻声。中冲穴，手心主之井也在手中指之端，去爪甲如韭叶陷者中，刺可入同身寸之一分，留三呼，若灸者可灸三壮。不时闻者，络气已绝，故不可刺。】　　【马莳曰：此言大肠经络脉为病，当有缪刺之法也。大肠经之络，即徧历穴，病耳聋者，其经络之支别之所过也。手大指次指爪甲上，去端如韭叶名商阳穴，左右各刺一痏，当立闻。如不已，刺中指爪甲上与肉交者，即中冲穴也，当立闻。其不闻者，络气已绝，不可复刺也。有等耳中生风者，亦刺商阳一痏。左耳病者刺右商阳，右耳病者刺左商阳也。】　　【张志聪曰：手阳明之络，其别者入耳，合于宗脉，故邪客之，令人耳聋，时不闻音，谓有时闻而有时不闻也。盖邪客于络，络脉闭塞，则有时而不闻，脉气有时而通，则有时而闻矣。亦当取手太阴之少商，手阳明之商阳。盖耳者，宗脉之所聚也，宗脉出于阳明，而合于手太阴，故刺之立闻。如不已，刺中指心主之中冲，盖十二经脉，三百六十五络，皆上于面，而走空窍，心主脉而开窍于耳也。其不时有闻者，乃内伤之聋证，非邪客于络不可刺也。耳中生风者，耳鸣如风生也。此邪在于络，从外窍而欲出，故刺之亦如此数。】
　　凡痹往来，行无常处者，在分肉间，痛而刺之，以月死生为数。用针者，随气盛衰，以为痏数，针过其日数，则脱气，不及日数则气不泻。左刺右，右刺左，病已止。不已，复刺之如法。月生一日一痏，二日二痏，渐多之；十五日十五痏，十六日十四痏，渐少之。　　【马莳曰：此言痹病无常，当有缪刺之法也。凡痹痛往来，行无常处者，即其所痛在何经之络，分肉之间刺之，以月之死生为数，正以人之用针，当随气盛衰以为痏，数月之死生，乃气之盛衰所系也。若针数过其日数，则脱气，针数不及日数，则邪气不泻，此所以必如月之死生为数也。左痛者，刺右之分肉；右痛者，刺左之分肉。痛已则止针，若不已则复刺之如前法耳。夫所谓以月生数为针数者，初一日一痏。一痏者，一刺也。刺有痏疮，故不曰刺而曰痏也。初二日二痏，日渐多之。至十五日则十五痏矣。以月死数为针数者，十六日十四痏，十七日十三痏。日渐少之，至三十日则止一痏，如初一日矣。】　　【张志聪曰：此言邪痹于肌腠之气分者，亦当以缪取也。凡痹往来，行无常处者，邪随气转，谓之行痹，故当于分肉间，随其痛处而取之。夫月始生则血气始精，卫气始行，月郭满则血气实，肌肉坚，月郭空则肌肉减，经络虚，卫气去，形独居。是以邪客于手厥阴心主之血分，客于肌腠分肉之卫分，皆当以月生死盈亏而加减之。】
　　邪客于足阳明之经，令人鼽衄上齿寒，刺足中指次指爪甲上与肉交者各一痏。左刺右，右刺左。　　【王冰曰：足阳明之脉，起于鼻交頞中，下循鼻外，入上齿中，还出侠口环唇，下交承浆，却循颐后下廉，出大迎，循颊车上耳前，故病令人鼽衄上齿寒也。复以其脉左右交于面部，故举经脉之病，以明缪处之类。中指次指爪甲上无穴，当是刺足大指厉兑也，在足大指次指之端，去爪甲穴如韭叶，阳明之井也，刺可入同身寸之一分，留一呼，若灸者可灸一壮。】　　【马莳曰：此言胃络为病，当有缪刺之法也。刺足大指之次指上与肉交者，即厉兑穴也，左右各一痏。如不已，左病刺右厉兑，右病刺左厉兑也。】　　【张志聪曰：此言经脉之有互交者，亦当以缪取也。经谓阳明之经脉，邪客阳明之经，而令人鼽衄上齿寒者，亦当以缪刺也。足阳明之脉，下入中指外间，其支者别跗上，入大指间，出其端，故当取中指间之内庭，大指次指间之厉兑，各一痏而缪刺之。此言脏腑之经脉，如左右互交而为病于相交之上者，亦当左取右，而右取左也。】
　　邪客于足少阳之络，令人胁痛不得息，咳而汗出，刺足小指次指爪甲上与肉交者各一痏，不得息立已，汗出立止。咳者温衣饮食，一日已。左刺右，右刺左，病立已。不已，复刺如法。　　【王冰曰：足少阳之脉，支别者，从目锐眦下大迎，合手少阳于(出页)下，加颊车下颈，合缺盆以下胸中，贯鬲络肝，属胆循胁，故令人胁痛，咳而汗出。足小指次指，谓窍阴穴，少阳之井也，刺可入同身寸之一分，留一呼，若灸者，可灸三壮。】　　【马莳曰：此言胆络为病，当有缪刺之法也。足少阳经之络，光明穴也，病胁痛不得息，咳而汗出者，以支络之所过也。刺足小指之次指爪甲上与肉交者，即窍阴穴也，左右各一痏。其不得息，汗出之证立止。其咳之证，当温衣暖食，一日则咳遂已。如不已，左病刺右窍阴，右病刺左窍阴，亦当立已。又不已，当复刺如前法耳。】　　【张志聪曰：足少阳之络，名曰光明，去踝五寸，别走厥阴，下络足跗。一呼一吸曰息，肺所司也。足少阳厥阴之脉，并循于胁；厥阴之脉，上注肺，循喉咙。邪客于少阳之络，令人胁痛不得息者，阳邪而走于阴络，病而及子脉，盖阴阳经脉之相通也。足少阳所生病者，汗出上逆于肺则咳也，当刺足小指次指之窍阴穴，盖此穴在四指五指之间，故各刺一痏。其不得息，汗出立已。咳者，邪干肺也，故宜温衣及温暖饮食。若形寒饮冷，是谓重伤矣。】
　　邪客于足少阴之络，令人嗌痛不可内食，无故善怒，气上走贲上，刺足下中央之脉各三痏，凡六刺立已。左刺右，右刺左。嗌中肿不能内，唾时不能出唾者，刺然骨之前，出血立已。左刺右，右刺左。【内，同纳，下同。】　　【王冰曰：贲，鬲也。涌泉穴，少阴之井也，在足心陷者中，屈足蜷指宛宛中，刺可入同身寸之三分，留三呼，若灸者，可灸三壮。然骨之前，亦足少阴之络也，以其络并大经循喉咙，故尔刺之。】　　【马莳曰：此又言肾络为病，当有缪刺之法也。肾经之络，大锺穴也，其支别者，从肺出络心，注胸中，又正经从肾上贯肝鬲，入肺中，循喉咙，侠舌本，故病如是也，当刺足心下。】
　　邪客于足太阴之络，令人腰痛，引少腹控(月少)，不可以仰息，刺腰尻之解，两胂之上，是腰俞。以月死生为痏数，发针立已。左刺右，右刺左，【胂，音申。】　　【王冰曰：足太阴之络，从髀合阳明上贯尻骨中，与厥阴少阳，结于下髎，而循尻骨内入腹，上络嗌，贯舌中，故腰痛则引少腹控于(月少)中也。(月少)谓季胁下之空软处，受邪气则络拘急，故不可以伸而喘息也。腰尻骨间曰解，当中有腰俞，刺可入同身寸之二寸，留七呼，主与经同。《中诰孔穴图经》云：左取右，右取左，穴当中不应尔也。次腰下侠尻有骨空各四，皆主腰痛。下髎主与经同，是足太阴厥阴少阳所结，刺可入同身寸之二寸，留十呼，若灸者，可灸三壮。胂，谓两髁胂也。腰俞髁胂，皆当取之也。】　　【马莳曰：此言脾络之为病，当有缪刺之法也。脾经之络，公孙穴是也。在足大指内廉本节后一寸，其病腰痛，引少腹控(月少)，不可仰息者，以络之所过也。尻骨之间曰解，夹脊之肉曰胂。腰尻之解，两胂之上，是骨空，当刺之，而随气之盛衰以为痏数。若针过其日数则脱气，不及日数则邪气不泄，此所以必如月之死生为数也。刺之当立已，如不已，则左病而刺其右之骨空，右病而刺其左之骨空】　　【张志聪曰：以月生死为痏敷，发针立已。盖脾主肌肉，肌腠之间，乃卫气之出入，故以月为痏数。】
　　邪客于足太阳之络，令人拘挛背急，引胁而痛，刺之从项始数脊椎，侠脊疾按之。应手如痛，刺之旁，三痏立已。【数，上声。】　　【王冰曰：足太阳之经，从髆内左右别下贯胛合腘中，故络病令人拘挛，背急引胁而痛。从项始数脊椎者，谓从大椎数之，至第二椎两旁各同身寸之一寸五分，内循脊两旁，按之有痛应手，则邪客之处也。随痛应手深浅，即而刺之。邪客在脊骨两旁，故言刺之旁也。】　　【张志聪曰：此邪客于络而入于经者，即当取之经也。夫筋挛背急，引胁而痛，足太阳之经证也，故刺之当从项之大椎始。数脊椎而下侠脊，疾按之应手如痛，即于脊骨之旁，刺之三痏立已。盖十五大络，乃十二经脉之别，交相贯通者也。故邪客于络，而为络病者，则缪取之。如邪客于络，转入于经，而为经病者，即随经脉之痛处而取之也。】
　　邪客于足少阳之络，令人留于枢中，痛髀不可举，刺枢中以毫针，寒则久留针，以月死生为数，立已。　　【王冰曰：足少阳之经，出气街，绕毛际，横入髀厌中，故络病令人留于髀枢中，痛髀不可举也。髀枢之中，则环跳穴正在髀枢中，故言刺髀枢中也，乃足少阳脉气所发，刺可入同身寸之一寸，留二十呼，若灸者，可灸三壮。毫针者第七针也。】　　【马莳曰：此言胆络为病，当有刺之之法也。胆经之络，光明穴也。痛留于髀枢之中，其髀不可举者，乃其脉之所过也，当以毫针刺髀枢中之环跳穴。若寒者，则久留其针，以月死生为数，其病立已。】　　【张志聪曰：此言邪留其处而为痛者，亦当随其痛处而取之也。枢中，髀枢之中。两髀厌分中，即环跳二穴。毫针取法于毫毛，长一寸六分，主寒热痛痹之在络者，故当以毫针刺枢中。寒则久留针以待阳热之气至，以月死生为数，立已。按邪舍于络，有随络气而留行者，则缪取之。有客于络而转入于经者，有客于络而留其处者，皆随其痛处而刺之。盖邪气之无经常也。少阳主初生之气，故亦以月死生为痏数。】
　　治诸经，刺之所过者，不病，则缪刺之。　　【王冰曰：经不病则邪在络，故缪刺之。若经所过有病，是则经病不当缪刺矣。】　　【马莳曰：此言各经有病者，当巨刺之，而邪在于络，则当缪刺之也。凡治诸经，当刺之有过者，盖经旨以病为有过也。经不病则邪在络，乃缪刺之耳。】　　【张志聪曰：此复申明治诸经者，亦有缪刺之法也。经，经别走。足太阳之正别入腘中，其一道下尻五寸，别入于肛，属于膀胱，散之肾。足少阴之正至腘中，别走太阳而合上至肾。足少阳之正，绕髀入毛际，合于厥阴，别者，入季胁之间，循胸里属胆，散之上肝。足厥阴之正，别跗上，上至毛际，合于少阳。足阳明之正，上至髀，入于腹里，属胃，散之脾。足太阴之正，上至髀，合于阳明。手太阳之正，列于肩解，入腹走心，系小肠。手少阴之正，别入渊液两筋之间，属于心，上走喉咙，出于面，合目内眦。手少阳之正，指天别于巅下，走三焦，散于胸中。手心主之正，别下渊液三寸，入胸中，别属三焦，手阳明之正，从手循膺乳下，走大肠，属于肺，上循喉咙。手太阴之正，别入渊液，少阴之前，入走肺，散之太阳，上出缺盆，复合阳明。此十二经之别脉，亦阳走阴而阴走阳者也，故治在诸经者巨刺之。如邪在所过者不病，是邪盛于左而病反在右，邪在于右而病反在左，或邪在于阳之经而移易于阴经者，或在阴之经而移易于阳经者，又当左取右而右取左也。按以上十二经别，亦皆系于五脏，是以下文论邪客于五脏之间，引脉而痛者，当缪取之也。】
　　耳聋，刺手阳明；不已，刺其通脉出耳前者。　　【王冰曰：据《中诰孔穴图经》，手阳明脉中商阳、合谷、阳溪、偏历四穴，并主耳聋，今经所指，谓前商阳不谓此合谷等穴也。耳前通脉，手阳明脉，正当听会之分，刺可入同身寸之四分，若灸者，可灸三壮。】　　【马莳曰：此言耳聋者，当刺大肠经之商阳穴；若不已，则刺其听宫穴也。商阳在手大指次指之端，去爪甲如韭叶，针三分，留一呼，灸三壮。听宫，手太阳小肠经穴，针三分，灸三壮。】　　【张志聪曰：此言经别之与经脉相通也。夫十二经正及十二经脉之别，道路虽分，其源流通贯，故刺经不已，当复刺其别焉。通脉出于耳前者，谓手阳明之脉，上出于耳前，循禾髎、迎香，而通于足阳明胃脉者。耳聋刺手阳明者，承上文而言。邪客于手阳明之经，而病耳聋者，则当治其经。如不已，此邪入于脉，即取耳前之脉以刺之，则其病立已矣。】
　　齿龋，刺手阳明；不已，刺其脉入齿中者，立已。 【龋，臼许切。】　　【王冰曰：据《甲乙流注图经》，手阳明脉商阳、二间、三间、合谷、阳溪、偏历、温溜七穴，并主齿痛。手阳明脉，贯颊入下齿中，足阳明脉，循鼻外入上齿中也。】　　【马莳曰：此言齿病者当刺大肠经之商阳穴；若不已，则刺其脉之入齿中者。手阳明脉，贯颊入下齿中，故不已则刺之也。】　　【张志聪曰：齿龋，齿痛也。此言邪客于手阳明之经别而为齿痛者，则当取之经；如不已，此邪入于脉，即刺其入齿中之脉，举一经而十二经可类推矣。然独提手阳明者，何也？手阳明之脉，交人中而左之右，右之左，如病在耳而取之耳，痛在齿而取之齿，是随其病之所在而取之。若病在上而取之下，又当以缪刺者也。上论大络与经脉相通，此论经别与经脉相通。上论邪客于足阳明之经，下论缪传引上齿痛，皆病在上而取之下，所当缪刺。此论邪在于手阳明之脉，病在上而取之上者，不必缪刺。盖手足阳明经，皆左右相交于人中承浆之间。言缪刺之证，不则大络之奇病。如十二经别、足阳蹺之脉及手足阳明二经，皆有缪刺之证。当知缪刺者，因经脉之左右互交而取之也。】
　　邪客于五脏之间，其病也，脉引而痛，时来时止。视其病，缪刺之于手足爪甲上，视其脉，出其血，间日一刺；一刺不已，五刺已。　　【马莳曰：此言五脏客邪为病，当有缪刺之法也。邪客于五脏之间，脉引而痛，来止不常，当视其病而缪刺其手足爪甲之上，即井穴是也。夫曰缪刺，则亦左取右，右取左也。视其经穴以出其血，间日一刺。一刺不已，则五刺之，而病必已矣。此亦自其络脉为病者而言之耳。】　　【张志聪曰：此邪客于五脏之间，而病及于经别也。盖十二经别，内散通于五脏，外交络于形身，故邪在五脏之间，其为病也，引脉而痛者，当取手足之井穴，随其所病之经而缪刺之。时来时止者，邪随气而或出或入也。视其脉者，视其皮部有血络者，即泻出之。间日一刺者，邪客之深也。五刺已者，五脏之气平也。张兆璜曰：以其时来时止，始知邪客于五脏之间。】
　　缪传引上齿，齿唇寒痛，视其手背脉，血者去之，足阳明中指爪甲上一痏，手大指次指爪甲上各一痏，立已。左取右，右取左。　　【王冰曰：《针经》曰，齿痛不恶清饮，取足阳明；恶清饮，取手阳明。】　　【马莳曰：此言齿唇寒痛者，当刺其手阳明之络穴，手足阳明之井穴也。病有缪传而脉引上齿，齿唇寒痛者，视其手背脉之有血者去之，盖指手阳明之络穴偏历也。在腕中后三寸，针三分，留七呼，灸三壮。足阳明胃经之足次指，去爪甲上之厉兑穴，及手次指爪甲上之商阳穴各一痏，其病立已。左病而取右之厉兑、商阳，右病而取左之厉兑、商阳也。此亦自络脉为病而言之耳。】　　【张志聪曰：缪传者，谓手阳明之邪，缪传于足阳明之脉也。足阳明之脉，入上齿中，还出侠口，左右相交于承浆。此邪客于手阳明之经别，而缪传于足阳明之脉，致引入上齿，而使齿唇寒痛，当先视其手背之脉，有留血者去之，以泻手阳明经别之邪，取足阳明中指之内庭，以泻上齿之痛；再刺手大指之少商，手次指之商阳，以泻手阳明经别之本病。此左右相交于承浆，而取刺在下，故当缪刺者也。此章论十二经别与十二经脉相通，而手之阳明，又可通于足阳明者也。】
　　邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也，其状若尸，或曰尸厥。刺其足大指内侧爪甲上，去端如韭叶，后刺足心，后刺足中指爪甲上各一痏，后刺手大指内侧，去端如韭叶，后刺手心主少阴锐骨之端各一痏，立已。不已，以竹管吹其两耳，鬄其左角之发方一寸，燔治，饮以美酒一杯，不能饮者灌之，立已。【鬄，音替。】　　【王冰曰：手少阴真心脉，足少阴肾脉，手太阴肺脉，足太阴脾脉，足阳明胃脉，此五络皆会于耳中，而出络左额角也。身脉皆动，而形无知，言其卒冒闷而如死尸身，脉犹如常人而动也。然阴气盛于上，则下气熏上而邪气逆，邪气逆则阳气乱，阳气乱则五络闭结而不通，故其状若尸也，以是从厥而生，故或曰尸厥。足大指内侧谓隐白穴，在爪甲上去端如韭叶，足太阴之井也，刺可入同身寸之一分，留三呼，若灸者，可灸三壮。足心谓涌泉穴，足少阴之井也，刺见前取涌泉穴法中。足中指谓第二指，足阳明之井也，刺见前取厉兑穴法中。手大指内侧，谓少商穴，手太阴之井也，刺可入同身寸之一分，留三呼，若灸者，可灸三壮。手心主谓中冲穴，手心主之井也，刺可入同身寸之一分，留三呼，若灸者，可灸一壮。少阴锐骨之端谓神门穴，在掌后锐骨之端陷者中，手少阴之俞也，刺可入同身寸之三分，留三呼，若灸者，可灸三壮。竹管吹其两耳者，使气入耳中，内助五络，令气复通也。当内管入耳，以手密擫之，勿令气泄而极吹之，气蹙然从络脉通也。左角之发，是五络血之余，故鬄之燔治饮之以美酒也。酒者，所以行药，势又炎上，而内走于心，心主脉，故以美酒服之。林亿按陶隐居云：吹其左耳极三度，复吹其右耳三度也。】　　【马莳曰：此言五络为病，当有刺治之法也。邪客于手少阴心经，足少阴肾经，手太阴肺经，足太阴脾经，足阳明胃经，则是心肾肺脾胃之五络，而皆有邪矣。此五络者，皆会于耳中，上络于左耳之额角，惟五络俱竭，则足经之肾脾胃者，其脉逆于上而不得下，手经之心肺者，其脉逆于上而不得通，令人身脉虽动，而昏晕迷心，其形任人推呼，而无有知觉，状类于尸，名曰尸厥，刺之者，亦惟取五井及神门而已。脾之隐白，肾之涌泉，胃之厉兑，肺之少商，心包之中冲，心之神门，刺左右各一痏，其病立已。夫自脾以至于心，其刺皆有先后，故皆指之曰后也。如不已，以两竹管纳入两耳，以手密擫之，勿令气泄，左右吹之，令气入耳内，助五络令气可复通也。又鬄其左角之发，内与五络相通者，方一寸许，燔而治之以为末，用美酒一杯以送之，如不能饮则灌之。盖发为血余，而以左发治左络，酒行药势，且入于心，此病之所以立已也。少商刺三分，留三呼。灸三壮。余穴所在刺灸分壮，并同王注。】　　【张志聪曰：此申明诸脉生始出入之原。耳者，宗脉之所聚也。所谓宗脉者，百脉之宗也。百脉皆始于足少阴肾，生于足阳明胃，输于足太阴脾，主于手少阴心，朝于手太阴肺，是以五脉之气，皆会于耳中。络左角者，肝主血而居左，其气直上于巅顶也。五络俱竭，则荣卫不行，故令人身脉振振而形无知也。其状若尸，或曰尸厥。盖人之所以生动者，藉气呴而血濡，血气不行，则其形若尸矣。刺隐白、涌泉、厉兑、少商、神门，使血气疏通，其厥立已。如不已，用竹管吹其两耳，以通宗脉之气，鬄其左角之发，方一寸燔治，饮以美酒一杯，不能饮者灌之。盖发者，血所生也，充肤热肉，生毛发之血，肝所主也。肝居左，故鬄其左角之发，以通荣血。酒者，熟谷之悍液也。卫者，水谷之悍气也。故饮酒者，随卫气先行皮肤，先充络脉，故饮以美酒一杯以通卫气，荣卫运行，则其人立苏矣。此复结大络之气，先行于皮肤，先充络脉，是以皮肤孙络之邪，不入于经，则流溢于大络而生奇病也。按《神农本经》发者血之余，服之仍自还神化。盖血者神气也，中焦之汁，奉心神化赤而为血，故服之有仍归于神化之妙。曰方寸者，言其心所主也。灌者，欲其灌溉于四旁也。】
　　凡刺之数，先视其经脉，切而从之，审其虚实而调之。不调者，经刺之有痛，而经不病者，缪刺之。因视其皮部有血络者，尽取之，此缪刺之数也。　　【马莳曰：此言缪刺之有术数也。凡刺之术数，先视其何经之脉，从而切之，审其虚实而调之，调之者，如汤药按摩百计调治之谓，但调之而不调，则刺其经脉，所谓巨刺者是也。其有痛处而经脉不病者，其病在络，当缪刺之，左痛取右穴，右痛取左穴，因视其各经皮部有血络者尽取之，此乃缪刺之术数也。】　　【张志聪曰：此总结治法，又当先治其经脉也。数，几也，言凡刺之有几，而各有所取也。经脉者，脏腑之十二经脉，如江河之径道。络脉者，如江河之支流。孙络者，如支流之更有支流也。经者，经别也，如江河之别道，江从此而通于河，河从此而通于江，此阴阳相合之道路，故又曰经正。络者，大络也，如江河之外，别有江河，而外与经脉之孙络相通，然而总归出于海，海之所以行云气于天下者，从大络而充于皮肤，海之潮汐，从经脉而流溢于支络，是以始受之邪，从皮肤而入于孙络，从孙络而入于络脉，从络脉而入于经脉，极于五脏，散于肠胃，故当先治其经脉，切而从之，审其虚实而调之。不调者，以经刺之。如身有痛而经脉不病者，此流溢于大络，所当缪刺者也。因视其皮部有血络者尽取之，此缪刺之数也。】　　【王芳侯曰：邪气从外而入，正气从内而出，知其所出之道路，然后能知邪入之浅深，故为根本之学。】
  </div>
  <div class="pagination">
   <a href="黄帝素问_page18.html">
    上一页
   </a>
   <span>
    ...
   </span>
   <a href="黄帝素问_page14.html">
    14
   </a>
   <a href="黄帝素问_page15.html">
    15
   </a>
   <a href="黄帝素问_page16.html">
    16
   </a>
   <a href="黄帝素问_page17.html">
    17
   </a>
   <a href="黄帝素问_page18.html">
    18
   </a>
   <span class="current-page">
    19
   </span>
   <a href="黄帝素问_page20.html">
    20
   </a>
   <a href="黄帝素问_page21.html">
    21
   </a>
   <a href="黄帝素问_page22.html">
    22
   </a>
   <a href="黄帝素问_page23.html">
    23
   </a>
   <a href="黄帝素问_page24.html">
    24
   </a>
   <span>
    ...
   </span>
   <a href="黄帝素问_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
