<!DOCTYPE html>
<html>
<head>
    <meta charset="UTF-8">
    <title>积聚门 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>积聚门 - 第 5 页/共 5 页</h1>
    <div class="content">　　脐下积疝瘕，胞中有血，四满主之。　　脐疝绕脐而痛，时上冲心，天枢主之。　　气疝哕呕，面肿奔豚，天枢主之。
　　奔豚卵上入，痛引茎，归来主之。
　　奔豚上下，期门主之。
　　疝瘕，髀中急痛，循胁上下，抢心腹痛，积聚，府舍主之。　　奔豚腹胀肿，章门主之。
　　少腹积聚，劳宫主之。
　　中脘主腹胀不通，疰，大便坚，忧思损伤，气积聚腹中甚痛，作脓肿，往来上下。　　凡腹中热，喜渴涎出，是蛔也，以手聚而按之，坚持勿令得移，以大针刺中脘，久持之，中不动，乃出针。　　《得效方》曰：奔豚上气，心痛欲绝，急以温汤浸手足，数数易之，仍灸气海、关元、期门、章门各百壮，中极五十壮。症瘕，灸足踝后宛宛中，随年壮；又灸气海百壮，中脘二百壮。　　《医学纲目》曰：症瘕积块，先于块上针之，甚者又于块首一针，块尾一针，立应；针讫灸之。又灸三里。　　积聚，取中脘、悬枢、脾俞、商曲，补；尺泽、太溪。　　积块，取章门、中脘、气海、天枢、上脘、通谷。　　《医学入门》曰：痞块，用稻秆心量患人足大指齐，量至足后跟中住，将此秆从尾骨尖量至秆尽处，两旁各开一韭叶许，在左灸右，在右灸左，针三分，灸七壮，神效。　　又法：于足第二指岐叉处，灸五七壮，左患灸右，右患灸左。灸后一晚夕，觉腹中向动，是验也。　　《玉机微义》曰：凡灸痞者，须灸痞根，无有不效。其法在脊背十三椎下，当脊中，点墨记之。此非灸穴，却于墨两旁，各开三寸半，以指揣摸，觉微有动脉，即点穴灸之。大约穴与脐平，多灸左边，或左右俱灸。此即痞根也。或患左灸右，患右灸左，亦效。　　灸穴法：中脘、期门、章门、脾俞、三焦俞、通谷，此诸痞所宜灸者。　　积痞在上者，宜灸上脘、中脘、期门、章门之类。积块在下者，宜灸天枢、章门、肾俞、气海、关元、中极、水道之类。凡灸之法，宜先上而后下，脐腹之壮，用宜稍大，皆先灸七壮或十四壮，以后渐次增加，愈多愈妙。以上诸穴，皆能治痞，宜择而用之。然犹有不可按穴者，如痞之最坚处，或头或尾，或突或动处，但察其脉络所由者，皆当按其处而灸之。火力所到，则其坚聚之气，自然以渐解散，有神化之妙也。但灸痞之法，非一次便效，务须或彼或此，择其要，至再至三，连次陆续灸之，无有不愈者。　　环脐痛，阴骞两丸缩坚痛不得卧，太冲主之。　　寒疝下至腹腠膝腰，痛如清水，大腹 【一作小腹】 诸疝，按之至膝上，伏兔主之。　　寒疝痛，腹胀满，痿厥少气，阴市主之。　　大疝腹坚，丘墟主之。
　　胞中有大疝瘕积聚，与阴相引而痛苦，涌泄上下出，补尺泽、太溪、手阳明寸口皆补之。　　《千金方》曰：气海，主小腹疝气，游行五脏，腹中切痛。　　膈俞、阴谷，主腹胀胃脘暴痛，及腹积聚，肌肉痛。　　高曲，主腹中积聚，时切痛。 【一名商曲。】　　四满，主腹僻切痛。
　　腹结，主绕脐痛抢心。
　　冲门，主寒气满腹中，积疼淫泺。
　　中极，主小腹积聚，坚如石，小腹满。　　通谷，主结聚留饮，癖囊，胸满，饮食不消。　　膀胱俞，主坚结积聚。
　　上脘，主心下坚，积聚冷胀。
　　胃脘、三膲俞，主小腹积聚，坚大如盘，胃胀，食饮不消。　　悬锺，主腹中积，上下行。
　　太阴郄，主腹积聚。
　　衡门，主寒气腹满，腹中积聚疼痛。
　　　　导引

　　《保生秘要》曰：痞块导引法，以左手向前上伸，以右手向后下伸，闭气一口，抽身转项，左右换转各七十回，俟后内微觉响声，身热，乃止，兼行后功。　　运功注脐，发运患处撤散，或想刀劈破气块，推之四旁，又灌火烧之，或用梭法。　　血积时，以神火下顾胸膈积虫痛处念圈，自内小圈而至大圈，久而觉内中烧热，虫不能容，用意分两边拨散背后，下大肠去，再用脚底之水，自脚肋至脚肚，而上至于腰背处洗之。复并送大肠，从大便而出，其虫自消。　　郁积血肿疼处，想火烧之，水洗之，复想疼处一孔，郁气从此出。
　　　　医案

　　《史记》仓公传曰：齐中尉潘满如病少腹痛，臣意诊其脉，曰：遗积瘕也。臣即谓齐太仆臣饶内史臣繇曰：中尉不复自止于内，则三十日死。后二十余日溲血死，病得之酒且内。所以知潘满如病者，臣意切其脉，深小弱，其卒然合合也，是脾气也。右脉口气至紧小，见瘕气也。以次相乘，故三十日死。三阴俱搏者如法。不俱搏者，决在急期，一搏一代者近也。故其三阴搏，溲血如前止。
　　临灾泛里女子薄吾病甚，众医皆以为寒热笃，当死不治。臣意诊其脉曰：蛲瘕。蛲瘕为病腹大，上肤黄粗，循之戚戚然。臣意饮以芫花一撮，即出蛲可数升，病已。三十日如故。病蛲得之于寒湿，寒湿气宛笃不发，化为虫。臣意所以知寒薄吾病者，切其脉，循其尺，其尺索刺粗，而毛美奉发，是虫气也。其色泽者，中藏无邪气及重病。
　　《搜神记》曰：昔有一人与奴同时得腹瘕病，治不能愈。奴既死，乃剖腹视之，得一白鳖，赤眼甚鲜明，乃试以诸毒药浇灌之，并内药于鳖口，悉无损动，乃系鳖于床脚。忽有一客来看之，乘一白马，既而马溺溅鳖，鳖乃惶骇，欲疾走避溺，因系之不得去，乃缩脏头颈足焉。病者察之，谓其子曰：吾病可以救矣。乃试取白马溺，以灌鳖上，须臾便消，成数升水。病者乃顿服升余白马溺，病豁然愈。
　　太尉郗鉴字道徽，镇丹徒，曾出猎，时二月中，蕨始生，有一甲士折食一茎，即觉心中淡淡欲吐，因归乃成心腹疼痛，经半年许，忽大吐，吐出一赤蛇，长尺余，尚活动摇，乃挂着屋檐前，汁稍稍出，蛇渐焦小，经一宿视之，乃是一茎蕨，犹昔之所食。病遂除，瘥。
　　桓宣武时，有一督将因时行病后虚热，更能饮复茗，必一斛二斗乃饱，才减升合，便以为不足，非复一日。家贫，后有客造之，正遇其饮复茗。亦先闻世有此病，仍令更进五升，乃大吐，有一物出如升大，有口，形质缩绉，状如牛肚。客乃令置之于盆中，以一斛二斗复茗浇之，此物噏之都尽，而止觉小胀；又加五升，便悉混然从口中涌出。既吐此物，其病遂瘥。或问之。此何病？答云：此名斛二瘕。
　　《异苑》曰：元嘉中，章安有人啖鸭肉，乃成瘕病，胸满面赤，不得饮食。医令服秫米渖，须臾烦闷，吐一鸭雏，身喙翅皆已成就，惟左脚故缀昔所食肉，病遂获瘥。
　　有人误吞发，便得病，但欲咽猪脂，张口时，见喉中有一头出，受膏，乃取小钩为饵，而引得一物，长三尺余，其形似蛇而悉是猪脂，悬于屋间，旬日融尽，惟发在焉。
　　《儒门事亲》曰：显庆寺僧应公有沉积数年，惟不卧床枕，每于四更后，心头闷硬，不能安卧，须起行寺中，习以为常，人莫知为何病，以药请于戴人。戴人令涌出胶涎一二升，如黑矾水，继出黄绿水，又下脓血数升，自尔胸中如失巨山，饮饵无算，安眠至晓。
　　息城司候闻父死于贼，乃大悲，哭之罢，便觉心痛，日增不已，月余成块，状若覆杯，大痛不住，药皆无功。议用燔针炷艾，病人恶之，乃求于戴人。戴人至，适巫者在其旁，乃学巫者杂以狂言，以谵病者，至是大笑不忍，回面向壁。一二日，心下结块皆散。戴人曰：《内经》言：忧则气结，喜则百脉舒和。又云：喜胜悲。《内经》自有此法，治者不知，何用针灸适足增其痛哉？
　　果菌刘子平妻，腹中有块如瓢，十八年矣，经水断绝，诸法无措。戴人令一月之内涌四次，下六次，所去痰约一二桶，其中不化之物，有如葵菜烂鱼肠之状者，涌时以木如意揃之，觉病积如刮，渐渐而平，及积之既尽，块痕反洼如臼，略无少损。至是而面有童色，经水既行，若当年少，可以有子。
　　阳夏张主簿之妻，病肥气，初如酒杯大，发寒热。十五年余，后因性急悲感，病益甚，惟心下三指许无病，满腹如石片，不能坐卧，针灸匝矣，徒劳力耳，乃敬邀戴人而问之。既至，断之曰：此肥气也。得之季夏戊己日在左胁下如覆杯，久不愈，令人发痎疟。痎疟者寒热也。以瓜蒂散吐出鱼腥黄涎约一二缶；至夜，继用舟车丸、通经散投之，五更黄涎脓水相半五六行，凡有积处皆觉痛；后用白朮散、当归散和血流经之药。如斯涌泄，凡三四次而方愈。
　　寄西华县庠山东颜先生有积二十年，目视物不真，细字不睹，当心如顽石，每发痛不可忍，食减肉消，黑(黑干)满面，腰不能直。戴人令涌寒痰一大缶如片粉，夜以舟车丸、通经散，下烂鱼肠葵菜汁七八行，病十去三四，以热浆粥投之，复去痰一盆。次日，又以舟车丸、通经散。前后约百余行，略无少困。不五六日，面红(黑干)去，食进目明，心中空旷，遂失顽石所在。
　　修弓杜匠，其子妇年三十，有孕已岁半矣，每发痛，则召侍媪待之，以为将产也。一二日复故。凡数次。乃问戴人，戴人诊其脉濇而小，断之曰：块病也，非孕也。《脉诀》所谓濇脉如刀刮竹形，主丈夫伤精，女人败血。治法有病当泻之。先以舟车丸百余粒，后以调胃承气汤加当归、桃仁，用河水煎，乘热投之；三两日，又以舟车丸、桃仁承气汤，泻青黄脓血杂然而下。每更衣，以手向下推之揉之则出；后二三日，又用舟车丸，以猪肾散佐之；一二日，又以舟车丸、通经如前数服，病十去九；俟晴明当未食时，以针泻三阴交穴。不再旬，块已没矣。此与隔腹视五脏者，复何异哉！
　　汴梁曹大使女，年既笄，病血瘕数年，医以破血药治之不愈。戴人曰：小肠遗热于大肠为伏瘕，故结硬如块，面黄不月。乃用涌泄法，数年之疾，不再旬而瘳。
　　王亭村一童子入门，状如鞠恭而行，戴人曰：痃气也。令解衣揣之，二道如臂，求疗于戴人。先刺其左，如刺重纸，剥然有声而断，令按摩之，立软。其右亦然。观者咸嗟异之。或问，曰石关穴也。
　　一缁侣好茶成癖，积在左胁。戴人曰：此与肥气颇同，然痎疟不作，便非肥气。虽病十年，不劳一日。况两手脉沉细，有积故然。吾治无针灸之苦，但小恼一饷，可享寿尽期。先以茶调散吐宿茶水数升；再以水如意揃之，又涌数升，皆作茶色；次以三花神佑丸九十余粒，泻二十余行，脓水相兼，燥粪瘀血，杂然而下。明日，以除湿之剂，服十余日，诸苦悉蠲，神清色莹。
　　《卫生宝鉴》曰：真定王君用年十九岁，病积，脐左连胁如覆杯，腹胀如鼓，多青络脉，喘不能卧。时值暑雨，加之自利完谷，日晡潮热，夜有盗汗，以危急来求。予往视之，脉得浮数，按之无力。曰：凡治积非有毒之剂攻之则不可。今脉虚弱如此，岂敢以常法治之？遂投分渗益胃之剂，数服而清便自调；杂以升降阴阳、进食和气而腹大减，胃气稍平；间以削剂，不月余良愈。洁古云：养正积自除。譬之满座皆君子，纵有一小人，自无容地而出。今令真气实，胃气强，积自消矣。洁古之言，岂欺我哉！经云：大积大聚，衰其大半而止。满实中有积气，大毒之剂，尚不可过，况虚中有积者乎？此亦治积之一端也。邪正虚实，宜精审焉。
　　《医宗必读》曰：襄阳郡守于鉴如在白下时，每酒后腹痛，渐至坚硬，得食辄痛。余诊之曰：脉浮大而长，脾有大积矣。然两尺按之软，不可峻攻。令服四君子汤七日，投以自制攻积丸三钱，但微下，更以四钱服之，下积十余次，皆黑而韧者。察其形不倦，又进四钱，于是腹大痛，而所下甚多。服四君子汤十日，又进丸药四钱，去积三次；又进二钱而积下遂至六七碗许。脉大而虚，按至关部豁如矣。乃以补中益气调补一月全愈。
　　亲家工部王汉梁郁怒成痞，形坚而痛甚，攻下太多，遂泄泻不止，一昼夜计下二百余次。一月之间，肌体骨立，神气昏乱，舌不能言，已治终事，待毙而已。余诊之曰：在证虽无活理，在脉犹有生机，以真脏脉不见也。举家喜曰：诸医皆曰必死，何法之治而可再起耶？余曰：大虚之候，法当大温大补。一面用枯矾、龙骨、粟壳、樗根之类，以固其肠；一面用人参二两、熟附五钱，以救其气。三日之间，服参半斤，进附二两，泻遂减半，舌转能言。更以补中益气，加生附子、干姜，并五贴为一剂，一日饮尽。如是者一百日，精旺食进，泻减十九。然每日夜犹下四五行，两足痿废，用仙茅、巴戟、丁、附等为丸，参附汤并进，计一百四十日，而步履如常，痞泻悉愈。向使委信不专，有一人参以他说，有片语畏多参、附，安得有再生之日哉？详书之，以为信医不专者之药石。
　　社友姚元长之内，久患痞积，两年之间，凡攻击之剂，无遗用矣，而积未尽除，形体尫羸。余闻之而告其友，曰：积消其半，不可伐已，但用补汤，元气一复，病祟全祛耳。元长信之，遂作补丸，服毕而痞果全消。
　　《寓意草》曰：顾鸣仲有腹疾，近三十年，朝宽暮急，每一大发，腹胀十余日方减。食湿面及房劳，其应如响，腹左隐隐微高鼓，呼吸触之，汨汨有声。以痞块法治之，内攻外贴，究莫能疗。余为悬内照之鉴，先与明之，后乃治之。人身五积六聚之证，心肝脾肺肾之邪，结于腹之上下左右，及当脐之中者，皆高如覆盂者也。胆胃大小肠膀胱命门之邪，各结于其本位，不甚形见者也。此证乃肾脏之阴气，聚于膀胱之阳经，有似于痞块耳。何以知之？肾有两窍，左肾之窍从前通膀胱，右肾之窍从后通命门，邪结于腹之左畔，即左肾与膀胱为之主也。六腑惟胆无输泻，其五腑受五脏浊气传入，不能久留，即为输泻者也。今肾邪传于膀胱，膀胱溺其输泻之职，旧邪未行，新邪踵至，势必以渐透入膜原，如革囊裹物者然。经曰：膀胱者，州都之官，津液藏焉，气化则能出矣。然则肾气久聚不出，岂非膀胱之失其运化乎？夫人一围之腹，大小肠膀胱俱居其中，而胞又居膀胱之中，惟其不久留输泻，是以宽乎若有余地。今肾之气不自收摄，悉输膀胱，膀胱之气畜而不泻，有同胆腑之清净无为，其能理乎？宜其胀也，有与生俱焉者矣。经曰：肾病者善胀，尻以代踵，脊以代头。傥膀胱能司其输泻，何致若此之极耶？又曰：巨阳引精者三日。太阳膀胱经吸引精气者，其胀止于三日，此之为胀。且数十年之久，其吸引之权安在哉？治法：补肾水而致充足，则精气深藏，而膀胱之胀自消；补膀胱而令气旺，则肾邪不畜，而输化之机自裕。所以然者，以肾不补不能藏，膀胱不补不能泻。然补肾易，而补膀胱则难，以本草诸药多泻少补也。经于膀胱之予不足者，断以死期。后人莫解其故，吾试揣之，岂非以膀胱愈不足则愈胀，胀极势必逆传于肾；肾胀极，势必逆传于小肠；小肠胀极，势必逆传于脾。乃至通身之气，散漫而无统也。医者于未传之先，早见而预图之，能事殚矣。
　　袁聚东年二十岁，生痞块，卧床数月，无医不延，日进化坚削痞之药，渐至毛瘁肉脱，面黧发卷，殆无生理。买舟载往郡中就医，因虑不能生还而止，然尚医巫日费。余至则家计已罄，姑请一诊，以决生死远近耳，无他望也。余诊时，先视其块自少腹至脐旁，分为三岐，皆坚硬如石，以手拊之，痛不可忍。其脉止两尺洪盛，余俱微细。谓曰：是病繇见块医块，不究其源而误治也。初起时，块必不坚，以峻猛之药攻，至真气内乱，转护邪气为害，如人厮打，纽结一团，旁无解散，故迸紧不放，其实全是空气聚成，非如女子冲任血海之地，其月经凝而不行，即或血块之比。观两尺脉洪盛，明明是少阴肾经之气传于膀胱，膀胱之气本可传于前后二便而出，误以破血之药，兼破其气，其气遂不能转运，而结为石块，以手摩触则愈痛，情状大露。若是血块，得手则何痛之有？此病本一剂可瘳，但数月误治，从上而下，无病之地，亦先受伤。姑用补中药一剂以通中下之气，然后用大剂药，内收肾气，外散膀胱之气，以解其相厮相结，约计三剂，可痊愈也。于是先以理中汤少加附子五分，服一剂，块已减十之三；再用桂、附药一大剂，腹中气响甚喧，顷之，三块一时顿没。戚友共骇为神。再服一剂，果然全愈。调摄月余，肌肉复生，面转明润，堆云之发，才剩数茎而已，每遇天气阴寒，必用重裀厚被盖覆，不敢起身。余谓病根尚在，盖以肾气之收藏未固，膀胱之气化未旺，兼之年少新婚，傥犯房室，其块复作，仍为后日之累。更用补肾药加入桂、附，而多用河车为丸，取其以胞补胞而助膀胱之化源也。服之，竟不畏寒，腰围亦大，而体加充盛，年余，又得子。感前恩而思建祠肖像以报，以连值岁凶，姑尸祝于家庭焉，亦厚之道矣。
</div>
    <div class="pagination">
<a href="积聚门_page4.html">上一页</a><a href="积聚门.html">1</a><a href="积聚门_page2.html">2</a><a href="积聚门_page3.html">3</a><a href="积聚门_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
