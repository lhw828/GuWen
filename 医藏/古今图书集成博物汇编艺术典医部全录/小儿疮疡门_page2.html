<!DOCTYPE html>
<html>
<head>
    <meta charset="UTF-8">
    <title>小儿疮疡门 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿疮疡门 - 第 2 页/共 14 页</h1>
    <div class="content">　　　　　疮疡大便不止

　　疮疡泄泻不止，或因脓血出多，脾气有伤；或命门火衰，不能生土；或脾气虚寒，不能司摄；或禀肾虚，不能禁固；或乳母脾胃亏损，元气下陷，致儿为患。若泻而烦热不寐，脾气虚也，用东垣圣愈汤。泻而口干饮汤，胃气虚也，用钱氏白朮散。泻而烦渴饮水，胃经有热也，用东垣泻黄散。泻而色黄，饮食不化，或腹中作痛，脾气虚弱也，用六君加木香。泻而色黄，小腹重坠，或大便去而不了，脾气下陷也，用补中益气汤。泻而色青，饮食少思，腹中作痛，肝木侮土也，用六君、木香、升麻、柴胡。东垣先生云：诊右关脉弦，风邪伤脾也，用芍药甘草汤之类；右关脉洪，热邪伤脾也，用三黄丸之类；右关脉缓，本经湿邪伤脾也，用平胃散之类；右关脉濇，燥邪伤脾也，用异功散加当归，或四君子汤加熟地黄之类；右关脉沉细，寒邪伤脾也，用益黄散、理中丸之类，寒甚加附子。大凡饮沸汤而不知热者，阳气虚，寒之证也，急用四君、桂、附；饮冰水而不知寒者，阳气亢热之证也，急用清凉饮之类。又法：以手足并冷者为虚寒，用五味异功散加姜、桂；不应，急加附子。手足不热者为虚热，用五味异功散、七味白朮散；手足并热者为实热，用泻黄散，多有更生者。
　　　　　腮痈

　　腮属足阳明胃经，其生痈者，多因儿食甘甜厚味，脾胃积热所致，亦有乳母郁怒而受其患者。若因热积于内，二便不通者，用凉膈散；风邪相搏，二便如常者，用漏芦汤；胃经风热或兼咽喉肿痛，用升麻防风汤。
　　　　　耳疮

　　若禀赋阴虚，火动颏间，或两耳内生疮，或出脓不止者，宜用地黄丸。若因乳母肝火乘脾，用加味逍遥散；脾经郁热，用加味归脾汤；膏梁积热，用东垣清胃散；脾胃风热，用清咽利膈汤。仍参口疮治之。
　　　　　斑疹丹毒脉治

　　脉浮者，消风为主。脉浮数者，袪风清热。脉沉数者，泻火为主。脉数按之沉实者，解表攻里。
　　　　外科经验方 【明　薛己】 [明　薛己　原缺，据《中医图书联合目录》补。]
　　　　　丹毒

　　小儿丹毒，多生头面四肢，色赤游走不定，用磁芒令毒血遇刺皆出，更以神功散敷之，内服荆防败毒散，或五福化毒丹。入腹者不治。
　　　　外科心法 【明　薛已】 [明　薛己　原缺，据《中医图书联合目录》补。]
　　　　　痈疽论

　　李氏云：小儿纯阳多热，心气郁而多疮疡，胎食过而受热毒，犀角散为最，余如常法，大下恐伤其胃。
　　　　证治准绳 【明　王肯堂】

　　　　　疮疡

　　痈疽证治已详《疡医准绳》。其在小儿，虽肌体柔脆，而天真未凿，鲜五发之毒，亦无五善七恶之诊。初生周晬前后，遍体生疮，俗忌疗治。其他小小痈疖，自可敷贴而消。若增寒壮热，沉困躁扰，为心腹之害，又当求其本而治之。乳下婴儿，母子俱服，是在医师神而明之，无按图索骥之理。薛氏乃掇大科痈疽证治，赘附保婴，近于骈拇枝指矣。若夫溯流穷源，明经络，分表里，审顺逆，则无大小之异，有专科书在，又何赘焉！今第以小儿所专者，集为是编。以至危且急，杀人顷刻，莫如丹毒，故首列之，且独加详焉。　　夫疮疡皆因脏腑不调，经络壅滞而得，或由胎毒，或是风化为虫，或则热气有盛，或是惊入皮肤。其大者是滞于血脉而横出于皮肤之间，若节其气血则易破；若或风缠，则生瘾轸；或是外邪所入，即多瘙痒而不定。其食毒则滞死其血气，久则化为脓也。或作惊疮者，惊本无物，亦蹉其血气在脏而为积在腑，故出皮肤为疮，发遍身而四肢难较。风疮亦发遍身，其形甚小，世呼为疥热毒疮，发处不定，节滞其血，故作疮。虫窠疮常发于胫后作其窠，窠内虫如虮子；盖因腹内蛲虫随气而化，其疮即较而再发，或片子如癣相似，甚有死血痒。若以药敷较，只是归腹中，须是取却虫方瘥，及与杀虫药。　　《内经》曰：诸痛痒疮疡，皆属心火。火郁内发，致有斯疾。盖心主乎血，血热生风，热郁内甚，递相传袭，故火能生土，血注阳明，主肌内风热与血热相搏，发见皮肤，其名不一。黄脓而白者，土生金，母归子也。始生微痒而热轻；肿痛溃烂，为热极血凝化水，气滞成脓，甚至寒热作而饮食减，尤为可虑。宜宣泄风毒，凉心经，解胃热，用当归散加黄连、升麻、干葛，生姜，葱、灯心煎服，及三解散、牛蒡汤、木通散、外涂以四黄散、一抹金。　　初生芽儿一块血，也无形证也无脉。有惊即系是胎惊，有热即系是胎热。婴儿实与乳母一体，凡患疮疾，但审乳母肝经有热，用加味小柴胡汤之类；肝经虚热用加味逍遥散之类；肾水不能生肝，用地黄丸；心经积热，用柴胡栀子散；心经虚热，用茯苓补心汤；膏粱积热，用东垣清胃散；脾经郁热，用钱氏泻黄散；脾经虚热，用钱氏异功散。若服犀角丸、化毒丹，外敷寒凉之药，复伤生气，乃促其危也。
　　　　　热毒疮疡

　　小儿因食膏粱厚味，或乳母七情郁火所致。若肿臖作痛，气血凝滞也，用仙方活命饮；口渴便秘，热毒内蕴也，用四顺清凉饮，佐以如圣饼；肿硬色赤，热毒凝聚也，用活命饮，佐以隔蒜灸；肿焮不消，欲作脓也。用托里消毒散；不成脓，或成脓不溃，气血麻也，用八珍汤；溃而肉赤不敛，脾血虚也，用四物、参、朮；肉白而不敛，脾气弱也，用四君、芎、归；食少体倦而不敛，脾气虚也，用六君、当归、升麻。凡药对证，无有不愈。设或妄行攻毒，元气亏损，则变恶证而难治矣。大抵疮疡属腑者易治，元气无亏者不治自愈；属脏者难治，元气亏损者则变为恶证。误行克伐，元气亏损，尤难疗理，故切不可用峻厉之剂。观东垣、丹溪云：但见肿痛，参之脉证虚弱，便与滋补，血气无亏，可保终吉；若用驱逐败毒，不免有虚虚之祸矣。
　　　　　丹毒

　　《婴童宝鉴》小儿诸丹毒歌云：丹火初成似火烧，天火浑身赤转饶。伊火髈边青黑色，厉从额上起根苗。臀并谷道熛丹毒，如带黳红暴火调。留火发时一日盛，改变无常五色标。家火颊连双腋乳，天灶内踝及阴尻。背并膝赤飞丹病，股内脐阴尿灶招。　　巢氏云：火丹候，往来如伤寒，赤着身而日渐大者是也。　　又云：火丹候状，发赤如火烧，须臾熛浆起是也。　　《婴孺方》云：火丹者，来往如伤寒，赤着身体，不从伤火而得名，如日出时以从其处，又名日丹。宜同用千金漏芦散。　　经云：赤紫丹瘤，皆心火内郁而发，赤如丹砂。心主血而火性热，血热相搏，阴滞于阳，即发丹毒。心虚寒则痒，心实热则痛。先用百解散表之，次以当归散加连翘、荆芥水煎服，及牛蒡汤加炒麻仁研碎同煎，与宣热拔毒；其次赤葛散，或初用化丹汤亦好。　　有身上发时，亦如前证，不甚燥痒，但见出浮于遍体，神昏不悦，名阴毒证。先以冲和饮加南木香，水、姜煎服；次用当归散、雄黄散。然此二证不问赤白，若入腹入肾，多致为害，不可轻视如常，自取困耳。　　大抵丹毒虽有多种，病源则一。有赤丹毒遍身痒者，或女子十五六而脉未通者，多发丹疹，皆由血有风毒乘之，宜服防己散。　　小儿黑斑、红斑、疮痒、瘾疹，并用防风通圣散治之。
　　　　　胎毒发丹

　　胎毒发丹者，因胎毒内伏，或频浴热汤，或着烘衣，或乳母饮食七情，内热助邪为患。发于头面四肢，延及胸腹，色赤游走不定。古人云：从四肢起入腹囊者，皆不治。当急令人随患处遍吮毒血，各聚一处砭出之，急服活命饮。惟百日内忌砭，以其肌肉难任也。若发散过剂，表虚热而赤不退者，用补中益气汤加防风、白芷；寒凉过剂，胃气受伤而热赤不退者，用异功散加柴胡、升麻；或兼发搐等证，用四君、升麻、当归、钓藤钩。若复用攻毒，必致不起。头额间患者，当卧鐮砭之。
　　　　　伤食发丹

　　伤食发丹者，因脾胃之气方充，乳食过多，不能运化，蕴热于内而达于肌表也。若因乳食停滞者，先用保和丸消之，大便秘结，量加大黄通之；乳食既消而丹尚作者，用清中解郁汤治之；丹邪既去而乳食不思者，用五味异功散补之；发热作渴，或饮食少思者，用七味白朮散补之。大凡饮食厚味所致者，赤晕或行而缓慢；若饮烧酒，或误吞信石所致者，遍示赤晕，其行甚速。又有疮疡发焮，周围有赤晕，其热消散，或脓出自退。凡此俱忌砭法，皆宜安里为主，不可攻伐。若自吐泻，亦不可止之。吐泻中有发散之意。因饮烧酒者，饮冷米醋一二杯解之，此神妙之法也。因母多食炙煿膏粱，或饮烧酒，或服辛热燥药，或郁怒伤肝脾，致儿为患者，当参胎热毒疮疡治之。
　　　　　惊丹

　　婴孩生后百日之内，半岁以上，忽两眼泡红晕微起，面带青黯色，向夜烦啼，或脸如胭脂，此伏热在内。亦有脸不红者。始因居胎之时，母受重惊，惊邪伤胎，递相传袭，形发于外，初发时散生满面，状如水痘，脚微红而不壮，出没休息无定，收到颈项，赤如朱砂，名为惊丹。用四圣散，先洗其目；次百解散加五和汤同煎，与解惊热丹毒。牛蒡汤、当归散、三解散、黄芩四物汤皆可为治。　　如惊丹发至胸乳间，微有痰喘作搐，急宜宣热拔毒，免致内攻，为害不浅。五和汤加升麻、生干地黄，水姜灯心煎服，则自消除；仍用前数药调治，不生他证。或投万安饮。
　　　　　五色丹

　　夫小儿五色丹者，由丹发而改变无常，或青、黄、白、黑、赤。此是风毒之热，有盛有衰，或冷或热，故发为五色丹也。孔氏家传用小柴胡汤，如法煎服，以滓傅丹上，良。
　　　　　白丹

　　夫白丹者，由挟风冷之气，故使色白也。初发痒痛，微虚肿，如吹奶起，不痛不赤而白色也。
　　　　　赤丹

　　夫赤丹者，由风毒之重，故使赤也。初发起大如连钱，小者如麻豆，肉上生粟，色如鸡冠，故亦谓之茱萸丹也。
　　　　　黑丹

　　夫黑丹者，由风毒伤于肌肉，故令黑色也。初发痒痛，或熛肿起，微黑也。
　　　　　天火丹

　　夫小儿丹发肉中，有如丹赤色者，大者如手，剧者遍身赤痒，故号天火丹也。
　　　　　赤流

　　夫小儿身上或一片赤色如胭脂，及渐引，此名丹毒，俗谓之流。若因热而得者色赤，或因风而得者色白，皆肿而壮热也。可用一铍刀以砭去其恶血。毒未入腹者，可疗也。
　　　　　身有赤处

　　小儿因汗，为风邪热毒所伤，与血气相搏，热气蒸发于外，其肉赤而壮热也。
　　　　王氏禁土鬼丹及蛇缠丹

　　　　　颅顖经二十二种丹证治

　　霹雳(雨庚)(雨水)(雨摄)。
　　一气念二十一遍，吹在病处，自立东南方上，令病人在西北方，以大指陷中指头节纹，以第二指掐大指中节，两手皆然，吹时即放手。持咒四十九日，于五更初向北受持。　　灶额丹：先从头上起，渐满身，其丹赤色，用猪槽下土并桃柳根皮捣末，生油调敷。　　灶尾丹：从腰起，黑色遍身疼痛者，用堂屋四角草烧灰，入白矾末，鸡子白和涂。　　龙火丹：先从腹起至心，微黄赤色，用屋脊上草烧灰，松花白、鸡子黄、猪槽内水调涂。　　君灶丹：从右手上起，引似蛇行，赤色，用灶下土油调涂。　　母灶丹：从左脚上起者，用燖猪汤，灶额上灰敷。　　女灶丹：从阴上起紫赤色，用女儿小便，生煤灶右边砖缝上土，和调涂。　　朱黄升：从右脚起，彻至遍身，用屋四角草，铁匠家磨刀水调傅。　　星子丹：从头起，彻遍身如钱大，赤色，用桃树向北枝烧灰，油调敷。　　蜂子丹：从头面四向彻，用灶头上土，入腻粉，以鸡子白调敷。　　乱神丹：天下恶证，从肚内起，出口内，紫黑色者，用善火草、白矾末并蜜，入洗银水调服之。　　住火丹：从背上起黄赤色，用壁上土猪槽下土，白矾末、生姜汁、生油调涂。　　母子丹：从眼眶上起，用白矾、蛤粉、樟柳根杵汁和涂之。　　火焰丹：从前心起，头痛如火烧，用善火草、猪槽下土、鸡子黄调涂。　　蜘蛛丹：满身痛，用白矾、皂荚烧灰，猪槽下泥和涂。　　佛家丹：从耳起，用乳香、善火草、瓦溜内土，油调敷。　　神气丹：从头背上起，用牯牛骨烧灰，羊脂调涂。　　熛火丹：从背胛起，用生麻油合猪槽下泥涂之。又巢氏云：丹发于背臂及谷道者，名熛火丹。《婴孺方》治熛火丹，用景天草十两，真珠一分，杵为膏，封丹上。　　胡漏灶丹：从脐中起，用屋滴水调灶中土涂。　　胡吹灶丹：从阴上起，用水茄窠下泥，和苦酒涂之。　　土灶丹：从踝起，用屋四角茅草、灶横麻烧灰，鸡子白调涂。　　野灶丹：从背起，用柔香茸、蒴藿、赤小豆末涂。　　神灶丹：从肚起，用土蜂窠、杏仁、腻粉，生油调涂。
　　　　　本事方十种丹瘤毒所起证治

　　一、飞灶丹：从头顶起，先肿，用葱白研，取自然汁涂。　　二、古灶丹：从头上红肿痛，用赤小豆末，鸡子清调涂。谭氏方不拘何处皆治。　　三、鬼火丹：从面起，赤肿，用灶心土，鸡子清调涂。又此方不拘何处皆治，妙妙。　　四、天火丹：从背起赤点，用桑白皮末，羊脂调涂。　　五、天灶丹：从两肾赤肿黄色，柳叶烧灰，水调涂。肾一作臂。　　六、水丹：从两胁虚肿，用生铁屑研末，猪粪调涂。　　七、葫芦丹：从脐上起，黄肿，用槟榔为末，米醋调涂。　　八、野火丹：从两脚赤肿，用乳香末，羊脂调涂。　　九、烟火丹：从两脚有赤白点，用猪槽下土，麻油调涂。　　十、胡漏丹：从阴上起黄肿，用屋漏处土，羊脂调涂。　　右此十种丹毒，变易非轻，治之或缓，则致不救。故予不惜是方，能逐一仔细辨认，依此方法治之，万不失一。如经三日不治，攻入脏腑则终不救，不可缓也。
　　　　　赤白游肿

　　夫小儿有肌肉虚者，为风毒热气所乘，热毒搏于血气，则皮肤赤而肿起，其风随气行游不定，故名也。　　又有游肿之状者，为青黄赤白，无复定色，游走于皮肤之间，肉上微光是也。　　治游肿，以生布一片蘸油，以火燃之，持照病上，咒曰：日游日游，不知着脂，火燎你头！呪七遍，即瘥也。　　又云：凡天下极冷，无过藻菜。但有患热肿毒丹等，取渠中藻菜细切熟捣，敷丹上，厚三分，干即易之。予谓不可以此涂，若毒在表，犹可措手；若抑之则外不得泄，势必入里。必先服托里药，方可施此。
　　　　　辨小儿欲发丹毒候

　　初生小儿，蓄伏胎热，欲发丹者，必先见于外，但人不之察耳。小儿在襁褓中无故眼生厚眵者，此丹毒欲发之候也；更微喘急者，毒气已甚而上乘于肺也。才觉有此证，急以水调龙脑饮子，或蓝根、犀角等药，潜消其毒。如浑身已有赤处，即更以芸薹等外挫其锋，消息而次第治之。予家凡两儿，初生眼有厚眵，后俱发丹，何宰宜人外孙女生七日眼多眵，已而小腹下有赤丹一点如钱，渐渐引开，上至腹心而死。不可不知也。　　初虞世谓百日内发必死不治，然亦有可治者，不可不治也。
　　　　　禁忌

　　大凡小儿病诸丹肿，其势虽盛，切不可遽用大黄、芒硝辈快药大下之，恐毒气乘虚入里，以客为主，则难施功也。但用性平解毒托里药，当调停脏腑，微微通利而已。此则护元气而排外邪，庶保十全也。比舍陶氏子半岁病丹，医以青金丹下之太过，蓄毒入里，发喘生惊而死。盖婴孺肌肤柔弱，易虚易实，而服药复不能多，治之固不可怠慢，然亦不可躁急，全在精专调护，以保无虞。世俗多不知此，故广记而备言之。　　小儿丹发，若预度其势必展引至咽颈腹心，阴尻诸虚处，可先用涂药以护之，仍砭其引头所向，微出恶血以泄其毒。或谓当以篦子刮去恶血令尽，直至清黄水出即止，此必势危气壮而血热者始宜之。大抵此疾，人受之有轻重，年长气实，乃能禁当；若未满月儿而感之又重，恐不可概用此法。无为主簿张康道子二岁，火焰丹，鲁医为砭之，出恶血盏余，两日而殂。不可不知也。　　《本草》云：大人小儿丹毒，宜食鲫鱼鲙及(虫宅)。(虫宅)即水母，名海蜇者是也。然不可以宜食而恣食之，反能为害。鲫鱼亦鱼类，得无不宜。
　　　　　禁法

　　无为南汰寺僧宋澄师传酎文法禁火焰丹：用松明五条，细如箸，以火点着一头，右手执之，大指掐定第二指中节纹，左手亦如此掐定；面北立，静想北方壬癸水，渺漫无际，一口吸尽，吹在火上，再想再吹，如是三次；将火向自己口中试，如不烧人，即以松明火于小儿升上周回焠一遭，兼于丹上十字焠过，即已。如试得烧人疼，更想吸水。正旦及端午日受持。古今图书集成医部全录卷四百五十四

小儿疮疡门

　　　　证治准绳 【明　王肯堂】

　　　　　疔疮

　　诸疮惟疔疮为甚。杀人亦速。古云：疔有十二种，种各不同，内三十六疔，满其数即不可救；亦有不满其数而死者，乃毒气走散故也。若痘毒染人，发于头面或遍身者，又非此类。在小儿，多因乳母食有毒之物，或儿卒中饮食之毒，或感四时不正之气，皆能致之。其疮多生头面四肢，形色不一，或如小疮，或如水泡，或痛或痒，或麻木不仁。外证寒热，呕吐恶心，肢体拘急。大要当分邪之在表在里，急用隔蒜灸法，并解毒之剂。若不省人事，牙关紧闭，急以夺命丹为末，热酒调灌。如食生冷之物，或用凉水淋洗，则轻者难愈，重者不治。生于两足者，多有红丝至脐；生于两手者，多有红丝至心；生于唇口之内者，多有红丝入喉。急用针挑出恶血，以泄其毒，可保无虞。其在偏僻之处，药难导达者，惟灸法有回生之功；若投峻厉之剂，是促其危矣。小儿肌肉柔脆，且不能言痛否，灸法须将蒜切薄片，着肉一面，略剜少空，灼艾燃蒜，先置大人臂上，试其冷热得宜，然后移着疮上；又别灼艾如前法试之，以待相易，勿令间歇。
　　　　　时毒

　　小儿时毒，因四时不正之气，致鼻面耳项或咽喉赤肿，寒热头疼；甚者恍惚不宁，咽喉闭塞，状如伤寒，五七日间亦能杀人。脉浮数者，邪在表；脉沉濇者，邪在里。在表用葛根牛蒡子汤；在里栀子仁汤；表里俱病者犀角升麻汤。甚则宜砭，及用通气散宣泄其毒，旬日自消。若不消而欲作脓者，用托里消毒散；欲收敛者，用托里散。若咽肿不能言，头肿不能食者，必死。
　　　　　流注

　　小儿流注，乃气流而滞，血注而凝，元气不足之证也。或因闪跌堕伤，或因肝火气逆，或因六淫内侵，或因脾虚食积，或因禀赋所致，结于四肢节髀，患于胸腹腰臀，或结块，或漫肿，或作痛，悉用葱熨之法，须固元气为主。闪跌者，和血定痛丸；肝火者，九味芦荟丸；食积者，四味肥儿丸。药能对证，未成自消，已成自溃。若脓成不溃者，元气虚也，先补而针之，庶使毒气不致内攻，气血不致脱陷。若脓出而反痛者，气血虚也，用八珍汤。作呕少食者，胃气虚也，用四君子汤。欲呕不食，或腹作胀者，脾气虚也，用六君子汤。口噤搐搦者，气血虚极而变证也，十全大补汤。内热晡热，阴血虚也，四物、参、芪、白朮。表热恶寒，阳气虚也，十全大补汤。热来复去，或昼见夜伏，昼伏夜发者，虚热也，当大补元气。若色赤肿起而脓稠者，尚可治；不赤硬而脓清，或脉洪大，寒热发渴，及不受补者，皆不可治。
　　　　　天蛇毒

　　手指头生疮，俗名天蛇毒。然五指各有经络，拇指属手太阴肺经，食指属手阳明大肠经，中指属手厥阴心包络经，无名指属手少阳三焦经，小指属手少阴心经。亦有患于足者，足跌属肝胆胃三经，大指属肝脾二经，次指属胆经，小指属膀胱经。各当随经而治其致患之由。或因胃中积热所致，或因乳母膏粱厚味所致，或因湿热下流，或因风毒外中，大率多由所禀足三阴之经虚，故邪得以入之也。其初患肿痛者，先用仙方活命饮，次用托里消毒散。元气下陷，重坠作痛，久而不溃者，用补中益气汤。若服败毒散及敷寒凉之剂，则疮口变黑，或努肉突出，或指皆黑。大抵手足为气血难到之处，手属于胃，足属于脾，不可损其真气。丹溪以臀居僻位，尚言气血罕到，况肢末乎？故寒凉克伐之药所宜深戒者也。
　　　　　天泡疮
</div>
    <div class="pagination">
<a href="小儿疮疡门.html">上一页</a><a href="小儿疮疡门.html">1</a><span class="current-page">2</span><a href="小儿疮疡门_page3.html">3</a><a href="小儿疮疡门_page4.html">4</a><a href="小儿疮疡门_page5.html">5</a><a href="小儿疮疡门_page6.html">6</a><a href="小儿疮疡门_page7.html">7</a><span>...</span><a href="小儿疮疡门_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
