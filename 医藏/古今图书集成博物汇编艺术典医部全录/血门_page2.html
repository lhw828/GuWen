<!DOCTYPE html>
<html>
<head>
    <meta charset="UTF-8">
    <title>血门 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>血门 - 第 2 页/共 13 页</h1>
    <div class="content">　　下血篇曰：病人面无血色，无寒热，脉沉弦者衄；浮弱、手按之绝者，下血。烦咳者，必吐血。　　下血，先便后血，此远血也，黄土汤主之。　　下血先血后便，此近血也，赤小豆当归散主之。　　消渴篇曰：淋家不可发汗，发汗则必便血。
　　　　伤寒论 【汉　张机】

　　　　　吐血

　　辨脉篇曰：师曰：病人脉微而濇者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着复衣；冬月盛寒，欲裸其身。所以然者，阳微则恶寒，阴弱则发热。此医发其汗使阳气微，又大下之令阴气弱。五月之时，阳气在表，胃中虚冷，以阳气内微不能胜冷，故欲着复衣。十一月之时，阳气在里，胃中烦热，以阴气内弱不能胜热，故欲裸其身。又阴脉迟濇，故知亡血也。　　寸口诸微亡阳，诸濡亡血，诸弱发热，诸紧为寒。诸乘寒者则为厥，郁冒不仁，以胃无谷气，脾塞不通，口急不能言，战而栗也。　　寸口脉微而缓，微者卫气疏，疏则其肤空，缓者胃气实，实则谷消而水化也。谷入于胃，脉道乃行，水入于经，而血乃成。营盛则其肤必疏，三焦既绝，名曰血崩。太阳篇曰：凡病若发汗，若吐若下，若亡血亡津液，阴阳自和者，必自愈。　　凡服桂枝汤吐者，其后必吐脓血也。　　亡血家不可发汗，发汗则寒栗而振。　　太阳病，脉浮紧，无汗发热，身疼痛，八九日不解，表证仍在，此当发其汗。服药已微除，其人发烦目瞑，剧者必衄，衄乃解。所以然者，阳气重故也。麻黄汤主之。　　太阳病，脉浮紧，发热，身无汗，自衄者愈。　　少阴篇曰：少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。
　　　　　衄血

　　太阳篇曰：伤寒脉浮紧，不发汗，因致衄者，麻黄汤主之。　　伤寒不大便六七日，头痛有汗者，与承气汤。其小便清者，知不在里，仍在表也，当须发汗。若头痛者，必衄，宜桂枝汤。　　太阳病中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难。　　阳明篇曰：脉浮发热，口干鼻燥，能食者，则衄。　　阳明病口燥，但欲漱水不欲咽，此必衄。
　　　　　便血

　　太阳篇曰：太阳病下之，其脉促，不结胸者，此为欲解也。脉浮滑者，必下血。　　厥阴篇曰：伤寒热少厥微，指 【一作稍】 头寒，嘿嘿不欲食，烦躁，数日，小便利，色白者，此热除也。欲得食，其病为愈。若厥而呕，胸胁烦满者，其后必便血。
　　　　中藏经 【汉　华佗】

　　　　　吐血证脉

　　病劳人脱肛，骨肉相失，声散呕血，阳事不禁，梦寐交侵，呼吸不相从，昼凉夜热者，死。吐脓血者，亦死。　　吐血，其脉浮大牢数者，死。
　　肝脉微缓，主脾太急，内痈吐血。
　　心脉微缓则吐血。
　　肺病吐衄血，皮热脉数，颊赤者，死。又久咳而见血，身热而短气，脉当濇。今反浮大，色当白今反赤者，火克金，十死不治也。　　肺中热则唾血，其脉细、紧、浮、数、芤，皆主失血，此由躁扰嗔怒劳伤，得之气结壅所为也。又饮酒中风，言则肺发咳嗽，喘闷见血者，不可治；无血者可治。面黄色白亦可治。肺病颊赤者，死。　　肾寒则阴中与腰脊俱疼，面黑耳干，哕而不食，或呕血。又喉鸣，坐而喘咳，血出，亦为肾虚，寒气欲绝也。
　　　　　衄血证脉

　　心虚则恐惧多惊，忧思不乐，胸腹中若痛，言语战栗，恶寒恍惚，面赤目黄，喜衄，诊其脉左右寸口两虚而微者是也。　　衄血，其脉浮大牢数者，死。

　　　　　便血证脉

　　大肠热极则便血。又风中大肠则下血。　　泻血，其脉浮大牢数者，死。
　　肾绝，大便赤濇下血，耳干脚浮，舌肿者，六日死。
　　　　脉诀 【晋　王叔和】

　　　　　危脉

　　芤时眼暗或吐血，四肢瘫痪不能行。　　咳而唾血羸瘦形，其脉疾大必难任。　　吐血但出不能止，命应难返没痊平。　　鼻衄吐血脉沉细，忽然浮大即倾危。
　　　　千金方 【唐　孙思邈】

　　　　　吐血

　　吐血有三种：有内衄、有肺疽、有伤胃。内衄者，出血如鼻衄，但不从鼻孔出，是近从心肺间津液出，还流入胃中，或如豆羹汁，或如切(血臽)，血凝停胃中，因即满闷便吐，或去数斗至于一石者是也。得之于劳倦饮食过常所为也。肺疽者，或饮酒之后，毒满闷吐之时，血从吐后出，或一合、半升、一升是也。伤胃者，因饮食大饱之后，胃中冷则不能消化，不能消化便烦闷，强呕吐之，所食之物与气共上冲蹙，因伤裂胃，口吐血，色鲜正赤，腹绞痛，白汗出，其脉紧而数者，为难治也。凡吐血后，体中但自(忄奄)(忄奄)然，心中不闷者，辄自愈。假令烦躁，心中闷乱，纷纷呕吐，颠倒不安，医工又与黄土汤、阿胶散，益加闷乱，卒至不济。如此闷者，当急吐之。
　　　　　鼻衄

　　鼻头微白者，亡血。设令微赤非时者，死。病人色白者，皆亡血也。凡时行衄，不宜断之。如一二升已上，恐多者，可断，即以龙骨末吹之。九窍出血者，皆用吹之。
　　　　活人书 【宋　朱肱】

　　　　　伤寒吐血

　　伤寒吐血，由诸阳受邪热。初在表，应发汗而不发汗，热毒入深，结于五脏，内有瘀积，故吐血也。瘀血甚者抵当丸，轻者桃仁承气汤，兼服犀角地黄汤、三黄丸。
　　　　　伤寒鼻衄

　　伤寒太阳证，衄血者乃解，盖阳气重故也。仲景所谓阳盛则衄。若脉浮紧无汗，服麻黄汤，不中病，其人发烦目瞑剧者必衄。小衄而脉尚浮紧者，宜再与麻黄汤也。衄后脉已微者，不可行麻黄汤也。若脉浮自汗，服桂枝汤，不中病，桂枝证尚在，必头疼甚而致衄。小衄而脉尚浮者，宜再与桂枝也。衄后脉已微者，不可行桂枝汤也。大抵伤寒衄血，不可发汗者，为脉微故也。脉已微者，黄芩芍药汤、犀角地黄汤。衄血不止者，茅花汤。若衄而渴，心烦，饮则吐水，先服五苓散，次服竹叶汤。　　问阴证有衄血者乎？阴证自无热，何缘有衄？若少阴病但厥无汗，强发之必动血，未知从何道出？或从口鼻，或从耳目，是谓上厥下竭，为难治。
　　　　济生方 【宋　严用和】

　　　　　吐衄

　　医经所载失血有三种：一曰内衄、二曰肺疽、三曰伤胃是也。盖心主血，肝藏血，肺主气，血为荣，气为卫，相随上下，升降无有休息者也。六气不伤，七情不郁，荣卫调平，则无壅决之虞。节宣失宜，必致壅闭，遂不得循经流注，失其常度，故有妄行之患焉。夫血之妄行也，未有不因热之所发。盖血得热则淖溢，血气俱热血随气上，乃吐衄也。大抵脉芤为失血，沉细者易治，浮大者难治。又有感冒汗后不解，郁干经络，随气涌泄，而成衄血；思虑伤心，心伤则吐衄；肺伤亦令人唾血。又有折伤吐血。治疗之法，当以证别之，乃可施治。
　　　　河间六书 【金　刘完素】

　　　　　上溢

　　血溢者，上出也。心养于血，故热甚则血有余而妄行。或谓呕吐紫凝血为寒者，误也。此非冷凝，由热甚销铄，以为稠浊，而热甚则水化制之，故赤兼黑而为紫也。
　　　　　鼻衄

　　衄者，阳热怫郁，干于足阳明而上，热甚则血妄行，而为鼻衄也。　　衄蔑，血污血出也。污者，浊也。心火热极则血有余，热气上甚则为血溢，热势亢极则燥而污浊，害承乃制则色兼黑而为紫也。　　伤风汗下不解，热郁经络，随气涌泄为衄。或清道闭濇，流入胃脘，吐出清血及鼻衄吐血不尽，余血停留，以致面黄大便黑，犀角地黄汤。发狂，加黄芩、大黄。　　胆移热于脑，则辛頞鼻渊，浊涕不止，如渊泉下渗而下久不已，衄血为患，防风汤主之。　　胆受胃热，循脉而上于脑，阳络溢，血妄行，在鼻空蔑目瞑者，定命散主之。　　衄血先服朱砂、蛤粉，次服木香、黄连。大便结者下之，用大黄、芒硝、甘草、生地；溏软者栀子、黄芩、黄连，可选用之。
　　　　　便血

　　血溢，热客下焦，而大小便血也。
　　结阴便血一升，再结二升，三结三升。以阴气内结，故不得通行；血气无宗，渗入肠下，致使渐多。
　　　　东垣十书 【元　李杲】

　　　　　吐衄

　　如两寸脉芤，血在上焦，或衄血，或呕血，与犀角地黄汤则愈。　　脉沉为在里，荣卫内结，胸满，必吐血。　　心气不足，则吐衄血，用泻心汤何也？曰：心气独不足，则不当吐衄也。此乃邪热因不足而客之，故为吐衄。以寒泄其热，以苦补其心，盖两全之义也。　　血不足，须用甘草；血色瘀黑，用熟地黄；血色鲜红，用生地黄。若脉洪实，痛甚，用酒大黄。和血止痛，用当归。经云：怒气逆甚则呕血，暴瘅内逆，肝肺相搏，血溢鼻口，取天府穴。又足少阴肾之脉，从肾上贯肝入肺中，循喉咙，其病则饥不欲食，面黑如地色，咳嗽则有血。夫气者阳，血者阴也。故经言：阳明厥逆，怒则气逆，暴瘅内逆者，是也。　　衄血者，若但头汗出，身无汗，及汗出不至足者，死。
　　　　丹溪心法 【元　朱震亨】

　　　　　吐血

　　吐血，阳盛阴虚，故血不得下行，因火炎上之势而上出，脉必大而芤。大者发热，芤者血滞与失血也。大法补阴益火，使复其位。用交趾桂五钱为末，冷水调服。山栀子最清胃脘之血。　　吐血觉胸中气塞，上吐紫血者，桃仁承气汤下之。　　先吐红后见痰嗽，多是阴虚火动，痰不下降，四物汤为主，加痰药火药。先痰嗽后见红，多是痰盛积热，清痰降火为急。痰嗽涎带血出，此是胃口清血热蒸而出，重者栀子，轻者蓝实。或暴吐紫血一碗者，无事，吐出为好，此热伤血死于中，四物汤、解毒汤之类。　　吐血挟痰积，方可下。若吐一二碗者，亦只补阴降火，四物汤加火剂之类。挟痰若用血药则泥而不行，只治火则止，吐血火病也。　　大吐血不止，以干姜炮末童便调，从治之。喉管痰血，用荆芥散。若吐血，一方以童便一分，酒半分，擂柏叶温饮，非酒不行。　　呕吐血出于胃也，实者犀角地黄汤主之；虚者小建中汤加黄连主之。　　凡血证上行，或唾、或呕、或吐，皆逆也。若变而下行为恶痢者，顺也。上行为逆，其治难；下行为顺，其治易。故仲景云：畜血证下血者，当自愈也，与此意同。若无病，人忽然下痢，其病进也。今病血证上行而复下行恶痢者，其邪欲去，是知吉也。　　诸见血，身热脉大者难治，是火邪胜也。身凉脉静者易治，是正气复也。故《脉诀》云：鼻衄吐血沉细宜，忽然浮大即倾危。　　治血，防风为上使，连翘、黄连为中使，地榆为下使，不可不知。　　经血逆行，或血腥，或吐血，或唾血，用韭汁服之立效。
　　　　　呕血

　　呕血，火载血上，错经妄行。若脉大发热，喉中痛者，是气虚，用参、芪蜜炙、黄蘗、荆芥、当归、生地黄用之。　　呕血用韭汁、童便、姜汁磨郁金同饮之，其血自清。　　火载血上，错经妄行，四物汤加炒山栀、童便、姜汁。　　怒气逆甚则呕血，暴瘅内逆，肝肺相搏，血溢鼻口。但怒气致血证者，则暴甚。故经曰：抑怒以全阴者，是也。否则，五志之火动甚，火载血上，错经妄行也。用柴胡、黄连、黄芩、黄芪、地骨，生熟地、白芍，水煎服。虚者以保命生地黄散加天门冬、枸杞、甘草等分，水煎服。
　　　　　欬咯血

　　咳血火升，痰盛身热，多是血虚，四物汤加减用。　　咯血乃痰带血丝出者，用姜汁、青黛、童便、竹沥入血药中用，如四物汤加地黄膏、牛膝膏之类。　　咯唾血出于肾，以天门冬、麦门冬、贝母、知母、桔梗、百部、黄蘗、远志、熟地、牡蛎、姜、桂之类。　　痰涎血出于脾，以葛根、黄芪、黄连、芍药、当归、甘草、沉香之类主之。
　　　　　衄血

　　衄血，凉血行血为主，大抵与吐血同，用山茶花为末，童便、姜汁酒调下；或犀角地黄汤入郁金同用，如黄芩、升麻、犀角能解毒。又以郁金末、童便、姜汁，酒调服。　　治血汗血衄，以人中白新瓦上火逼干，入麝香少许，研细酒调下，经验。人中白即溺盆白垽秋石也。　　衄血出于肺，以犀角、栀子、黄芩、升麻、芍药、生地黄、紫菀、丹参、阿胶之类主之。　　鼻通于脑，血上溢于脑，所以从鼻而出。凡鼻衄并以茅花调止衄散，时进浙二泔，仍以麻油滴入鼻，或以萝卜汁滴入鼻亦可。又茅花、白芍药对半，尤稳。
　　　　　溺血

　　溺血属热，用炒山栀，水煎服；或小蓟、琥珀。血虚，四物加牛膝膏；实者当归承气汤下之。后以四物加山栀。痛者为淋，不痛者为溺血。溺血先与生料五苓散加四物汤。若服不效，其人素病于色者，此属虚，宜五苓散和胶艾汤吞鹿茸丸，或辰砂香散，或四物加生地黄、牛膝，或四物加黄连、棕灰。又六味地黄丸为要药。茎中痛，用甘草梢。血药中少佐地榆、陈皮、白芷、棕灰。劫剂用瑞竹堂蒲黄散，或单用蒲黄，或煎葱汤调郁金末服。又文蛤粉入煎剂妙。　　大抵小便出血则小肠气秘，气秘则小便难，痛者为淋，不痛者为溺血，并以油头发烧灰存性为末，新汲水调下，妙；或煎车前草叶，调车前子末二钱服。
　　　　　下血

　　下血，其法不可纯用寒凉药，必于寒凉药中加辛味为佐。久不愈者，后用温剂，必兼升举药中加酒浸炒凉药，如酒煮黄连丸之类，寒因热用故也。有热，四物加炒山栀子、升麻、秦艽、阿胶珠，去大肠湿热也。属虚者当温散，四物加炮干姜、升麻，或用白芷、五倍子丸。胃清血，非蓝实不除。　　下血当别其色，色鲜红为热，以连蒲散。若内蕴热毒，毒气入肠胃，或因饮酒过多，及啖糟藏炙煿引血入大肠，故下血鲜红，宜黄连丸，或一味黄连煎。若大下不止者，宜四物汤加黄连、槐花，仍取血见愁少许，生姜捣取汁和米饮服。于血见愁草中，加入侧柏叶，与生姜同捣汁，尤好。毒暑入肠胃下血者，亦宜一味黄连，入槐花煎服。血色瘀者为寒逐气走，冷寒入客肠胃，故下瘀血，宜理中汤温散。风入肠胃，纯下清血，或湿毒，并宜胃风散加枳壳、荆芥、槐花。颠扑内损，恶血入肠胃，下血浊如瘀血者，宜黑神散加老黄茄为末酒调下。《内经》云：下血为内伤络脉所致，用枳壳一味服。又方用黄连、枳壳各二两，槐花八两同炒，去槐花不用，止以二味煎服立效，以解络脉之结也。
　　　　　肠风脏毒

　　肠风，独在胃与大肠出，用黄芩、秦艽、槐角、升麻、青黛。定肠风痛，用苍朮、滑石、当归、生地黄、黄芩、甘草。若兼风者，苍朮、秦艽、芍药、香附。　　肠胃不虚，邪气无从而入。人惟坐卧风湿，醉饱房劳，生冷停寒，酒面积热，以致荣血失道，渗入大肠，此肠风脏毒之所由作也。挟热下血，清而色鲜，腹中有痛；挟冷下血，浊以色黯，腹中略痛。清则为肠风，浊则为脏毒。有先便而后血者，其来也远；有先血而后便者，其来也近。世俗粪前粪后之说，非也。治法大要，先当解散肠胃风邪，热则用败毒散，冷者与不换金正气散加川芎、当归，后随其冷热而治之。盖芎归汤乃调血之上品，热者加茯苓、槐花，冷者加茯苓、木香，此则根本之论也。虽然，精气血气，生于谷气，伤则大肠下血。大抵以胃药收功，以四君子汤、参苓白朮散、枳壳散、小乌沉汤和之。胃气一回，血自循于经络矣。　　肠风者，邪气外入，随感随见；脏毒者，蕴积毒久而始见。《三因方》五痔肠风脏毒，辨之甚详，二证皆以四物汤加刺猬皮。
　　　　平治会萃 【元　朱震亨】

　　　　　下血

　　凡用血药，不可单行单止。有风邪下陷，宜升提之。盖风伤肝，肝生血，故有湿伤血，宜行湿消热可也。　　《内经》谓身热即死，寒则生。此亦是大概言之，必兼证详之则可。今岂无身热生寒而死者？　　脉沉小流连或微者易治，脉浮大洪数者难愈。宜滑不宜弦。
　　　　　血属阴难成易亏论
</div>
    <div class="pagination">
<a href="血门.html">上一页</a><a href="血门.html">1</a><span class="current-page">2</span><a href="血门_page3.html">3</a><a href="血门_page4.html">4</a><a href="血门_page5.html">5</a><a href="血门_page6.html">6</a><a href="血门_page7.html">7</a><span>...</span><a href="血门_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
