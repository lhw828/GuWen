<!DOCTYPE html>
<html>
 <head>
  <meta charset="utf-8"/>
  <title>
   妇人子嗣门 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   妇人子嗣门 - 第 2 页/共 2 页
  </h1>
  <div class="content">
   骨肉莹光，精神纯实，有花堪用。五种不宜：一曰螺，阴户外纹如螺蛳样，旋入内；二曰文，阴户小如箸头大，只可通，难交合，名曰石女；三曰鼓花头，绷急似无孔；四曰角花头，尖削似角；五曰脉，或经脉未及十四而先来，或十五六而始至，或不调，或全无。此五种无花之器，不能配合太阳，焉能结仙胎也哉？
　　　　　配合篇

　　男精女血，混合成胎，子形之肖于父母者，其原固有所自矣。然则求子者，男当益其精而节其欲，使阳道之常健；女当养其血而平其气，使月事之时下，交相培养，有子之道也。　　弱男羸女，培养之法，求子者之所当讲也。盖男强女壮，精溢血盛，自然有子，何须补益？惟男子弱者，精常不足，当补肾以益其精；女之羸者，血常不足，当补脾以滋其血。补肾，六味地黄汤，精寒加五味子、熟附子。补脾，参苓白朮散，血少加归、芎。　　箴曰：男精充盈，阴血时行，阳变阴合，旺胎妙凝。男益其精，女调其经，乃能有子，螽斯振振。嬴男亏阳，弱女亏阴，虽交不孕，虽孕不成。调养之法，上工所明，不遇其良，反成其灾。　　肥盛妇人无子者，宜服苍附导痰丸。　　妇人无子，或经水不调，自有调经之方。血不足者，莫如六味地黄丸。素有疾病者，莫如补脾参苓白朮散。若夫子宫虚寒者，不可不讲，苟执勿用热药之禁，所谓执中无权，犹执一也。今采韩飞霞女金丹、杨仁斋艾附暖官丸二方，以备治虚寒者之用。
　　　　　协期篇

　　种子歌云：三十时中两日半，二十八九君须算。落红满地是佳期，金水过时空撩乱。撩乱之时枉费功，树头树底觅残红。但解花开能给子，何愁丹桂不成丛？此言妇人月经方绝，金水才生，此时子宫正开，乃受精结胎之候，妙合太和之时，过此佳期，则子宫闭而不受胎矣。然男女之分，各有要妙存焉。如月候方绝，一日、三日、五日交会者成男，二日、四日、六日交会者成女，过此则不孕矣。　　诀曰：何为种子法？经里问因由。昨日红花谢，今朝是对周。蓝田种白玉，子午叙绸缪。三五成丹桂，二四白梅抽。此古经水未行之时，血海正满，子宫未开，不能受精以成其娠。经水既行，则子宫开，血海净，斯能受其精矣。昨日，谓两日半后也。子午，谓阴阳初动之始，即复姤二卦，非二时也。经止后一日、三日、五日，得奇数为阳，必生男，故曰丹桂成。二日、四日、六日，得偶数为阴，必生女，故曰白梅抽。七日之后，子宫复闭，不成娠矣。　　诀曰：玉湖须浅泛，重载却成忧。阴血先参聚，阳精向后流。血开包玉露，平步到瀛洲。浅泛者，即《素女论》所谓九浅一深之法也。盖男女交媾，浅则女美，深则女伤，故云重载即成忧矣。阴血先聚，阳精后冲，则血开裹精而成男；阳精先至，阴血后参，则精开裹血而成女。即断易天元赋所谓阳包阴则桂庭添秀，阴包阳则桃洞得仙也。　　诀曰：从斯相暂别，牛女隔河游。二月花开发，方知喜气优。好事当传与，谗言莫妄绸。此言种子之后，男子别寝，不可再交，盖精血初凝，恐再冲击也。故古者妇人有娠，即居侧室，以养其胎气也。二月，即次月也。前月经行，协期种玉，次月经断，真有娠矣。当此之时，胎教之法，不可不讲，故常使之听美言，见好事，闻诗书，操弓矢，淫声邪色不可令其见闻也。　　箴曰：月事初下，谓之红铅。三十时足。佳期不愆。旧污既去，新癸未生。子宫正开，玉种蓝田。阳道刚健，交接勿烦。勿令气忤，必使情欢。阳偶阴和，雨顺风恬。芳花结子，丹桂森森。　　种子须得天德月德，合三合六合益后续世日吉。正月丁壬丙辛，建成收开闭。二月申巳甲己，建平定危成。三月丁壬，建执成收开。四月辛丙庚乙，建平满成开。五月亥寅丙辛，建成收除。六月甲己，建除满成开。七月癸戊丁壬，建危成收。八月寅亥庚乙，建危成除。九月丙辛，建执破危成。十月乙庚甲己，建平成闭。十一月巳申丁壬，建除执破成。十二月庚乙，建成开闭。【外建成开闭，俱合天喜，必合益后续世在内。】　　《易》系辞曰：天地絪缊，万物化醇，男女媾精，万物化生。诚哉是言也。男女胥悦，阴阳交通而胚胎结矣。尝观周颂云。思媚其妇，有依其士，则夫妇亲爱之情，虽在田野，未之忘也。故于衽席之间，体虽未合，神已先交，阳施阴受，血开精合，所以有子。苟夫媚其妇，而女心未惬，则玉体才交，琼浆先吐，阳精虽施而阴不受矣。妇依其夫，而士志或异，则桃浪徒翻，玉霜末滴，阴血虽开，而阳无入矣。阴阳乖离，成天地不交之否，如之何其能化生万物哉！　　求子之法，须察妇人经水毕，四旺日之后，子宫方开，可以交合而有子。春甲乙寅卯日，夏丙丁巳午日，秋庚辛申酉日，冬壬癸亥子日，四季戊己辰戌丑未日。如不值其日，取四旺时行之。　　《番生经》云：交合之时，女有五伤之候：一者阴户尚闭不开，不可强刺，强刺则伤肺；二者女兴已动欲男，男或不从，兴过始交则伤心，伤心则经不调；三者少阴而遇老阳，玉茎不坚，茎举而易软，虽入不得摇动，则女伤其目，必至于盲；四者女经水未尽，男强逼合，则伤其肾；五者男子饮酒大醉，与女子交合，茎物坚硬，久刺之不止，女情已过，阳兴不休则伤腹。五伤之候，欲求子者，交合之时，不可不慎也。　　男女未交合之时，男有三至，女有五至。男女情动，彼此神交，然后行之，则阴阳和畅，精血合凝，有子之道也。若男情已至，而女情未动，则精早泄，谓之孤阳。女情已至，而男情未动，女兴已过，谓之寡阴。《玉函经》云：孤阳寡阴即不中，譬取鳏夫及寡妇，谓不能生育也。另有三至者：谓阳道奋昂而振者，肝气至也；壮大而热者，心气至也；坚劲而久者，肾气至也。三至俱足，女心之所悦也。若痿而不举者，肝气未至也。肝气未至而强合则伤其筋，其精流滴而不射矣。壮而不热者，心气未至也。心气未至而强合，则伤其血，其精清，冷而不暖也。坚而不久者，肾气未至也。肾气未至而强合，则伤其骨，其精不出，虽出亦少矣。此男子之所以求子，贵清心寡欲，以养肝心肾之气也。若夫女子有五至者：面上赤起，眉靥乍生，心气至也；眼光涎沥，斜视送情，肝气至也；低头不语，鼻中涕出，肺气至也；交颈相偎，其身自动，脾气至也；玉户开张，琼液浸润，肾气至也。五气俱至，男子方与之合，而行九一之法，则情洽意美。其候亦有五也，娇吟低语，心也；合目不开，肝也；咽干气喘，肺也；两足或曲或伸，仰卧如月，脾也；口鼻气冷，阴户沥出沾滞，肾也。有此五候，美快之极。男子识其情而采之，不惟有子，且有补益之助。　　男女交媾之际，更有避忌，切须慎之！若使犯之，天地夺其寿，鬼神殃其身，又恐生子不肖不寿之类。谨守戒禁，可以长生，所忌之要，备述于后。　　天地震动　卒风暴雨　雷电交作　晦朔弦望　月煞日破　大寒大暑　日月薄蚀　神佛生辰　庚申甲子　本命之日　三元八节　五月五日　名山大川　神祠社庙　僧宇道观　圣贤像前　井灶前后　火光闹烘　　已上时地禁忌，切须慎之，不可交合。犯之者，令人寿夭，小则生病；或若坐男，令其丑貌怪相，形体不全，灾疾夭寿。　　神力劳倦　愁闷恐惧　悲忧思怒　疾病走移　发赤面黄　酒醉食饱　病体方痊　女子行经　　已上交合禁忌，不可犯之，令人虚损，耗散元气。　　诸所禁忌，敷奏于前，复有五月十八日，是天地牝年之日，阴阳交合之期，世人须避，慎不可行房。犯之重则夺命，轻则减寿。若于此时受胎孕，子母难保。　　夫妇交合之时，三虚四忌，不可不讲。三虚者：谓冬至阳生，真火正伏，夏至阴生，真水尚微，此一年之虚也；上弦前，下弦后，月廓空，此一月之虚也；天地晦冥日月，此一日之虚也。遇此三虚，须谨避之。四忌者：一忌本命正冲，甲子庚申晦朔之日；二忌大寒大暑大醉大饱之时；三忌日月星辰寺观坛庙灶墓之处；四忌触忤恼怒骂詈击搏之事。犯此三虚四忌者，非惟无子，令人夭寿。　　右种子法，见于群书所载者如此，仿而行之，无不验者。虽然，窃有说焉。田野之氓，邪淫之女，多至生育者，竟皆知此种子法耶？盖待其天癸动子户开而构精者，此鸟兽字尾之期，待其男三至女五至而通体者，此阴阳交感之理，其机至微，非文字之所能尽者。况乎田野之氓，其交疏而情易洽，邪淫之女，其思切而情先交，所以阴阳和而育多也。
　　　　妇人秘科 【明　万全】

　　　　　济阴通元赋

　　经候既调，男女可合。不出三日之期，宜尽一时之乐。干辟坤合，阳唱阴和。滴秋露于花枝兮，玉粒可结；鼓春风于桃浪兮，金鳞自跃。阴包阳兮则丹桂发芽，阳包阴兮则红莲吐萼。天地之大义，生民之本始。勿谓刍荛之言，作诙谐而笑谑。
　　　　　种子章

　　生育者，必阳道强健而不衰，阴癸应候而不想，阴阳交畅，精血合凝，而胎元易成矣。不然，阳衰不能下应乎阴，阴亏不能上从乎阳，阴阳乖离，是以无子。　　种子者，女贵平心定气。盖女子以身事人而性多躁，以色悦人而性多忌，稍不如意，即忧思怨怒矣。忧则气结，思则气郁，怨则气阻，怒则气上，血随气行，气逆血亦逆，此平心定气，为女子第一紧要也。其药饵则宜服乌鸡丸以养其气血，调其经候，斯为得理。若彼桂附丹石，动气耗阳损血消阴之剂，一切远之。　　女人无子，多因经候不调，药饵之辅，尤不可缓。若不调其经候而与之合，徒用力于无用之地，此调经为女人种子紧要也。　　女子素有浊漏带下之疾，经水不调，不能成胎，谓之下元虚惫，不能聚血受精，宜补虚濇脱，用前乌鸡丸、补官丸调之。　　妇女阴质，取象于月。若自朔至望，经水行不失其候者，结胎易，生子多寿，以月光渐生，月轮渐满也。若自望至晦，经水行或失其期者，胎难结，生子多夭，如月光渐消，月廓渐空也。此造化之理，可与懵者道耶？　　凡种子者，当应候之时，男服补肾益精之药，女则调其饮食，淡其滋味，避其寒暑，至于夜半生气乘旺之时，依三至五至三虚四忌行之，自然交而必孕，孕而必成矣。
　　　　石室秘录 【清　陈土铎】

　　　　　子嗣论

　　人生子嗣，虽曰天命，岂非人事哉！有男子不能生子者，有女子不能生子者。男子不能生子，有六病。女子不能生子，有十病。六病维何？一精寒也，一气衰也，一痰多也，一相火盛也，一精少也，一气郁也。精寒者，肾中之精寒，虽射入子宫，而女子胞胎不纳，不一月而即堕矣。气衰者，阳气衰也，气衰则不能久战，以动女子之欢心，男精已泄而女精未交，何能生物乎？精少者虽能射，而精必衰薄，胞胎之口大张，细小之入何能餍足？故随入而随出矣。痰多者，多湿也，多湿则精不纯，夹杂之精，总然生子，必然夭丧。相火盛者，过于久战，女精已过而男精未施，及男精既施而女兴已寝，又安能生育哉？气郁者，乃肝气抑塞，不能生心包之火，则怀抱忧愁，而阳事因之不振，或临炉而兴已阑，或对垒而戈忽倒，女子之春思正浓，而男子之浩叹顿起，则风景萧条，房帏岑寂，柴米之心难忘，调笑之言绝少，又何能种玉于蓝田，毓麟于兰室哉？故精寒者温其火，气衰者补其气，痰多者消其痰，火盛者补其水，精少者添其精，气郁者舒其气，则男子无手者可以有子，不可徒补其相火也。十病维何？一胞胎冷也，一脾胃寒也，一带脉急也，一肝气郁也，一痰气盛也，一相火旺也，一肾水衰也，一任督病也，一膀胱气化不行也，一气血虚而不能摄也。胞胎之脉，所以受物者也，暖则生物，而冷则杀物矣。纵男子精热而射入之，又安能茹之而不吐乎？脾胃虚寒，则带脉之间，必然无力，精即射入于胞胎，又安能胜任乎？带脉宜迟不宜急。带脉急者，由于腰脐之不利也。腰脐不利，则胞胎无力，又安能载物乎？肝气郁则心境不舒，何能为欢于床第？痰气盛者，必肥妇也，毋论身肥则下体过胖，子宫缩入，难以受精，即或男子甚健，鼓勇而战，射精直入，而湿由膀胱，必有泛滥之虞。相火旺者，则过于焚烧焦干之地，又苦草木之难生。肾水衰者，则子宫燥涸，禾苗无雨露之润，亦成萎黄，必有堕贻之叹。任督之间，倘有疝瘕之证，则精不能施，因外有所障也。膀胱与胞胎相近，倘气化不行，则水湿之气。必且渗入于胞胎，而不能受妊矣。女子怀胎，必气血足而后能养，倘气虚则阳衰，血虚则阴衰，气血双虚则胞胎下坠而不能升举，小产之不能免也。故胞胎冷者温之，脾胃寒者暖之，带脉急者缓之，肝气郁者开之，痰气盛者消之，相火旺者平之，肾水衰者补之，任督病者除之，膀胱气化不行者助其肾气，气血不能摄胎者益其气血，则女子无子者亦可以有子，而不可徒治其胞胎也。
　　　　方

　　白薇圆 【《千金方》，下同】 　主令妇人有子。　　白薇　细辛　防风　人参　秦椒　白蔹一云白芷　桂心　牛膝　秦艽　芜荑　沙参　芍药　五味子　白僵蚕　丹皮　蛴螬各一两　干漆　柏子仁　干姜　卷柏　附子　川芎各三十铢　桃仁　紫石英各二两　鼠妇半两　水蛭　蝱虫各十五枚　吴茱萸十八铢　麻布叩幅头一尺，烧　　右为末，蜜和丸如梧子大，酒服十五丸，日再，稍加至三十丸，当有所去，小觉有异即停服。
　　承泽圆　治妇人下焦三十六疾，不孕绝产。　　梅核仁　辛夷各一升　溲疏三两　槁本一两　泽兰五合　葛上亭长七枚　　右为末，蜜丸如豆大，先食服二丸，日三服，不知稍增。若腹中无坚癖积聚者，去亭长如通草一两。恶甘草和药，先以苦酒溲散，乃纳少蜜和为丸。
　　金城太守白薇圆　治月水不利，闭塞绝产，服此药二十八日即有子。　　白薇　细辛各三十铢　人参　杜蘅　牡蒙　厚朴　半夏　白僵蚕　当归　紫菀各十八铢　牛膝　沙参　干姜　秦艽各半两　蜀椒　附子　防风各一两半　　右为细末，蜜丸如梧子大，先食服三丸，不知稍增至四五丸。此药不可长服，觉有娠即止，用之大验。一方用牡蛎，不用杜蘅。一方有桔梗、丹参各十八铢。　　又方　治久无子，或断绪，上热下冷，及妇人百病。　　白薇　地黄　干姜　车前子　蜀椒各十八铢　紫石英　槁本　石膏　庵(艹闾)　卷柏各三十铢　泽兰　赤石脂　白龙骨　远志　麦冬　茯苓　太乙余粮各二两　细辛三两　当归　芎藭　蛇床子各一两　桂心　蒲黄各二两半　白芷　覆盆子　桃仁　人参各一两半　橘皮半两　　右为末，蜜丸如梧子大，酒服十五丸，日再服，渐增，以知为度。方可至五十丸。慎猪鸡生冷酢滑鱼蒜驴马牛肉等。觉有娠即停。三月正择食时，可食牛肝及心，至四月五月，不须食矣。
　　吉祥圆　治女子积年不孕。
　　覆盆子一斗　天麻　柳絮　丹皮　干地黄　茯苓　桂心各一两　五味子　桃花　白朮　川芎各二两　桃仁去皮尖，一百枚　菟丝子　楮实子各一升　　右为末，蜜丸如豆大，每服空心苦酒下五丸，日中一服，晚一服。
　　秦椒圆　治妇人绝产，生来未产，荡涤腑脏，使玉门受子精。　　秦椒　天雄各十八铢　元参　人参　白蔹　鼠妇　白芷　黄芪　桔梗　露蜂房　桃仁　白僵蚕　蛴螬　白薇　细辛　芜荑　干漆　白石英　附子　柏子仁　茯苓　当归身　干豆各一两　牡蒙　沙参　防风　甘草　牡丹皮　牛膝　卷柏　五味子　芍药　桂心　大黄　石斛　白朮各三十铢　紫石英二两　泽兰　干地黄　川芎各一两十八铢　锺乳二两半　水蛭七十枚　蝱虫一百枚　麻布叩幅头七尺，烧　　右为末，蜜丸如梧子大，酒服十丸，日再服，稍加至二十丸。若有所去，如豆汁鼻涕，此是病出，觉有异即停。
　　大黄圆　治带下百病无子。
　　川芎五两　大黄破如米豆熬令黑　柴胡　(石卜)硝　干姜各一升　茯苓如鸡子大，一枚　蜀椒二两　　右为细末，蜜丸如悟子大，先食服七丸，米饮下，加至十丸，以知为度。五日微下，十日下血，二十日下长虫及青黄汁，三十日病除，五十日肥白。
　　紫石英天门冬圆　主风冷在子宫。有子常堕落；或始为妇，便患心痛，仍成心疾，月水都未曾来，服之肥充，令人有子。　　紫石英　天门冬　禹余粮各三两　芜荑　乌头　苁蓉　桂心　甘草　五味子　柏子仁　石斛　人参　泽泻　远志　杜仲各二两　蜀椒　卷柏　寄生　石南　云母　当归　鰞鲗骨各一两　　右为末，蜜和为丸梧子大，酒服二十丸，日二服，如至四十丸。
　　资生顺坤方 【《医统》】 　治女子寒多热少，久无子孕。　　香附一斤，四制为末，筛去头末，取中末半斤用　川当归酒浸　白朮土炒，各三两　川芎　白芍　熟地　生地　白茯　丹皮　黄芩炒　益母草　柴胡　臭椿根白皮各二两　　右为末，酢糊丸梧子大，空心淡酢汤下六十丸，食干物压之。
　　苍附导痰丸 【《广嗣纪要》，下同】 　治肥盛妇人无子。　　苍朮炒　香附便浸，各二两　枳壳麸炒　半夏　川芎　南星泡　神曲炒，各一两　滑石飞，四两　陈皮去白　白茯苓各两半　　右十味，共末，姜汁浸蒸饼丸梧桐子大，淡姜汤下。
　　韩飞霞女金丹　治子宫虚寒不受孕。　　白朮　当归　川芎　赤石脂　槁本　人参　白薇　丹皮　白芷　延胡索　桂心　白芍　没药　白茯苓　甘草各一两　　右十五味，除石脂、没药另研，余以醇酒浸三日，焙干为末，是十五两；香附子十五两，以米酢浸三日，略炒为细末，足十五两；共十六味为末，重罗和匀，炼蜜丸弹子大，磁银器封收，每取七丸，空心鸡未鸣时服一丸，以清茶漱咽喉后，细嚼以温酒或白汤下，咸物干果压之。服至四十丸为一剂，以癸水调匀受胎为度。胎中三日一丸，百日止。
　　艾附暖宫丸　冶同上。
　　香附六两，用酢五升，以瓦罐煮一昼夜，捣烂，勿作饼，慢火焙干　艾叶　当归各三两　续断两半　吴茱萸　川芎　白芍炒　黄芪各二两生地一两官桂五钱　　右共为细末，上好米酢糊丸梧子大，每五七十丸，淡酢汤食远下。修合宜壬子日，或夭德合月德合日，益后续世生气日，至诚合造。
　　乌鸡丸　治妇人脾胃虚弱，冲任损伤，血气不足，经候不调，以致无子，服之屡验。　　白毛乌骨雄鸡一只，要肥者，先以粳米喂养七日，勿令食虫蚁野物，吊死去毛去杂细，以一斤为率　生地　熟地　天冬　麦冬各二两，放鸡肚中，甜美醇酒十碗，以沙罐煮烂，取出，再用桑柴火上焙，去药，更以余酒淹尽，焙至焦枯　杜仲盐水炒　归身　川芎　白朮　丹参　茯苓各二两　破故纸炒　人参　甘草炙　肉苁蓉酒洗去鳞　小茴微炒　砂仁各一两　香附子酢浸三日焙，四两　　右共研末，酒调面糊为丸，每服五十丸，空心温酒下，或米饮下。
　　补宫丸　固下元。
　　白芍酒炒　山药　龙骨煅　赤石脂各等分　干姜炒，减半　　右酢糊丸，空心米饮下。

　　续嗣降生丹　治妇人五脏虚损，子宫冷惫不能孕。　　当归酒洗　杜仲酒炒　茯神　益智仁　桂心　吴茱萸制　干姜半生半熟　台乌药　龙骨煅　川椒去目，各一两　白芍药酒炒　川牛膝酒浸　半夏制　防风　秦艽　石菖蒲去毛　北细辛　桔梗各五钱　附子一枚，重一两者，脐下作一窍，入鹿角霜　白朮　牡蛎煅，童便淬　茯苓　白芷　牡蛎大片者，以童便浸四十九日，每五日一换，取出，朱砂一钱，面裹煨熟，取出去面，研极细，留为衣　用硫黄一两为末，酒和涂遍，用皮纸糊实，米酢浸湿外，以盐泥厚固之、候干，用炭五斤，煅过为末，每料止用二两，余可收贮再用　　右共为末，以酒煮糯米糊为丸悟子大，以前朱砂为衣，每服三五十丸，渐至七八十丸，空心白滚汤或盐汤温酒下。
　　毓麟珠　治妇人血气俱虚，经脉不调，或断续，或带浊，或腹痛，或腰酸，或饮食不甘，瘦弱不孕，服一二斤即可受胎。　　人参　白朮土炒　茯苓　芍药酒炒，各二两　川芎　甘草炙，各一两　当归　熟地酒蒸，捣　菟丝子制，各四两　杜仲酒炒断丝　鹿角霜　川椒各二两　　右为末，蜜丸弹子大，每空心嚼服一二丸，用酒或白汤送下，或为小丸吞服亦可。如子宫寒甚，或泄或痛，加制附子、炮姜随宜。
　　加味六味地黄丸 【《准绳》，下同】 　妇人经事不调，即非受孕光景，纵使受之，亦不全美，宜服此丸。　　熟地黄四两　山茱萸肉　山药各二两　泽泻　香附米童便浸透，炒干三次，各一两　牡丹皮　白茯苓各一两五钱　蕲艾叶去筋酢煮，五钱　　右为末，炼蜜丸如梧子大，每服七十丸，百沸汤送下，随后证作汤使，或另作煎剂服。经水过期者，乃血虚也，宜四物汤知参、芪、陈皮，白朮服之。若肥白人是痰多，宜二陈加南星、苍朮、滑石、芎、归、香附之类。经水不及期者，血热也，四物加芩、连。肥人亦兼痰治。色紫黑者，同血热论。经将行而作疼者，气滞也，用归身尾、香附米及桃仁、红花、黄连以行之，或加四物、莪朮、延胡索、木香；热加黄芩、柴胡。经行后作疼者，血气虚也，八物汤。
　　调理药　肥人无子，宜先服此药。
　　茯苓二两　川芎七钱半　当归酒洗　白芍药　白朮　半夏汤洗　香附　陈皮　甘草各一两　　右作十贴，每贴姜三片，水煎，吞后丸子：　　白朮二两　半夏曲　川芎　香附米各一两　神曲炒　茯苓各半两　橘红四钱　甘草二钱　　右共为末，粥丸，每服八十丸，用前药吞下。如热多者，如黄连、枳实各一两。
　　螽斯丸　一名秦桂丸。服前药讫，即服此丸。　　人参四钱　附子　茯苓各六钱　厚朴　杜仲　桂心　秦艽　白薇　半夏　干姜　牛膝　沙参各二钱　细辛五钱　　右为末，炼蜜和丸小豆大，每服五丸，空心酒下。加至十丸不妨。觉有娠三月后，不可更服。忌食牛马肉，则难产，当出月。
　　抑气散　治妇人气盛于血，所以无子；寻常头眩运，膈满体疼，怔忡，皆可服。　　香附炒　陈皮焙，各二两　茯神　甘草炙，各一两　　右为细末，每服二三钱，不拘时，白汤调下。
　　大五补丸　服之有子。
　　天门冬　麦门冬　菖蒲　茯苓　枸杞　人参　益智　地骨皮　远志肉　熟地黄各等分　　右为细末，炼蜜丸如桐子大，空心酒下三十丸，服数服后，以七宣丸泄之。
　　白薇丸　治妇人无子，或断绪，上热下冷，百病皆主之。　　白薇　熟干地黄　白龙骨　川椒去目及闭口者，微炒出汗，各一两　麦门冬去心焙，一两半　桃仁汤浸去皮尖双仁麸炒微黄　槁本　卷柏　白芷　覆盆子　人参　桂心　菖蒲　白茯苓　远志去心，各七钱半　车前子　当归銼微炒　芎藭　蛇床子　细辛　干姜炮制，各半两　　右件药杵罗为末，炼蜜为丸梧子大，每服三十丸，空心日午，以温酒下三十丸。
　　赵氏苁蓉菟丝子丸　不寒不热，助阴生子。　　肉苁蓉一两三钱　覆盆子　蛇床子　菟丝子　川芎　当归各一两二钱　白芍药一两　防风　五味子各六钱　条芩五钱　牡蛎盐泥固济煅　鰞鲗鱼骨各八钱　艾叶三钱　　右药俱焙干为末，炼蜜丸如桐子大，每服三四十丸，淡盐汤下，早晚皆可服。
　　加味香附丸　男服聚精丸，女服此。　　香附一斤：四两，老酒浸二宿，炒捣碎，再焙干磨为末；四两米酢浸，同上；四两童便浸，同上；四两用山栀四两煎浓汁去滓，入香附浸，同上　泽兰净叶酒洗　海螵蛸捣稍碎炒，各六两　白芍药酒拌炒　当归酒洗，各四两　怀熟地八两，酒蒸捣膏焙干　川芎三两　　右各为末，用浮小麦粉，酒酢水打糊为丸如菉豆大，每日早晚两服。忌食莱菔及牛肉生冷。
　　调经丸　服之有子。
　　香附半斤，童便酒酢各浸一分，生一分，俱酒炒　杜仲姜汁炒，半斤　川芎　当归身　青皮麸炒　白芍药　生地　陈皮　小茴香酒炒　乌药炒　延胡索略炒　肉苁蓉酒浸　鰞鲗鱼骨酥炙　黄芩酒炒，各四两　　右十四味秤足真正好料，酢和面打糊为丸如梧桐子大，每服百丸，空心好酒送下。一方无陈皮、地黄，有人参、黄芪各二两。
　　正元丹　调经种子。
　　香附一斤，同艾三两，以酢同浸一宿，然后以酒、盐、酥童便各制四两　阿胶蛤粉炒，二两　生地酒洗　枳壳半生半麸炒，各四两　川芎炒　当归身酒洗　熟地酒浸，各四两　白芍药八两，半生半酒炒　　右末之，酢糊丸如桐子大，空心盐汤吞五六十丸。如有带，加白茯苓、琥珀。
　　永固孕汤 【《准绳》】 　常服固孕。　　地黄　川芎　黄芩各五分　归身尾　白芍药　人参　陈皮各一钱　白朮一钱　甘草三钱　桑上羊食藤圆者七叶，即金银藤　黄蘗少许　　右(口父)咀，入糯米四十粒，水煎服。
　　坐导药　治全不产及断绪，服千金荡胞汤，恶物不尽用此。　　皂角去皮子　山茱萸　当归各二两　五味子　细辛去苗　干姜炮，各一两　白矾枯　大黄　戎盐　蜀椒各半两　　右为细末，以绢袋大如指长三寸余，盛药令满，缚定，纳妇人阴中，坐卧任意，勿行走，小便时去之，更安。一日一度，易新者，必下清黄冷汁，汁尽即止，可交媾，即有子。若未见病出，可十日安之。此药本为服荡胞汤空去子宫冷恶物出不尽，以导药下之。盖子宫有冷恶物，故令无子。值天阴冷则发疼痛，须候病出尽方已，不可中辍。每日早饭，用苦荬菜煎汤熏之。《千金翼》有苦瓠，无山茱萸。
　　荡胞汤 【《千金方》】 　治妇人立身以来，全不产育；及断绪久不产，三十年者，宜服。　　附子炮，一两半　(石卜)硝　当归　大黄蒸一饭久　牡丹皮　桃仁去皮尖，各三两　厚朴姜汁炙　牛膝　桔梗　赤芍药　人参　茯苓　桂心　甘草炙　陈橘皮各二两　蝱虫去翅足，炒焦　水蛭炒，枯各十枚　　右十七件，以清酒五升，水六升，合煮取三分，分四服，日三夜一，每服相去三辰，更服。如常覆被，少时出汗。汗不出，冬月着火笼之。必下积血及冷赤脓，如赤小豆汁。本为妇人子宫内有此恶物令然，或天阴脐下痛，或月水不调，为有冷血不受胎。若斟酌下尽，气力弱，大困不堪，更服亦可，二三服即止。如大闷不堪，可食酢饮冷浆一口即止。然空去恶物不尽，不大得药力，若能忍服尽，大好。一日后仍着坐导药。一方有细辛二两。
　　玉钥启荣丸 【《广嗣方》】 治妇人无子。　　香附子捣去毛，酢水浸三日，炒干细末，十五两　当归二两　白芍药　川芎　赤石脂　槁本　人参　牡丹皮　白茯苓　白薇　桂心　白芷　白朮　延胡索　没药各一两　　右除石脂、没药外，余药到，酒浸三日，焙干为末，足十五两，重罗极细，入别研赤石脂、没药末，炼蜜和丸弹子大，每取一丸，空心鸡未鸣时，先以温茶或薄荷汤漱口后细嚼，温酒或白汤送下，以干物压下，服至一月即效。按《医学入门》此方无桂心，有熟地黄，名女金丹。治妇人无子，或多痰火等疾。经候亦调，容颜不减，但久无孕，乃子宫有阴无阳，不能生发，宜服此鼓动微阳，一月即效。或赤白带下崩漏，及血风血气虚劳诸证，无所不治，真女中金丹也。
　　暖宫螽斯丸 【《集略》】 　名壬子丸。妇人无子者服之。　　厚朴一两二钱半　吴茱萸　白茯苓　白芨　白蔹　石菖蒲　白附子　肉桂去粗皮　人参　没药各一两　细辛　乳香　当归身酒浸焙　牛膝酒洗，各七钱半　　右为末，蜜丸小豆大？酒下一二十丸，壬子日修合。
　　百子附归丸 【《广嗣》】 　久服有孕，及治月水参差不调。　　四制香附末十两　川芎　白芍药　当归　熟地黄　阿胶珠　陈艾叶各二两　　右为末，用石榴一枚，连皮捣碎，煎水打糊和丸梧子大，每百九空心酢汤下。一方无石榴一味，名百子建中丸。忌铁。
　　琥珀调经丸 【《入门》，下同】 　治妇人胞冷无子，能令经调。　　香附米一斤，分作二包，用里便米酢各浸九日，和净熟艾四两拌匀，再加酢五碗，入砂锅内同煮干　琥珀一两　川芎　当归　芍药　熟地　生地　没药各二两　　右为末，酢糊和丸梧子大，每百丸，空心以艾酢汤吞下。
　　加味养荣丸　治经脉来前，外潮内烦，咳嗽食少，头昏目眩，带下，血风血气，久无嗣息，一切痰火等证，服之有孕。又治胎前胎动胎漏，常服可无小产之患。　　熟地黄　当归　白朮各二两　白芍药　川芎　黄芩　香附各一两半　陈皮　贝母　白茯苓　麦门冬各一两　阿胶炒珠，七钱　甘草五钱　黑豆炒去皮，四十九粒　　右为末，蜜丸梧子大，空心，温酒或盐汤下七八十丸。忌食诸血。
　　加味益母丸　服之百日有孕。
　　益母草半斤　当归　赤芍药　木香各二两　　右为末，蜜丸梧子大，白汤下百丸。
　　济阴丹 【《局方》】 　治妇人久冷无子，及数经堕胎，皆因冲任虚损，胞内宿挟疾病，经候不调，或崩漏带下三十六疾，皆令孕育不成，以至绝嗣。亦治产后百病，令人有孕及生子充实无病。　　苍朮八两　香附子　熟地　泽兰各四两　人参　桔梗　蝉蜕　石斛　槁本　秦艽　甘草各二两　当归　桂心　干姜　细辛　牡丹皮　川芎各一两半　木香　白茯苓　京墨煅　桃仁各一两　川椒　山药各七钱半　糯米炒，一升　大豆黄卷炒，半升　　右为末，炼蜜和匀，一两作六丸，每丸细嚼，温酒或酢汤送下。
　　胜金丹 【《得效方》】 　治月水愆期，久无嗣息，及血癖气痛，百般诸疾。　　丹皮　槁本　人参　当归　白茯苓　赤石脂　白芷　肉桂　白薇　川芎　延胡索　白芍药　白朮各一两　沉香　甘草各五钱　　右为末，蜜丸弹子大，每一丸，空心温酒嚼下，服二十丸，当有孕。
　　温经汤 【《入门》】 　治同上。　　香附米一斤，童便浸透，水洗，露一宿，再浸再露再晒，如此三次，用好酢浸透一宿，晒干，杵去毛为末　益母草十二两，东流水洗净烘干为末　　右别以香附四两，艾叶一两，煮取汁，用三分酢，七分汁，和前二末，为丸梧子大，空心，临卧淡酢汤下七八十丸。不惟治妇人百病，而生育之功效如神。
　　调经养血丸 【《回春》】 　治经脉不调，久不受孕。　　香附子十二两，酒、酢、盐汤、童便，各浸三日，焙　当归身酒洗　白芍药酒炒　生地黄酒洗　丹皮酒洗，各二两　川芎　白茯苓　白芷　干姜炒　肉桂　红花　没药　半夏姜汁　桃仁　阿胶珠各一两　延胡索六钱　甘草炙　蓬朮煨，酢炒，各五钱　茴香炒，二钱　　右为末，酢糊和丸梧子大，空心白汤或温酒二百丸。有孕勿服。
　　调经种玉汤　治妇人无子，多因七情所伤，致经水不调，不能受孕。　　熟地黄酒蒸　香附子炒，各六钱　当归身酒洗　吴茱萸　川芎各三钱　官桂　熟艾各二钱　　右銼，分作四贴，每贴入姜一片，水煎空心服。待经至之日服起，一日一贴，药尽交媾，必成孕矣。此药百发百中。
　　先天归一汤　治同上。
　　当归身酒洗，一两二钱　白朮麸炒　白茯苓　生地黄酒洗　川芎各一两　人参　白芍药　牛膝酒洗，各八钱　砂仁炒　香附子　牡丹皮　半夏各七钱　陈皮六钱　甘草四钱　　右銼，分作十贴，姜三片，水煎，空心服。滓再煎，临卧服。经未行，先服五贴；经行后，服五贴，药尽即效。经脉调和，即当有孕矣。
　　神仙附益丹 【《医鉴》】 　一名调经散，一名大温经汤。治冲任虚损，月事不调，或前或后，或多或少，或逾月不至，或一月再至，或曾经半产，瘀血停留，唇口干燥，五心烦热，小腹冷痛，久不受胎。　　阿胶　芍药　川芎　当归　人参　肉桂　牡丹皮　茱萸　甘草各二分　半夏二分半　麦门冬五分　　右，姜煎温服。

　　　　单方

　　立春日雨水，夫妻各饮一杯还房，当获有子，神效。 【藏器】
　　阳起石治崩中漏下，破子脏中血，症瘕结气，寒热，腹痛无子。 【《本经》】
　　慈石炼水饮之，令人有子。 【《别录》】
　　慈石毛令人有子，宜入酒。 【《本草》】
　　地耳明目益气，令人有子。 【《别录》】
　　木耳久服，令人有子。 【藏器】

　　　　针灸

　　《甲乙经》曰：女子大疝绝子，筑宾主之。　　女子绝子，灸脐中，令有子。
　　妇女绝子，商丘主之。穴在内踝前宛宛中。　　妇人绝产，若未曾生产，阴廉主之，刺入八分，羊矢下一寸是也[剌入八分，羊矢下一寸是也　原作「剌入分半，灸下一寸」。据《甲乙经》卷十二妇人杂病改。]。石门，三焦募也，一名利机，一名精露，一名丹田，一名命门，在脐下二寸，任脉气所发。女子禁不可刺灸中央，不幸使人绝子。　　《脉经》曰：右手关后尺中阳绝者，无子户脉也，苦足逆寒绝产，带下无子。阴中寒，刺足少阴经治阴。　　《千金方》曰：女子不字，阴暴出，经漏，刺然谷，入三分，灸三壮，穴在足内踝前起大骨下陷中。　　拘挛腹满疝，月水不下，乳余疾绝子，阴痒，贲豚上(月真)，腹坚痛，下引阴中，不得小便，刺阴交入八分，灸五壮，穴在脐下一寸。　　绝子阴挺出，不禁自沥，刺上髎，入三寸，留七呼，灸三壮，穴在第一空腰髀下一寸侠脊。　　女子无子，咳而短气，刺涌泉，入三分，灸三壮，穴在足心陷者中。　　气冲主无子，小腹痛。
　　水原、照海，主不字，阴暴出，淋漏，月水不来而多闷，心下痛。　　腹满疝积聚，乳余疾绝子，阴痒，奔豚上，少腹坚痛，下引阴中，不得小便，刺石门，入五分，穴在脐下二寸。忌灸，绝孕。　　绝子，衃血在内不下，胞转不得尿，小腹满，石水痛，刺关元，入二寸，灸七壮，穴在脐下三寸是也。　　子门不端，小腹疝，苦寒，阴痒及痛，贲豚抢心，饥不能食，腹胀，经闭不通，小便不利，乳余疾绝子，内不足，刺中极，入二寸，留十呼，灸三壮，穴在脐下四寸。　　女子疝瘕血闭，无子，不嗜食，刺曲泉，在膝内辅骨下大筋上小筋下陷中，屈膝乃得之。刺入六分，灸三壮。　　妇人无子，灸四满三十壮，穴在丹田两边相去各开寸半。丹田在脐下二寸是也。　　妇人绝子，灸然谷五十壮，穴在内踝前直下一寸。　　妇人绝嗣不生，胞门闭塞，灸关元三十壮，报之。　　妇人妊子不成，堕落，腹痛，漏见赤，灸胞门五十壮。　　妇人子脏闭塞，不受精疼，灸胞门五十壮。　　妇人绝嗣不生，灸气门五十壮，穴在关元旁三寸。　　妇人绝嗣不生，漏赤白，灸泉门十壮，三报，穴在横骨当阴上际。　　《东垣十书》曰：妇人无子，灸关元穴二十壮，三报。　　女人胞胎门落颓不收，常湿，灸神阙、玉泉各五十壮；身交灸五十壮，三报，穴在脐下横缝中。　　又法：玉泉旁开三寸，灸随年壮，三报。　　《医学纲目》曰：妇人无子，子宫针入二寸，灸三七壮，穴在中极旁各开三寸。　　《医学入门》曰：妇人针灸石门，终身孕不成。　　妇人中极灸三遍，令生子。
　　三阴交，治妇人久不成孕。
　　《古今医鉴》曰：妇人子宫冷甚不孕，灸丹田七壮，神效，穴在脐下三寸。何以知其冷甚？丈夫交会之际，当自知之也。　　女人无孕，或经生子后久不成孕。及怀孕不成，用秆心一条，长十四寸，令女人仰卧，舒手足以所量秆心，自脐心直垂下尽头处，以墨点记后，以此秆心平折，横安前点处两头尽处是穴，按之自有动脉应手，各灸三七壮，炷如箸头，神验。即胞门子户穴也。
　　　　　医案

　　《儒门事亲》曰：戴人过谯郡营中饮会，有一卒说黜妻事，戴人问其故，答曰：吾归为室女时，心下有冷积如覆杯，按之如水声，以热手熨之如冰，娶来已十五年矣，恐断吾嗣，故欲黜之。戴人曰：勿黜也，如用吾药，病可除，孕可得。卒从之。戴人诊其寸脉沉而迟，尺脉洪大有力，非无子之候也。可不踰年而孕。先以三圣散吐涎一斗，心下平软；次服白朮调中汤、五芩散；后以四物汤和之。不再月，气血合度，数月而娠一子。戴人常曰：吾用此法，无不子之妇。信不诬也。
　　《寓意草》曰：一友继室夫人，身体肥盛，经候虽调，从未孕育，令仆定方而施转移化机之药，虽从古医书所未载，然可得言也。盖山之不可葬者五，童断过石独，纵有明师，无所施其剪裁，以故女之不可孕。如方书所志，生禀之殊，非人工所能改移者，可不更论。若夫生禀不殊，但为形躯所累，而嗣孕终不乏者，古今来不知凡几。但夫妇之愚，天然凑合之妙，虽圣神有不能传者，所以方书阙焉未备耳。仆试言之：地之体本厚重，然得天气以包举之，则生机不息。若重阴冱寒之区，天日之光不显，则物生实罕。人之体中肌肉丰盛，乃血之荣旺，极为美事，但血旺易至气衰。夫气与血两相维附，何以偏衰偏旺耶？盖气为主则血流，血为主则气反不流，气不流有似于衰耳。所以一切补气之药皆不可用，而耗气之药反有可施，缘气得补则愈锢，不若耗之以助其流动之势，久则血仍归其统握之中耳。湖阳公主体肥受孕，不能产，得明者定一伤胎之方，服数十剂而临产始得顺利，母子俱安。盖肥满之躯，胎处其中，全无空隙，以故伤胎之药，止能耗其外之血肉，而不能耗其内之真元。仆仿是意而制方，豫为受胎之地。夫岂无术而杜撰乎？女之宜男者，先平其心，心和则气和，气和则易于流动充满也。其次在节食，仙府清肌，恒存辟谷，宫中细腰，得之忍饥，志壹动气，何事不成耶？而且为齐心杠德，以神道之教，补药饵之不逮，有不天人叶应者乎？仆于合浦求珠，蓝田种玉之举而乐道之。
  </div>
  <div class="pagination">
   <a href="妇人子嗣门.html">
    上一页
   </a>
   <a href="妇人子嗣门.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
