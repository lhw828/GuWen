<!DOCTYPE html>
<html>
 <head>
  <meta charset="utf-8"/>
  <title>
   外科痈疽疔毒门 - 第 6 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   外科痈疽疔毒门 - 第 6 页/共 16 页
  </h1>
  <div class="content">
   分经络

　　人身之有经络，犹地理之有界分。治病不知经络，犹捕贼不知界分，其能无诛伐无过之咎乎？况手足十二经络，有血气多少之分。如手少阳三焦、少阴肾、太阴脾，多气少血；手厥阴心包络、太阳小肠、足太阳膀胱，多血少气；手阳明大肠、足阳明胃，多气多血。此其大较也。多血少气者易愈，多气少血者难疗。气多之经，可行其气，血多之经可破其血，不可执一也。　　头部：巅顶，足太阳、厥阴、督脉；头角直耳上中是少阳；中行前直鼻上巅后，直须中上巅，督脉；第二行，足太阳一寸五分；各开两旁为头第三行，第三行足少阳。　　面部：额，足少阳、阳明；鼻，手阳明、太阳、足阳明、督脉；人中，督脉、手足阳明；唇，足阳明；唇内，足厥阴；承浆，足阳明、任脉；上齿，足阳明；下齿，手阳明；舌，足太阴、少阴；目内眦，手足阳明、手足太阳；目锐眦，手太阳、手足少阳；眉至额直鼻而上，督脉；直目内眦而上，足太阳；直目瞳子而上，足少阳；直锐眦而上，手足少阳；颊直目内皆而下，足阳明；直目瞳子而下，足阳明；颊车，足少阳、阳明；耳，手足少阳、手太阳；目系，手少阴、足太阳。　　颈项部：项中间，督脉；挟项大筋中，足太阳；当完骨下，手少阳；项大筋之前，耳之后也，当耳下足少阳；当曲颊下，手太阳；曲颊前一寸，手阳明；挟喉两旁动脉，足太阳、阳明；缺盆中，任脉；咽，手太阴、少阴、足太阴；喉咙，足少阴、阳明；喉咙后，足厥阴。　　肩部：前廉，手阳明；后廉，手太阳；上廉，手足少阳。　　背部：中行督脉，第二行足太阳，第三行足太阳。　　膺胷部：中行任脉，第二行足少阴，第三行足阳明，第四行足太阴。　　腹部：中行任脉，第二行足少阴，第三行足阳明，第四行足太阴。　　腋下：中间手厥阴，前手太阳，后手太阴。　　胁部：腋直下髀枢，足少阳。
　　臑部：前廉手阳明，后廉手太阳，外廉手太阳，内廉手少阴，内前廉手太阴，内后廉手少阴。　　臂部：上廉手阳明，下廉手太阴，外廉手少阳，内廉手厥阴，内上廉手太阴，内下廉手少阴。　　股胫部：前廉足阳明，后廉足太阳，外廉足少阳，内廉足厥阴，内前廉足太阴。
　　　　　诸经向导药

　　太阳经：上羌活，下黄蘗。
　　阳明经：上白芷、升麻，下石膏。
　　少阳经：上柴胡，下青皮。
　　太阴经：上桔梗，下白芍药。
　　少阴经：上独活，下知母。
　　厥阴经：上柴胡，下青皮。
　　手太阴肺：南星、(艹款)冬花、升麻、桔梗、山药、檀香、五味子、粳米、阿胶、葱白、麦门冬、杏仁、白茯苓、麻黄、益智、丁香、桑白皮、知母、天门冬、栀子、黄芩、石膏、白豆蔻、砂仁。【檀香、豆蔻为使】　　足太阴脾：茱萸、草豆蔻、砂仁 【人参、益智为使、】 防风、代赭石、益智、甘草、半夏、赤茯苓、当归、苍朮、白朮、麻子仁、黄芪、胶饴。　　通入手足太阴肺脾：白芍药酒浸、升麻、芍药、木瓜、延胡索、藿香、砂仁。　　手阳明大肠：升麻、麻子仁、秦艽、薤白、石膏、白芷、肉豆蔻、白石脂、砂仁。 【白石脂为使】　　足阳明胃：丁香、草豆蔻、砂仁、防风、石膏、知母、白朮、神曲、葛根、乌药、半夏、升麻、葱白、苍朮、白芷。　　通入手足阳明：酒麻黄、连翘、升麻、白朮、酒大黄、葛根、石膏、白芷、檀香。 【佐以他药】　　手少阳三焦：川芎、酒大黄、柴胡、青皮、白朮、黄芪、熟地黄、石膏、细辛、附子、地骨皮。　　足少阳胆：半夏、草龙胆、柴胡。
　　通入手足少阳：青皮、柴胡、川芎、连翘。　　手厥阴心包络：牡丹皮、白朮、沙参、柴胡、熟地、败酱。　　足厥阴肝：草龙胆、山茱萸、阿胶、瞿麦、桃仁、蔓荆子、代赭石、当归、甘草、青皮、羌活、吴茱萸、白朮、紫石英。　　通入手足厥阴：青皮、熟地、柴胡、川芎、皂角、苦茶、桃仁。　　手太阳小肠：白朮、生地黄、赤石脂、羌活、赤茯苓、砂仁。 【赤石脂为使】　　足太阳膀胱：滑石、蔓荆子、猪苓、泽泻、桂枝、茵陈、白茯苓、黄蘗、羌活、麻黄。　　通入手足太阳：蔓荆子、防风、羌活、槁本、酒大黄、黄蘗、白朮、泽泻、防己、茴香。　　手少阴心：麻黄、代赭石、桂心、当归、生地、黄连、紫石英、栀子、独活、赤茯苓。　　足少阴肾：知母、地骨皮、黄蘗、阿胶、猪肤、元参、牡丹皮、败酱、牡蛎、乌药、山茱萸、猪苓、白茯苓、檀香、甘草、益智、天门冬、泽泻、五味子、丁香、独活【或用梢】 　吴茱萸、砂仁 【黄蘗、茯苓为使】 　桔梗 【或用梢】　　通入手足少阴：五味子、细辛、熟地、泽泻、地榆、附子、知母、白朮。　　命门：附子、沉香、益智、黄芪。

　　　　　善恶

　　疮疡，旧分五善七恶。动息自宁，饮食知味，一善也；便利调匀，二善也；脓清肿消不臭，三善也；神采精明，语声清爽，四善也；体气和平，五善也。烦躁时嗽，腹痛渴甚，或泄利无度，小便如淋，一恶也；脓血大泄，肿焮尤甚，脓色臭败，痛不可近，二恶也；喘粗短气，恍惚嗜卧，三恶也；目视不正，黑睛紧小，白睛青赤，瞳子上看，四恶也；肩背不便，四肢沉重，五恶也；饮食不下，服药而呕，食不知味，六恶也；声嘶色败，鼻青赤，面目四肢浮肿，七恶也。五善见三则瘥，七恶见四则危。
　　　　　虚实

　　夫疮疽脓溃，肿毒浸淫，证候危恶者，须辨虚实。况夫虚者难补，实者易泻。补泻之法，不可轻用。若或少差，利害甚大。然而虚实多端，有疮之虚实，有脏腑虚实，有血气虚实，又有上实下虚，真虚邪实者，不可不辨也。　　夫肿起坚硬脓稠者，疮疽之实也；肿下软慢脓稀者，疮疽之虚也。泻利肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也；大便硬，小便濇，饮食如故，肠满膨胀，胸膈痞闷，肢节疼痛，口苦咽干，烦躁多渴，身热脉大，精神昏塞者，悉脏腑之实也。如脓水清稀，疮口不合，聚肿不赤，肌寒肉冷，自汗色脱者，气血之虚也；肿起色赤，寒热疼痛，皮肤壮热，脓水稠粘，头目昏重者，气血之实也。头疼鼻塞，目赤心惊，咽喉不利，口舌生疮，烦渴饮冷，睡语咬牙者，上实也；精滑不敛，大便自利，腰脚沉重，睡卧而不宁者，下虚也。肩项不便，四肢沉重，目视不正，睛不了了，食不知味，音嘶色败，四肢浮肿者，真气之虚也；肿焮尤甚，痛不可近，积日不溃，寒热往来，大便秘濇，小便如淋，心神烦闷，恍惚不宁者，邪气之实也。又曰：真气夺则虚，邪气盛则实。又曰：诸痛为实，痒为虚也。又曰：诊其脉洪大而数者实也，微细而软者虚也。虚则补之，和其气，托里也；实则泻之，疏利而自导其气也。《内经》谓血实则决之，气虚则掣引之。《元戎》云：若人气血壅盛，荣卫充满，抑遏不行，腐化而为痈者，当泄之以夺盛热之气；若人饮食少思，精神衰弱，荣卫短濇，寒搏而为痈者，当补之以接虚怯之气。此治虚实之大法也。　　疮疽痛息自宁，饮食知味，脉证俱缓，缓则治本，故可以王道平和之药徐而治之，亦无不愈。若脉实焮肿，烦躁寒热，脉证俱实，非硝黄猛烈之剂不能除，投以王道之剂则非也。若疮疡聚肿不溃，或脓水清稀，或泄利肠鸣，饮食不入，呕吐无时，或手足逆冷，此脉证俱虚，非大补不能平，投以硝黄攻伐之剂，亦非也。故治其证者，当辨表里虚实，随宜治之，庶得万全。
　　　　　内消

　　痈疽之证，发无定处，欲令内消于初起红肿结聚之际，施行气活血解毒消肿之药是也。当审浅深大小，经络处所，形脉虚实。如发于脑背腰项臀腨者，皆太阳经也，宜黄连、羌活；背连胁处为近少阳，宜柴胡，并宜败毒散、仙方活命饮。形实脉实者，宜漏芦汤、内疏黄连汤、追毒丸等疏利之。气虚者参、芪为主，血虚者芎归为主，佐以消毒之药。随分野以引经药行至病所。六经分野上有痈疽，其五经各随本经标本寒温气血多少以行补泻，惟少阳一经，虽曰气多血少，而气血皆不足也，治与气虚血虚同法。凡(艹舌)蒌、射干、穿山甲、金银花、夏枯草、蟾酥、连翘、地丁、黍粘子、木鳖子之类，为内消之药；仙方活命饮、内消丸、柞木饮子、牛胶饮子、车螯散、返魂丹、消毒饮，为内消之方，众皆知之。殊不知补泻虚实，平治寒温，使气血各得其常，则可内消也。其外用紫葛汤淋洗，及用散涂膏贴者，亦使气血和平而肿热消退也。
　　　　　内托

　　痈疽已成，血气虚者，邪气深者，邪气散漫者，不能突起，亦难溃脓；或破后脓少，或脓清稀，或坚硬不软；或虽得脓而根脚红肿开大；或毒气不出，疮口不合，聚肿不赤，结核无脓者，皆气血虚。气血既虚，兼以六淫之邪而变生诸证，必用内托，令其毒热出于肌表，则可愈也。凡内托之药，以补药为主，活血祛邪之药佐之，或以芳香之药行其郁滞，或加温热之药御其风寒。大抵托里消毒散、托里散、小托里散、十宣散皆为要药，但用随时加减耳。如冬月并气滞之人，五香连翘汤，虚弱人去大黄。素不宜寒药者，小五香汤。形脉实，脓色稠不可用补药者，忍冬丸之类。大脓出，败肉去，红肿消，当用黄芪、人参、当归、白朮大剂补之，令气血滋茂，新肉易长也。
　　　　　敷贴

　　疮肿初生，似有头而未起，即当贴温热药引出其热毒，火就燥之义也。若疮肿初生即高起，四畔焮赤，宜捣生寒药贴熁，折伏其热势，去逐其邪恶，扑火之义也。大抵敷贴之法，欲消息肿毒，疏通血脉，寒热错综，皆期于不成脓也。凡肿皮厚者，以软帛或绵纸涂药贴药之，待其药干方换。肿皮薄者，用疏纱或薄纸涂药贴熁之，其药未干，即当换之。至脓溃之后，即贴温肌生肉膏药，要在逐臭腐，排恶汁，取死肌，生良肉，全借温热膏剂之力也。切勿用寒凉药水调贴，令血滞而难瘥，盖血脉喜温而恶寒故也。　　《集验》云：痈疽无头起者，用神豸膏、灵龟膏、拔毒膏、正铁箍散贴，即令消退。脓溃者，用灵龟膏贴之，或用追毒膏去脓，或用筒子收脓。有头疽疮，每于洗后视赤晕阔狭，用凉水调大铁箍散成膏，隆冬用温水调，如人肉温贴之；肿赤盛，用生地黄自然汁调贴。围贴之法，从四畔红晕处围贴，用皮纸掩上。疮有旋生白粒，散漫如米如豆者，用银篦尾拨去疮眼，用老皮散敷之，再换新药敷上。凡热多则赤焮肿散，热甚则紫黑，外寒郁之亦紫，血虚兼寒则青白。大铁箍散、正铁箍散，乃常用之药。或因风寒热及秽气厌触等证，四时寒热不同，又宜从权设法。热者宜三黄散，热甚宜三消散，风者加羌活、防风。若气滞者加木香，寒郁加桂。秽气触者宜加香药熏之，肿处脆嫩者去白芨。去贴药时，看毛下窍中，当有汗珠，此则血脉疏通，热毒消散，赤晕渐缩，脓溃痛止，变逆为顺，皮毛润活，要作良肉，但疽顶有些少腐开，不用刀剪。如药下不生汗珠，腐败必阔，必多也。脓后围贴则收，散漫遗毒，尽随脓出疮口，贴拔毒膏药。如脓出不顺用追毒膏，恶肉不去用金宝膏。败肉去后，围贴则气血活，新肉易长。疮口用长肉膏。敷贴之药，与淋洗药并行同功。　　郭氏法如是：有头疮疽，就便用朱砂备急膏一丸如黄豆大，安于疮头上，却用软粘膏药盖护之，其疮必破。如疮晕紫黑色，外用宣毒散，周围敷住毒气。如疮晕赤红色，用水澄膏敷之。次日用坚峻碧玉锭子开了疮口，次用紧缓碧霞锭子去其歹肉，稍净，却用缓慢碧云锭子生肌。总名青金锭子。不拘日数，直待歹肉去净，单用膏药贴之。候脓水尽，肌肉平，方许贴生肌敛口之药。若依此法，免教人受刀剪针烙之苦。如是无头痈肿，待脓成用针刺破，方依法收功也。
　　　　　淋洗

　　古人论疮肿初生，经一二日不退，即须用汤水淋射之。其在四肢者，濡渍之；其在腰腹及背者，淋射之；其在下部委曲者，淹渍之。无非疏导腠理，通调血脉，使无凝滞也。《集验》云：淋洗之法，每用药二两，水三升，煎取一升半，去渣，以净帛或新绵蘸之，乘热溻其患处，渐觉喜溻，仍淋浴之；稍冷则急令再换，慎勿冷用！肿疡宜紫葛汤一日五七次洗之，每洗后拭干，视疮顶上有白粒如米大者，以五灰膏点破之，疮眼敷老皮散，次用水调大铁箍散围贴四边红肿处，用正铁箍散水调贴疮口。再洗则先去旧药。每一次洗，换新药如前。溃疡用猪蹄汤，一日一二次洗之，仍用大铁箍散如前围贴，疮口上用追毒拔毒等药贴之。败肉去后，间二三日一换之，可换长肉膏贴之。淋洗之功，痈疽初发，则宣拔邪气，可使消退；已成洗之，则疏导腠理，调和血脉，探引热毒，从内达外，易深为浅，缩大为小。红肿廷蔓，洗之则收；殷紫黯黑，洗之红活。逐恶气，祛风邪，除旧生新。如疮口冷滞不收者，浓煎北艾汤洗，烧松香兔毛熏之。淋洗之药，可与铁箍散并行。　　大抵灸烙溻渍，各有所宜。凡疽则宜灸不宜烙，痈则宜烙不宜灸，丹瘤肿毒宜溻渍之。肿皮光软，则宜针开之，以泄其毒。认是疽疮，速以艾炷如菉豆许大，灸二百壮，灸后觉似焮痛，乃火气下彻，毒气随火而出。若其疮痒，宜淡豆豉以椒姜盐葱和捣，捻作饼子，如三钱厚，安疮头上灸之。觉太热即取起，又安其上。饼干再易新者。若其疮痛，即须更灸，壮数以多为妙。已成脓者，不可灸，当针开之。初觉背上有疮，疼痒略异，认是发背，即取净土水和捻作饼子，径一寸，厚二分，贴疮上，作艾炷灸之，一炷一易。其疮粟米大时，可灸七七壮。如钱大者，日夜不住灸，以瘥为度。其疳瘘恶疮，诸法不验者，取蛴螬剪去两头，安疮口上，以艾灸之，七壮一易，不过七枚，无不效者。又法以乞火婆虫同前灸之，累试累效，人皆秘之，往往父子不传。
古今图书集成医部全录卷三百六十三

外科痈疽疔毒门

　　　　证治准绳 【明　王肯堂】

　　　　　肿疡

　　《集验》论疮疡之法，其名有三：曰疖、曰痈、曰疽。疖者初生突起，浮赤而无根脚，肿见于皮肤间，止阔一二寸，有少疼痛；数日后则微软，薄皮剥起，始出清水，后自破脓出；如不破，用替针丸拔毒膏贴之，脓出即愈。痈者初生红肿，突起无头，便用火针针之即散。不散，针侵根脚，阔三四寸。发热恶寒，烦渴，或不发热，抽掣疼痛，四五日后按之微软。此证毒气浮浅，春夏宜用防风败毒散加葱头、姜、枣煎服；秋冬去姜、枣、葱头，加木香；身半以上加(艹舌)蒌，身半以下宜加射干。治早者即散。或用追毒丸、返魂丹、复元通气散微利之。脓成用铍针破开，或用替针丸咬开。又一等皮色不变，但略微肿，肌肉内痛，夜间痛甚，发热恶寒烦渴，此热毒深，亦名为疽，谓其能伤筋脉骨髓也。日久按之，心中微软，脓成后，用火烙烙开以决大脓，外用拔毒乳香膏贴之，宜服内托之药。初发，急用大针于肿硬处针之则散。疽者初生白粒如粟米大，便觉痒痛，触着其痛应心，此疽始发之兆也，急用火针于白粒上针开。或误触破，或入汤，便觉微赤肿痛，三四日后不散，根脚赤晕展开，须详看之，方见其晕阔狭，如阔四五寸左右，浑身发壮热微渴，疮上亦热，此疽也。用火针于初起白粒上刺入一寸余，径寸之间，四边刺四处，便用四味紫葛汤淋洗，一日夜共五六次洗之，洗了以软帛拭干，看疽上或有渐生白粒如黍米，或多或少，可用银篦儿挑去，勿令见血。或有少血亦不妨，不见血尤妙。却用老皮散敷之；用凉水调大铁箍散围贴，却留疮口，疮口处用水调正铁箍散贴之，未可用膏药。如再要洗，须先去围药令净，然后洗之。一次洗，一次检点疽上渐生白粒，有则如前挑之。六七日疮头无数如蜂房，脓不肯出，仍淋洗围贴。冬月用五香连翘汤，大黄一味随虚实加减；夏秋用黄连羌活散；春末夏初用防风败毒散加葱白、枣煎服，秋去之，加木香。若形气实脉洪滑有力，痛肿焮开，壮热便闭，于五利大黄汤、漏芦汤、返魂丹、追毒丸、复元通气散药一方以通利之，若大便润便止药。四十岁以前可用之，虚弱年老之人，虽有便闭之证，须慎之勿令过也。疮热晕赤焮开围贴，如赤晕收敛，却再换铁箍散，不及用火针。证七八日后，中间初起白粒处，此窍已溃通，内大脓，可用皮纸捻小纸纴，捻八窍中令透，渐渐流出，可不用针砭。如要脓透，必以大针刺开，或周围四五处。其窍四边如蜂房处，脓不肯出，用正铁箍散香油调贴。一证初生白粒，误触后便觉情怀不舒畅，背上沉重，如负五七升米样，身体烦疼，胸膈痞闷而躁，饮食无味，怕闻食气，所谓外如麻里如瓜者，疽毒深恶，内连腑脏也。三五日内，皆可用烙，于中间左右上下，令毒气通畅后，脓从诸窍而出。五六日不散，疽顶生白粒如椒者，数日后渐生多。间有大如蜂房莲子者，指捺有脓血而不流，时有清水流出，微肿不突，根脚红晕，渐渐展开，或痒痛，或不痛，或根脚晕紫赤，焮开至七八寸，疽不甚热，此证甚重。用紫葛汤加米酢一盏淋洗，可使红活。如法去白粒，敷老皮散，围大箍散，疮口涂正铁箍散。每用前法，如得根脚红晕收，疽突，此药力到，变重为轻。如起第一颗，顶上白粒虽有脓，而纴引不透，按之犹硬，或渐不疼，便宜用火烙开透，若根脚仍旧紫黑，疮反陷下，如牛领之皮，渐变黑色，肌骨腐溃，恍惚沉重，用拔毒乳香膏贴四边，仍用大铁箍散围脚，用猪蹄汤洗。此数项，变证必多，又宜随证调理。脉若虚弱，便用大料人参当归浓汤，调解毒行经之药。凡痈疽必服万全散，夏月用桃红散，服以护心。若见脓之后，当以溃疡法调理。　　按《集验》治法，未可尽据为准绳，要当以后论为主，参酌诸方用之。　　大法肿高焮痛，脉浮者，邪在表也，宜托之；如内托复煎散。　　肿硬痛深脉沉者，邪在内也，宜下之，如黄连内疏汤、仙方活命饮、苦参丸。外无焮肿，内则便利调和者，邪在经络也，宜调和荣卫，如托里荣卫汤、白芷、升麻辈。　　焮痛躁烦，或咽干作渴者，宜降火，如黄连解毒汤。　　焮痛发热，或拘急，或头痛者，邪在表也，宜散之，如荆防败毒散、人参败毒散辈。　　大痛或不痛者，邪气实也，隔蒜灸之，更用解毒，如仙方活命饮。　　烦躁饮冷，焮痛脉数者，邪在上也，宜清之，如清凉饮，或金银花散。　　恶寒而不溃者，气实兼寒邪也，宜宣而补之，如十宣散。　　焮痛发热，汗多大渴，便秘讝语者，结阳证也，宜下之，如黄连内疏汤、破棺丹辈。　　不作脓或熟而不溃者，虚也，宜补之，如补中益气汤、八物汤、十全大补汤辈。　　焮痛或不痛及麻木者，邪气盛也，隔蒜灸之。　　肿痛或不作脓者，邪气凝结也，宜解之，如仙方活命饮。　　肿痛饮冷，发热睡语者，火也，宜清之，如清心汤，或防风通圣散加黄连。　　不作脓，或不溃及不敛者，阳气虚也，宜补之，如托里消毒散。
　　　　　溃疡

　　《集验》云：痈疽既破，脓出肉腐，当用拔毒膏贴之。邪气渐退，气血亦虚，脉之洪数渐宜减退，当内补托里，必使气血滋荣，正气强盛，脓色鲜浓，赤肿渐收。药宜补气生血，秋冬微加御风寒之药，十宣散、十全大补汤中用桂是也。气滞加香附。如毒势大退，气血未复，宜多用人参、当归、黄芪、四物汤之类。痈疽虽已见脓，根脚赤晕反展开阔，或不痛，或大痛，此毒气不退，金银白芷散，十宣散去厚朴倍人参、川归、黄芪，加忍冬藤、连翘、犀角、(艹舌)蒌根消毒之药。春末夏间及秋初，宜加酒芩、黄连、黄蘗、羌活；腰以下可去桔梗。见脓后须以补气血药为主，解毒药助之。或不宜于补药者，宜忍冬丸。四围肿焮处，用毫针烧赤刺之，约一米深，红肿则缩。服药脉得和缓为佳。或破后不溃，疮口坚硬者，风也，用蜈蝎散敷之；或蠹肉不腐，用雄黄、轻粉敷之。大忌红肿不退。或饮食进少，从权且调理脾胃，或兼他证，又另议药治。腐肉不知痛痒，正黑者可去之。但不可伤四畔，及里面之良肉。当去外之黑腐者，下皆去黄白如絮之状。脓内有红血丝络，又不可动，此中大脓，次日必自脱落，庶免伤其良肉。若怕刀砭，三四日必自脱落。但用刀去者，新肉易长，毒气渐消。凡腐肉亦有长肉膏贴，间日用猪蹄汤洗，新肉长如梅李，如石榴子，红活可爱，日见堆阜，或上有白膜，皆是吉兆。若腐败去后，下面良肉色白而平，略无纹理。亦不如粟，不见渐生之意，或脓水清淡，或臭，此积毒内连五脏，血气枯竭，乃是危证。肉不能长，气血不荣，卫气不护疮，则风寒着之，用北艾黄芪汤熏洗，长肌肉药傅之，用乳香膏长肉等膏贴之。或肉虽长起色紫者，遗毒也，用地榆汤、活血散、敷追毒膏贴之，即自红活。疮口渐收，仍用长肉膏贴。或疮口痒，用细茶葱盐煎汤热洗。或疮口易收，乃气血中热毒，故不分消，即使长肉，必防流注之患。或更迷塞疮口如钱大时，恐转他证危殆。凡痈疽疮口已收，但皮嫩未可便去膏药。《鬼遗方》云：凡发背及痈疽，皆在背上，不问大小有疼无疼，或热或不热，或冷或不冷，但从小至大，肿起至一尺以上者，其赤肿焮热者，即用紧急收赤肿药围定，不令引开，中心即用抽脓聚毒散贴之，急令散毒外透，内服排脓缩毒内托汤药；候脓成相次破穴，看疮大小深浅，内发其脓汁；脓水大泄，急须托里内补。虽破穴，脓汁不多，再须排脓拔毒。透后慎不令再肿，须疼止肿消，患人自觉轻便，即是顺疾也。最宜节慎饮食。其热毒方盛，或发大渴，多饮冷水及冷浆之类，此是毒气攻心，令口干烦渴，但以心气药内补脏腑即止矣。　　内补谓参、芪之属，排脓谓皂角刺之属。
　　　　　辨脓

　　《集验》云：脉紧而数为脓未成，紧去但数为脓已成。以手按之热者为有脓，不热者为无脓。按之牢硬未有脓也，按之半软已有脓也，大软方是脓成也。大按之痛者脓深也，按之不甚痛者未成脓也。按之即复者为有脓也，不复者无脓也。小按便痛，薄皮剥起者，脓浅也；按之四痛，皮色不变，不高阜者，脓深也。浅者宜药点破，高突者宜铍针，深者宜烙。更详虚实何如。肿处软而不痛者，血瘤也。发肿日渐增长而不大热，时时牵痛者，气瘤也。虚肿而黄者，水也。气结微肿，久而不消，后亦成脓，此是寒热所为也。留积经久，积阴生阳，寒化为热，以此溃必成瘘，宜早服内塞药以排之。诸瘿瘤疣赘等，至年衰皆自内溃，不一于补养而妄行攻蚀，必有性命之忧。至于瘰疬结核，寒热发渴，经久不消，其人面色痿黄，被热上蒸，已成脓也，治见本条。手足指稍及乳上宜脓熟大溃，方可开之麻豆大。肢节上痈，稍觉有脓，便须决破，迟则成挛曲之疾。　　取脓：凡疮肿以手指从疮旁按至四畔上赤黑者，按之色不变，脓已结成；又按之随手赤色，此亦有脓；按之白，良久方赤，游毒已息。可就赤白色尽处灸断，疮肉平实，久而方消。　　夫痈则皮薄肿高，疽则皮厚肿坚，初发并宜灼艾。惟痈脓成则宜针，疽脓成则宜烙。　　切宜熟视详审，候其溃熟脓透于外，其势盈盈欲出，只用替针丸自疮头咬开，不半日许，其脓自出，切不可用针刀也！　　《鬼遗》云：凡痈觉在虚处及眼不见处，皆是恶证。如发高肿紫赤，皮薄光泽，觉里有脓毒，诸药贴熁不破者，用熟铜针于油火上燎透，先用墨笔点定，却当头以针浅刺入，随针出脓者顺也。有不随针出脓，当用白纸作纴，纴入针孔，引出脓毒，当时肿退，可及三分。如肿不退，是一逆也；肿不退，疼不除，但脓出，二逆也；脓疼不退，患人不觉疮轻，三逆也，虽用针破出脓，亦无所济，须急用引脓托里汤药，以助其势力可也。更有痈生实处，不问浅深，如有脓，即用针烙无害，稍缓即恐伤筋骨内疼。凡近筋脉骨节处，不得乱行针烙，反致他病也。　　患疽初生赤硬，或在虚处毒气浅，或在实处毒气深，切须仔细辨认。仍问患人疼痛觉深觉浅。其患处疮头不拘多少，其间须有一个最大者，即是大脓窍，当用熟铁大针，头如钗脚者，于麻油灯上烧令热透，以大头处按定，插入一寸或至二寸，脓当下。恐未有脓毒出，却用白纸作纴子纴入，候次日取出，其脓即随纴下矣。脓色黄白，即好；若赤黑色，防后有鲜血出，即患人寒战不禁。其有虚处，不得妄行针烙。
　　　　　多骨疽

　　或问足胫生疽，既溃甚久而不愈，腐烂出骨者，何如？曰：此名多骨疽。亦名剩骨，又名朽骨。盖因毒气壅盛结成此骨，非正骨也。宜服胜金丹，十全大补汤加牛膝、防己，紫金丹，乌金散，人参养荣汤加木瓜、牛膝、防己相间服。此疽因未溃之前，补剂太过，故结毒而不散耳，宜授仙纸黄龙膏贴之。
　　　　　恶疮

　　诸痛痒疮，皆属于心。诸湿肿满，皆属于脾。心主血，脾主肉。血热而肉湿，湿热相合，溃败肌肤，浸淫不休，不可以定名命之，故谓之恶疮也。然有辨焉：如疥痈瘾疹之属，怫郁气血在皮肤腠理间者，可以表而散，《内经》有谓汗之则疮已者是已。若郁气血在肌肉之分，外连皮肤，作寒热而生脓者，或七情所招，或膏粱之变，皆宜解内热，不宜汗也。张仲景所谓疮家不可发汗，汗之则痉者是已。一疮而有宜汗不宜汗之别，热有浅深表里故也。故疮在皮肤，则当因其轻而扬之、汗之、浴之，外以杀虫润燥和解凝结涎沫之药敷之。疮在肌肉，则当因其重而减之，泻经络之热，清凉气血，外以化脓生肌膏熁之。疮在头巅，则当射而取之，用酒制寒凉剂，更以风药升而上之，外以杀虫解热药敷之。能明此三者，其于治疮思过半矣。
　　　　　疔疮

　　疔疮者，以其疮形如丁盖之状而得名。皆生头面四肢，发黄疱，中或紫黑，必先痒后痛，先寒后热。凡人一二日间，恶寒发热，四肢沉重，心悸眼花，头疼体痛，稍异如常之证，须宜遍身寻认，如有小疮，与常患之疮稍异，即是疔也。大抵起紫疱者多，起堆核者少。发于手上者多，发于别处者少。生两足者多有红丝至脐，生两手者多有红丝至腋，生唇面口内者多有红丝入喉。以针刺疮，不痛无血，是其候也。经云：膏粱之变，足生大疔。大抵多由恣食厚味，卒中饮食之毒，或感四时不正之气，或感蛇虫之毒，或感疫死牛马猪羊之毒，或人汗入肉而食之，皆生疔疮，各宜审而治之。若呕逆直视，讝语如醉者，不可治矣。又有内疔一证，与外疔之证大同，但疮形不现，过数日间有一处肿起者，即是内疔所发之处，但腹痛甚者，便须作内疔治之，不可缓也，缓则杀人。　　华元化云：疔有五色属五脏：红属心，发于舌根；青属肝，发于目下；黄属脾，发于口唇；白属肺，发于右鼻；黑属肾，发于耳前。以种类言之，《千金方》、《外台秘要》、《神巧万全方》皆称一十三种，殆不止也。　　麻子疔，状如麻子，稍黑，四边微赤，多痒少痛；忌食麻子油，衣麻衣，并入麻田中行，见穿麻布人。火疔，发于顶门，或发于面，身热如火，状如汤火烧灼，疮头有黑黡，四边烟焰，又如赤粟米；忌火灸烧针烙。脾疔，生于唇四白。眉疔，生于眉。髭疔，生于髭中。龙泉疔，生于唇上。虎须疔，生于唇下。鱼尾疔，生于眼角外。颧骨疔，生于颧骨上，亦名赤面疔，其状色自顶陷如钱孔，鼻有紫色者大凶。耳疔，生于耳中，亦名，黑疔，连腮赤肿。鼻疔，生于鼻内，痛引脑门，不能运气，鼻如大瓶黑色者不治。颊疔，生于面颊骨尖高处。气疔，形如气泡，感怒而生。腐疔，色白有疱，三日内顶陷，状如初灸疮，因夏月造豆腐时，人汗滴于内，食之而生；忌食豆腐。鬼疔，因中阴邪之毒而生。瓜藤疔，廷蔓无数；忌瓜田中行。石疔，皮肉相连，坚鞕如石，刺之不入，肉微痛；忌砂砾。盐肤疔，大如匙面，四边皆赤，有黑点如粟粒起；忌食咸物。水洗疔，状如钱形，或如钱孔，疮头白里黑黡，汁出而中鞕，极痒透骨，搔则快然；忌水洗渡河及饮浆水。浮沤疔，其状圆曲，少许不合，长而狭如薤叶大，内黄外黑，黑处刺不痛，黄处刺则痛。三十六疔，其状头黑浮起，形如黑豆，四畔起大赤色，今日生一，明日二，后日三，乃至十；若满三十六，药所不能治，未满者，可治；俗名黑疱，忌嗔怒蓄积愁恨。猪疔，形圆而小，疮口内有油。羊疔，形长而白色。牛疔，形圆而小，疮内无油，疱起掐不破，有寒热。狗疔，色赤而长，或带尖，与牛疔同；无忌，不杀人。驴马疔，其状三角，顶上有黑点，根脚有赤色，或突起。水疔，状如泡，因饮隔宿水而生；忌饮水。脐疔，生于脐。胁疔，生于胁。刀镰疔，状如薤叶，长寸许，肉黑如烧烙；忌刀针。暗疔，生两腋下而无头，但腋下坚鞕，四肢拘急，寒热大作；阴囊肿痛，睾丸附生突兀如疔，寒热并作，亦名暗疔。寸疔，生手指骨节间。虎口疔，生合谷穴。鱼脐疔，状如鱼脐。菜萸疔，中凹边突。蛇眼疔，头黑皮浮，形如小豆，状似蛇眼；忌恶眼看并嫉妒人见之及触毒药。红丝疔，一名血箭疔，一名赤疔，一名红演疔，生于舌根下，或生头面，或生手足骨节间，其证最急，宜迎其经刺出恶血则愈；稍迟毒气攻心，呕哕迷闷者死；若丝近心腹者，就于丝尽处刺出恶血，更挑破初起疮头，以泄其毒。芝麻疔，走注不定，遍身疼痛，不能转侧。烂疔，溃出脓水，大如匙面，色稍黑有白斑；忌沸汤热食烂物。雌疔，疮头稍黄，向里黡，亦似灸疮，四面疱浆起，心凹色赤，大如钱孔，又有一枚在他处，以水噀之则见；大忌房事。雄疔，其状头黑黡突起，四畔仰，疱浆起有水出，色黄大如钱孔；忌房事。黄疔，有眼在皮，发如齿龈之色，手足麻木，涎出不语者死。黑疔，状如黑疱。樱桃疔，状如樱桃。蛇头疔，生手指头两旁，状如蛇头，甚腥秽，紫黑色，痛引心，有溃烂脱落者。足面疔，状如粟米，痒极入骨，急隔蒜灸之。大抵如豆、如臼、如金箔、如茱萸、如石榴子，或发疹搔破而青黄赤色汁出，或衣物触着而疼痛忽生，或白而肿实，或赤而浮虚，其状不一。初觉顶不起者，急隔蒜灸之，灸而有疱者吉，无者凶。服汗剂得汗则生，无汗则死。刺出紫血者危，出黑血者死。　　缓者，一日疮疔疱色微白，二日疱色大白，三日色微紫，四日色真紫，皆缓之候也。　　急者，五日色微青小紧，六日色深青大紧；七日色黑，其形如鱼脐，或如灸疮之状，皆急之候也。　　凡生疔疮，身热头疼，手足温和，饮食如常，疔之四围赤肿，名曰护场，可治。凡生疔疮，眼白睛痴不转，渴欲饮水，内热疮盛，唇舌青，卧床不能起，五心肿，头运眼花气粗，食不进，脉伏讝语，恶心腹痛，冷汗出，手足冷，滑泄无度，疔之四围无赤肿，名曰不护场，不可治。　　疮证急者有应：如生一疔之外，别处肉上再生一小疮，即是有应，可用针挑破护场。疮四围有赤肿生多疮者，谓之满天星，饮食如常，头痛身热，手足温。　　疮证凶者无应：别处肉上无疮，不护场。疔四围无赤肿，腹痛甚者，有内疔。若毒入心腹，眼黑如见火光，烦闷呕逆，恍惚痴眠，瞳人不动，赤脉贯睛，胸胁赤肿，疮陷不起，皆死候也。　　凡疔疮必有红丝路，急用针于红丝所至之处出血，及刺疔头四畔出血。若针之不痛，或无血者，以针烧红频烙患处，以痛为度。若下部所患，多宜隔蒜灸之。痛则灸至不痛，不痛则灸至痛。若灸而不痛者，宜明灸之，及针疔四畔出去恶血；却以棱针深刺破疔头，疮口用海马拔毒散敷之，或雄矾丹敷之，待疔四围发黄疱，浮肿知痛为佳。若疔未发，用火针四畔乱刺；如有红丝脉尽处，亦以火针三向刺断，刺了即敷药。若疔不痛不发者，用艾火于疔疮上灸之三壮，候疮边起黄疱，发后方可贴膏药。凡疔肿皆刺中心至痛，又刺四畔，令出恶血，去血敷药，药气入针孔佳。若不针透疮内，不得力也。若起紫疱初然，切不可针破，服药赶出，自破出血水为妙。若服药后又不破，方以针挑破无妨。若起紫疱肿痛者，以万病解毒丸外涂内服。若成脓不干者，以米酢调铁锈涂之，自然凸出，脓水即干。　　多有患此不觉而暴死者，用灯照看，遍身有小疮，即是疔毒，宜灸疮处候苏；更服败毒药，并追疔夺命汤。若内疔之证，用化毒丸置舌上，含化出涎；或只用蟾酥一粒，重者二粒，置病人舌上含化，化后良久用井水漱去毒涎为妙。若牙关紧急及喉内患者，并宜含蟾酥丸，或朱墨丸，良久用井水漱去；更宜服二丸；少停又服二丸，又服夺命丹或雄黄丸，通利一行，得利为度。又用霹雳火汗之，再用前药调之。或初生一个，次生二个，逐渐流注者，急将初生者用铁筒拔毒膏点破，消蚀恶肉，即不流注；却以油发、蛇蜕、土蜂房、皂角刺各另烧存性等分，白芨减半为末掞之，以平疮口，此即前所谓三十六疔者也。其鱼脐疔疮头深黑，破之黄水渗出，四畔浮浆，其毒尤甚，通用前法，及服万病解毒丸，以清心行血。　　治法：表实者宜解表，以荆防败毒散、追疔夺命汤。初发之时，必发热身疼，此乃毒气在表，故发表则毒从毛腠而出。　　里实者宜攻里，以救命追黄汤、连翘攻里散。表证皆罢，毒气入里，口渴便秘，毒在内也，故攻里则毒从脏腑而出。　　表里俱实者，宜解表和里，以化毒消肿和里散加紫河车、独脚莲、紫金藤、苦花子。其证发热身疼，口渴便秘，乃表里俱见，故攻发并用也。　　肿势盛脉浮数者，宜散之，蟾酥丸、返魂丹。　　毒势盛脉沉实者，宜下之，夺命丹、万病解毒丸。　　无表里证，服散毒消毒药后，以复元通气散加麝香少许。　　虚弱人以五香连翘汤合十宣散，稍虚者只以人参败毒散。　　按五香连翘汤，乃温热走窜之药，既是虚人，岂其所宜？当用薛氏法为良。　　疔毒拔出，用金银白芷散、十宣散调理，未溃者不须此药。　　初发恶寒发热，或拘急，或头疼，或寒热交作，或肢体重痛，或大便秘结，宜以败毒散加防风、荆芥、连翘、黄芩、青木香、金银花、天花粉、大黄、生地黄。若无恶寒，但发热者，可服劫瘴消毒散、十神散、万全散。若表证皆罢，毒气入里者，可用雄黄丸。　　怯弱之人，不可用峻厉药攻之，宜隔蒜灸五十壮，以人参败毒散数剂。若生道远位僻之处，非峻厉则药力不到；若以峻厉，则胃气先伤，虚虚之祸，有所不免，不若灸之为宜。　　疔疮四畔红赤渐散开阔，走散不止，此名疔疮走黄，宜以通圣消毒散通利两三行，次去大黄、(石卜)硝调理而愈。或解毒消瘴散，亦可用之有效，此宜作瘴气治之，无误。　　疔疮肿硬，脉数烦躁，喜冷口渴便秘，宜以连翘攻里散一服，次用蟾酥丸。若兼有表邪者，以荆防败毒散加金银花、天花粉、大黄、连翘；脉实有热，更加黄连、黄芩，或只加苦花子，退热治瘴之妙药也。　　若因剥割疫死牛马猪羊，瞀闷身冷，遍体俱有紫泡，此疔毒也，急灸泡处，良久遂苏，即以人参败毒散加防风、荆芥投之。　　若忽然恶寒作呕，肩臂麻木，手心瘙痒，遂瞀闷不自知觉，但有一泡，此疔毒也，急灸五十壮而苏，又五十壮知痛，投以荆防败毒散而愈。古人谓暴死多是疔毒。急用灯照遍身，若有小疮紫泡异常者即是，急灸其疮，但是胸腹温者可救。　　若因开割瘴死牛马猪羊之毒，或食其肉，致发疔毒，或在手足，或在头面，或在胸腹，或在胁肋，或在背脊，或在阴胯，或起紫泡，或起堆核，肿痛创人，发热烦闷，头疼身痛，骨节烦疼，先用天马夺命丹；次用四神丸、解毒消瘴散；次以七神散，又以万病解毒丸、劫瘴消毒散，兼服朱墨丸，并用祛瘴散；多用毛屎梯根磨水服，或仙人薯根磨水服，如不热磨酒服。大热不退者，宜用退热消毒饮。又要以箍瘴散箍住，不使走散。又以洗瘴散淋洗，次以刷瘴散涂刷。若成疮，以掞瘴散掞之，好膏药贴之。　　若患疔疮，始初不觉，不曾用前法出汗，过数日外证皆罢，或在胸腹之间，或在胸之下肿起，此乃毒气入里所致，用霹雳火治之。若服当归散，外证不解者，亦急用霹雳火发散。　　若疔疮在两胁间，毒气欲奔心，乃危急之证也，可急于疮尖上用艾炷灸三五壮，仍于灸穴前后左右针出少血。灸疮四围有疱起吉，无疱凶。若疔在虚软不便处，不可用针，只可用松针法，针断红丝路。若生两胯间，毒气欲奔肾者，用松针法于两胯红丝路尽处针断出血。若生头面上者，可于项间红丝路尽处针断出血。若各处红丝路亦有不现者，亦可以消详用松针法针之。凡用松针者，盖因红丝路不现，无可下针，故用此法于项下、胁下、腋胯虚软之处，针断红丝路，不使毒气攻心攻肾而已。　　若手足厥冷，六脉俱绝者，此毒气已深，气血为毒气所并，不能通流，故体冷而脉不见。宜木香流气饮连进数服，气血通流，脉自回矣。然后依法治之，万不失一。　　内疔之证，与外疔并同，亦发寒热，头疼身痛，但疮形不现。不过数日，胸背腹胁头面手足间，或有一处肿起，即内疔所发之处，急用霹雳火如前不护场汗法，于肿处出汗。若身体寒热，虽未有肿起，但腹痛甚者，便须作内疔证，用后法治之，不可缓也！　　治内疔，蟾酥，须于取时用桑叶小钱大，入蟾酥捣和得所，丸如珍珠大，阴干用。
　　　　外科正宗 【明　陈实功】

　　　　　原委论第一

　　痈疽发背为何生？好好身躯出此形。　　 【注　凡人处世而无疾病者，水升火降，精秘血盈也。养生篇曰：毋摇尔精，毋劳尔形，皈心静默，可以长生。此皆远世俗，忘名利，无贪嗔，却疾病。此惟修身保命之士所能，今人岂能及哉？盖谓静则生水，动则生火，又水能生万物，火能克万物，故百病由火而生。火既生，七情六欲，皆随应而入之。既入之后，百病发焉。发于内者，为风劳蛊膈，痰喘内伤；发于外者，成痈疽发背，对口疔疮，此皆言其大略也。故成痈者壅也，六腑毒腾于外，其发暴而所患浮浅，因病原禀于阳分中。盖阳气为阳，属轻清，浮而高起，故易肿易脓易腐易敛，诚为不伤筋骨易治之证也。疽者沮也，为阴属五脏，毒攻于内，其发缓而所患深沉，因病原禀于阴分中。盖阴血重浊，性质多沉，故为伤筋蚀骨难治之证也。凡年壮气血胜毒则顺，年老毒胜气血则险。治法载于第二论中，宜详观之。】　　内被七情干脏腑，忧愁思虑总关心。　　 【注　七情六欲者，皆盗人元气之贼也。人能疏于此者，无不多安多寿；人若亲于此者，无不有损有伤。但人能味之者鲜矣！盖情欲之动作，无所不好，无所不为，故喜伤心、怒伤肝、忧伤肺、思伤脾、悲伤魂魄、恐伤肾、惊伤胆，此等七情，皆耗人一身元气之萌蘗也。至于六欲者，耳听声音、眼观物色、鼻闻香气、舌贪滋味、心帷天地、意幄万方，此等六欲，皆损人三世锺灵之真性也。又所以为苦为疾，为实为疼，以及休废诸衰败病诸疮，尽皆出于此等之情欲也。医者患者，亦宜慎察之！】　　外又六淫伤气血，风寒暑湿火相临。　　 【注　六淫者，风寒暑湿燥火是也。风为四时不正浩荡肃杀之气，发而最能中人；寒乃节候不调，疾风暴雨，冰雪严寒所伤，或口贪生冷之物；暑因亢阳酷日，烁火流金，湿热熏蒸而中；湿从坐卧久阴卑湿之地，或身骤临风雨，潮气所侵；燥为阴虚内热，消烁津液，不能滋润脏腑，以致皮肤枯槁，便干为燥；火生于心绪烦扰，醇酒膏粱，房欲不节所动。此六淫者，皆从外而入之。体实之人，遇而不中者，有；体弱之人，感而随发者，多。又有感之不发，邪气客于脏腑经络关节之内，积袭日久，或待内伤，或因外感邪气触而发之。既发之后，当参寒热温凉，邪正胜负而治之。】　　膏粱厚味多无忌，劳伤房欲致亏阴。　　 【注　膏粱者，醇酒肥鲜炙煿之物也。时人多以火炭烘熏，或以油酥燖煮，其味香燥甘甜，其性咸酸辛辣；又至于腌藏厚料，顿煮重汤，以取其爽口快心，不顾其消阴烁脏。又得于宠妾满前，精神飞旷，温床厚被，炉火围匡；每至于未饥先食，未冷先绵，快意从心，色力太过，稍有不及，便去兴阳，惟取快意于一时，不觉阴消于平日。况所生是疾者，不起于藜藿，尽属于膏粱。谁识膏粱味短，不及藜藿味长？凡知命者，当远之避之，择而用之可也！】　　故将五脏多乖变，自然六腑不调匀。　　 【注　五脏属五行，金木水火土是也，常欲相顺相生，所谓木生火，火生土，土生金，金生水，水生木。此五脏相合相生，理禀太和之气，其疾何以生焉？是为疾者，五脏必相反相克，所谓木克土，土克水，水克火，火克金，金克木。此五脏相刑相克，理返互变之机，其疾再无不作者。所谓相生者昌，相克者亡，此诚为万物生克一定之理，岂止于疾病言哉？又谓五脏不和则六腑不通，六腑不通则九窍疲癃，九窍疲癃则留结为痈。盖痈疽必出于脏腑乖变，关窍不得宣通而发也。治当寒邪而痛者，以温热散之；湿肿强痛者，渗而导之；燥搐挛痛者，滋而润之；泄而痛者，温之；塞而痛者，通之；虚而痛者，补之；实而痛者，泻之；阴阳不和者，调爕之；经络秘濇者，冲和之；脓胀而痛者，开之；恶肉侵蚀者，去之；劳而痛者，逸之；损而痛者，续之。此等皆为活法，惟在用者详之。】　　发于心上多危险，五脏相干事可明。　　【注　五脏者，心肝脾肺四脏皆系于背，惟肾经一脏独居于下。虽居于下，其本脏精华津腋，元气元神，尽行灌溉，荣注于上。故四脏之火，皆赖一脏之水以济之。所谓五脏根本皆系于背，即此之意也。凡发痈疽者，未有不先伤五脏而后发之。况背乃太阳膀胱督脉所主，太阳者六经之首领也，督脉者十二经络之总脉也，所以疮生于背，毒犯于此。况心又属君主之位，岂容毒相犯之？凡发于此，故多成危险难治之证，医者不可不慎而察之！】　　心之以下多成顺，六腑之因亦许轻。　　【注　凡疮生于心之以下者，除肾俞一穴外，皆为缓。六腑者，足阳明胃经、手太阳小肠经、足太阳膀胱经、手厥阴心包络经手厥阴心包络经：据《霰枢》经脉载六腑经脉有手阳明大肠经，无手厥阴心包络经。、手少阳三焦经、足少阳胆经，此经其名属腑，其形在下，其气主表，其病为痈。故疾发于五脏者为重，生于六腑者为轻，此为表里脏腑轻重之别也。】　　脾家积毒生肩脊。
　　【注　发生于肩下脊上者，乃因饮食膏粱积毒所致。发出高肿鲜明，根脚不过两肩者为顺。先宜解毒护心为主，次宜内托清心为要，间用蜡矾丸、护心散防毒攻心。如肿平坚硬，渐大渐开，攻注两肩胸项或肿而不定者，危。】　　心经火毒对心临。
　　【注　对心发者，乃心火妄动热极而发之也。况心为一身之主宰，周身蕴热，流会于此，共结为患，又称毒刬君位，最易伤人，刑截督经，害非轻浅。况此穴背脊多坑，固难起发，疮形落陷，肿不高尖，治当大降心火，急疏蕴热，顶用针通，随行拔法，务使毒气内外疏通，各从门出，庶不内攻，方为成效。保至十五日后，内无变证，得脓为解。如是期变证，渐生坚硬，渐大不作脓者，死在二十二朝前后。但此证贵在乎早治，十中可保其三四也。】　　两肩左右双生发，肺肝积受不虚名。　　【注　左搭属肝，右搭属肺。生于左右肩骨移动之处为可治。古云左搭串右，右搭串左，俱为难治，予以为不然。每医左右相串者，未尝见其死，惟在治法得宜耳。治之先用万灵丹发汗，疏通内外；次以清肝解郁汤、柴胡清肝汤，气用四君子汤，血用四物汤，溃后八珍汤，俱兼六郁汤参而调治，诚为妥当。但此证原起于痰凝气滞火郁，气血不调所生，正谓郁者开之，滞者行之。如悞用疮科解毒泄气，悞补悞攻之药，必致多危。】　　莲子蜂窠防毒陷。
　　【注　莲子蜂窠，多生于背，与心相近，与脊中平。轻者形长高肿，或偏半背；重者形斜平塌，两胁俱伤。孔似蜂窠，突如莲子。疮形可畏，常能多险多生；老弱不堪，反取常安常稳。大规只怕不纯阳，治法何妨疮势恶？护心护膜，丸丹须要调停；执药执方，活法在乎医意。机参总论，法决存亡。】　　腰间肾俞发难生。
　　【注　肾俞发者，生于两腰内肾陷肉之间，或正中亦发，凡生于此者最为险候。盖内肾乃为性命根本，藏精藏气藏神。又谓受命先天，育女育男育寿。此等皆出于肾脏一窍也。其为疾因房劳过度，气竭精伤，欲火消阴，外阳煽感，以致真水真阴，从此而耗散；既散之后，其脏必虚，所以诸火诸邪乘虚而入；既入之后，浑结为疮。如本脏稍有真阴制火，疮形自可红活高肿为脓。治以人参养荣汤加山萸、五味子、黄蘗、知母，及加减八味丸，以救其源。若疮形色紫黑，干枯坚硬，不作脓者，为真阴内败，再无可生之理，必死在十五日前后为期也。】　　督脉经虚从项发，俗名对口故相称。　　【注　对口者，生于项后而对前口者是也，但有偏正之不同。发于正者属督脉所主，发于偏者乃太阳膀胱所司，二者皆起于湿热上攻凝结而成也。督脉者，发疮虽正而反为易治，因督脉起于下而贯脊行于上，故毒气得之，反能冲突高肿，使邪毒不致下流低陷，乃为外发，故多易治。膀胱者，发疮虽偏而每为难治，盖膀胱之脉起于巅顶，贯项两旁，顺下而行，乃与疮毒交会下流，故疮多平塌。又太阳膀胱主司寒水，其质多冷多沉，故疮于此多难起发，形色多难红活，坚硬难溃，又易流注两肩胸项作肿，十五日外无脓者，必然变黑归阴，故多不治。俗呼以正为重，以偏为轻，此皆庸说，不得其消息故也。治以黄连消毒饮主之，余皆降火化痰、解毒清心、托里为要也。】　　何期耳后多生发，夭疽锐毒果非轻。　　【注　发生于耳后一寸三分致命之处，诚为险恶之候。又左为夭疽，右为锐毒。夭者妖变之物也，故属肝木；锐者锋利之器也，是属肺金。二者皆起于积想劳心，谋虑不决，致火旺而又郁，郁而又旺，以成此疾也。故形多坚硬，头多隐伏，未溃先黑，未脓先腐，臭秽易生，元气易败，毒气多致不得外发，后必内攻而死。但此证初生，起于隐微，令人多不知觉，及其知觉，毒已入内矣。如红活高肿，易脓易腐者，无妨。】　　又有脱疽生手足，丹房补术孽根因。　　【注　脱疽之发，脱者落也，疽者黑腐也。此毒皆起于丹石补药，房术秘法，兴阳濇精，幸图不泄，药性暴烈，或洗或嚼，或噙于口，或藏脐下，霸阻精道，久战不弱，取乐一时，恣情戏谑，毒积脏腑，真阴枯灼，种祸在身，终久必发。此是根因，发者难生。多生手足，发在骨筋。初生如粟，色似枣形，渐开渐大，筋骨伶仃。乌乌黑黑，痛割伤心，残残败败，污气熏人。廷至踝骨，性命将倾，此非天命，自丧其身。古人有法，截割可生，今人谁肯，割截为名。治法虽有，详在后文。】　　漫肿难治焮肿易，总论中间法可凭。诸疮另自分门说，岂许轻干紊此呈？　　【注　漫肿者，肉肿疮不肿；焮肿者，疮肿肉不肿是也。此二者发疮阴肠之大体，辨证顺逆之要节。由此观之，一决而可定也。初起理当升发，溃后不可用内消，宜用托药；如不应者，乃毒胜气血，死在旬日。或已发出而不腐溃，根脚坚硬，或软而散大者，急投托药大补脾胃；不应，死在二旬。若已溃而色不变红活，亦不生肌收敛，疮口晕大，肿痛不减，胃气不回，急须峻补；不应者，乃脾崩，死在月余。】
　　　　　治法总论第二

　　痈疽发背怎生医？不论阴阳先灸之。不痛灸至痛，疼灸不疼时。　　【注　凡看大疮，先要从容立定主意，以见标日期为始，到今几日，看疮形与日期可否相对。相应则多吉，不应则多险。次看受病之源，发于何脏腑，出于何部位。但身体有上下，部位有险否，形色辨顺逆，精神论有无。再看年纪老壮，气血盛衰，发阴发阳，毒深毒浅，以阳为易治者多生，以阴为难治者多死。方诊脉之虚实，可知顺险，以决其终。凡疮未溃前，脉要太过一二至，已溃后又宜不及二三分，此为脉病相应，首尾自不变生。如其相反，恐防不测。但看法全在目力精巧，与心相应，一一参明，表里透彻，然后方定治法。凡疮七日以前，形势未成，元气未弱，不论阴阳表里，寒热虚实，俱当先灸。轻者使毒气随火而散，重者拔引郁毒，通彻内外，邪得火引毒气混合为阳，方能发肿作痛，然后可汗可攻，或消或托，兼求标本参治，必以脉合药，以药合病，如此治之，自然无错矣。故药难执方，全在活法，大抵首尾俱不可损伤元气脾胃为要！】　　内服蟾酥丸一服，外将神火照三枝。　　【注　凡疮初起七日之前，或已灸之后，未服他药，宜用蟾酥丸一服得汗解为妙，或万灵丹发汗亦可。所谓毒气随汗而散，最为捷径。如二药服后，或发汗不出，此乃表里闭密之故，毒亦不轻，当神妙拔根方施治。神灯照法甚妙，亦不可用之太早。如疮四五日之间，形未聚，毒未出，若用之早，恐留郁而内毒反致难出。须用在八九日之后，疮势已定，毒气已聚，未成脓腐之时。用此照之，已成者自高，未成者自消，不溃者自溃，不脱者自脱，亦且能解毒活血，消肿散瘀，诚良法也。】　　用膏贴顶上，敷药四边围。
　　【注　凡疮最忌风寒所袭，初起之时，或已灸之后，俱当用太乙膏盖贴顶上，功效在于拔毒提顶提脓，防御风寒不入。如焮痛高肿阳疮，七日已后，疮头自有黄色稠脓相粘膏上，余肿红色，光亮鲜明，每日宜用葱汤洗凈换膏贴之。其正脓定在十一日前后出也，此为易治易安之证。如七日之后，疮不大肿高，四边又不焮痛，疮头亦无脓意相粘，此为阴阳相等之证，宜用化腐紫霞膏涂疮顶上，外以膏药盖之。换至十日外，疮顶渐腐，余肿渐高，似有脓意之象，其正脓只在十五日之后可出也，此为以险成顺之证。至于二十日已后无脓者，乃纯阴之证，纵治亦无效矣。又如疮之四边根脚余肿，其功又在敷药收束根本，庶不开大。初起时宜用金黄散敷于四边，能拔毒消肿止痛；既溃后当用铁桶膏箍之，庶疮根渐收渐紧。但诸疮原因气血凝滞而成，切不可纯用凉药，冰凝肌肉，多致难腐难敛。必当散滞行瘀，拔毒活血药用之，方为妥当也。】　　气盛兮顶自高而突起，血盛兮根脚束而无疑。　　【注　气血者，人之所原禀，老者或有有余，少者亦有不足，身之命脉，全赖于此，一或有乖，百病生焉。独疮科尤关系不浅。但肿疡时，若无正气冲托，则疮顶不能高肿，亦不能焮痛溃脓。若无真阴相滋，则疮根不能收束，色亦不能红活收敛。凡视疮之顶高根活，不论老少，定知气血有余，故知老幼俱可无妨。又宜交会明白。交会者，疮根与好肉交界之处，高低自然分别明白，疮形与好形各无混杂，自然分明也。以此观之，了然明白矣。】　　高肿起者，忌用攻利之药以伤元气；平塌漫者，宜投补托之剂以益其虚。　　【注　凡疮初发自然高起者，此疮原属阳证而内脏原无深毒，亦且毒发于表，便宜托里以速其脓。忌用内消攻伐之药以伤脾气，脓反难成，多致不能溃敛。又疮初起不高不赤，平塌漫者，此乃元气本虚，急宜投托里温中健脾之药，催托毒气在外，庶无变证矣。】　　内热甚者，量加消毒清剂；便秘燥者，必须通利相宜。使脏腑得宣通，则气血自流利。　　【注　肿疡时内热口干，脉实烦燥，便秘喜冷者，此为邪毒在里，急与寒凉攻利，宜内疏黄连汤、四顺清凉饮、内消沃雪汤，俱可选用。又兼有表证者，防风通圣散去麻黄，或双解散加桔梗、天花粉。又或小便不利者，兼入天水散、五苓散、俱可合用，务使二便通利，以杜其源。又有元气素虚者，恐不胜前药，以托里消毒散加蜜炒大黄，或兼猪胆导法，亦得通利为度。首尾俱要闭而不结，通而不泄，得脏腑和平，表里透彻，方可便用托里排脓内补之药。又如溃疡时，虽有口干便闭，脏腑不和，小水不利等证，此因溃后脓水出多，内亡津液，气血虚耗，不能荣润脏腑所致。其人必脉细而数，口和而干，饮食减少，好饮热汤。此乃虚阳之火为病，非前说有余所比，只宜养气血、滋津液、和脏腑、理脾胃。如此治之，则二便自和，亦无变证。常有悞行攻利，多致不救者。】　　十日之间疮尚坚，必用铍针当头点破。　　【注　凡疮十日已后，自当腐溃为脓，如期不作脓腐，仍尚坚硬者，此属阴阳相半之证，疮根必多深固，若不将针当头点入寸许，开窍发泄，使毒气无从而出，必致内攻也。倘内有脓，又使易出，此为开户逐贼之意也。亦有十日外疮虽不腐溃，形尚红活焮热肿痛，此虽脓迟，后必自出，不必针之。盖缘元气不能充足，或失用补托之药，又悞用寒凉，或盖覆未暖，多致脓迟。有此证者，宜用补中健脾大托补药，以得脓为效。又以十五日至二十一日为期，过此外者，纵有稀脓，但元气被毒相拒，日久必致耗散，诚难归结也。】　　半月之后脓亦少，须将药筒对顶拔提。有脓血之交粘，必腐肉之易脱。　　【注　如疮半月后仍不腐溃，不作脓者，毒必内陷，急用铍针品宇样，当原顶寸许点开三孔，随疮之深浅一寸二寸皆可入之，入针不痛，再深入不妨；随将药筒顶先煮熟，对孔窍合之，良久候温取下。如拔出之物，血要红而微紫，脓要黄而带鲜，此为血气营运活疮，其人必多活。又谓脓血交粘，用药可全，色鲜红活，腐肉易脱。如拔出瘀血紫黑，色败气秽，稀水无脓者，此为气血内败死疮。所谓气败血衰，神仙叹哉！此等之疮难久候，其人必在月终亡。】　　且如斯时内有脓而不得外发者，以针钩向正面钩起顽肉，用刀剪当原顶剪开寸余，使脓管得流通，庶疮头无闭塞。　　【注　已用药筒拔脓之后，外既有孔，内窍亦通，疮期又当大脓发泄之候，如尚脓少，此疮头必有瘀腐涂塞，内肉亦有顽膜阻隔，多致脓管不通难出也。须用针钩，钩起疮顶顽肉，以铍针利剪，随便取去寸余顽硬之肉，取之微痛，或有血出，俱不妨。随用两手轻重得宜，从疮根焮处渐渐捺至中间，剪出脓管处内有聚脓，自然涌出，以黄色稠厚为吉。其脓日渐多者为轻，反此为凶。务使涂塞者开之，令脓毒外发也。】　　频将汤洗，切忌风吹。
　　【注　凡疮未溃前，或已用照药后，俱要煎葱艾汤，每日淋洗疮上一次，甚者早晚二次，使血气疏通，易于溃散。又已溃时及药筒提拔之后，尤宜避风。先去旧药，用方盘靠身疮下放定，随用猪蹄汤以软绢淋汤疮上，并入孔内，轻手捺凈内脓，庶败腐宿脓随汤而出，以凈为度。再以软帛迭成七八重，勿令大干，带汤覆于疮上，两手轻盈，旋按片时，帛温再换，如此洗按四五次，使血气疏通，患者自然爽快。亦取瘀滞得通，毒气得解，腐肉得脱，疼痛得减，此手功之要法，大疮不可缺也。候腐脱已见红肉时，洗后随用玉红膏，用抿脚挑膏于手心，捺化搽涂新旧肉上，外用太乙膏盖之，四边脚根已消处，不必箍药，每日如此用之，不数日间脓腐尽脱新肉顿生，更加内补调理得宜，轻疮只在月余，大疮不过七十日，必完口而愈。】　　关节在于斯时，变生出于此候。
　　【注　阳疮以十四日为关，阴疮二十一日为节，此时务要出脓势定，脓出则腐脱，腐脱则肌生，肌生则收敛，收敛则疮平，亦由次序来也。如期不得脓者，后必有变，所谓一关顺，后必多顺；一关逆，后必多逆也。】　　治当大补，得全收敛之功；切忌寒凉，致取变生之局。　　【注　凡疮溃后，五脏亏损，气血大虚，外形虽有余而内脏实不足，法当纯补，乃可无虞。但见已溃时发热恶寒，脓多自汗作痛者，便进十全大补汤；但见虚热少睡，饮食不甘者，便进黄芪人参汤；但见皮寒骨热，咳嗽有痰者，便进托里清中汤；但见四肢倦怠，肌肉消瘦，面黄短气者，便进人参养荣汤，但见脓多心烦，少食发躁不睡者，便进圣愈汤；但见脾亏气弱，身凉脉细，大便溏泄者，便进托里温中汤；但见饮食不甘，恶心呕吐者，便进香砂六君子汤；但见脾虚下陷，食少，虚热间作者，便进补中益气汤；但见肾虚作渴，不能相制心火者，便进加减八味丸，仿此选用。盖托里则气血壮而脾胃盛，脓自排，毒自解，死肉溃，新肉生，饮食进，疮口敛。若不务补托而悞用寒凉，谓之真气虚而益虚，邪气实而益实，多致疮毒内陷，脓多臭秽，甚则脉洪大渴，面红气短，则真气虚而死矣。】　　盖疮全赖脾土，调理必要端详。
　　【注　脾为仓廪之官，胃为水谷之海，胃主司纳，脾主消导。一表一里，一纳一消，运行不息，生化无穷。至于周身气血，遍体脉络，四肢百骸，五脏六腑，皆藉此以生养。盖脾胃盛者，则多食而易饥，其人多肥，血气亦壮；脾胃弱者，则少食而难化，其人多瘦，气血亦衰。所以命赖以活，病赖以安，况外科尤关紧要。善养生者，节饮食，调寒暑，戒喜怒，省劳役，此则不损其脾胃也。否则精神气血由此日亏，脏腑脉络由此日损，肌肉形体由此日削，所谓调理一失，百病生焉，故知脾胃不可不爱护矣。】　　冬要温床暖室，夏宜净几明窻。
　　【注　凡人之气血喜暖而恶寒，盖遇寒则结，遇热则散。况疮乃肌肉破绽之病，若不防御，则风寒最为易袭。凡看疮时，冬要着柴炭之火，烘烘暖气，逼尽余寒；夏宜净几明窻，庶外风不入，然后方可揭膏洗贴疮上。常见患者，夏月纵意当风取凉，或睡卧阴湿之处，冬又不知温床暖室，多致寒侵，轻则有妨生肌完口，重则变为崩塌不脓不敛阴证。】　　饮食何须戒口，冷硬腻物休餐！
　　 【注　人赖饮食以生养，要适其时。如肿痛自然伤胃气，诸味不喜，直待溃后，脓毒一出，胃气便回，方能思食。但所喜者，便可与之，以接补脾胃。如所思之物不与，此为逆其胃气而反致不能食也。但不可太过，然生冷伤脾，硬物难化，肥腻滑肠，故禁之。】　　痈疽虽属外证，用药却同内伤。
　　【注　痈疽如脑项疔毒大疮，形势虽出于外，而受病之源实在内也，治之岂可舍内而治外乎？所以外不起者，内加托药；表热甚者，内必清解。血虚宜用四物汤；气虚宜用四君子；脉虚足冷，温中；脉实身热，凉膈。以此推之，内外自无两途。】　　脉虚病虚，首尾必行补法；表实里实，临时暂用攻方。　　【注　丹溪云：凡疮未破，毒攻脏腑，一毫热药断不可用。凡疮既破，脏腑已亏，一毫凉药亦不可用。诚哉是言也！兹说又有不然。且如初病未破时，脉得微沉缓濇细数浮空，外形又兼身凉自汗，便利呕吐少食，疮形又不起发，不焮不痛，无溃无脓，此等证皆缘气血虚弱之故。若执前云未破，毒攻脏腑之说，必投凉药攻之，复损元气，其能生乎？予谓治病，不论首尾，难拘日数，但见脉证虚弱，便与滋补，乃可万全。如补不应，虚弱甚者，须用参朮膏、八仙糕；阳虚自汗食少者，单人参膏，或六君子汤加砂仁、木香，甚则加附子；泄泻肠鸣胃虚呕逆者，参苓白朮散加豆蔻、山药、木香、柿蒂；脾虚下陷，溏泄及肛门坠重者，补中益气汤加山药、山萸、五味子选用。又有表实者，身体发热无汗恶寒；里实者脉大身热，便燥口干。假如表证急者，先用荆防败毒散以解其表；里证急者，先用四顺清凉饮以攻其里；表里相兼者，宜防风通圣散发表攻里。此随其表里先后，治以活法。古人谓受补者，自无痰火内毒之相杂；不受补者，乃有阴火湿热之兼攻。又谓补而应药者，多生；虚而不受补者，不治。】　　病要论久新，要法在于宽治猛治。
　　【注　病有新久，势有缓急。如受病之初，元气未弱，治当随证迎刃而解，若行霸道猛剂，定不能决效于危急时也。但要中病即已。表证盛者，用万灵丹大加表散；里证急者，以内疏黄连汤，急与通行。又如受病日久，邪正相拒，其元气未有不衰弱者，纵有余证、杂证、坏证，俱当先固其本，而后调之、和之、散之，使病气渐退，元气渐醒，饮食渐进，根本渐实，则余患再无不愈之理。常见治者不论病之新久，本之盛衰，又不悟因虚致病，因病致虚，其中又有虚热、虚寒之别，一例妄行攻治，如盲人骑瞎马，半夜临深池，岂不危哉！】　　药必求标本，功莫别于先医后医。若一概以攻补，恐两途之悞用。　　【注　以天地运气标本言之，五运为本，六气为标。以身体标本言之，五脏为本，六腑为标。以疾病标本言之，初病为本，传病为标；元气为本，病气为标。凡治病者，必先治其本，后活其标，诚为妥当。若先治其标，后治其本，使邪气滋甚，其病益增。又谓缓则治其本，急则治其标。假如先得疮疾而后得泄泻、呕吐、食少等证，此又宜舍本从标之法治之，候泻止呕定食进，方再治疮。余仿此。若一概攻补，必两途悞用，此属疾病邪正之标本也。】　　又说阳变为阴，内外被寒凉克伐。
　　【注　发于阳者，为痈、为热、为实、为疼。此原属阳证易治，多因患者不觉，以为小恙，不早求治，又外受风寒，内伤生冷；或再被医者失于补托，又以凉药敷围，图其内消以合病家之意，多致气血冰凝，脾胃伤败，使疮毒不得外发，必致内攻以成不救者多矣。如变在十一日未出脓之前，形势与好肉相平，不疼不热，软慢相兼，疮孔止流清稀肥水，更兼身体不热，脉亦微细，饮食厌餐，精神昏短，此乃疮毒变入真阴，虽强投温中健脾之剂而不应者，百无一生。如变在十五日之后，已出脓时，毒气已将外发，或调摄失宜，悞餐冷物，忽变为阴者，急投托里温中汤、十二味异功散，轻者十全大补汤，俱倍加参、芪、桂、附以救之。须得疮热作痛，脓出身温，脉起食进者为吉。若疮原本于阳，自多得生也。】　　岂期阴变为阳，首尾得辛热扶装。病分真似，理究阴阳。　　【注　发于阴者，为疽、为冷、为硬、为虚，此原属阴证难治。患者知觉欲其生，而故将辛香酒煎大方热药以助之，医者又欲患处高肿，焮热作脓，敷以热药，图其起发，故疮得药性大热而转阴为阳。虽得微肿微热微痛微脓，但疮形终不似真阳红活，亦不能得其真厚黄脓，以疮原本于阴故多死。若治法得宜，内外融和，奇偶中节，十中亦有一二可生者。要如救焚拯溺，可施者毋待少顷，恰似履冰临渊，可禁者毋妄丝毫也。】　　既有针工之异说，岂无线药之品详！　　【注　肿高而软者，发于肌肉，脓熟，用针只四五分；肿下而坚者，发于筋脉，脓熟，用针只六七分；肿平肉色不变者，毒气附于骨也，脓熟，用针必须入深寸许，方得见脓。又轻按热甚便痛者，有脓且浅且稠；重按微热方痛者，有脓且深且稀。按之陷而不起者，脓未成；按之软而复起者，脓已成。按之都硬不痛者，无脓，非是脓即瘀血也；按之都软不痛者，有脓，非是脓即湿水也。所谓有脓即当针，脓孔宜顺下。若脓生而用针，气血反泄，脓反难成；若脓熟而不针，腐溃益深，疮口难敛。若脓深而针浅，内脓不出，外血反泄；脓浅而针深，内脓虽出，良肉受伤。元气虚者，必先补而后针之，诸证悉退。又有气瘿肿而绵软不痛者；血瘿肿而内垒成块者；顽毒结之日久，皮腐肉紫，根硬四边，红丝缠繞者；结核之证，渐大渐腐渐痛者。以上四证，俱不可妄破，妄破定然出血，不止者立危。但用针之法，妙在脓随针出，而寂然无所知觉也。至于瘿瘤瘰疬痔漏疔毒坚硬顽疮诸证，若非线药之功，亦不能刻期收效。】　　汤散丸丹，要在发而必中；神圣工巧，诚为学者机关。千方百证，难尽短长。治在活法，贵在审详。用之得当，医可称良。词虽粗鄙，后学提纲。　　【注　尝言昔者承平，今时扰攘。所以动静世务不同，劳逸机关已异。当原受病从外而来，今之受病从内而发。古者多实，设方宜散宜宣；今者多虚，治法宜滋宜补。若医者不识古达今，一概施与，必多夭枉也。】
　　　　　阳证歌第三

　　痈疽不论上中下，惟在阴阳二证推。发背虽有正与偏，要取高低两样看。纯阳初起必焮肿，更兼身热有微寒。顶如尖字高突起，肿似湾弓根有盘。七日之间多焮痛，二七之期脓渐漫。动息自宁食知味，二便调匀无泻干。肿消脓溃精神爽，脱腐生新气血完。五善自然称并至，七恶全无半点干。痛便随脓减，肿退自肌宽。新肉已生红艳艳，腐皮自敛白漫漫。一身多爽快，五脏尽和欢。此属约阳俱易治，百人百可保全安。
　　　　　阴证歌第四

　　纯阴初起不知疮，粟米之形疙瘩僵。不红不肿不知痛，少热少焮少堤防。七朝之后身体倦，疮根平大喜浇汤。顶不高兮根不活，色不光兮腐不穰。陷软无脓空结聚，脉浮散大细飞扬。饮食不餐身战栗，尝汤止许意忙忙。疮上生衣如脱甲，孔中结子似含芳。脓多臭秽身难便，举动怆惶韵不长。疮形成黑紫，面色变青黄。精神昏愦多鼾睡，言语无人自发扬。口干多舌强，痰喘定身亡。此属纯阴俱不治，百人百可到泉乡。
　　　　　半阴半阳证歌第五

　　阴阳之证两相交，生死同兼事可招。微热微寒微赤肿，半昏半爽半平高。脉来虽数多无力，饮食虽餐不易消。肿而不溃因脾弱，溃而不敛为脓饶。大便多溏小便数，上身有汗下身焦。五善虽兼有，七恶未全逃。口渴喜茶肠腹痛，面浮餍饮足心高。心烦不稳睡，神乱怕音焦。投方应病方为妙，阴转为阳渐可调。心真造化，尔命坚牢。逢之任是神仙手，半死余生定莫逃。
　　　　　五善歌第六

　　心善精神爽，言清舌润鲜，疮疼兼不渴，睡醒得安然。肝善身轻便，因烦自不烦，指头红活色，坐起觉平康。脾善唇滋润，衾帏兰麝香，凡餐俱有味，脓厚更肥黄。肺善声音响，无痰韵更长，肌肤多滑润，大便自寻常。肾善诚为要，水升火自降，口和兼不渴，小水得稀长。
　　　　　七恶歌第七

　　一恶神昏愦，心烦舌上干，疮形多紫黑，言语自呢喃。二恶腰身强，双睛邪视人，疮头流血水，惊悸是肝迍。三恶形消瘦，脓清臭秽生，疮形多软陷，脾败不知疼。四恶皮肤槁，声嘶韵不长，痰多兼喘息，鼻动肺将亡。五恶成消渴，饮多口更干，形容多惨黑，囊缩肾真伤。六恶身浮肿，肠鸣呕呃频，大肠多滑泄，脏腑并将倾。七恶疮倒陷，形如剥鳝同，四肢多冷逆，污水自流通。
　　　　　治病则例歌第八

　　外科之疮有治例，说与君家须切记！病端百出别根因，方法甚多岂同类？热与寒，通与秘，其中消息知端的。通多不足秘多余，热实寒虚分证治。阳似阴，阴似阳，似中妙理要推详。不分表里一例治，轻变重而重变亡。医者贵乎多应变，不可偏执用其方。且如表证恶寒，宜用荆防败毒散；里证发热，可施内疏黄连汤。疮势已成，托里消毒散诚为正法；内脓将溃，十全大补汤最是相当。人参养荣汤，治溃后虚热发作；木香流气饮，散结肿寒湿为殃。饮食不甘，定用香砂开胃；精神怯少，须将参朮回阳。阴虚阳虚，须八珍最为要领；盗汗自汗，得独参一味可强。溃后多疼，乳香定痛散功奇莫缓；脾虚下陷，补中益气汤奏效尤良。口燥讝言，泻实火须黄连解毒汤；心烦衄血，理虚阳必犀角地黄汤。古法治痈疽，称述仙方活命饮；今时医发背，还期神授卫生汤。蟾酥丸在外科称为独品，护心散解内毒号曰无双。讵知蜡矾丸护膜护心，可羡淡中有味；还赞玉红膏生肌生肉，堪夸坏里呈祥。身凉自汗，腹痛肠鸣呕逆，岂逃异功散？睡卧不宁，虚阳发躁脓多，定用圣愈汤。生脉散接虚羸，脉来微细；归脾汤除惊悸，睡得安康。竹叶石膏汤洽虚烦，身热者何须疑虑？麦冬清肺饮除膈热，有痰者毋待商量。金鲤汤治肺痈吐脓气急，元龟丹攻结毒臭腐顽疮。风热生疮通圣散，疮疡狂躁破棺丹。小柴胡汤除客邪往来潮热，大防风汤攻腿膝寒湿为殃。咽肿咽疼，定用清咽利膈散；斑红斑紫，岂逃化斑解毒汤？八味丸蠲口干妙药，二神丸治脾泄奇方。香连丸为脏腑泻痢通用，甘露饮治口齿腐烂相当。六和汤和脾止吐泻，双解散解表理内伤。逍遥散善治女人诸病，保元汤常扶赤子多伤。皮肤毛发干焦，芦苍丸效应甚捷；咽喉口齿肿痛，冰硼散功实非常。滋肾丸治下元肾虚不固，凉膈散解上焦膈热多烦。九龙丹消鱼口，吞之灭迹；二蛟散行湿肿，服下安康。吕祖一枝梅，止痢定惊，称为仙药；真君妙贴饮，消疼止痛，号曰神方。痔漏瘿瘤疔毒，古夸三品锭；痈疽流注诸风，今羡万灵丹。柴胡清肝汤，治鬓疽肝胆有效；黄连消毒饮，医对口督脉尤良。小儿口内生疳，必用人中白散；大人咽喉肿痛，须将金锁匙汤。下疳新久珍珠散，小便淋濇木通汤。玉真散破伤风效，复元汤跌扑称强。提肩散治胳膊强直作痛，拈痛汤除痛腿风湿相伤。小便生疳，龙胆泻肝汤可羡；大头肿痛，普济消毒饮何妨！便毒悬痈，内消散吞何足虑？臀痈腿病，芪柴汤下自无殃。又有女子阴疮，能肿能疼能至痒，在人活法，或消或补或虫妨。盖男子之囊痈，泻肝经之湿热。小儿赤游丹，解毒兼砭血。凡治杨梅疮，戒熏为至切。舌下发痰包，利剪方能泄；出如鸡蛋清，消痰是真诀。结毒与顽疮，紫金膏可贴。风疮彻骨痒，雄黄散效绝。疔疮先刺血，内毒宜汗泄。禁灸不禁针，怕绵不怕铁。又有失荣肿，坚硬如岩凸。强阴失道证，形状要分别。妇人之乳岩，此中一例决。未破肉峻嶒，已溃流臭血。如此几般证，古今无治说。疮有数百种，难以都陈白。惟在一点心，何须三寸舌？学者若精灵，万事皆通彻。此为粗糙歌，可讥亦可阅。
　　　　　灸法并禁灸疮穴第九

　　凡疮初起，惟除项之以上，余皆并用艾火。随疮势之大小，灸艾壮之多少。用蒜切成薄片，安于疮顶，上着艾炷，蒜上点火，三壮一换蒜片。初灸觉痛，以不痛似痒为止；初灸不痛，以知痛痒为住。如初灸全然不觉痛痒，宜去蒜，当明灸之。又阴疮日数多者，艾炷不及事，以蒜捣烂铺于疮上，以艾亦铺蒜上，点火灸之，必知痛甚为效。此为火气方得入里，知痛深处方是好肉。盖艾火拔引郁毒，透通疮窍，使内毒有路而外发，诚为疮科首节第一法也。贵在乎早灸为佳。又有禁灸数证，亦以参详。头乃诸阳之首，纯阳无阴之处，凡生疮肿，俱是亢阳热极所致，如再加艾火，使毒气炽甚，随后反加大肿，最能引动内痰，发之必死。面生疔毒亦然。又有肾俞一穴，在于两腰脊旁，系内肾命根所系之处，此穴发疮，多因房劳素亏，肾水枯竭而成。若再加艾灸，火烁其源，必致内外干涸，多成黑陷昏闷而死。又有患者元气素虚，发疮多不高肿，其人体必倦怠，精神必短而昏，脉必浮散空虚，数而不鼓，此内无真气抵当火气，如灸之其人必致昏愦而死。常谓艾火不亏人，此言悞矣！
　　　　　论病生死法第十
  </div>
  <div class="pagination">
   <a href="外科痈疽疔毒门_page5.html">
    上一页
   </a>
   <a href="外科痈疽疔毒门.html">
    1
   </a>
   <a href="外科痈疽疔毒门_page2.html">
    2
   </a>
   <a href="外科痈疽疔毒门_page3.html">
    3
   </a>
   <a href="外科痈疽疔毒门_page4.html">
    4
   </a>
   <a href="外科痈疽疔毒门_page5.html">
    5
   </a>
   <span class="current-page">
    6
   </span>
   <a href="外科痈疽疔毒门_page7.html">
    7
   </a>
   <a href="外科痈疽疔毒门_page8.html">
    8
   </a>
   <a href="外科痈疽疔毒门_page9.html">
    9
   </a>
   <a href="外科痈疽疔毒门_page10.html">
    10
   </a>
   <a href="外科痈疽疔毒门_page11.html">
    11
   </a>
   <span>
    ...
   </span>
   <a href="外科痈疽疔毒门_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
