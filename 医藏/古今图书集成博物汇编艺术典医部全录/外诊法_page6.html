<!DOCTYPE html>
<html>
<head>
    <meta charset="UTF-8">
    <title>外诊法 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外诊法 - 第 6 页/共 7 页</h1>
    <div class="content">　　所问病者，问所思何也？所惧何也？所欲何也？所疑何也？问之要，察阴阳之虚实，辨脏腑之寒热。疾病所生，不离阴阳脏腑、寒热虚实，辨之分明，治无误矣。
　　　　扁鹊难经

　　　　　问五味以知病之起在
　　六十一难曰：问而知之者，问其所欲五味，以知其病所起所在也。　　【注　《灵枢》六十三篇曰：五味入口，各有所走，各有所病。酸走筋，多食之令人癃。咸走血，多食之令人渴。辛走气，多食之令人洞心。辛与气俱行，故辛入心而与汗俱出。苦走骨，多食之令人变呕。甘走肉，多食之令人悗心。推此则知问其所欲五味，以知其病之所起所在也。】　　【袁氏曰：问其所欲五味中，偏嗜偏多食之物，则知脏气有偏盛偏绝之候也。】
　　　　伤寒论 【汉　张机】

　　　　　问动气以禁汗下

　　动气在右，不可发汗。发汗则衂而渴，心苦烦，饮即吐水。　　动气在左，不可发汗。发汗则头眩汗不止，筋惕肉瞤。　　动气在上，不可发汗。发汗则气上冲，正在心端。　　动气在下，不可发汗。发汗则无汗，心中大烦，骨节苦疼，目运恶寒，食则反吐，谷不得前。　　咽中闭塞，不可发汗。发汗则吐血，气欲绝，手足厥冷，欲得蜷卧，不得自还。　　动气在右，不可下。下之则津液内竭，咽燥鼻干，头眩心悸也。　　动气在左，不可下。下之则腹内拘急，食不下，动气更剧，虽有身热，卧则欲蜷。　　动气在上，不可下。下之则掌握热烦，身上浮冷，热汗自泄，欲得水自灌。　　动气在下，不可下。下之则腹胀满，卒起头眩，食则下清谷，心下痞也。　　咽中闭塞者，不可下。下之则上轻下重，水浆不下，卧则欲蜷，身急痛，下利日数十行。
　　　　东垣十书 【元　李杲】

　　　　　治病问所便

　　《黄帝针经》云：中热消瘅则便寒，寒中之属则便热。胃中热则消谷，令人悬心善饥。脐以上皮热，肠中热则出黄如糜。脐以下皮寒，胃中寒则腹胀。肠中寒，则肠鸣飧泄。盖肠中寒，则食已窘迫，肠鸣切痛，大便色白。肠中寒胃中热，则疾饥小腹痛胀。肠中热，胃中热，则胀而且泄。非独肠中热则泄，胃中寒传化失常亦泄。胃欲热饮，肠欲寒饮。虽好恶不同，春夏先治标，秋冬先治本。衣服寒无凄怆，暑无出汗。热无灼灼，寒无凄凄。寒温中适，故气将持，乃不致邪僻也。此规矩法度，乃常道也，正理也，揆度也。当临事制宜，以反常合变也。
　　　　　辨寒热

　　外伤寒邪之证，与饮食失节劳役形质之病，及内伤饮食，俱有寒热，举世尽将内伤饮食失节，劳役不足之病，作外伤寒邪表实有余之证，反泻其表，枉死者岂胜言哉？皆由不别其寒热耳。今细为分解之：外伤寒邪，发热恶寒，寒热并作，其热也翕翕然发热，又为之拂拂发热，发于皮毛之上，如羽毛之拂，明其热在表也，是寒邪犯高之高者也。皮肤毛腠者，阳之分也，是卫之元气所滋养之分也。以寒邪乘之，郁遏阳分，阳不得伸，故发热也。其面赤，鼻气壅塞不通，心中烦闷，稍以袒裸露其皮肤，已不能禁其寒矣。其表上虚热，止此而已。其恶寒也，虽重衣下幕，逼近烈火，终不御其寒，一时一日，增加愈甚，必待传入里作下证乃罢，其寒热齐作，无有间断也。其内伤饮食不节，或劳役所伤，亦有头痛、项强、腰痛，与太阳表证微有相似，余皆不同，论中辨之矣。内伤不足之病，表上无阳，不能禁风寒也，此则常常有之。其躁热发于肾间者间而有之，与外中寒邪略不相似其恶风寒也。盖脾胃不足，荣气下流而乘肾肝，此痿厥气逆之渐也。若胃气平常，饮食入胃，其荣气上行以输于心肺，以滋养上焦之皮肤腠理之元气也。既下流，其心肺无所禀受，皮肤间无阳，失其荣卫之外护，故阳分皮毛之间虚弱，但见风见寒，或居阴寒处无日阳处，便恶之也。此常常有之，无间断者也。但避风寒及温暖处，或添衣盖温，养其皮肤，所恶风寒，便不见矣。是热也，非表伤寒邪，皮毛间发热也，乃肾间受脾胃下流之湿气，闭塞其下，致阴火上冲，作蒸蒸而躁热，上彻头顶，旁彻皮毛，浑身躁热作，须待袒衣露居，近寒凉处即已。或热极而汗出，而亦解。彼外伤，恶寒发热，岂有汗出者乎？若得汗，则病愈矣。以此辨之，岂不如黑白之易见乎？当内虚而伤之者，躁热也。或因口吸风寒之气，郁其阴火，使咽膈不通，其吸入之气欲入，为膈上冲脉之火所拒，使阴气不得入，其胸中之气，为外风寒所遏而不得伸，令人口开目瞪，极则声发于外，气不能上下，塞于咽中而气欲绝。又或因哕、因呕，因吐而躁热发，必有所因，方有此证。其表虚恶风寒之证复见矣。表虚之弱为阴火所乘，躁发须臾而过，其表虚无阳不任风寒复见矣。是表虚无阳，常常有之，其躁热则间而有之，此二者不齐，躁作寒已，寒作躁已，非如外伤之寒热齐作，无有间断也。百病俱有身热，又谓之肌热，又谓之皮肤间热，以手扪之方知者是也，乃肌体有形之热也，亦须皆待阴阳既和，汗出则愈矣。慎不可于此上辨之！以其虚实内外病皆有之，故难辨耳。只依此说，病人自觉发热恶寒之热及躁作之热上辨之，为准则矣。
　　　　　辨外感八风之邪饮食劳役所伤
　　辨外感八风之邪或有饮食劳倦所伤之重者，三二日间，特与外伤者相似，其余证有特异名者。若不将两证重别分解，犹恐将内伤不足之证，悞作有余外感风邪。虽辞理有重复处，但欲病者易辨，医者易治耳。　　外感八风之邪，乃有余证也；内伤饮食不节、劳役所伤，皆不足之病也。其内伤亦恶风自汗，若在温暖无风处，则不恶矣。与外伤鼻流清涕、头痛自汗颇相似，细分之特异耳。外感风邪，其恶风自汗、头痛、鼻流清涕，常常有之，一日一时增加愈甚，直至传入里作下证乃罢；其语声重浊、高厉有力，鼻息壅塞而不通，能食腹中和，口知味，大小便如常，筋骨疼痛不能动摇，便着床枕非扶不起。其内伤与饮食不节、劳役所伤，然亦恶风，居露地中、遇大漫风起，却不恶也；惟门窻隙中，些小贼风来，必大恶也。与伤风、伤寒俱不同矣。况鼻流清涕、头痛自汗间而有之。鼻中气短，少气不足以息，语则气短而怯弱，妨食、或食不下、或不欲食，三者互有之。腹中不和或腹中急而不能伸，口不知五谷之味，小便频数而不渴，初劳役得病，食少，小便赤黄，大便常难，或濇、或结、或虚坐，只见些少白脓，时有下气，或泄黄如糜，或溏泄色白，或结而不通，若心下痞，或胸中闭塞如刀劙之痛，二者亦互作不并见也。有时胃脘当心而痛，上肢两胁，痛必脐下相火之势如巨川之水不可遏而上行，使阳明之经逆行，乱于胸中，其气无止息，甚则高喘，热伤元气，令四肢不收，无气以动而懒倦嗜卧，以其外感风寒俱无此证，故易为分辨耳。
　　　　　辨手心手背

　　内伤及劳役饮食不节病，手心热，手背不热。外伤风寒，则手背热，手心不热。此辨至甚皎然。
　　　　　辨口鼻

　　若饮食劳役所伤，其外证必显在口，必口失谷味，必腹中不和，必不欲言，纵勉强对答，声必怯弱，口沃沫多唾，鼻中清涕，或有或无，即阴证也。外伤风寒，则其外证必显在鼻，鼻气不利，声重浊不清利，其言壅塞，盛而有力，口中必和。伤寒则面赤，鼻壅塞而干；伤风则鼻流清涕而已。《内经》云：鼻者肺之候，肺气通于天。外伤风寒，则鼻为之不利。口者，坤土也，脾气通于口，饮食失节，劳役所伤，口不知谷味，亦不知五味。又云伤食恶食。明矣！
　　　　　辨头痛

　　内证头痛有时而作，有时而止。外证头痛常常有之，直须传入里实方罢。此又内外证之不同者也。
　　　　　辨中热相似证

　　天气大热之时，在于路途中劳役得之，或在田野间劳形得之，更或有身体薄弱，食少，劳役过甚，又有修善常斋之人，胃气久虚，而因劳役得之者，皆与阳明中热白虎汤证相似。必肌体扪摸之壮热，必躁热闷乱大恶热渴而饮水。以劳役过甚之故，亦身疼痛。始受病之时，特与中热外得有余之证相似，若误与白虎汤，旬日必死。此证脾胃大虚，元气不足，口鼻中气皆短促而上喘，至日转以后，是阳明得时之际，病必少减。若是外中热之病，必到日晡之际，大作讝语，其热增加，大渴饮水，烦闷不止。其劳役不足者，皆无此证，尤易为分解。若有难决疑似之证，必当待一二日，求医治疗，必不至错误矣。
　　　　　辨内伤饮食用药所宜所禁

　　《内经》云：内伤者，其气口脉反大于人迎一倍、二倍、三倍，分经用药。又曰：上部有脉，下部无脉，其人当吐不吐者，死。但食不纳，恶心欲吐者，不问一倍二倍，不当正与瓜蒂散吐之，但以指或以物探之使去。若所伤之物去不尽者，更诊其脉，问其所伤，以食药去之，以应塞因塞用，又谓之寒因寒用。泄而下降，乃应太阴之用，其中更加升发之药，令其元气上升。塞因塞用，因曲而为之直。何为曲？乃伤胃气是也。何为直？而升发胃气是也。因治其饮食之内伤，而使生气增益，胃气完复，此乃因曲而为之直也。若依分经用药，其所伤之物，寒热温凉，生硬柔软，所伤不一，难立定法，只随所伤之物不同，各立法治，临时加减用之。其用药又当问病人从来禀气盛衰，所伤寒物热物。是喜食而食之耶？不可服破气药；若乘饥困而食之耶？当益胃气；或为人所劝勉强食之，宜损血而益气也。诊其脉候，伤在何脏，方可与对病之药，岂可妄泄天真生气以轻丧身宝乎？且如先食热物而不伤，继之以寒物，因后食致前食亦不消化而伤者，当问热食寒食孰多孰少，斟酌与药，无不当矣。如伤热物二分，寒物一分，则当用寒药二分，热药一分，相合而与之，则荣卫之气必得周流。更有或先饮酒而后伤寒冷之食，及伤热食、冷水与冰，如此不等。皆当问其所伤之物，酌量寒热之剂分数，各各对证而与之，无不取验。
　　　　　辨昼夜重轻

　　百病昼则增剧，夜则安静，是阳病有余，乃气病而血不病也；夜则增剧，昼则安静，是阴病有余，乃血病而气不病也。昼则发热，夜则安静，是阳气自旺于阳分也。昼则安静，夜则发热烦躁，是阳气下陷入阴中也，名曰热入血室。昼则发热烦躁，夜亦发热烦躁，是重阳无阴，当急泻其阳，峻补其阴。夜则恶寒，昼则安静，是阴血自旺于阴分也。夜则安静，昼则恶寒，是阴气上入于阳中也。夜则恶寒，昼亦恶寒，是重阴无阳，当急泻其阴，峻补其阳。昼则恶寒，夜则烦躁，饮食不入，名曰阴阳交错者，死矣。
　　　　丹溪心法 【元　朱震亨】

　　　　　问平日

　　凡治病，必先问平日起居饮食何如。
　　　　格致余论 【元　朱震亨】

　　　　　治病必求其本论

　　病之有本，犹草之有根也。去叶不去根，草犹在也。治病犹去草，病在脏而治腑，病在表而治里，非惟戕贼胃气，抑且资助病邪，医云乎哉！族叔祖年七十，禀甚壮，形甚瘦，夏末患泄利，至深秋百方不应。予视之，曰：病虽久而神不悴，小便濇少而不赤，两手脉俱濇而颇弦，自言膈微闷，食亦减。因悟曰：必此多年沉积，僻在胃肠。询其平生喜食何物。曰：我喜食鲤鱼，三年无一日缺。予曰：积痰在肺。肺为大肠之脏，宜大肠之本不固也。当与澄其源而流自清，以茱萸、陈皮、青葱、蔍苜根、生姜煎浓汤，和以砂糖，饮一碗许，自以指探喉中，至半时辰，吐痰半升许，如胶。是夜减半。次早又饮，又吐半升而利止。又与平胃散加白朮、黄连，旬日而安。东阳王仲延遇诸途，来告曰：我每日食物必屈曲自膈而下，且硬濇，作微痛，他无所苦，此何病？脉之，右甚濇而关尤沉，左却和。予曰：污血在胃脘之口，气因郁而为痰，此必食物所致，明以告我。彼亦不自觉。予又曰：汝去腊，食何物为多？曰：我每日必早饮点剁酒两三盏逼寒气。为制一方，用韭汁半银盏，冷饮细呷之，尽韭汁半斤而病安。已而果然。又一邻人，年三十余，性狡而躁，素患下疳疮，或作或止。夏初，患自利，膈上微闷，医与治中汤两贴，昏闷若死，片时而苏。予脉之，两手皆濇，重取略弦似数。予曰：此下疳疮之甚重者，与当归龙荟丸去麝，四贴而利减。又与小柴胡去半夏，加黄连、芍药、川藭、生姜，煎五六贴而安。彼三人者，俱是濇脉，或弦或不弦，而治法迥别。不求其本，何以议药？
　　　　医学入门 【明　李梴】

　　　　　问证

　　试问头身痛不痛？寒热无歇外感明。掌热口不知食味，肉伤饮食劳倦形。五心烦热兼有咳，人瘦阴虚火动情。除此三件见杂证，如疟如痢必有名。从头至足须详问，证候参差仔细听。　　头痛否：痛无间歇为外感，痛有间歇为内伤。　　目红肿否：或暴红肿，或素疼痛。
　　耳鸣耳聋否：或左或右。久聋者，不敢纯用补濇之剂，须兼开关行气之药。　　鼻有涕否：或无涕而燥，或鼻塞，或素流涕不止，或鼻痔，或酒齄。　　口知味否：或不食，食亦能知味，为外感风寒；或食亦不知味，为内伤饮食。　　口渴否：或饮冷水者为热渴，饮热水者为虚，夏月大渴好饮者为暑。　　舌有胎否：或白，或黄，或黑，或红而裂。　　齿痛否：或上龈，或下龈，或有牙宣。　　项强否：暴强则为风寒，久强则为痰火。　　咽痛否：暴痛多痰热，惯痛多下虚。　　手掌心热否：手背热为外感；手心热为内伤；手背手心俱热，为内伤兼外感。　　手指梢冷否：冷则为感寒，不冷则为伤风，素清冷则为体虚。　　手足瘫痪否：左手足臂膊不举或痛者，属血虚有火。右手足臂膊不举或痛者，属气虚有痰。　　肩背痛否：暴痛为外感，久痛为虚损挟郁。　　腰脊痛否：暴痛亦为外感，久痛为肾虚挟滞。　　尻骨痛否：暴病为太阳经邪，久痛为太阳经火。　　胸膈满否：以下为结胸，未下为邪入少阳经分，非结胸也。素惯胸满者，多郁多痰火下虚。　　胁痛否：或左或右，或两胁俱痛，或一点空痛。　　腹胀否：或大腹作胀，或小腹作胀。　　腹痛否：或大腹痛，或脐中痛，或小腹痛；或痛按之即止，或痛按之不止。　　腹有痞块否：或脐上有痞块，或脐下有痞块，或脐左有痞块，或脐右有痞块，或脐中有痞块，不可妄用汗吐下及动气凝滞之药，宜兼消导行气之剂　　心痛否：暴痛属寒，久痛属火、属虚。　　心烦否：或只烦躁不宁；或欲吐不吐，谓之嘈杂；或多惊恐，谓之怔忡。　　呕吐否：或湿呕，或干呕，或食罢即呕，或食久乃呕。　　大便泄否：或溏泄，或水泄，或晨泄，或食后即泄，或黄昏时泄，一日共泄几行？　　大便秘否：秘而作渴作胀者为热，秘而不渴不胀者为虚。　　小便清利否：清利为邪在表，赤濇为邪在里。频数窘急为下虚挟火，久病及老人得之危。　　小便淋闭否：渴者为热，不渴为虚。　　阴强否：阴强为有火，阴痿为无火。　　素有疝气否：有疝气，宜兼疏利肝气，药不可妄用升提及动气之剂。　　素有便血否，有痔疮否：有便血痔疮，不敢过用燥药，烁阴伤脏。　　有疮疥否，有疮疥忌发汗，宜兼清热养血袪风。　　素有梦遗白浊否：有遗浊则为精虚，不敢轻易汗下。　　有房室否：男子犯房，则气血暴虚，虽有外邪，戒用猛剂，或先补而后攻可也。　　膝酸软否：暴酸软则为脚气，或胃弱久病则为肾虚。　　脚肿痛否：肿而痛者，多风湿。不肿胫枯细而痛者为血虚，为湿热下注。　　脚掌心热否：热则下虚火动，脚跟痛者，亦肾虚有热。脚指及掌心冷者为寒。　　有寒热否，寒热有间否：无间为外感，有间为内伤。午寒夜热，则为阴虚火动。　　饮食喜冷热否：喜冷则为中热，喜热则为中寒。　　饮食运化否：能食不能化者，为脾寒胃热。　　饮食多少否：能饮食者易治，全不食者难治；惟伤寒不食亦无害。　　素饮酒及食煎炒否：酒客多痰热，煎炒多犯上焦，或流入大肠而为湿热之证。　　有汗否：外感有汗则为伤风；无汗则为伤寒；杂证自汗则为阳虚。　　有盗汗否：睡中出汗，外感则为半表里邪，内伤则为阴虚有火。　　浑身骨节疼痛否：外感则为邪居表分，内伤则为气血不周，身重痛者为挟湿气。　　夜重否：或昼轻夜重为血病，或夜轻昼重为气病。　　年纪多少：壮年病多可耐。老人病杂而元气难当。妇人生产少者气血犹盛；生产多，年又多，宜补不宜攻。　　病经几时：或几日，或几旬，或经年。　　所处顺否：所处顺则性情和而气血易调；所处逆则气血怫郁，须于所服药中量加开郁行气之剂。　　曾误服药否：误药则气血乱而经络杂，急病随为调解，缓病久病，停一二日后药之可也。　　妇人经调否：或参前为血热，或参后为血虚。或当经行时有外感，经尽则散，不可妄药，以致有犯血海。　　经闭否：或有潮热，或有咳泄，或有失血，或有白带否？能饮食否？能食则血易调而诸证自除，食减渐瘦者危。　　有症瘕否：有腹痛潮热而一块结实者，为症瘕。　　有孕能动否：腹中有一块，结实能动，而无腹痛潮热等证者，为有孕。腹虚大胀满，按之无一块结实者，为气病，其经水亦时渗下。　　产后有寒热否，有腹痛否，有汗否，有咳喘否：寒热多为外感。腹痛多为瘀血，或食积停滞。有汗单潮，为气血大虚。咳喘为瘀血入肺，难治。　　凡初证大纲未定，最宜详审。病者不可讳疾忌医，医者必须委曲请问，决无一诊而能悉知其病情也。初学宜另抄问法一纸，常出以问病。若大纲已定，或外感，或内伤，或杂病，自当遵守古法，不可概施发散剂也。
　　　　医宗必读 【明　李中梓】

　　　　　不失人情论

　　尝读《内经》至方盛衰论而殿之曰：不失人情。未尝不瞿然起，喟然叹轩岐之入人深也！夫不失人情，医家所甚亟，然戛戛乎难之矣。大约人情之类有三：一曰，病人之情；二曰，旁人之情；三曰，医人之情。所谓病人之情者，五脏各有所偏，七情各有所胜。阳脏者宜凉，阴脏者宜热。耐毒者缓剂无功，不耐毒者峻剂有害。此脏气之不同也。动静各有欣厌，饮食各有爱憎。性好吉者，危言见非；意多忧者，慰安云伪。未信者忠告难行，善疑者深言则忌，此好恶之不同也。富者多任性而禁戒勿遵，贵者多自尊而骄恣悖理，此交际之不同也。贫者衣食不周，况乎药饵；贱者焦劳不适，怀抱可知，此调治之不同也。有良言甫信，谬说更新，多歧亡羊，终成画饼，此无主之为害也。有最畏出奇，惟求隐当，车薪杯水，难免败亡，此过慎之为害也。有境缘不偶，营求未遂，深情牵挂，良药难医，此得失之为害也。有急性者遭迟病，更医而致杂投；有性缓者，遭急病，濡滞而成难挽。此缓急之为害也。有参朮沾唇，惧补心先痞塞；硝黄入口，畏攻神即飘扬，此成心之为害也。有讳疾不言，有隐情难告，甚而故隐病状，试医以脉，不知自古神圣未有舍望、闻、问而独凭一脉者。且如气口脉盛，则知伤食，至于何日受伤，所伤何物岂能以脉知之？此皆病人之情不可不察也。
　　　　医学准绳六要 【明　张三钖】
　　　　　问病必详

　　凡诊病，必先问所看何人，或男或女，或老或幼，或婢妾，或僮仆。次问得病之日、受病之原，及饮食胃气如何，便利如何，曾服何药，日间何如，夜寐何如，膈间有无胀闷痛处。　　问病不答必耳聋。即当询之是素聋否。否则，病久或汗下过伤，虚聋。　　问而懒言点头，是中气虚。
　　昏愦不知人，是暴厥耶？抑久病耶？　　妇人多中气。
　　妇人当问月水如何？寡妇气血凝滞，两尺多滑，不可误断为胎。室女同。　　心腹胀痛，问是旧病举耶？或新起耶？　　诊病必问所欲何味，所嗜何物，或纵酒，或斋素。喜酸则知肝虚，喜甘则知脾弱。　　头身臂膊作痛，必问曾病恶疮否。

　　　　古今医统 【明　徐春甫】

　　　　　问证

　　王海藏曰：常人求诊缄默，唯令切脉，试其能知病否。且脉人之气血附于经络，热胜则脉疾，寒胜则脉迟，实则有力，虚则无力。至于得病之由，及所伤之物，岂能以脉知之乎？故医者不可不问其由，病者不可不说其故。孙真人云：未诊先问，最为有准。苏东坡云：脉之难明，古今所患也。至虚有盛候，大实有羸状。疑似之间，便有死生之异。士夫多秘所患，以验医之能否。吾平生有疾请疗，必尽告其所患。使医了然知疾之所在，虚实寒热，先定于胸中，然后诊脉，疑似不能惑也。吾求愈疾而已，岂以困医为事哉？　　妇科产后，先问坐草难易，恶露多少，饮食迟早，生子存亡。盖形伤血伤之不同，补气补血之有异。饮食失节宜调中，生子不存兼开郁。问其所欲，以知其病。如欲热者知为寒，欲冷者知为热。如好静恶动者知其为虚，烦躁不宁者知其为实。恶食知伤食，恶风知伤风。好食甘者为脾虚，好食辛者为肺病，好食酸者为肝虚，好食咸者为肾弱，嗜食苦者为心病。此皆顺应而易治。若乃心病爱咸，肺伤欲苦，脾弱喜酸，肝病好辣，肾衰嗜甘，此为逆候。病轻必危，危者必死。治得其法，服药预防，犹可回生。　　又如唐汝正治小儿风热，通身俱愈，惟头顶不痊。问其因，乳母好热酒，知其贻毒。本方倍用葛根、黄连而遂愈。
　　　　医门法律 【清　喻昌】

　　　　　问病论

　　医，仁术也。仁人君子必笃于情，笃于情则视人犹己，问其所苦，自无不到之处。古人闭户塞牖，系之病者，数问其情，以从其意。诚以得其欢心，则问者不觉烦，病者不觉厌。庶可详求本末而治无误也。如尝贵后贱，病名脱营。尝富后贫，病名失精。以及形志苦乐，病同治异；饮食起居，失时过节；忧愁恐惧，荡志离魂；所喜所恶，气味偏殊；所宜所忌，禀性迥异。不问，何以相体裁方也？所以入国问俗，入家问讳，上堂问礼，临病人问所便。便者，问其居处动静、阴阳寒热、情性之宜。如问其为病热，则便于用寒；问其为病寒，则便于用热之类，所谓顺而施之也。人多偏执己见，逆之则拂其意，顺之则加其病，莫如之何。然苟设诚致问，明告以如此则善，如彼则败，谁甘死亡而不降心以从耶？至于受病情形，百端难尽。如初病口大渴，久病口中和，若不问而概以常法治之，宁不伤人乎？如未病素脾约，纔病忽便利，若不问而计日以施治，宁不伤人乎？如未病先有痼疾，已病重添新患，若不问而概守成法治之，宁不伤人乎？如疑难证，着意对问不得其情，他事闲言反成真面，若不细问而急遽妄投，宁不伤人乎？病形篇谓：问其病，知其处，命曰工。今之称为工者，问所非问，谀佞其间。病者欣然乐从，及病增更医，亦复如是，乃至仿徨医药。偶遇明者，仍复不投。此宜委曲开导，如对君父，未可飘然自外也。更可怪者，无知戚友探问，忘其愚陋，强逞明能，言虚道实，指火称痰，抑孰知其无责而易言耶？坐令依傍迎合，酿成末流，无所底止，良足悼矣！吾辈其明以律己，诚以动人，共砥狂澜乎！　　律一条
　　凡治病不问病人所便，不得其情，草草诊过，用药无据，多所伤残，医之过也。
　　　　　申治病不疏五过之律并《内经》大意
　　凡诊病不问三常，不知比类，不察神志，不遵圣训，故犯不忌，医之罪也。　　《内经》常贵后贱一节，过在不问病情之所始也。　　饮食居起一节，过在不知病人七情所受，各不同也。　　比类奇恒一节，医之所贵，如老吏判按，律所不载者，比例断之，纤悉莫逃也。奇恒者，审其病之奇异平常也。从容者，凡用比类之法，分别病能，必从容参酌，恶粗疏简略也。　　诊有三常一节，此过繇于不能戒严病者，令之悚然神动，蠲除忧患，徒外示柔弱，委曲从人也。　　诊者必知终始一节，察气色之终始，知病发之余绪，辨男女之顺逆，与七情内伤，故离间亲爱者魂游，绝念所怀者意丧，菀积所虑者神劳，结固余怨者志苦；忧愁者闭塞而不行，恐惧者荡惮而失守，盛怒者迷惑而不治，喜乐者惮散而不藏。由是八者，故五脏空虚，血气离守。工不思晓，又何言医！　　尝富大伤一节，非分过损，身体，虽复，津液不滋。血气内结，留而不去，薄于阳脉，则化为脓，久积腹中，则外为寒热也。不但不学无术者为粗工，即使备究经旨，而诊不辨三常，疗不审五过，亦为粗略之医也。　　诊不辨阴阳。此治之一失也。
　　受师不卒，妄作杂术；谬言为道，更名自功；妄用砭石，后遗身殃。此治之二失也。　　不适贫富贵贱之居，坐之厚薄，形之寒温，不适饮食之宜，不别人之勇怯，不知比类，足以自乱，不足以自明。此治之三失也。　　诊病不问其始忧患，饮食之失节，起居之过度，或伤于毒，不先言此，卒持寸口，何病能中？忘言作名，为粗所穷。此治之四失也。
　　　　景岳全书 【明　张介宾】

　　　　　问诊

　　凡诊病之法，固莫妙于脉。然有病脉相符者，有病脉相左者，此中大有元理。故凡值疑似难明处，必须用四诊之法，详问其病由，兼辨其声色，但于本末先后中，正之以理，斯得其真。若不察此，而但谓一诊可凭，信手乱治，亦岂知脉证最多真假，见有不确，安能无误？且常诊者知之犹易，初诊者决之甚难。此四诊之所以不可忽也。故《难经》以切居四诊之末，其意深矣。陶节庵亦曰：问病以知其外，察脉以知其内，全在活法二字，乃临证切脉之要诀也。此义惟汪石山言之最详。
　　　　　问寒热

　　问寒热者，问内外之寒热，欲以辨其在表在里也。人伤于寒，则病为热。故凡病身热脉紧，头疼体痛，拘急无汗，而且得于暂者，必外感也。盖寒邪在经，所以头疼身痛；邪闭皮毛，所以拘急发热。若素日无疾，而忽见脉证若是者，多因外感。盖寒邪非素所有而突然若此，此表证也。若无表证，而身热不解，多属内伤。然必有内证相应，合而参之，自得其真。　　凡身热经旬，或至月余不解，亦有仍属表证者。盖因初感寒邪，便作身热头痛。医不能辨，误认为火，辄用寒凉，以致邪不能散，或虽经解散而药未及病，以致留蓄在经，其病必外证多而里证少。此非里也，仍当解散。　　凡内证发热者，多属阴虚，或因积热。然必有内证相应，而其来也渐。盖阴虚者必伤精，伤精者必连脏。故其在上而连肺者，必为喘急咳嗽；在中而连脾者，或妨饮食，或生懊憹，或为躁烦焦渴；在下而连肾者，或精血遗淋，或二便失节。然必寒热往来，时作时止，或气怯声微，是皆阴虚证也。　　凡怒气七情，伤肝伤脏而为热者，总属真阴不足，所以邪火易炽，亦阴虚也。　　凡劳倦伤脾而发热者，以脾阴不足，故易于伤。伤则热生于肌肉之分，亦阴虚也。　　凡内伤积热者，在症痞必有形证，在血气必有明征，或九窍热于上下，或脏腑热于三焦。若果因实热，凡火伤在形体而无涉于真元者，则其形气声色脉候，自然壮丽，无弗有可据而察者，此当以实火治之。　　凡寒证尤属显然，或外寒者阳亏于表，或内寒者火衰于中，诸如前证。但热者多实，而虚热者最不可误；寒者多虚，而实寒者间亦有之。此寒热之在表在里，不可不辨也。
　　　　　问汗

　　问汗者，亦以察表里也。凡表邪盛者，必无汗。而有汗者，邪随汗去，已无表邪，此理之自然也。故有邪尽而汗者，身凉热退，此邪去也。有邪在经而汗在皮毛者，此非真汗也。有得汗后，邪虽稍减而未得全尽者，犹有余邪，又不可因汗而必谓其无表邪也，须因脉证而详察之。　　凡温暑等证，有因邪而作汗者，有虽汗而邪未去者，皆表证也。总之表邪未除者，在外则连经，故头身或有疼痛；在内则连脏，故胸膈或生躁烦。在表在里，有证可凭；或紧或数，有脉可辨。须察其真假虚实，孰微孰甚而治之。　　凡全非表证，则或有阳虚而汗者，须实其气；阴虚而汗者，须益其精；火盛而汗者，凉之自愈；过饮而汗者清之可宁。此汗证之阴阳表里，不可不察也。诸汗证详载伤寒门，此不赘。
　　　　　问头身

　　问其头，可察上下。问其身，可察表里。头痛者邪居阳分，身痛者邪在诸经。前后左右，阴阳可辨；有热无热，内外可分。但属表邪，可散之而愈也。　　凡火盛于内而为头痛者，必有内应之证，或在喉口，或在耳目，别无身热恶寒在表等候者，此热盛于上，病在里也。察在何经，宜清宜降，高者抑之，此之谓也。若用轻扬散剂，则火必上升而痛愈甚矣。　　凡阴虚头痛者，举发无时，是因酒色过度，或遇劳苦，或逢情欲，其发则甚。此为里证，或精或气，非补不可也。　　凡头痛属里者，多因于火，此其常也。然亦有阴寒在上，阳虚不能上达而痛甚者。其证则恶寒呕恶，六脉沉微或兼弦细。诸治不效，余以桂、附、参、熟之类而愈之。是头痛之有阳虚也。　　凡云头风者，此世俗之混名，然必有所因，须求其本，辨而治之。　　凡眩运者，或头重者，可因之以辨虚实。盖病中眩运者，多因清阳不升，上虚而然。如丹溪云：无痰不作运，殊非真确之论。但当兼形气，分久暂以察之。观《内经》曰：上虚则眩，上盛则热痛，其义可知。至于头重，尤属上虚。经曰：上气不足，脑为不满，头为之苦倾。此之谓也。　　凡身痛之甚者，亦当察其表里以分寒热。其若感寒作痛者，或上或下，原无定所，随散而愈，此表邪也。若有定处，而别无表证，乃痛痹之属，邪气虽亦在经，此当以里证视之，但有寒热之异耳。若因火盛者，或肌肤灼热，或红肿不消，或内生烦渴，必有热证相应，治宜以清以寒。若并无热候而疼痛不止，多属阴寒，以致血气凝滞而然。经曰：痛者寒气多也，有寒故痛也，必温其经使血气流通，其邪自去矣。　　凡劳损病剧，而忽加身痛之甚者，此阴虚之极，不能滋养筋骨而然。营气惫矣，无能为也。
　　　　　问二便

　　二便为一身之门户，无论内伤外感，皆当察此以辨其寒热虚实。盖前阴通膀胱之道，而其利与不利，热与不热，可察气化之强弱。凡患伤寒而小水利者，以太阳之气未剧，即吉兆也。后阴开大肠之门，而其通与不通，结与不结，可察阳明之虚实。凡大便热结而腹中坚满者，方属有余，通之可也。若新近得解而不甚干结，或旬日不解而全无胀意者，便非阳明实邪。观仲景曰：大便先硬后溏者，不可攻。可见后溏者虽有先硬，已非实热。矧夫纯溏而连日得后者，又可知也。若非真有坚燥痞满等证，则原非实邪，其不可攻也明矣。　　凡小便但见其黄，便谓是火。而不知人逢劳倦，小水即黄。焦思多虑，小水亦黄。泻痢无期，小水亦黄。酒色伤阴，小水亦黄。使非有或淋或痛，热证相兼，不可因黄便谓之火。余见逼枯汁而毙人者多矣。经曰：中气不足，溲便为之变，义可知也。若小水清利者，知里邪之未甚，而病亦不在气分。以津液由于气化。气病则小水不利也。小水渐利，则气化可知，最为吉兆。　　大便通水谷之海，肠胃之门户也。小便通血气之海，冲任水道之门户也。二便皆主于肾，本为元气之关，必真见实邪，方可议通议下。否则，最宜详察审慎，不可误攻。使非真实而妄逐之，导去元气，则邪之在表者，反乘虚而深陷。因内困者必由泻而愈亏。所以凡病不足，慎勿强通，最喜者小便得气而自化，大便弥固者弥良，营卫既调，自将通达，即大肠秘结旬余，何虑之有？若滑泄不守，乃非虚弱者所宜，当首先为之防也。
　　　　　问饮食

　　问饮食者，一可察胃口之清浊，二可察脏腑之阴阳。病由外感而食不断者，知其邪未及脏，而恶食不恶食者可知。病因内伤而食饮变常者，辨其味有喜恶，而爱冷爱热者可知。素欲温热者，知阴脏之宜暖；素好寒冷者，知阳脏之可清。或口腹之失节，以致误伤，而一时之权变可因以辨。故饮食之性情所当详察，而药饵之宜否，可因以推也。　　凡诸病得食稍安者，必是虚证。得食更甚者，或虚或实皆有之。当辨而治之也。
</div>
    <div class="pagination">
<a href="外诊法_page5.html">上一页</a><a href="外诊法.html">1</a><a href="外诊法_page2.html">2</a><a href="外诊法_page3.html">3</a><a href="外诊法_page4.html">4</a><a href="外诊法_page5.html">5</a><span class="current-page">6</span><a href="外诊法_page7.html">7</a><a href="外诊法_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
