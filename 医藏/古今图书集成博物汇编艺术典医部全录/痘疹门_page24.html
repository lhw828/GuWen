<!DOCTYPE html>
<html>
<head>
    <meta charset="UTF-8">
    <title>痘疹门 - 第 24 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>痘疹门 - 第 24 页/共 55 页</h1>
    <div class="content">
　　诸痘中有独大者，或黑或白，其根结硬，即是痘疔，如疔疮样，直抵筋骨，宜挑破，以四圣散点之。　　凡黑陷中有微尖，顶如苦楮样者，疔也；无此状者，谓之黑陷，非疔也。　　痘疔又谓又贼痘，或三五枚，或五七枚，间杂于诸痘之间，其色紫黯，作痛不宁，以致诸证蜂起，不能灌脓，甚至不救，乃热毒势甚并结也，用仙方活命饮；如二便秘濇，量加大黄，遍身拘急，加麻黄。外必用线针挑破，出黑血，或吮出毒血，以泄其毒，余痘才得灌脓；否则其毒无从而解，必致不起。如未应，急用隔蒜灸；若毒气盛者，或不知痛者，不用蒜隔，就着肉灼艾灸之。若灸后疮头红肿焮发，用针挑破，出毒血，灼艾尤好。虽此法未出方书，予屡用屡验者。世多用至宝丹之类，亦不可恃。别见起发证治，宜参考。　　凡痘疮起发之时，但见干燥，其根焦黑者，即内服夺命丹，外用四圣散涂之。　　如原有疮疹，或灌疮未愈，或疮将较瘢嫩者，至痘出之时，其处痘本攒聚，形色黑溃，急以针刺破之，吮去毒血，外以四圣散涂之，内服加味四圣汤调无价散，并夺命丹主之。　　如疮焦黑，浑身皆是者，看大便何如：若大便秘，内服承气汤调无价散，外用水杨汤浴法；大便利者，内服十全大补汤、陈氏木香散调无价散，合夺命丹，外用水杨汤浴法。
　　　　　卷帘疔

　　痘六七朝，舌望上卷，喉锁烦渴紧痛，饮食难进，不知者妄用刀割舌下青筋，倏时致死。岂知疔毒结坐于舌根，疔甚者如黑豆，次者似葡萄。犯此证候，要把银钩钩破患处，尽净恶血，随以苦茶漱口，尽吐其毒血，而以后方投之。　　歌曰：晡仙妙制龙宫丹，冰片硼砂青黛间。薄荷荆芥僵蚕炒，还觅黄连法制难。按合研匀为细末，慢吹喉内卷帘翻。　　按此疔人多不晓，夭杀儿童。若患此者，痘定经于心，急宜清解；若补助之药，不宜服也。有方用蛤蜊汁和玉露滴者，亦可。
　　　　　燕窝疔

　　痘形五六日而腋下硬肿，两手坦垂，不能活动转舒，烦躁谵语，眼碧脸赤，恶渴吐沫，不知者以为结痈而然，岂知痘毒结坐于腋下，名曰燕窝疔。急用银针挑去其根，尽除恶血，随将燕窝打水澄清者洗净，而以珍珠末和油胭脂涂其患处，内服消毒饮。　　又歌曰：燕窝疔欲燕窝除，挑破须将澄去泥。洗净尽除其毒血，油胭脂和米珍珠。涂抹其中时刻候，管教毒尽痘离离。　　曰：消毒饮是鼠粘先，甘草通茯生地全。红花犀芍连翘合，灯草浓煎毒尽捐。　　余历详察此痘左腋潜注，则右体之痘，沉伏而失色，右腋潜注，则左体之痘，叛逆而无元，是准格也。若曰疔左而左痘坏，则诬矣。有方以蜒蝣和核桃肉吞者，虽暂获效，终于无济。
　　　　　火珠疔

　　痘值六七日，而鼻窍中阗塞喷火，气息甚难，恶渴烦躁，面赤眼红，痰紧，饮食不餐，热烙，名曰火珠疔。外要钩破，随将药点入眼角，再服泻金汤则愈矣。　　歌曰：鼻中阗塞火珠疔，速要钩穿眼上行。黄连膏和梅花片，点滴其中左右经。再服泻金汤二剂，自然毒尽得安宁。　　泻金汤歌曰：乌犀桔梗鼠粘行，芍药甘梢伏火清。生地红花通紫草，合煎服后自消疔。　　按此痘疔患于小儿们，人昧以为息肉阗塞，不知挑剔，屡致枉死。惯治者，允宜详验，眼翻气急，手足乱撒，候则是矣。或以田螺水滴入者，未善。
　　　　　忘汲疔

　　痘值六七之期，两眼沿倏然结作疔毒，封合肿胀，热极而面色紫，烦渴，则以治鼻疔法治之。挑破处速以瓦葱捣烂盦之，盖此处不可以钩穿者也。　　歌曰：眼沿生疔眼必瞎，自有仙家神治法。瓦葱细捣盦封牢，莫待风枭再作恶。　　昔穆修治此宁，专用山慈菇和蜣螂肉捣烂，盦上取疔根，亦捷法也。
　　　　　豢虎疔

　　痘期里正要会脓结蜡，而耳孔内结成疔毒，盖肾地宜无痘毒，而疔独辏结于此者，则枭炎炽而癸元已耗矣。急宜锥破，随用鹅管石、女贞子、薄荷共研为极细末，吹于患处；再用马兰根洗净，寸断塞耳。　　歌曰：豢虎由来两耳中，少阳临证制吹筒。鹅管石和女真子，薄荷三味并相攻。再把马兰根洗净，随将寸断塞其中。不须时刻相回挽，自然疔里见奇功。　　按此方鹅管石宜改元精石，以元精而写鹅管，此亦传易隐射之失也。内还有冰片，女真子亦是女真，抄曰子者，亦传讹也。
　　　　　注命疔

　　痘期里两足掌心痘毒，辏结成疔，硬肿恶痛，或如钱样，或如大黑豆，或如胡椒粒，紫筋直注透足股盘处，其毒甚矣。速锄取其根，净尽其血，随用田螺水调和冰片点三次，把慎火草、菉豆浸胀，捣烂，盦于患处，内服化毒丹。　　歌曰：痘里如生注命疔，花栏决定不为轻。银针挑尽其中毒，寻个田螺吐水清。调和冰片胭脂点，再觅龙鳞草要真【即慎火草，又名火丹草。】 脱皮菉豆浸渍胀，共捣将来盦一层。内把化毒丹来服，不怕疔生足掌心。　　俗人多以足下疔不加意，岂知疔虽生于下，而绾刺于上，竟犯脾心二经，时刻不可捱，故曰注命。
　　　　　骊含疔

　　痘值五六朝，身发恶热，烦躁谵语，两眼翻厥，肚腹膨胀，小便闭塞，恶痛，叫号不宁，盖因枭毒澄聚于膀胱，而于阳茎窍里，辏结鸩疔，名骊含疔。语云：痘疔结此，时刻要死。急用银朱、冰片、蟾酥、牛黄、麝香，研匀极细末，将黄连细茶浓煎候冷，取半匙调药，把细软稻心蘸药，通纳其窍中，再用油菜子搓捋其茎，内服木通败毒散。　　歌曰：骊含生疔疔如刀，十个疔来九不饶。胡僧仙授攻医法，继后骊含命始逃。牛黄冰片蟾酥麝，和合银朱一样(扌曹)。茶连数沸煎浓冷，稻草心将蘸药膏。依方按法相为用，何畏疔锥日夜号。　　昔云间一僧用细银丝通窍内，随以清水漱口净吸之，以尽其毒血，外用珍珠、片脑调敷，亦验。
　　　　　透肠疔

　　痘六七朝之内，腹中饱闷，绞痛难忍，大便秘结，烦渴，遂于粪门旁阖辏作疔毒，肿硬紫锥，名曰透肠疔，毒彻于阳明故耳。速针锥其毒，大用金银花、防风煎汤，候冷洗净，随将轻粉、珍珠、片脑、白敛末，灯心蘸涂于上，内服黄连解毒汤。　　歌曰：透肠疔毒命随倾，治得全时漏不成。此方奇效人谁得？惟是晡仙用自珍。片脑珍珠与轻粉，分两般般无重轻。要将白敛先为末，澄过干时后并行。毒收还冀时干结，溃烂来时极可憎。　　此疔有剔后用苎根捣烂盦者，有用桑杪捣烂和麝敷者，俱有明效，总不如野菉豆末和红花末干掺，甚美。
　　　　　溃烂

　　收靥门参看。
　　痘斑烂之证，因当发散而不发散，则毒气闭塞，以致喘促闷乱；不当发散而悞发散，则毒随阳气暴出于外，遍身皮肤溃烂。治宜调脾胃，进饮食，大便调和，荣卫健旺，毒气自解，而无目赤咽痛口疮吐衄等证。窃谓前证若发表过甚，大便自利，急用理中丸、豆蔻丸，以救其里。亦有痘疹如蚊所啮，而色黑，乃危证也。若大小便秘结烦躁，用山栀子汤，豮猪尾血调脑子治之，自利不食者不可用。盖毒发于表而妄汗之，则腠理开泄，荣卫益虚，转增疮烂，由是风邪乘虚变证者有之。若毒根于里而妄下之，则内气愈虚，毒不能出而反入焉，由是土不胜水，变黑归肾，身体振寒，两耳尻冷，眼合肚胀，其疮黑陷，十无一生，治者审之！　　疮出太盛，脓汁淋漓，不可着席，疼痛者，干黄土罗末敷之，甚者白龙散帛裹扑之，或败草散贴之。丹溪云：疮湿者用泻湿，乃肌表间湿，宜用风药，白芷、防风之类。闻人氏用麦麸衬卧，暑月热甚，当借之，以芭蕉叶为佳。　　或疮已出定，大便不通而脓汁不干者，此热毒合下证也，宜牛黄丹利之。若疮口湿，及脓血杂流者，百花膏、生肌散、金华散、绵茧散、魏氏白螺散、乳香韶粉散，俱可用。若靥后复生，乃余毒失于解利，留滞于肌肉之间而然也，宜消毒散；或结痂久而不落，亦宜百花膏。　　若痘烂无脓，吐利不止，或二便下血，乳食不化者，不治之证也。
　　　　　臭痘

　　先哲云：臭痘不死，以其得化泄阳明之毒气故耳。若臭而黑烂成窝者，元气亏损，亦死之证也。患此者，须服定金汤。　　予每诊臭痘，脓血流溢者生；臭不枭痒者生；臭不延人者生；臭不抓脱者生；臭不黑烂者生。犯此须芫荽、艾叶烧，辟其秽气；随用升麻紫苏汤揩挹其臭处，净洁其衣服床被，即服前方，无不获全。若顶胁胸颈气窝处，凹烂黑臭，洞见筋骨者，必死之痘也。四明俞氏用寒水丹掺之，亦可。
　　　　　蛆痘

　　天地间有形化者，有气化者。形化者由于胎卵，气化者忽然成形。痘之有蛆，形化气化兼之也。近有华峰道人，隐吴山治痘。有一小儿患痘，时届十一月，感发之候，痘经正顺，囊廓鼎耸，忽头项上恶痒难忍，手搔难禁，遂于溃破处将银簪挑之，则见其虫如丝细而长有寸，遂以香油取尽，花椒汤洗之，痒即止。愚按寒冬蛰令，岂有虫乎？兹乃气化然也。又有一患痘者，时值炎热之际，头项上如前作痒，予视之，见其虫如米粒，囊中或二三盘据焉，此乃蝇蚋聚啮脓血，形化然也。先哲云：蛆痘不死，以其枭毒尽发于外也。
　　　　　验面

　　痘疹属火证，其面色赤者为顺，甚者为热。若肝木克制脾土，致面色青者，是为逆也。急用四君、升麻、柴胡，调补脾胃，色正才治。窃谓前证若伤食而呕吐搐搦，脾气受伤而泻利搐搦，或厥逆，皆慢脾风之渐也，用人参理中汤加柴胡、钓藤钩治之。或有少悞，多致不起。若有痘毒内外郁蒸发出，遇风寒相搏，凝滞于肌肉，遍身皮肤青色者，用透肌散。胃伤则生风呕吐，脾伤则生风厥逆，用五味异功散加天麻；若疮密热盛便秘，饮冷面赤者，用犀角解毒散；灌浆之后，发热烦躁，作渴面赤者，用当归补血汤；足热腰痛，目睛赤者，地黄丸，皆要法也。
　　　　　痘后余毒证治

　　斑疮余毒，或肝虚入眼目，或肺虚为癣疥，或为痈疖，发在骨节，肾之虚也；发在肌肉，脾之虚也。或在筋，或在头，或在面，或牙齿疳蚀，或咽喉肿痛，各随经而见，皆毒不散，蕴积而成。或病人始不早治，或医者失治遗于经络，其所由来，盖有自矣，宜服解毒等剂。　　痘毒攻脾则泄泻身浮，攻肝则眼生翳膜，攻心则烦躁啼哭，攻肾则耳疼脓聚，攻肺则咳嗽痰涎。　　若已发后，有余毒未散，复有身热疮肿之类，当茶清下解毒丸。
　　　　　痈疖

　　痘痈多是实毒，血热成痈，分上下用药，一日不可缓。成脓必用清热凉血为主，赤芍药、甘草节、连翘、桔梗之类；上引用升麻、葛根，下引用槟榔、牛膝；更助以贝母、忍冬、白芷、瓜蒌。大便燥，用大黄，寒热用芩、蘗。此法累效。　　前证初起未成脓者，用活命饮、隔蒜灸，治而消之；欲成脓者，用活命饮解而溃之；气血虚者，八珍汤实而溃之；虚而不能敛者，托里散补而敛之。大凡发热肿痛，大便不结，用仙方活命饮及隔蒜灸法；大便秘结，用仙方活命饮加大黄；大便已通，肿痛未退，再用活命饮一服，用托里散补其元气。若发热倦怠，大便调和，用补中益气汤；未应，亦用隔蒜灸。若溃而发热口干，肢体倦怠，用东垣圣愈汤；脓水淋漓，不时发热，用四君、参、芪。若因乳母肝经血虚发热，用加味小柴胡汤；肝脾郁怒发热，用加味归脾汤；膏粱厚味积热，用加味清胃散。　　如专与凉血，用败毒等药，复伤元气，必致成者不能溃，溃者不能敛矣。
　　　　　瘾疹

　　瘾者，皮肤间隐隐成疙瘩瘙痒，爬搔更多，内服解毒防风汤，外以筚衣汤洗之。　　疹者，皮间点点状如蚊蚤所咬之迹，或如小芥子，即麻子也，升麻葛根汤加防风、荆芥穗主之；热甚渴者，与人参白虎汤相合服之。
　　　　　丹瘤

　　赤火丹瘤，此恶候也。流移红肿，其痛手不可近。从头上起者，过心即死；从足下起者，过肾即死。宜内服小柴胡加生地黄汤、黑参化毒汤，外用蜞针法吮去恶血自消。若但红不肿不痛者，斑也，人参白虎汤加黑参、大青、生地黄主之。
　　　　　发热

　　痘疮收靥之后，浑身经热不除，别无他证，用柴胡麦门冬散；如不退，服人参白朮散。若风热咳嗽，咽喉不利，用桔梗甘草防风汤。窃谓前证有因热毒未解者，有因胃气虚热者，有因胃气实热者，其因不能枚举，当临证制宜而药之。
　　　　　骨节作痛

　　俗名痘风。丹溪分气血虚实。以日子守之，多带气血不足。　　虚则黄芪生血之剂助之，略佐以风药。　　实则白芍药、黄芩为君，连翘、白芷、续断之类为佐。　　若属虚寒，陈氏方可用。余详痘中风门。
　　　　　水痘

　　小儿痘疮，有正痘与水痘之不同。新安张季明云：其疮皮不薄，如赤根白头，渐渐赤肿而有脓差迟者，谓之大痘，此里证发于脏也。其疮皮薄如水泡，破即易干，而出无渐次，白色或淡红，冷冷有水浆者，谓之水痘，此表证发于腑也，亦与疹子同，又轻于疹。发热一二日而出，出而即消，易出易靥，不宜燥温，但用轻剂解之，麦汤散主之，羌活散、消毒饮、麦煎散俱可服，又当服大连翘汤以解之。　　如心闷烦躁发热，及大小便濇，口舌生疮者，通关散主之。　　水痘夹黑出来，或黑水流，或手足冷者，前胡、甘草、生地、黑参、连翘、茯苓、木通、蝉蜕、麦门冬、川芎、陈皮、当归、生姜，水煎服。
　　　　　麻疹

　　麻疹浮小而有头，粒随出即收，不结脓疱，北人谓之糖疮，南人谓之麸疮，吴人谓之痧，越人谓之痱，古所谓麻，闻人氏所谓肤疹是也，与前所谓脾为疹者不同。小儿有出一二次者。出轻而日数少者，名奶疹子；出稍重而日数稍多者，名正疹子。又出于痘前者，名奶疹子；出于痘后者，名正疹子。初出亦与痘疮相似，但痘发于脏，麻发于腑。脏属阴，其病本深，故难出难收，而药于温平为宜；腑属阳，其病本浅，故易出易收，而药于清凉为宜。　　按既是心火刑肺金，即是贼邪，其证当重，何反轻于痘？余每治麻疹，但据见证，以泻白散加减大剂投之，即至危困之证，无不愈者。其他时师，用苦寒降火，辛温发表，而阽于危亡者，不可胜数，安在其为心火刑肺也？　　麻疹初出，全类伤风，发热咳嗽，鼻塞面肿，涕唾稠粘，全是肺经之证。有末传泄利者，有一起兼泄利者，肺与大肠相表里，表里俱病也。惟不可触冒风寒，及于正蒸热时啖食，能变轻为重，不可不慎！　　麻疹形证亦同，有如发风疹，疙瘩拥起如云头，色赤成斑，随见随没者，有如粟米头米?元，三番俱见而不没，至三日后方收渐没者，然皆谓之麻疹。其于欲出未出之际，当用发表之药发之，则易出易愈也。　　麻疹有发热至十余日始见者，大抵主在发散肺经之热毒者始事也，调理补养病后之元气者终事也。其间或兼风，或兼痰，或伤食，并随宜加对证之药。其有变证，即随病用对证之药。要不乱投汤剂，则儿无事矣。
　　　　　初热

　　痘疹发热之初，多似伤寒，惟麻疹则咳嗽喷嚏，鼻流清涕，眼胞肿，其泪汪汪，面浮腮赤，或呕恶，或泄利，或手掐眉目鼻面，此为异耳。轻者以泻白散合三味消毒散主之，重者以金沸草散主之；兼泄利者，合升麻葛根汤，以白芷代葛根。此余创立治法，用之无不效者。即十分危证，守而勿失，终于必济。每见诸书所定方，类皆苦寒、辛凉发表之剂，不尽对证对经，恐有诛罚太过之失，用者详之。　　大抵疹欲出已出之际，虽寒勿用桂枝，虽虚勿用参、朮，虽呕而有痰勿用半夏、南星。　　大忌认作伤寒，妄汗妄下。汗之则增其热，为鼻衄，为咳血，为口疮咽痛，为目赤痛，为烦躁，为大小便不通；下之则虚其里，为滑泄，为滞下，多至不救，慎之！　　疹子初发热时，未见出现，咳嗽百十声不止，上气喘急，面浮目胞肿，宜甘桔汤、消毒散、泻白散，三方合用。内桑白皮采鲜者多用。热盛烦渴，加石膏末、知母、黄芩、天花粉。　　疹子发热吐利，乃火邪内迫，纯是热证，不可作寒论。上焦多吐，宜黄芩汤加茅根、芦根、枇杷叶。　　下焦多利，宜黄芩汤送下香连丸。
　　中焦吐利俱多，宜黄芩汤，多加芦根、茅根，前调六一散。　　自利甚，则里急后重而为滞下，宜加味黄芩汤，调六一散。　　大抵疹家吐利滞下，宜于疹家求之，不可作吐利滞下而治。　　疹出之时，咽喉肿痛者，乃毒火上熏而然，勿作喉痹治法，妄用针刺。喉痹内作痈肿，故宜决去恶血。痘疹只是咽干作痛，宜甘桔汤加黑参、牛蒡、连翘，或射干鼠粘子汤，细细咽之，钱氏甘露饮子亦可，外用十全散、玉锁匙点之。　　疹子渴喜饮水，纯是火邪，肺焦胃干，心火内亢之故也。　　初发热渴者，前发散药中多加石膏、天花粉，或葛根麦门冬散。
　　　　　见形

　　疹子初起，多泻不妨，惟愈后最忌重热，此不可不调治者。盖疹子发热多至十一二日，少亦不下五七日，热久，元气虚矣，加之疹出，饮食不进而复重热，阴阳耗竭，不死何待？故再热者，必大补气血可也，予见忽以为常而死者屡矣。　　疹退之后，微微咳嗽者，此余毒未尽也，泻白散合消毒散主之。若咳甚气喘，连声不住，甚至饮食汤水俱呛出者，此热毒乘肺而然也，宜门冬清肺汤加枇杷叶；见血加茅根汁、阿胶珠主之。但见胸高如龟壳，肩耸而喘，血出口鼻，摆手摇头，面色或青或赤，或白而枯者，皆不可治也。　　疹出之时，曾作泄利，未经清解，至疹退之后，变为休息痢，不问赤白，里急后重，日夜无度，此余毒在大肠也，以黄芩汤送下香连丸。虚者加人参，滑者加椿根白皮，俱于丸药内加之，勿入煎药。　　疹子既收，其毒不解，邪火拂郁，浑身发热，昼夜不退，发枯肤瘁，渐成疳瘵，以清热除疳丸主之。若不早治，以致睡则扬睛，口鼻气冷，手足厥逆，微微瘈瘲，变为慢风，不救者多矣。　　如浑身壮热，未至羸瘦，但多搐掣，烦躁不宁，此热在心脾二经也，以当归养血汤、黄连安神丸间服之。　　几见疹子收完之后，出入动止如常，忽然心腹绞痛而死者，还是元气虚弱，曾受疫疠之气，外虽无病，里实亏损，所以一发而死也，谓之中恶，间有用人参汤研苏合香丸而苏者。
　　　　　禁忌

　　疹家禁忌比痘家禁忌尤甚，若悞食鸡鱼，则终身但遇天行之时，又令重出也。盐酢食之，令咳不止；五辛食之，令生惊热。所以通禁，必待四十九日之后方无禁也。　　大热未退，不可与食，与伤寒同。
　　一发之时，既表之后，切戒风寒冷水瓜果之类。如一犯之，则皮毛闭寒，毒气难泄，遂变紫黑而死矣。如极渴欲水，只宜少与葱白，以滋其渴耳。必须使皮窍中常微汗，润泽可也。又忌梅桃鱼蜂蜜香鲜之物，恐惹疳虫上行。古今图书集成医部全录卷四百八十

痘疹门

　　　　痘疹论【清?聂久吾】

　　　　　辟时医之谬

　　近世痘方，多宗黄西丘，其书自始至终，俱分顺逆险而立三图说。其谓顺者，不必服药是也；谓险者，宜以保元汤加减调治犹近理也。但谓逆者俱不可治，治之徒劳无益，是教人袖手待毙矣。其言不仁之甚，而贻害于世不小也。此为俗医图利计则甚便，而于救济生灵之术则甚乖也。盖医者仁术，圣人以之赞助造化之不及，所贵者，扶危救困，起死回生耳。若治其易治者，而弃其难治者，则何以医为？惟俗医意在图利，又恐坏名，见证有不顺者，辄委弃之，彼诚恐利未必得，而徒冒不识证之名。若仁人君子，当为之死里求生，岂忍断其必死而坐视不治？故曰：西丘之言，便于俗医而非所以济世也。且其所指逆证多端，痘疮稠密者多有之，如初热而惊悸吐泻，报痘而先发于印堂司空天庭等处，初出而根窠无晕，既出而色白灰陷，或发水泡或痒塌，或当行浆而不行浆，或痂未落而寒战咬牙等证，皆其图说所谓逆而不治者，予每治之而得生者多矣。奈何悉谓治之无益，而戒人勿治乎？惟初出形如蚕种，既出而紫黑干枯者，难以灌浆，多不可救耳。然宁救之而不活，不忍坐视而不救也。　　近年有庠生管橓编集《保赤全书》，载痘疹方论，颇为详备，然其人博而不精，未谙妙理，所论气血虚实寒热等理，多混杂未能融通，所论某证该用某方，多卤莽又多乖舛而不得其宜，在明者得之，犹可备参考，若昧者执而用之，鲜不悞事。予恐其无益于世而反惑世也，故表而出之。　　痘证与他证不同，自初发热，以至于结痂，限日限时，救困扶危，当用之药，宜及时而用，如救焚拯溺，不可缓也。盖痘毒发自五脏，实动五脏之真气，其出痘多者，真气发泄亦多，当此之时，人之血气几绝，岌岌乎殆哉！如油尽之灯，不速为之增油，则灯焰熄；如风中之烛，不速为之蔽风，则烛光灭也。时医则不然，轻视人命而重视财利，其愚而不知用药者，姑无论已，即稍知用药者，亦不肯及时用药，欲因祸大而显功，迟延至于气血已绝，不可复续，虽有对证之药，缓不及事，因而悞人性命者多矣。此医家之害，而病家不可不知也。又时医识见浅陋，未谙妙理，执泥祖传旧方，不知变通，遇痘证之轻者，犹可动手调治，而自以为功，一遇危险重证，便束手无策，不能救疗，甚至治而不活者，则以为痘证原恶，而不自咎其术之拙，病家亦以为痘证本恶，而不归咎医之拙。殊不知痘疮常数，若无甚恶之证，而调治得宜，十可十生；间有极恶之证，必不可救疗者，十不过一二。今治而十死七八，何恶证之多也？无亦术之不精乎！　　当时令，众人出痘时，小儿或有发热稍缓，其热或作或止，其红点或未见，或微见而未明，或是出痘，或非出痘，正在疑似之间，当此之时，不如且勿服药，以待其自定，但禁风禁荤，调护之而已。所谓不轻治，正所以深治之者，此也。有等富贵之家，珍爱太过，见其如此，屡投以清凉解毒之剂。不知若是痘证，则其毒气发动于五脏，勃勃欲出，其势决不可阻遏，屡用清凉阻遏其势，即所以迫之内攻而祸速矣。故犯此者，多有报痘数日，即烦闷惊搐而死，此解毒之剂杀之也。正如蔻在宫墙之内，不逐之出外，反遏其出路，围而攻之，宫中之人，有不遭残害者乎？然医者曰：吾用解毒药，何至于杀人？既不自任其咎。病家亦曰：彼用解毒药，何至于杀吾人？亦不归咎于医杀人于冥冥之中，而己不悟也。人不知也，予故表而出之，以戒世之爱而反害者。语曰：久腊者毒必厚。痘毒禀于胎元，伏于五脏，其轻者无论已，其重者深藏久蓄，不为不厚矣。一旦触发于倏然忽然之顷，其势猛锐欲出，断不可御，是以必借气血载毒出外，成浆结痂，然后毒散而成功，此病机亦化机也。此岂若诸疮之毒，可以骤然而解散者？故解之于既出之后，是顺其欲散之势，犹为近理；解之于未出之先，是遏其猛锐欲出之势，其祸甚速。如初决之堤，水势排山，而欲捧土塞之，有是理乎？奈何自古治痘之家，其卑者固不足道，其高者亦未深悟此理，每每于痘疮发热之初，欲出未出之际，辄以解毒为主，且曰：服某药则毒可解，而痘出必稀。不知痘之稀，由其初受毒之轻耳，岂将出之时所能骤解乎？致启后之庸医，讹以承讹，见痘疮欲出未出之间，毒气炽盛，则多用寒凉以解之，或妄下以解之，彼自以为对证之妙剂，而不知反致内攻之奇祸，至于杀人而终不悟，前覆而后不鉴，其祸又无穷也。予睹近时庸医，治痘多犯此失，以致童幼数日而死者甚多，则皆茫然，委于证恶难救，而举世莫觉其致死之由，殊可矜恻也，故不得不再三发明其理以救将来。　　自有方书治痘以来，其时不啻二千年，其人不啻数百家，然皆详于已出之后，略于未出之前，深言出速而稠密之危，不言留中而不出之祸。不知已出之毒，外寇也；未出之毒，内寇也。徒知御外寇而不知逐内寇，自古以来，诸贤之为计疏也。然其失计安在？惟在痘未出而急于解毒，缓于逐毒也。不知未出之毒不可解，但当汲汲逐之出外也。予深悟其理而明鉴其失，故长顾却虑，为未出以前诸证设法，惟明辨其虚实寒热以施治。实热者，宣发其壅滞以逐毒出外；虚寒者，补助其气血以逐毒出外。至于急用寒凉遏毒内攻等弊，则谆谆致戒，不厌再三，一以救前哲之失，一以开后人之迷，虽岐黄复起，不易吾言矣。　　须知出痘多者，收结之时，还元之后，五脏真气发泄已多，一身血气耗散已甚，虽或毒气未净，而其正气极虚，是以用凉药解毒，必须用酒炒制。其体气弱者，或时加入参、芪、归、芎之类以救血气，切不可因其有热证而遽投以生三黄、生栀子、生大黄、生石膏之类，此时正气微弱，骤用凉寒峻攻，多有一投而辄毙者，戒之戒之！　　治痘之家，既谨其始，又必谨其终。盖痘之危险不测者有二：一曰毒盛，一曰体虚。当其未出之时，或三五日而速毙者，皆因毒盛也。及其结痂还元之时，或悞投一药，悞进一饮一食而辄毙者，皆因体虚也。然毒盛欲出不出者能顺其势以导之，出而不妄施解毒以阻遏拂逆之，则未必致毙。故再三戒谕，深为谨始者虑也。体虚者能察其虚而补养之，又防其虚而不峻攻之，则可保无虞。惟玩其收结还元，而忽易不加谨者，多致悞事，故又深为谨终者警也。
　　　　　白朮散豆蔻丸说

　　此等丸散，治痘之家，必须豫制以防虚滑泄泻。若痘起胀，或收结时，骤然泄泻不止，危在旦夕矣。然止泻用汤药多不效，有服至异功散而不止者，惟此丸散可以止之。惟毒热作渴者，加味四苓散，一二服即可止。起胀灌脓时，或有六七日不大便而烦闷作痛者，毒盛而秘也，用清毒活血汤去参、芪，加怀牛膝二钱、紫草、当归各加至二钱煎，药熟去渣，入生蜜半酒杯服之。如又不通，用前药加酒炒大黄三钱微利之。若仍不通，用猪胆汁滴入谷道中即通。终不可用硝、黄大下，恐下后变他证则危矣。
　　　　　论衄血

　　痘有鼻中衄血者，毒气上冲于肺也。此其毒气外泄，亦非恶候，不必惊惶，只用发灰散或清肺汤治之。切不可峻用寒凉，如犀角、生地、山栀、生大黄之类，冰伏其血，必为大害。世人不谙此理，一遇痘疮有衄血咽喉口舌等证，即认为实热，遽投以寒凉，冰凝血脉，以致痘疮不得成脓，而变为坏证者多矣！是治末而妨其本，昧之甚者也。
　　　　　论年长出痘

　　又有一种出痘稠密，毒火既盛，然元气虚，血气弱，津液枯竭，不能制火，以致虚火炎蒸，或烦或渴，或咽喉病，或鼻时出血，难任温补，痘必不能成浆结痂。大凡年长之男女，嗜欲久开，血气既耗者，多有此证，最为难治。时医见其多热候，率用清凉，如犀角地黄汤之类，不知原因血气不能胜毒气而致有此证，今又纯用寒凉，则血气甚亏损而毒气愈肆行，岂复有可生之理？是以此等痘证，时医治之，十无一生，殊可哀怜。今特制参麦清补汤，用人参、酒洗当归各八分，麦冬酒蒸晒干一钱二分，花粉酒蒸晒干、生黄芪各一钱，前胡、牛蒡、山楂肉各五分，炙甘草、生甘草、酒洗红花、川芎、酒洗生地、桔梗各三分，酒炒白芍、生白芍各四分，生姜一片，龙眼肉三个，同煎温服以调之。遇此证者，此药当频服，于痘出五六日内，至七八日，若脓浆不行，亦当用参芪鹿茸汤托之。若脓浆不起，则无生意矣。若有四五分脓，犹可望生。
　　　　　或问五条

　　或问曰：医治未病，古人立豫解痘毒之方，或解之于平日，或解之于临时，其方何啻数百，子何以知痘毒不可豫解而不载一方也？曰：以其理知之，又验其事而知之。盖痘毒禀受于胚胎而潜伏于五脏，或数年而后发，或十数年而后发，或数十年而后发，当其未发时，深藏潜伏，声臭俱泯，于何而解之？彼无声臭之毒，又岂有形质有气味之药所能解散？且用药攻病，犹如用兵诛寇，故必执兵持竿，然后可以寇诛之。当闾阎无事时，虽有奸豪潜伏其中，而不执兵，不持竿，谁能识其为寇而诛之？今豫解痘毒于声臭俱泯之时，得无类是乎？此以理知其不能解也。予妇产男女十人，皆已出痘，前六人多用豫解痘毒之方而出痘反有极多者，后四人不用此方而出痘极少，皆勿药自愈矣。此可验痘毒轻重，定于禀受之初，而不能豫解也。然服解毒药于平时虽无益，犹无害也；至于临时解毒，则有反害者矣。每见富贵之家，父母珍爱其子，一闻邻家出痘，则多服解毒之药，以致损儿胃气者有之；或儿已发热，将出痘而多服解毒药，以郁遏其毒气者有之。犯此二者，所谓无益而又害之者也。以是知解之于临时者，尤不可也。　　或问曰：子立论，若刘河间、钱仲阳、陈文中等，皆古名医，子议其失，犹之可也。至于朱丹溪集医道之大成，亦议其未尽痘家之妙，何也？曰：丹溪之医诚精矣，子谓其足以尽医家之妙乎？又足以尽痘家之妙乎？且医之为道，精微广大，亦难言矣。自古名医虽各有精微，然亦多有讹谬，如王叔和着《脉诀》，论五脏六腑，谓：三焦无状空有名，寄在胸中膈相应。此其说大谬矣。夫叔和名医，有如此者，后人习焉不察，至宋张季明着《医说》，始论其谬，其言有理有据，然世上竟宗叔和之谬，而莫知有季明之辨也。如此之类，何可枚举？若刘河间等之治痘，而专用寒凉解毒，则又宗《内经》诸疮俱属心火之言而失其意者也。盖《内经》此言，为诸疮发也，非为痘疮发也。痘疮与诸疮大不同者也。且而刘河间、钱仲阳辈，乃宗其论诸疮之言，以治痘疮，此何异行车于水而推舟于陆也，讹谬甚矣。丹溪又宗刘、钱而不能正其谬者也，何以能尽痘家之妙也！　　或问曰：古人治痘，一以解毒为主，至丹溪揭解毒和中安表六字，论者以为精当之极。大略谓痘未出而能解毒则可以使痘出稀少，痘既出而能解毒则可免溃烂发痈发疔入眼等患，岂不深有至理？而子独极言解毒之害，而谆谆以妄解毒为戒，此说未之前闻，不亦过高骇众乎？曰：此痘家第一精深微妙之理。古今高明之士，皆迷而不悞，是以徒知解毒之利，而不知解毒之害也。虽丹溪解毒和中安表之说，亦欠分晓。盖揭解毒二字，于和中安表之上，后人执而用之，多致悞事。以丹溪之明而见不及此，况其下焉者乎？盖痘毒久伏于五脏，一旦触动而勃发，其勇悍猛烈之势，断不可御遏，又何可解散？智者惟顺其势以导之出外而已；昧者当其欲出未出时，而遽投以解毒药，则拂逆其势，岂惟不能解散，而适以逼之返戈内攻，宜其祸不旋踵也。故多有痘才见数点而儿已毙者，则亦惨矣。近日每见富贵之家，极珍爱其子者，多罹此祸。然而病家与医家，终不悟其失。且曰：此痘最恶，吾先为之解毒，犹不能救？况不解毒乎？噫！迷亦甚矣！独不思使其不遽用解毒药，以逼毒内攻，则毒出外而内自安，何遽至于毙？纵其痘出，或稠密，或红紫，或干枯，犹可从容调治，孰与未见痘而速死之惨乎？是以痘未出之前，除升发微汗一剂外，凡攻里清表寒凉解毒之剂，当一切禁之，如砒、巴勿令入口可也。古人谓不可汗下，亦是此理，惜其语焉而不详也。丹溪亦戒妄汗妄下，庶几不失古人之意矣。然又教人用犀角地黄汤之类，是徒知汗下之害，而不知当此欲出未出之时，不必汗下而后为害，即多用清凉如犀角、生地之类，亦能遏毒内攻而致害也。惟人参败毒散，能宣发毒气出外，犹无害耳。若胡氏辈率其愚臆谬见，而妄谓非汗则表热不解，非下则里热不解，汗下以解表里，则痘出稀而必无逆证，而后之愚医，若管橓辈又从而敷衍其说，使世人不察而悞用之，以致儿童之罹此而夭折者，不可胜计，祸亦大矣。予欲救其祸，安得不详辨以破其迷也！至于痘既出之后，则有不必解毒者，有不可解毒者，有不可专解毒而必兼补养者，有可以专解毒而不必兼补养者。不必解毒与不可解毒者，辨之详矣。若其痘出稠密，紫暗干枯而不起发，不灌脓者，此毒气盛而血气弱者也，或先用清凉药，解散其毒气，而随以补血气药助其行浆，或于解毒药中兼活血养血，扶元气药可也，此则所谓不可专解毒而必兼补养者也。丹溪所谓解毒和中安表者，惟用之于此为适当乎？若其痘出稠密涌盛，红紫凸绽而润泽，然而口渴喜饮，善饥喜食，烦躁不安，大便久秘，小便赤濇，此则可以专用清凉解毒，不必复兼补养者也。大略既出以后，未收以前，可以专解毒者，惟此一证，以其血气与毒气俱盛耳。然儿童出痘多者，真气发泄，血气难支，多致虚弱，恐血气毒气俱盛者，百中一二耳。专主解毒者，错谬不亦多乎？惟收结后，觉有余毒，则急宜解散，不可少缓，缓则恐发痈患眼也。　　或问曰：昔人治痘，先辨生死，其证逆而必死者，或作为歌诀，或着为图说，戒人不必施治，若妄治则反招怨尤，子独不分别逆证而一概为之立方设法，何也？曰：彼以医之心立法，而吾以父母之心立法也。世之出痘者，孰非人子乎？父母之于子，忍度其必死而不为之救治乎？况病证虽有顺逆，而治法岂无工拙？彼前人思之未精，治之未尽其妙，多以可治之证，认为必不可治，而一概教后人弃而勿治，此非仁人之心也。予甚恶其说，是以必矫其失，然非徒以空言矫之也。每于前人所指必不可治之证，十常活其五六，又未尝不咎前人之疏于立法而轻于立言也，是以不忍不为之死里求生也。其或有求其生而不得，吾末如之何者，然后于好生之心无忝矣。　　或问曰：古人立方用大灵丹、大成散、返灵丹、龙虎丹之类，皆相传以为治痘妙方，而子俱不取用，何也？曰：痘疮一以气血为主。其顺者，血气能胜毒气者也。其险而不顺者，皆血气不能胜毒气者也。治痘者，当视血气强弱而酌其宜，以解毒气，乃为稳当。以上诸方，皆用金、石、脑、麝等悍猛之药，以劫散毒气而损伤血气殆甚，用之于元气厚者或可以偶中而获效，用之于元气弱者一不中而万有余败矣。前人传用其方，盖计其效而不计其败者也。予所以不取用者，恐未得其效而反受其败也。
　　　　　麻疹四忌

　　麻疹形如麻，痘疹形如豆，皆象其形而名之也。麻痘俱胎毒，而痘出五脏，脏属阴，阴主闭藏，其毒深而难散；麻出六腑，腑属阳，阳主发散，其毒浅而易散。脏阴多虚寒，故痘可温补；腑阳多实热，故麻宜解散。然麻虽属腑，而其热毒之气上蒸于肺，肺主皮毛，实受其毒，是以发热之初，虽似伤寒，而肺家见证独多，咳嗽喷嚏，鼻流清涕，眼泡肿，眼泪汪汪，面肿腮赤是也。治之之法，惟在宣发其毒，以尽出之于外，虽红肿之甚，状如漆疮，亦不足虑。以其既发于外，则可免内攻，不若痘家之必顾其收结也。此证若调治得法，十可十全；而调治失宜，则杀人亦如反掌。盖麻证有所大忌，病家犯其所忌则至于杀人，医家犯其所忌，亦至于杀人也。其所忌不同，皆忌闭塞其毒，不得发泄也。今标四大忌于后，令人勿犯也。　　一忌荤腥生冷风寒。出麻疹时，大忌食荤腥，食生冷，冒犯风寒，皆能使皮肤闭塞，毒气抑郁而内攻也。　　一忌骤用寒凉。初发热时，最忌骤用寒凉以冰毒，使毒气抑遏不得出，则成内攻之患。而昔人谓天气暄热，宜用辛凉发之，如黄连解毒汤之类。不知天时暑热之气，岂寒凉之药所能解？今骤用寒凉，恐不足以解外热，而适足以阻内热，使不得出也。曾见有一宦家艰子，得一子甫一岁，出麻发热，麻未见形而发搐，医悞认为急惊，而用凉药攻之，遂令麻毒隐隐在皮下不出；后医以滋阴为主，而用四物等药，亦不能救，烦闷声哑，至旬日而死。此可以知凉药冰毒之害矣。今因天热而骤用寒凉，岂理也哉？　　一忌多用辛热。初发热时，最忌多用辛热以助毒，如桂枝、麻黄、羌活之类，能使毒壅蔽而不得出，亦致内攻之患。而昔人谓天气大寒，宜用辛热如桂枝汤之类发之。不知天气大寒，只宜置之燠室，谨避风寒可也。且天气虽寒，而人身之热毒未必减也，而多用辛热，岂理也哉？　　一忌用补濇。麻出之时，多有自利不止者，其毒亦因利而散，此殊无妨。如泄利过甚，则以加味四苓散与之，切忌用参、朮、诃、蔻补濇之药，重则令腹胀喘满而不可救，轻则变为休息痢，戒之戒之！
　　　　疹科纂要【清?马之骐】

　　　　　麻疹通论
</div>
    <div class="pagination">
<a href="痘疹门_page23.html">上一页</a><span>...</span><a href="痘疹门_page19.html">19</a><a href="痘疹门_page20.html">20</a><a href="痘疹门_page21.html">21</a><a href="痘疹门_page22.html">22</a><a href="痘疹门_page23.html">23</a><span class="current-page">24</span><a href="痘疹门_page25.html">25</a><a href="痘疹门_page26.html">26</a><a href="痘疹门_page27.html">27</a><a href="痘疹门_page28.html">28</a><a href="痘疹门_page29.html">29</a><span>...</span><a href="痘疹门_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
