<!DOCTYPE html>
<html>
<head>
    <meta charset="UTF-8">
    <title>黄帝灵枢经 - 第 8 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝灵枢经 - 第 8 页/共 12 页</h1>
    <div class="content">　　黄帝问于岐伯曰：人之血气精神者，所以奉生而周于性命者也；经脉者，所以行血气而营阴阳，濡筋骨，利关节者也；卫气者，所以温分肉、充皮肤、肥腠理、司开阖者也；志意者，所以御精神、收魂魄、适寒温、和喜怒者也。是故血和则经脉流行，营复阴阳，筋骨劲强，关节清利矣；卫气和则分肉解利，皮肤调柔，腠理致密矣；志意和则精神专直，魂魄不散，悔怒不起，五脏不受邪矣；寒温和则六腑化谷，风痹不作，经脉通利，肢节得安矣。此人之常平也。五脏者，所以藏精神血气魂魄者也；六腑者，所以化水谷而行津液者也。此人之所以具受于天也，无愚智贤不肖，无以相倚也。然有其独尽天寿，而无邪僻之病，百年不衰，虽犯风雨卒寒大暑，犹有弗能害也。其有不离屏蔽室内，无怵惕之恐，然犹不免于病，何也？愿闻其故。岐伯曰：窘乎哉问也！五脏者，所以参天地，副阴阳，而运四时，化五节者也。五脏者，固有小大、高下、坚脆、端正、偏倾者，六腑亦有小大、长短、厚薄、结直、缓急，凡此二十五者各不同，或善或恶，或吉或凶，请言其方。　　【马莳曰：此详言人之易感于邪者，以脏腑之有善恶吉凶也。善恶以体言，吉凶以病言，下文正详言之。】　　【张志聪曰：上篇论在外之皮肤肌腠，因刚柔厚薄而生病，此篇论在内之五脏六腑，有大小高下偏正厚薄之不同，亦因形而生病也。夫营卫血气，脏腑之所生也；脉肉筋骨，脏腑之外合也。精神魂魄，五脏之所藏也；水谷津液，六腑之所化也。是以血气神志和调，则五脏不受邪而形体得安。然又有因于脏腑之形质，而能长寿不衰，虽犯风雨寒暑，邪不能害者；有外不离屏蔽室内，内无怵惕之恐，然犹不免于病者，此缘脏腑有大小厚薄之不同，致有善恶凶吉之变异。盖五脏六腑，本于天地阴阳四时五行之气，而成此形，故宜中正坚厚，以参副天地阴阳之正气。】
　　心小则安，邪弗能伤，易伤以忧；心大则忧不能伤，易伤于邪。心高则满于肺，中悗而善忘，难开以言；心下则脏外易伤于寒，易恐以言。心坚则脏安守固；心脆则善病消瘅热中。心端正则和利难伤；心偏倾则操持不一，无守司也。　　【马莳曰：此言心有善恶吉凶也。心之小者则安，外邪弗能伤也，但内有所忧则易伤耳。盖心小者必多忧，所以忧易伤之也。若心大则忧不能伤，而外邪反易伤之矣。若心之高者，则心上之为肺，当满于肺中，肺与心相着，乃多烦闷，而心窍不通，必为健忘，及难以善言开之也。若心下则易伤于寒，及易以言恐之矣。若心之坚者，则脏安守固，凡外邪不能入，内忧不能恐。若心脆则善病消瘅热中，多内伤之病矣。若心之端正者，则和利难伤，凡外邪人言皆不能伤。若心偏倾，则其人操守不一，无所守司。由此观之，则心宜不大不小，不高不下，坚而不脆，正而不偏，斯谓之善也，而可以免凶病矣。下文肺肝脾肾，亦犹是耳。】　　【张志聪曰：心小则神气收藏，故邪弗能害，心小故易伤以忧也。心大则神旺而忧不能伤，大则神气外弛，故易伤于邪也。肺者心之盖，故心高则满于肺中，在心主言，在肺主声，满则心肺之窍闭塞，故闷而善忘，难开以言也。经云：心部于表。故心下则脏外易伤于寒，心卑下故易恐以言也。心坚则脏安守固。心脆则善病消瘅热中。按邪气脏腑篇五脏脉微小为消瘅，盖五脏主藏精者也。五脏脆弱，则津液微薄，故皆成消瘅。心正则精神和利，而邪病难伤，心偏倾则操持不一，无守司也。】
　　肺小则少饮，不病喘喝；肺大则多饮，善病胸痹喉痹逆气。肺高则上气肩息咳；肺下则居贲迫肺，善胁下痛。肺坚则不病咳上气；肺脆则苦病消瘅易伤。肺端正则和利难伤；肺偏倾则胸偏痛也。　　【马莳曰：此言肺有善恶吉凶也。肺之高者，则病上气，竦肩而息，及为咳嗽消瘅者，消渴而瘅热也。】　　【张志聪曰：肺主通调水道，故小则少饮，大则多饮。肺居胸中，开窍于喉，以司呼吸，故小则不病喘喝，大则善病胸痹喉痹。肺主气，故高则上气息肩而咳也。贲乃胃脘之贲门，在胃之上口，下则肺居贲间，而胃脘迫肺，血脉不通，故胁下痛，胁下乃肺脉所出之云门、中府处也。肺坚则气不上逆而咳，肺脆则苦病消瘅，而肺易伤也。肺藏气，气舍魄，肺端正则神志和利邪不能伤，肺偏倾则胸偏痛也。】
　　肝小则脏安，无胁下之痛；肝大则逼胃迫咽，迫咽则苦膈中，且胁下痛。肝高则上支贲切，胁悗，为息贲；肝下则逼胃胁下空，胁下空则易受邪。肝坚则脏安难伤；肝脆则善病消瘅易伤；肝端正则和利难伤；肝偏倾则胁下痛也。　　【马莳曰：此言肝有善恶吉凶也。肝之高者，则其经脉所行，及所谓支别者，上奔迫切，胁下多闷，当为息贲之证。】　　【张志聪曰：肝居胁下，故小则脏安而无胁下之痛。肝居胃之左，故大则逼胃而胃脘上迫于咽也。肝在膈之下，故大则苦于膈中，且胁下痛。肝脉贯膈，上注肺，故高则上支贲切，胁悗为息贲。肝居胃旁，故下则逼胃而胁下空，空则易受于邪，盖胁乃邪正出入之枢部也。肝坚则脏安难伤，脆则善病消瘅而易伤也。肝藏血，血舍魂，端正则神志和利，偏倾则胁痛也。】
　　脾小则脏安，难伤于邪也；脾大则苦凑(月少)而痛，不能疾行。脾高则(月少)引季胁而痛；脾下则下加于大肠，下加于大肠，则脏苦受邪。脾坚则脏安难伤；脾脆则善病消瘅易伤；脾端正则和利难伤；脾偏倾则善满善胀也。　　【马莳曰：此言脾有善恶吉凶也。(月少)，胁下软肉处。】　　【张志聪曰：脾为中土，而主于四旁，故小则脏安而难伤于邪也。脾居于腹，在胁骨之(月少)，故大则苦凑(月少)而痛。脾主四肢，故不能疾行也。胁在(月少)之上，故高则(月少)引季胁而痛；下则加于大肠，加于大肠，则脏苦受邪，盖脏虚其本位也。脾坚则脏安难伤，脾脆则善病消瘅而易伤也。脾藏意，意舍营，端正则神志和利，偏倾则善满善胀也。】
　　肾小则脏安难伤；肾大则善病腰痛，不可以俯仰，易伤以邪。肾高则苦背膂痛，不可以俯仰；肾下则腰尻痛，不可以俯仰，为狐疝。肾坚则不病腰背痛；肾脆则苦病消瘅易伤。肾端正则和利难伤；肾偏倾则苦腰尻痛也。　　【马莳曰：此言肾有善恶吉凶也。尻，腰骨。】　　【张志聪曰：夫脏者，藏也，故小则脏安难伤，大则善病腰痛，腰乃肾之腑也。夫腰脊者，身之大关节也，故腰痛背膂痛腰尻痛，皆不可以俯仰。肾附于腰脊间，故病诸痛也。狐疝者，偏有大小，时时上下。狐乃阴兽，善变化，而藏睾丸上下，如狐之出入无时，此肾脏之疝也。肾坚则不病腰背痛，脆则苦病消瘅而易伤也。肾藏精，精舍志，脏体端正则神志和利而难伤，偏倾则苦腰尻痛也。】
　　凡此二十五变者，人之所苦常病也。　　【马莳曰：此结言五脏二十五异者，人之苦于常病也。二十五异者，曰小大，曰高下，曰坚脆，曰端正，曰偏倾也。五脏则为二十有五矣。】　　【张志聪曰：夫身形，五脏之外合也。皮薄理疏，则风雨寒暑之邪，循毫毛而入腠理以病形，盖六气之客于外也。如在内之脏形薄脆偏倾，则人之所苦常病，常病者，五五二十五变病也。】
　　黄帝曰：何以知其然也？岐伯曰：赤色小理者心小，粗理者心大；无(骨曷)骭者心高，(骨曷)骭小短举者心下；(骨曷)骭长者心下坚，(骨曷)骭弱小以薄者心脆；(骨曷)骭直下不举者心端正，(骨曷)骭倚一方者心偏倾也。　　【马莳曰：此言欲知心之善恶吉凶，当验之色理与(骨曷)骭也。(骨曷)骭者，胷下蔽骨也。】　　【张志聪曰：小理者，肌肉之纹理细密；粗理者，肉理粗疏。大肉(月囷)脂，五脏之所生也，故候肉理之粗细，即知脏形之大小。本经：膏人纵腹垂腴，肉人者上下容大。盖人之(月囷)肉，本于脏腑募原之精液以资生。募原者，脏腑之膏肓也。五脏所藏之精液，溢于膏肓而外养于(月囷)肉，是以五脏病者，大肉陷下，破(月囷)脱肉。】
　　白色小理者肺小，粗理者肺大；巨肩反膺陷喉者肺高，合腋张胁者肺下；好肩背厚者肺坚，肩背薄者肺脆；背膺厚者肺端正，胁偏疏者肺偏倾也。【疏，当作竦。】　　【马莳曰：此言欲知肺之善恶吉凶，当验之色理肩背膺腋喉胁之类也。】　　【张志聪曰：肺居肩膺之内，胁腋之上，故视其肩背膺腋，即知肺之高下坚脆端倾。　倪冲之曰：肺属天而华盖于上，背为阳而形身之上也，故肺俞出于肩背。　朱永年曰：脉要精微论云：尺内两旁则季胁也，尺外以候肾，尺里以候腹中。推而外之，内而不外，有心腹积也。推而内之，外而不内，身有热也。盖形身之上下，即脏腑所居之外候也。】
　　青色小理者肝小，粗理者肝大；广胸反骹者肝高，合胁兔骹者肝下；胸胁好者肝坚，胁骨弱者肝脆；膺腹好相得者肝端正，胁骨偏举者肝偏倾也。【骹，音交。】　　【马莳曰：此言欲知肝之善恶吉凶，当验之色理胸骹膺腹之类也。】　　【张志聪曰：骹者，胸胁交分之扁骨内膈，前连于胸之鸠尾，旁连于胁，后连于脊之十一椎。肝在膈之下，故广胸反骹者肝高，合胁兔骹者肝下。兔者，骨之藏伏也。肝脉下循于腹之章门，上循于膺之期门，在内者从肝别贯膈，故膺腹好相得者肝端正。】
　　黄色小理者脾小，粗理者脾大；揭唇者脾高，唇下纵者脾下；唇坚者脾坚，唇大而不坚者脾脆；唇上下好者脾端正，唇偏举者脾偏倾也。　　【马莳曰：此言欲知脾之善恶吉凶，当验之色理与唇也。】　　【倪冲之曰：唇者脾之候，故视唇之好恶以知脾脏之吉凶。】
　　黑色小理者肾小，粗理者肾大；高耳者肾高，耳后陷者肾下；耳坚者肾坚，耳薄不坚者肾脆；耳好前居牙车者肾端正，耳偏高者肾偏倾也。【好，去声。】　　【马莳曰：此言欲知肾之善恶吉凶，当验之色理与耳也。】　　【倪冲之曰：耳者肾之候，故视耳之好恶，以知肾脏高下偏正。】
　　凡此诸变者，持则安，减则病也。
　　【马莳曰：此结言上文二十五异者，神志能持则安，减则不免于病也。】
　　帝曰：善，然非余之所问也。愿闻人之有不可病者，至尽天寿，虽有深忧大恐怵惕之志，犹不能减也，甚寒大热，不能伤也。其有不离屏蔽室内，又无怵惕之恐，然不免于病者，何也？愿闻其故。岐伯曰：五脏六腑，邪之舍也。请言其故。五脏皆小者，少病，苦焦心，大愁忧；五脏皆大者，缓于事，难使以忧。五脏皆高者，好高举措；五脏皆下者，好出人下。五脏皆坚者，无病；五脏皆脆者，不离于病。五脏皆端正者，和利得人心；五脏皆偏倾者，邪心而善盗，不可以为人平，反复言语也。　　【马莳曰：此言人有病有不病者，以五脏之有善恶吉凶也。】　　【倪冲之曰：此总结五脏之形不同，而情志亦有别也。五脏者，所以藏精神血气魂魄志意者也，故小则血气收藏而少病，小则神志畏怯，故苦焦心大忧愁也。五脏皆大者，神志充足，故缓于事，难使以忧。五脏皆高者，好高举措。五脏皆下者，好出人下。此皆因形而情志随之也。和于中则着于外，故得人心。善盗者，贪取之小人，语言反复，不可以为平正人也。】
　　黄帝曰：愿闻六腑之应。岐伯答曰：肺合大肠，大肠者皮其应；心合小肠，小肠者脉其应；肝合胆，胆者筋其应；脾合胃，胃者肉其应；肾合三焦膀胱，三焦膀胱者腠理毫毛其应。　　【马莳曰：此言五脏与六腑相合，而亦有知六腑之法也。肾合三焦者，左肾合膀胱，右肾合三焦也。】　　【倪冲之曰：五脏为阴，六腑为阳，脏腑雌雄相合，五脏内合六腑，六腑外应于形身，阴内而阳外也。故视其外合之皮脉肉筋骨，则知六腑之厚薄长短矣。肾将两脏，一合三焦，一合膀胱。】
　　黄帝曰：应之奈何？岐伯曰：肺应皮。皮厚者大肠厚；皮薄者大肠薄；皮缓腹里大者大肠大而长；皮急者大肠急而短；皮滑者大肠直；皮肉不相离者大肠结。　　【马莳曰：此言欲知大肠，当验之皮也。】　　【倪冲之曰：五脏内合六腑，外应于皮脉肉筋骨，是以肺应皮，而皮厚者大肠厚，皮薄者大肠薄，脏腑之形气，外内交相输应者也。】
　　心应脉。皮厚者脉厚，脉厚者小肠厚；皮薄者脉薄，脉薄者小肠薄；皮缓者脉缓，脉缓者小肠大而长；皮薄而脉冲小者，小肠小而短；诸阳经脉皆多纡屈者，小肠结。　　【马莳曰：此言欲短小肠，当验之脉，而脉又当验之于皮也。】　　【张志聪曰：邪气脏腑篇曰：脉急者尺之皮肤亦急，脉缓者尺之皮肤亦缓，皮脉之相应也。故皮厚者脉厚，脉厚者小肠厚；皮薄者脉薄，脉薄者小肠薄。】
　　脾应肉。肉(月囷)坚大者胃厚；肉(月囷)么者胃薄；肉(月囷)小而么者胃不坚；肉(月囷)不称身者胃下，胃下者，下脘约不利，肉(月囷)不坚者胃缓；肉(月囷)无小裹累者胃急；肉(月囷)多少裹累者胃结，胃结者，上脘约不利也。【(月囷)，音窘。称，去声。】　　【马莳曰：此言欲知胃者当验之肉(月囷)也。】　　【倪冲之曰：(月囷)，肥脂也。么，亦小也。约，约束也。胃有上脘中脘下脘，故胃下则下脘约不利，结则上脘约不利也。】
　　肝应爪。爪厚色黄者胆厚；爪薄色红者胆薄；爪坚色青者胆急；爪濡色赤者胆缓；爪直色白无约者胆直；爪恶色黑多纹者胆结也。　　【马莳曰：此言欲知胆者，当验之爪也。】　　【朱永年曰：爪者筋之余，故肝应爪。视爪之好恶，以知胆之厚薄缓急也。五脏六腑，皆取决于胆，故秉五脏五行之气色。　莫子瑜曰：胆属甲子，主天干地支之首，故备五行之色。】
　　肾应骨。密理厚皮者三焦膀胱厚，粗理薄皮者三焦膀胱薄，疏腠理者三焦膀胱缓，皮急而无毫毛者三焦膀胱急，毫毛美而粗者三焦膀胱直，稀毫毛者三焦膀胱结也。　　【马莳曰：此言欲知三焦膀胱者，当验之皮毫腠理也。三焦为右肾之腑，膀胱为左肾之腑，观三焦有厚薄缓急直结，则分明有形者也。后世《难经》以为有名无形者，盖未考此故耳。若营卫生会篇之三焦，则居于前者，果有名而无形也。】　　【倪冲之曰：太阳之气主皮毛，三焦之气通腠理，是以视皮肤腠理之厚薄，则内应于三焦膀胱矣。又津液随三焦之气，以温肌肉，充皮肤。三焦者，少阳之气也。本经云：熏肤充身泽毛，是谓气。是以皮毛皆应于三焦膀胱。】
　　黄帝曰：厚薄美恶皆有形，愿闻其所病。岐伯答曰：视其外应，以知其内藏，则知所病矣。　　【马莳曰：此言视其外之所应，而可以知内之所病也。】　　【倪冲之曰：六腑内合五脏，外应于皮肉筋骨，故视其外应，以知其内藏，则知其所病矣。盖六腑之厚薄缓急大小而为病者，与五脏之相同也。】
　　　禁服篇第四十八
　　【马莳曰：服，事也。脉有关格，宜用灸刺药法，故名篇。】
　　雷公问于黄帝曰：细子得受业通于九针六十篇，旦暮勤服之，近者编绝，久者简垢，然尚讽诵弗置，未尽解于意矣。外揣言浑束为一，未知所谓也。夫大则无外，小则无内，大小无极，高下无度，束之奈何？士之才力或有厚薄，智虑褊浅，不能博大深奥，自强于学若细子，细子恐其散于后世，绝于子孙，敢问约之奈何？黄帝曰：善乎哉问也！此先师之所禁坐私传之也，割臂歃血之盟也。子若欲得之，何不斋乎？雷公再拜而起曰：请闻命于是也。乃斋宿三日而请曰：敢问今日正阳，细子愿以受盟。黄帝乃与俱入斋室，割臂歃血。黄帝亲祝曰：今日正阳，歃血传方，敢有背此言者，反受其殃。雷公再拜曰：细子受之。黄帝乃左握其手，右授其书，曰：慎之慎之！吾为子言之！凡刺之理，经脉为始，营其所行，知其度量，内刺五脏，外刺六腑，审察卫气为百病母，调其虚实，虚实乃止，泻其血络，血尽不殆矣。　　【马莳曰：此言凡刺之理，当有浑束为一之妙，不过以经脉为始而已。不惟用针，用药亦然。编者，所以贯简，故近则编绝，久则简垢。外揣，前卷篇名也。帝尝谓九针者，小之则无内，大之则无外，深不可为下，高不可为盖，恍惚无穷，流溢无极，而欲浑束为一，伯乃以至明为要进之，今雷公述而问之，亦欲得浑束为一之方耳。帝念其斋宿之诚，遂行割臂歃血之盟，乃以书而授之曰：凡刺之理，其要道在于经脉为始而已。经脉者，本经第十篇名，乃十二脉经气运行之经隧也。运其所行，分其度量，五脏为里，故内刺五脏，六腑为表，故外刺六腑。彼营气者，阴气也，既随宗气以行运于经隧之中。惟卫气者，阳气也，乃自行于皮肤分肉之间，故必审察卫气，实为百病之母也。其百病有虚有实，即人迎寸口脉以知之。而正气之虚则补，邪气之实则泻。则虚者实，实者虚，而虚实自止矣。又血络者，病之可见者也。从而泻之，庶血去尽而病不殆矣。】　　【张志聪曰：夫气合于天，形合于地，血合于水，外揣篇论九针之道，浑束为一，而合于天道，故篇名外揣，言天道之运行于外，司外可以揣内也。此篇以气血约而为一，候其人迎气口，外可以知六气，内可以验其脏腑之病，盖经脉本于脏腑之所生而合于六气也。故曰，凡刺之理，经脉为始，营其所行，知其度量，内刺五脏，外刺六腑，审察卫气为百病母，谓邪之中人，必先始于皮毛气分，而入于络脉，从经脉而入于脏腑，故泻其血络，血尽不殆。盖络脉络于皮肤之间，乃气血之交会，故视其血络，尽泻其血，则邪病不致传溜于经脉脏腑，而成危殆之证矣。虚实者，血气之虚实也。盖邪在气，则气实而血虚，陷于脉中，则血实而气虚，故必审察其本末以调之。夫血脉者，上帝之所贵，先师之所禁也。藏之金匮，非其人勿教，非其真勿授，故帝与歃血立盟而后，乃传方篇名禁服者，诫其佩服而禁其轻泄也。】
　　雷公曰：此皆细子之所以通，未知其所约也。黄帝曰：夫约方者，犹约囊也。囊满而弗约则输泄，方成弗约则神与弗俱。雷公曰：愿为下材者，弗满而约之。黄帝曰：未满而知约之以为工，不可以为天下师。　　【马莳曰：此言方成宜约，而当以天下师自期也。盖约方犹之约囊，囊满而弗约，则输泄于外，方成而弗约之，则法虽在而无所主持，故吾之神，弗能与俱，不可以愈病也。彼雷公虽以下材自谦，不知帝之所以望之者，为天下师也。所谓天下师者，惟知经脉篇为始耳。下文正详言之。】　　【张志聪曰：未满而知约者，知气与血合，候人迎气口，以知三阴三阳之气，而不知阴阳血气，推变无穷，可浑束为一，而合于天之大数。故通人道于天道者，斯可以为天下师。约方者，约束血气之法如约囊者，谓气与血合，犹气在橐钥之中，满而弗约则输泄矣。故方成而弗约，则神与弗俱，谓血与气不能共居而合一也。满而弗约者，谓不知经治脉急弗引也。约而为一者，脉大以弱，此血气已和则欲安静也。】
　　雷公曰：愿闻为工。黄帝曰：寸口主中，人迎主外。两者相应，俱往俱来，若引绳大小齐等。春夏人迎微大，秋冬寸口微大，如是者名曰平人。　　【马莳曰：此言寸口人迎之脉，各有所主，而合四时者为无病也。寸口者，居右手寸部，即太渊穴，去鱼际一寸，故曰寸口；以其为脉气之所会，故又曰脉口，又曰气口。寸口主中，乃足手六阴经脉所见也。人迎者居左手寸部，盖人迎乃足阳明胃经之穴名，而其脉则见于此，故即以人迎称之，以胃为六腑之先也。人迎主外，故左关为东为春，左寸为南为夏，所以谓左寸为外，凡足手六阳经之脉，必见于此。右寸为秋为西，右关为中央为长夏，其两尺则为北为冬，所以谓右寸为内，凡右手六阴经之脉，必见于此。然寸口之脉在内，而出于外，人迎之脉在外，而入于内。即如人迎一动为足少阳胆经，寸口一动为足厥阴肝经，则肝与胆相为表里，而一出一入，两经本相应也。故俱往俱来，若引绳齐等。而春夏之时，则人迎比寸口之脉为微大，秋冬之时，则寸口比人迎之脉为微大，乃为平和无病之人也。盖曰微大，则是平和之脉耳。】　　【张志聪曰：愿闻为工者，愿闻血气之相应，而后明合一之大道，是由工而上，上而神，神而明也。寸口主阴，故主中；人迎主阳，故主外。阴阳中外之气，左右往来，若引绳上下齐等。如脉大者，人迎气口俱大；脉小者，人迎气口俱小。春夏阳气盛而人迎微大，秋冬阴气盛而寸口微大。如是者阴阳相应，是为平人。若不应天之四时，而更偏大于数倍，是为溢阴溢阳之关格矣。此论三阴三阳之气，而应于人迎气口之两脉也。】　　【高士宗曰：人迎气口，谓左右两寸口，所以分候阴阳之气，非寸关尺三部也。若以三部论之，则左有阴阳而右有阴阳矣。】
　　人迎大一倍于寸口，病在足少阳；一倍而躁，病在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧痛则取之分肉，代则取血络且饮药，陷下则灸之，不盛不虚以经取之，名曰经刺。人迎四倍者，且大且数，名曰溢阳，溢阳为外格，死不治。必审按其本末，察其寒热，以验其脏腑之病。【间，去声。数，音朔，下同。】　　【马莳曰：此言人迎大于寸口之脉，可以验足手六阳经之病而治之也。人迎较寸口之脉大者一倍，则病在足少阳胆经；若一倍而躁，乃手少阳三焦经有病也。躁者，一倍之中而有更躁之意。下文二倍、三倍、四倍，其躁可以意会。较寸口之脉大者二倍，则病在足太阳膀胱经；若一倍而躁，乃手太阳小肠经有病也。较寸口之脉大者三倍，则病在足阳明胃经；若三倍而躁，乃手阳明大肠经有病也。其各阳经之脉，盛则为热，虚则为寒，脉紧则为痛痹，脉代则病为乍甚乍间，即下文之乍痛乍止也。然所以治之者，脉盛则分经以泻之，脉虚则分经以补之，脉紧为痛痹，则取其分肉之病在何经，脉代则取其血络，使之出血，及饮食以调之，脉陷下者，则血结于中，中有着血，血寒故宜灸之，若不盛不虚，则止以本经取之，如一盛泻胆以补肝，二盛泻膀胱以补肾之类。兹则取之于胆而不取之肝，取之膀胱而不取之肾之类，或用针、或用灸、或用药，止在本经而不求之他经，故名之曰经刺也。夫治法固已如此，及夫人迎之脉大于寸口者四倍，且大且数，则阳脉甚盛，名曰溢阳，溢阳者为外格，盖格者拒也，拒六阴脉于内，而使不得运于外也，其证当为死不治。凡此者，必宜审按其本末，盖先病为本，而后病为末，及察其寒热，以验其脏腑之病何也。】　　【张志聪曰：此论阴阳之气偏盛，而脉见于人迎气口，及病之在气在脉，以证明血气之相应相合也。三阳之气偏盛，则人迎大二倍、三倍，此气血之相应也。脉大以弱，则欲安静，此血气之相合也。痛痹者，病在于皮腠之气分，气伤故痛。气血相搏，其脉则紧，此病在气而见于脉也。代则乍甚乍间，乍痛乍止者，病在血气之交，或在气，或在脉，有交相更代之义，故脉代也。盛则泻之者，气盛宜泻之也。虚则补之者，气虚宜补之也。紧痛之在气分，故当取之分肉，代则病在血气之交，故当刺其血络，且饮药者，助其血脉脏腑，勿使病从络脉而入于经脉，从经脉而入于脏腑也。陷下则灸之者，气之下陷也。不盛不虚者，气之和平也。以经取之者，病不在气，而已入于经，则当取之于经矣。若人迎大于四倍，且大且数，名曰溢阳。溢阳者，死不治。夫始言人迎大一倍、二倍、三倍者，此阳气太盛而应于脉也，后言以经取之，名曰经刺。人迎四倍者且大且数，名曰溢阳，此阳盛之气，溢于脉中，气血之相合也。此以阴阳气之偏盛，病之在气在脉，以明气之应于脉而合于脉也。故必审按其本末，察其寒热，以验其脏腑之病。本者，以三阴三阳之气为本，末者，以左右之人迎气口为标。盖言阴阳血气，浑束为一，外可以候三阴三阳之六气，内可以候五脏六腑之有形，此阴阳离合之大道，天运常变之大数也。】
　　寸口大于人迎一倍，病在足厥阴；一倍而躁，病在手心主。寸口二倍，病在足少阴；二倍而躁，病在手少阴。寸口三倍，病在足太阴；三倍而躁，病在手太阴。盛则胀满寒中、食不化，虚则热中、出糜少气、溺色变，紧则痛痹，代则乍痛乍止。盛则泻之，虚则补之。紧则先刺而后灸之，代则取血络而后调之，陷下则徒灸之。陷下者，脉血络于中，中有着血，血寒故宜灸之。不盛不虚，以经取之，名曰经刺。寸口四倍者，名曰内关。内关者，且大且数，死不治。必审察其本末之寒温，以验其脏腑之病。　　【马莳曰：此言寸口大于人迎之脉，可以验足手六阴经之病而治之也。寸口较人迎之脉大者一倍，则病在足厥阴肝经；若一倍而躁，乃手厥阴心包络经有病也。较人迎之脉大者二倍，则病在足少阴肾经；若二倍而躁，乃手少阴心经有病也。较人迎之脉大者三倍，则病在足太阴脾经；若三倍而躁，乃手太阴肺经有病也。其各阴经之脉盛则为胀满，其胃中必寒，而食亦不化，虚则其中必热，而所出之糜亦不化，且气亦少，溺色亦必变也。脉紧则为痛痹，脉代则为乍痛乍止，然所以治之者，盛则分经以泻之，虚则分经以补之。紧则取其痛痹之分肉在于何经，先刺而后灸之，代则取其血络使之出血，及饮药以调之。脉陷下者，则徒灸之，脉既陷下，则血结于中，中有着血，血结故宜灸之。若不盛不虚，则以本经取之，或用药、或用针、或用灸，名之曰经刺也。夫治法固已如此，及夫寸口之脉大于人迎者四倍，且大且数，则阴经甚盛，名曰内关。内关者，闭六阳在外，而使之不得以入于内也，其证当为死不可治。凡此者，必宜审按其本末，及察其寒热，以验其脏腑之病可也。】　　【张志聪曰：夫在天苍黅丹素元之气经于十干之分，化生地之五行，地之五行，上呈天之六气，六气合六经，五行生五脏，是六气本于五脏之所生，故阴气太盛则胀满寒中，虚则热中出糜溺色变，气从内而外，由阴而阳也。是以候人迎气口，则知阴阳六气之盛虚，内可以验其脏腑之病，阴阳外内之相通也。夫痛痹在于分腠之气，分腠者皮肤脏腑之肉理，故病在阳者取之分肉，病在阴者先刺而后灸之。盖灸者，所以启在内在下之气也。代则气分之邪交于脉络，故先取血络而后饮药以调之。陷下则徒灸之，盖言气陷下者宜灸，今入于脉中，又当取之于经矣。如陷于脉而宜灸者，乃脉受络之留血而陷于中，中有着血，血寒故宜灸，若气并于血，又非灸之所宜也。此盖因气之盛虚，病之外内，以证明血气之有分有合，有邪病有和调，反复辨论，皆所以明约束之道。所谓邪病者，中有着血，犹囊满而弗约则输泄矣。和调者，气并于血，神与气俱，浑束为一，阴阳已和，则欲安静，毋用力烦劳，不可灸也。】　　【朱永年曰：本经中论人迎寸口大一、二、三倍之文凡四见，其中章旨不同，学者各宜体会。若仅以三阴三阳论之，去经义远矣。马氏以六气增注脏腑，更为蛇足。】
　　通其营输，乃可传于大数。大数曰，盛则徒泻之，虚则徒补之，紧则灸刺且饮药，陷下则徒灸之，不盛不虚以经取之。所谓经治者，饮药，亦曰灸刺。脉急则引，脉大以弱，则欲安静，用力无劳也。　　【马莳曰：此承上文而申言以叮咛之，正约方之大术数也。凡为医工者，固以明经脉篇为始，然必先明本经本输篇，如井荥输经合之义，则经脉始可明也，遂可传以大数，如上文盛则徒泻之云云也。所谓盛则徒泻之者，但泻而无补也。虚则徒补之者，但补而无泻也。紧则为痛痹，或灸，或刺，或饮药，三者可兼行也。脉陷下则但灸之而已。不盛不虚以经取之，则取阳经者不取阴经，取阴经者不取阳经，此之谓经治。其饮药灸刺三者，亦可兼行也。且其脉急者，可加导引之功，或脉大而弱者，则当主于安静，虽有用力，不至大劳也。此乃大法之所在，即约方之要者，而外揣浑束为一之义尽矣，庶可以为天下师。若未满而约之，则是不知经脉，而欲知术数也，仅足以为工耳，岂非以下材自限者哉？】　　【张志聪曰：此总结上文，以申明约束为一之道。通其营输者，谓血气之相合，从营输而溜注于脉也。大数者，谓合一之道，通天道也，故知其大数，则曰盛则徒泻之，虚则徒补之，陷下则徒灸之。盖谓气盛者宜泻，气虚者宜补，气陷下者宜灸。今气与血合，浑束为一，有病者则当取之于经气，盛于脉中者，又当引而伸之，血气和平而相合者，则欲安静调养，是徒泻，徒补，徒灸也。所谓经治者，饮药，亦曰灸刺，此病入于经，所当以经治之。脉急则引者，阴阳偏盛之气，并于脉中，故脉数急，又当引而伸之，盖囊满勿约则输泄矣。若脉大以弱者，此平和之气，与血相合而已。和调则欲安静以调养，无用力以伤其血脉，无烦劳以伤其气也。此篇假人迎气口之盛躁，以明气血之合一，故曰脉急则引者，先言盛躁之气而合于脉中也。继言脉大以弱者，乃平和之气血，浑束于一也。气并于脉中，故脉大，血气和调故柔耎也。外揣篇论浑束为一，而合于天道，天地有外内上下之气交，若司外可以揣内，司内可以揣外，此天地之合一也。此篇论阴阳六气，与血脉浑束为一，应司天在上，在泉在下，如水镜之察，不失其形，此水天之合一也。愚按此篇大义，谓阴阳六气，外合于手足六经，内合于五脏六腑，可分可合，可外可内者也。候人迎气口者，候六气之在外而不涉于经也。陷下则灸之者，谓气陷于内而不陷于脉也。故曰，审察卫气为百病母。卫气外行于皮肤分肉，内行于脏腑之募原，六气在外，同卫气而在肤表之间，陷于内则入于脏腑之募原矣。故曰，审察其本末之寒温，以验其脏腑之病，盖以内为本而外为末，血为本而气为标，审其病之在气在脉，在外在内也。如病在外之六气，而不涉于六经者，有病在气而转入于经者，有陷于内而不干于脏腑者，有陷于募原之中而病及于脏腑者，此六气之于经脉脏腑，可分而可合也。紧则为痛痹者，病形而伤气也。代则乍甚乍间者，气始入于脉也。盖六气本于五脏之所生，而外出于肤表，合而为一，则从络而脉，脉而经，经而脏腑也。六气出入于脏腑经脉之间，有离有合，运行无息者也。春夏人迎微大，秋冬寸口微大，此六气行于脉外也。脉大以弱则欲安静，此气与血合，混束而为一矣。即如中风伤寒，六经相传，七日来复，此病在六气而不涉于经也。如病一二日，即见呕吐泄泻诸证者，此陷于内而入腑也。有病一二日，即见神昏气促烦躁诸证者，此陷于脏腑之募原而为半死半生之证矣。盖客于脏外者生，干脏者死。干脏而脏真完固不为邪伤者生，脏真伤而神昏躁盛者死。故曰治五脏者，半死半生也。如伤寒之黄连阿胶、桃花、小陷胸证，此病在气而溜于经也。盖邪入于经，其脏气实，不必动脏则溜于腑，若血脉传溜，大气入脏，腹痛下淫，可以致死，而不可以致生矣。夫邪气淫泆，不可胜数，有病一二日或即溜于经、或即陷于内、或即干脏入腑者，有病多日而渐次溜经陷内干脏入腑者，有病久而止在气在形不入于内者，此邪病之有重轻，正气之有虚实也。此篇论血气之离合出入，审病气之轻重死生，大有关于至道，使后学知正气之出入，则知邪病之浅深，治其始蒙，救其未逆，弗使邪气内入而成不救也。】古今图书集成医部全录卷六十二

　　　五色篇第四十九
　　【马莳曰：篇内有五色，言病之义，故名篇。】
　　雷公问于黄帝曰：五色独决于明堂乎？小子未知其所谓也。黄帝曰：明堂者，鼻也。阙者，眉间也。庭者，颜也。蕃者，颊侧也。蔽者，耳门也。其间欲方大，去之十步，皆见于外，如是者，寿必中百岁。　　【马莳曰：此言五色虽决于明堂，而诸部亦宜广大也。五色独决于明堂，五阅五使篇之言，而公举以问之也。】　　【张志聪曰：此承三十七篇之五阅五使，复辨明五脏之气色见于明堂，脉见于气口，察其色，切其脉，以知病之间甚，人之寿夭也。五阅篇曰：五官已辨，阙庭必张，乃立明堂。明堂广大，蕃蔽见外，方壁高基，引垂居外，五色乃治。平博广大，寿中百岁。故帝复释之曰：明堂者，鼻也。阙者，眉间也。庭者，颜也。蕃者，颊侧也。蔽者，耳门也。其间欲方大，去之十步，皆见于外，如是者寿必中百岁。盖言面部之形色，应天地之形气，欲其清明而广厚也。夫五脏生于地之五行，地之五行上呈天之五色，及三阴三阳之六气，故色见于明堂，脉出于气口，乃五脏之气见于色而应于脉也。故曰：五气者，五脏之使也，五时之副也。气口者，左之人迎，右之寸口，所以候三阴三阳之气。三阴三阳者，五脏六腑之气也。　朱氏曰：按五脏生成篇云，凡相五色之奇脉，面黄目青、面黄目赤、面黄目白、面黄目黑者，皆不死也；面青目赤、面赤目白、面青目黑、面黑目白、面赤目青，皆死也。盖五脏之气色见于面，五脏之血色见于目也。脉要精微论曰：尺外以候肾，中附上，左外以候肝，右以候脾，上附上，右外以候肺，左外以候心。是五脏之有形候见于左右三部之寸关尺，五脏之气候见于气口也。故曰：脉之浮沉及人迎与寸口气小大等者，病难已。此五脏之形气各有所候也。夫天地之生命，所以立形定气，故视人之寿夭，决病之死生者，必明乎此。】
　　雷公曰：五官之辨奈何？黄帝曰：明堂骨高以起，平以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？【恶，音乌。】　　【马莳曰：此承上文而言五官之有辨也。五阅五使篇有五官已辨之言，而公亦举以问之也。鼻为明堂，其骨贵高以起，平以直。五脏次于中央，六腑挟其两侧，眉间为阙，颜为庭，故庭即首面，所以上于阙庭也。下极在两目之间，系心之部，故曰王者所居之宫在于下极，以心为君主之尊也。惟五脏能安于胸中，则其真色以致，病色不见，明堂之色，自然清润，此五官之可辨者如此。】　　【张志聪曰：五官者，五脏之外候也。明堂者，鼻也。鼻之准骨，贵高起而平直者也。五脏次于中央，阙庭之中肺也。阙下者，心也。直下者，肝也。再下者，脾也。脏为阴而主中。故候次于中央也。六腑挟其两侧，肝左者胆也。方上者，胃也。中央者，大肠也。面王以上者，小肠也。面王以下者，膀胱子处也。腑为阳而主外，故位次于两侧也。肾为水脏，故挟大肠而位于藩蔽之外，应地居中而海水之在外也。首面上于阙庭，王宫在于下极，应天阙在上，王宫在下，有天地人之三部也。阙庭者，肺也，肺主天而居上也。极下者，脾也，脾主地而居下也，王宫者，心之部也，心为君主而居中也。五脏安居于胸中，而脏真之色，致见于外，五官恶得无辨乎？】
　　雷公曰：其不辨者，可得闻乎？黄帝曰：五色之见也，各出其色部。部骨陷者，必不免于病矣。其色部乘袭者，虽病甚不死矣。　　【马莳曰：此承上文而言五官之色，可以辨病之生死也。夫五官之色，未有不可辨者也。故五者之色，各出其部分，其何部之骨陷者，必不免于病，其何部之骨不至陷下，而仅有五色相乘袭者，虽病甚亦不至于死也。】　　【朱永年曰：不辨者，谓不辨其真色而辨其病色也。五色之见，各出其色部者，谓五脏之病色，各见于本部也。刺热论曰：色荣颧骨，热病也。部骨陷者，谓本部之色，隐然陷于骨间者，必不免于病矣。盖病生于内者，从内而外，色隐现于骨者，病已成矣。承袭者，谓子袭母气也。如心部见黄，肝部见赤，肺部见黑，肾部见青，此子之气色承袭于母部，虽病甚不死，盖从子以泄其母病也。】
　　雷公曰：官五色奈何？黄帝曰：青黑为痛，黄赤为热，白为寒，是为五官。　　【马莳曰：此正言五官之色见于何部，可以知其在中之病也。】　　【倪冲之曰：此察五部之色，而知外淫之病也。青黑者，风寒之色，故为痛。黄赤者，火主之色，故为热。白者，清肃之气，故为寒。是为五色之所司，而为外因之病也。】　　【莫子瑜曰：上论五脏之病色，各出其部；此论天地之风寒，见于五色，所当审别外内。】
　　雷公曰：病之益甚与其方衰如何？黄帝曰：外内皆在焉。切其脉口，滑小紧以沉者，病益甚，在中；人迎气大紧以浮者，其病益甚，在外。其脉口浮滑者，病日进；人迎沉而滑者，病日损。其脉口滑以沉者，病日进，在内；其人迎脉滑盛以浮者，其病日进，在外。脉之浮沉及人迎与寸口气小大等者，疾难已。病之在脏，沉而大者易已，小为逆；病在腑，浮而大者其病易已。人迎盛坚者伤于寒，气口盛坚者伤于食。　　【马莳曰：此言病之间甚内外，可切人迎脉口以知之也。公以病之益甚方衰难知为疑，帝言人迎主外，脉口主内，外内皆在，其病可得而知也。切其脉口而滑脉兼小及紧以沉者，其病当在中而为益甚也。切其人迎而脉气既大兼紧以浮者，其病当在外而为益甚也。然脉口不但脉滑兼小及紧以沉者为益甚，虽滑而带浮者其病必日进也。人迎不但脉大兼紧以浮者为益甚，若沉而带滑则病可日减也。由此观之，则脉口浮而带滑者，病固日进，虽滑而带沉者亦然。但其病在内，所谓一盛二盛三盛，乃六阴经之为病也。人迎必沉而带滑者，幸得日损；若盛以浮者，必不能损而为日进。但其病在外，所谓一盛二盛三盛，乃六阳经之为病也。不宁唯是。医工用指以脉之人迎与寸口，其脉气或小或大相等者，则外感内伤俱未尽减，其病为难已也。然病在六阴，谓之在五脏也，必沉而大者，其病易已。盖沉为在内，大则有力也。若沉而带小，则病之在脏者未已也。病在六阳，谓之在六腑也，必浮而大者，其病易已。盖浮为在外，大为易散也。何以知人迎之为外感也？惟其脉之盛而且坚，是必伤于寒者所致耳。何以知脉口之为内伤也？惟其脉亦盛而且坚，是必伤于食者所致耳。】　　【张志聪曰：此切其脉口人迎，以知病之间甚外内也。夫外因之病，从外而内，自阳而阴；内因之病，从内而外，由阴而阳。脉口主内，人迎主外，故曰外内皆在，谓候其脉口人迎，而外感内伤之病，皆可以知其甚衰也。故切其脉口滑小紧以沉者，病甚在内也；人迎气大紧以浮者，病甚在外也。夫浮为阳，沉为阴。其脉口浮滑者，阳气在阴，故病主日进；人迎沉而滑者，阴气出阳，故病日损也。其脉口滑以沉者，病日进在内也。其人迎滑以浮者，病日进在外也。脉之浮沉，谓左右寸关尺三部之脉，与人迎寸口之气大小浮沉等者，此脏腑之形气俱病，故为难已。病之在脏沉而大者，此阴病见阳脉，故为易已。是以小则为逆，病在腑，浮而大者，阳病在外，故其病易散也。人迎主外，是以人迎盛坚者伤于寒，病因于外也。气口主中，是以气口盛坚者伤于食，病因于内也。人迎气口，主脏腑阴阳之气，故候其两脉，而外内之病皆在焉。】
　　雷公曰：以色言病之间甚奈何？黄帝曰：其色粗以明，沉夭者为甚，其色上行者病益甚，其色下行如云彻散者病方已。五色各有脏部，有外部、有内部也。色从外部走内部者，其病从外走内；其色从内走外者，其病从内走外。病生于内者，先治其阴，后治其阳，反者益甚。其病生于阳者，先治其外，后治其内，反者益甚。其脉滑大以代而长者，病从外来，目有所见，志有所恶，此阳气之并也，可变而已。【恶，去声。】　　【马莳曰：此言病之间甚内外，可即色以知之，而有治病之法也。上文言以脉知病，而此则公欲以色知病，故帝言病之益甚者，其色本粗以明，而忽然沉夭不明者是也。又其色上行于面部之上，则邪气有升而无降，病之方为益甚。若其色乃降于面部之下，如云彻散，则邪气有降而无升，病之所以方衰也。且其色各有五脏之分部，有外部、有内部。其色从外部走内部者，病必从外走内；其色从内部走外部者，病必从内走外。所谓从内走外者，即病生于内也。内为阴经，外为阳经，当先治其阴，后治其阳，若先治其阳，而后治其阴，则病反甚矣。所谓从外走内者，即病生于外也。外为阳经，内为阴经，当先治其阳，后治其阴，若先治其阴，而后治其阳，则病反甚矣。既观其色，又观其脉，方为详审。其脉滑而兼大兼代兼长者，皆阳脉也，乃为病从外来，其外证目有所妄见，志有所妄恶，乃阳气之并于外也。即当先治其阳，后治其阴，使之变焉而病已矣。即此而推，则其脉濇而兼小兼代兼短者，皆阴脉也，乃为病从内来，其内证而目有所见，志有所独处，乃阴气之并于内也。即当先治其阴，后治其阳，使之变焉而病亦已矣。】　　【朱永年曰：此察其色而知病之间甚外内也。粗明主阳，沉夭主阴，阴阳交见，故为病甚。夫色乃五脏五行之气，从内而出，自下而上，以见于面，其色上行者，病气方殷，故为益甚。夫地气升而为云，得天气降而彻散，故病方已也。脏部，脏腑之分部也。五脏次于中央为内部，六腑挟其两侧为外部，色从外部走内部者，外因之病，从外走内也。其色从内走外者，内因之病，从内走外也。盖腑与阳而主外，脏为阴而主内也。故病生于内者，先治其阴，后治其阳，反者益甚。其病生于阳者，先治其外，后治其内，反者益甚也。夫所谓阴阳外内者，病在气也。故脉见于气口，色见于明堂，若气并于血，则脉见寸关尺之三部，而色见于目矣。滑者寒水之象，大者暑热之象，代者湿土之象，长者风木之象，此外因风寒暑湿之气并于血脉而见此证。故曰以代，曰而长，谓或滑大或代或长，皆病从外来，非四气之同并而同见此脉也。目有所见者，色见于目也。志有所恶者，五脏之神志有所不安也。此阳气之并也，可变而已。谓先治其外，后治其内，使之通变于外而病可已也。】
　　雷公曰：小子闻风者百病之始也，厥逆者寒湿之起也，别之奈何？黄帝曰：常候阙中。薄泽为风，冲浊为痹，在地为厥，此其常也，各以其色言其病。　　【马莳曰：此言病有风有厥有痹者，候之面部，可知其病，审之五色，可分其脏也。公以风为百病之始，病乃上部所感，厥逆为寒湿之起，病乃下部所感，何以别之为问。帝言欲知风与痹者，常候阙中，其色薄而润泽，乃为感风之病，若冲浊而不清，则为痹病。至于冲浊之色见于地部，则厥之为病也，盖厥自足经而上逆者耳，此皆其常色可验者。若夫欲知五脏之分病，则又以青为肝，以赤为心，以黄为脾，以白为肺，以黑为肾，各以其色而分五脏之风痹厥也。】　　【张志聪曰：地者面之下部，名地阁也。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。此承上启下之文，言风寒湿邪，可并于脉中，可入于脏腑，而为卒死之不救。故邪风之至，疾如风雨，而为百病之长。故善治者治皮毛，其次治肌肤，其次治筋脉，其次治脏腑。治脏腑者，半死半生。是以当明分部，审察外内，用阴和阳，用阳和阴，勿使邪入于脏而成不救，斯谓之良工而万举万当也。】　　【朱永年曰：气并于脉，则血脉传溜，大气入脏，不可以致生。盖邪在血脉，尚可变而已，已入于脏，不亦晚乎？是故圣人之教人察色辨脉，盖欲其不治已病治未病，不治已乱治未乱也。】　　【倪冲之曰：扁鹊望见桓侯之色，正欲其治未病也。所谓未病者，病未传溜于深隧也。】
　　雷公曰：人不病，卒死，何以知之？黄帝曰：大气入于脏腑者，不病而卒死矣。雷公曰：病小愈而卒死者，何以知之？黄帝曰：赤色出两颧，大如母指者，病虽小愈，必卒死。黑色出于庭，大如母指，必不病而卒死。【母，同拇。】　　【马莳曰：此言人有不病而卒死者，有病虽小愈而卒死者，有其由与其验也。盖不病而卒死者，以大邪之气入于脏腑也。病虽小愈而卒死者，以赤色出于两颧大如母指者，此其验也。然不病而卒死者，有黑色见于首面大如母指，此亦其所验也。母指，足大指也。】　　【张志聪曰：此承上文而言外因内因之病，并于血脉而入脏者，皆为卒死也。大气入脏者，外淫之邪入于脏腑，故不病而卒死矣。不病者，无在外之形证也。病小愈而卒死者，内因之病，脏腑相乘也。赤色出两颧，黑色出于庭，即下文之所谓肾乘心，心先病，肾为应，色皆如是。盖赤者火之色，黑者水之色也。小愈者，水济其火也。卒死者，水淫而火灭也。盖五行之气，制则生化，淫胜则绝灭矣。夫病在气者，其色散而不聚，乘于脉中者，其色聚而不散。大如母指者，血脉之聚色也。肾脉注胸中，上络心，赤色出两颧者，肾上乘心，而心火之气外出也。黑色出于庭者，肾乘心而心先病，肾为应，而亦随之外出，故色皆如是。皆如是者，色皆如母指也。盖脏者，藏也，五色之见于面者，五脏之气见于色也。聚色外见者，脏真之外泄也。】　　【倪冲之曰：水上乘心，则心先病，故曰病，曰小愈，肾气上乘则自虚其本位矣。复为后应而上出，故不病而卒死。不病者，不为他脏所乘而自脱也。】　　【朱永年曰：五行之气，有相生，有承制，制则生化，胜制太过则绝灭矣。故病之小愈者，制则生化也。小愈而卒死者，胜制太过也。举心肾而五脏皆然。】　　【高士宗曰：庭者，天庭也。水通于天，上下环转，黑色出于庭，乃水归于天，而无旋转之机矣。在人则卒死，在天为混蒙。】
　　雷公再拜曰：善哉！其死有期乎？黄帝曰：察色以言其时。雷公曰：善乎！愿卒闻之。黄帝曰：庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱子处也。颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑肢节之部也，各有部分。有部分，用阴和阳，用阳和阴。当明部分，万举万当。能别左右，是谓大道。男女异位，故曰阴阳。　　【马莳曰：此言五脏六腑肢节之各有部分也。上文言庭者颜也，颜为额中，而此以庭为首面者，正以颜为最上，乃面之首耳。上文言阙者两眉间也，而此曰阙上者咽喉也，以咽喉之部在眉间之上耳。又曰阙中者肺也，以阙之中即眉之间，正为肺之部耳。下积鼻柱也，在两目之间，五脏肺为最高，而肺下即心，故曰下极者心也。其心之直下者，即鼻柱而下也，为肝之部，肝之左即为胆，则在鼻挟颧之间矣。其肝之下为脾。方者，鼻隧也。面王者，鼻准之端也。鼻隧之上，即迎香之上为胃，胃之外为大肠，乃正颧之下。大肠之外为肾，则大肠为中央，而胃与肾所以挟大肠也。当肾者，脐也，面王以上为小肠，面王以下为膀胱子处，此乃五脏六腑之部也。至于肢节亦各有部，颧者所以应肩，颧之后所以应臂，臂之下所以应手。又推而上之，其目内眦之上，所以应膺与乳也。又推而下之颊外为绳，挟绳而上者，所以应背，循牙车以下所以应股，其中央所以应膝，膝之已下所以应胫，当胫以下为足。其巨分者，所以应股之里，巨屈者，所以应膝膑。此又肢节之部分也。故尝统而论之：自额而下，阙上属首，咽喉之部分也；自阙中循鼻而下，鼻端属肺心肝脾肾，五脏之部分也；自目内眦挟鼻而下至承浆，属胆胃大肠小肠膀胱，六腑之部分也；自颧而下颊，属肩臂，手之部分也；自牙车而斜下颐，属股膝胫，足之部分也。故第二节曰，五脏次于中央，六腑挟其两侧，首面上于阙庭，王宫在于下极者，此也。是以见于面者，各有部分，惟其有此部分，则当知病在阳经，阴为之里，所以宜用阴以和阳也。病在阴经，阳为之表，所以宜用阳以和阴也。明此部分，斯有万举万当之妙矣。又能别其左右，是谓能知大道也。又能分别男女，是谓能识阴阳也。如下文所谓男子色在于面王者为小腹痛，女子色见于面王者为膀胱子处之病者是也。】　　【张志聪曰：察色以言其时者，察五脏五行之色，以知所死之时也。如赤色出于两颧者，所死之期，其日壬癸，其时夜半也。黑色出于庭而死者，其日戊己，其时辰戌丑未时也。脏腑各具五行之色，各有所主之部，故当明其部分，用阴和阳，用阳和阴，阴阳和调，万举万当矣。左右者阴阳之道路，阳从左，阴从右，能别左右，是谓天地之大道。男子之色，从左而右，女子之色，从右而左，男女异位，故曰阴阳也。倪冲之曰：男从左，女从右，气之顺也，顺则散。如男从右，女从左，气之逆也，逆则聚，聚则有胜克绝灭之患。此节论内因之色，有阴阳左右死生逆顺之分。】
　　审察泽夭，谓之良工。沉浊为内，浮泽为外。黄赤为风，青黑为痛，白为寒。黄而膏润为脓，赤甚者为血。痛甚为挛，寒甚为皮不仁。五色各见其部，察其浮沉以知浅深，察其泽夭以观成败，察其散抟以知远近。视色上下以知病处，积神于心以知往今。故相气不微，不知是非。属意勿去，乃知新故。色明不粗，沉夭为甚。不明不泽，其病不甚。　　【马莳曰：此承上文而言审察部分之泽夭者，可以悉知其病也。部分有润泽者，有夭衰者，能审察之，谓之良工。其色为沉为浊，病乃在脏，故为在内。其色为浮为泽，病乃在腑，故为在外。黄与赤者为有风，青与黑者为有痛，白者为有寒，黄色而如膏之泽者为有脓，赤甚者为有血。然青黑虽为痛，而痛甚者又为挛，白者虽为寒，而寒甚者又为皮肤之不仁。不仁者，不知痛痒也。此五色者，各见于部分之中，必察其色之浮，而可以知病之浅；察其色之沉，而可以知病之深；察其色之泽，而可以知功之成；若夭则衰败矣。察其色之散，而可以知病之近，若抟聚则久矣。视其色在上而可以知病于上，若在下则病在下矣。积神气于己心，而病之为已往为今病者皆能知之，故相视气色，不能至于精微者，不知病之为是为非，惟属意专心，而无所摇夺，则凡病之为新为故者洞然也。且何以知病之为甚？其色贵于明，若明不能粗大，而反见沉夭者，病之所以为甚也。何以知病之不甚？其色虽贵于明泽，然不明不泽而不至沉夭，病之所以不甚也。若此则沉夭者，诚可虑耳。】　　【张志聪曰：此言审察其色，以知外因之病也。沉浊为内，浮泽为外，谓外因之病，从外而内，察其色之浮沉，则知病之外内也。风乃天之阳邪，故色见黄赤，痛为阴痹，故色见青黑，色白为寒，色黄而膏润为痈脓，赤甚者为留血，痛在筋骨，故甚则为拘挛。寒伤皮肤，故甚为皮不仁。此外因之邪见于五色，而各见其部，察其色之浮沉，以知病之浅深，察其色之泽夭，以观人之成败，察其色之散抟，以知病之远近，视其色之上下，以知病之所在。夫色脉者，上帝之所贵，先师之所传也。上古使僦贷季理色脉而通神明，合之四时五行八风六合，不离其常，是以积神于心，然后以知往古来今。故相气不微，不知是非，属意勿去，乃知新故。若色明不粗而反见沉夭者，其病为甚；其色虽不明泽而不沉夭者，其病不甚。盖外因之病，宜从外散而不宜内入也。】
　　其色散驹驹然，未有聚。其病散而气痛，聚未成也。　　【马莳曰：此承上文而言五色之散者，其气虽痛而聚则未成也。驹驹然者，色散如驹马之逸也。盖聚之成否，可即色之散聚以为验。故知色散而未有所聚，则其病尚散，所痛者不过气耳，聚安得而成乎？】　　【张志聪曰：此下二节，申明内因之病，有聚散死生之别。夫脏病之散而不聚，则其色散如驹驹然，而病未有聚也。若抟聚于脏，血脉相乘，则见抟聚之色，而为卒死之病矣。驹驹然者，如驹之过隙，行而不留者也。其色行散，故病未有聚也。夫气伤痛，其病散于气分而痛者，聚未成于血脉也。】
　　肾乘心，心先病，肾为应，色皆如是。　　【马莳曰：此承上文而言病有先克之色，所以受克者为必病也。上文言下极者心也，心之色主赤；挟大肠者肾也，肾之色主黑。今下极之色黑，乃肾之乘心也，故心先受病，以肾色来克为之应耳。然不惟心被肾克者为然，凡肝部见肺色，脾部见肝色，肺部见心色，肾部见脾色，及六腑之相克者皆如是，法以推之耳。】　　【张志聪曰：若脏病不出于气分，如肾乘心，则心先病而抟聚之，赤色出于两颧，大如母指矣。肾即为应，而黑色出于庭，亦大如母指矣。此脏邪聚于脏，从血脉相乘，故色皆如是之聚而不散也。《金匮要略》云：血气入脏即死，入腑即愈。非惟一病，百病皆然。在外者可治，入里者即死。】
　　男子色在于面王为小腹痛，下为卵痛，其圜直为茎痛；高为本，下为首，狐疝(疒贵)阴之属也。女子在于面王为膀胱子处之病，散为痛，抟为聚，方圆左右，各如其色形；其随而下至胝为淫，有润如膏状， 为暴食不洁。 【圜，同圆。】　　【马莳曰：此言部分之色，当分男女以知其病也。男子之色在于面王，当为小腹痛；其色见于面王之下，为阴卵痛；若圆而且直，当为茎垂痛。凡色见于面部高者为本，以男子属阳上也。下者为首，其色从上而之下，似物之有首者向下而行，故病在于内，即如其色，当如狐疝(疒贵)阴之属也。女子之色在于面王，当为膀胱经及妊子处之有病，即胞络宫也。其气色散者，为痛而不至成聚，若气色抟聚不散，则成聚而不止于痛。然其聚之在内者，或方或圆，或左或右，各如其外色之形耳。若其色随而下行至于尾骶，则其病之在下者，当有淫浸之物，润泽如膏之状者在也。不然则为暴食，间即出不洁之物耳。何也？其下行之势，内外一致也。】　　【张志聪曰：此言外因之病，色见于腑部者，其病在腑，色虽抟聚，非死征也。面王以上者，小肠也；面王以下者，膀胱子处也。故男子色见于面王，为小腹痛，其圆直为茎痛。夫外因之病，从外而内，其色从上而下，故以高为本，下为所行之首，其病乃在下，狐疝阴(疒贵)之属也。女子色见于面王，为膀胱子处之病。男女之病，散在气分则为痛，抟于血分则为聚。夫狐疝阴(疒贵)之属，乃有形之证，其形之或方或圆，或左或右，各如其色形。盖病聚于内则见聚色于外，形方则色方，形圆则色圆，此病形而不病脏，虽有聚色，非死色也。此五脏六腑各有部分，有外内，能明乎部分，知其外内，万举万当矣。胝者，面王之下部也。其面王之色，随而下至胝者，主有淫浊之证。其色润如膏状者，为暴食不洁之物。盖腑为阳而主外，主受纳水谷，传导糟粕，是以或外受风寒，或内伤饮食，皆为病腑而色见于腑部也。】
　　左为左，右为右，其色有邪，聚散而不端，面色所指者也。　　【马莳曰：此又言部分之色，当分左右以知其邪也。凡男女之色见于左者，则病必在左，见于右者，则病必在右，其色有邪气，或聚散而不端正，一如其面色所指，即可以知其病耳。】　　【张志聪曰：色见于左，则为病在左；色见于右，则为病在右。其所见之色，或聚或散，皆斜而不端，其抟聚之面色，所谓如指者也。夫血脉传溜，大邪入脏，则为卒死。今腑病而为狐疝阴(疒贵)之属，因邪抟而为聚病，故见其聚色，非入脏之死征也。】
　　其色上锐首空上向，下锐下向，在左右如法。　　【马莳曰：此又言五色上锐则上向，下锐则下向，而左右亦然也。色者，即上节五色也。锐，气色端尖锐也。首空者，即上文颜为庭，庭者首面也。今日首空，犹云脑空也。】　　【张志聪曰：此承上文以申明端邪之色状也。锐，尖也。空，虚也。其色上行者，上锐首虚，浮而上行；其色下行者，下锐首虚浮而下行。盖病从内而外者，其本在下，其首在上；病从外而内者，其本在上，其首在下。是以本沉实而首虚浮，此端满之色状也。有邪而不端者，其本在左，其首向右行，其本在右，其首向左行，皆如上锐首空下锐首空之法，此病在腑而抟聚为聚色也。】　　【朱永年曰：榆荚上下皆锐，但虚浮者其锐形外见，所沉之本，不见其锐形也。故曰，察其浮沉以知浅深。】
　　以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。　　【马莳曰：此又言五色属于五脏，而五脏各有所合，乃为视色之总诀也。盖青色属肝，而肝合于筋，故见其色之青者，即可以知其为筋之病也。余脏仿此。】　　【张志聪曰：此总结五脏各具五色，而各有外内之形层也。上文言赤色出于两颧，黑色出于庭，赤色在面王，此心肾之色也。若以五色命脏，则五脏各有五者之色矣。至于肩臂膺背膝胫手足之部，俱各有五脏所合之皮脉肉筋骨，视其五色，则知病在内之五脏，在外合之形层，此五脏内合五行，外见五色，若外因风寒暑湿之邪而见于色者，六气之应于色也。　倪冲之曰：病五脏于内，则外见五色，邪中外合之皮脉肉筋骨，则内入于五脏，此外内出入之道也。按病传篇曰：血脉传溜，大邪入脏，可以致死，不可以致生。帝曰：大气入脏奈何？伯曰：病先发于心，一日而之肺，三日而之肝。盖血脉传溜，故先发于心，若邪中皮而内入，则先发于肺矣。夫邪从形层，次第而入于内者，先皮毛而肌腠，腠而络，络而脉，脉而经，经而腑脏，此邪在外之皮脉，即中内合之五脏，故曰人不病而卒死，谓不病在外之形层，而即入于脏也。】
　　　论勇篇第五十
　　【马莳曰：内论勇怯之士，忍痛不忍痛，故名篇。】
　　黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨，或病或不病，或皆病，或皆不病，其故何也？少俞曰：帝问何急？黄帝曰：愿尽闻之。少俞曰：春青风，夏阳风，秋凉风，冬寒风，凡此四时之风者，其所病各不同形。黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚，固不伤于四时之风，其皮薄而肉不坚，色不一者，长夏至而有虚风者病矣。其皮厚而肌肉坚者，长夏至而有虚风不病矣。其皮厚而肌肉坚者，必重感于寒，外内皆然，乃病。黄帝曰：善。【胜重，并平声。】　　【马莳曰：此言人之受邪而有病否者，以其色有不一，皮有厚薄，肉有坚脆也。少俞言四时各有虚邪贼风，在春名为青风，在夏名为阳风，在秋名为凉风，在冬名为寒风。人之色黄皮薄肉弱者，主脾气不足，不能胜春之青风而为病，木来克土也。色白皮薄肉弱者，主肺气不足，不能胜夏之阳风而为病，火来克金也。色青皮薄肉弱者，主肝气不足，不能胜秋之凉风而为病，金来克木也。色赤皮薄肉弱者，主心气不足，不能胜冬之寒风而为病，水来克火也。其所以成病者如此。至于有不病者，正以色黑而皮厚肉坚者，不伤于四时之虚风，若色黑而皮薄肉脆者，则伤于长夏之虚风耳。长夏虚风者，见于六月而与阳风同也，亦土能克水之义耳。彼黑色而皮厚肉坚者，虽长夏之虚风亦不能伤之也，岂特不伤于四时之风哉！但色黑而皮厚肉坚者，亦有四时而为病，必其既感于风，又重感于寒，既病于内，又感于外，始有所病，不然，则未必成病也。其异于他色之易病者远矣。】　　【朱永年曰：上篇论五脏之气见于色，而分别于明堂，此论五脏之气充于形，而审其虚实。盖皮肤肌腠之间，五脏元真之所通会，是以薄皮弱肉，则脏真之气虚矣。五脏之气虚，则不能胜四时之虚风矣。虚风者，虚乡不正之邪风也。黑者，水之色，论肾气之厚薄也。不伤于四时之风者，谓土旺于四季也。不病长夏之风者，谓土主于长夏也。设有皮厚肉坚而伤于四时之风者，必重感于寒也。夫在地为水，在天为寒，肾为水脏，上应天之寒气，是以色黑而皮厚肉坚之为病者，必重感于寒。外内皆然乃病，谓外受天之寒邪，内伤肾脏之水气。此言人之五脏，与天之六气相合，是以五色之薄弱者，不能胜四时之风气也。】　　【倪冲之曰：五变篇论形之厚薄坚脆，此篇论形中之气，有强弱之不同。】
　　黄帝曰：夫人之忍痛与不忍痛者，非勇怯之分也。夫勇士之不忍痛者，见难则前，见痛则止。夫怯士之忍痛者，闻难则恐，遇痛不动。夫勇士之忍痛者，见难不恐，遇痛不动。夫怯士之不忍痛者，见难与痛，目转面盼，恐不能言，失气，惊，颜色变化，乍死乍生。余见其然也，不知其何由？愿闻其故。少俞曰：夫忍痛与不忍痛者，皮肤之薄厚，肌肉之坚脆，缓急之分也，非勇怯之谓也。【夫，音扶。难，去声。】　　【马莳曰：此言人之忍痛不忍痛者，以皮肉不同，非由勇怯也。勇士有不忍痛者，见难虽能向前，而见痛则止。彼怯士有能忍痛，其见难虽恐，而遇痛则不动也。勇士有忍痛者，见难固不恐，而遇痛亦不动。彼怯士之不忍痛，不分见难与痛，目转而盼，恐惧不敢出一言，退然失气，恍然而惊，颜色卒变，甚至乍死乍生。殊不知忍痛者，以皮厚肉坚且缓也，不忍痛者，以皮薄肉脆且急也，岂关勇怯哉？】　　【倪冲之曰：此言形气之有别也。夫忍痛与不忍痛者，因形之厚薄坚脆也。勇怯者，气之强弱也。上节论因形而定气，此论形气之各有分焉。盖形舍气，气归形，形气之可分而可合者也。】
　　黄帝曰：愿闻勇怯之所由然。少俞曰：勇士者，目深以固，长冲直扬，三焦理横，其心端直，其肝大以坚，其胆满以旁，怒则气盛而胸张，肝举而胆横，眦裂而目扬，毛起而面苍，此勇士之由然者也。黄帝曰：愿闻怯士之所由然。少俞曰：怯士者，目大而不减，阴阳相失，其焦理纵，(骨曷)骭短而小，肝系缓，其胆不满而纵，肠胃挺，胁下空，虽方大怒，气不能满其胸，肝肺虽举，气衰复下，故不能久怒，此怯士之所由然者也。　　【马莳曰：此论勇怯之士，所以有不同也。夫所谓勇士者，两目至深，且不转睛逃避而甚固，有长冲直扬之势，内之三焦纹理横生，心则端正而直，肝则甚大而坚，胆则汁满而横。旁字当作横字。及其怒也，气盛而胸张，肝举而胆横，眦裂而目扬，毛起而面苍，此皆勇士之所以然也。夫所谓怯士者，外目虽大而不深，开闭相失，转睛不常也，内之三焦纹理则纵，(骨曷)骭之骨乃短而小，肝之系则缓，胆则不满而纵，肠胃则挺然而不曲，胁下则空而不坚，虽方大怒，气不能满其胸中，肝叶虽举，气衰复下，所以不能久怒，此乃怯士之所以然也。】　　【朱永年曰：此言勇怯者，本于心之端小，气之盛衰，肝胆之强弱也。目深以固，长冲直扬，肝气强也。理者，肌肉之文理，乃三焦通会之处，三焦理横，少阳之气壮而胆横也。其心端直，自反而缩也。肝大以坚，脏体之坚大也。胆满以旁，胆之精汁，充满于四旁，此肝胆之形质壮盛也。气盛而胸张，气之盛大也。肝举胆横，眦裂毛起，肝胆之气强也。夫心者君主之官，神明出焉。肝者将军之官，谋虑出焉。胆者中正之官，决断出焉。是以心直气壮肝举胆横，此勇士之所由然者也。目大不减者，目虽大而不深固也。阴阳相失者，气血不和也。焦理纵者，三焦之理路纵弛也。(骨曷)骭短而小者，心小而下也。肝系缓，胆不满，肠胃缓，胁下空，肝胆之体质薄也。夫肺主气，气不能满其胸，故虽方大怒，肝肺虽举，气衰复下，此怯士之所由然者也。】
　　黄帝曰：怯士之得酒，怒不避勇士者，何脏使然？少俞曰：酒者，水谷之精，熟谷之液也，其气慓悍，其入于胃中，则胃胀气上逆，满于胸中，肝浮胆横，当是之时，固比于勇士。气衰则悔与勇士同类，不知避之，名曰酒悖也。　　【马莳曰：此言怯士得酒，而不避勇士之故也。盖酒为水谷之精，熟谷之液，其气则慓悍，故入于胃中则胃胀气逆，胸满肝浮胆横，斯时方将自比于勇士，而不知避之，至于酒气既衰则悔，此之谓因酒而悖逆者耳。】　　【朱永年曰：此复申明人之勇怯，本于气之强弱，气之壮盛，由胃腑水谷之所生也。酒者，水谷之精，熟谷之液也，其气慓悍，故能助气之充满，而使肝胆浮横。然酒散则气衰，气衰则悔矣。故善养乎气者，饮食有节，起居有常，则形气充足矣。暴喜伤阳，暴怒伤阴，和其喜怒，则阴阳不相失矣。形气壮盛，虽遇烈风暴雨，无由入其腠理，而况于四时之虚风乎？　倪冲之曰：气之敢勇，本于心之端直，肝之大坚，胆之汁满，是气生于形也。气满胸中，而使肝浮胆横，是形本乎气也。形不离乎气，气不离乎形，此天之生命，所以立形定气，以观人之寿夭者也。　高士宗曰：怯士之得酒，与勇士同类，即虽方大怒，肝肺举而气衰复下相同。盖因酒因怒以壮其气，酒散气衰则复怯矣。故无暴其气，此善养乎大勇者也。】
　　　背腧篇第五十一
　　【马莳曰：论五脏之腧在背，故名篇。】
　　黄帝问于岐伯曰：愿闻五脏之腧出于背者。岐伯曰：背背：《灵枢》背腧、《太素》卷十一气穴均作胸。腧中大在杼骨之端，肺腧在三焦之间，心腧在五焦之间，膈腧在七焦之间，肝腧在九焦之间，脾腧在十一焦之间，肾腧在十四焦之间，皆挟脊相去三寸所，则欲得而验之，按其处，应在中而痛解，乃其腧也。灸之则可，刺之则不可。气盛则泻之，虚则补之。以火补者，毋吹其火，须自灭也；以火泻者，疾吹其火，传其艾，须其火灭也。　　【马莳曰：此言五脏之腧，可灸不可刺，而有补泻之法也。五脏之腧皆在于背，故背中大腧在杼骨之端。大腧者，大杼穴也，去中行督脉经大椎穴左右各开一寸半。其肺腧以中行三椎为主，心腧以中行五椎为主，膈腧以中行七椎为主，肝腧以中行九椎为主，脾腧以中行十一椎为主，肾腧以中行十四椎为主，左右各开中行一寸半，挟中行脊骨而计之，则相去三寸所。故欲得验诸穴者，乃按其处，其中必应之，而内痛乃解，是乃五脏之各腧穴也。但灸之则可，刺之则不可。故邪气盛则泻之，正气虚则补之。凡以灸火而补之者，毋吹其火，必待其火之自灭可也。以灸火而泻之者，当疾吹其火，即传递其艾以继之，须其火之速灭可也。】　　【倪冲之曰：五脏六腑之腧，皆在于背，帝止问五脏之腧者，脏腑雌雄相合，论地之五行也。焦，椎也，在脊背骨节之交，督脉之所循也。大杼在第一椎端之两旁，肺腧在三椎之间，心腧在五椎之间，膈腧在七椎之间，肝腧在九椎之间，脾腧在十一椎之间，肾腧在十四椎之间，皆挟脊相去三寸所，左右各开中行一寸五分也。按其腧，应在中而痛解者，太阳与督脉之相通也。是以问五脏之腧，而先言大杼者，乃项后大骨之端，督脉循于脊骨之第一椎也。问五脏而言七焦之膈腧者，五脏之气，皆从内膈而出，故曰，七节之旁，中有小心。中膈者，皆为伤中，其病虽愈，不过一岁必死。夫五脏之腧，皆附于足太阳之经者，膀胱为水腑，地之五行，本于天一之水也。按太阳之经而应于督脉者，太阳寒水之气，督脉总督一身之阳，阴阳水火之气交也。灸之则可者，能启脏阴之气也。刺之则不可者，中心者环死，中脾者五日死，中肾者七日死，中肺者五日死，盖逆刺其五脏之气皆为伤中，非谓中于脏形也。以火补之者，以火济水也。以火泻之者，艾名冰台，能于水中取火，能启发阴脏之气，故疾吹其火，即传上其艾，以导引其外出也。】　　【朱氏曰：太阳之上，寒水主之，是以标阳而本寒，秉水火阴阳之气者也。督脉环繞于周身之前后，从阴而上行者，循阴器，别繞臀，上股内后廉，贯脊属肾；从阳而下行者，与太阳起于目内眦，上额交巅，入络脑，还出别下项，挟脊，抵腰中，下循膂络肾，是督脉环繞于前后上下，而属络于两肾者也。天一生水，地二生火，此太极始分之阴阳，人秉先天之水火，化生五行，以成此形，是以五脏之腧，皆本于太阳而应于督脉也。】
　　　卫气篇第五十二
　　【马莳曰：内所论止有其浮气之不循经者为卫气一句，今以名篇者，揭卫气之为要耳。】
　　黄帝曰：五脏者，所以藏精神魂魄者也。六腑者，所以受水谷而化行物者也。其气内于五脏，而外络支节，其浮气之不循经者为卫气，其精气之行于经者为营气，阴阳相髓，外内相贯，如环之无端，亭亭淳淳乎孰能穷之。然其分别阴阳，皆有标本虚实所离之处。能别阴阳十二经者，知病之所生；候虚实之所在者，能得病之高下；知六腑之气街者，能知解结契绍于门户；能知虚实之坚软者，知补泻之所在；能知六经标本者，可以无惑于天下。　　【马莳曰：此言营卫脏腑标本之难穷。而能穷之者，可以尽病法而高天下也。人有五脏，精神魂魄赖之以藏；人有六腑，水谷等物赖之以化。六腑为表，其气内连于五脏，而外则络于肢节。人有三焦，宗气积于上焦，营气出于中焦，卫气出于下焦，下焦之气，升于中焦，以达于上焦，而生此卫气。卫气阳性慓悍，行于皮肤分肉之间，乃浮而在外者也，故曰，其浮气之不循经者为卫气。中焦之气，降于下焦，而生此营气。营气阴性精专，随宗气以行于经隧之中，故曰，其精气之行于经者为营气。卫气昼行于阳经，夜行于阴经，营气由肺经以行于十二经，阴阳相随，外内相贯，如环无端，运行不息。亭亭乎何其理之高且虚也？淳淳乎何其理之浑且微也？孰能穷之？然所以分别阴阳诸经者，皆有标本虚实之处，故能分别手足之十二经者，必能知病之所生在何经也。能候诸经虚实之所在，必能知病之为高为下也。能知六腑之气，往来有街，必能知所解、所结、所契、所绍之门户也。能知病虚之为软，病实之为坚者，必能知刺法补泻之所在也。凡此者，皆以其能知手足六经之标本故耳。真能洞察乎此，而非天下之所能惑矣。】　　【张志聪曰：此篇论营行脉中，卫行脉外，然经脉皮肤之血气，外内出入，阴阳相贯，环转之无端也。其气者，谓水谷所生之营卫，内营于五脏，以养精神魂魄，外络于支节，以濡筋骨关节，此言脏腑阴阳十二经脉之外内也。其浮气之不循经者为卫气，其精气之行于经者为营气，谓营行脉中，卫行脉外，各走其道，交相逆顺而行者也。阴阳相随，外内相贯，谓脉内之血气出于脉外，脉外之血气贯于脉中，阴阳相随，外内出入，如环无端，莫知其纪也。合天地之亭亭，乃阴阳之化淳，亭亭淳淳，孰能穷之？然其分别阴阳，皆有标本虚实所离之处。盖以经脉所起之处为本，所出之处为标。虚实者，谓血气出于气街，离经脉而荣于肤腠，则经脉虚而皮肤实矣。高下者，谓本在下而标出于上也。气街者，气之径路，络绝则径通，乃经脉之血气，从此离绝而出于脉外者也。契，合也。绍，继也。门户者，血气所出入之门户。知六腑之气街，则知血气之结于脉内者，解而通之，脉内之血气与脉外之血气，相合相继而行，则知出于气街之门户矣。脉内之血气，从气街而出于脉外，脉外之气血，从井荣而溜于脉中，出于气街，则经脉虚软而皮肤石坚，溜于脉中，则经脉石坚而皮肤虚软，故能知虚实，则知补泻之所在矣。皮肤之气血，犹海之布云气于天下，经脉之血气，合经水之流贯于地中，故能知六经之标本，可以无惑于天下。篇名卫气者，谓脉内之营气出于气街，与卫气相将，昼行阳而夜行于阴也。夫营卫者，水谷之精气，营行脉中，卫行脉外，乃无形之气也。水谷之津液，化而为血以奉生身，命曰营气，乃有形之血，行于经隧皮肤者，皆谓之营气。夫充肤热肉之血，有从冲脉而散于皮肤者，有从大络而出于脉外者，有随三焦出气之津液化而为赤者，皆谓之营气。盖以血为营，血之气为营气，此篇论行于脉中之营气，出于气街与卫气相将而行，故篇名卫气。曰阴阳相随，外内相贯，血气之生始出入，阴阳离合，头绪纷纭，学者当于全经内细心穷究，庶可以无惑矣。】
　　岐伯曰：博哉圣帝之论！臣请尽意悉言之。足太阳之本，在跟以上五寸中，标在两络命门。命门者，目也。足少阳之本，在窍阴之间，标在窻笼之前。窻笼者，耳也。足少阴之本，在内踝下上三寸中，标在背腧与舌下两脉也。足厥阴之本，在行间上五寸所，标在背腧也。足阳明之本在厉兑，标在人迎颊挟颃颡也。足太阴之本，在中封前上四寸之中，标在背腧与舌本也。　　【马莳曰：此先言足六经之标本也。足太阳膀胱经之本，在于足外跟以上五寸中。即附阳穴；其标在于两络命门。命门者，目也，即睛明穴。睛明左右有二，故曰两络。足少阳胆经之本，在窍阴之间，标在窻笼之前。窻笼者，耳也，即听宫穴也。足少阴肾经之本，在内踝下上三寸中，即交信穴；其标在于背肾腧穴与舌下两脉，据根结篇当是廉泉穴也。足厥阴肝经之本，在行间上五寸所，疑是中封穴；标在背之肝腧穴。足阳明胃经之本在厉兑，标在人迎颊挟颃颡也。足太阴脾经之本，在中封前上四寸之中，疑是三阴交穴；标在背之脾腧与舌本廉泉穴也。】　　【张志聪曰：此分别十二经脉之本，出于手足之腕踝，其标在于胸腹头气之街。标者，犹树之梢杪，杪绝而出于络外之径路也。本者，犹木之根干，经脉之血气从此而出也。足太阳之本，在跟以上五寸中，其标在于两目而出于头气之街。夫气在头者，止之于脑，两目之脉入于脑而绝于内也。足少阳之本，在足窍阴之间，其标在耳窻笼之前，而出于头气之街。足少阴之本，在内踝下上三寸中，其标在于背腧与舌下之两脉，而出于胸气之街。盖气在胸者，止之膺与背腧，谓络脉之循于胸者，或绝于膺胸之间，或行至背腧而始绝也。根结篇曰：少阴结于廉泉舌下两脉。廉泉，玉英也。盖少阴主先天之精气，及受藏水谷之精，故从本经之络脉，而出于胸气之街，复从任脉而上出于廉泉，从冲脉而下出于胫气之街，少阴为水脏而富于精血者也。足厥阴之本，在行间上五寸所，标在背腧，而出于胸气之街。足阳明之本，在足之厉兑，标在人迎颊侠颃颡，而出于头气之街。颃颡者，鼻之上窍，以收津涕者也。足太阴之本，在中封前上四寸之中，标在背腧与舌本，而出于胸气之街。盖三阳之经上循于头，是以络脉亦上出于头而始绝。三阴之脉，止于膺胸之间，故络脉亦至膺与背腧而止。按此篇与根结篇大义相同，而各有分别，根结篇论三阴三阳之开阖枢，此篇论十二络脉之标本出入。】　　【倪氏曰：开阖枢者，三阴三阳之气也。入于脉中为阖，出于肤表为开，出入于皮肤经脉之外内为枢，此论气而及于脉络也。此篇论血气出入于十二经脉之中，以合三阴三阳之气，故曰太阳、少阳、阳明、太阴、少阴、厥阴，而不言脏腑之经脉，此论络脉而及于气也。盖血气之行于肤表者，应六气之司天在泉，运行于地之外，肤表之气血，溜注于脉中，应天泉之复通贯地内，五运行篇之所谓燥胜则地干，暑胜则地热，风胜则地动，湿胜则地泥，寒胜则地裂，水胜则地固也。十二经脉，应经水之流行于地中，经脉之血气，从络脉而出于肤表，犹经水之从支流而注于海，海之云气复上通于天。是以论阴阳六气，不离乎经脉，论十二经脉，不离乎阴阳，人与天地参也。】
　　手太阳之本，在外踝之后，标在命门之上一寸也。手少阳之本，在小指次指之间上二寸，标在耳后上角下外眦也。手阳明之本，在肘骨中上至别阳，标在颜下合钳上也。手太阴之本，在寸口之中，标在腋内动也。手少阴之本，在锐骨之端，标在背俞也。手心主之本，在掌后两筋之间二寸中，标在腋下下三寸也。　　【马莳曰：此言手六经之标本也。手太阳小肠经之本，在手外踝之后，疑养老穴；标在命门之上一寸，疑是督脉经命门上十三椎悬枢。手少阳三焦经之本，在手小指之四指间上二寸液门穴，标在耳后之上角丝竹空。手阳明大肠经之本，在肘骨中曲池穴，上至别阳；标在颜下合于钳上，疑是胃经头维穴。手太阴肺经之本，在寸口之中，即太渊穴；标在腋内动脉，即中府穴。手少阴心经之本，在锐骨之端，即神门穴；标在背之心俞穴。手心主即手厥阴心包络经之本，在掌后两筋之间，即内关穴；标在腋下三寸，即天池穴。】　　【张志聪曰：手太阳之本，在外踝之后，标在命门之上一寸，而出于头气之街。手少阳之本，在小指次指之间上二寸，标在耳后上角下外眦，而出于头气之街。手阳明之本，在肘骨上至别阳，标在颜下合钳上而出于头气之街。钳上者，耳上也。手太阴之本，在寸口之中，标在腋内之动处，而出于胸气之街。手少阴之本，在锐骨之端，标在背俞而出于胸气之街。手心主之本，在掌后两筋之间二寸中，标在腋下三寸，而出于胸气之街。按十二经脉之终始，出于井，溜于荥，注于俞，行于经，入于合，而内属于脏腑，此脏腑之十二经脉也。十二经脉之本标，乃经脉之支别，故曰此气之大路也。路绝则径通，盖血气从络脉之起处为本，尽处为标，而出于气街也。然支络乃经脉之分派，故曰足太阳之本，在跟以上五寸中，足少阴之本，在内踝下三寸中，盖以本支所分之处为本，而不定在于经俞之穴会也。至于标在头气之街者，止之于脑，如太阳之在目内，少阳之在耳中，阳明之在颃颡，乃三阳之络脉，绝于头脑之中，亦非头面之穴会也。经脉之内属脏腑，外络形身，应神机之出入；血气之从络脉出于气街，运行于肤表，应精气之升降。出入废则神机化灭，升降息则气立孤危也。】
　　凡候此者，下虚则厥，下盛则热；上虚则眩，上盛则热痛。故石者绝而止之，虚者引而起之。【石，当作实。】　　【马莳曰：此言治前各经标本之法也。凡候手足诸经者，在下为本，本虚则厥，盛则热。在上为标，标虚则眩，盛则热而且痛，故盛者实也，当泻之，所谓绝其邪气而止之者是也。虚者当补之，所谓引其正气而起之者是也。】　　【张志聪曰：虚实者，谓十二络脉之血气，有虚而有实也。下虚下盛者，虚实之在本也，是以下虚则厥，下盛则热。上虚上盛者，虚实之在标也，是以上虚则眩，上盛则热痛。故石者绝而止之，谓绝之于下而止之盛于上也。虚者引而起之，谓引之于上而起之出于下也。此候手足之十二络脉，上出于头气胸气之街者也。】　　【朱氏曰：绝者，绝其经脉之血气，溢于络脉之中。起者，起其经脉之血气，而引出于气街也。此盖以申明血脉之贯通，非补泻之谓也。】
　　请言气街：胸气有街，腹气有街，头气有街，胫气有街。故气在头者，止之于脑。气在胸者，止之膺与背俞。气在腹者，止之背腧与冲脉，于脐左右之动脉者。气在胫者，止之于气街，与承山踝上以下。取此者用毫针，必先按而在久，应于手，乃刺而予之。所治者，头痛眩仆，腹痛中满暴胀，及有新积。痛可移者，易已也；积不痛，难已也。　　【马莳曰：此言气行有街，其上有所，而有所刺之法，及所治之病也。首节帝言知六腑之气街者，能知解结契绍于门户，故以四街言之。街者，路也。凡气之行于头者，止之于脑；气之行于胸者，止之膺与背腧；气之行于腹者，止之背腧。盖五脏六腑在于腹中，而其腧穴则在于背也。又与在前之足阳明胃经冲脉穴，及脐左右之动脉，即足阳明胃经之天枢穴也。气之行于足胫者，止之于气街，此即足阳明胃经之气冲穴，一穴而二名者也。及足太阳膀胱经之承山穴，及外踝上下诸穴。凡取此四街，宜用以九针论第七之毫针，必先按其处，而为时既久，其气应手，乃以针刺之。其所治者，在头则主头痛眩仆，在腹则主腹痛中满暴胀，及有新积。但积痛而可以移之者，其病易已；若有积而不痛，则虽治之亦难已也。】　　【张志聪曰：气街者，气之径路，路绝则径通，乃络脉之尽绝处，血气从此通出于皮腠者也。止之于脑者，言头气之街，络脉尽于脑也。止之膺与背腧者，谓胸气之街，络脉有尽于膺胸之间者，有从胸上循肩背而始绝者，脉内之血气，或从膺腋之络脉尽处，而出于皮肤，或从背腧之络脉尽处，而出于皮肤也。夫十二经脉止出于头气之街、胸气之街者，血气从下而上出于标也。经云：冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长，皆属于带脉，而络于督脉。是阳明之血气，又从冲脉而出于腹气之街，故与冲脉会于脐之左右动脉也。本经动输篇曰：冲脉与少阴之大络，起于肾下，出于气街，循阴股内廉，邪入腘中，腘中乃足太阳之部分，故与足太阳之承山，交会于踝上以下，此足少阴又同冲脉而出于胫气之街也。毫针，微细之针，取气之出于皮毛者也。按而在久者，候气之至也。夫少阴阳明为血气之生始，少阴之血气，逆于胫气之街，则不能上行而为头痛眩仆，阳明之血气，逆于腹气之街，则不能布散而为腹痛中满，此因少阴阳明之气厥逆，故用毫针久按以候气。故所治者，头痛眩仆中满也。及有新积痛可移者，积在气分，故为易已；积不痛者，积在血分，故难已也。此盖假积以申明经络之营血出于气街，与卫气偕行，环转无端，或有因于气逆，或有因于血逆也。阳明为血气所生之腑，少阴乃先天精气之脏，故复从冲脉出于腹气之街，胫气之街，而充布于皮肤肌腠，是以动输篇论足少阴阳明独动不休者，乃血气之盛也。】
　　　论痛篇第五十三
　　【马莳曰：内有针石火焫之痛，耐与不耐等义，故名篇。】
　　黄帝问于少俞曰：筋骨之强弱、肌肉之坚脆、皮肤之厚薄、腠理之疏密各不同，其于针石火焫之痛何如？肠胃之厚薄坚脆亦不等，其于毒药何如？愿尽闻之！少俞曰：人之骨强筋弱肉缓皮肤厚者，耐痛，其于针石之痛火焫亦然。黄帝曰：其耐火焫者，何以知之？少俞答曰：加以黑色而美骨者耐火焫。黄帝曰：其不耐针石之痛者，何以知之？少俞曰：坚肉薄皮者，不耐针石之痛，于火焫亦然。　　【马莳曰：此言人于针石火焫，有耐痛与不耐痛之异也。针石者，古人以石为针也。火焫者，艾火也。人之骨强筋弱、肉缓皮肤厚者，必耐于痛，凡针石火焫皆然也。然耐火焫者，又加以黑色，而其骨美耳。人之肉坚皮薄者，不耐于痛，凡针石火焫皆然。】　　【张志聪曰：此承上文复申明人之皮肉筋骨，皆借少阴阳明之所资生而资养者也。少阴秉先天之精气，阳明化水谷之精微，是以筋骨之强弱，肌肉之坚脆，皮肤之厚薄，腠理之疏密，皆秉气于少阴阳明者也。黑色而美骨者，少阴之血气盛也。肉缓皮肤厚者，阳明之血气盛也。】　　【莫子晋曰：肾为水脏，故少阴之气盛者，能耐火焫。阳明秉秋金之气，故气弱则不能耐针石火焫矣。】
　　黄帝曰：人之病或同时而伤，或易已，或难已，其故何如？少俞曰：同时而伤，其身多热者易已，多寒者难已。　　【马莳曰：此言人有同病，而有易已难已之分也。盖多热则邪气在表，故易已；多寒则邪入于里，故难已耳。】　　【张志聪曰：此分论少阴之气。少阴者，至阴也，而为生气之原。故其身多热者，少阴之生气盛也；多寒者，少阴之生气虚也。人之形气，生于后天之水谷，始于先天之阴阳，形气盛则邪散，形气虚则邪留，是以病之难易已者，由少阴生气之盛衰也。　朱氏曰：少阴先天之精气，借后天水谷以资培，两火并合，故曰阳明。阳明，秉燥热之气者也。其身多热者，少阴之气盛也，少阴之气盛，受阳明之所资也。此节论少阴受阳明之气以资培，下节论阳明受少阴之气以合化。】
　　黄帝曰：人之胜毒，何以知之？少俞曰：胃厚、色黑、大骨及肥者，皆胜毒。故其瘦而薄胃者，皆不胜毒也。【胜，平声。】　　【马莳曰：此承上文而言人于毒药，有胜与不胜之异也。】　　【张志聪曰：此复论少阴与阳明之相合也。阳明居中土，主受纳水谷，借少阴之气上升，戊癸相合，化大火土之气，而后能蒸泌水谷之精微，是以胃厚色黑大骨及肥者，少阴阳明之气并盛，故皆能胜毒。】　　【倪氏曰：中下二焦，互相资生，然后筋骨强坚，肌肉丰厚，此注与《素问》厥论合看。】
　　　天年篇第五十四
　　【马莳曰：内以百岁为论，故名篇。】
　　黄帝问于岐伯曰：愿闻人之始生，何气筑为基？何立而为楯？何失而死？何得而生？岐伯曰：以母为基，以父为楯，失神者死，得神者生也。【楯，音盾。】　　【马莳曰：此言人之始终，皆有所以然之故也。方其始生，赖母以为之基，坤道成物也。赖父以为之楯，阳气以为捍卫也。故失父母之神气则死，若守神气则生矣。】　　【倪冲之曰：此篇论人之生死寿夭，皆本于少阴阳明也。夫阳为父，阴为母，人本于少阴而始生也。楯者干盾之属，所以捍御四旁，谓得阳明之气，而能充实于四体也。两精相抟谓之神。两精者，一生于先天之精，一生于水谷之精。相抟者，抟聚而合一也。谓得先后天之精气充足，然后形与神，俱度百岁乃去。】
　　黄帝曰：何者为神？岐伯曰：血气已和，营卫已通，五脏已成，神气舍心，魂魄毕具，乃成为人。　　【马莳曰：此承上文而言人之所以得神则生也。人有血气，皆已融和，人有营卫，皆已通畅，心之志为神，皆舍于心，肝之神为魂，肺之神为魄，皆已毕具，此则人之所以为人，而得此者则生也。】　　【朱永年曰：此言有生之初，得先天之精气，生此营卫气血，五脏神志，而后乃成人。】
　　黄帝曰：人之寿夭各不同，或夭寿，或卒死，或病久。愿闻其道。岐伯曰：五脏坚固，血脉和调，肌肉解利，皮肤致密，营卫之行，不失其常，呼吸微徐，气以度行，六腑化谷，津液布扬，各如其常，故能长久。　　【马莳曰：此言人有寿夭生死之殊，当观其寿者，而可以推夭者之反是也。】　　【朱永年曰：此言已生之后，借水谷之精气，资生营卫津液，资养脏腑形身，而后能长久。】
　　黄帝曰：人之寿百岁而死，何以致之？岐伯曰：使道队以长，基墙高以方，通调营卫，三部三里起，骨高肉满，百岁乃得终。【队、隧同。】　　【马莳曰：此言人之百岁而终者之由也。使道者，水沟也。队道以长，面之地部为基，耳为蔽为墙，乃高以方，营卫之气皆已通调，而面之三里，即三部也，皆已耸起，其骨高，其肉满，所以百岁乃得终也。】　　【张志聪曰：此总论人秉先后天之精气充足，营卫通调，骨肉丰满，可长享其天年。使道者，血脉之道路，本输篇之所谓间使之道，盖心包络之主血脉也。队，行列也。长者，环转之无端也。此言血气充足，循序而流通也。土基高以方者，肌肉厚而充于四体也。脉道流长，肌肉高厚，则营卫通调矣。三部者，形身之上中下。三里者，手足阳明之脉，皆起发而平等也。骨高者，少阴之气足也。肉满者，阳明之气盛也。如此者，寿之征也。　倪氏曰：心包络主脉，包络三焦，乃肾脏所生之气，出归于心，下为有形之脏腑而主血脉，此先天之精气也。基墙者，土基厚而四壁坚固，此后天水谷之精气也。】
　　黄帝曰：其气之盛衰，以至其死，可得闻乎？岐伯曰：人生十岁，五脏始定，血气已通，其气在下，故好走。二十岁，血气始盛，肌肉方长，故好趋。三十岁五脏大定，肌肉坚固，血脉盛满，故好步。四十岁，五脏六腑十二经脉，皆大盛以平定，腠理始疏，荣华颓落，发颇斑白，平盛不摇，故好坐。五十岁，肝气始衰，肝叶始薄，胆汁始灭，目始不明。六十岁，心气始衰，善忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，故言善误。九十岁，肾气焦，四脏经脉空虚。百岁，五脏皆虚，神气皆去，形骸独居而终矣。【好，去声。长，上声。】　　【马莳曰：此言人之十岁，至于三十，以渐而盛，四十至于百岁，以渐而衰也。其气在下，气盛于足之六经也。趋者，较走更疾矣。步者，较趋更缓矣。坐者，较步似倦矣。至五十岁以后，则肝生心、心生脾、脾生肺、肺生肾者，每十岁而日衰，故五十岁肝胆衰，六十岁心气衰，七十岁脾气衰，八十岁肺气衰，九十岁肾气衰，百岁五脏俱衰。善忧悲者，以心主于忧也。好卧者，卫气不精也。魄离，以肺藏魄，失其处也。言善误，肺主言也。肾气焦者，水竭也。】　　【张志聪曰：此言人之生长，从阴而生，自下而上，故曰其气在下。好走好趋好步者，春夏生动之气也。人之衰老，从上而下，自阳而阴，故肝始衰而心，心而脾，脾而肺，肺而肾。好坐好卧者，秋冬收藏之气也。肌肉坚固，血脉盛满，少阴阳明之气盛也。腠理空疏，发颇斑白，阳明少阴之气衰也。】　　【朱氏曰：人之生长，先本于肾脏之精气，从水火而生木金土，先天之五行也。人之衰老，从肝木以及于火土金水，后天之五行也。】
　　黄帝曰：其不能终寿而死者何如？岐伯曰：其五脏皆不坚，使道不长，空外以张，喘息暴疾，又卑基墙，薄脉少血，其肉不石，数中风寒，血气虚，脉不通，真邪相攻，乱而相引，故中寿而尽也。【数，音朔。】　　【马莳曰：此言人之中寿而尽者，以内虚而外盛也。五脏皆脆，较之五脏坚固者异也。水沟不长，较之使道队以长者异也。其鼻孔向外而张，鼻为肺窍，肺气泄矣。又肺主气，今肺气不足，故喘息而为暴疾。基墙甚卑，较之基墙高以方者异也。脉薄血少而肉脆，较之骨高肉满者异也。数中风寒者，以其血气虚，脉道不通，所以真邪相攻而相引也。真为正气，邪为邪气也。】　　【张志聪曰：此言人秉先天之气虚薄，而后天犹可资培，更能无犯贼风虚邪，亦可延年益寿。若秉气虚弱，而又不能调养，兼之数中风寒，以致中道夭而不能尽其天年矣。五脏不坚，使道不长，空外以张，喘息暴疾，先天之气不足也。又卑基墙，薄脉少血，其肉不石，又失其饮食起居之调养矣。数中风寒，又不知虚邪贼风，避之有时，致使真邪相攻，乱而相引，故中寿而尽也。　倪冲之曰：先天者，肾脏之精气也。然有生之后，惟借后天以资培。水谷入口，其味有五，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者，肾为水脏，受五脏之精而藏之。是以先天之精气不足，得后天以资养，亦可以享其永年。故曰，六腑化谷，津液布扬，各如其常，故能久长。】古今图书集成医部全录卷六十三

　　　逆顺篇第五十五
　　【马莳曰：论气有逆顺，用针顺治，不可逆治，故名篇。】
　　黄帝问于伯高曰：余闻气有逆顺，脉有盛衰，刺有大约，可得闻乎？伯高曰：气之逆顺者，所以应天地阴阳四时五行也。脉之盛衰者，所以候血气之虚实有余不足也。刺之大约者，必明知病之可刺、与其未可刺、与其已不可刺也。　　【马莳曰：此言刺有逆顺，脉有盛衰，刺有大约也。与其已不可刺者，言病既已而不必刺也。】　　【余伯荣曰：此论病气亦随血气出入皮肤经脉外内而刺之有法也。气有逆顺者，谓经脉外内之气，交相逆顺而行，以应天地阴阳四时五行之升降出入。脉有盛衰者，谓经脉外内之血气有出入，是以有虚实，有有余不足。刺之大约，必明知病之方来之可刺，与方盛之未可刺，与已过之不可刺也。】
　　黄帝曰：候之奈何？伯高曰：兵法曰，无迎逢逢之气，无击堂堂之阵。刺法曰，无刺熇熇之热，无刺漉漉之汗，无刺浑浑之脉，无刺病与脉相逆者。黄帝曰：候其可刺奈何？伯高曰：上工刺其未生者也，其次刺其未盛者也，其次刺其已衰者也。下工刺其方袭者也，与其形之盛者也，与其病之与脉相逆者也。故曰：方其盛也，勿敢毁伤；刺其已衰，事必大昌。故曰：上工治未病，不治已病，此之谓也。【逢，音彭。】　　【马莳曰：此承上文而言病有不可刺之义。自上工至下工，有此四等，正见不可刺而刺者之为下工也。逢逢之气，势来迫而甚盛者也。堂堂之阵，阵方整而甚众者也。故无迎者，当避其来锐耳；无击者，当击其惰归耳。熇熇者，热之甚盛也。漉漉者，汗之甚多也。浑浑者，脉之未清也。此皆邪盛之时，病势与脉气相逆，所以皆不可刺也。上工方病之未生而刺之，其次则虽生而未盛亦刺之，其次则虽盛而已衰亦刺之，惟邪气方袭，或病形正盛，或病势脉气相逆，皆不可刺者也。不可刺而刺之，是之谓下工耳。按此篇与疟论皆言邪气甚盛，发为甚寒甚热之际，不可轻刺，正以病势与脉气相逆。然则用药者亦当先用药于寒热未至之先，不分外感内伤之寒热，皆当如此。若邪气方盛而用药，则寒药反助其寒，热药反助其热，不能解病而适以增病矣。或止知常山止疟等药，用露宿早服，而其余后时而用者误矣。愚用药必于邪已衰未盛之时，每获效为甚速。】　　【张志聪曰：此言刺法有如兵法，当避其来锐，击其惰归，而为刺之大约。熇熇之热，热盛于皮肤也。漉漉之汗，邪盛在肌腠也。浑浑之脉，邪入于经脉也。病与脉相逆者，真邪相攻也。离合真邪论曰：夫邪去络入于经也，舍于血脉之中，其寒温未相得，如涌波之起也，时来时去，方其来也，必按而止之，无逢其冲而泻之，知机之道，不可挂以发。盖邪之方盛不可迎，邪之已往不可追，俟其来去之时，如发机之速，不可差之毫发者也。刺其未生者，未生于脉中也。未盛者，邪来之未盛，已衰者，邪去之已衰。故曰，方其盛也，勿敢毁伤，谓邪气方盛，则真气大虚，故勿敢泻邪以伤正气。刺其已衰，事必大昌。上工治未病者，未病于脉中也。盖传溜于血脉，则有入腑干脏之患矣。　余伯荣曰：按此篇重在气之逆顺。夫天道右迁，地道左转，四时之气，寒往则暑来，暑往则寒来，升降出入于天地之外内者也。五脏者，生长化收藏之气，此皆阴阳相贯，环转无端。夫人皮以应天，肌肉应地，血脉应地之经水。气之逆顺，谓气之环转于经脉。皮肤之外内交相逆顺而行，以应天地阴阳四时五行之气。是以下工刺其方袭者，谓病之方袭于脉中也。与其形之盛者，谓病之盛于皮腠，而为熇熇之热漉漉之汗也。与其病之与脉相逆者，谓病邪始入于脉也。盖脉气之出于皮肤，从经而脉，脉而络，络而孙，孙络绝而后出于气街。邪之入于经脉，去皮肤而入于络，去络而入于经，是以病与脉之相逆也，夫邪去络入于经也，如涌波之起，时来时去，无有常在，其病气已衰，则顺脉而行矣。故曰，刺其已衰，事必大昌。】
　　　五味篇第五十六
　　【马莳曰：篇内详论五脏所用五味之义，故名篇。】
　　黄帝曰：愿闻谷气有五味，其入五脏，分别奈何？伯高曰：胃者，五脏六腑之海也。水谷皆入于胃，五脏六腑皆禀气于胃，五味各走其所喜。谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。谷气津液已行，营卫大通，乃化糟粕，以次传下。　　【马莳曰：此言五味各先走其所喜也。肝喜酸，心喜苦，脾喜甘，肺喜辛，肾喜咸，故谷气之五味，各先走之也。其曰，水谷皆入于胃，五脏六腑皆禀气于胃，即营卫生会篇所谓人受气于谷，谷入于胃，以传于肺，五脏六腑皆以受气也。其曰，谷气津液已行，营卫大通，乃化糟粕，以次传下，即营卫生会篇所谓水谷者常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入于膀胱也。】
　　黄帝曰：营卫之行奈何？伯高曰：谷始入于胃，其精微者，先出于胃之两焦，以溉五脏，别出两行营卫之道。其大气之抟而不行者，积于胸中，命曰气海，出于肺，循喉咽，故呼则出，吸则入。天地之精气，其大数常出三入一，故谷不入半日则气衰，一日则气少矣。【两行之行，音杭。抟音团。】　　【马莳曰：此言谷化精微之气者，为营气卫气。大气以主三焦，而气乃出多入少，故谷不得不续用也。胃纳谷气，脾乃化之，其精微之气，先出于中焦，升则行于上焦，由肺而行五脏六腑，所以灌溉五脏也。其降则中焦，行于下焦，而营气生。其升则下焦至于上焦，而卫气生，别出两行营卫之道。其大气之抟而不行者，积于上焦，命曰气海，主出于肺，循咽喉而出入之鼻中，出气为呼，则气从是出，入气为吸，则气从是入。一呼脉行三寸，一吸脉行三寸，呼吸定息，脉行六寸，积至一昼一夜，计有一万三千五百息，则脉之一十六丈二尺者，亦积行八百十丈矣。但谷化之精气，呼则出之，天地之精气，吸则入之。其大数谷化之精气，出之者三分，则天地之精气入之者一分。惟其出多入少，故人半日不再用谷，则谷化之气衰，至一日则气少也。】　　【任谷庵曰：此言入胃水谷所生之精气，先出于胃之两焦，以溉五脏。两焦，上焦中焦也。上焦出胃上口，中焦亦并胃中，故曰，胃之两焦。谷入于胃以传于肺，五脏六腑，皆以受气，别出两行营卫之道，其清者为营，浊者为卫，营行脉中，卫行脉外。大气，宗气也。胸中，膻中也。其宗气之抟而不行者，积于胸中，命曰气海，上出于肺，循喉咽以司呼吸，呼则气出，吸则气入。天食人以五气，地食人以五味，谷入于胃，化其精微，有五气五味，故为天地之精气，五谷入于胃也。其糟粕津液，宗气分为三隧，故其大数常出三入一。盖所入者谷，而所出者乃化糟粕，以次传下，其津液溉五脏而生营卫，其宗气积于胸中以司呼吸，其所出有三者之隧道，故谷不入半日则气衰，一日则气少矣。】　　【余伯荣曰：按本篇言，大气之抟而不行者，积于胸中，命曰气海，出于肺，循咽喉，故呼则出，吸则入，此宗气之行于脉外也。盖肺主皮毛，人一呼则气出，而八万四千毛窍皆阖，一吸则气入，而八万四千毛窍皆开，此应呼吸而司开阖者也。邪客篇云：宗气积于胸中，出于喉咙，以贯心脉而行呼吸，此宗气之行于脉中也。一呼一吸脉行六寸，昼夜一万三千五百息，脉行八百十丈为一周，此应呼吸而脉行循度环转者也。故曰，宗气流于海，其下者注于气街，其上者走于息道。盖行于脉外者，直下注于气街，而充遍于皮毛也。】
　　黄帝曰：谷之五味，可得闻乎？伯高曰：请尽言之！五谷：秔米甘，麻酸，大豆咸，麦苦，黄黍辛。五果：枣甘，李酸，栗咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。【秔，同粳。】　　【马莳曰：此言五谷五果五畜五菜，各有五味也。】
　　五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜。所谓五色者：脾病者，宜食秔米饭、牛肉、枣、葵；心病者，宜食麦、羊肉、杏、薤；肾病者，宜食大豆黄卷、猪肉、栗、藿；肝病者，宜食麻、犬肉、李、韭；肺病者，宜食黄黍、鸡肉、桃、葱。　　【马莳曰：此言五色与五味相宜，而五脏之病，各有所当用也。黄色属土，甘味属土，脾亦属土，故色之黄者宜甘；而脾病者主脾气不足，宜食谷果畜菜之甘者以益之。赤色属火，苦味属火，心亦属火，故色之赤者宜苦；而心病者主心气不足，宜食谷果畜菜之苦者以益之。黑色属水，咸味属水，肾亦属水，故色之黑者宜咸；而肾病者主肾气不足，宜食谷果畜菜之咸者以益之。青色属木，酸味属木，肝亦属木，故色之青者宜酸；而肝病者主肝气不足，宜食谷果畜菜之酸者以益之。白色属金，辛味属金，肺亦属金，故色之白者宜辛；而肺病者主肺气不足，宜食谷果畜菜之辛者以益之。此即宣明五气论之所谓五入也。】　　【余伯荣曰：五谷为养，五果为助，五畜为益，五菜为充，气味合而服之，以补精益气，是以五色合五味而各有所宜也。五脏内合五行，外合五色，五味入胃，各归所喜，津液各走其道，以养五脏，故五脏病者，随五味所宜也。】
　　五禁：肝病禁辛，心病禁咸，脾病禁酸，肾病禁甘，肺病禁苦。　　【马莳曰：此言五脏之味有五禁，皆五行之相克者也。金克木，故肝病禁辛；水克火，故心病禁咸；木克土，故脾病禁酸；土克水，故肾病禁甘；火克金，故肺病禁苦。】　　【余伯荣曰：五味五气，有生有克，有补有泻，故五脏有病，禁服克胜之味。】
　　肝色青，宜食甘，秔米饭、牛肉、枣、葵皆甘。心色赤，宜食酸，犬肉、麻、李、韭皆酸。脾色黄，宜食咸，大豆、豕肉、栗、藿皆咸。肺色白，宜食苦，麦、羊肉、杏、薤皆苦。肾色黑，宜食辛，黄黍、鸡肉、桃、葱皆辛。　　【马莳曰：此又言五脏有宜食之味，皆自其所苦者而治之也。《素问》脏气法时论云：肝苦急，急食甘以缓之。心苦缓，急食酸以收之。脾苦湿，急食苦以燥之。肺苦气上逆，急食苦以泄之。肾苦燥，急宜辛以润之。至末又云：肝色青，宜食甘，粳米、牛肉、枣、葵皆甘。心色赤，宜食酸，小豆、犬肉、李、韭皆酸。肺色白，宜食苦，麦、羊肉、杏、薤皆苦。脾色黄，宜食咸，大豆、豕肉、栗、藿皆咸。肾色黑，宜食辛，黄黍、鸡肉、桃、葱皆辛。夫既曰脾苦湿，急食苦以燥之，而后又云脾色黄，宜食咸，究斯宜食，乃调利机关之义。肾为胃关，脾与胃合，故假咸柔软以利其关，关利而胃气乃行，胃行而谷气方化，故脾之宜味，与各脏不同也。】　　【张志聪曰：夫色者，气之华也。缓急燥湿，脏气之不和也。五脏有五气之苦，故宜五味以调之，用阴而和阳也。愚按脾苦湿，急食苦以燥之。又曰：脾色黄，宜食咸，大豆豕肉栗藿皆咸。盖脾为阴中之至阴，主湿土之气，喜燥而恶寒湿者也，故宜食苦以燥之。然灌溉于四脏，土气润湿而后流行，故又宜食咸以润之。故玉机真脏论曰：脾者，土也，孤脏以灌四旁者也。其来如水之流者，此谓太过，病在外，故宜急食苦以燥之。如鸟之喙者，此谓不及，病在中，谓如黔喙之属，艮止而不行，故食咸以滋其润湿而溉灌也。盖脾为土脏，位居中央，不得中和之气，则有太过不及之分，是以食味之有两宜也。】
　　　水胀篇第五十七
　　【马莳曰：内有水与肤胀字义，故名篇。】
　　黄帝问于岐伯曰：水与肤胀、鼓胀、肠覃、石瘕、石水，何以别之？　　【马莳曰：此帝欲明诸证之义而问之也。盖诸证病异而形相似，故宜有以别之耳。】　　【余伯荣曰：此篇论寒水之邪，而为水与肤胀鼓胀肠覃石瘕诸证。经云：太阳之上，寒水主之，寒者水之气也。肾与膀胱，皆积水也，故曰石水。石水者，肾水也。如水溢于皮间则为皮水，寒乘于肌肤则为肤胀，留于空郭则为鼓胀，客于肠外则为肠覃，客于子门则为石瘕，皆水与寒气之为病也。夫邪之所凑，其正必虚。外之皮肤肌腠，内之脏腑募原，肠胃空郭，皆正气之所循行，气化则水行，气伤则水凝聚而为病。是以凡论水病，当先体认其正气，知正气之循行出入，则知所以治之之法矣。】
　　岐伯答曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。　　【马莳曰：此言水之证也。病方起时，目之下为窠，其微有所肿，如新卧起之状。大抵人之卧起者，其目窠上必肿也。颈脉，即人迎穴也，此脉动于颈则咳，动于内在阴股则冷，在足胫则肿，在上腹则大，以手按其腹，则随手而起，如裹水状，此水病已成而可验者也。】　　【余伯荣曰：此太阳膀胱之水，溢于皮肤而为水胀也。太阳之气，运行于肤表，此水随气溢而为病也。太阳之脉，起于目内眦，上额交巅，循颈而下，目窠上微肿，水循经而溢于上也。其颈脉动，水伤气而及于脉也。咳者，水邪上乘于肺也。阴股寒，足胫肿，太阳之气虚而水流于下也。腹大者，水泛而土虚也。水在皮中，故按之随手而起，如裹水之状，此其候也。】
　　黄帝曰：肤胀何以候之？岐伯曰：肤胀者，寒气客于皮肤之间，(鼓空)(鼓空)然不坚，腹大，身尽肿，皮厚，按其腹，窅而不起，腹色不变，此其候也。 【(鼓空)，音空。窅，音杳。】　　【马莳曰：此言肤胀之证也。寒气客于皮肤之间，其声(鼓空)(鼓空)然而不坚，其腹大，其身尽肿，其皮厚。但按其腹则窅而不起，其腹色亦不变，此肤胀之候也。按论疾诊尺篇之风水肤胀为感风而成，此肤胀者，乃曰寒气所客，似疑有风寒之异。且彼言按其手足，窅而不起，此曰按其腹，窅而不起，则当知窅而不起相同，特有手足与腹之异，宜详辨之。】　　【余伯荣曰：寒者，水之气也，此无形之气，客于皮肤而为虚胀也。无形之气，故(鼓空)(鼓空)然不坚。气胀，故腹大，身尽肿也。寒气在于肌腠，故皮厚窅深也。夫水在皮中，故按之即起，此病在气，故按其腹窅而不起，腹色不变者，寒气在皮肤而脾土未伤也。】
　　鼓胀何如？岐伯曰：腹胀身皆大，大与肤胀等也，色苍黄，腹筋起，此其候也。　　【马莳曰：此言鼓胀之候也。腹胀而周身皆大，大与肤胀相等，但其色苍黄，腹中筋起为候耳。按鼓胀与肤胀等，不言按之起与不起，当亦是不起者，惟其腹筋起者为辨，治之以鸡矢醴，果有奇验云。】　　【余伯荣曰：此寒气乘于空郭之中，所谓脏寒生满病也。脏寒者，水脏之寒气盛，而火土之气衰也。身皆大者，脾主肌肉也。色苍黄，腹筋起者，土败而木气乘之也。】
　　肠覃何如？岐伯曰：寒气客于肠外，与卫气相搏，气不得营，因有所系，癖而内着，恶气乃起，瘜肉乃生。其始生也，大如鸡卵，稍以益大，至其成，如怀子之状。久者离岁，按之则坚，推之则移，月事以时下，此其候也。　　【马莳曰：此言肠覃之证也。寒气客于肠之外，卫气有时而入，寒气与卫气相搏，卫气不得营运，彼此相系，癖而内着于肠，致使恶气从兹而起，瘜肉乃生。其始生也，大如鸡卵，及其成也，如怀子之状，久者岁以度岁，非止一岁，用手按之则坚，推之则移附于肠外，而不在胞中，故月事以时而下，此肠覃之为候也。】　　【张志聪曰：此寒气客于肠外而生覃也。夫卫气夜循脏腑之募原，行阴二十五度，寒气客于肠外，与卫气相搏，则卫气不得营行矣。因有所系，癖而内著者，此无形之气，相搏于肠外空郭之中，而着于有形之膏募也。是以血肉之恶气乃起，瘜肉乃生，而成此覃。久则离于脏腑之脂膜，如怀子之虚悬，按之则坚，推之则移，不涉于脏腑，故月事以时下，此其候也。】
　　石瘕何如？岐伯曰：石瘕生于胞中，寒气客于子门，子门闭塞，气不得通，恶血当泻不泻，衃以留止，日以益大，状如怀子，月事不以时下。皆生于女子，可导而下。【衃，铺杯切。】　　【马莳曰：此言石瘕之证也。石瘕必生于胞中，正以寒气客于子门，子门闭塞，气不得通于外，恶血之在内者，当泻不泻，恶血者，名为衃血，留止于胞中，日以益大，其状亦如怀子。盖石瘕生于胞中，而不在肠外，故月事不以时下，此其所以为候也。然肠覃、石瘕，皆生于女子，治之者可导而下之。按肠覃由寒气客于肠外而始，石瘕由寒气客于子门而始，元时罗谦甫着《卫生宝鉴》，有晞露丸、见耳　完丸等法，以治二病。】　　【余伯荣曰：胞中，血海也，在少腹内。男子之血，上唇口而生髭须，女子月事以时下。寒气客于子门，则子门闭而胞中之血，当泻不泻，留积而成衃块，日以益大，状如怀子。血留胞中，故月事不以时下。覃瘕皆生于女子，治之者可导而下之。】
　　黄帝曰：肤胀、鼓胀可刺耶？岐伯曰：先泻其胀之血络，后调其经，刺去其血络也。　　【马莳曰：此言刺肤胀、鼓胀之法也。二胀皆有血络，须先泻之，后当分经以调之。其有血络，又当再刺去之可也。按本篇之所谓石水，即阴阳别论之所谓三阴结谓之水者同，与石水不同。】　　【余伯荣曰：肤胀者寒气客于外，鼓胀者寒气客于内，故先泻其胀之血络，后调其经，刺其血络。盖先泻其外，后调其内，而复治其外，外内之相通也。】　　【任谷庵曰：肠覃、石瘕，乃有形之血积，可从气分而导之，肤胀、鼓胀，乃无形之气胀，可从血络而泻之，血气之相通也。】
</div>
    <div class="pagination">
<a href="黄帝灵枢经_page7.html">上一页</a><span>...</span><a href="黄帝灵枢经_page3.html">3</a><a href="黄帝灵枢经_page4.html">4</a><a href="黄帝灵枢经_page5.html">5</a><a href="黄帝灵枢经_page6.html">6</a><a href="黄帝灵枢经_page7.html">7</a><span class="current-page">8</span><a href="黄帝灵枢经_page9.html">9</a><a href="黄帝灵枢经_page10.html">10</a><a href="黄帝灵枢经_page11.html">11</a><a href="黄帝灵枢经_page12.html">12</a><a href="黄帝灵枢经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
