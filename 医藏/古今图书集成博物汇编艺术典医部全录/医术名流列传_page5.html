<!DOCTYPE html>
<html>
<head>
    <meta charset="UTF-8">
    <title>医术名流列传 - 第 5 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>医术名流列传 - 第 5 页/共 38 页</h1>
    <div class="content">　　按《周书》本传：姚僧垣，字法卫，吴兴武康人，吴太常信之八世孙也。曾袓郢，宋员外散骑常侍、五城侯。父菩提，梁高平令，尝婴疾历年，乃留心医药。梁武帝性又好之，每召菩提，讨论方术，言多会意，由是颇礼之。僧垣幼通洽，居丧尽礼，年二十四，即传家业。梁武帝召入禁中，面加讨试，僧垣酬对无滞，梁武帝甚奇之。大通六年解褐，临川嗣王国左常侍。大同五年，除骠骑庐陵王府田曹参军；九年还领殿中医师。时武陵王所生葛修华宿患积，时方术莫效，梁武帝乃令僧垣视之，还俱说其状，并记增损时候。梁武帝叹曰：卿用意绵密，乃至于此，以此候疾，何疾可逃！朕常以前代名人，多好此术，是以每恒留情，颇识治体，今闻卿说，益开人意。十一年，转领大医正，加文德主帅直合将军。梁武帝尝因发热，欲服大黄，僧垣曰：大黄乃是快药，然至尊年高，不宜轻用。帝弗从，遂至危笃。梁简文帝在东宫甚礼之，四时伏腊，每有赏赐。太清元年，转镇西湘东王府中记室参军。僧垣少好文史，不留意于章句，时商略今古，则为学者所称。及侯景围建业，僧垣乃弃妻子赴难，梁武帝嘉之，授戎昭将军、湘东王府记室参军。及宫城陷，百官逃散。僧垣假道归至吴兴，谒郡守张嵘，嵘见僧垣流涕曰：吾过荷朝恩，今报之以死。君是此邦大族，又朝廷旧臣，今日得君，吾事办矣。俄而景兵大至，攻战累日，郡城遂陷，僧垣窜避久之，乃被拘执。景将侯子鉴素闻其名，深相器遇，因此获免。及梁简文嗣位，僧垣还建业，以本官兼中书舍人。子鉴寻镇广陵，僧垣又随至江北。梁元帝平侯景，召僧垣赴荆州，改授晋安王府谘议，其时虽克平大乱，而任用非才，朝政混淆，无复纲纪，僧垣每深忧之，谓故人曰：吾观此形势，祸败不久。今时上策，莫若近关。闻者皆掩口窃笑。梁元帝尝有心腹疾，乃召诸医议治疗之方，咸谓：至尊至贵，不可经脱，宜用平药，可渐宣通。僧垣曰：脉洪而实，此有宿食，非用大黄，必无差理。梁元帝从之，进汤讫，果下宿食，因而疾愈。梁元帝大喜，时初铸钱一当十，乃赐十万，实百万也。及大军克荆州，僧垣犹侍梁元帝不离左右，为军人所止，方泣涕而去。寻而中山公护使人求僧垣，僧垣至其营。复为燕公于谨所召，大相礼接。太袓又遣使驰驿征僧垣，谨故留不遣，谓使人曰：吾年时衰暮，疹疾婴沉，今得此人，望与之偕老。太袓以谨勋德隆重，乃止焉。明年，随谨至长安。武成元年，授小畿伯下大夫。金州刺史伊娄穆以疾还京，请僧垣省疾，乃云：自腰至脐，似有三缚，两脚缓纵，不复自持。僧垣为诊脉，处汤三剂。穆初服一剂，上缚即解；次服一剂，中缚复解；又服一剂，下缚悉除。而两脚疼痹，犹自挛弱，更为合散一剂，稍得屈伸。僧垣曰：终待霜降，此患当愈。及至九月，遂能起行。大将军襄乐公贺兰隆先有气疾，加以水肿，喘息奔急，坐卧不安。或有劝其服决命大散者，其家疑未能决，乃问僧垣。僧垣曰：意谓此患，不与大散相当。若欲自服，不烦赐问。因而委去。其子殷勤拜请曰：多时抑屈，今日始来，竟不可治，意实未尽。僧垣知其可差，即为处方，劝使急服，便即气通，更服一剂，诸患悉愈。天和元年，加授车骑大将军仪同三司。大将军乐平公窦集暴感风疾，精神瞀乱，无所觉知，诸医先视者，皆云已不可救。僧垣后至曰：困则困矣，终当不死。若专以见付，相为治之。其家欣然，请受方术。僧垣为合汤散，所患即瘳。大将军永世公叱伏列椿苦利，积时而不废，朝谒燕公谨，尝问僧垣曰：乐平永世，俱有痼疾，若如仆意，永世差轻。对曰：夫患有深浅，时有克杀。乐平虽困，终当保全。永世虽轻，必不免死。谨曰：君言必死，当在何时？对曰：不出四月。果如其言，谨叹异之。六年，迁遂伯中大夫。建德三年，文宣太后寝疾，医巫杂说，各有异同。高袓御内殿，引僧垣同坐曰：太后患势不轻，诸医并云无虑。朕人子之情，可以意得，若臣之义，言在无隐，公为何如？对曰：臣无听声视色之妙，特以经事已多，凖之常人，窃以忧惧。帝泣曰：公既决之矣，知复何言。寻而太后崩。其后复因召见，帝问僧垣曰：姚公为仪同几年？对曰：臣忝朝恩，于兹九载。帝曰：勤劳有日，朝命宜隆。乃授骠骑大将军，开府仪同三司。又勑曰：公年过县车，可停朝谒，若非别勑，不劳入见。四年，高袓亲戎，东讨至河阴，遇疾，口不能言，睑垂复目，不复瞻视，一足短缩，又不得行。僧垣以为诸藏俱病，不可并治，军中之要，莫先于语，乃处方进药，帝遂得言。次又治目，目疾便愈。末乃治足，足疾亦瘳。比至华州，帝已痊复，即除华州刺史，仍诏随入京，不令在镇。宣政元年，表请致仕，优诏许之。是岁，高袓行幸云阳，遂寝疾，乃召僧垣赴行在所内。史柳升私问曰：至尊贬膳日久，脉候何如？对曰：天子上应天心，或当非愚所及，若凡庶如此，万无一全。寻而帝崩。宣帝初在东宫，常苦心痛，乃令僧垣治之，其疾即愈。帝甚悦，及即位，恩礼弥隆。常从容谓僧垣曰：常闻先帝呼公为姚公有之乎？对曰：臣曲荷殊私，实如圣旨。帝曰：此是尚齿之辞，非为贵爵之号，朕当为公建国开家，为子孙永业，乃封长寿县公，邑一千户。册命之日，又赐以金带及衣服等。大象二年，除太医下大夫。帝寻有疾，至于大渐，僧垣宿直侍，帝谓隋公曰：今日性命，惟委此人。僧垣知帝证候危殆，必不全济，乃对曰：臣荷恩既重，思在效力，但恐庸短不逮，敢不尽心。帝颔之。及静帝嗣位，迁上开府仪同大将军。隋开皇初，进爵北绛郡公。三年卒，时年八十五。遗诫衣白帢入棺，朝服勿敛，灵上惟置香奁，每日设清水而已。赠本官，加荆湖二州刺史。僧垣医术高妙，为当世所推，前后效验，不可胜记，声誉既盛，远闻边服。至于诸蕃外域，咸请托之。僧垣乃搜采奇异，参校征效者，为《集验方》十二卷，又撰《行记》三卷行于世。长子察在江南。
　　　　　褚该

　　按《周书》列传：褚该，字孝通，河南阳翟人也。晋末，迁居江左。袓长乐，齐竟陵王录事参军。父义昌，梁鄱阳王中记室。该幼而谨厚，有誉乡曲，尤善医术，见称于时。仕梁，历武陵王府参军，随府西上。后与萧撝同归国，授平东将军左银青光禄大夫，转骠骑将军右光禄大夫。武成元年，除医正上士。自许奭死后，该稍为时人所重，宾客迎候，亚于姚僧垣。天和初，迁县伯下大夫。五年，进授车骑大将军仪同三司。该性淹和，不自矜尚，但有请之者，皆为尽其艺术，时论称其长者焉。后以疾卒。子士则亦传其家业。
　　　　隋

　　　　　许智藏 【许奭　许澄】

　　按《隋书》本传：许智藏，高阳人也。袓道幼尝，以母疾，遂览医方，因而究极，世号名医。诫其诸子曰：为人子者，尝膳视药，不知方术，岂谓孝乎？由是世相传授。仕梁，官至员外散骑侍郎。父景，武陵王谘议参军。智藏少以医术自达，仕陈为散骑侍郎。及陈灭，高袓以为员外散骑侍郎，使诣扬州。会秦孝王俊有疾，上驰召之，俊夜中梦其亡妃崔氏泣曰：本来相迎，比闻许智藏将至，其人若到，当必相苦，为之奈何？明夜，俊又梦崔氏曰：妾得计矣，当入灵府中以避之。及智藏至，为俊诊脉曰：疾已入心，即当发癎，不可救也。果如言，俊数日而薨。上奇其妙，赉物百段。炀帝即位，智藏时致仕于家，帝每有所苦，辄令中使就询访，或以舆迎入殿，扶登御床，智藏为方奏之，用无不效。年八十，卒于家。宗人许澄，亦以医术显。父奭，仕梁太常丞中军长史，随柳仲礼入长安，与姚僧垣齐名，拜上仪同三司。澄有学识，传父业尤尽其妙，历尚药典御谏议大夫，封贺川县伯。父子俱以艺术名重于周隋二代。史失事，故附见云。
　　　　　莫君锡

　　按《古今医统》：莫君锡，不知何郡人，大业中为太医。炀帝晚年，尤迷于色，方士进大丹，帝服之而阳过盛，日饮水百杯而渴不止，君锡奏为置冰于帝前，日夕望之而渴遂止。
　　　　　巢元方

　　按《古今医统》：巢元方，不知何郡人，大业中为太医博士，奉诏撰《诸病源候论》五十卷，罔不该集。今行世为《巢氏病源》。
　　　　　杨上善

　　按《古今医统》：杨上善，不知何郡人。大业中为太医侍御，名著当代，称神，诊疗出奇，能起沉疴笃疾，不拘局方，述《内经》为《太素》，知休咎，今世之云太素脉皆宗之，鲜有得其妙者。
　　　　　全元起

　　按《古今医统》：全元起，以医鸣隋，其实不在巢、杨之下，一时缙绅慕之如神，患者仰之，得则生，舍则死。其医悉袓《内经》，所著《内经训解》行世。
　　　　　北山黄公

　　按《中说》：北山黄公善医，先寝食而后针药。
　　　　唐

　　　　　许引宗

　　按《旧唐书》本传：许引宗，常州义兴人也。初事陈，为新蔡王外兵参军。时柳太后病风不言，名医治皆不愈，脉益沉而噤，引宗曰：口不可下药，宜以汤气熏之，令药入腠理周理即差。乃造黄耆防风汤数十斛，置于床下，气如烟雾，其夜便得语，由是超拜义兴太守。陈亡，入隋，历尚药奉御。武德初，累授散骑侍郎。时关中多骨蒸病，得之必死，递相连染，诸医无能疗者，引宗每疗无不愈。或谓曰：公医术若神，何不著书以贻将来？引宗曰：医者意也，在人思虑。又脉候幽微，苦其难别，意之所解，口莫能宣。且古之名手，唯是别脉、脉既精别，然后识病。夫病之于药，有正相当者，唯须单用一味，直攻彼病，药力既纯，病即立愈。今人不能别脉，莫识病源，以情臆度，多安药味，譬之于猎，未知兔所，多发人马，空地遮围，或冀一人偶然逢也。如此疗疾，不亦疏乎？假令一药偶然当病，复共他味相和，君臣相制，其势不行，所以难差，谅由于此。脉之深趣，既不可言，虚设经方，岂加于旧？我思之久矣，故不能著述耳。年九十余卒。
　　　　　宋侠者

　　按《旧唐书》本传：宋侠者，洺州清漳人，北齐东平王文学孝王之子也，亦以医术著名。官至朝散大夫药藏监，撰《经心录》十卷行于代。
　　　　　李洞元

　　按《齐东野语》：唐长孙后怀高宗，数日不能分娩，诏医博士李洞元候脉，奏云：缘子以手执母心，所以不产。太宗问曰：当何如？洞元曰：留子母不全，母全子必死。后曰：留子，帝业永昌。遂隔腹针之，透心至手。后崩，太子即诞。后至天阴，手中有瘢。
　　　　　李世绩

　　按《古今医统》：李世绩，以医鸣唐，注《本草药性》，为有功。
　　　　　于志宁

　　按《医学入门》：于志宁，字仲谧，唐太傅。与李世绩修本草并图，合五十四篇，其书大行。
　　　　　甘伯宗

　　按《医学入门》：甘伯宗，撰历代名医姓氏，自伏羲至唐，凡一百二十人。
　　　　　甄权

　　按《旧唐书》本传：甄权，许州扶沟人也。尝以母病，与弟立言专医方，得其旨趣。隋开皇初为秘书省正字，后称疾免。隋鲁州刺史库狄嵚苦风患，手不得引弓，诸医莫能疗，权谓曰：但将弓箭向垛，一针可以射矣。针其肩隅一穴，应时即射。权之疗疾，多此类也。贞观十七年，权年一百三岁。太宗幸其家，视其饮食，访以药性，因授朝散大夫，赐几杖衣服。其年卒。撰《脉经》、《针方》、《明堂人形图》各一卷。
　　　　　甄立言

　　按《旧唐书》甄权传：权弟立言，武德中累迁太常丞御史大夫。杜淹患风毒发肿，太宗令立言视之，既而奏曰：从今更十一日午时必死。果如其言。时有尼明律年六十余，患心腹鼓胀，身体羸瘦，已经二年，立言诊脉曰：其腹内有虫，当是误食发为之耳。因令服雄黄，须臾吐出一蛇，如人手小指，唯无眼，烧之犹有发气，其疾乃愈。立言寻卒。撰《本草音义》七卷，《古今录验方》五十卷。
　　　　　张宝藏

　　按《续前定录》：贞观中，张宝藏为金吾长，尝因下直归栎阳，路逢少年畋猎，割鲜野食。倚树叹曰：张宝藏身年七十，未尝得一食酒肉，如此者可悲哉。傍一僧指曰：张宝藏六十日内，官登三品，何足叹也？言讫不见。宝藏异之，即时还京师。太宗苦于气痢，众医不效，即下诏问殿庭左右，有能治此疾者，当重赏之。宝藏尝困是疾，即具疏以乳煎荜拨方进，上服立差，宣下宰臣与五品官。魏征难之，逾月不进拟。上疾复，问左右曰：吾前饮乳煎荜拨有效。复命进之，一啜又平复。因思曰：尝令与进方人五品官，不见除授，何也？征惧曰：奉诏之际，未知文武二吏。上怒曰：治得宰相，不妨已授三品官，我天子也，岂不及汝耶？乃厉声曰：与三品文官，授鸿胪卿。时已六十日矣。
　　　　　孙回璞

　　按《曹州志》：孙回璞，济阴人，殿中侍御医。贞观十三年，从驾幸九成宫三善谷，与魏太师征邻。夜二鼓，璞闻唤孙侍御，心疑太师命，出视，见二人曰：官唤。璞曰：我不能行。即取马乘之以随，光明如昼，璞怪讶而不敢言。行六七里，至苜蓿谷，见两人持韩凤方以行，语引璞二人曰：我所得是，汝错也，宜放之！二人即放璞。璞循路而还，了了不异平日行处。既至门，系马，见婢当户眠，唤之不应；入户，见身与妇并眠，欲就之不得，但见屋内甚明，壁角蜘蛛网二绳及架上所著药物。不得就床，自知是死，倚壁久之，忽惊觉，身已卧床上，而屋内黑暗无所见。唤妇起燃灯，而璞方大汗，视蜘蛛网等处，历然不殊。马亦大汗，急遣人觇凤方，果是夜暴死。至十七年，璞奉敕往疗齐王佑疾，还至洛州孝义驿，忽然见一人问曰：君是孙回璞否？我鬼也。魏太师有文书追君。璞视之，则郑公征署也。璞惊曰：郑公未死。何有此？鬼曰：已死矣。今为太阳都录太监，故令召君耳。璞引坐共食甚欢，请曰：待还京奏事毕，然后应命可也。鬼许之。于是昼夜相随，至阌乡，鬼辞曰：吾度关待君。及璞度关，而鬼已先至，复同行至滋水，又与璞别曰：待君奏事讫相见也，可弗食荤辛。既奏事毕，出访郑公已薨，校其薨日，则孝义驿之前日也。璞自拟必死，与家人诀别。可六七日，夜梦前鬼来召，引璞上高山，山巅有大宫殿，入见众君子迎谓曰：此人有修福，不可留也。即推璞堕山，乃惊悟。
　　　　　孙思邈

　　按《唐书》本传；孙思邈，京兆华原人，通百家说，善言老子庄周。周洛州总管独孤信，见其少，异之曰：圣童也，顾器大难为用耳。及长，居太白山，随文帝辅政，以国子博士召，不拜，密语人曰：后五十年有圣人出，吾且助之。太宗初，召诣京师，年已老而听聪视了。帝叹曰：有道者！欲官之，不受。显庆中，复召见拜谏议大夫，固辞。上元元年，称疾还山，高宗赐良马，假鄱阳公主邑可以居之。思邈于阴阳推步医药无不善，孟诜、卢照邻等师事之。照邻有恶疾，不可为，感而问曰：高医愈疾奈何？答曰：天有四时五行，寒暑迭居，和为雨，怒为风，凝为雪霜，张为虹霓，天常数也。人之四肢五脏，一觉一寐，吐纳往来，流为荣卫，章为气色，发为音声，人常数也。阳用其形，阴用其精，天人所同也。失则蒸生热，否生寒，结为瘤赘，陷为痈疽，奔则喘乏，竭则燋槁，发乎面，动乎形，天地亦然。五纬缩赢，孛彗飞流，其危诊也。寒暑不时，其蒸否也。石立土踊，是其瘤赘。山崩土陷，是其痈疽。奔风暴雨，其喘乏。川渎竭涸，其燋槁。高医导以药石，救以砭剂。圣人和以至德，辅以人事。故体有可愈之疾，天有可振之灾。照邻曰：人事奈何？曰：心为之君，君尚恭，故欲小。《诗曰》：如临深渊，如履薄冰。小之谓也。胆为之将，以果决为务，故欲大。《诗》曰：赳赳武夫，公侯干城。大之谓也。仁者静，地之象，故欲方。传曰：不为利回，不为义疚。方之谓也。智者动，天之象，故欲圆。《易》曰：见机而作，不俟终日。圆之谓也。复问养性之要，答曰：天有盈虚，人有屯危，不自慎，不能济也，故养性必先知自慎也。慎以畏为本，故士无畏则简仁义，农无畏则惰稼穑，工无畏则慢规矩，商无畏则货不殖，子无畏则忘孝，父无畏则废慈，臣无畏则勋不立，若无畏则乱不治。是以太上畏道，其次畏物，其次畏人，其次畏身。忧于身者，不拘于人；畏于己者，不制于彼；慎于小者，不惧于大；戒于近者，不侮于远。如此则人事毕矣。初，魏征等修齐、梁、陈、周、隋等五家史，屡咨所遗，其传最详。永淳初卒，年百余岁，遗令薄葬，不藏明器，祭去牲牢。孙处约常以诸子见，思邈曰：俊先显，侑晚贵，佺祸在执兵，后皆验。太子詹事卢齐卿之少也，思邈曰：后五十年位方伯，吾孙为之吏，愿自爱。时思邈之孙溥尚未生，及溥为萧丞，而齐卿徐州刺史。　　按《旧唐书》本传：孙思邈，京兆华原人也。七岁就学，日诵千余言；弱冠善谈庄老及百家之说，兼好释典。洛州总管独孤信，见而叹曰：此圣童也！但恨其器大而难为用也。周宣帝时，思邈以王室多故，乃隐居太白山。隋文帝辅政，征为国子博士，称疾不起。常谓所亲曰：过五十年，当有圣人出，吾方助之以济人。及太宗即位，召诣京师，嗟其容色甚少，谓曰：故知有道者，诚可尊重，羡门广成，岂虚言哉！将授以爵位，固辞不受。显庆四年，高宗召见，拜谏议大大，又固辞不受。上元元年，辞疾请归，特赐良马及鄱阳公主邑司以居焉。当时知名之士，宋令文、孟诜、卢照邻等执师资之礼以事焉。思邈尝从幸九成宫，照邻留在其宅，时庭前有病梨树，照邻为赋，其序曰：癸酉之岁，余卧疾长安光德坊之官舍，父老云是鄱阳公主邑司，昔公主未嫁而卒，故其邑废。时有孙思邈处士居之，邈道合古今，学殚数术，高谈正一则古之蒙庄子，深入不二则今之维摩诘，及其推步甲乙，度量乾坤，则洛下闳安期先生之俦也。照邻有恶疾，医所不能愈，乃问思邈：名医愈疾，其道何如？思邈曰：我闻善言天者必质之于人，善言人者亦本之于天。天有四时五行，寒暑迭代。其转运也，和而为雨，怒而为风，凝而为霜雪，张而为虹霓，此天地之常数也。人有四肢五脏，一觉一寝，呼吸吐纳，精气往来，流而为荣卫，彰而为气色，发而为音声，此人之常数也。阳用其形，阴用其精，天人之所同也。及其失也，蒸则生热，否则生寒，结而为瘤赘，陷而为痈疽，奔而为喘乏，竭而为燋枯。诊发乎面，变动乎形，推此以及天地亦知之。故五纬盈缩，星辰错行，日月薄蚀，孛彗飞流，天地之危诊也。寒暑不时，天地之蒸否也。石立土踊，天地之瘤赘也。山崩土陷，天地之痈疽也。奔风暴雨，天地之喘乏也。川渎竭涸，天地之燋枯也。良医导之以药石，救之以针剂，圣人和之以至德，辅之以人事，故形体有可愈之疾，天地有可消之灾。又曰：胆欲大而心欲小，智欲圆而行欲方。诗曰：如临深渊，如履薄冰，谓心小也；赳赳武夫，公侯干城，谓胆大也；不为利回，不为义疚，行之方也；见机而作，不俟终日，智之圆也。思邈自云：开皇辛酉岁生，至今午九十三矣。询之乡里，咸云数百岁人，话周齐间事，历历如眼见，以此参之，不啻百岁人矣。然犹视听不衰，神彩甚茂，可谓古之聪明博达不死者也。初，魏征等受诏，修齐梁陈周隋五代史，恐有遗漏，屡访之，思邈口以传授，有如目观。东台侍郎孙处约将其五子侹、儆、俊、佑、佺以谒思邈，思邈曰：俊当先贵，佑当晚达，佺最名重，祸在执兵。后皆如其言。太子詹事卢齐卿童幼时，请问人伦之事，思邈曰：汝后五十年，位登方伯，吾孙当为属吏，可自保也。后齐卿为徐州刺史，思邈孙溥果为徐州萧县丞。思邈初谓齐卿之时，溥犹未生，而预知其事。凡诸异迹，多此类也。永淳元年卒。遗令薄葬，不藏冥器，祭祀无牲牢。经月余，颜貌不改，举尸就木，犹若空衣，时人异之。自注《老子》、《庄子》，撰《千金方》三十卷行于代。又撰《福禄论》三卷，《摄生真录》及《枕中素书》、《会三教论》各一卷。子行，天授中为凤阁侍郎。　　按《独异志》：唐天后朝，处士孙思邈居于嵩山修道。时大旱，有敕选洛阳德行僧徒数千百人于天宫寺，讲人王经以祈雨泽。有二人在众中，须眉皓白，讲僧昙林遣人谓二老人曰：罢后可过小院。既至，问其所来，二老人曰：某伊洛二水龙也，闻至言，当得改化。林曰：讲经祈雨，二圣知之乎？答曰：安得不知？然雨者须天符乃能致之，居常何敢自施也？林曰：为之奈何？二老曰：有修道人以章疏闻天，因而滂沱，某可力为之。林乃入启，则天发使嵩阳召思邈，内殿飞章，其夕天雨大降。思邈亦不自明，退诣讲席，语林曰：吾修心五十年，不为天知，何也？因请问二老。二老答曰：非利济生人，岂得升仙？于是思邈归蜀青城山，撰《千金方》三十卷，既成而白日冲天。　　按《酉阳杂俎》：孙思邈尝隐终南山，与宣律和尚相接，每来往互参宗旨。时大旱，西域僧请于昆明池结坛祈雨，诏有司备香灯凡七日，缩水数尺。忽有老人夜诣宣律和尚求救曰：弟子昆明池龙也，无雨久，非由弟子，胡僧利弟子脑将为药，欺天子言祈雨，命在旦夕，乞和尚法力加护！宣公辞曰：贫道持律而已，可求孙先生。老人因至思邈石室求救，孙谓曰：我知昆明龙宫，有仙方三千首，尔传与予，予将救汝。老人曰：此方上帝不许妄传，今急矣，因无所恡。有顷，捧方而至。孙曰：尔特还，无虑胡僧也。自是池水忽涨，数日溢岸。胡僧羞恚而死。孙复着《千金方》三十卷，每卷入一方，人不得晓。　　按《谭宾录》：唐邓王元裕，高袓第十八子也。好学，善谈名理，与典签卢照邻为布衣之交，常称曰：寡人之相如也。照邻，范阳人，为新都尉，因染恶疾，居于阳翟之具茨山，着《释疾文》及五悲雅有骚人之风，竟自沉于颍水而死。照邻寓居于京城鄱阳公主之废府。显庆三年，诏征太白山隐士孙思邈，亦居此府。思邈，华原人，年九十余而视听不衰。照邻自伤年纔强仕，沉疾困惫，乃作蒺藜树赋，以伤其禀受之不同，词甚美丽。思邈既有推步导养之术，照邻与当时知名之士，宋令文、孟诜皆执师资之礼。照邻问养性之道，其要何也？思邈曰：天道有盈缺，人事多屯厄，苟不自慎而能济于厄者，未之有也。故养性之士，先知自慎。自慎者，恒以忧畏为本。经曰：人不畏威，天威至矣。忧畏者，死生之门，存亡之由，祸福之本，吉凶之源。故士无忧畏则仁义不立，农无忧畏则稼穑不滋，工无忧畏则规矩不设，商无忧畏则货殖不盈，子无忧畏则孝敬不笃，父无忧畏则慈爱不着，臣无忧畏则勋庸不建，若无忧畏则社稷不安。故养性者失其忧畏，则心乱而不理，形躁而不宁，神散而气越，志荡而意昏，应生者死，应存者亡，应成者败，应吉者凶。夫忧畏者，其犹水火不可暂忘也。人无忧畏，子弟为勍敌，妻妾为寇雠。是故太上畏道，其次畏天，其次畏物，其次畏人，其次畏身。忧于身者，不拘于人；畏于己者，不制于彼；慎于小者，不惧于大；戒于近者，不惧于远。能知此者，水行蛟龙不能害，陆行虎兕不能伤，五兵不能及，疫疠不能染，谗贼不能谤，毒螫不加害，知此则人事毕矣。思邈寻授承务郎，直尚药局。以永淳初卒。遗令薄葬，不设冥器，祭祀无牲牢。死经月余，颜色不变，举尸就木，如空衣焉。撰《千金方》三十卷行于代。
　　　　　秦鸣鹤

　　按《谭宾录》：唐高宗苦风眩头，目不能视，召侍医秦鸣鹤诊之，秦曰：风毒上攻，若刺头出少血愈矣。天后自帘中怒曰：此可斩也！天子头上，岂是出血处邪？鸣鹤叩头请命。上曰：医人议病，理不加罪。且我头重闷，殆不能忍，出血未必不佳，朕意决矣。命刺之。鸣鹤刺百会及脑户出血。上曰：我眼明矣。言未毕，后自帘中顶礼以谢之曰：此天赐我师也！躬负缯宝以遗之。
　　　　　曹元 【王勃】

　　按《唐书》王勃传：勃尝谓人子不可不知医。时长安曹元有秘术，勃从之游，尽得其要。　　按王勃《黄帝八十一难经》序：《黄帝八十一难经》，是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六师以授太公，太公授文王，文王历九师以授医和，医和历六师以授秦越人，秦越人始定立章句，历九师以授华佗，华佗历六师以授黄公，黄公以授曹夫子。夫子讳元，字真道，自云京兆人也。盖受黄公之术，洞明医道，至能遥望气色，彻视腑脏，流肠刳胸之术，往往行焉。浮沉人间，莫有知者。勃养于慈父之手，每承过庭之训，曰：人子不知医，古人以为不孝。因窃求良师，阴访其道。以大唐龙朔元年岁次庚申冬至后甲子，予遇夫子于长安，抚勃曰：无欲也。勃再拜稽首，遂归心焉。虽伯父伯兄，不能知也。盖授《周易》章句及黄帝《素问》、《难经》，乃知三才六甲之事，明堂玉匮之数。十五月而毕，将别，谓勃曰：阴阳之道，不可妄宣也。针石之道，不可妄传也。无猖狂以自彰，当阴沉以自深也。勃受命伏习，五年于兹矣，有升堂睹奥之心焉。近复钻仰太虚，导引元气，觉滓秽都绝，精明相保，方欲坐守神仙，弃置流俗。噫！苍生可以救耶？斯文可以存耶？昔太上有立德，其次有立功，其次有立言，非以徇名也，将以济人也。谨录师训，编附圣经，庶将来君子，有以得其用心也。
　　　　　王焘

　　按《撄宁集》：唐有王焘，精医，着《外台秘要》。　　按《比事摘录》：唐有王焘，因母病学医，因以所学作书行世。古今图书集成医部全录卷五百七

医术名流列传

　　　　唐

　　　　　张文仲 【李虔纵】

　　按《旧唐书》本传：张文仲，洛州洛阳人也，少与乡人李虔纵、京兆人韦慈藏，并以医术知名。则天初为侍御医。时特进苏良嗣于殿庭，因拜跪便绝倒，则天令文仲、慈藏随至宅候之。文仲曰：此因忧愤，邪气激也。若痛冲胁则剧，难救。自朝候未及食时，即苦冲胁绞痛。文仲曰：若入心即不可疗。俄顷，心痛不复下药，日旴而卒。文仲尤善疗风疾。其后则天令文仲集当时各医，共撰疗风气诸方，仍令麟台监王方庆监其修撰。文仲奏曰：风有一百二十四种，气有八十种，大体医药虽同，人性各异，庸医不达药之性，使冬夏失节，因此杀人。唯脚气头风上气，尝须服药不绝，自余则随其发动，临时消息之。但有风气之人，春末夏初及秋暮，要得通泄即不困剧。于是撰四时常服及轻重大小诸方十八首，表上之。文仲久视年终于尚药奉御，撰《随身备急方》三卷行于代。虔纵官至侍御医，慈藏景龙中光禄卿。自则天中宗已后，诸医咸推文仲等三人为首。　　按《朝野佥载》，洛州有士人患应病，语即喉中应之，以问善医张文仲。张经夜思之，乃得一法，即取《本草》令读之，皆应，至其所畏者，即不言。文仲乃录取药，合和为丸服之，应时而止。一云问医苏澄云。
　　　　　韦慈藏

　　按《旧唐书》张文仲传：韦慈藏，京兆人，以医术知名，则天初为侍御医，景龙中光禄卿。　　按《古今医统》：韦讯，道号慈藏，善医术，常带黑犬随行，施药济人。元宗重之，擢官不受。世仰为药王，医家多祀之。
　　　　　郝公景

　　按《朝野佥载》：郝公景，于泰山采药，经市过，有患见鬼者，怪群鬼见全景皆走避之，遂向公景取药。为和杀鬼丸，患者服之差。
　　　　　狄仁杰

　　按《集异记》：狄梁公性闲医药，尤妙针术。显庆中应制入关，路由华州阛阓之北，稠人广众，聚观如堵。狄梁公引辔遥望，有巨牌大字云：能疗此儿，酬绢千匹。即就观之，有富室儿年可十四五，卧牌下，鼻端生赘，大如拳石，根蒂缀鼻，纔如食箸，或触之，酸痛刻骨，于是两眼为赘所绳，目睛翻白，痛楚危极，顷刻将绝。恻然久之，乃曰：吾能为也。其父母洎亲属叩颡祈请，即辇千绢置于坐侧。公因令扶起，即于脑后下针寸许，仍询病者曰：针气已达病处乎？病人颔之。公遽抽针，而疣赘应手而落，双目登亦如初，曾无病痛。其父母亲眷且泣且拜，则以缣物奉焉。公笑曰：吾哀尔命之危逼，吾盖急病行志耳，吾非鬻伎者也。不顾而去焉。
　　　　　则天时医人

　　按《朝野佥载》：则天时，凤阁侍郎周允元，朝罢入阁。太平公主唤一医人自光政门入，见一鬼捉允元头，二鬼持棒随其后，直出景运门。医白公主，公主奏之，上令给使觇问。在阁无事，食讫还房，午如厕，长参典怪其久，往候之，见允元踣面于厕上，目直视不语，口中涎落。给使奏之，上问医曰：此可得几时？对曰：缓者三日，急者一日。上与锦被覆之，并床舁送宅，至夜半而卒。
　　　　　李听

　　按《唐书》本传：李听为河中晋绛慈隰节度使，好方书，择其验者题于帷(灓去水改巾)，墙屋皆满。
　　　　　孟诜

　　按《旧唐书》本传：孟诜，汝州梁人也，举进士；垂拱初，累迁凤阁舍人。诜少好方术，尝于凤阁侍郎刘袆之家，见其敕赐金，谓袆之曰：此药金也，若烧火其上，当有五色气。试之果然。则天闻而不悦，因事出为台州司马，后累迁春官侍郎。睿宗在藩，召充侍读，长安中为同州刺史，加银青光禄大夫。神龙初，致仕归伊阳之山，第以药饵为事。诜年虽晚暮，志力如壮。尝谓所亲曰：若能保身养性者，常须善言莫离口，良药莫离手。睿宗即位，召赴京师，将加任用，固辞衰老。景云二年，优诏赐物一百段；又令每岁春秋二时，特给羊酒糜粥。开元初，河南尹毕构，以诜有古人之风，改其所居为子平里。寻卒，年九十三。诜所居官，好勾剥为政，虽繁而理。撰《家祭礼》各一卷，《丧服要》二卷，《补养方》、《必效方》各三卷。
　　　　　王方庆

　　按《古今医统》：王方庆，太原人，博学多文，雅有才度，笃好经方，精于医药。
　　　　　纪朋

　　按《古今医统》：纪朋，唐元宗时人，能观颜色笑谈，便知人病深浅。
</div>
    <div class="pagination">
<a href="医术名流列传_page4.html">上一页</a><a href="医术名流列传.html">1</a><a href="医术名流列传_page2.html">2</a><a href="医术名流列传_page3.html">3</a><a href="医术名流列传_page4.html">4</a><span class="current-page">5</span><a href="医术名流列传_page6.html">6</a><a href="医术名流列传_page7.html">7</a><a href="医术名流列传_page8.html">8</a><a href="医术名流列传_page9.html">9</a><a href="医术名流列传_page10.html">10</a><span>...</span><a href="医术名流列传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
