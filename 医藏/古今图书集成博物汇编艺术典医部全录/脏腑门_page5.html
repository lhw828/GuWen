<!DOCTYPE html>
<html>
<head>
    <meta charset="UTF-8">
    <title>脏腑门 - 第 5 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脏腑门 - 第 5 页/共 27 页</h1>
    <div class="content">
　　神统于心，气统于肾，形统以首，形以气交而神主乎中，三才之道也。日为心，月为胆，星为脾，辰为肾脏也。石为肺，土为肝，火为胃，水为膀胱腑也，备者谓之人。邵子曰：目、耳、鼻、口、心、胆、脾、肾之气全，谓之人。心之灵曰魄，脾之灵曰魂，肾之灵曰精。心之神发乎目则谓之视，肾之精发乎耳则谓之听，脾之魂发乎鼻则谓之臭，胆之魂发乎口则谓之言，八者具备，然后谓之人。夫人者天地万物之秀气也，然而亦有不中者，各求其类也，若全得人类则谓之全人。　　按人身即小天地也。人之气即天地之气，人之五脏、六腑、十二络，犹五岳、四镇、十二州，人之七窍，犹天之七曜。凡人之脏腑十二络有病，则面色异而变常，犹岳镇十二州之有灾，则天象随之而变异。惟心脏之病，面色易形，故养心为要。心皆指虚灵之气而言，气本寓理为性，理从气发为情，而心能主宰者亦气也。人之面备耳目鼻口舌，犹天之五行也；腹备肝肺脾肾心，犹地之五行也。耳鼻纵而孔窍凹，静而阴也；目口横而睛凸，动而阳也。肾属耳，肺属鼻，反动而为阳；肝属目，脾属口，反静而为阴。心舌居动静间，而心声形于舌，舌音发于心，是心舌又一身之主，然项圆而颏方，天地定位也。鼻岳耸而口渊深，山泽通气也。眼外耀而舌下津，水火不相射也。喉出响而耳收声，雷风相薄，皆与天地造化相肖也。　　邵子曰：神者人之主，将寐在脾，熟寐在肾，将寤在肝又言在胆，正寤在心。又曰：天之神栖于日，人之神发于目，寤则栖心，寐则栖肾。愚谓人之一身，首干腹坤，而心居其中，其位犹三才也。气统于肾，形统于首，一上一下，本不相交，所以使之者，神交也。神运乎中则上下浑融，与天地同流，此非三才之道欤？夫神守于肾，则静而藏伏，坤之道也；守于首，则动而运行，干之道也。藏伏则妙合而凝之，行则周流不息。妙合而凝，周流不息者，乾坤合德也。以身外比太空，以心肾比天地，以气液比阴阳，以子午比冬夏。子时乃曰坎卦，肾中气生，午时乃曰离卦，气到心，肾气与心气相合而太极生液。所以生液者，以气自肾中来，气中有真水，真水无形。离卦到心气，则太极生液，如此离卦，心中液生，坎卦液到，肾液与肾水相合而太极复生于气。所以生气者，以液自心中来，液中有真气，真气无形。坎卦到肾接着水则太极而生气，如此可以比阴阳升降，至太极而相生所生，盖阳中藏水，阴中藏气也。
　　　　医门法律 【清　喻昌】

　　　　　内经十问

　　问：逆春气则伤肝，夏为寒变，此何病也？曰：寒变者，夏月得病之总名也。缘肝木弗荣，不能生其心火，至夏心火当旺反衰，北方肾水得以上凌，其候掩抑而不光明，收引而不发露，得食则饱闷，遇事则狐疑，下利奔迫，惨然不乐，甚者战栗如丧神守。证与启元子益火之源以消阴翳，似同而实大异。盖彼所谓益火之源者，主君相二火而言，非用黄连，即用桂、附；而此所谓益火之源者，全在发舒肝之郁遏，与黄连、桂、附绝不相干也。　　问：逆秋气则伤肺，冬为飧泄，与春伤于风，夏生飧泄有别否？曰：伤风而飧泄，以风为主，风者东方木也。伤肺而飧泄，以肺为主，肺者西方金也。其候各异，安得比而同之？风邪伤人，必入空窍，而空窍惟肠胃为最，风既居于肠胃，导引之机如顺风扬帆，不俟脾之运化，食入即出，以故飧已即泄也。不知者以为脾虚完谷不化，如长夏洞泄寒中及冬月飧泄之泄，反以补脾刚燥之药，助风性之劲，有泄无已，每至束手无策。倘知从春令治之，用桂枝领风，从肌表而出，一二剂而可愈也。而秋月之伤肺，伤于肺之燥也，与秋伤于燥冬生咳嗽，同是一病。但在肺则为咳嗽，在大肠则为飧泄。所谓肺移热于大肠，久为肠澼者，即此病也。但使肺热不传于大肠，则飧泄自止。不知者惟务止泄，以燥益燥，吾目中所见诸大老之误，历历可指也。冤哉！　　问：逆冬气则伤肾，春为痿厥，同一病乎？曰：痿自痿，厥自厥，本是二病。然痿者必至于厥，厥者必至于痿，究竟是一病也。但肝气可持，则痿病先见；筋脉未损，则厥病先见耳。肝主筋，肝病则筋失所养，加以夙有筋患，不觉忽然而痿矣。肝气以条达为顺，素多郁怒，其气不条达而横格，渐至下虚上盛，气高不返，眩晕不知人而厥矣。厥必气通始苏也，此皆冬时失养藏之道，正气不足之病，与治痰治风绝不相干。治痰治风，虚者益虚矣。一味培补肾水，生津养血，其筋自柔和，肝自条达可也。若精枯血削，亦难为矣。　　问：秋伤于湿，上逆而咳，发为痿厥，与逆冬气则伤肾，春为痿厥有别否？曰：此痿厥与春月之痿厥大异。秋伤于湿，吾已力辩其为伤燥矣。伤于燥，则肺先病也。咳者肺之本病，其候不一，上逆而咳，燥之征也。至发而为痿则肺金摧乎肝木，发而为厥则肺气逆而不行，燥之极矣。此盖燥火内燔，金不寒，水不冷，秋冬不能收藏与春月不能发生之故，相去不亦远乎！　　问：逆春气则少阳不生，肝气内变；逆夏气则太阳不长，心气内洞；逆秋气则太阴不收，肺气焦满；逆冬气则少阴不藏，肾气独沉。与前寒变等病又不同者，何也？曰：前言逆春气而夏始病，此言逆春气而春即病也。春气属少阳木，主生；夏气属太阳火，主长；秋气属太阴金，主收；冬气属少阴水，主藏。春未至而木先芽，夏未至而火先朗，此为休征；春已至而木不生，夏已至而火不长，此为咎征。若春已过而不生，夏已过而不长，则死期迫矣。收藏亦然。肝气内变，即所谓不条达而横格也；心气内洞，洞开也，心虚则洞然而开。有人觉心大于身，身大于室，少顷方定者，正此病也。惟心洞开，北方寒水得乘机窃入为寒变之病，非心气内洞别为一病也。　　问：寒变与煎厥皆属夏月之病，究竟何别？曰：寒变者，南方心火无权，为北方寒水所变也。煎厥者，北方肾水无权，而南方心火亢甚无制也。两者天渊，不可同论。煎者火性之内燔，厥者火气之上逆。即经文阳气者烦劳则张，精绝，辟积于夏之说。可见阳根于阴，深藏肾水之中，惟烦劳无度，则阳张于外，精绝于内，延至夏月火王，而煎厥之病生矣。　　问：逆冬气则少阴不藏，肾水独沉；又云味过于甘，心气喘满，色黑，肾气不衡。此何解也？曰：此未经阐发之义。盖少阴主藏者也，冬月水旺，肾脏甚富，源泉混混，盈科而进。若冬无所藏，新旧不相承接，有独沉而已。《太素》不解其旨，谓独沉为沉浊，何况后人耶？味过于甘，肾气不衡，注作不平，亦属肤浅。盖人身心肾相交，水火相济者，其恒也。味过于甘，肾气为土掩而不上交于心，则心气亦不得下交于肾，所以郁抑而为喘满也。肾气不衡，即肾气独沉之变文。见心肾交，则肾脉一高一下，犹权衡然，知独沉为有权无衡也，则不衡二字恍然矣。夫肾间之气，升灌于上则为荣华，独沉于下则为枯谢。《难经》谓：五脏脉平而死者，生气独绝于内。不满五十动一止者，肾气先尽。故知肾气独沉，非细故也。　　问：味过于酸，肝气以津，脾气乃绝，此何解也？曰：此人身消息之所在。王注牵强，不合乎道。夫人天真之气，全在于胃，津液之多寡，即关真气之盛衰，而胃复赖脾以运行其津液，一脏一腑，相得益彰。所以胃不至于过湿，脾不至于过燥也。观下文味过于苦，脾气不濡，胃气乃厚，其为脾过燥、胃过湿可知。然终是相连脏腑，默相灌渗，所以脾气但言不濡，病反在胃，且未甚也。至以过酸之故，助其曲直，将胃中津液日渐吸引，注之于肝，转觉肝气津润有余矣。肝木有余，势必克土，其脾气坐困，不至于绝不已耳。若胃中津液尚充，纵脾气不濡，有濡之者在也，亦安得坐毙哉！　　问：味过于苦，胃气乃厚；味过于辛，精神乃央。注谓厚为强厚，央为久长。岂五味中酸咸甘多所损，苦与辛多所益乎？曰：二义原不作此解，王注与经文全相背谬。观于胃气乃厚，繇于脾气不濡，明系脾困不为胃行津液，胃气积而至厚也。胃气一厚，容纳遂少，反以有余成其不足，更难施治。今人守东垣一家之学，遇胃病者咸用补法，其有余愈补愈胀者，正坐此弊。如西北之人喜食生硬面酪，迨至受病，投以牵牛、巴豆乃始畅适，即香、砂、橘、半用且不应，况用参朮之补乎？《内经》有言：胃气实则胀，虚则泄，盖可知矣。至精神乃央，上文既云筋脉沮弛，明是筋脉得辛而缓散不收也，况人之精神全贵收藏，不当耗散，宁有辛散既久而不为殃害者耶？则其为病且有卒暴之虞矣。相传多食辛令人夭，岂不然哉！　　问：味过于咸，大骨气劳。从前无解，请一明之。曰：身中消息，有谓心未有不正，肾未有不邪者，以肾为作强之官也。有谓肾未有不正，心未有不邪者，以心为情欲之府也。大骨气劳，心肾两有所涉，而实有不尽然者。尝见高僧高道，栖真习定，忽焉气动精倾，乃知味过于咸，大骨气劳之说，不尽关于情欲耳。盖食咸过多，峻补其肾，腰骨高大之所，其气忽积，喜于作劳，气既勃勃内动，则精关勃勃欲开，虽不见可欲，而不觉关开莫制矣。经谓强力入房，肾气乃伤，高骨乃坏，此固嗜欲无节者之本病。奈何清修卓练之士，每于蔬菜间多食腌藏厚味，以亏道体，无有以《内经》之典一陈其前者。及病已成而食淡斋，长年累月自苦，亦足补偏救弊，然不如当日味勿过咸之超矣。因并及之。
　　　　　一申治病不本四时之律

　　逆春气则少阳不生，肝气内变；又夏为寒变。盖阳气不能鼓动而出，内郁于肝，则肝气混揉，变而伤矣。肝伤则心火失其所生，故当夏令而火有不足，寒水侮之，变热为寒也。　　逆夏气则太阳不长，心气内洞；又秋为痎疟。盖阳气不能条达而外茂，内薄于心，燠热内消，故心中洞然而空也。心虚内洞，则诸阳之病作矣。心伤则暑气乘之，至秋而金气收敛，暑邪内郁，于是阴欲入而阳拒之，故为寒；火欲出而阴束之，故为热。金火相争，故寒热往来而为痎疟。　　逆秋气则太阴不收，肺气焦满；又冬为飧泄。夫肺热叶焦则为胀满，肺伤则肾水失其所生，故当冬令而为肾虚飧泄。飧泄者，水谷不分而寒泄也。　　逆冬气则少阴不藏，肾气独沉；又春为痿厥。盖少阴主藏，少阴之气不伏藏，而至肾气独沉，则有权无衡，如冷灶无烟，而注泄沉寒等病作矣。肾伤则肝木失其所主，肝主筋，故当春令而筋病为痿。阳贵深藏，故冬不能藏，则阳虚为厥。　　此可见春夏生长之令，不可以秋冬收藏之气逆之；秋冬收藏之令，不可以春夏生长之气逆之。医者而可悖春夏养阳，秋冬养阴之旨乎！
　　　　　先哲格言

　　心肺为脏阴也，以通行阳气而居上，阴体而阳用也。大肠小肠为腑阳也，以传阳气而居下，阳体而阴用也。　　足相火属胆，配肝主血；手相火属三焦，配肾之命门主精。肝与命门皆属风木，木中有火，则精血之中有热气也。然精血体润，水也。火与水相守故不发，至发而为热，则皆精血将枯之所致也。譬如木枯则火易焚耳，故相火发者难治。今虚劳骨蒸之病，皆相火发热之证也。小水不能灭大火，法当补阴，则热自退。
　　　　景岳全书 【明　张介宾】

　　　　　五脏内伤

　　七情内伤：过于喜者，伤心而气散；心气散者，收之养之。过于怒者，伤肝而气逆；肝气逆者，平之抑之。过于思者，伤脾而气结；脾气结者，温之豁之。过于忧者，伤肺而气沉；肺气沉者，舒之举之。过于恐者，伤肾而气怯；肾气怯者，安之壮之。　　五脏受伤，本不易辨，但有诸中必形诸外。故肝病则目不能视而色青，心病则舌不能言而色赤，脾病则口不知味而色黄，肺病则鼻不闻香臭而色白，肾病则耳不能听而色黑。
　　　　　五脏虚实

　　心实者，多火而多笑。肝实者，两胁少腹多有疼痛，且复多怒。脾实者，为胀满气闭，或为身重。肺实者，多上焦气逆，或为咳喘。肾实者，多下焦壅闭，或痛，或胀，或热，见于二便。　　心虚者，阳虚而多悲。肝虚者，目(目巟)(目巟)无所见，或阴缩筋挛而善恐。脾虚者，为四肢不用，或饮食不化，腹多痞满而善忧。肺虚者，少气息微，而皮毛燥濇。肾虚者或为二阴不通，或为两便失禁，或多遗泄，或腰脊不可俯仰，而骨酸痿厥。
　　　　　脏象别论

　　脏象之义而同中有不同，及有先同而后异者，俱不可以不辨也。夫人身之用，止此血气，虽五脏俱有血气，而其纲领则肺出气也，肾纳气也。故肺为气之主，肾为气之本也。血者水谷之精也，源源而来，而实生化于脾，总统于心，藏受于肝，宣布于肺，施泄于肾，而灌溉一身。所谓气主嘘之，血主濡之，而血气为人之橐钥，是皆人之所同也。若其同中之不同者，则脏气各有强弱，禀赋各有阴阳。脏有强弱，则神志有辨，颜色有辨，声音有辨，性情有辨，筋骨有辨，饮食有辨，劳逸有辨，精血有辨，勇怯有辨，刚柔有辨也。强中强者，病其太过；弱中弱者，病其不及。因其外而察其内，无弗可知也。禀有阴阳，则或以阴脏喜温暖，而宜姜桂之辛热；或以阳脏喜生冷，而宜芩连之苦寒。或以平脏热之则可阳，寒之则可阴也。有宜肥腻者，非润滑不可也；有宜清素者，惟膻腥是畏也。有气实不宜滞，有气虚不宜破者；有血实不宜濇，有血虚不宜泄者；有饮食之偏忌，有药饵之独碍者。有一脏之偏强，常致欺凌他脏者；有一脏之偏弱，每因受制多虞者。有素挟风邪，必因多燥，多燥由于血也；有善病湿邪者，必因多寒，多寒由于气也。此固人之有不同也。亦有一人之禀而先后之不同者，如素禀阳刚而恃强无畏，纵嗜寒凉，及其久也而阳气受伤，则阳变为阴矣；或以阴柔而素耽辛热，久之则阴日以涸，而阴变为阳矣。不惟饮食，情欲皆然。病有出入，朝暮变迁。满而更满，无不覆矣；损而又损，无不破矣。故曰：久而增气，物化之常也；气增而久，夭之由也。此在经文固已明言之矣。夫不变者常也，不常者变也。人之气质有常变，医之治病有常变，欲知常变，非明四诊之全者不可也，设欲以一隙之偏见而应无穷之变机，吾知其害于人者多矣，故于此篇之义，尤不可不深察。
　　　　身经通考 【清　李潆】

　　　　　脏腑问答

　　长春子曰：敢问五脏六腑之义，何谓也？曰：脏者藏也，如宝藏然，藏物而不泄也。脏阴而根于阳，故其数奇。腑者聚也，如府库然，聚物转输，其用不穷也。腑阳而根于阴，故其数耦。肺，沛也，中有二十四孔，分布清浊之气，沛然莫御也。市者人气之所聚，膻中为气海，故从市。心，新也，神明之官，变化日新也。大火，心星之形，象天之夏也，去肾八寸四分，位离生阴，故能生血。脾，裨也，掩乎太仓，裨助胃气也，居心肺之下，故从卑。太阴湿土，与血类，故裹血。肝，干也，将军之官，谋虑出焉，足以干事也，居震而为龙雷，故多惊多怒。木生火，为血之母，故藏血。肾，慎也，慎守精室，不可妄泄也；又引也，引水下行，其精管自两肾脊骨间发源，绕大肠之右，从溺管之下出前阴而泄精。是为五脏。胃，卫也，水谷之精气布濩周身，足以卫外而为固也；上为贲门，下为幽门，仓廪之官，五谷之腑，故从田。胆，担也，十一经皆取决于胆，足以担天下之事也。肠有大小。肠，畅也，畅达胃气，令秽浊下降也；上为阑门，下为魄门，又曰肛门。三焦统领周身元气，上焦不治，则水泛高原；中焦不治，则水溜下脘；下焦不治，则水乱二便，故名决渎之官。上焦治膻中，直两乳间；中焦治脐上四寸；下焦治脐下一寸，当膀胱。膀，滂也；胱，光也。气海足则运化有常，滂沛光滑，水道利也。是谓六腑。敢问魂魄何谓也？曰：魂者随神往来之谓，魄者并精出入之谓。魂神而魄灵，魂动而魄静。肝藏魂，肺藏魄。
　　　　　脏腑名位

　　以四时合于身者言之：春曰肝，夏曰心，长夏曰脾，秋曰肺，冬曰肾。以人之脏腑言之：上为肺与心，中为脾，下为肝与肾。经云：呼出肺与心，吸入肾与肝。呼吸之间有一至，是为脾脉，其不符于四时，何也？盖以肾者肺之所生，肺为金而属干。干，天也。故肺通天气而居上，天一生水而为肾。肾之上为肝，肝之上为心，心属火而生土，火土同原而生金，故肺居上也。天上有水，山上有泉，水出高原，头在九天之上，尾彻九地之下。故先儒曰：天地四旁皆水也，此天汉之源流也。
　　　　　脏腑阴阳

　　以阴阳之常论之：肾为坎水，阳少阴多，宜曰太阴。心为离火，阴少阳多，宜曰太阳。肝为震木，阴多阳少，宜曰少阳。肺为兑金，阳多阴少，宜曰少阴。脾居戊己土之中气，宜曰阴阳之中，则人可无疑矣。乃以运气经络论之：肾居北方，谓之寒水可也，何以配太阳乎？心居南方，谓之君火可也，何以配少阴乎？肝在东方阳位，谓之少阳可也，何以曰厥阴乎？肺在西方阴位，谓之少阴可也，何以曰太阴而又配阳明乎？脾在中州，明为阴阳之中，乃以胃属阳明，脾属太阴，与肺之脏腑相同，又何说也？种种疑端，岂古圣人有遗义乎？曰：勿疑也！按《内经》云：阴阳之道，推之可千可万，未可以常理执也。今特为辩之：肾配太阳，心宜配太阴，而配以少阴者，阳常饶而阴常乏，犹《易》阳用九阴用六也。肝居阳位而曰厥阴者，木生于秋冬之后，论其本为阴之尽，故曰厥阴也。大肠居阴位而燥金，曰阳明者，金生于春夏之后，论其本，阳明于前，故曰阳明也。若肾为寒水，心为君火，肝为风木，此无疑也。至肺与脾，共为太阴，乃土主湿，金主燥，则又不能无疑矣。盖老阳必变为阴，火当至盛之时，已变为土，士湿，故曰太阴。试观季夏之时，大雨时行，土生金而为水之母，则其气之相通，而同为太阴可知矣。若膀胱之配肾，胆之配肝，小肠之配心，大肠之配肺，胃之配脾，三焦之配手心主，以其小络之相通也。然小肠为太阳，而膀胱亦为太阳。膀胱之为太阳也，与小肠俱至目内眦，同居头面午位，故皆曰太阳也。肝为厥阴，而心包亦为厥阴，相火为风木所生，子母同气，故皆曰厥阴也。心为少阴，而肾亦为少阴，子午相通，水火互根，故皆曰少阴也。脾曰太阴，而肺亦曰太阴，肺金为脾土所生，子母同气，故亦曰太阴也。胃曰阳明，而大肠亦曰阳明，子母相亲，故皆曰阳明也。胆为少阳，而三焦亦曰少阳者，三焦起于亥，胆起于子，俱在耳目锐眦之间，故皆曰少阳也。心为君火，脾为湿土，此无疑也。肝木之为风也，将克乎土，故风为之扬也。肺金之为燥也，方离于火，已脱乎湿，故燥气未去也。风极生火，故曰，风从火断汗之宜。燥极生寒，故曰，燥与湿兼下之可。
　　　　石室秘箓 【清　陈士铎】

　　　　　五脏生克

　　五行，火木土金水，配心肝脾肺肾，人尽知之也。然而生中有克，克中有生，生不全生，克不全克，生畏克而不敢生，克畏生而不敢克，人未必尽知之也。何以见生中有克？肾生肝也，肾之中有火存焉，肾水干枯，肾不能生肝木矣。火无水制，则肾火沸腾，肝木必致受焚烧之祸，非生中有克乎？治法当急补其肾中之水，水足而火息，肾不克木而反生木矣。肝，生心也，肝之中有水存焉，肝火燥烈，肝不能生心火矣；木无水养，则肝木焦枯，心火必有寒冷之虞，非生中有克乎？治当急补其肝中之水，水足而木旺，则肝不克火而反生火矣。心中之火君火也，心包之火相火也，二火之中，各有水焉。二火无水，则心燔灼而包络自焚矣，又何能火生脾胃之土乎。火无所养，则二火炽盛，必有燎原之害，此生中有克，不信然乎！治法当补其心中之水以生君火，更当补其肾中之水以滋相火，水足而二火皆安，不去克脾胃之土，而脾胃之土自生矣。脾土，克水者也，然土必得水以润之，而后可以生金，倘土中无水，则过于亢热，必有赤地千里，烁石流金之灾，不生金而反克金矣。治法当补脾阴之水，使水足于润土，而金之气有所资，庶几金有生而无克也。肺金，生水者也，然金亦必得水以濡之，而后可以生水，倘金中无水，则过于刚劲必有煅炼太甚，崩炉飞汞之忧，不生水而反克水矣。治法当补其肺中之水，使水足以济金，而水之源有所出，庶几水有生而无克也。以上五者，言生中有克，实有至理，非漫然立论。倘肾中无水，用六味地黄丸汤大剂与之；肝中无水，用四物汤；心中无水，用天王补心丸；心包无水，用归脾汤；脾胃无水，用六君、四君；肺经无水，用生脉散。举一而类推之，可也。　　何以见克中有生乎？肝，克土也，而肝木非土又何以生？然而肝木未尝不能生土，土得木以疏通，则土有生气矣。脾，克水也，而脾土非水又何以生？然而脾土未尝不生水，水得土而蓄积，则水有根基矣。肾，克火也，而肾水非火不能生，无火则肾无温暖之气矣；然而心火必得肾水以生之也，水生火而火无自焚之祸。心，克金也，而心火非金不能生，无金则心无清肃之气矣；然而肺金必得心火以生之也，火生金而金无寒冷之忧。肺，克木也，而肺金非木不能生，无木则金无舒发之气矣；然而肝木必得肺金以生之也，金生木而木无痿废之患。以上五者，亦至理焉，知其颠倒之奇，则治病自有神异之效。　　何以见生不全生乎？肾，生肝也，而不能全生肝木。盖肾水无一脏不取资也。心得肾水，而神明始焕发也。脾得肾水而精微始化导也。肺得肾水而清肃始下行也。肝得肾水而谋虑始决断也。六腑亦无不得肾水而后可以分布之。此肾经之不全生，而无乎不生也。　　何以见克不全克乎。肾，克火也，而不至全克心火。盖肾火无一脏不焚烧也。心得肾火，而烦躁生焉；脾得肾火，而津液干焉；肺得肾火，而喘嗽病焉；肝得肾火，而龙雷出焉。六腑亦无不得肾火而燥渴枯竭之证见矣。此肾经之不全克，而无乎不克也。　　何以见生畏克而不敢生乎？肝木，本生心火也，而肝木畏肺金之克，不敢去生心火，则心气愈弱不能制肺金之盛，而金愈克木矣。心火，本生胃土也，而心火畏肾水之侵，不敢去生胃土，则胃气转虚不能制肾水之胜，而水益侵胃土矣。心包之火，本生脾土也，而心包之火，畏肾水之泛，不敢去生脾土，则脾气更困不能伏肾水之凌，而水益欺脾土矣。脾胃之土，所以生肺金也，而脾胃之土，畏肝木之旺，不敢去生肺金，则肺气转衰，不敢制肝木之犯而木愈侮土矣。肾经之水，所以生肝木也，而肾水畏脾胃之土燥，不敢去生肝木，则肝木更雕，不能制脾胃二土之并，而土愈制水矣。见其生而制其克，则生可全生；忘其克而助其生，则克且更克，此医道之宜知，而用药者所宜究心也。　　何以见克畏生而不敢克乎？金，克木也，肺金之克肝，又何畏于肾之生肝乎？不知肾旺则肝亦旺，肝旺则木盛，木盛则肺金必衰，虽性欲克木，见茂林而自返矣。故木衰者，当补肾以生肝，不必制肺以扶肝。木，克土也，肝之克脾又何畏于心之生脾乎？不知心旺则脾亦旺，脾旺则土盛，土盛则肝木自弱，虽性思克土遇焦土而自颓矣。故土衰者，皆补心以培土，不必制木以救土。土，制水者也，脾之克肾，又何畏于肺之生肾？不知肺旺则肾亦旺，肾旺则水盛，水盛则脾土自微，虽性欲制水，见长江而自失矣。故水衰者，当补肺以益水，不必制土以蓄水。水，制火者也，肾水之克心，又何畏肝之生心乎？不知肝旺则心亦旺，心旺则火盛，火盛则肾水必虚，虽性喜克火，见车薪而自退矣。故火衰者，当补肝以助心，不必制水以援心。火，制金者也，心之克肺，又何畏脾之生肺乎？不知脾旺则肺亦旺，肺旺则金盛，金盛则心火自衰，虽性欲克金，见顽金而难煅矣。故金衰者，当补土以滋金，不必息火以全金也。此五行之妙理，实医道之精微，能于此深造之，医不称神，未之前闻也！
　　　　　论脏腑

　　五脏六腑，人所知也。然而五脏不止五，六腑不止六，人未之知也。心肝脾肺肾，此五脏也。五脏之外，胞胎亦为脏，虽胞胎系妇人所有，然男子未尝无胞胎之脉。其脉上系于心，下连于肾，此脉乃通上通下，为心肾接续之关，人无此脉则水火不能相济，下病则玉门不关，上病则怔忡不宁矣。若妇人上病，与男子同，下病则不能受妊，是生生之机，属阴而藏于阳，实另受一脏也。然既为一脏，何以不列入五脏之中？因五脏分五行，而胞胎居水火之两岐，不便分配，所以止言五脏而不言六脏也。或疑胞胎既是一脏，不列入五脏之中，何以千古治病者不治胞胎，竟得无恙？是胞胎亦可有可无之脉，其非五脏之可比，而不知非也。盖胞胎不列入五脏，亦因其两岐，故病在上则治心，而心气自通于胞胎之上；病在下则治肾，而肾气自通于胞胎之下，故不必更列为一脏，而非胞胎之不为脏也。或又疑女子有胞胎以怀妊，以胞胎为一脏固宜；而男子亦曰有胞胎，其谁信之？不知男子之有胞胎，论脉之经络，而非胞胎之有无也。于心之膈膜间，有一系，下连于两肾之间，与妇人无异；惟妇人下大而上细，男子上下俱细耳。妇人下有口，而男子下无口为别。此脉男女入房，其气下行，而妇人之脉，其口大张，男子泄精直射其口，而胞胎之口始闭而受妊矣。若男子精不能射，或女子气不下行，或痰塞，或火烧，或水冷，其口俱不敢开，断不能受妊，此胞胎之为一脏甚重也。至小肠、大肠、膀胱、胆、胃、三焦，此六腑也。六腑外更有膻中，亦一腑也。膻中即心包络，代君火司令者也。膻中与心原为一脏一腑，两相表里，今独称心而遗膻中，非膻中不可为腑，尊心为君，不得不抑膻中为相也。或曰千古不治膻中，何以治心而皆效？不知心与膻中为表里，表病则里亦病，故治里而表自愈。况膻中为脾胃之母，土非火不生，心火不动，必得相火之往来以生之，而后胃气能入，脾气能出也。膻中既为脾胃母，谓不足当一腑之位乎？此膻中之为一腑，人当留意。
　　　　　脏治法

　　脏治者，五脏中有病而治之者也。脏有五，治法惟三，脾肺同一治，肾肝同一治，心肾同一治也。肺气之伤，必补脾气，脾气既伤，肺气亦困，故补肺必须补脾，而补脾必须补肺。如人或咳嗽不已，吐泻不已，此脾肺之伤。人以为咳嗽宜治肺，吐泻宜治脾，殊不知咳嗽由于脾气之衰，而吐泻由于肺气之衰。盖肺无清肃之下行，始上吐而下泻，脾气斡旋之令不行，则上为咳嗽矣。方用人参、车前子、柴胡、甘草各一钱，麦冬、茯苓各三钱，神曲五分，薏仁五钱，水煎服，此方乃治肺治脾之药合而用之者也。咳嗽病之尽除，吐泻证之各去，所谓一方两用者也。肾肝同治者，肾水不能滋肝，则肝木抑郁而不舒，必有两胁饱闷之证；肝木不能生肾中之火，则肾水日寒，必有腰脊难于俯仰之证。故补肝必须补肾中之水，补肾中之水，又不可不补肝木。倘补肝而不补肾，则胁痛何以顿除？补肾而不补肝，则腰脊何以立愈？方用熟地一两，山茱萸、白芍、当归各五钱，柴胡二钱，肉桂一钱，水煎服。此方熟地、山茱萸补肾之药，而当归、白芍、柴胡、肉桂补肝之药，既两脏平补，似乎药不该轻重，今补肝之药反多于补肾者，可见肾为肝之母，肝又为命门之母也。命门是一身之主宰，当生五脏之气，不宜为五脏所生，然而五脏迭为生克，肝既是木，岂木独不可以生命门之火乎？此有至理存焉。心肾二脏合而治之者，肾、水脏也，心、火脏也，是心肾二经为雠敌，似乎不宜牵连而一治之，不知心肾虽相克，其实相须。无心之火则成死灰，无肾之水则成冰炭。心必得肾水以滋养，肾必得心火而温暖。如人惊惕不安，梦遗精泄，岂非心肾不交乎？人以为惊惕不安，心之病，我以为肾之病。梦遗精泄，人以为肾之病，我以为心之病。岂我好为颠倒乎？诚以有至当不易之理焉，故也。方用人参、枣仁、山茱萸、麦冬、山药、柏子仁去油、茯神各三两，远志一两，炒熟芡实、白朮各五两，砂仁三钱，橘红、菖蒲，北五味各一两，熟地五两，麦冬三两，共为末，蜜为丸，白滚水送下五钱。此丸之妙，乃治肾之药少于治心，盖心君宁静，肾气自安；肾气既安，何至心动？此治心正所以治肾，而治肾正所以治心也。此治脏之法，幸人加之意哉！
　　　　　腑治法

　　腑治甚多，我举其一二证，取以为法，余可类推。如人病小便不通，大便甚结者是也。小便不通，乃膀胱之病，膀胱之气化不行，小便即不能出，小便闭塞，治膀胱之经而已矣，然而治法全不在治膀胱也。方用人参、车前子、莲子、王不留行各三钱，白果二十个，甘草一钱，肉桂三分，水煎服一剂即如注。此方之奇妙，全在用人参，其次则用肉桂三分。盖膀胱必得气化而始出，气化者何？心包络之气也。膀胱必得心包络之气下行，而水路能出。尤妙用白菓二十个，人多不识此意。白果通任督之脉，又走膀胱，引参桂之气直奔于膀胱之中，而车前、王不留行尽是泄走之物，各随之趋出于阴器之口也。此治腑之妙法，人知之乎？　　大便闭结者，人以为大肠燥甚，谁知是肺气燥乎？肺燥则清肃之气不能下行于大肠，而肾经之水仅足以自顾，又何能旁流以润溪涧哉？方用熟地、元参各三两，火麻子一钱，升麻二钱，牛乳一碗，水二锺，煎六分，将牛乳同调一碗服之，一剂不解，两剂必大便矣。此方之妙，全在不润大肠而补肾，尤妙不止补肾而且补肺，更妙不止补肺而且升肺。盖大肠居于下流，最难独治，必须从肾经以润之，从肺经以清之。气既下行，沉于海底，非用升提之法，则水注闭塞而不通，启其上孔，则下孔自然流动，此下病治上之法，亦腑病治脏之法也。其余治腑之法，可即此以悟。　　凡人胆怯不敢见人者，少阳胆经虚也。而所以致少阳胆经之虚者，肝木之衰也。而肝木之衰，又因肾水之不足。法当补肾以生肝木。方用熟地一两，山茱萸四钱，芍药、茯神、当归各五钱，柴胡、白芥子、生枣仁、肉桂各一钱。此方之妙，补肾之中用补肝之品，尤妙再去补心，使心不取给于肝胆之血，则胆之汁有余而怯形可去。又妙在用肉桂以入肝，如人得勇往之人，自然顷刻胆壮矣。此治腑实有妙理，人知之乎？　　呕吐之证，人以为胃虚，谁知由于肾虚。无论食入即出是肾之衰，凡有吐证，无非肾虚之故。故治吐不治肾，未窥见病之根也。方用人参三钱，白朮、薏仁、芡实各五钱，砂仁三粒，吴茱萸五分，水煎服。此方似乎治脾胃之药，不知皆治肾之法。方中除人参救胃之外，其余药品俱入肾经而不止留在脾也，肾火生脾，脾土始能生胃，胃气一转，呕吐始平。此治胃而用治肾之药，人知之乎？　　【李子永曰：尝论五脏各相生相克，实各相成。一经之病，每兼数经以治，此经之邪，或向别经而求，故用药不得胶柱，过于区别。然论其大概，亦不可混。肺为金脏，其质娇，畏寒畏热，而过寒过热之药不可以之治肺也。脾为土脏，其质厚，可寒可热，而偏寒偏热之药无不可以之治脾也。心为火脏，体居上，忌用热，其有以热药治心者，乃肾虚而坎不交离，本肾病而非心病也。肾为水脏，体居下，忌用寒，其有以寒药治肾者，乃心实而阳亢烁阴，本心病而非肾病也。至于肝为木脏，木生于水，其源从癸，火以木炽其权挟丁，用热不得远寒，用寒不得废热。古法治肝之药，寒热配用，反佐杂施，职此故也。其五脏之不同如此。】古今图书集成医部全录卷九十六

脏腑门 【肝】

　　　　黄帝素问

　　　　　四气调神大论

　　春三月，此谓发陈，天地俱生，万物以荣。夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应养生之道也。逆之则伤肝，夏为寒变，奉长者少。　　【注　春阳上升，发育万物，启故从新，故曰发陈。天地之气俱主生发，而万物亦以生荣。夜卧早起，发生气也。广，宽缓也，所以运动生阳之气也。东方风木之气，直上巅顶，被发者疏达肝木之气也。举动缓徐，以应春和之气。志者，五脏之志，所以御精神，收魂魄，适寒温和喜怒者也。是以四时皆当顺其志焉，勿夺勿罚，皆所以养生发之德。故君子启蛰不杀，方长不折也。夫四时之令，春生夏长，秋收冬藏，故春气以应生长之道。逆谓逆其生发之气，肝属木，主于春，春生之气逆则伤肝，肝伤则至夏为寒变之病，因奉长者少故也。盖木伤而不能生火，故于夏月火令之时，反变而为寒病。】　　逆春气，则少阳不生，肝气内变。
　　 【注　少阳主春生之气。春气逆，则少阳不生，致肝气郁而内变矣。】
　　　　　上古天真论

　　男子七八肝气衰，筋不能动，天癸竭，精少，肾脏衰，形体皆极。　　 【注　肝乃肾之所生，肾气衰，故渐及于肝矣。肝主筋，肝气衰，故筋不能运动。肾主骨，筋骨皆衰，故形体疲极也。】
　　　　　生气通天论

　　风客淫气，精乃亡，邪伤肝也。
　　 【注　风为阳邪，客于肤表，则淫伤于气矣。阳气伤，则阴寒，精自出矣。风木之邪，内通肝气，肝主藏血，肝气受邪，则伤其血矣。】　　是故味过于酸，肝气以津，脾气乃绝。　　 【注　酸味入肝，若过于酸，则肝多津液，而脾气乃绝其转输矣。】
　　　　　金匮真言论

　　东风生于春，病在肝，俞在颈项。
　　东方青色，入通于肝，开窍于目，藏精于肝，其病发惊骇，其味酸，其类草木，其畜鸡，其谷麦，其应四时，上为岁星，是以春气在头也。其音角，其数八，是以知病之在筋也。其臭臊。　　 【注　天之五方气色，入通于脏，以养五脏之精。肝之精气开窍于目而通乎天气，是天气通乎人，而人气通乎天也。其阴精藏于本脏，春时阳气上升，故其病亦如气之震发而为惊骇。木曰曲直，曲直作酸，故味酸。肝属木，故与地之草木同类。易曰：巽为鸡，东方木畜也。麦为五谷之长，故东方应之。木之精气上为岁星，十二年一周天，以地之草、木、谷、畜应天之四时，上而为岁星也。春气上升，春风在上，春病在头者，同气相感也。与别脏之因气虚而病者不同。故曰春气在头而不言病。角木音，其应在春，木成数八。肝主筋，故病在筋，气因木变则为臊。】
　　　　　阴阳应象大论

　　东方生风，风生木，木生酸，酸生肝，肝生筋，筋生心。肝主目，其在天为元，在人为道，在地为化。化生五味，道生智，元生神。神在天为风，在地为木，在体为筋，在脏为肝，在色为苍，在音为角，在声为呼，在变动为握，在窍为目，在味为酸，在志为怒。怒伤肝，悲胜怒。风伤筋，燥胜风。酸伤筋，辛胜酸。　　【注　风乃东方春生之气，故云东方生风。风生木者，寅卯属木，春气之所生也。木生酸者，地之五行生阴之五味也。阴之所生，本在五味，故酸生肝。肝之精气生筋，筋之精气生心，肝气通于目，肝和则目能辨五色，故目为肝所主。夫阴阳变化之道，其在天为元，元生神，神者阴阳不测之谓，是以在天为六气，在地为五行也。其在人为道，道者阴阳五行不易之常理也。道生智，智者五脏之神志魂魄，因思虑而处物，是以人之五脏生五神，化五志也。其在地为化，物生之谓化，化生万物而五味之美不可胜极也。苍，薄青色，东方木色也。角为木音，和而长也。肝在志为怒，故发声为呼。变动脏气，变动于经俞也。握者拘急之象，筋之证也。目者肝之窍，酸乃木之味也。肝者将军之官，故其志在怒，用志太过，则反伤其体，故云怒伤肝。悲为肺志，以情胜情，故云悲胜怒。能生我者，亦所能害我，故云风伤筋。燥属西方之金气，四时五行之气，有相生而有相制，故云燥胜风。酸伤筋者，能养我，亦能伤我也。辛为金味，故能胜酸，金胜木也。】　　风气通于肝。
　　 【注　风生木，木生肝，外内之气相通也。】
　　　　　灵兰秘典论

　　肝者，将军之官，谋虑出焉。
　　 【注　肝气急而志怒，故为将军之官。主春生之气，潜发未萌，故谋虑出焉。】
　　　　　六节脏象论

　　肝者，罢极之本，魂之居也。其华在爪，其充在筋，以生血气，其味酸，其色苍。此为阳中之少阳，通于春气。　　【注　动作劳甚谓之罢，肝主筋，人之运动皆由乎筋力，故为罢极之本。肝藏魂，故为魂之居。爪者筋之余，故其华在爪，其充在筋。肝属木位，居东方，为发生之始，故以生血气。木旺于春，阳气始生，故为阳中之少阳，以通于春气。】
　　　　　五脏生成篇

　　肝之合筋也，其荣爪也，其主肺也。多食辛，则筋急而爪枯。　　 【注　髓生肝，肝生筋，故所合在筋。爪乃筋之余，故其荣在爪。多食辛，是金味太过而伤肝，则筋缩急而爪干枯矣。】
　　　　　诊要经终论

　　正月二月，天气始方，地气始发，人气在肝。　　 【注　春者，天气始开，地气始泄，而人气在肝。肝主东方，寅卯木也。】
　　　　　平人气象论

　　脏真散于肝，肝藏筋膜之气也。
　　 【注　脏真者，真脏所藏之神也。散于肝，而主藏筋膜之气。如春木微弦之脉，乃因胃气而至于手太阴，故曰脉不得胃气，肝不弦，肾不石，是弦、钩、毛、石之脉，亦皆胃气之所生。肝主疏泄，故曰散。】
　　　　　脏气法时论

　　肝主春，足厥阴少阳主治，其日甲乙。肝苦急，急食甘以缓之。　　【注　肝主春木之气，足厥阴主乙木，少阳主甲木，二者相为表里，而主治其经气。甲为阳木，乙为阴木，在时为春，在日主甲乙。肝主春生怒发之气，故苦于太过之急，宜食甘以缓之。】　　病在肝，愈于夏；夏不愈，甚于秋；秋不死，持于冬，起于春。禁当风。肝病者，愈在丙丁；丙丁不愈，加于庚辛；庚辛不死，持于壬癸，起于甲乙。肝病者平旦慧，下晡甚，夜半静。肝欲散，急食辛以散之，用辛补之，酸泻之。　　【注　病在肝，愈于夏者，子制其鬼贼，能令母实也。夏不愈甚于秋者，子休而贼旺，至其所不胜而甚也。秋不死持于冬者，贼气休而得母气之养，至其所生而持也。自得其位，故复起于春也。此论死生之月节也。风气通于肝，故禁而勿犯。愈在丙丁者，至其所生而愈也。加于庚辛者，金克木也。持于壬癸者，得母气之所生也。本气复旺，故起于甲乙。此论死生之期日也。平旦乃木气生旺之时，故爽慧。下晡乃金旺之时，故病甚。夜半得母之生气，故安静。此论间甚之时也。夫肝病者，厥阴之胜也。邪盛则正虚，故以辛之发散，以散其木郁。以辛之润，以补其肝气。以酸之泄，以泻其有余。所谓以所利而行之，调其气使其平也。余脏准此。】　　肝色青，宜食甘。粳米、牛肉、枣、葵皆甘。　　 【注　肝色青，则其气苦急，故宜食甘以缓之。盖五味所以养五脏之气者也。】
　　　　　刺热篇

　　肝热病者，左颊先赤。
　　 【注　五色之见，各有其部，肝属木而位居东方，故左颊先赤。】
　　　　　气厥论

　　脾移寒于肝，痈肿筋挛。
</div>
    <div class="pagination">
<a href="脏腑门_page4.html">上一页</a><a href="脏腑门.html">1</a><a href="脏腑门_page2.html">2</a><a href="脏腑门_page3.html">3</a><a href="脏腑门_page4.html">4</a><span class="current-page">5</span><a href="脏腑门_page6.html">6</a><a href="脏腑门_page7.html">7</a><a href="脏腑门_page8.html">8</a><a href="脏腑门_page9.html">9</a><a href="脏腑门_page10.html">10</a><span>...</span><a href="脏腑门_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
