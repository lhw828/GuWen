<!DOCTYPE html>
<html>
 <head>
  <meta charset="utf-8"/>
  <title>
   胸腹门 - 第 4 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   胸腹门 - 第 4 页/共 11 页
  </h1>
  <div class="content">
   心痛病，有得之日近者，有得之日久，时发动者，不问诸证，并宜异攻散、香灵汤，仍佐以挝脾汤。　　若积冷而痛者，宜手拈散酒调下，于内加官桂等分，仍以挝脾汤、铁刷汤佐之。或用苏合香丸，姜汁和酒调开热服，前后心痛亦可用。　　若服温药而痛愈甚者，宜微利其大便，量虚实，先进神保丸，以利为度，继进加味七气汤。若因饮食冷物而痛者，宜调气散和挝脾汤。　　若因蛔作痛，蛔攻嚙心，痛有休止，其人吐蛔，或与之汤饮药饵，转入转吐，盖缘物入则蛔动，蛔动则令人恶心而吐，用川椒十数粒煎汤，下乌梅丸。有肾气逆上攻心以致心痛，用生韭研汁，和五苓散为丸，空肚茴香汤下。　　腹痛之证所感不一，或因寒热，或因暑湿，或因饮食饥饱，不问何证，皆可用藿香正气散加木香半钱，或正气散调下苏合香丸。　　若腹痛，欲得热手按及喜热食者，此是积冷作痛，当用理中汤或治中汤、小建中汤等药。若冷痛用温药不效，痛愈甚，大便不甚通，当微利之，用藿香正气散，每服加官桂、木香、枳壳各半钱，吞下来复丹，或用苏感丸；不利，则量虚实，用神保丸。　　有全不喜食，其人本体素怯弱，而又加以腹冷疼者，养胃汤，以白朮、苍朮仍加桂、吴萸各半钱，木香三分。膺腹冷痛或心脾疼者，生姜均治之。
　　　　古今医鉴 【明　龚信】

　　　　　诸痛

　　按痛则不通，通则不痛。夫胃脘心脾痛者，或因身受寒邪，口食冷物，内有郁热，素有顽痰死血，或因恼怒气滞，虫动作痛，种种不同，若不分而治之，何能愈乎？余曰：是寒则温之，是热则清之，是痰则化之，是血则散之，是气则顺之，是虫则杀之，临证不可惑也。　　一心痛卒急无药，以盐置刀头烧红，淬入水中，乘热饮之，吐痰而愈。此法治搅肠沙，大痛已死者立效。　　凡腹痛有寒有热，有死血，有食积，有湿痰，有虚有实。若绵绵痛而无增减者，是寒也；时痛时止者，热也；每痛有处不行移者，死血也；痛甚欲大便，利后痛减者，食积也；痛而小便不利者，湿痰也。　　凡腹中痛甚，饮凉水一盏，其痛稍可者，属热痛，当用凉药清之；清之不已而或绕脐硬痛，大便闭实，烦渴，用凉药下之，利气丸之类。若饮水愈加作痛，属寒痛，用温药和之；和之不已，而或四肢厥冷腹痛呕吐泻利，急服热药救之，附子理中汤之类。须详脉力，有无腹痛，气用气药，如木香、槟榔、香附、枳壳之类；血用血药，如当归、川芎、桃仁、红花之类。　　如腹中常觉有热而暴痛暴止者，此为积热，宜调胃承气汤下之。　　如腹痛全不思饮食，其人本体素弱而腹冷痛者，以人参养胃汤加肉桂、木香、吴茱萸，或理中汤加良姜、吴茱萸。　　如饮食过伤而腹痛者，宜利气丸下之，并治痰气作痛。
　　　　奇效良方 【明　方贤】

　　　　　心痛

　　《内经》曰：五脏卒痛，何气使然？曰：寒气客于背俞之脉则血脉泣，脉泣则血虚，血虚则痛，其俞注于心，故相引而痛。按之则热气至，则痛止矣。感于寒则痛久矣。病机要曰：诸心痛者，皆本于厥阴气上冲也。有热厥心痛者，身热足寒，痛甚烦躁而吐，额自汗出，知为热也，其脉浮大而洪，当灸太溪及昆仑，谓表里俱泻之，是谓热病。汗不出，引热下利，表汗通身而出者愈也。灸毕，服金铃子散则愈。痛止服枳朮丸，去其余邪也。有大实心中痛者，因气而食，卒然发痛，大便或秘，久则注闷，心胸高起，按之愈痛，不能饮食，急可利之；利后以槁本汤，去其邪也。有寒厥心痛者，手足逆而通身冷汗出，便溺清利，或大便利而不渴，气微力弱，急以朮附汤温之。寒厥暴痛，非久病也，朝发暮死，急当救之，是知久病无寒，暴病非热也。以是论寒厥热厥，与夫大实心痛，治法已详。又有病久气血虚损，及素作劳羸弱之人，患心痛者，皆虚痛也，故钱氏心虚者炒盐补之。《图经衍义》载牡蛎治心痛，则蛎粉与盐实得之矣。大意治病必求其本，究其本，究其虚实，正谓紫之夺红，相去一间耳，而毫厘疑似，实霄壤焉。夫心为五官之主，百骸之所以听命者也。心之正经，果为风冷邪气所干，果为气血痰水所犯，则其痛掣背，胁胀，胸烦，咽干，两目赤黄，手足俱青至节，朝发而暮殂矣。然心之包络与胃口相应，往往脾痛连心，或阳虚阴厥，亦令心下急痛，或他脏之邪，亦有客乘于心者，是则心之别脉受焉。如所谓九种心痛，一曰虫、二曰疰、三曰风、四曰悸、五曰食、六曰饮、七曰冷、八曰热，九曰来去者皆是也。真心果痛不知能愈否乎？若手足俱青至节不治。陈无择论心痛又分三因，云十二经络，外感六淫，则其气闭塞，郁于中焦，气与邪气发为疼痛。足厥阴心痛，两胁急引小腹连阴股相引痛；手心主痛彻背，心烦，掌中热，咽干，目黄赤，胁满；足太阴心痛，腹胀满，濇濇然大便不利，膈闭咽塞；手太阴心痛，短气不得倚息，季胁空痛，遗矢无度，胸满烦心；足少阴心痛，烦剧面黑，心悬若饥，胸满腰脊痛。背俞诸经心痛，心与背相引，心痛彻背，背痛彻心。诸腑心痛，难以俯仰，小腹上冲，卒不知人，呕吐泄泻。此皆诸经诸俞诸腑涉邪所致，病属外所因。若五脏内动，汨以七情，则其气痞结聚于中脘，气与血搏，发为疼痛。肝心痛者如针锥刺其心腹，蕴蕴然气满；肺心痛者若从心间起动作，痛益甚不变色；肾心痛者，与背相引善瘈，如物从后触其心，身伛偻；胃心痛者，腹胀满不下食，食则不消。皆脏气不平，喜怒忧郁所致，属内因。饮食劳役触忤之类使脏气不平，痞隔于中，食饮留疰，变乱肠胃，发为疼痛，或饮啖生冷果实，中寒不能消散，结而为积，遇食则痛，名积心痛。及其脏寒生蛔，致心痛者，故有九种之名。除风、热、冷属外所因，余皆不内外因。更妇人恶血入心脾经，发作疼痛，尤甚于诸痛。更有卒中客忤、鬼击尸疰，使人心痛，亦属不内外因。丹溪先生曰：凡心膈之痛，须分久新。若知身受寒气，口食寒物而病，初得之时，当用温散，或温利之药；病得稍久，则成郁矣，郁则蒸热，热久必生火。《原病式》曰：若欲行温利温散，宁无助火添病耶？凡治此病，必要先问平日起居何如。假如心痛，有因平日喜食热物，以致死血留于胃口作痛者，用桃仁承气汤下之。《脉经》曰：厥心痛者，乃寒气客于心包络也。诸虫痛，如心腹痛懊憹，发作肿聚，往来上下行，痛有休作，心腹中热，善渴涎出，面色乍青、乍白、乍赤，呕吐清水者，蛔咬也，以手紧按而坚持之，无令得移，以针刺之，久持之，虫不动，乃出针也。心痛之脉，阴弦为痛，微急为痛，微大为心痹，引背痛，短数为痛，濇则为痛；浮大弦长者死，沉细者生。且古人论诸心痛，皆因六淫七情所致，有寒厥热厥，有大实者，有内因，有外因，有不内外因以成前证。是以古人立论置方，后之学者，当以诚心切脉，热者冷之，寒者温之，感受风邪者散之，顺气调血，逐水豁痰，此其要略耳。
　　　　　心腹痛

　　凡治心腹疼痛，但是新病，须问曾何饮食，因何伤感，有无积滞，便与和中消导之药。若日数已多，曾多服过辛温燥热之药，呕吐不纳，胸膈饱闷，口舌干燥，大小便濇，虽则有郁热，或原有旧病，因感而发，绵延日久，见证如前者，俱用开郁行气，降火润燥之药，如川芎、香附、炒山栀、黄连、姜汁之类，甚者再加芒硝。但治其心腹久痛，须于温散药内加苦寒咸寒之药，温治其标，寒治其本也。　　【注　按腹痛，若脾胃虚弱，饮食不化，或兼腹中作痛，用六君子汤。若饮食过多，停滞末化，或兼腹痛，用人参养胃汤。若饮食既化，脾胃受伤，或兼腹中作痛，用六君子加当归。若胃中有热，心腹中脘作痛，呕吐，用二陈汤加黄连、山栀。若脾胃虚弱，少食，心腹作痛，用六君子汤；脾胃虚寒加炮姜。大凡腹满痛，按之不痛为虚，痛为实，余当临证制宜。】
　　　　薛氏医案 【明　薛己】

　　　　　胃脘痈

　　《圣济总录》云：胃脘痈由寒气隔阳，热聚胃口，寒热不调，故血肉腐坏；以气逆于胃，故胃脉沉细；以阳气不得上升，故人迎数甚，令人寒热如疟，身皮甲错，或咳嗽，或呕脓唾血。若脉洪数，脓成也，急排之；脉迟紧，瘀血也，急下之。否则其毒内攻，腐烂肠胃矣。丹溪先生云：内疽者，因饮食之毒，七情之火相郁而发，用射干汤主之。愚常以薏苡仁汤、牡丹皮散、太乙膏选用之，亦效。若吐脓血，饮食少思，助胃壮气为主，而佐以前法，不可专治其疮。
　　　　　肠痈

　　小腹硬痛，脉数紧者，瘀血也，宜下之。　　小腹焮痛，脉洪数者，脓成也，宜托之。　　孙真人云：肠痈为病，小腹重强，按之则痛，小便如淋，时时汗出，复恶寒，身皮甲错，腹皮急如肿，甚者腹胀大，转侧有水声，或绕脐生疮，或脓从脐出，或从大便下，盖因七情饮食所致。治法脉迟紧者，未有脓也，用大黄汤下之；脉洪数者，已有脓也，用薏苡仁汤排之。　　小腹疼痛，小便不利，脓壅滞也，牡丹皮散主之。若大便或脐间出脓者，不治。经云：肠痈为病，不可惊，惊则肠断而死。故患是者，其坐卧转侧，理宜徐缓，时少饮薄粥，及服八珍汤固其元气，静养调理，庶可保其生。肠痈治法，《要略》以薏苡仁附子败酱散，《千金》以大黄牡丹汤，《三因》以薏苡汤治之。《千金》又有灸法，曲两肘，正肘头锐骨灸百壮，下脓血而安。
　　　　　腹痈

　　腹痈谓疮生于肚腹，或生于皮里膜外，属膏粱厚味七情郁火。若漫肿坚硬，肉色不变，或脉迟紧，末成脓也，四君加芎、归、白芷、枳壳，或托里散。肿焮色赤，或脉洪数，已成脓也，托里消毒散。脓成而不外溃者，气血虚也，卧针而刺之。肿焮作痛者，邪气实也，先用仙方活命饮，隔蒜灸以杀其毒，后用托里以补其气。若初起欲其内消，当助胃壮气，使根本坚固，而以行经活血之药佐之。若用克伐之剂，欲其消散，则肿者不能溃，溃者不能敛。若用疏利之药下其脓，则少壮者多为难治，老弱者立见危亡，亦有食积疝气类此者。
　　　　医学纲目 【明　楼英】

　　　　　运气胸心腹痛

　　运气胸痛有二：一曰邪火助心。经云：岁火太过，甚则胸中痛，胁支满，胁痛，膺背肩胛两臂内痛，是也。　　二曰金邪伤肝。经云：岁金太过，民病胸痛引背，两胁满痛，引少腹；岁土不及，风乃大行，民病体重腹痛，金复则胸胁暴痛，引少腹者是也。　　运气心痛有六：凡热、风、湿、寒、燥五气之初，皆能干心而痛，盖心为五脏之主是也。一曰热邪干心。经云：少阴司天，热淫所胜，病心痛；少阴之复，暴喑心痛；少阳之胜，热客于胃，烦心心痛；阳明司天，燥气下临，暴热至，甚则心痛。此在泉之热为痛，治皆以寒剂是也。　　二曰寒邪干心。经云：太阳司天，寒气下临，甚则心痛；阳明司天之政，四之气寒雨降，病心痛；岁水太过，民病上下中寒，烦心躁悸，心痛；岁金不及，灸火乃行，复则寒雨暴至心痛；水郁之发，民病寒客心痛；太阳司天，寒淫所胜，病厥心痛；太阳之复，心胃生寒，心痛痞满；少阳在泉，主胜则热反上行，病郁冒蒙眛心痛；太阳之胜，寒厥入胃，则内生心痛。皆治以热剂是也。　　三曰风邪干心伤胃。经云：少阳司天之政，终之气，风乃至，心痛；少阳司天，风行于地，心痛胃脘痛膈不通；岁水不及，湿乃大行，复则暴风大发，膈中痛于心腹；木郁之发，民病胃脘当心而痛，膈咽不通；厥阴在泉，风淫所胜，心痛支满；厥阴司天，风淫所胜，胃脘当心而痛；厥阴之复，厥心痛；厥阴之胜，胃脘当心而痛。治皆以凉剂是也。　　四曰湿邪干心。经云：土郁之发，心痛胁(月真)；太阴在泉，湿淫所胜，病饮积心痛；太阴之胜，火气内郁，心痛热格。治皆以凉剂是也。　　五曰燥邪干心。经云：阳明之复，善太息，心痛痞满。治以湿剂是也。　　六曰寒热干心。经云：少阴司天之政，寒热凌犯而争于中，寒厥入胃心痛；三之气大火行，寒气时至，民病气厥心痛。治分寒热多少调之是也。　　运气腹痛有二：一曰土盛攻肾而痛。经云：岁土太过，雨湿流行，肾水受邪，民病腹痛清厥意不乐是也。　　二曰火郁之发而痛。经云：火郁之发，民病腹中暴痛是也。
　　　　　运气肠鸣

　　运气肠鸣有二：一曰土发。经云：土郁之发，肠鸣而为数后，是也。　　二曰热胜。经云：少阴在泉，热淫所胜，病腹中肠鸣，气上冲胸，治以咸寒是也。
古今图书集成医部全录卷一百八十二

胸腹门

　　　　医学入门 【明　李梴】

　　　　　痞满

　　痞与否卦义同，精神气血出入流行之纹理闭密，而为心下痞塞，按之不痛，非若胀满外有胀急之形。大要：大便易而利者为虚，大便难而闭者为实。　　外感邪气，自肌表传至胸膈，为半表半里证，宜和解。　　或已经下，胸满而痛者为结胸，不痛者为痞满，同伤寒治法。　　杂病食积，下之太过，或悞下，则脾胃之阴顿亡，以致胸中至高之气，乘虚下陷心肺分野，其所蓄之邪又且不散，宜理脾胃，兼以血药调之。若用气药导利，则气愈降而痞愈甚，久则变为中满鼓胀。盖痞皆自血中来，但伤寒从外之内，宜以苦泄；杂病从内之外，宜以辛散。人徒知气之不运而概用枳、梗、槟榔，而不知养阴调血，惜哉！古方：食壅胸中窒塞者，二陈汤、探吐；伤饮食胸痞者，枳朮丸；食后感寒以致饮食不化者，二陈汤加山楂、麦芽、神曲；虚寒不散，或宽或急，常喜热物者，理中汤加枳实；稍久郁成湿热者，平补枳朮丸；膈间痰火，因厚味郁成痰滞者，小陷胸汤，或枳梗二陈汤、导痰汤；火盛者二陈汤加芩、连、(艹舌)蒌，或黄芩利膈丸，用白朮陈皮煎汤下，或古萸连丸以泻肝补脾，清湿热，开痞结；久病者，黄连消痞丸；如痰火湿热太甚者，方敢用三黄泻心汤，加减量下之。虚者只宜分消上下，与湿同治。七情气郁成痞，不思饮食，食之不散者，木香化滞汤，或顺气导痰汤。　　有禀受中虚，痞滞不运，如饥如微刺者，六君子汤加香附、砂仁。有内伤劳役，浊气犯上，清气下陷虚痞者，补中益气汤加黄连、枳实、芍药。便闭加大黄，呕加黄连、生姜、陈皮，冬月加黄连、丁香。食已心下痞者，平补枳朮丸。停饮中寒者，枳实理中丸。瘀血结成窠囊而心下痞者，用桃仁、红花、香附、大黄等分为末，酒调服利之，或犀角地黄汤。血虚挟火，遇劳则发，心下不快者，四物二陈汤加桔梗、(艹舌)蒌降之。气血俱虚者，枳实消痞丸。　　王道消补，不轻吐下，故古方以芩、连、枳实苦泄，厚朴、生姜、半夏辛散，参、朮甘苦温补，茯苓、泽泻淡渗，随病所在调之，通用二陈汤为主。肥人多湿痰，加苍朮、砂仁、滑石，倍茯苓、半夏。瘦人多热郁中焦，加枳实、黄连、干葛、升麻。禀受素实，面苍骨露者，加枳壳、黄连、青皮、厚朴。素虚者加白朮、山楂、麦芽、陈皮。悞下阴虚者，去茯苓、半夏，加参、朮、升麻、柴胡、枳实，以升胃气，更合四物汤以济阴血。饮食积痞加枳壳、砂仁、姜汁炒黄连。食后感寒，加藿香、草豆蔻、吴萸、砂仁。气痞痰痞加木香、枳壳、南星。中虚加参、朮、香附、砂仁。瘀血合四物汤加桃仁、红花。
　　　　　心痛

　　真心痛因内外邪犯心君，一日即死。厥心痛因内外邪犯心之胞络，或他脏邪犯心之支脉。谓之厥者，诸痛皆少阴厥阴气逆上冲，又痛极则发厥也。新者身既受寒，口又伤冷，郁遏元阳，宜草豆蔻丸、鸡舌香散温散之，或神保丸温利之；稍久寒郁为热，或因七情者，始终是火，此古方多以苦寒泻火为主，辛热行气为向导也。　　痛甚发厥有二因：寒厥，外因风寒客背之血脉，背俞与心引痛，暴发，手足厥逆，冷汗甲青，似伤寒阴厥，古姜附汤、三味延胡散。热痛，内因酒食积热，痰郁发厥，手足虽冷而身热，甚则烦躁吐逆，额汗，古元金散、三味川楝散、莎芎散，甚者大承气汤下之，后服枳朮丸。　　九种者，悸痛、虫痛、来去痛、疰痛、饮痛、食痛、风痛、冷痛、热痛。夫悸痛内因七情，轻则怔忡惊悸，似痛非痛，妙香散、四七汤、小草丸，热者连附六一汤。重则两目赤黄，若手足青至节，即真痛不治。虫痛，湿热生蛀攻心，痛发难当，痛定能食，饥则呕沫，灵槟散、乌梅丸、化虫丸选用。　　来去痛，肺郁痰火，劳心则发。热者，栀姜饮、蜡矾丸；痰积，白螺壳丸；痰火，坠痰丸。疰痛，卒感恶忤尸疰，素虚者肾经阴气上攻，神昏卒倒，苏合香丸；痛引背伛偻者，沉香降气汤或五苓散倍桂，韭汁为丸，小茴煎汤下；素实者，肾火上攻，小承气汤；劳瘵尸疰者，紫河车丹。　　胃脘脾痛，乃内伤饮食，腹胀便闭，呕吐频频，胃脘当心而痛，脾脏连心而痛，《局方》云即心痛，盖厥痛亦少，脾胃痛多。但七情四气归脾，虫痛攻脾入胃，痰瘀脾胃所主。但心痛因伤思虑，脾胃痛因伤饮食，胃痛善噎，两胁咽膈不利，脾痛舌强，喜呕腹胀，二便不通。古方实痛，以黄连治心，山栀治胃；虚痛，以参、归、小草治心，丁、砂、豆蔻治胃，亦未尝混。大概伤水饮聚涎，心痛如刺者，温胆汤加白朮；伤食生冷，遇热食暂散者，香苏散加生姜、菖蒲、半夏、枳壳，或人参养胃汤加肉桂、吴萸，或木香化滞汤，感应丸。凡心痛数日，不食无妨，痛止姿食即发。胃火，栀姜饮；胃寒，乌药沉香汤；上热下寒者，古栀附汤；脾痛，海石散、古二胡散；风冷，抽刀散、蟠葱散、烧脾散、二炒香良散；湿者小胃汤，或五膈宽中散；腹胀厚朴温中汤；连胁痛，复元通气散；痰滞便闭；顺气导痰汤；气聚便闭，三和散、四磨汤；小便闭通，灵散。又有心脾俱痛者，手拈散。　　外感风、冷、热，皆能作痛，痛则连胁腰背。风因肝邪乘心，痛则两胁引小腹阴股，桂枝汤加附子，便闭入蜜一匙同煎，或分心气饮加厚朴、枳壳、萝葡子、木香，或阿魏撞气丸。冷因形寒饮冷卧凉，肾气乘心，痛则心悬若饥，腰痛下重，泄痢，五积散，便闭加大黄。或肺寒乘心，痛则短气，季肋空痛者，流气饮子、盐煎散。或脾寒乘心，痛则腹胀便难者，藿香正气散，挟湿者除湿汤。热因心包络，暑毒乘心，痛彻背俞，掌热，黄连香薷散加蓼草，或单黄连丸。凡诸经心痛引背，多属风冷；诸腑心痛，难以俯仰，呕泻，多属热。　　虚痛按之暂止，素虚多劳或误服攻耗心气药多者，酸枣仁汤、归脾汤；心无血辅者，四物汤去地黄加干姜；心气不足者，六君子汤加肉桂；气血俱虚者，古归朮散；挟痰火食积者，二六丸。　　实痛素有瘀热顽痰，或因恼怒而发者，栀萸丸，木香、槟榔煎汤下，或香棱丸。大实痛因怒后饮食卒痛注闷，心胸高起，手不可按，便闭者，大陷胸汤或煮黄丸下之，后服古槁苍汤，以去余邪。瘀血痛，饮汤水咽下作指(食戹)，乃素食热物，血死胃脘，桃仁承气汤，轻者四物汤加桃仁、红花，或延胡索丸、失笑散。妇人瘀血入心，脾痛甚者，五积散加三棱、莪朮；经行未尽，血冲心痛，加桃仁、红花；经行已住作痛者，七气汤加当归。产后痛者，桂心汤、木槟汤。　　凡痛皆痰粘胃，通用二陈汤。风寒初起，无汗加麻黄，有汗加桂枝；里寒加草豆蔻；湿加苍朮、川芎；热加山栀、锅煤、童便，或少加炒干姜反佐之；冷加丁香、良姜；气虚加参、朮；血虚加当归；虚寒厥逆加姜附；肝火加青黛、青皮、黄连；痰饮加白螺壳、滑石、南星；食积加砂仁、香附；瘀血加韭汁、桔梗；虫痛加苦楝根头、木香、槟榔，蛔痛加胡椒，略用螌蝥炒过；痛不可忍，加细茶、乳香，或石碱。凡痛攻走腰背，发厥呕吐，诸药不效者，加苍朮、川芎、山栀，探吐积痰碗许乃愈。寒者九痛丸、却痛散；热者，散痛丸、通灵散；有积，神保丸；素虚，单干漆丸。通用手拈散、如意丹、神圣代针散。
　　　　　腹痛

　　大腹痛多食积外邪，脐腹痛多积热痰火，小腹痛多瘀血及痰与溺濇。脐下卒大痛，人中黑者，中恶客忤，不治。阴证满腹牵痛，自利或呕，喜按少食，绵绵不减，宜温之。阳证腹中觉热，甚则大便闭濇，胀满怕按，时痛时止，宜下之。　　旧以虚痛喜按，实痛怕按，但寒热邪有浅深，不可太泥。寒谓寒气入经，客于卫分，则血濇急痛，按之热则止。寒气客于荣分，则气郁满痛甚怕按。寒气客肠胃募原血络，急引皮痛，按之则气血散而痛止。寒气客侠脊背俞之脉，则深按之不能及也。寒气客关元，则气逆喘。寒气客厥阴脉络，则胁肋与小腹或阴股引痛。寒气客小肠募原之间，则血气凝聚成积。寒气客小肠，不聚则腹痛而泄。寒气客胃，则腹痛而呕。寒气客五脏，则痛死复生。寻常外感冒寒证，卒痛吐酸下利，喜热物熨者，五积故加吴茱萸、木瓜、煨葱，或藿香正气散加木香少许。风证，桂枝汤加芍药，或胃风汤加木香。暑证，香薷散加生姜、陈壁土、红蓼、木瓜，或五苓散。湿证，除湿汤或香苏散加苍朮、枳壳。积热时痛时止，痛处亦热，手不可近，便闭喜冷，宜四顺清凉饮、大承气汤、三黄丸、老人麻子仁丸。　　食积郁结，肠胃作痛，得大便后则减者，宜平胃散加消导药，或保和丸、枳朮丸、红丸子调之，或木香槟榔丸、大黄备急丸、神保丸、如意丸下之。又有食填胸满，心胃作痛者，宜大吐之。　　湿痰阻滞气道，必小便不利，或二便俱不利，宜芎朮散。如清痰留滞，胸腹作声者，控涎丹、小胃丹。　　痰火病痛，乃火欲升，水欲降，相击肠鸣者，二陈汤加芩、连、山栀。如怒火攻冲，痛无定处定时者，更加香附、芍药、青皮。又有粪结肠鸣作痛，不大便者，大黄备急丸之类通之。如脏寒冷结肠鸣者，宜分三阴，以温药治之。　　虫痛肚大青筋，往来绞痛，痛定能食，发作有时，不比诸痛停聚不散，乌梅丸、化虫丸。　　七情痛心胸痞闷，或攻注胁背，虚者七气汤、木香匀气散、木香化滞汤，实者三和散，分心气饮。　　中虚脾弱，隐隐冷痛，全不思食者，人参养胃汤加肉桂、吴萸、木香；素气虚挟痰者，六君子汤加苍朮。　　瘀血痛有常处，或忧思逆郁，跌扑伤瘀，或妇人经来产后，恶瘀不尽而凝，四物汤去地黄加桃仁、大黄、红花。又血虚郁火燥结阻气，不运而痛者，四物汤倍芍药加炒干姜。凡痛多属血濇，通用芍药甘草汤为主。恶寒而痛属脾肾，加肉桂；恶热而痛属脾胃，加黄芩。脉缓伤水加桂枝；脉濇伤血加当归；脉迟伤寒加干姜；脐下痛加熟地。惟气分诸痛不宜芍药酸收，宜木香、槟榔、青皮、陈皮、香附辛散之。刧痛宜手拈散。　　凡痛虚宜辛温消散，烧脾散、蟠葱散、丁香脾积丸。果系沉寒痼冷，小腹下痛者，酒煮当归丸。经曰：结者散之是也。实宜辛寒推荡。经曰：通因通用。痛随利减是也。方与积热痛同。　　腹属坤，久病宜和脾胃。如脉弦急，水克土也，小建中汤加当归，取芍药味酸于土中泻木为君。如脉沉细，水侮土也，理中汤取干姜辛热于土中泻水为君。如脉缓腹痛自利，米谷不化者，平胃散加肉桂、吴萸，取苍朮苦辛泻湿土为君。胃气下陷者，加升麻、柴胡、苍朮以升之。有积者加山楂、麦芽、枳实、黄连、木香以消之。上热下寒，升降失常，腹痛呕吐者，黄连汤主之。　　疝痛引睾丸；痢痛拘急；积聚痛有形可按；肠痈痛脐生疮，小便如淋，脉芤；沙证痛甚，呕吐脉沉，腹中自觉窄狭，神昏性躁，乃湿痰浊气攻于心脾，以致升降失常。肥人多湿痰，宜二陈汤加苍朮燥湿，香附行气。瘦人多火，宜二陈汤加黄连清热，苍朮流湿。心神不敛者，俱加远志、麦门冬、酸枣仁。血气虚者，六君子汤加芎归，养血流湿，自然平复。
　　　　　论脐

　　夫人之脐也，受生之初，父精母血，相受凝结胞胎，混沌从太极未分之时，一气分得二穴，穴中始产四穴，外通二肾，内长赤白二脉，四穴之中分为表里。在母腹中，母呼儿呼，母吸儿吸，是一身脐蒂，如花果在枝而通蒂也。一月一周，真气渐足。既产，胎衣未脱，脐蒂且缓断。倘脐门未闭，感风伤寒，即损婴儿真气，遂以艾火熏蒸数次，则真气无患矣。三七脐门自闭，惟觉口深。于是阳盛年长，汨于五味，溺于五音，探于五气，外耗精神，内伤生冷，而真气不得条畅，故用长生延寿丹，蒸脐固蒂，如水灌土培，草木根本自壮茂也。人常依法熏蒸，则荣卫调和，安魂定魄，寒暑不侵，身体可健，其中有神妙也。夫肺为五脏之华盖，声音所从生者，皮毛赖之而滋润，肾水由之而生养。腠理不密，外感内伤乘之，令人咳嗽。外感发散，内伤滋润，又有郁结，则当解之。或伤辛燥之药，或未发散而遂使郁遏之剂，则气不散而滞于肺中，多生粘痰而作喘急咳嗽；或伤房劳饮食，致使吐血，乍寒乍热，耳目昏昏，身体倦怠拘急，胸满烦闷，饮食少思，精神怯弱等疾作矣。医者可急用保真丸、化痰丸等剂疗之。倘用之无效，必须长生延寿丹，依法熏脐。
　　　　证治准绳 【明　王肯堂】

　　　　　痞论

　　或问痞属何脏？邪属何气？曰：尝考之《内经》，有阳明之复，心痛痞满者，注以清甚于内，热郁于外；太阳之复，心胃生寒，心痛痞闷者，注以心气内燔。备化之纪，痞病；卑监之纪，留满痞塞；太阴所至，为积饮痞隔，注皆以阴胜阳也。由是观之，则是受病之脏者，心与脾也。因而怫郁壅塞不通为痞者，火与湿也。其论致病所由之邪，则不可一言而尽，天气之六淫外感，人气之五邪相乘，阴阳之偏负，饮食七情之过节，皆足以乱其火土之气。盖心，阳火也，主血；脾，阴土也，主湿。凡伤其阳则火怫郁而血凝，伤其阴则土壅塞而湿聚。二脏之病，相去不离方寸间。至于阴阳之分，施治之法，便不同也。何则？《金匮要略》水病篇谓心下坚，大如盘，边如旋杯，水饮所作者，二条同是语也。但一条之上，有气分二字，用桂枝去芍药加麻黄附子细辛汤治，为水寒之邪闭结，气海之阳不布，荣卫不行。一条用枳朮汤，为中焦水停土壅故也。又胸痹篇云：胸痹，心下痞，留气结在胸，胸满胁下逆抢心，枳实薤白桂枝汤主之，人参汤亦主之。一证列二方，原其意，盖是留气结在胸为重者，便须补中。又心中痞，诸逆心悬痛，桂枝生姜枳实汤主之。《伤寒论》中有谓病人手足厥冷，脉乍紧，邪结在胸中者，当吐之；脉浮大，心下反鞕，有热属脏者下之。兹二者为不汗下而痞满，从其邪有高下，故吐下之不同。若经汗下而心下痞，则以诸泻心汤。大抵痞与结胸，同是满鞕，但结胸则涌治，岂非仲景治痞亦在心脾二脏，从火土之阴阳者欤？各适其宜而治。高者越之，下者竭之，上气不足推而扬之，下气不足温而行之，高者抑之，下者举之，郁者开之，结者解之，寒者热之，热者寒之。虚则补，实则泻，随机应变以为治。　　东垣云：夫痞者心下满而不痛是也。太阴者湿也，主壅塞，乃土来心下为痞满也。伤寒下太早亦为痞，乃为寒伤其荣，荣者血也，心主血，邪入于本，故为心下痞闷。仲景立泻心汤数方，皆用黄连以泻心下之土邪，其效如响应桴。故《活人书》云：审知是痞，先用桔梗枳壳汤。非以此专治痞也，盖因先错下必成痞证，是邪气将陷而欲过胸中，故先用截，散其邪气，使不至于痞。先之一字，早用之义也。若已成痞而用之，则失之晚矣，不惟不能消痞，而反损胸中之正气，则当以仲景痞药治之。经云：察其邪气所在而调治之，正谓此也。非止伤寒如此，至于酒积杂病，下之太过，亦作痞伤。盖下多亡阴，亡阴者谓脾胃水谷之阴亡也，故胸中之气，因虚下陷于心之分野，则致心下痞，宜升胃气，以血药兼之。若全用气药导之，则其痞益甚；甚而复下之，气愈下降，必变为中满膨胀，皆非其治也。又有虚实之殊：如实痞，大便闭者，厚朴枳实汤主之；虚痞，大便利者，白芍陈皮汤主之。如饮食所伤痞闷者，当消导之，去其胸中窒塞。上逆兀兀欲吐者，则吐之，所谓在上者，因而越之也。　　海藏云：治痞独益中州脾土，以血药治之，其法无以加矣。　　伤寒痞者，从血中来，杂病痞者，亦从血中来。虽俱为血证，然伤寒之证从外至内，从有形至无形，故无形气证，以苦泄之，有形血证，以辛甘散之。中满者勿食甘，不满者复当食也。中满者腹胀也。如自觉满而外无腹胀之形，即非中满，乃不满也。不满者病也，当以甘治之可也。　　总宜用黄芪补中汤为主，加柴胡、升麻。缘天地不交为痞，今以猪苓、泽泻从九天之上而降，柴胡、升麻从九地之下而升，则可以转否而为泰矣。　　无形气证，以苦泄之，枳实、黄连之类，大消痞丸、黄连消痞丸、失笑丸。　　有形血证，以辛甘散之，枳实理中丸、人参汤、半夏泻心汤之类。伤寒五六日，不论已下未下，心下痞满，泻心汤、小柴胡汤加枳、桔主之。　　少阳面赤不利，心下痞，泻心汤加减。易老单用泻心汤，用钱氏法而随证加减。烦者加山栀，躁加香豉，呕加半夏，满加枳实、厚朴，腹痛加芍药，脉迟加附子，下焦寒加干姜，大便硬加大黄。如用姜、附，先煎令熟，使热不僭，后加黄连同用。痞而头目不清者，以上清散主之。胷中不利者，宜利其表。　　饮食伤脾，痞闷，轻者大消痞丸、枳朮丸、回金丸之类；甚者微下之、吐之。下之者，槟榔丸、煮黄丸；吐之者二陈汤及瓜蒂散、探吐之。若酒积杂病，下之太过，亦作痞满，宜升提胃气，以血药兼之。　　伤于湿者四肢必困重，小便短少，宜平胃和五苓以渗之。　　郁者越鞠丸。
　　热则烦渴溺赤，以苦寒泄之，大消痞丸，煎汤用黄连及葛根、升麻发之，便结即利之。　　寒则中清，以辛甘散之，枳实理中丸、挝脾汤加丁香，或丁沉透膈汤。　　因七气所伤，结滞成疾，痞塞满闷，宜四七汤或导痰汤加木香半钱，或下来复丹。　　脾胃弱而转运不调为痞，宜四君子汤；若伤于劳倦者，宜补中益气汤，其大病后元气未复而痞者，亦宜之。　　脉之右关多弦，弦而迟者，必心下坚，此肝木克脾土，郁结涎闭于脏腑，气不舒则痞，木香顺气汤。
　　　　　胷痹

　　心下满而不痛为痞，心下满而痛为胸痹。
　　　　　胷痛 【心痛条有膈痛，痞条有胸痹，宜与此条参看】
　　经云：南风生于夏，病在心，俞在胸胁。又云：仲夏善病胸胁。此则胸连胁痛，属心。若肝虚则胸痛引背胁；肝实则胸痛不得转侧，喜太息；肝着则常欲蹈压其胸。经云：春脉如弦，其气不实而微，此谓不及，令人胸痛引背，下则两胁胀满。此肝虚而其脉证见于春如此也，宜补肝汤。《金匮》云：肝木寒者，两臂不举，舌本燥，喜太息，胸中痛不得转侧，食则吐而出汗也。肝者，其人常欲踏其胸上，先未苦时但欲饮热，旋覆花汤主之。《素问》曰；阳明所谓胸痛短气者，水气在脏腑也。水者阴气也，阴气在中，故胸痛少气也。轻者五苓散，重者用张子和法取之。《脉经》云：寸口脉沉，胸中引胁痛，胸中有水气，宜泽漆汤，及刺巨阙泻之。
　　　　　腹痛

　　或问腹痛何由而生？曰：邪正相搏，是以作痛。夫经脉者，乃天真流行出入脏腑之道路也。所以水谷之精悍为荣卫，行于脉之内外而统大其用，是故行六气，运五行，调和五脏，洒陈六腑，法四时升降浮沉之气以生长化收藏，其正经之别脉络在内者，分守脏腑部位，各司其属，与之出纳气血。凡是荣卫之妙用者，皆天真也。故经曰：血气，人之神，不可不谨养，养之则邪弗能伤矣，失之则荣气散解，而诸邪皆得从其脏腑所虚之舍而入客焉。入客则气停液聚，为积为痰，血凝不行，或瘀或蓄，脉络皆满，邪正相搏，真气迫促，故作痛也。脾胃内舍心肺，心肺内舍胸膺两胁，肝内舍胠胁小腹，肾内舍小腹腰脊，大小肠、冲、任皆在小腹，此脏腑所通之部位也。曰：举痛论叙腹痛一十四条，属热者止一条，余皆属寒，后方论因尽作风冷客之攻击而作痛，今子乃云诸邪，何哉？曰：方论不会通诸篇之旨，因不解篇末复谓百病皆生于气，列九气之状，其间虽不言痛，必亦为或有作痛者故也。不然，何乃出于诸痛篇之末耶？试以《灵枢》百病始生篇观之，其旨则显然矣。所论邪有三部，风雨伤于上，清湿伤于下。伤于上者病从外入内，从上下也，次第传入，舍于输之时，六经不通，或着络脉，或着经脉，或着输脉，或着伏冲之脉，或着肠胃之膜原，皆得成积而痛。伤于下者病起于足，故积之始生，得寒乃生，厥乃成积，厥气生足悗，悗生胫寒，胫寒则血脉凝濇，血脉凝濇，则寒气上入于肠胃，入于肠胃则(月真)胀，肠外之汁沫迫聚不得散，日以成积。伤于脏者病起于阴，故卒然多饮食则肠满，起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则后血。肠胃之络伤，则血溢肠外，肠外有寒汁沫，与血相搏，则并合凝聚，不得散而积成矣。卒然外中于寒，若内伤于忧愁则气上逆，气上逆则六输不通，温气不行，凝结蕴裹而不散，津液濇渗，着而不去而积皆成矣。自今观之，此篇所谓成积作痛，未至于症瘕结块之积，乃汁沫聚而不散之积也，与举痛论所谓血气稽留不得行而成积同也，岂七情叙于篇末者之异于作痛者乎？然推原二篇之意，百病始生篇在乎三部之邪会而为痛，故相连而为言。举痛论在乎其邪各自为病，所以独引寒淫一气者，亦为寒邪之能闭塞阳气最甚故也。用是为例，其他则可自此而推之矣。至于七情之气逆，即伤其荣卫而不行，荣卫不行则液聚血凝，及饮食用力过度者亦然，皆不待与寒相会，始成积作痛也。且如诸篇有言胃气实而血虚，其脉软散者，当病食痹，谓食则痛也；有言岁土太过，湿淫所胜，大腹小腹痛者；有言冲脉之病，其气溢于大肠，而着于膏肓之原，在脐下，故环脐而痛；有言脾传之肾，少腹冤热而痛；有言肝热病者，腹痛身热；有言肾虚者，亦大腹小腹痛；有言厥阴之厥，小腹肿胀，太阴厥逆，心痛引背；有言六气司上下之胜之复等邪，各随其所入之部分而痛。岂非诸邪各有自经入而作痛，初无与寒相关者耶？《难经》云：脐上牢若痛，心内证也；脐下牢若痛，肾内证也；脐右牢若痛，肺内证也；脐左牢若痛，肝内证也。方论之未备者，不独此而已。至若厥心痛五邪相乘者，亦不能推及四脏与之无异，岂五五二十五阳之相移，独心而已哉？更于五脏之疝，不干涉于睾丸，止在腹中痛者，犹未明也。止知诸脉急者为疝，未知脉滑微有热者，亦病疝也。且河间尝解急脉之意，急脉固是寒之象，然寒脉当短小而迟，非急数而洪也，由紧脉主痛，急而为痛甚。所以痛而脉有紧急者，脉为心之所养也。凡六气为病，则心神不宁而紧急，不得舒缓，故脉亦从之而见也。欲知何气之为病者，适其紧急相乘之脉而可知也。如紧急洪数，则为热痛之类也，此论可谓善推脉理病情者也。曰：诸邪之作痛，则闻命矣，然其邪之博也，奈何以治？将亦有所守要约之方乎？曰：自博而求约，何患约之无其道；不自博而从事于约，约必失其道。失其道，宁无实实虚虚诛伐无过之患乎？然其道要在于审经脉气血之虚实，辨六淫五邪之有无兼气，于是择至真要诸治法中并五郁者之所当施而后选其经分，祛邪补正，适所宜之药，配君、臣、佐、使以为方。夫如是而约之，则犹约囊也，无不切中其病矣。
　　　　　肠鸣

　　《内经》肠鸣有五：一曰脾虚。经云：脾虚则腹满，肠鸣飧泄，食不化，取其经，太阴、阳明、少阴血者是也。　　二曰中气不足。经云：中气不足，肠为之苦鸣，补足外踝下留之五分，申脉穴也。　　三曰邪在大肠。经云：肠中雷鸣，气上冲胸，邪在大肠，刺肓之原、巨虚上廉、三里是也。　　四曰土郁。经云：土郁之发，肠鸣而为数后是也。　　五曰热胜。经云：少阴在泉，热淫所胜，病腹中肠鸣，气上冲胸，治以咸寒是也。
　　　　　膻中疽

　　或问心窝上两乳间生疽何如？曰：此膻中发疽也。盖膻中为气之海，气所居焉，能分布阴阳，若脏腑阴阳不和，七情不平，则发此证，宜活命饮加紫苏、薄荷叶汗之，夺命丹、胜金丹、紫金丹选用。稍迟则溃烂，恶证多者难治。
　　　　　脾发疽

　　或问心窝下旁生疽何如？曰：此名脾发疽，毒由多食煎煿，醉饱入房，以致毒聚脾经而作，活命饮加桔梗、升麻，紫金丹、胜金丹汗之。壮实者八阵散下之，老弱者十全大补汤。稍迟则溃伤脾膜，脓如蟹沫者死。服药而呕，饮食不进者死。　　或问人病胸前肋上坚硬如石，寒热大作，饮食不进，遍身疼痛，烦躁不宁，胸膈(月真)胀，何如？曰：凡在胸及胸之侧，或是肩前下延及胁，形长如蛤，皆为马刀疮，属手少阳三焦经、足阳明胃经、手厥阴心包络，郁火怒气积痰所致，宜灸宜汗，攻补兼施则消。宜服胜金丹、乌金散；壮实者一粒金丹下之，活命饮加柴胡。过时则溃烂彻骨，久而不敛者死。未溃而谵语神昏，泄利呕吐者，不治。
　　　　　脐痈

　　或问当脐生痈，何如？曰：此即脐痈也，由心经积热流于大小肠二经所致，宜何首乌散、活命饮加升麻，及紫金丹、三生散选用。壮实者，一粒金丹下之。　　按脐为神阙穴，禁针之所，早消散之，免使见脓为上。
　　　　　小腹疽

　　《鬼遗》云：冲疽发小腹，疼痛而振寒热，四日悁悁，五日变色，可刺。不刺及导引出脓毒，不治，五十余日死。　　或问脐下发疽何如？曰：此即小腹痈。脐下一寸五分为气海，二寸为丹田，三寸为关元，皆属任脉，由七情不和所致，急服活命饮、紫金丹、夺命丹。壮实者一粒金丹，八阵散下之；老弱者黄芪木香散、内补十宣散、十全大补汤选用。若溃而低陷，脓水清稀，或溃烂久不敛者，死。　　或问有人患疽于小腹之左，数月坚块如石，寒热间作，饮食减少，渐至尫羸，何如？曰：是名缓疽，属足太阴经积热所致，由医不得法，邪正相持耳。宜服紫金丹、活命饮，间服十全大补汤。
　　　　医方考 【明　吴昆】

　　　　　痞

　　叙曰：痞，虚中之实也。许学士云：邪之所凑，其气必虚，留而不去，其病则实，故治痞者一补一消，考方二首表昔人之法尔。　　心下虚痞，恶食懒倦，右关脉弦者，枳壳消痞丸主之。夫痞与否同，不通泰也。《易》曰：天地不交而成否。故肺气不降，脾气不运，升降不通而名痞也。脾为邪气乘之，不足以胜谷，故令恶食。脾者卑脏，役气于四肢而后肢体强健，脾病则不能致气于肢体，故令懒倦。弦，肝脉也，木来乘土，故令右关脉弦。是方也，枳实、黄连、厚朴之苦，可以下气；半夏曲、干生姜之辛，可以行滞；人参、甘草、白朮、茯苓之甘，可以健脾；麦糵善消，则可以推陈而致新矣。是疾也，功在慎口。经曰：阴之五官，伤在五味。奈何不慎乎！　　忧气郁结，腹皮里微痛，心下痞满，不思饮食，木香化滞汤主之。此即六朝之医所谓气膈，今人谓之气痞也。经曰：脾主行气于三阴，三阴之脉皆行腹里，今忧气郁结，营卫之行濇，故令腹皮里微痛。心下痞满者，升降之道乖也。不思饮食者，忧气伤脾也。辛香可以化气，故用木香、豆蔻、生姜、陈皮、半夏之辈以主之。升降者，交泰之道也，故用柴胡之辛以升之，枳实之苦以降之。营卫濇而后腹皮痛，故用归尾、红花以和营，炙甘草以和卫。
　　　　　腹痛

　　叙曰：腹中者，中气之所居也，一有疾痛，则坏中气，百骸十二官胡然受气而荣养乎？故考名方以治腹痛。腹痛脉迟者，二姜丸主之。夫腹痛之由有数种，今曰脉迟则知寒矣，故用干姜、良姜之辛热者以主之。辛可以破滞，热可以散寒，不滞不寒，痛斯失矣。　　丁香止痛散，亦治寒气腹痛之方也。盖寒气入经，濇而稽迟，故令腹痛。经曰：得炅则痛立止。炅，热也。故用丁香、茴香、良姜之辛热者以主之，而复佐以甘草者，和中气于痛损之余也。　　诸腹痛连于胁膈，手足冷，脉来伏匿者，宜盐汤探吐法。盖腹痛连于胁膈，多是饮食痰饮填塞至阴，抑遏肝胆之气。肝者将军之官，胆者少阳上升之令，抑之不得敷畅，两实相搏，令人自痛。所以痛连胁膈者，少阳之经行于两胁，厥阴肝脉贯于膈也。手足冷者，少阳之气不敷也。脉来伏者，为痛甚，阳气闭藏之象也。经曰：木郁则达之，故用吐法，咸能软坚，故用烧盐。　　客寒犯胃，胃脘当心而痛，脉来沉迟者，扶阳助胃汤主之。盖客寒犯胃，多是饮食寒冷，或因食后呼吸冷气所致。脉来沉者为里，迟者为寒。是方也，附子、干姜、官桂、吴茱萸、草豆蔻、益智仁辛热之品也，用之所以扶阳；邪之所凑，其气必虚，故用人参、白朮、甘草，甘温之品以助胃；用芍药者取其味酸，能泻土中之木；用陈皮者，取其辛香，能利腹中之气。　　七气相干，阴阳不得升降，攻冲作痛者，三因七气汤主之。夫三因者，内因、外因、不内外因也。七气者，寒、热、怒、恚、喜、忧、愁也。以三因而郁七气，升降有妨，则攻冲而痛。是方也，紫苏之辛芳可使散七气，厚朴之苦温可使下七气，半夏之辛温、茯苓之淡渗，可使平水谷相干之七气。　　腹中寒热不调而大痛者，桂枝加大黄汤主之。夫寒热不调而大痛者，先食热物，后食寒物，二者不调而令大痛。是方也，桂枝能散真寒，大黄能泻实热，芍药能健脾而和肝，甘草能调中而益气，生姜可使益胃，大枣可使和脾。　　妇人气血攻刺疼痛，连于胁膈者，延胡酒主之。盖延胡索味苦辛，苦能降气，辛能散血，淬之以酒，则能达乎经脉矣。　　胁膈常时疼痛，得热则减，得寒则增者，韭汁酒主之。盖此证死血也，故用韭汁消瘀，清酒行滞。　　痰涎蓄积，胃脘胸腹作痛者，小胃丹主之。夫小，消也；小胃者，消去胃中之痰物也。甘遂、芫花、大戟能下十二经之湿痰，大黄佐之下行，黄蘗制其辛烈。是方也，大毒之剂，攻杀击刺之兵也，善用则治，弗善用之则乱。故医者人之司命，实实虚虚，弗可弗察也！　　腹中干痛有时者，虫痛也，雄槟丸主之。夫干痛者，不吐不泻而但痛也；有时者，淡食而饥则痛，厚味而饱则否也。《浮粟经》曰：腹疾干痛有时当为虫。此之谓也。是方也，雄黄、白矾、槟榔皆杀虫之良剂，故主之。虫盛者以吐下驱虫之剂加之，视人虚实可耳。
　　　　医门法律 【清　喻昌】

　　　　　比类《金匮》胸腹寒痛十七则
　　寒痛多见于身之前，以身之背为阳，身之前为阴也。而身之前又多见于腹，以胸为阴之阳，腹为阴之阴也。仲景论心胸之痛属寒证者十之二三，论腰腹之痛属寒证者十之七八，亦可焕然明矣。因兹举《内经》、《金匮》之奥相与绎之。　　经曰：真心痛者，寒邪伤其君也，手足青至节，甚则旦发夕死，夕发旦死。夫心为神明之脏，重重包裹，百骸卫护，千邪万恶，莫之敢干，必自撤其藩，神明不守，寒邪乃得伤犯。其用胜寒峻猛之剂，僭逼在所不免。昌尝思之，必大剂甘草、人参中少加姜、附、豆蔻以温之，俾邪去而药亦不存，乃足贵耳。若无大力者监之，其敢以暴易暴乎？　　《针经》云：足太阴之脉，其支者复从胃别上注心中，是动则病舌根胀，食则呕，胃脘痛，腹胀善噫，心中急痛。此以脾痛四迄之邪，连及于心，其势分而差缓，不若真心痛之卒死矣。即太阴推之，足少阴、厥阴客邪皆可犯心，惟阳虚阴厥，斯舟中皆敌国矣。　　厥心痛乃中寒发厥而心痛，寒逆心包，去真心痛一间耳。手足逆而通身冷汗出，便溺清利不渴，气微力弱，亦主旦发夕死，急以朮附汤温之。　　诸经心痛，心与背相引，心痛彻背，背痛彻心，宜亟温其经。诸腑心痛，难以俯仰，小腹上冲，卒不知人，呕吐泄泻，其势甚锐，宜急温其腑。至脏邪乘心而痛，不可救药者多，宜急温其心包，并主邪别脉，经络脏腑，浅深历然，乃可图功。　　心痛者，脉必伏，以心主脉不胜其痛，脉自伏也。不可因其脉伏神乱，骇为心虚，而用地黄、白朮补之。盖邪得温药则散，加泥药即不散，不可不慎之也！温散之后，可阴阳平补之。　　《金匮》论胸痹心痛之脉，当取太过不及。阳微阴弦，以太过之阴，乘不及之阳，即胸痹心痛。然总因阳虚，故阴得乘之。阳本亲上，阳虚知邪中上焦。设阴脉不弦，则阳虽虚而阴不上干。惟阴脉弦，故邪气厥逆而上，此与浊气在上则生(月真)胀，同一病源也。胸痹有微甚不同，微者但通其上焦不足之阳，甚者少驱其下焦厥逆之阴。通胸中之阳，以薤白、白酒或(艹舌)蒌、半夏、桂枝、枳实、厚朴、干姜、白朮、人参、甘草、茯苓、杏仁、橘皮择用，对病三四味即成一方。不但苦寒不入，即清凉尽屏。盖以阳通阳，阴分之药所以不得预也。甚者则用附子、乌头、蜀椒大辛热以驱下焦之阴，而复上焦之阳也。　　《金匮》又错出一证云：病人胸中似喘不喘，似呕不呕，似哕不哕，愦愦然无奈者，生姜半夏汤主之。此即胸痹一门之证，故用方亦与胸痹无别，恐编者之差悞，今并论于此。盖阳受气于胸，阴乘阳位，阻其阳气布息呼吸往来之道，若喘、若呕、若哕，实又不然，但觉愦乱无可奈何，故用半夏生姜之辛温，以燥饮散寒，患斯愈也。缘阴气上逆，必与胸中之饮结为一家，两解其邪，则阳得以布，气得以调，而胸际始旷也。其用橘皮、生姜、及加竹茹、人参、皆此例也。　　发明《金匮》心痛彻背，背痛彻心，用乌头赤石脂丸。夫心痛彻背，背痛彻心，乃阴寒之气厥逆而上干者，横格于胸背经脉之间，牵连痛楚，乱其气血，紊其疆界，此而用气分诸药，则益其痛，势必危殆。仲景用蜀椒、乌头一派辛辣以温散其阴邪，然恐胸背既乱之气难安，而即于温药队中取用干姜之泥，赤石脂之濇以填塞厥气所横冲之新隧，俾胸之气自行于胸，背之气自行于背，各不相犯，其患乃除，此炼石补天之精义也。人知有温气、补气、行气、散气诸法，亦知有堵塞邪气攻冲之窦，令胸背阴阳二气并行不悖者哉！　　发明《金匮》胸痹缓急，用薏苡仁附子散。夫胸中与太空相似，天日照临之所，而膻中之宗气，又赖以苞举一身之气者也。今胸中之阳，痹而不舒，其经脉所过，非缓即急，失其常度，总因阳气不运，故致然也。用薏苡仁以舒其经脉，用附子以复其胸中之阳，则宗气大转，阴浊不留，胸际旷若太空，所谓化日舒长，曾何缓急之有哉？　　发明《金匮》九痛丸。夫仲景于胸痹证后附九痛丸，治九种心痛，以其久着之邪不同暴病，故药则加峻而汤改为丸，取缓攻不取急荡也。九种心痛，乃久客之剧证，即肾水乘心，脚气攻心之别名也。痛久血瘀，阴邪团结，温散药中，加生狼牙、巴豆、吴茱萸驱之，使从阴窍而出，以其邪据胸中结成坚垒，非捣其巢，邪终不去耳。合三方以观，仲景用意之微，而肾中之真阳，有之则生，无之则死，其所重不可识耶！　　《金匮》云：趺阳脉微弦，法当腹满，不满者必便难，两胠疼痛，此虚寒从下上也，当以温药服之。夫趺阳脾胃之脉，而见微弦，为厥阴肝木所侵侮，其阴气横聚于腹，法当胀满有加。设其不满，阴邪必转攻而上，决无轻散之理。盖阴邪既聚，不温必不散；阴邪不散，其阴窍必不通，故其便必难，势必逆攻两胠而致疼痛，较腹满更进一步也。虚寒之气，从下而上，由腹而胠，才见一斑，亟以温药服之，俾阴气仍从阴窍走散而不至上攻则善矣。仲景所谓此虚寒自下上也，当以温药服之，苞举阴病证治，了无剩义。盖虚寒从下上，正地气加天之始，用温则上者下，聚者散，直捷痛快，一言而终，故《卒病论》虽亡，其可意会者，未尝不宛在也。　　《金匮》云：病者腹满，按之不痛为虚。　　腹满时减复如故，此为寒，当与温药。　　中寒，其人下利，以里虚也。此里虚下利，即当温补脏气，防其竭绝。　　病者痿黄，躁而不渴，胸中寒实而利不止者，死。盖痿黄乃中州土败之象，躁而不渴乃阴盛阳微之象，胸中寒实乃坚冰凝冱之象，加以下利不止，此时即极力温之，无能济矣。盖坚在胸而瑕在腹，坚处拒药不纳，势必转趋其瑕，而奔迫无度，徒促其脏气之绝耳。孰谓虚寒下利，可不乘其胸中阳气未漓，阴寒未实，早为温之也乎？　　发明《金匮》腹中寒气雷鸣切痛，胸胁逆满呕吐，用附子粳米汤。夫腹中阴寒，奔迫上攻胸胁，以及于胃而增呕逆，顷之胃气空虚，邪无所隔，彻入阳位，则殆矣。是其除患之机，所重全在胃气。乘其邪初犯胃，尚自能食，而用附子粳米之法温饱其胃，胃气温饱则土厚而邪难上越，胸胁逆满之浊阴，得温无敢留恋，必还从下窍而出。旷然无余，此持危扶颠之手眼也。　　发明《金匮》腹痛脉弦而紧，则卫气不行，即恶寒，紧则不欲食，邪正相搏，即为寒疝，寒疝绕腹痛，若发则自汗出，手足厥冷，其脉沉弦者，用大乌头煎。由《内经》心疝之名推之，凡腹中结痛之处，皆可言疝，不独睾丸间为疝矣。然寒疝绕脐痛，其脉阳弦阴紧，阳弦故卫气不行而恶寒，阴紧故胃中寒盛不杀谷，邪即胃中之阴邪，正即胃中之阳气也。论胃中水谷之精气，与水谷之悍气，皆正气也。今寒入荣中，与卫相搏，则荣即为邪，卫即为正矣。绕脐腹痛，自汗出，手足厥冷，阳微阴盛，其候危矣。故用乌头之温，合蜜之甘，入胃以建其中而缓其势，俾卫中阳旺，荣中之邪白不能留，亦不使虚寒自下而上之微旨也。
　　　　景岳全书 【明　张介宾】

　　　　　胷痞

　　痞者痞塞不开之谓，满者胀满不行之谓，盖满则近胀，而痞则不必胀也。所以痞满一证，大有疑辨，则在虚实二字。凡有物有滞而痞者，实痞也；无物无滞而痞者，虚痞也。有胀有痛而满者，实满也；无胀无痛而满者，虚满也。实痞实满者，可散可消；虚痞虚满者，非大加温补不可。此而错用，多致悞人。　　虚寒之痞，凡过于忧思，或过于劳倦，或饥饱失时，或病后脾气未醒，或脾胃素弱之人而妄用寒凉克伐之剂，以致重伤脾气者，皆能有之。其证则无胀无闷，但不知饥，亦不欲食。问其胸腹胀否？则曰亦觉有些，而又曰不甚胀。盖本非胀也，止因不欲食而自疑为胀耳。察其脉则缓若无神，或弦多胃少，察其形则色平气法，是皆脾虚不运而痞塞不开也。此证极多，不得因其不食妄用消耗，将至胃气日损，则变证百出矣。治宜温补，但使脾肾气强则痞满开而饮食自进，元气自复矣。又凡脾胃虚者，多兼寒证，何也？盖脾胃属土，土虚者多因无火，土寒则气化无权，故多痞满，此即寒生于中也。亦有为生冷外寒所侵而致中寒者，然胃强则寒不能侮，而寒能胜者，总由脾气之弱。凡脾胃微虚而若满非满，食少不化者，宜四君子汤或异功散。若心脾气虚或气有不顺者，归脾汤或治中汤。若三阴气血俱虚，治节不行而不便于温者，宜五福饮。若中焦不暖，或嗳腐吞酸而痞满者，非温补不可，宜温胃饮、五君子煎，或理中汤、圣朮煎、参姜饮。若脾肾兼寒，命门不暖，则中焦不化，或便溏、或胸腹喜暖畏寒，或上下腹俱膨膨而小水黄濇者，宜理阴煎，甚者宜六味回阳饮，此二药最妙，人罕知也。　　一饮食偶伤，致为痞满者，当察其食之有无而治之。凡食滞未消而作痞满，或兼疼痛者，宜大和中饮，或和胃饮加减治之，或枳朮丸亦可，甚者神香散。若食滞既消，脾气受伤不能运行而虚痞者，当专扶脾气，微者异功散、养中煎，甚者五福饮、圣朮煎。若命门母气不足者，治宜如前。若偶食寒凉，伤胃痞满而不可补者，宜和胃饮、加山楂、麦芽之类，或厚朴温中汤。　　一实滞之痞，当察其所因而治之。若湿胜气滞而痞者，宜平胃散，或良方厚朴汤，或五苓散。若寒滞脾胃为痛痞，而中气不虚者，宜厚朴温中汤。若脾寒气滞而痞者，和胃饮。若怒气暴伤，肝气未平而痞者，解肝煎。若大便气秘，上下不通而痞者，河间厚朴汤。若胃口停痰而痞者，二陈汤或橘皮半夏汤。胃寒气滞停痰，痞而兼呕者，加减二陈汤。胶痰不开，壅滞胃口者，药不易化，须先用吐法而后随证治之。若大便秘结不通，而痞满不开者，宜微利之。　　一外邪之痞。凡寒邪感人者，必自表入里，若邪浅在经，未入于腑，则饮食如故，稍深则传入胸次，渐犯胃口而不能饮食，是亦痞之类也。治此者但解外邪而或散或消、或温或补，邪去则胃口自和，痞满自去，此于伤寒门求法治之。又伤寒家曰：阳证下之早者乃为结胸，阴证下之早者因成痞气，此以邪在表而攻其里，邪在阳而攻其阴，不当下而妄下之，以致邪气乘虚，陷结心下，是误治之害最危者。实者硬满而痛，是为结胸；虚者满而不痛，是为痞气。宜审别治之。
　　　　　结胸

　　愚按结胸一证，观《伤寒论》所载，凡太阳表邪未解而悞下者成结胸，少阳证亦然，太阳少阳并病者亦然。此不当下而悞下之，以致脏气空虚，外邪乘虚内陷，结于胸膈之间，是皆因下而结者也。又曰：伤寒六七日，结胸热实，脉沉而紧，心下痛按之石鞕者，此不因下而邪实渐深，结聚于胸中者也。然则结胸一证，有因误下而成者，有不因下而由于本病者。观近代伤寒诸书云：未经下者，非结胸也，岂不谬哉！　　一结胸证，观仲景所言，惟太阳、少阳二经悞下者有之，而阳明一经独无言及者，何也？盖凡病人阳明胃腑已实，故可下之而无害也。然又曰：阳明病心下鞕满者，不可攻之，攻之利不止者死。此岂非阳明在经表证，邪未入腑者，亦为不可下乎？不惟三阳为然，即三阴之证，其有发热恶寒，表邪未解者，切不可下，最当慎也！　　一结胸证治之辨。凡心腹胀满鞕痛而手不可近者，方是结胸。若但满不痛者，此为痞满，非结胸也。凡痞满之证，乃表邪传至胸中，未入于腑，此其将入未入犹兼乎表，是即半表半里之证，只宜以小柴胡之属加枳壳之类治之，或以本方对小陷胸汤亦妙。今余新方制有柴陈煎及一柴胡饮之类，皆可择而用之也。至于结胸之治，则仲景俱用大陷胸汤主之。然以予之见，则惟伤寒本病，其有不因悞下而实邪传里，心下鞕满，痛连小腹，手不可近，或燥渴谵妄，大便鞕，脉来沉实有力者，此皆大陷胸汤所正宜也。其于太阳少阳表邪未解，因下早而致结胸者，此其表邪犹在，若再用大陷胸汤，是既因误下而复下之，此则余所未敢。不若以痞满门诸法，酌其轻重，而从乎双解以缓治之；或外用罨法，以解散胸中实邪。此余之屡用获效而最稳最捷者也。
  </div>
  <div class="pagination">
   <a href="胸腹门_page3.html">
    上一页
   </a>
   <a href="胸腹门.html">
    1
   </a>
   <a href="胸腹门_page2.html">
    2
   </a>
   <a href="胸腹门_page3.html">
    3
   </a>
   <span class="current-page">
    4
   </span>
   <a href="胸腹门_page5.html">
    5
   </a>
   <a href="胸腹门_page6.html">
    6
   </a>
   <a href="胸腹门_page7.html">
    7
   </a>
   <a href="胸腹门_page8.html">
    8
   </a>
   <a href="胸腹门_page9.html">
    9
   </a>
   <span>
    ...
   </span>
   <a href="胸腹门_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
