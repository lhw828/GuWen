<!DOCTYPE html>
<html>
<head>
    <meta charset="UTF-8">
    <title>纪事杂录外编 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纪事杂录外编 - 第 2 页/共 2 页</h1>
    <div class="content">　　释疾病：疹，诊也。有结气，可得诊见也。
　　《越绝书》：身死不为医，邦亡不为谋，还自遗灾。
　　《盐铁论》：扁鹊不能肉白骨，微箕不能存亡国。
　　扁鹊不能治不受针药之疾，贤圣不能正不食谏诤之君。
　　所贵良医者，贵其审消息而退邪气也，非贵其下针石而钻肌肤也。
　　吏不以多断为良，医不以多刺为工。
　　扁鹊抚息脉而知疾所由生，阳气盛则损乏而调阴，寒气盛则损乏而调阳，是以气脉调和，而邪气无所留矣。夫拙医不知脉理之腠，血气之分，妄刺而无益于疾，伤肌肤而已矣。今欲损有余，补不足，富者益富，贫者益贫矣。严法任刑，欲以禁暴止奸，而奸犹不止，意者非扁鹊之用针石，故众人未得其职也。
　　《潜夫论》思贤篇：夫与死人同病者不可生也，与亡国同行者不可存也，岂虚言哉！何以知人且病也？以其不嗜食也。何以知国之将乱也？以其不嗜贤也。是故病家之厨，非无嘉肴也，乃其人弗之能食，故遂于死也。乱国之官，非无贤人也，其君弗之能任，故遂于亡也。夫生飰秔粱，旨酒甘醪，所以养生也。而病人恶之，以为不若菽麦糟糠饮清者，此其将死之候也。尊贤任能，信忠纳谏，所以为安也。而暗君恶之，以为不若奸佞阘茸谗谀者，此其将亡之征也。老子曰：夫唯病病，是以不病。《易》称：其亡其亡，系于苞桑。是故养寿之士，先病服药；养世之君，先乱任贤，是以身常安而国脉永也。上医医国，其次下医医疾。夫人治国如治身之象，疾者身之病，乱者国之病也。身之病，待医而愈；国之乱，待贤而治。治身有黄帝之术，治世有孔子之经。然病不愈而乱不治者，非针石之法误而五经之言诬也，乃用之者非其人。苟非其人，则规不圆而矩不方，绳不直而准不平，钻燧不得火，鼓石不下金，金马不可以追速，土舟不可以涉水也。凡此八者，天之张道，有形见物，苟非其人，犹尚无功，则又况乎怀道术以抚民氓，乘六龙以御天心者哉？夫治世不得真贤，譬犹治病不得良医也。治病当得人参，反得支罗服，当得麦门冬，反蒸横麦，已而不识真，合而服之，病以浸剧，不自知为人所欺也。乃反谓方不诚而药皆无益于病，因弃后药而弗敢饮，而惟求巫觋者，虽死可也。人君求贤下应，以鄙与真，不以枉已，不引真受猥官之，国以侵乱，不自知为下所欺也。乃反谓经不信而贤皆无益于救乱，因废真言，不复求进，更任俗吏，虽灭亡可也。三代以下，皆以支罗服蒸横麦合药，病日痁而遂死也。
　　述赦篇：凡治病者，必先知脉之虚实，气之所结，然后为之方，故疾可愈而寿可长也。为国者，必先知民之所苦，祸之所起，然后设之以禁，故奸可塞，国可安矣。
　　叙录篇：买药得雁，难以为医。

　　《法言》重黎篇：扁鹊，卢人也，而医多卢。
　　《说苑》：三折肱而成良医。

　　《申鉴》：药者疗也，所以治疾也，无疾则勿药可也。肉不胜食气，况于药乎？寒斯热，热则致滞阴。药之用也，惟适其宜则不为害。若已气平也，则必有伤。惟针火亦如之。故养性者不多服也，惟在乎节之而已矣。
　　《外史》：士不辅而求霸，犹病者不用医而求愈也。
　　张裘之行也，问临民之道于子。子告之曰：汝盍医乎？曰：何谓也？曰：世将无道，则天子有虚眩之疾，诸侯有怠荒之疾，百姓有饥馁之疾，大臣有贪蔽之疾，有司有夤缘侵渔之疾，受黜之臣有要君附权沽举之疾。夫国家如寄也，而有上下之险疾，扰而攻之，国焉不危？子欲临民，医是而已矣。曰：何以医也？曰：子能以仁义为药，以政教为汤，先瘳乎主疾，而后瘳乎诸侯臣庶，不亦善乎？曰：此夫子之医也，弟子何敢！逮曰：畏党将医诸侯，若诸侯瘳，国亦不危；诸侯不瘳，岂惟藩篱之祸，亦国之灾也。由此观之，士之交乎诸侯，犹医者之交乎疾，不能离也。而夫子云云，无欲以晋人之故而自释与？曰：子何以为士交于诸侯乎？昔郑人有膏肓之疾，三年而不出户。或告之曰：子之疾危矣，求良医以瘳之可乎？曰：市无良医，何以求为？曰：有良医者在于楚，子以百金致之，彼必不远千里而赴。郑人果得楚之良医以瘳其疾。是医者未尝求疾而治也，医在而疾者求之耳。然则为士者，亦诸侯之求之也，岂求诸侯而交欤？吾受晋王之聘，犹楚医受郑人之金也。郑人得之而瘳疾，晋王得之而不瘳，吾岂不若楚人之医乎？亦信与不信也。今党锢又告难于朝，王室之疾，殆甚于晋吾已矣哉！
　　蜀王得征君而喜，闻有疾，忽焉而蹙，乃以单车造其门。征君知蜀王至，掩帷而卧，命李元候于阶。蜀王见李元而问曰：征君不能出欤？曰：不能。曰：寡人入以见可乎？曰：既卧矣，俟寤，然后请入。曰：征君得无癠乎？曰：癠不为疾也。曰：然则何为？曰：元闻之，天以薄蚀为疾，地以崩溢为疾。天子以幽厉为疾，王侯以骄泰为疾，士以贫蹇为疾，大夫以酷佞为疾，庶人以饥寒为疾。今征君之疾蹇也。国不举贤，使士有蹇疾，羇于道路，轩冕者多豺狼之群，膏粱者多犬豕之辈，由此观之，士安得而无疾也？夫疾以薄蚀崩溢，故天地以圣人为医；疾以幽厉骄泰，故天子王侯以贤士为医；疾以贫蹇，故士以梦卜为医；疾以酷佞，故大夫以明主为医；疾以饥寒，故庶人以循吏为医。然则征君之疾，药石有所不制，鬼神有所不虐，寒暑有所不侵，征于色而不见其槁，动于声而不见其戚，歌于鼓琴而不见其乐，叹于临川而不见其忧，此征君之所以为疾也。
　　《中论》：怀疾者人不使为医，行秽者人不使画法，以无验也。
　　《梁刘孝绰谢给药启》：一物之微，遂留停育。名医上药，爰自城府。虽巫咸视诊，岐伯下针，松子玉浆，卫卿云液，比妙众珍，宝云多愧。
　　《颜氏家训》：医方之事，取妙极难，不劝汝曹以自命也。微解药性，小小和合，居家得以救急，亦为胜事，皇甫谧、殷仲堪则其人也。
　　《中说》：内关之疾也，非有痛痒烦苛于身，情志慧然，不觉疾之已深也。然而期日既至，则血气暴竭，故内关之疾，疾之中夭，而扁鹊之所甚恶也。以卢医不能别，而遘之者不能攻也。
　　《朝野佥载》：各医言虎中药箭，食清泥而解；野猪中药箭，啄荠苨而食。物犹知解毒之药，何况人乎？荠苨即沙参也，《尔雅》谓之菧苨。
　　《李氏刊误》：夫医切脉指下能知生死者，非天授其性，则因积学而致。然始或着能，末而寡效，论者以始能命通也，末缪数穷也。余曰：不然。其初屡中，喜于积财，记忆未衰，诊理方锐。及其久也，筋力已疲，志怠心劳，获效遂鲜。则始能末缪，于斯见矣。若以数之通塞，岂曰知理哉？
　　《韩愈杂说》：善医者不视人之瘠肥，察其脉之病否而已矣。善计天下者，不视天下之安危，察其纪纲之理乱而已矣。天下者，人也。安危者，肥瘠也。纪纲者，脉也。脉不病，虽瘠不害。脉病而肥者死矣。通于此说者，其知所以为天下乎？夏殷周之衰也，诸侯作而战伐日行矣。传数十王而天下不倾者，纪纲存焉耳。秦之王天下也，无分势于诸侯，聚兵而焚之。传二世而天下倾者，纪纲乏焉耳。是故四肢虽无故，不足恃也，脉而已矣。四海虽无事，不足矜也，纪纲而已矣。忧其所可恃，惧其所可矜，善医善计者谓之天扶与之。《易》曰：视履考祥。善医善计者为之。
　　《松窻寤言》：人食五味以养五气，疾则扦味而气消，药以去之，凡使味之得畅也。人之道也，君臣父子以相生，桑麻谷粟以相养，有暴民生焉，侵弱犯尊，反厥民常，故刑以正之。甚者合党盛与，逆厥上罚，故兵以克之，暴者服而人道通矣。无疾则药不可试也，暴者泯则省刑戢兵可也。夫甘味肥膏，过食之且伤气，况于药乎。而况于舛施者乎。
　　《东谷所见》：方今药材，鄙贱者且数十倍于前，贵细者又数十倍于前，至携金繞市铺，求之不获者，人孰不知真药之难得如此。凡设铺而招人赎伪药者，愚也。赎伪药而愿疗病者，愚亦甚矣。吾辈宜何策？且宜于饮食衣服而加谨。古人首重食医，春多酸，夏多苦，秋多辛，冬多咸，调以滑甘，平居必节饮食，饭后行三十步，不用开药铺，饮食之加谨者此也。急脱急着，胜如服药。衣服之加谨者此也。或有疢疾，奉行不服药得中医之说，药石虽贵未害也。最是孝子慈孙，侍奉亲庭，岂忍坐视其病而不救？家有余蓄，尚可得良剂，贫窭所迫，将若之何？贫者固难得良剂，富者纵得良剂，又未必有良医。余用念及此，仰天而祝曰：愿天下人安乐！
　　《省心录》：欲去病则正本，本固则病可攻，药石可以效。欲齐家则正身，身端别家可理，号令可以行。固其本，端其身，非一朝一夕之事也。
　　《艾子杂说》：艾子事齐王，一日朝而有忧色，宣王怪而问之。对曰：臣不幸，稚子属疾，欲谒告，念王无与图事者，虽朝然心实系焉。王曰：盍早言乎？寡人有良药，稚子顿服，其愈矣。遂索以赐。艾子拜受而归，饮其子，辰服而巳卒。他日，艾子甚忧戚，王问之故，蹙然曰：卿丧子可伤！赐黄金以助葬。艾子曰：殇子不足以受君赐，然臣将有所求。王曰：何求？曰：只求前日小儿得效方。
　　《演繁露》：医有按摩法，按者以手捻捺病处也，摩者挼搓之也。字当从手，则其书当为按矣。《玉篇》手部无按字。《广韵》有按字，却从才别出，案字从木，注曰：几属也。
　　《栾城遗言箴》：眼医王彦若，在张文定公门下，坡公于文定坐上赠之诗，引喻证据，博辨详切高探，后学读之茫然。坡公敏于著述如此。
　　《老学庵笔记》：陈亚诗云：陈亚今年新及第，满城人贺李衙推。李乃亚之舅，为医者也。今北人谓卜相之士为巡官。巡官，唐五代郡僚之名，或谓以其巡游卖术，故有此称。然北方人市医，皆称衙推，又不知何谓。
　　石藏用，名用之，高医也。尝言今人禀赋怯薄，故按古方用药，多不能愈病。非独人也，金石草木之药，亦皆比古力弱，非倍用之，不能取效，故藏用以喜用热药得谤。群医至为谣言曰：藏用檐头三斗火。人或畏之，惟鼌以道大喜其说，每见亲友蓄丹，无多寡尽取食之，或不待告主人。主人惊骇，急告以不宜多服，以道大笑不顾，然亦不为害。此盖禀赋之偏，他人不可效也。晚乃以盛冬伏石上书丹，为石冷所逼，得阴毒伤寒而死。
　　《泊宅编》：蜀人石藏用，以医术游都城，其名甚着。余杭人陈承亦以医显。然石好用暖药，陈好用凉药。古之良医，必量人之虚实，察病之阴阳，而后投之汤剂，或补或泻，各随其证。二子乃执偏见，一概于冷暖，而皆有称于一时，何也？俗语云：藏用檐头三斗火，陈承箧里一盘冰。服金石药者，潜假药力以济其欲，然多讳而不肯言，一日疾作，虽欲讳不可得也。吴兴吴景渊刑部服硫黄，人罕有知者，其后二十年，子橐为华亭市易官，发背而卒，乃知流毒传气，尚及其子，可不戒哉！
　　《墐户录》：许引寄医，常云：病与药值，惟用一物攻之，气纯而愈速。今之人不善为脉，以情度病，多其物以幸有功，譬之猎不知兔，广络原野，冀一人获之，术亦疏矣。一药偶得他味相制，勿能专力，此难愈之验也。
　　《云麓漫抄》：医书论人脉有寸关尺三部，手掌后高骨下为寸，寸下为关，关下为尺。自高骨下至切寸脉指尽处，得寸为寸，则自切尺脉指尽处上至中指尖，岂非尺乎？古人以身为度，故寓于脉以言之。今医家但屈中指，以两纹尽处为寸，或侧手论夫长短，虽不相远，至问寸尺何以名脉，则不能答。
　　《病榻寤言》：杨朱之友季梁有疾，其子三致医：其一矫氏之医曰：病在有生之后，欲攻其渐。季梁曰：众医也。其一俞氏之医曰：病在未生之前，其甚弗可已也。季梁曰：良医也。其一为卢氏之医曰：病出于禀生未形之先，齐生死而一之也。季梁曰：神医也。遣之而疾瘳。夫季梁之疾，三致医而疾瘳。余也齐居三月，内达于生死而疾自愈。若季梁则犹有外之心也。
　　《群碎录》：孔子主痈疽，赵岐以为痈疽之医。按《说苑》：雍睢，人姓名，赵岐传之误。
　　《寒檠肤见》：昔者秦缓死，其长子得其术，而医之名齐于秦缓，其二三子者，不胜其忌，于是各为新奇而托之于父，以求胜其兄。非不爱其兄也，以为不有以异于兄，则不得以同于父。天下未有以决也，他日，其东邻之父，得缓枕中之书而出以证焉，然后长子之术，始穷于天下。少史子曰：有所讼者，必有所质也。苟不稽实，讼可听呼？是以争鸡之讼，有菽粟之证；争牛之讼，有放归之证；辨贼之讼，有摸钟之证。否则鼠牙雀角，穿屋穿墉者，谁能胜其辨耶？岂惟辨医缓三子之术而已哉？故曰：简不听。又曰：阅实其罪。
　　《比事摘录》：物有效吾所用而不能无弊者。病齿之人，服苦参，齿愈矣，而腰重不举。世不有类是者耶？蓝蛇有毒，尾却解毒；当归生血，须却破血；麻黄发汗，根节复止汗；酸枣醒睡，仁复令人贪睡；蝼蛄腰以前治大小便之过滑者，腰以后治闭结者，一物也，为用不同如此。又盐以浸鱼肉，则能经久不败，以沾布帛，则易朽烂，一物也，所施处各有所宜。惟医亦然。阿魏性极臭，用以入食饵，乃能去臭；葫气极荤，然置臭肉中能掩臭气，荤臭非所常宜也。君子医国，有兴废除害之责，人才用舍，可不审其所处者哉？　　《兼明书》：世上医人，见人病不能饮食，即云脾不磨者。明曰：按凫鹜鹅鸡之类，口无牙齿，不能噍嚼，须脾磨然后能消，故其脾皮悉皆坚厚。若人则异畜兽，既有牙齿能嚼食物，故脾皆虚软，惟气用化耳。病人脾胃气弱，即不能化食，非不磨也。家语云：龁吞者八窍而卵生，龃龉者九窍而胎生。胎卵既殊，脾胃亦别。而医人不喻斯理，一概而言，历代虽多，曾无悟者。
　　《玉笑零音》：昔文公二竖入于膏肓，扁鹊识之；秦孝崔妃入灵府，许智藏识之。非察其疾也，乃诊其心也。
　　《三余赘笔》：世言老医少卜，则医者以年老为贵，卜者以年少为贵。老医人皆知之，问之少卜，不知何谓？按王彦辅《尘史》云：老取其阅，少取其决。乃知俗语，其来久矣。
　　《长安客话》：太医院署有古铜人，虚中注水，关窍毕通，古色苍碧，莹然射目，相传海潮中出者。
　　《清异录》：凡病膏肓之际，匕药难效，此针灸之所以用也。针长于宣壅滞，灸长于达气血。古人谓之延年火，又曰火轮三昧。
　　《雪涛小说》：盖闻里中有病脚疮者，痛不可忍，谓家人曰：尔为我凿壁为穴。穴成，伸脚穴中，入邻家尺许。家人曰：此何意？答曰：凭他去邻家痛，无与我事。又有医者，称善外科。一裨将阵回，中流矢，深入膜内，延使治，乃持并州剪，剪去矢管，跪而请调。裨将曰：镞在膜内者，须急治。医曰：此内科事，不意并责我。噫！脚入邻家，然犹我之脚也；镞在膜内，然亦医者之事也。乃隔一壁辄思委脚，隔一膜辄欲分科，然则痛安能已？责安能诿乎？
　　昔有医人自媒能治背驼，曰：如弓者，如虾者，如曲环者，延吾治，可朝治而夕如矢。一人信焉，而使治驼。乃索板二片，以一置地下，卧驼者其上，又以一压焉，而即躧焉。驼者随直亦复随死。其子欲鸣诸官，医人曰：我业治驼，但管人直，那管人死？呜呼！世之为令，但管钱粮完，不管百姓死，何以异于此医也哉。虽然，非仗明君躬节损之政，下宽恤之诏，即欲有司不为驼医可得耶？
　　《遒徇篇》：用药治病，病好后便须抛药，犹复服药不已，必且积药成病。
　　《求志编》：为政莫大于兵刑，民生莫重于医。是以周官有询听宥赦之详，无滥刑矣；田氏讲武之预，无败兵矣；十全十失之察，无庸医矣。今大理刑部都察审录重囚，用一己之见，都督都司挥户战敌，乏多算之谋，惠民药局废而不讲，奈何能兴亲民之治也。
　　　　　外编

　　《芸窻私志》：神农时，白民进药兽。人有疾病则拊其兽，授之语。语如白民所传，不知何语。语已，兽辄如野外，(口衔)一草归，捣汁服之即愈。后黄帝命风后纪其何草起何疾，久之，如方悉验。古传黄帝尝百草，非也。故虞卿曰：黄帝师药兽而知医。
　　《列子》汤问篇：鲁公扈、赵齐婴二人有疾，同请扁鹊求治。扁鹊治既，同愈，谓公扈、齐婴曰：汝曩之所疾自外而干腑脏者，因药石之所已，今有偕生之疾，与礼偕长，今为汝攻之何如？二人曰：愿先闻其验。扁鹊谓公扈曰：汝志强而气弱，故足于谋而寡于断；齐婴志弱而气强，故少于虑而伤于专。若换汝之心，则均于善矣。扁鹊遂饮二人毒酒，迷死三日，剖胸探心，易而置之，投以神药。既悟如初，二人辞归。于是公扈反齐婴之室而有其妻子，妻子弗识；齐婴亦反公扈之室而有其妻子，妻子亦弗识。二室因相与讼，求辨于扁鹊。扁鹊辨其所由，讼乃已。
　　《齐谐记》：钱塘徐秋夫善治病，宅在湖沟桥东，使闻空中呻吟声甚苦。秋夫起，至呻吟处问曰：汝是鬼耶？何为如此？饥寒须衣食耶？抱病须治疗耶？鬼曰：我是东阳人，姓斯名僧平，昔为乐游吏，患腰痛死，今在湖北虽为鬼，苦亦如生，为君善医，故来相告。秋夫曰：但汝无形，何由治？鬼曰：但缚茅作人，按穴针之讫，弃流水中可也。秋夫作茅人，为针腰目二处，并复薄祭，遣人送后河中。及暝，梦鬼曰：已差。并承惠食，感君厚意。秋夫宋元嘉为奉朝请。
　　《朝野佥载》：久视年中，襄川人杨元亮，年二十余，于虔州汶山观佣力，昼梦见天尊云：我堂舍破坏，汝为我修造，遣汝能医一切病。悟而说之，试疗无不愈者。赣县里正背有肿，大如拳，亮以刀割之，数日平复。疗病日获十千。造天尊堂成，疗病渐渐无效。
　　如意年中，洛州人赵元景病，卒五日而苏，云：见一僧与一木，长尺余，教曰：人有病者，汝以此木拄之即愈。元景得见机上尺，乃是僧所与者，试将疗病，拄之立差。门庭每日数百人。御史马知己以其聚众，追禁左台，病者满于台门。则天闻之，追入内，官人病，拄之即愈。放出任救病百姓，数月以后，得钱七百余贯。后渐无验，遂绝。
　　《稽神录》：陈寨，泉州晋江巫也。善禁祝之术，为人治疾多愈者。有漳州逆旅苏猛，其子病狂，人莫能疗，乃往请陈。陈至，苏氏子见之，戟手大骂，寨曰：此疾入心矣。乃立坛于堂中，戒人无得窃视。至夜，乃取苏氏子劈为两片，悬堂之东壁，其心悬北檐下。寨方在堂中作法，所悬之心，遂为犬食。寨求之不得，惊惧，乃持刀宛转于地，出门而去。主人弗知，谓其作法耳。食顷，乃持心而入，内于病者之腹，被发连叱，其腹遂合。苏氏子既悟，但连呼递铺递铺。家人莫之测。乃其日去家数里，有驿吏手持官文书，死于道傍。初南中驿路二十里置一递铺，驿吏持符牒以次传授，欲近前铺，辄连呼以警之。乃寨取驿吏心而活苏氏子，遂愈如故。
　　《东坡杂记》：王斿元龙言：钱子飞有治大风方极验，常以施人。一日，梦人云：天使已以此病人，君违天怒，若施不已，君当得此病，药不能救。子飞惧，遂不施。仆以为天之所病不可疗耶？则药不应复有效。药有效者，则是天不能病。当是病之祟畏是药，假天以禁人耳。晋侯之病为二竖子，李子豫赤丸亦先见于梦，盖有或使之者。子飞不察，为鬼所胁。若余则不然，苟病者得愈，愿代受其苦。家有一方，以敷皮肤，能下腹中秽恶，在黄州试之，病良已，今当常以施人。
　　《闻见近录》：张文定守蜀，重九药市，拂晨骤雨，随行医官张子阳避雨玉局观，须臾晴霁，树上白衣翁伫立，顾视子阳曰：我有一事，要尔通意主人。子阳唯唯。即出药二粒如粟米大，使遗文定。子阳曰：尝识尹否？翁姓何氏？翁曰：我姓葛，侍郎已两守蜀，我尝见之。子阳曰：止此一来耳。翁曰：说与主人，他日再来此相寻。子阳持药，具白文定。以汞一两，置药一粒煅之，须臾有声，如远磬然，清越非常，谛听间，忽有圆光出合内，焕耀满室，惊而取之，汞成黄金。文定乃饵其余药一粒。使再访之，不复见矣。
　　《龙川别忘》：张安道知成都，日以医官自随，重九请出观药市。五更，市方合而雨作，入玉局观避之。至殿上，医见一道人临阶而坐，往就之，相问劳已。道人曰：张端明入蜀，今已再矣。医曰：始一至蜀耳。曰：子不知也。凡人元气十六两，渐老而耗，张公所耗过半矣。吾与之夙相好，今见子，非偶然也。解衣裙出药两圆，曰：一圆可补一两气。医曰：张公虽好道，然性重慎，恐未信也。道人曰：所以二圆，正为尔也。取一圆并水银一两纳铫中，以盏盖之，烧之良久，札札有声，揭盏以松脂木投之，觉有异，三投而药成，当知此非凡药也。医径归，白公试之如其言，每投松脂，焰起照所坐小亭，至三投，焰如金色，倾出则紫金也。乃服其一圆，而使医遍游成都，冀复遇焉。后见之孔明庙前，复得一圆药，然服之亦无他异。
　　《稽神录》：江南吉州刺史张耀卿，有傔力者陶俊，性谨直，尝从军征江西，为飞石所中，因有腰足之疾，恒扶杖而行。张命守舟于广陵江口，至白沙市避雨酒肆，同立者甚众，有二书生过于前，独顾俊相与言曰：此人好心，宜为疗其疾。即呼俊，与药二丸曰：服此即愈。乃去。俊归舟吞之，良久，觉腹中痛楚甚，顷之痛止，疾亦多差，操篙理缆，尤觉轻健。白沙去城八十里，一日往复，不以为劳。后访二书生，竟不复见，人疑为神。
　　江南刑部郎申张易少居灾川，病热困惙，且甚恍惚，见一神人长可数寸，立于枕前，持药三丸，曰：吞此可愈。易受而亟吞之二丸，嗛之一丸，落席有声，因自起求之不得。家人惊问何为？真述所见，病因即愈。即日出入里巷，了无所苦。
　　《曹州志》：嘉靖初，郡人吴侍御楷，年方数岁，感痞疾，烦闷困殆，自拟莫救。一日夜半，忽梦黄冠者，就榻呼之起，以刀抉其胁，出肠胃，刮摩洗涤讫，复纳之，外敷以膏。楷醒，顿觉胸膈冰伶，宽爽异常，因以梦语其父。其父引手摸其腹，积块已消大半矣。惊喜，沉思曰：必神医示灵活汝也。次早抱楷，诣三皇祠，遍认配享诸名医，至孙真人象，遂躣然指之曰：此即梦中医我疾者也。其父因设祭，并新其祠，楷自是脱然。登第后，每宦游旋里，必诣祠祭享，视栋楹瓴甋，加葺饰以终其身焉。
　　《平阳府志》：杨栋，字世资，蒲州人。聪敏博览，尤精医。灵宝何御史以童子致帏帐中，以为女之有疾者，令诊之，察脉曰：乃童男无病者。因大奇之。殁后，行医于河东运司，识其面者，讶曰：此莫非蒲州之杨世资也邪？遂不复见。芮城水门村翟炳，一日诣蒲，同药室询姓名，子叙曰：乃故父也，何以问及？炳曰：我与尔父，今月九日，言别有约相访。时有郭惟良辈诘其故，炳曰：某乃老医，在我村治病。众因惊，疑其为神矣。
　　《虞初新志》：刘云山，万历间医也。然当时其术未行，身死三十七年而名始着。陈子闻之曰：异哉！理可信哉？客曰：杭州巨室某者，千患恶疾垂毙，其家已环而哭之，有一医突至，曰：我刘云山也。视毕而病者愈，赠以金不受，去曰：他日晤我毗陵城司徒庙巷。踰月，巨室子果至觅云山，巷之老人曰：子谬矣！云山死且三十七年矣。然云山生时信鬼神，曾梦授斯庙之神，募钱尚书地以广祠宇，因自为像于神傍，其形容尚可识也。巨室子跃入，驾顾骇愕，抱其像哭泣而去。由是吾郡之人，观者拜者祭祷者，奔走无虚日，亦复有验。陈子闻之曰：异哉！理可信哉！虽然，使云山之术得展于生时，我固知云山之志可毕也。乃负其术而不遇其时，此云山之所以至死而犹不肯泯没者乎？虽其事近于荒唐怪异，君子亦当悯其志而姑信之也。
　　蜀中刘文季为余言，昔献贼中有所谓老神仙者，事甚怪，能生已死之人，续已断之肢与骨，贼众敬如神明焉。其初被掳时将杀之。贼掳人不即杀，审其人凡一技一艺者皆得免。神仙比能以泥塑像获免，贼中遂以塑匠呼之。一日，塑匠涤大釜，沃水拆屋，为薪燎之，水沸，沸凡数，以一棒右左搅成膏。贼众骇，争相传。献贼闻谓妖人，又将杀之。塑匠曰：愿一言以死。王不欲成大事耶？何故杀异士？献贼异而问之，曰：臣有异术，能生人。此膏乃仙授，或刀斧，或搒掠，受重创者，臣能顷刻完好。献贼即搒一人试之，立验。献贼残忍，日杀人劓刵人，至笞掠无算。笞凡数百，血肉糜溃，气息仅属者，付塑匠，以白水膏敷之，无不生，且立刻杖而行。军中争趋之，馈遗饮食无虚日，以是衣食囊橐渐充矣。献贼有爱将某者，攻城为飞石　爻所中，去其颏，奄奄一息矣。塑匠曰：易与耳。即生割一人颏按之，敷以膏，一日而苏，饮啖如未创也。时孙可望在贼为监军，夜被酒，杀一嬖妾，旦行二十里，醒而悔之，道遇塑匠，笑问曰：监军夜来未醉耶？何有不豫色然？可望告以故，塑匠曰：监军果念其人乎？吾当回马觅之。可望曰：唉！起营时尸不知何在，想为犬豕啖矣。何从觅？塑匠曰：监军若命我觅，何物犬豕，敢啖贵人乎？可望曰：鼠子给我！汝欲逃耶？我当遣介士押汝觅。塑匠笑曰：何处觅？觅何能得？可望怒曰：汝何戏我！塑匠指道傍舁一毡橐曰：何需觅，即此是也。可望曰：已朽之骨，何舁之？塑匠笑谓：监军曷启之？可望下马解毡，则星眸宛转，厌厌如带雨梨花，帐中之魂己反矣。可望喜噪，一军皆惊，闻于献贼。献贼曰：此神仙也！当封之。口封恐众未知，时营大泽中，下令军中，人备一几，以次日集广原。是时贼数十万，令以数十万几累之，最高者谓拜仙台。于是衣塑匠以深衣，巾以纶巾，方履丝绦。塑匠身长六尺，广颡阔面，有须，望之如世所绘社神者。然命之升台，台高且危，塑匠怯，不欲登。献贼令军士各持弓矢引满以向之，曰：不登即射！塑匠不得已，及其半，惴栗惶惧，而万矢拟之如的，不敢止，勉登其上。献贼令三军释弓矢，罗拜其下，呼老神仙者三。于时声震天地，自此不复呼塑匠，而皆曰老神仙矣。老神仙亦自此不轻试其术。有渠贼某者，战败伤足，胫骨已折，所不断者，皮仅寸耳。求老神仙治，辞以不易。某哀号宛转，盛陈金帛以请，老神仙挥之曰：此身外物，吾无需，虽然，吾不忍将军之创也。吾无子，将军能养我乎？某指天而誓，愿终身父事之。老神仙从容解所佩囊，出小锯锯断其足上下各寸许，取生人胫，度其分寸以接之，敷药，不数日而愈。自此贼中凡求其药者，皆不敢侈馈遗，争投身为养子矣。献贼有幸婢曰老脚者，美而慧，善书画，脚不甚纤，因名。凡贼中移会侦发文字，皆所掌，献贼嬖之。燕处有所思，老脚见其独坐，私往侍之，贼不知为老脚，疑旁人伺，以所佩刀反手击之，中其腰，折骨剸腹出肠而死。献贼省之，悔恨惋痛，急召老神仙。老神仙曰：已死不能救。献贼骂曰：老狡，监军妾，不亦已死者乎？汝不能救，当杀汝以殉。老神仙逡巡曰：需时日方可。献贼急欲其生，限三日。老神仙请期三七。比以酒合药灌之，一匕喉间格格有声，老神仙贺曰：可救矣！七日当复。因取水润其肠，纳腹中，引针缝之，敷以药，夹以木板，均以绳，果七日而老脚走履如常时。及献贼死，贼众溃，从蜀奔滇，生平素德于老神仙者，卫之来滇。永历至，贼众多为伪王侯，老神仙啸傲王侯间，拥厚赀，辟室城东隅，累石成山，凿井为池，旁植花木，蓄朱鱼数百头，客至浮白，呼鱼出水以娱，醉则高歌而卧，不顾也。迄永历奔缅甸，老神仙从之。行及腾越，居常向空咄咄，若有所诉。一日，谓文季云：吾老矣！将奈何？文季曰：等死耳，公何惜。但公之异术，素靳不与人，致绝其传，是可惜。老神仙曰：吾非靳也。吾师授我时有戒也。因讯其所授之由，曰：某陈姓，河南邓州人，名家子。少尝入乡塾，性不乐章句，塾侧有塑神佛者，时就与嬉，塾师时扑责之，归而父母复责以不学，不能耐，遂出亡，怅怅无所适，因祷于关帝，得一签云：他日王侯却并肩。自顾一丧家子，何得并肩王侯哉？然神不诬我，与王侯并肩者惟仙人。素闻终南山多隐仙，愿往从之。穷登涉，忍饥寒，遍访无可从者。一日至山后，遥望绝壁上有洞，人出入。因披荆棘，踞巉岩，达于洞，见一道者坐石上，翛然异凡人。余幸曰：此吾师也！因长跪以请。道者不顾，拂袖归洞。余不敢入，即洞口稽首而已。如是者三日，忽一童子，持一物示余云：师食尔。状如糕，色白，方仅二寸，味甘如饴，食之，遂不复饥。余窃喜，益信拜求。至七日，道者忽出问余曰：痴子！汝欲何为？余告以求仙。道者哂曰：去！汝非此中人，何自苦为？余自念无所归，惟投崖死耳，涕泣以求。道者已而曰：吾念汝诚，有书一卷授汝，资一生食。好为之，勿轻泄，泄则雷击也。速去，毋久留，徒饱虎狼耳。余得书惊喜，仓皇下山，省之皆禁方也，可三十页。道延安，人争传某巡抚者，有爱女戏秋千，伤足骨出于外，医莫能疗，募能疗者，金二百，骡一匹。余往应募，依方试之，果瘥。余于是囊金乘骡归。吾父怒出亡，且疑多金。是时贼已起，谓余必从不义，首于官，将置之法。余族兄孝廉某白无辜，出狱，讯其故，因出书。余父闻余出，持大杖奔族兄家。余族兄反复解喻，不信，并陈书以实。余父愈怒，裂书火之。族兄从火中夺得仅四页，余急怀而逃。今之所用者，皆烬余之页耳。年久，其四页者亦不知往矣。其自述如此。居无何，以疾死。呜呼！不龟手药一也，一以封侯，一不免于洴澼絖，顾所用异耳。同使老神仙能体父志，不陷于贼，挟此术游当世，卢扁华佗不得专于前矣。惜其狃于货利，遂安神仙之名，而终以贼死。虽然人之遇仙与不遇仙，惟视福德之厚薄，老神仙得其书而不能全其福可知矣。尝见稗官所志，侯元者，樵山，遇老人授兵法，卒以作贼，戮其身，事颇类此。常怪仙人不得其人，即秘其传可也，何往往传非其人，以致戕害？仙亦何忍哉！且终南道者，亦未必真仙。闻其膏乃以处子阴户油炼之，火光满室，焰升屋梁，光息而膏成，此岂仙人救人之方乎？本草以多用虫鱼，致迟上升十年，况杀人以救人，不独一人，且数十百人，是老神仙者，则亦始终一贼而已。
</div>
    <div class="pagination">
<a href="纪事杂录外编.html">上一页</a><a href="纪事杂录外编.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
