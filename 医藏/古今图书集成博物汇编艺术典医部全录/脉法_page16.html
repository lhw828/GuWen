<!DOCTYPE html>
<html>
<head>
    <meta charset="UTF-8">
    <title>脉法 - 第 16 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脉法 - 第 16 页/共 28 页</h1>
    <div class="content">
　　北方坎水之位，南方离火之位，东方震木之位，西方兑金之位，中央坤土之位。人身一小天地，故脉位应之。试南面而立，以观两手之部位：心属火，居寸，亦在南也；肾属水，居尺，亦在北也；肝属木，居左，亦在东也；肺属金，居右，亦在西也；脾属土，居关，亦在中也。以五行相生之理言之，天一生水，故先从左尺肾水，生左关肝木，肝木生左寸心火。心火为君主，其位至高，不可下，乃分权于相火，相火寓于右肾。肾本水也，而火寓焉。如龙伏海底，有火相随。右尺相火生右关脾土，脾土生右寸肺金，金复生水，循环无穷，此相生之理也。更以相克之理言之，相火在右尺，将来克金，赖对待之左尺实肾水也，火得水制，则不乘金矣。脾土在右关，将来克水，赖对待之左关实肝木也，土得木制，则不侮水矣。肺金在右寸，将来克木，赖对待之左尺实心火也，金得火制，则不贼木矣。右手三部皆得左手三部制矣，而左手三部竟无制者，独何欤？右寸之肺金，有子肾水可复母雠；右关之脾土，有子肺金可复母雠；右尺之相火，有子脾土可复母雠。是制于人者仍可制人，相制而适以相成也，此相克之理也。
　　　　　长短二脉不诊于关说

　　夫脉以过于本位，名之为长。如寸之过于本位，直可上溢鱼际；尺之过于本位，直可下通尺泽。至于关中，稍过于上即为寸部，稍过于下即为尺部，何从见其过于本位而名之为长乎？或曰：长为肝家本脉，见于《内经》者，然则亦不从关上诊欤？曰：凡尺寸之见长者，皆肝脉之应也，必欲于左关求之，是痴人前说梦矣。不及本位故名曰短。寸可短也，尺可短也。若欲于关上寻不及本位之短脉，是上不通寸为阳绝，下不通尺为阴绝，乃死脉也。岂可以死脉为短脉乎？尺关寸一气贯通，决无间断之理，必欲于关上求短脉，其可得乎？故愚谓长短二脉，不诊于关中，但见于尺寸也。
　　　　　缓脉非病脉说

　　缓乃胃气之脉，六部中不可一刻无者也。所谓缓而和匀，不疾不徐，不大不小，不浮不沉，意思欣欣悠悠扬扬，难以名状者，此胃气脉也。脉贵有神者，贵此胃气耳，安可以胃气脉为病脉乎？必缓中有兼见之脉，方可断病。如缓而大、缓而细之类是也。
　　　　　革脉非变革之义

　　革脉者，浮取之而挺然，重按之而豁然，正如鼓皮外虽绷急，中则空虚。故丹溪云：如按鼓皮。此的解也。皮即为革，故名为革。滑伯仁以革为变革之义，误矣。若曰变革，是怪脉也，而革果怪脉乎？则变革之义何居乎？
　　　　　脉以胃气为本

　　至哉坤元！万物资生，惟人应之，胃气是也。故脉以胃气为本。夫肝心肺肾四脏之气，各有偏胜，但赖胃气调剂之，使各得和平，故曰土位居中，兼乎五行。春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病。夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。长夏胃微耎弱曰平，弱多胃少曰脾病，但代无胃曰死。软弱有石曰冬病，石甚曰今病。秋胃微毛曰平，毛多胃少曰肺病，但毛无胃曰死。毛而有弦曰春病，弦甚曰今病。冬胃微石曰平，石多胃少曰肾病，但石无胃曰死。石而有钩曰夏病，钩甚曰今病。四时长夏，皆以胃气为本。诊家于此精熟，则生克之故了然，或生或死，或病或不病，无遁情矣。
　　　　　诊法与叔和不同

　　王宗正曰：诊脉之法，当从心肺俱浮，肝肾俱沉，脾在中州。王叔和独守寸关尺部位，以测五脏六腑之脉者，非也。大抵从叔和而废此，固非；但守此说，不从叔和亦非。当合而参之可也。
　　　　　重阴重阳

　　寸脉浮大阳也，又兼疾脉，此阳中之阳也，名曰重阳。尺内沉细阴也，又兼迟脉，此阴中之阴也，名曰重阴。上部重阳，下部重阴，阳亢阴隔，癫狂乃成。
　　　　　脱阴脱阳

　　六脉有表无里，如濡脉之类，此名脱阴。六脉有里无表，谓之陷下，如弱脉之类，此名脱阳。六脉暴绝，此阴阳俱脱也。经曰：脱阴者目盲，脱阳者见鬼，阴阳俱脱者危。
　　　　　阴阳相乘相伏

　　浮取之候两关之前皆阳也。若见紧濇短小之类，是阳不足而阴乘之也。沉取之候，两关之后皆阴也。若见洪大数滑，是阴不足而阳乘之也。阴脉之中，阳脉间一见焉，此阴中伏阳也。阳脉之中，阴脉间一见焉，此阳中伏阴也。阴乘阳者必恶寒，阳乘阴者必内热。阴中伏阳者期于夏，阳中伏阴者期于冬。以五行之理推之，而月节可期也。
　　　　　阴绝阳绝

　　夫人唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，此为七冲门。此七门者，一气贯通，无有壅遏，壅遏则气闭而绝矣。寸口之动脉应之，故寸关尺一脉贯通，无有间绝，间绝则死。寸脉为上，上不至关为阳绝；尺脉为下，下不至关为阴绝。阳绝死于春夏，阴绝死于秋冬。
　　　　　脉无根有两说

　　一以尺中为根。人之有尺，犹树之有根，水为天一之元，先天命根也。王叔和曰：寸关虽无，尺犹不绝，如此之流，何忧殒灭？谓其有根也。若肾脉独败，是无根矣。一以沉候为根。经曰：诸浮脉无根者皆死，是谓有表无里，是谓孤阳不生。造化所以亘万古而不息者，一阴一阳互为其根也。阴既绝矣，孤阳岂能独存乎？二说似乎不同，实则一致。两尺为肾部，沉候之六脉皆肾也。然则两尺之无根，与沉取之无根，总之肾水绝也。
　　　　　尺寸分经与络

　　寸部者，经脉之应也；尺部者，络脉之应也。寸部热满，尺部寒濇，此络气不足，经气有余也，秋冬死，春夏生。寸部寒濇，尺部热满，此经气不足，络气有余也，春夏死，秋冬生。
　　　　　一岁之中脉象不可再见

　　春弦、夏洪、秋濇、冬石，各随时令而见，此为平也。如春宜弦而得洪脉者，至夏必死；得濇脉者，至秋必死；得石脉者，至冬必死。为真脏之气先泄也。其象先见于非时，当其时不能再见矣。
　　　　　脉有亢制

　　经曰：亢则害，承乃制。此言太过之害也。亢者过于上而不能下也，承者受也，亢极则反受制也。如火本克金，克之太过，则为亢。而金之子为水，可以制火，乘其火虚，来复母雠，而火反受其制矣。如吴王夫差起倾国之兵，以与晋争，自谓无敌，越王句践乘其空虚已入国中矣。在脉则当何如？曰：阳盛者脉必洪大，至阳盛之极而脉反伏匿，阳极似阴也。此干之上九，亢龙有悔也。阴盛者，脉必细微，至阴盛之极而脉反躁疾，阴极似阳也。此坤之上六，龙战于野也。凡过极者，反兼胜己之化也。
　　　　　老少脉异

　　老者脉宜衰弱，若过旺者病也。壮者脉宜充实，若衰弱者病也。虽然，老者脉旺而非躁，此禀之厚，寿之征也；如其躁疾，有表无里，此名孤阳，死期近矣。壮者脉细而和缓，三部同等，此禀之静，养之定也；若细而劲直，前后不等，死期至矣。
　　　　　从证不从脉

　　脉浮为表，治宜汗之，此其常也，而亦有宜下者焉。仲景云：若脉浮大，心下硬有热，属脏者攻之，不令发汗是也。脉沉为里，治宜下之，此其常也，而亦有宜汗者焉。少阴病始得之反发热，而脉沉者，麻黄附子细辛汤微汗之是也。脉促为阳，当用葛根芩连清之；若脉促厥冷为虚脱，非灸非温不可，此又非促为阳盛之脉也。脉迟为寒，当用干姜附子温之矣；若阳明脉迟不恶寒，身体濈濈汗出，则用大承气，此又非迟为阳寒之脉矣。四者皆从证不从脉也。世有切脉而不问证，其失可胜言哉！
　　　　　从脉不从证

　　表证汗之，此其常也。仲景曰：病发热头痛，脉反沉，身体疼痛，当救其里，用四逆汤，此从脉之沉也。里证下之，此其常也。日晡发热者，属阳明，脉浮虚者宜发汗，用桂枝汤，此从脉之浮也。结胸证俱当以大小陷胸下之矣，脉浮大者不可下，下之则死，是宜从脉而治其表也。身疼痛者，当以桂枝麻黄解之矣，然尺中迟者不可汗，以营血不足故也，是宜从脉而调其营矣。此皆从脉不从证也。世有问证而忽脉者，得非仲景之罪人乎？
　　　　　七诊虽见九候皆从者不死

　　此岐伯欲人融通脉理，不可一途而取也。七诊者，独大、独小、独迟、独疾、独寒、独热、独陷下也，此皆恶脉。今论其不死者，如少阳之至，乍大乍小；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而数，是皆旺脉也。又如南政之岁，三阴司天则寸不应，三阴在泉则尺不应；北政之岁，三阴司天则尺不应，三阴在泉则寸不应，是皆运气使然也，故谓之从。从者顺四时五行而为之迁变，安得死哉！
　　　　　冲阳太溪太冲

　　冲阳者，胃脉也，在足跗上五寸骨闲动脉上，去陷谷三寸。盖土者万物之母，冲阳脉不衰，胃气犹在，病虽危，尚可生也。然于旺中又忌弦急。弦急者肝脉也，若见此脉，为木来克土，谓之贼邪不治。　　 【注　足跗，即脚面也。】
　　太溪者，肾脉也，在足内踝后跟骨上动脉陷中。盖水者天一之元，太溪不衰，肾犹未绝，病虽危，尚可生也。　　 【注　内踝后跟骨，即足跗后两旁圆骨，俗名孤拐骨。】　　太冲者，肝脉也，在足大指本节后二寸陷中。盖肝者，东方木也，生物之始，此脉不衰，则生生之机尚可望也。女人专以此为主。
　　　　　分人迎气口脉诀

　　《脉赞》曰：关前一分，人命之主。左为人迎，右为气口。神门决断，在两关后。故曰人迎紧盛则伤于寒，气口紧盛则伤于食，此人迎气口所以有内伤外感之辨也。左为人迎，以候天之六气，风寒暑湿燥火之外感者也。人迎浮盛则伤风，紧盛则伤寒，虚弱则伤暑，沉细则伤湿，虚数则伤热，皆外所因，法当表散渗泄则愈。右为气口，以候人之七情，喜怒忧思悲恐惊内伤之邪。其喜则脉散，怒则脉激，忧则脉濇，思则脉结，悲则脉紧，恐则脉沉，惊则脉动，皆内所因，看与何部相应，即知何脏何经受病，方乃不失病机，法当温顺以消平之。其如诊按表里名义情状，姑如后说。但经所述谓神者脉之主，脉者血之府，气者神之御，脉者气之使。长则气治，短则气病，数则烦心，大则病进。文藻虽雅，义理难明。动静之辞，有博有约，博则二十四字不滥丝毫，约则浮沉迟数，总括纲纪，辞理灿然。浮为风为虚，沉为湿为实，迟为寒为冷，数为热为燥。风寒湿热属于外，虚实冷燥属于内。内外既分，三因须别。学者宜详观览，不可惮烦也。
　　　　　内因脉

　　喜则伤心脉必虚，思伤脾结脉中居。因忧伤肺脉必濇，怒气伤肝脉便濡。恐则伤肾脉沉是，缘惊伤胆动相须。脉紧因悲伤胞络，七情气口内因之。
　　　　　外因脉

　　紧则伤寒肾不移，虚因伤暑向胞推。濇缘伤燥须观肺，细缓伤湿要观脾。浮则伤风肝部应，弱为伤火察心知。六部各脉须当审，免使将寒作热医。
　　　　　不内外因脉

　　劳神役虑定伤心，虚濇之中仔细寻。劳役阴阳伤肾部，忽然紧脉必相侵。房帷任意伤心络，微濇之中宜忖度。疲极筋力便伤肝，指下寻之脉弦弱。饮食饥饱并伤脾，未可轻将一例推。饥则缓弦当别议，若然滑实饱无疑。叫呼损气因伤肺，燥弱脉中宜熟记。能通不内外中因，生死吉凶都在是。
　　　　　死绝脉

　　雀啄连来三五啄，屋漏半日一点落。弹石硬来寻即散，搭指散乱真解索。鱼翔似有亦似无，虾游静中跳一跃。寄语医家仔细看，六脉见一休下药。
　　　　　动止脉

　　一动一止两日死，两动一止四日尔，三动一止六日亡，四动一止八日事，五动一止只十日。十动一止一年去，春草生时即死期。二十一动二年往，清明节后始倾亡。三十动止三年次，立秋节后病则危。四十动止四年次，小麦一熟是死期。五十一止五年试，草枯水寒时死矣。此为太素脉元秘。
　　　　　诸脉宜忌类

　　伤寒热病宜洪大，忌沉细。咳嗽宜浮濡，忌沉伏。腹胀宜浮大，忌虚小。下痢宜微小，忌大浮洪。狂疾宜实大，忌沉细。霍乱宜浮洪，忌微迟。消渴宜数大，忌虚小。水气宜浮大，忌沉细。鼻衂宜沉细，忌浮大。心腹痛宜沉细，忌浮大弦长。头痛宜浮滑，忌短濇。中风宜浮迟，忌急实大数。喘急宜浮滑，忌濇脉。唾血宜沉弱，忌实大上气。浮肿宜浮滑，忌微细。中恶宜紧细，忌浮大。金疮宜微细，忌紧数。中毒宜洪大，忌微细。妇人带不宜迟滑，忌浮虚。吐血宜沉小，忌实大。肠澼下脓血宜浮小沉迟，忌数疾。妇人已产宜小实，忌虚浮。又宜沉细缓滑微小，忌实大弦急牢紧。内伤宜弦紧，忌小弱。风痹痿弱宜虚濡，忌紧疾急。温病发热甚忌脉反小。下痢身热脉忌数。腹中有积，脉忌虚弱。腹痛宜虚小迟，忌坚大疾。病热忌脉静。泄忌脉大。脱血而脉实病在中，脉虚病在外，脉濇皆所忌也。
　　　　医学凖绳六要 【明　张三锡】
　　　　　诊脉贵在用意

　　脉法之难言也，尚矣。经曰：微妙在脉，不可不察。察之有纪，从阴阳始。始之有经，从五行生。夫人生两间，赖二气五行错而成形，脉亦因之。古今论脉者原无一定，《难经》言荣行脉中，卫行脉外。是不离乎血气，亦不独指血气也。陶节庵言非血非气，乃荣行之道路，先天后天之造化。然亦非确论。又有言脉为血气之先者，本之《素问》言脉者血之府，长则气治，短则气病，数则烦心，大则病进，等语是也。盖常论之：无极之真，二五之精，妙合而凝，昼夜循环，生生不息，包罗一身，灌溉脏腑，即一元之大气也。盈亏迟疾，动随气血，变见气口，气血盈则脉旺，亏则脉衰，寒则行泣而脉迟，热则行疾而脉数，皆有至理，妙不可言。然而审脏腑于九候，决吉凶于三指，苟非圆机之士，博古通今者，乌足以语此哉？自秦越人以来，纷纷议论。强分部位，起于晋之叔和，复为高阳生之《脉诀》所混，立论背经，遗害后世。嗣有滑伯仁氏《诊家枢要》一出，后世乃以浮沉迟数四脉为宗而该乎众脉，世亦莫有深究其奥者。大抵指下妙处，在意而不在象，若不深得诸家之精微，何由得其旨趋？今搜采类集于左，以为下手之凖则。若夫神而明之，又存乎人，非言语所可传者。　　锡初读《脉诀》以之诊病，有如博拳，殊多谬误，每以为恨。乃日夜钻研于《素》、《难》诸名家，改弦易辙，遵上中下左右表里断病，始得其窍，毫发不爽。迩来复得李月池公《脉学》熟读之，而《脉诀》之谬，千古之疑，一旦冰释，先生讵止有功医道？万世苍生，咸赖无夭枉矣。
　　　　　脏腑部位

　　诊脉之法，当从心肺俱浮，肾肝俱沉，脾在中州之说。王叔和守寸关尺分部位，以别五脏六腑者，非也。　　五脏六腑之气，昼夜循环，始于肺而终于肺，是肺为一身之主气，而寸口乃肺之动脉所行之处也。特借以候五脏六腑之气，前贤辨之详矣。至于诸经动脉，各从所行之处：手阳明大肠脉动合谷，手少阴心脉动极泉，手太阳小肠脉动天窻，手少阳三焦脉动禾髎，手厥阴心包络脉动劳宫，足太阳膀胱脉动委中，足少阴肾脉动太溪，足太阴脾脉动冲门，足阳明胃脉动冲阳，足厥阴肝脉动太冲，足少阳胆脉动听会。锡按此一章，乃医学一大宗旨也。夫何世人不解参究，认假为真，确守《脉诀》？诚所谓弃周鼎而宝康瓠也！或曰：二难已言尺寸矣，吾子何独言寸口耶？曰：二难言尺寸者，以关为界，从关至鱼际为一寸为阳，阳得寸内之九分；从关至尺泽为一尺为阴，阴得尺中一寸。乃以阴阳而言，未尝分经络也。曰：然则五脏六腑何借而候乎？曰：经不云乎？呼出心与肺，吸入肾与肝，呼吸之间，脾受谷味也，其脉在中。此轩岐赵人论脉秘密，三昧语也。精诚思之，则得之矣。　　大抵诊法，当以《素》、《难》上中下分属断病者为的。左寸为人迎，人迎紧盛者外感；右寸为气口，气口紧盛者内伤。内伤有二：一则饮食停滞，脉必盛而有力且滑，乃见心下饱胀、恶心、恶食等证；一则中气不足，火乘元气，故脉大按则空，乃见倦怠、自汗、手心热等虚证。浮沉定表里，迟数定寒热，有力无力定虚实。浮而有力为风，无力为虚。沉而有力为积，无力为气。迟而有力为痛，无力为冷。数而有力为热，无力为虚热。寸部属上焦，头面心胸之病；关部属中焦，腹中脏腑之病；尺部属下焦，腰足之病。　　吴草庐曰：医者于寸、关、尺取名之曰此心脉、此肺脉、此肝脉、此脾脉、此肾脉者，非也。五脏六腑，凡十二经。两手寸关尺者，手太阴肺经之一脉也，分其部位，以候他脏之气耳。脉始行肺，终于肝，而复会于肺。肺为气之门户，故名曰气口，而为脉之大会，以占一身焉。
　　　　　妇人脉

　　妇人女子，尺脉常盛而右手大，皆其常也。若肾脉微濇，或左手关后尺内脉浮，或肝脉沉急，或尺滑断绝不匀，皆经闭不调之候也。脉微弱而濇，年少得此为无子，中年得之为绝产。　　妇人脉三部浮沉正等，按之不绝者妊也。　　崔紫虚曰：妇人有病而无邪脉，此孕，非病。所以，不月有病，谓经闭，恶心，阻隔饮食，脉来和平是也。尺按之数而旺，亦然。左手尺脉滑实者男，右手浮滑者女。经曰：阴搏阳别，谓之有子。　　又法：尺脉左偏大为男，右偏大为女。　　经水不通，脉尺数寸微，其胎已三月也。　　脉滑重，以手按之散者，五月也。
　　左右皆大产二子。
　　孕妇脉弦急，憎寒壮热，唇爪俱青，面黄黑，是胎气损也。当再问胎动否？若不动反觉上攻，抢心闷绝，或下血，当作死胎治。　　凡产后须问恶露有无，及小腹有块痛否。娠或左或右，脉微弱，其胎必堕，以气血无养也，屡验。急宜补养。脉弦数亦堕，火盛也。　　滑而流利有神为胎。
　　尺脉濇，艰于嗣。
　　脉一呼一吸脉一至曰离经，为欲产也。脉法言沉细而滑为将产，未验。　　妇人半产漏下，脉小流连者生，急疾大数者死。　　新产，寸口脉洪疾不调者死，沉微附骨不绝者生。　　妊娠八月欲产，脉实大有力弦紧者生，沉细者危。　　脉细匀易产，脉缓气散难产。
　　妇人妊娠四月，欲知男女，法三部俱滑而疾，在左为男，在右为女；遣向南行，从后呼之，左回是男，右回是女。又法：上圊时，夫从后呼之，亦同验。又法：其夫左乳房有核是男，右有核是女。
　　　　　反关脉

　　平人正取无脉，即侧手于大指后外廉一路诊之乃得，名反关脉。此处名阳溪、列缺，属阳明大肠络脉。然此经与肺为表里，妻乘夫位，天地交泰生成，无病之脉也。　　有平生六脉极清虚，不禁寻按者，不可便断为虚。贵人多此，稍大易常，即是有病矣。
　　　　　脾胃脉

　　尺中弱甚似无根，脾胃于今脉尚存；大腑色黄犹进食，斯人终不赴幽冥。
　　　　　小儿脉
</div>
    <div class="pagination">
<a href="脉法_page15.html">上一页</a><span>...</span><a href="脉法_page11.html">11</a><a href="脉法_page12.html">12</a><a href="脉法_page13.html">13</a><a href="脉法_page14.html">14</a><a href="脉法_page15.html">15</a><span class="current-page">16</span><a href="脉法_page17.html">17</a><a href="脉法_page18.html">18</a><a href="脉法_page19.html">19</a><a href="脉法_page20.html">20</a><a href="脉法_page21.html">21</a><span>...</span><a href="脉法_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
