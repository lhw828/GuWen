<!DOCTYPE html>
<html>
<head>
    <meta charset="UTF-8">
    <title>虚劳门 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>虚劳门 - 第 3 页/共 7 页</h1>
    <div class="content">
　　其虫形如乱发，长三寸许，或形如蜈蚣，或似守宫，或形如虾蟹，俱在人脏腑之中。凡劳瘵若患此虫，令人神色如醉，夜梦不祥，梦与亡人为侣，心胸饱闷，四体不和，骨节枯槁，日渐瘦弱，酢心呕酸，咽干鼻塞，背脊酸疼，腰膝无力，唾吐脓血，头目不利，胸膈多痰，盗汗发热等证。其虫遇庚申日食起，醉归肺俞穴中，俟虫大醉，方可医治。取出虫后，补肺则瘥，宜服虚成散。
　　　　　第三代虫状病证游食日治法

　　其虫形如蚊蚁类，或如螳螂，或如碎血片，或如刺猬，或如毛虫，俱在人脏腑之中。劳证若有此虫，令人三焦多昏，日常思睡，呕吐苦汁，或吐清水粘涎，腹胀肠鸣，口鼻生疮，唇黑面青，日渐消瘦，精神恍惚，口燥咽干，目多昏泪。其虫庚寅日食起，醉归厥阴穴中四穴，俟虫大醉，方可治之。取虫之后，补气即愈。
　　　　　第四代虫状病证游食日治法

　　其虫形如乱丝，或如蛴螬虫，或如猪肝肺，或如蜩蝉，或如蛇虺，往来五脏之中。凡病此虫，令人脏腑虚鸣，呕逆，肠中痃癖气块，憎寒壮热，肚大筋青，咳嗽气促，口苦舌干，要吃酸咸之物。其虫遇戊己日食起，醉归脾俞穴中四穴，俟虫大醉，方可治之。取虫后，补脾即愈，宜服魂停散。
　　　　　第五代虫状病证游食日治法

　　其虫形如鼠无毛，或有头无足，或有足无头，或如精血片。凡患此虫，入肝经而归肾，得血而更变也。令人多怒气逆，四肢解散，饮食减少，或面红润如平人，或时通灵而言未来事，或着床枕不起，有似中风，肢体顽麻，腹内多痛。其虫遇壬癸日食起，醉归肝俞穴中四穴，俟虫大醉，方可治之。取虫后，补肝即愈，宜服金明散。
　　　　　第六代虫状病证游食日治法

　　其虫有翅足全者，千里传疰，所谓飞尸，形如马尾，或有两条，一雌一雄，或如龟鳖，在人五脏之中，或如烂面，或如飞禽，或长或短。凡患此虫，令人思食百物，身体尫羸，腰膝无力，眼暗耳鸣，喘嗽不定，心腹闷乱。其虫遇丑亥日食起，醉归肾俞穴四穴，俟虫大醉，方可治之。取虫出，补肾填髓愈，宜服育婴散。
　　　　　苏游论

　　论曰：大抵传尸之候，在心胸胁满闷，臂膊烦疼，两目不明，四肢无力，虽欲寝卧，睡常不寐，脊膂急痛，腰膝酸疼，多卧少起，状如佯病。每至早旦，精神尚存，有如无病；日午之后，四体微热，面无颜色。喜见人过，常怀含怒，终不称意，即多嗔恚，行立脚弱，夜卧盗汗，梦与鬼交，或见先亡，或多惊怖，有时气息，有时咳嗽，虽思饮食，不能多餐，死在须臾，精神尚存，或时微利，两胁虚胀，口燥鼻干，常多粘唾，有时欲睡，渐觉沉羸，犹如涸鱼不觉死也。　　又曰：传尸之候，本起无端，莫问老少男女，皆有此疾。大抵五行相克而生，先内传毒气，周遍五脏，渐热羸瘦以至于死。死讫，又传家亲一人，故曰传尸，亦名传疰。以其初传半卧半起，号曰殗殜。气息嗽者，名曰肺痿疾。骨髓疼，身中热，称为骨蒸。内传五脏，名曰伏连。不解疗者，乃至灭门。假如男女虚损得之，名曰劳极。吴楚乃名淋沥，巴蜀亦名劳极。其源先从肾起，初受之气，两胫酸疼，腰背拘急，行立脚弱，饮食减少，两耳飕飕，直似风声，夜卧遗泄，阴汗痿弱。肾既受讫，次传于心，心初受气，夜卧心惊，或多恐悸，心悬乏气，吸吸欲尽，梦见先亡，有时盗汗，饮食无味，口内生疮，心气烦热，惟欲眠卧，朝轻夕重，两颊口唇，悉皆红赤，如傅胭脂，或时手足五心烦热。心受已讫，次传于肺，肺初受气，咳嗽，气力微痛，有时气喘，卧则更甚，鼻口干燥，不闻香臭，如或忽闻，惟觉朽腐恶气，有时恶心，愦愦欲吐，肌肤枯燥，时或疼痛，或似虫行，干皮细起，状若麸片。肺既受已，次传于肝，肝初受气，两目(目巟)(目巟)，面无血色，常欲颦眉，眼视不远，目常干濇，又时赤痛，或复睛黄，朝昏暮愦，常欲合眼，及时睡卧，常睡不着。肝既受已，次传于脾，脾初受气，两胁虚胀，食不消化，又时泻痢，水谷生虫，有时肚痛，腹胀雷鸣，唇口焦干，或生疮肿，毛发干耸，无有光润，或时上气，撑肩喘息，痢赤黑汁，见此证者，则不治也。　　夫骨蒸、殗殜、复连、尸疰、虫疰、毒疰、热疰、冷疰、食疰、鬼疰等，皆曰传尸者，以疰者注也，病自上疰也，与人相似，故曰疰。其变有二十二种，或三十六种，或九十九种。大略令人寒热盗汗，梦与鬼交，遗精白浊，发干而耸，或腹内有块，或脑后两边有小结，复连数个，或聚或散，沉沉默默，咳嗽痰涎，或咯脓血，如肺痿肺痈状，或复下痢，羸瘦困乏，不自胜持，积月累年，以至于死，死复传疰，易传亲人，乃至灭门者是也。更有蜚虫、遁尸、寒尸、丧尸、尸疰等，谓之五尸，及大小附着等证，不的知其所苦，无处不恶，乃挟诸鬼邪而害人，其证多端，传变推迁，难以推测。故自古及今，愈此病者，十不一得。所谓狸骨、獭肝、天灵盖、铜锁鼻，徒有其说，未尝取效。惟膏肓俞崔氏穴法，若早灸之，可否几半，晚亦不济也。
　　　　医贯 【明　赵献可】

　　　　　阴虚发热论

　　世间发热类伤寒者数种，治各不同。伤寒伤风及寒疫也，则用仲景法；温病及瘟疫也，则用河间法。此皆论外感者也。今人一见发热，皆认作伤寒，率用汗药以发其表，汗后不解，又用表药以凉其肌，柴胡、凉膈、白虎、双解等汤，杂然并进。若是虚证，岂不殆哉！自东垣出而发内伤补中益气之论，此用气药以补气之不足者也。至于劳心好色，内伤真阴，真阴既伤，则阳无所附，故亦发热，其人必面赤烦躁，口渴引饮，骨痛脉数而大，或尺数而无力者是也。惟丹溪发明补阴之说，以四物汤加黄蘗、知母，此用血药以补血之不足者也。世俗相因，屡用不效何耶？盖因阴字认不真，误以血为阴耳。当作肾中之真阴，即先天也。《内经》曰：诸寒之而热者取之阴，诸热之而寒者取之阳，所谓求其属也。王太仆先生注云：大寒而盛，热之不热，是无火也；大热而盛，寒之不寒，是无水也。又云：倏忽往来，时发时止，是无火也；昼见夜伏，夜见昼止，时节而动，是无水也。当求其属而主之。无火者，宜益火之源，以消阴翳；无水者，宜壮水之主，以镇阳光。必须六味、八味二丸，出入增减，以补真阴，屡用屡效。若泥黄蘗、知母苦寒之说，必致损伤脾阴而毙者，不可胜举。大抵病热作渴，饮冷便秘，此属实热，人皆知之。或恶寒发热，引衣蜷卧，四肢逆冷，大便清利，此属真寒，人亦易知。至于烦扰狂越，不欲近衣，欲坐卧泥水中，此属假热之证。其甚者，烦极发躁，渴饮不绝，舌如芒刺，两唇[唇：原作「肾」，据《医贯》卷四阴虚发热论改。]燥裂，面如涂朱，身如焚燎，足心如烙，吐痰如涌，喘急，大便秘结，小便淋沥，三部脉洪大而无伦。当是时也，却似承气证，承气入口即毙；却似白虎证，白虎下咽即亡。若用二丸，缓不济事。急以加减八味丸料一斤，内肉桂一两，以水顿煎五六碗，冰冷与饮，诸证自退。翊日，必畏寒脉脱，是无火也，当补其阳，急以附子八味丸料煎服自愈。此证与脉俱变其常，而不以常法治之者也。若有产后及大失血后，阴血暴伤，必大发热，亦名阴虚发热，此阴字正谓气血之阴。若以凉药正治立毙，正所谓象白虎汤证，悞服白虎汤必死。当此之时，偏不用四物汤。盖有形之血不能速化，几希之气所宜急固，须用独参汤，或当归补血汤，使无形生出有形来，此阳生阴长之妙用，不可不知也。或问曰：子之论则详矣，气虚血虚，均是内伤，何以辨之？予曰：悉乎子之问也！盖阴虚者面必赤，无根之火戴于上也。若是阳证，火入于内，面必不赤。其口渴者，肾水干枯，引水自救也。，但口虽渴而舌必滑，脉虽数而尺必无力，甚者尺虽洪数而按之必不鼓，此为辨耳。虽然，若问其人曾服过凉药，脉亦有力而鼓指矣。戴复庵云：服凉药而脉反加数者，火郁也，宜升宜补，切忌寒凉，犯之必死。临证之工，更宜详辨。毫厘之差，枉人性命。慎哉！慎哉！
　　　　医门法律 【清　喻昌】

　　　　　总论

　　虚劳之证，《金匮》叙于血痹之下，可见劳则必劳其精血也。营血伤则内热起，五心常热，目中生花见火，耳内蛙聒蝉鸣，口舌糜烂，不知正味，鼻孔干燥，呼吸不利；乃至饮食不为肌肤，怠惰嗜卧，骨软足酸，营行日迟，卫行日疾，营血为卫气所迫，不能内守而脱出于外，或吐或衄，或出二阴之窍，血出既多，火热迸入，逼迫煎熬，漫无休止，营血有立尽而已，不死何待耶？更有劳之之极，而血痹不行者，血不脱于外，而但畜于内，畜之日久，周身血走之隧道，悉痹不流，惟就干涸，皮鲜滑泽，面无荣润，于是气之所过，血不为动，徒蒸血为热，或日晡、或子午，始必干热，俟蒸气散，微汗而热解，热蒸不已，瘵病成焉，不死又何待耶？亦有始因脱血，后遂血痹者，血虚血少，艰于流布，发热致痹，尤易易也。《内经》凡言虚病，不及于劳。然于大肉枯槁，大骨陷下，胸中气高，五脏各见危证，则固已言之。未有劳之之极，而真脏脉不见者也。然枯槁已极，即真脏脉不见，亦宁有不死者乎？秦越人始发虚损之论，谓虚而感寒则损其阳，阳虚则阴盛，损则自上而下。一损损于肺，皮聚而毛落；二损损于心，血脉不能荣养脏腑；三损损于胃，饮食不为肌肤。虚而感热则损其阴，阴虚则阳盛，损则自下而上。一损损于肾，骨痿不起于床；二损损于肝，筋缓不能自收持；三损损于脾，饮食不能消化。自上而下者，过于胃则不可治；自下而上者，过于脾则不可治。盖饮食多，自能生血，饮食少则血不生，血不生则阴不足以配阳，势必五脏齐损。越人归重脾胃，旨哉言矣！至仲景，《金匮》之文，昌细会其大意，谓精生于谷，谷入少而不生其血，血自不能化精。《内经》于精不足者必补之以味。味者，五谷之味也。补以味而节其劳，则积贮渐富，大命不倾。设以鸡口之入，为牛后之出，欲其不成虚势，宁可得乎？所以垂训十则，皆以无病男子精血两虚为言，而虚劳之候，焕若指掌矣。夫男子平人但知纵欲劳精，抑孰知阴精日损，饮食无味，转劳转虚，转虚转劳，脉从内变，色不外华，津液衰而口渴小便少，甚则目瞑衄血，阴精不交自走，盗汗淋漓，身体振摇，心胆惊怯者，比比然也，故血不化精则血痹矣。血痹则新血不生，并素有之血，亦瘀积不行。血瘀则营虚，营虚则发热，热久则蒸其所瘀之血，化而为虫，遂成传尸瘵证。穷凶极厉，竭人之神气，养虫之神气，人死则虫亦死。其游魂之不死者，传亲近之一脉，附入血隧，似有如无，其后虫日荣长，人日雕悴，阅三传而虫之为灵，非符药所能制矣。医和视晋平公疾曰：是近女室，晦而生内热惑蛊之疾，非鬼非食，不可为也。惑即下唇有疮，虫食其肛，其名为惑之蛊[蛊：原作「或　虫」，据《医门法律》卷六虚劳论改。]。蛊字取义，三虫共载一器，非鬼非食，明指虫之为厉，不为尊者讳也。以故狐惑之证声哑嗄，劳瘵之证亦声哑嗄，是则声哑者，气管为虫所蚀明矣。男子前车之覆，古今不知几千亿人矣。巢氏《病源》不察，谓有虚劳、有蒸病、有注病，劳有五劳六极七伤，蒸有五蒸二十四蒸，注有三十六种、九十九种，另各分门异治。后人以歧路之多，茫然莫知所适，且讳其名曰痰火，而梦梦者遂谓痰火有虚有实，乃至充栋诸方，妄云肺虚用某药，肺实用某药，以及心肝脾肾，咸出虚实两治之法，是于虚损虚劳中，添出实损实劳矣，鄙陋何至是耶！仲景于男子平人谆谆致戒，无非谓荣卫之道，纳谷为宝。居常调荣卫以安其谷，寿命之本，积精自刚，居常节嗜欲以生其精。至病之甫成，脉才见端，惟恃建中、复脉为主治。夫建中、复脉，皆稼穑作甘之善药，一遵精不足者补之以味之旨也。岂有泉之竭矣，不云自中之理哉？后人补肾诸方，千蹊万径，以治虚劳，何反十无一全？岂非依样壶卢，徒资话柄耶？及其血痹不行，仲景亟驱其旧，生其新，几希于劳瘵将成未成之间，诚有一无二之圣法，但牵常者不能用耳。试观童子脏腑脆嫩，才有寒热积滞，易于结癖成疳，待其血痹不行，气蒸发热，即不可为。女子血干经闭，发热不止，劳瘵之候更多，待其势成，纵有良法，治之无及。倘能服膺仲景几先之哲，吃力于男子童子女子瘵病将成未成之界，其活人之功，皆是起白骨而予以生，全为彼苍所眷注矣。
　　　　　论脉

　　虚劳之脉，皆不足之候，为精气内夺，与邪气外入之实脉，常相反也。黄帝问何谓重虚？岐伯对以脉气上虚尺虚，是谓重虚，谓其上下皆虚也。气虚者言无常也，谓其脉之无常也。尺虚者行步恇然，谓其步履之不正也。脉虚者不象阴也，谓其脉全不似手太阴脉之充盛也。皆易明也。独脉之无常，从来谓是上焦阳气虚，故其脉无常。果尔则下焦阴气虚，脉更无常矣。观下文云如此者滑则生，濇则死。濇脉且主死，而寸脉之无常，宁复有人理哉？故气虚者，言无常也。此一语明谓上气之虚，由胸中宗气之虚，故其动之应手者无常耳。乃知无常之脉，指左乳下之动脉为言。有常则宗气不虚，无常则宗气大虚，而上焦之气，始厌厌不足也。后之论脉者，失此一段精微，但宗越人所述损脉，而引伸触类，曰脉来软者为虚，缓者为虚，滞为虚，芤为中虚，弦为中虚，脉来细而微者血气俱虚，脉小者血气俱少，脉沉小迟者脱气。虚损之脉，似可一言而毕，实未足以尽其底里。赖仲景更其名为虚劳，虚劳之脉，多兼浮大，当于前人论脉，合参浮大与否。所以谓：男子平人脉大为劳，极虚亦为劳。又谓：脉浮者里虚。又谓：劳之为病其脉浮大，手足烦，春夏剧，秋冬瘥。男子脉浮弱而濇为无子。脉得诸芤动微紧，男子失精，女子梦交。脉极虚芤迟为清谷亡血失精。脉虚弱细微者，善盗汗。而总结其义曰：脉弦而大，弦则为减，大则为芤，减则为寒，芤则为虚，虚寒相搏，此名为革，妇人则半产漏下，男子则亡血失精。可见浮大弦紧，外象有余，其实中藏不足，不颛泥迟缓微弱一端以验脉。而脉之情状，莫能逃于指下，即病之疑似，莫不炫于胸中。仲景之承前启后，岂苟焉而已哉？昌不揣愚陋，已着大气论于卷首，发明胸中大气宗气所关之重，因辨岐伯所指脉气上虚为宗气之虚，以见重虚之脉，乳下宗气在所当诊，固堂下指陈，未必堂上首肯，然不可谓门外汉也。
　　　　　杂论

　　《针经》云：形气不足，病气不足，此阴阳俱不足也，不可刺之。刺之重不足，重不足则阴阳俱竭，气血皆虚，五脏空虚，筋骨髓枯，老者绝灭，壮者不复矣。按形者，形骸也；气者，口鼻呼吸之气也。形骸消灭，视壮盛者迥殊。气息喘促，或短而不足以息，视劳役形体气不急促者迥殊。病气不足，懒语困弱，是正气内亏，视外邪暗助精神反增者迥殊。此不可刺，宜补之以甘药。甘药正稼穑作甘，培补中央，以灌输脏腑百脉之良药。此法惟仲景遵之；其次则东垣、丹溪亦宗之。但东垣引以证内伤而不及外感，丹溪引以证阴虚而不及阳损，此圣域贤关之分量也。　　秦越人发明虚损一证，优入圣域，虽无方可考，然其论治损之法，损其肺者益其气，损其心者调其荣卫，损其脾者调其饮食适其寒温，损其肝者缓其中，损其肾者益其精，即此便是正法眼藏。使八十一难，俱仿此言治，何患后人无具耶？　　原气虚与虚损不同，原气虚可复，虚损难复也。至虚损病亦有易复难复两候：因病致虚者，缓调自复；因虚致损者，虚上加虚，卒难复也。故因病致虚，东垣、丹溪法在所必用；若虚上加虚，而至于损，原气索然，丹溪每用人参膏至十余斤，多有得生者，其见似出东垣之右。然则丹溪补阴之论，不过救世人偏于补阳之弊耳，岂遇阳虚之病而不捷于转环耶？　　饮食劳倦，为内伤元气，真阳下陷，内生虚热，束垣发补中益气之论，用人参、黄芪等甘温之药，大补其气而提其下陷，此用气药以补气之不足也。若劳心好色，内伤真阴，阴血既伤，则阳气偏盛而变为火矣，是谓阴虚火旺劳瘵之证。故丹溪发阳有余阴不足之论，用四物加知母、黄蘗补其阴而火自降，此用血药以补血之不足也。益气补阴，一则因阳气之下陷而补其气以升提之，一则因阳火之上升而滋其阴以降下之。一升一降，迥然不同，亦医学之两大法门，不可不究悉之也。　　丹溪论劳瘵主乎阴虚者，盖自子至巳属阳，自午至亥属阴，阴虚则热在午后子前；寤属阳，寐属阴，阴虚则汗从寐时盗出也；升属阳，降属阴，阴虚则气不降，气不降则痰涎上逆而连绵不绝也；脉浮属阳，沉属阴，阴虚则浮之洪大，沉之空虚也。此皆阴虚之证，用四物汤加黄蘗、知母主之。然用之多不效，何哉？盖阴既虚矣，火必上炎，而当归、川芎，皆气辛味大温，非滋阴降火之药。又川芎上窜，尤非虚炎短乏者所宜；地黄泥膈，非胃热食少痰多者所宜。黄蘗、知母苦辛大寒，虽曰滋阴，其实燥而损血；虽曰降火，其实苦先入心，久而增气，反能助火，至其败胃，所不待言。不若用薏苡仁、百合、天冬、麦冬、桑白皮、地骨皮、牡丹皮、枇杷叶、五味子、酸枣仁之属，佐以生地黄汁、藕汁、人乳汁、童便等。如咳嗽则多用桑白皮、枇杷叶；有痰则增贝母；有血则多用薏苡仁、百合，增阿胶；热盛则多用地骨皮；食少则用薏苡仁至七八钱。而麦冬常为之主，以保肺金而滋生化之源，往往应手而效。盖诸药皆禀燥降收之气，气之薄者为阳中之阴，气薄则发泄，辛甘淡平寒凉是也。以施于阴虚火动之证，犹当溽暑伊郁之时，而商飙一动，炎歊如失矣。与治暑热用白虎汤同意。然彼是外感，外感为有余，故用寒沉藏之药，而后能补其偏。此是内伤，内伤为不足，但用燥降收之剂，而已得其平矣。此用药之权舆也。　　虚劳之疾，百脉空虚，非粘腻之物填之，不能实也。精血枯涸，非滋湿之物濡之，不能润也。宜用人参、黄芪、地黄、二冬、枸杞、五味之属，各煎膏；另用青蒿以童便熬膏，及生地汁、白莲藕汁、乳汁、薄荷汁，隔汤炼过，酌定多少，并麋角胶、霞天膏合和成剂，每用一匙，汤化服之。如欲行瘀血，加入酢制大黄末、元明粉、桃仁泥、韭汁之属；欲止血，加入京墨之属；欲行痰，加入竹沥之属；欲降火，加入童便之属。　　凡虚劳之证，大抵心下引胁俱疼，盖滞血不消，新血无以养之，尤宜用膏子加韭汁、桃仁泥。　　呼吸少气，懒言语，无力动作，目无精光，面色晄白，皆兼气虚，用麦冬、人参各三钱，陈皮、桔梗、炙甘草各半两，五味子二十一粒为极细末，水浸蒸饼为丸如鸡头子大，每服一丸，细嚼津唾咽下，名补气丸。　　气虚则生脉散，不言白朮；血虚则三才丸，不言四物。前言薏苡仁之属治肺虚，后言参芪地黄膏子之类治肾虚。盖肝心属阳，肺肾属阴，阴虚则肺肾虚矣，故补肺肾即是补阴，非四物、黄蘗、知母之谓也。　　劳瘵兼痰积，其证腹胁常热，头面手足则于寅卯时分乍有凉时，宜以霞天膏入竹沥，加少姜汁，调元明粉行之。若顽痰在膈上，胶固难治者，必以吐法吐之，或沉香滚痰丸、透膈丹之类下之，甚则用倒仓法。若肝有积痰瘀血结热而劳瘵者，其太冲脉必与冲阳脉不相应，宜以补阴药吞当归龙荟丸。　　古方柴胡饮子、防风当归饮子、麦煎散，皆用大黄，盖能折炎上之势，而引之下行，莫速乎此。然惟大便实者乃可。若溏泄则虽地黄之属，亦不宜，况大黄乎？　　病劳有一种真脏虚损，复受邪热者，如经验方中治劳热青蒿煎丸用柴胡正合宜耳。热去即须急已，若无邪热，不死何待？又大忌芩、连、蘗，骤用纯苦寒药，反泻其阳。但当用琼玉膏之类，大助阳气，使其复还寅卯之位，微加泻阴火之药是也。　　有重阴复其阳，火不得伸，或洒洒恶寒，或志意不乐，或脉弦数，四肢五心烦热者，火郁汤柴胡升麻汤。病去即已，不可过剂。　　服寒凉药，证虽大减，脉反加数者，阳郁也，宜升宜补。大忌寒凉，犯之必死。　　治法当以脾肾二脏为要，肾乃系元气者也，脾乃养形体者也。经曰：形不足者，温之以气。气谓真气，有少火之温，以生育形体。然此火不可使之热，热则壮，壮则反耗真气也。候其火之少壮，皆在两肾间。经又曰：精不足者，补之以味。五味入胃，各从所喜之脏而归之，以生津液，输纳于肾者。若五味一有过节，反成其脏有余，胜克之祸起矣。候其五味之寒热，初在脾胃，次在其所归之脏，即当补其不足，泻其有余，谨守精气，谓其阴阳。夫是故天枢开发而胃和脉生矣。　　劳疾久而嗽血，咽疼无声，此为下传上。若不嗽不疼，久而溺浊脱精，此为上传下，皆死证也。　　夫传尸劳者，男子自肾传心、心而肺、肺而肝、肝而脾，女子自心传肺、肺而肝、肝而脾、脾而肾，五脏复传六腑而死矣。虽有诸候，其实不离乎心阳肾阴也，若明阴阳用药，可以起死回生。　　苏游论曰：传尸之候，先从肾起。初受之，两胫酸疼，腰背拘急，行立脚弱，饮食减少，两耳飕飕直似风声，夜卧遗泄，阴汗痿弱。肾既受讫，次传于心。心初受气，夜卧心惊，或多恐怖，心悬悬，气吸吸欲尽，梦见先亡，有时盗汗，饮食无味，口内生疮，心气烦热，惟欲眠卧，朝轻夕重，两颊口唇，悉皆纹赤，如傅胭脂，有时手足五心烦热。心既受巳，次传于肺。肺初受气，咳嗽上气喘，卧益甚，鼻口干燥，不闻香臭，如或忽闻，惟觉朽腐气，有时恶心欲吐，肌肤枯燥，时或疼痛，或似虫行，干皮细起，状如麸片。肺既受已，次传于肝。肝初受气，两目(目巟)(目巟)，面无血色，常欲颦眉，视不能远，目常干濇，又时赤痛，或复睛黄，常欲合眼，及时睡卧不着。肝既受已，次传于脾。脾初受气，两胁虚胀，食不消化，又时泻利，水谷生虫，有时肚痛，腹胀雷鸣，唇口焦干，或生疮肿，毛发干耸，无有光润，或时上气，撑肩喘息，利赤黑汁，见此证者，乃不治也。
　　　　　论方

　　按天雄散，一方用桂枝汤调其荣卫羁迟；脉道虚衰，加龙骨牡蛎，濇止其清谷，亡血失精。一方而两扼其要，诚足宝也。《小品》又云：虚羸浮热汗出者，除桂加白薇、附子各三分，故曰二加龙骨汤，得此一加减法，后之用是方者，更思过半矣。可见桂枝虽调荣卫所首重，倘其人虚阳浮越于外，即当加附子、白薇，以回阳而助其收濇，桂枝又在所不取也。后一方以上中二焦之阳虚，须用天雄以补其上，白朮以固其中，用桂枝领药，行荣卫上焦，并建回阳之功。方下虽未述证，其治法指掌易见，然则去桂枝加白薇、附子，得非仿此以治中下二焦之阳虚欲脱耶？精矣！　　按虚劳病而至于亡血失精，消耗精液，枯槁四出，难为力矣。《内经》于针药所莫治者调以甘药，《金匮》遵之而用小建中汤、黄芪建中汤，急建其中气，俾饮食增而津液旺，以至充血生精而复其真阴之不足，但取稼穑作甘之本味，而酸辛咸苦，在所不用，盖舍此别无良法也。然用法者，贵立于无过之地，宁但呕苦，不可用建中之甘。即服甘药，微觉气阻气滞，更当虑甘药太过，令人中满，早用橘皮、砂仁以行之可也。不然，甘药又不可恃，更将何所恃哉？后人多用乐令建中汤、十四味建中汤，虽无过甘之弊，然乐令方中，前胡、细辛为君，意在退热，而阴虚之热则不可退；十四味方中，用附、桂、苁蓉，意在复阳，而阴虚之阳未必可复，又在用方者之善为裁酌矣。　　《金匮》之用八味肾气丸，屡发于前矣。消渴之关门大开，水病之关门不开，用此方蒸动肾气，则关门有开有阖，如晨门者，与阳俱开，与阴俱阖，环城内外赖以安堵也。其治脚气上入少腹不仁，则借以培真阴真阳根本之地，而令浊阴潜消，不得上干清阳耳。今虚劳病，桂、附本在所不用，而腰痛、少腹拘急、小便不利三证，皆由肾中真阳内微所致，其病较阴虚发热诸证，迥乎不同，又不可不求其有而反责其无矣。　　按虚劳不足之病，最易生风生气。倘风气不除，外证日见有余，中脏日见虚耗，神头鬼脸，不可方物，有速毙而已。故用薯蓣丸方，除去其风气，兼培补其空虚也。　　按《素问》云：阳气者烦劳则张，精绝僻积于夏，使人煎厥，已详论卷首问答条矣。可见虚劳虚烦为心肾不交之病，肾水不上交心火，心火无制，故烦而不得眠，不独夏月为然矣。方用酸枣仁汤，以枣仁为君，而兼知母之滋肾为佐，茯苓、甘草调和其间，芎藭入血分而解心火之躁烦也。　　按七伤，《金匮》明谓食伤、忧伤、饮食伤、房室伤、饥伤、劳伤、经络荣卫气伤及房劳伤，但居其一。后人不知何见，谓七伤者，阴寒、阴痿、里急精速、精少、阴下湿、精滑、小便苦数临事不举，似乎颛主肾伤为言。岂有五劳分主五脏，而七伤独主一脏之理？虽人生恣逞，伤肾者恒多，要不可为一定之名也。所以虚劳证凡本之内伤者，有此七者之分，故虚劳发热未有不由瘀血者，而瘀血若无内伤则荣卫运行，不失其次，瘀从何起？是必饮食起居，过时失节，荣卫凝泣，先成内伤，然后随其气所阻塞之处，血为瘀积。瘀积之久，牢不可拔，新生之血，不得周灌，与日俱积，其人尚有生理乎？仲景施活人手眼，以大黄(上庶下虫)虫丸之润剂，润其血之干，以蠕动啖血之物，行死血，名之曰绥中补虚，岂非以行血去瘀，为安中补虚上着耶？然此特世俗所称干血劳之良治也。血结在内，手足脉相失者宜之，兼入琼玉膏润补之药同用尤妙。昌细参其证，肌肤甲错，面目黯黑，及羸瘦不能饮食，全是营血瘀积胃中，而发见于肌肤面目，所以五脏失中土之灌溉而虚极也。此与五神脏之本病不同，故可用其方，而导去其胃中之血，以内谷而流通荣卫耳。许州陈大夫传仲景百劳丸方云：治一切劳瘵积滞，不经药坏证者，宜服。与世俗所称干血劳，亦何以异？大夫其长于谋国欤？方用当归、乳香、没药各一钱，人参二钱，大黄四钱，蝱虫、水蛭、桃仁各十四个，浸去皮尖。右为细末，炼蜜为丸桐子大，都作一服可百丸，五更用百劳水下，取恶物为度。服白粥十日。百劳水，即仲景甘澜水，以杓扬百遍者也。　　按复脉汤，仲景治伤寒脉代结心动悸邪少虚多之圣方也。《金匮》不载，以《千金翼》常用此方治虚劳，则实可征信，是以得名为千金之方也。虚劳之体，多有表热夹其阴虚，所以其证汗出而闷，表之固非，即治其阴虚亦非，惟用此方得汗而脉出热解，俾其人快然，真圣法也。但虚劳之人，胃中津液素虚，匪伤寒暴病邪多虚少之比。桂枝、生姜分两之多，服之津液每随热势外越，津液既外越，难以复收，多有淋漓沾濡一昼夜者。透此一关，亟以本方去桂枝生姜二味，三倍加入人参，随继其后，庶几津液复生，乃致荣卫盛而诸虚尽复，岂小补哉！　　按许叔微《本事方》云：葛稚川言鬼疰者，是五尸之一。疰诸鬼邪为害，其变动不一，大约使人淋漓，沉沉默默，的不知其所苦，而无处不恶，累年积月，渐就顿滞，以致于死，传于旁人，乃至灭门。觉知是证者，急治獭肝一具，阴干取末，水服方寸匕，日三服效，未知再服。此方神良。再按长桑君所授越人禁方，各传其徒一人者，至华元化毙狱，其传遂泯。仲景医中之圣，诸禁方讵不尽窥底蕴。然而有其理无其事者，不足尚也。有其事无其理者，不足尚也。即有其理、有其事矣，而用意罕几先之哲，尤不足尚也。如獭肝散非不可以杀虫，而未可以行血逐瘀，所以制缓中补虚大黄(上庶下虫)虫丸一方，自出手眼，而授陈大夫，百劳丸一方加入人参，只作一服，以取顿快，盖于此时而用力，可图十全其五也。迨至束手无策，而取用獭肝以去其虫，虫去其人可独存乎？然虫亦不可不去也。《金匮》之附《肘后》一方，岂无意哉！　　按东垣所谓饮食劳倦，内伤元气，则胃脘之阳不能升举，并心肺之气，陷入于中焦，而用补中益气治之，方中佐以柴胡、升麻二味，一从左旋，一从右旋，旋转于胃之左右，升举其上焦所陷之气，非自腹中而升举之也。其清气下入腹中久为飧泄，并可多用升柴，从腹中而升举之矣。若阳气未必陷下，反升举其阴气，干犯阳位，为变岂小哉？更有阴气素惯上干清阳，而胸中之肉隆耸为(月真)，胸间之气漫散为胀者，而误施此法，天翻地覆，九道皆塞，有濒于死而坐困耳。后人相传谓此方能升清降浊，有识者亦咸信之，医事尚可言哉！夫补其中气，以听中气之自为升降，不用升柴可也，用之亦可也。若以升清之药责其降浊之能，岂不痴乎？　　按虚劳之证，阴虚者十常八九，阳虚者十之一二而已。丹溪着阳有余阴不足之论，而定大补阴丸，四物加黄蘗知母汤二方，与东垣补中益气之法，旗鼓相当。气下陷而不能升则用东垣，火上升而不能降则用丹溪。二老人理深谭，各造其极，无容议也。前论补中益气，能升清阳，设误用之，反升浊阴，故致其叮咛矣。而丹溪之法，用之多不效者，可不深维其故哉？昌谓立法者无过，而用法者不得法中之奥，过端四出。盖于阳常有余，阴常不足二语，未常细心推辨耳。夫阳之有余得十之七，阴之不足得十之三，此所谓真有余真不足也。阳真有余，一切补阴之药，直受之而无恐，多用之亦无害，是则补阴在所必需矣。若阴之不足者，十存其三，而阳之有余者，十存四五，亦名有余，而实则非真有余也，究亦同归不足而已。补阴寒凉之药尚敢恣用乎？不知此义而恣用之，岂但不效，其后转成阴盛阳虚，清谷盗汗等患，究竟阴基已坏于前，即欲更补其气，其如味之不能载何？故再致叮咛，俾用昔人法，如持衡在手，较量于轻重之间可矣。虚劳之属阳虚者，十中岂无一二？严氏芪附汤、参附汤二方似不可少，其方从《金匮》朮附汤生出，投之得当，通于神明。其虚劳失血，宜之者尤多，以其善治龙雷之阴火耳。但以参芪为君，附子为佐，虽每服一两，不嫌其多，方中止用芪附各半，人参五钱，附子一两，分三服，能无倒乎？
　　　　　附陈藏器用药凡例

　　虚劳头痛复热，加枸杞、萎蕤。虚而欲吐，加人参。虚而不安，亦加人参。虚而多梦纷纭，加龙骨。虚而多热，加地黄、牡蛎、地肤子、甘草。虚而冷，加当归、川芎、干姜。虚而损，加锺乳、棘刺、苁蓉、巴戟天。虚而大热，加黄芩、天冬。虚而多忘，加茯苓、远志。虚而口干，加麦冬、知母。虚而吸吸，加胡麻、覆盆子、柏子仁。虚而多气兼微咳，加五味子、大枣。虚而惊悸不安，加龙齿、沙参、紫石英、小草。若冷则用紫石英、小草，若客热则用沙参、龙齿，不冷不热皆用之。虚而身强腰中不利，加磁石、杜仲。虚而多冷，加桂心、吴茱萸、附子、乌头。虚而劳小便赤，加黄芩。虚而客热，加地骨皮、黄芪。虚而冷，加黄芪。虚而痰复有气，加生姜、半夏、枳实。虚而小肠利，加桑螵蛸、龙骨、鸡(月坒)胵，虚而小肠不利，加茯苓、泽泻。虚而损溺白，加厚朴。髓竭不足，加地黄、当归。肺气不足，加二冬、五味子。心气不足，加人参、茯苓、菖蒲。肝气不足，加天麻、川芎。脾气不足，加白朮、白芍、益智。肾气不足，加熟地、远志、丹皮。胆气不足，加细辛、酸枣仁、地榆。神昏不足，加朱砂、预知子、茯神。
古今图书集成医部全录卷三百五

虚劳门

　　　　景岳全书 【明　张介宾】

　　　　　论虚损病源

　　凡劳伤虚损，五脏各有所主，而惟心脏最多。且心为君主之官，一身生气所系，最不可伤，而人多忽之而不知何也？夫五脏之神，皆禀于心，故忧生于心，肺必应之。忧之不已，而戚戚幽幽，则阳气日索，营卫日消，劳伤及肺，弗亡弗已。如经曰：尝贵后贱，虽不中邪，病从内生，名曰脱营。尝富后贫，名曰失精，五气留连，病有所并，暴乐暴苦，始乐后苦，皆伤精气。精气竭绝，形体毁沮，故贵脱势。虽不中邪，精神内伤，身必败亡之类，无非虑竭将来，追穷已往，而二阳并伤，但其潜消暗烁于冥冥之中，人所不觉，而不知五脏之伤，惟心为本，凡值此者，速宜舒情知命，力挽先天。要知人生在世，喜一日则得一日，忧一日则失一日，但使灵明常醒，尚何尘魔敢犯哉？及其既病，而用参、芪、归、朮、益气汤之类，亦不过后天之末着耳。知者，当知所先也。喜因欲遂而发，若乎无伤。而经曰：喜伤心；又曰：暴喜伤阳；又曰：喜乐者，神惮散而不藏；又曰：肺喜乐无极则伤魄，魄伤则狂，狂者意不存人，皮革焦，毛悴色夭，死于夏。盖心藏神，肺藏气，二阳脏也。故暴喜过甚则伤阳，而神气因以耗散；或纵喜无节，则淫荡流亡，以致精神疲竭，不可救药。或偶尔得志，则气盈载满，每多骄姿傲慢，自取败亡，而莫知其然者多矣。然则喜为人所忽，而犹有不可忽者如此。　　思本乎心。经曰：心怵惕思虑则伤神，神伤则恐惧自失，破(月囷)脱肉，毛悴色夭，死于冬。此伤心则然也。然思生于心，脾必应之，故思之不已，则劳伤在脾。经曰：思伤脾；又曰：思则心有所存，神有所归，正气留而不行，故气结矣。凡此为病，脾气结则为噎膈、为呕吐，而饮食不能运，食不运则血气日消，肌肉日削，精神日减，四肢不为用而生胀满泄泻等证，此伤心脾之阳也。夫人孰无思，而苦思难释，则劳伤至此，此养生者所当戒也。然思本伤脾，而忧亦伤脾。经曰：脾愁忧而不解则伤意，意伤则悗乱，四肢不举，毛悴色夭，死于春。盖人之忧思，本多兼用，而心脾肺所以并伤，故致伤上焦阳气，而二阳之病发自心脾，以渐成虚劳之证者，断由乎此。　　淫欲邪思，又与忧思不同，而损惟在肾。盖心躭欲念，肾必应之。凡君火动于上，则相火应于下。夫相火者，水中之火也，静而守位则为阳气，炽而无制则为龙雷，而涸泽燎原，无所不至。故其在肾，则为遗淋带浊；而水液渐以干枯，炎上入肝，则逼血妄行，而为吐为衄，或为营虚筋骨疼痛；又上入脾，则脾阴受伤，或为发热而饮食悉化痰涎；再上至肺，则皮毛无以扃固，而亡阳喘嗽，甚至喑哑声嘶。是皆无根虚火，阳不守舍，而光焰诣天，自下而上，由肾而肺，本源渐槁，上实下虚，是诚剥极之象也。凡师尼室女失偶之辈，虽非房室之劳，而私情系恋，思想无穷，或对面千里，所愿不得，则欲火摇心，真阴日削，遂致虚损不救。凡五劳之中，莫此为甚，苟知重命，慎毋蹈之！　　七情伤肾，恐亦居多。盖恐畏在心，肾则受之。故经曰；恐伤肾；又曰：恐则精却；又曰：恐惧而不解则伤精，精伤则骨酸痿厥，精时自下。余尝诊一在官少年，因恐而致病，病稍愈而阳痿，及其病复，终不可疗。又尝见猝恐者，必阴缩或遗尿，是皆伤肾之征也。然恐固伤肾，而怒亦伤肾。经曰：肾盛怒而不止则伤志，志伤则喜忘其前言，腰背不可以俯仰屈伸，毛悴色夭，死于季夏。是知盛怒不惟伤肝，而肾亦受其害也。　　怒生于心，肝必应之，怒不知节，则劳伤在肝。经曰：怒伤肝；又曰：怒则气逆，甚则呕血及飧泄，故气上矣。盖肝为阴中之阳脏，故肝之为病，有在阴者，有在阳者。如火因怒动而逼血妄行，以致气逆于上而胀痛喘急者，此伤其阴者也。又或气以怒伤，而木郁无伸，以致侵脾气陷，而为呕胀泄痛，食饮不行者，此伤其阳者也。然随怒随消者，未必致病，脏气坚固者，未必致病。惟先天禀弱而三阴易损者，使不知节，则东方之实，多致西方之败也。然怒本伤肝，而悲哀亦最伤肝。经曰：肝悲哀动中则伤魂，魂伤则狂妄不精，不精则不正当，人阴缩而筋挛，两胁骨不举，毛悴色夭，死于秋。盖怒盛伤肝，肝气实也；悲哀伤肝，肝气虚也。但实不终实，而虚则终虚耳。虚而不顾，则必至劳损，而治当察其邪正也。　　惊气本以入心，而实通于肝胆。经曰：惊则心无所依，神无所归，虑无所定，故气乱矣。又曰：东方色青，入通于肝，其病发惊骇。此所以惊能动心，而尤能伤及肝胆。心为君主固不可伤，而胆以中正之官，实少阳生气所居，故十一脏阳刚之气，皆取决于胆，若或损之，则诸脏生气，因皆消索致败，其危立见。尝见微惊致病者，惟养心安神，神复则病自却。若惊畏日积，或一时大惊损胆，或致胆汁泄而通身发黄，默默无言者，皆不可救，论详疸门。　　色欲过度者，多成劳损。盖人自有生以后，惟赖后天精气以为立命之本。故精强神亦强，神强必有寿；精虚气亦虚，气虚必多夭。其有先天所禀原不甚厚者，但知自珍，而培以后天，则无不获寿。设禀赋本薄，而且姿情纵欲，再伐后天，则必成虚损。此而伤生，咎将谁委？又有年尚未冠，壬水方生，保养萌芽，正在此日，而无知孺子，遽摇女精，余见苞萼未成，而蜉蝣旦暮者多矣，良可悲也！此其责不在孺子而在父师。使不先有明诲，俾知保生之道，则彼以童心，岂识利害，而徒临期恳祷，号呼悲戚，将何济于事哉！　　劳倦不顾者，多成劳损。夫劳之于人，孰能免之？如奔走食力之夫，终日营营而未闻其病者，何也？贫贱之劳，作息有度，无关荣辱，习以为常，何病之有？惟安闲柔脆之辈，而苦竭心力，斯为害矣。故或劳于名利而不知寒暑之伤形，或劳于色欲而不知旦暮之疲困，或劳于游荡而忍饥竭力于呼卢驰骤之场，或劳于疾病而剥削伤残于无术庸医之手；或为诗书困厄，每缘萤雪成灾；或以好勇逞强，遂致绝筋乏力。总之不知自量，而务使勉强，一应妄作妄为，皆能致损。凡劳倦之伤，虽曰在脾，而若此诸劳不同。则凡伤筋、伤骨、伤气、伤血、伤精、伤神、伤皮毛肌肉，则实兼之五脏矣。呜呼！嗜欲迷人，其害至此。其故则在但知有彼而忘其有我耳。广成子曰：无劳女形，无摇女精，乃可以长生。若此二言者，人因其简，故多易之，而不知养生之道，于此八字而尽之矣，顾可以忽之也耶？　　一少年纵酒者，多成劳损。夫酒本狂药，大损真阴，惟少饮之，未必无益，多饮之难免无伤，而躭饮之则受其害者，十之八九矣。且凡人之禀赋，脏有阴阳，而酒之性质，亦有阴阳。盖酒成于酿，其性则热；汁化于水，其质则寒。若以阴虚者纵饮之，则质不足以滋阴而性偏动火，故热者愈热，而病为吐血、衄血、便血、尿血、喘嗽、躁烦、狂悖等证，此酒性伤阴而然也。若阳虚者，纵饮之则性不足以扶阳，而质留为水，故寒者愈寒，而病为膨胀、泄泻、腹痛、吞酸、少食、亡阳、暴脱等证，此酒质伤阳而然也。故纵酒者既能伤阴，尤能伤阳，害有如此，人果知否？矧酒能乱性，每致因酒妄为，则凡伤精竭力，动气失机，及遇病不胜等事，无所不至，而阴受其损，多罔觉也。夫纵酒之时，固不虑其害之若此，及病至沉危，犹不知为酒困，故余详明于此，以为纵酒者之先觉云。　　一疾病误治，及失于调理者，病后多成虚损。盖病有虚实，治有补泻。必补泻得宜，斯为上工。余见世俗之医，固不知神理为何物，而且并邪正缓急，俱不知之。故每致伐人元气，败人生机，而随药随毙者，已无从诉。其有幸而得免，而受其残剥，以致病后多成虚损而不能复振者，此何以故也？故凡医有未明，万毋轻率，是诚仁人积德之一端也。至若失于调治，致不能起，则俗云：小孔不补，大孔叫寃苦。亦自作之而自受之耳，又何尤焉？　　凡虚损之由，具道如前，无非酒色劳倦七情饮食所致。故或先伤其气，气伤必及于精；或先伤其精，精伤必及于气。但精气在人，无非谓之阴分。盖阴为天一之根，形质之祖，故凡损在形质者，总曰阴虚，此大目也。若分而言之，则有阴中之阴虚者，其病为发热躁烦，头红面赤，唇干舌燥，咽痛口疮，吐衄便尿血，大便燥结，小水痛濇等证。有阴中之阳虚者，其病为怯寒憔悴，气短神疲，头运目眩，呕恶食少，腹痛飧泄，二便不禁等证；甚至咳嗽吐痰遗精盗汗，气喘声喑，筋骨疼痛，心神恍惚，肌肉尽削，梦与鬼交，妇人月闭等证。则无论阴阳，凡病至极，皆所必至，总由真阴之败耳。然真阴所居，惟肾为主，盖肾为精血之海，而人之生气，即同天地之阳气，无非自下而上，所以肾为五脏之本。故肾水亏则肝失所滋而血燥生；肾水亏则水不归源而脾痰起；肾水亏则心肾不交而神色败；肾水亏则盗伤肺气而喘嗽频；肾水亏则孤阳无主而虚火炽。凡劳伤等证，使非伤入根本，何以危笃至此？故凡病甚于上者，必其竭甚于下也。余故曰：虚邪之至，害必归阴；五脏之伤，穷必及肾。穷而至此，吾末如之何也矣。所贵乎君子知其微而已。　　凡损伤元气者，本皆虚证，而古方以虚损劳瘵，各分门类，则病若有异，亦所宜辨。盖虚损之谓，或有发见于一证，或有困惫于暂时，凡在经在脏，但伤元气，则无非虚损病也。至若劳瘵之有不同者，或以骨蒸，或以干嗽，甚至吐血吐痰，营卫俱败，尫羸日甚，此其积渐有日，本末俱竭而然。但虚损之虚，有在阴分，有在阳分。然病在未深，多宜温补，若劳瘵之虚，深在阴中之阴分，多有不宜温补者。然凡治虚证宜温补者，病多易治；不宜温补者，病多难治。此虚劳若乎有异，而不知劳瘵之损，即损之深而虚之甚者耳。凡虚损不愈，则日甚成劳矣，有不可不慎也。　　虚损两颧红赤或唇红者，阴虚于下，逼阳于上也。仲景曰：其面戴阳者，下虚故也。虚而多渴者，肾水不足，引水自救也。喑哑声不出者，由肾气之竭，盖声出于喉而根于肾。经曰：内夺而厥，则为喑俳。此肾虚也。虚而喘急者阴虚肺格，气无所归也。喉干咽痛者，真水下亏，虚火上浮也。不眠恍惚者，血不养心，神不能藏也。时多烦躁者，阳中无阴，柔不济刚也。易生嗔怒，或筋急酸痛者，水亏木燥，肝失所资也。饮食不甘，肌肉渐削者，脾元失守，化机日败也。心下跳动，怔忡不宁者，气不归精也。经曰：胃之大络，名曰虚里，出于左乳下，其动应衣，宗气泄也。盗汗不止者，有火则阴不能守，无火则阳不能固也。虚而多痰，或如清水，或多白沫者，此水泛为痰，脾虚不能制水也。骨痛如折者，肾主骨，真阴败竭也。腰胁痛者，肝肾虚也。膝以下冷者，命门衰绝，火不归源也。小水黄濇淋沥者，真阴亏竭，气不化水也。足心如烙者，虚火烁阴，涌泉涸竭也。　　凡阳虚之人，因气虚也。阳气既虚，即不能嚏。仲景曰：欲嚏不能，此人肚中寒。故凡以阳虚之证，而忽见嚏者，便有回生之兆。
　　　　　论脉

　　虚损之脉，凡甚急甚数、甚细甚弱、甚濇甚滑、甚短甚长、甚浮甚沉、甚弦甚紧、甚洪甚实者，皆劳伤之脉。然无论浮沉大小，但渐缓则渐有生意。若弦甚者，病必甚，数甚者，病必危。若以弦细而再加紧数，则百无一生矣。　　《要略》曰：脉芤者为血虚，沉迟而小者为脱气，大而无力为阳虚，数而无力为阴虚，脉大而芤者为脱血，平人脉大为劳，虚极亦为劳，脉微细者盗汗，寸弱而软为上虚，尺弱软濇为下虚，尺软滑疾为血虚，两关沉细为胃虚。《脉经》曰：脉来软者为虚，缓者为虚，微弱者为虚，弦者为中虚，细而微小者气血俱虚。
　　　　　辨爪

　　凡劳损之病，本属阴虚。阴虚必血少，而指爪为精血之余，故凡于诊候之际，但见其指爪干黄，觉有枯槁之色，则其发肤营气，具在吾目中矣。此于脉色之外，便可知其有虚损之候，而损之微甚，亦可因之以辨也。
　　　　　论治

　　病之虚损，变态不同，因有五劳七伤，证有营卫脏腑。总之，人赖以生者，惟此精气；而病为虚损者，亦惟此精气。气虚者，即阳虚也；精虚者，即阴虚也。凡病有火盛水亏，而见营卫燥，津液枯者，即阴虚之证也。有水盛火亏，而见脏腑寒，脾肾败者，即阳虚之证也。此惟阴阳偏困所以致然。凡治此者，但当培其不足，不可伐其有余。夫既缘虚损，而再去所余，则两败俱伤矣，岂不殆哉？惟是阴阳之辨，犹有不易。谓其阴阳之中，复有阴阳，其有似阳非阳，似阴非阴者，使非确有真见，最易惑人，此不可不详察也。且复有阴阳俱虚者，则阳为有生之本，而所重者，又单在阳气耳。知乎此，则虚损之治，如指诸掌矣。　　阳虚者多寒，非谓外来之寒，但阳气不足，则寒生于中也。若待既寒，则阳已败矣。而不知病见虚弱，而别无热证者，便是阳虚之候，即当温补元气，使阳气渐回，则真元自复矣。盖阳虚之候，多得之忧愁思虑以伤神，或劳役不节以伤力，或色欲过度而气随精去，或素禀元阳不足而寒冷致伤等病，皆阳气受损之所由也。欲补阳气，惟辛甘温燥之剂为宜，万勿兼清凉寒滑之品，以残此发生之气。如生地、芍药、天麦门冬、沙参之属，皆非所宜；而石斛、元参、知、蘗、芩、连、龟胶之类，则又切不可用。若气血俱虚者，宜大补元煎，或八珍汤，或十全大补汤。五脏俱虚，宜平补者，五福饮。命门阴分不足者，左归饮、左归丸。命门阳分不足者，右归饮、右归丸。气分虚寒者，六气煎。脾肾阴分虚寒诸变不一者，理阴煎。三焦阳气大虚者，六味回阳饮。气虚脾寒者，一炁丹。胃气虚寒者，温胃饮，理中汤。血虚寒滞者，五物煎。　　阴虚者多热，以水不济火，而阴虚生热也。此病多得于酒色嗜欲，或愤怒邪思，流荡狂劳，以动五脏之火，而先天元阴不足者，尤多此病。凡患虚损而多热多燥，不宜热食者，便是阴虚之候。欲滋其阴，惟宜甘凉醇静之物。凡阴中有火者，大忌辛温，如干姜、桂、附、破故纸、白朮、苍朮、半夏之属，皆不可轻用。即如人参、黄芪、枸杞、当归、杜仲之类，是皆阴中有阳，亦当酌宜而用之。盖恐阳旺则阴愈消，热增则水益涸耳。然阴虚者因其水亏，而水亏者又忌寒凉，盖苦劣之流，断非资补之物。其有火盛之甚，不得不从清凉者，亦当兼壮水之剂，相机间用，而可止即止，以防其败，斯得滋补之大法。　　虚损夜热，或午后发热，或喜冷便实者，此皆阴虚生热，水不制火也，宜加减一阴煎。若火在心肾而惊悸失志者，宜二阴煎。若外热不已而内不甚热，但宜补阴，不可清火，宜一阴煎，或六味地黄汤。有元气不足而虚热不已者，必用大补元煎，庶乎久之自愈。　　虚损咳嗽，虽五脏皆有所病，然专主则在肺肾。盖肺为金脏，金之所畏者火也，金之化邪者燥也。燥则必痒，痒则必嗽，正以肾水不能制火，所以克金，阴精不能化气，所以病燥，故为咳嗽喘促咽痛喉疮声哑等证。凡治此者，只宜甘凉至静之剂，滋养金水，使肺肾相生，不受火制，则真阴渐复而嗽可渐愈。火盛者，宜四阴煎加减主之。火微者，宜一阴煎六味地黄汤，或左归饮。兼受风寒而嗽者，宜金水六君煎。贝母丸治嗽最佳。　　虚损吐血者，伤其阴也。故或吐或衄，所不能免。但当察其有火无火，及火之微与甚而治之。凡火之盛者，以火载血上，而脉证之间，自有热证可辨。急则治标，此不得不暂用芩、连、栀、蘗、竹叶、童便之属，或单以抽薪饮、徙薪饮之类主之。若阴虚而兼微火者，宜保阴煎，或清化饮，或加减一阴煎主之。血止即当养血，不宜过用寒凉也。若无实火而全属伤阴，则阴虚水亏，血由伤动，而为吐为衄者，此宜甘纯养阴之品，以静制动，以和治伤，使阴气安静得养，则血自归经，宜一阴煎、六味地黄汤，或小营煎之类主之。若阴虚连肺而兼嗽兼血者，宜四阴煎加减主之。若因劳役，别无火证，心脾肾三阴受伤而动血者，宜五阴煎、五福饮、六味地黄丸之类主之。若阴虚于下，格阳于上，六脉无根而大吐大衄者，此火不归源，真阳失守而然，宜右归饮加减主之，或八味地黄汤亦可。此惟思虑劳倦过伤者，多有此证。若因劳倦而素易呕泻，多有脾不摄血，而为吐血下血者，宜六味回阳饮大加白朮主之，万不可用凉药。若大吐大衄，而六脉细脱，手足厥冷，危在顷刻，而血犹不止者，速宜用镇阴煎，其血自止。若血脱至甚，气亦随之，因至厥逆昏愦者，速当益气以固生机，宜六味回阳饮，或四味回阳饮主之。若再用寒凉即死。总之失血吐血，必其阴分大伤，使非加意元气，培养真阴，而或专用寒凉，则其阴气愈损，血虽得止，而病必日败矣。　　虚损伤阴，本由于五脏。虽五脏各有所主，然五脏证治，有可分者，有不可分者。如诸气之损，其治在肺；神明之损，其治在心；饮食肌肉之损，其治在脾；诸血筋膜之损，其治在肝；精髓之损，其治在肾。此其可分者也。然气主于肺而化于精，神主于心而化于气，肌肉主于脾而土生于火，诸血藏于肝而血化于脾胃，精髓主于肾，而受之于五脏，此其不可分者也。及乎既甚，则标本相传，连及脏腑，此又方之不可执言也。故凡补虚之法，但当明其阴阳升降，寒热温凉之性；精中有气，气中有精之因。且凡上焦阳气不足者，必下陷于肾也，当取之至阴之下；下焦真阴不足者，多飞越于上也，可不引之归源乎？所以治必求本，方为尽善。然余用补之法，则悉在新方八略八阵中，惟细察之，可得其概。其有诸证未备者，如遗精梦泄，声哑盗汗，及妇人血枯经断等证，但于各门求之，则无不俱有照应。
　　　　　辨似损非损

　　凡似损非损之证，惟外感寒邪者乃有之。盖以外邪初感，不为解散，而误作内伤，或用清凉，或用消导，以致寒邪郁伏，久留不散，而为寒热往来，或为潮热咳嗽，其证则全似劳损，若用治损之法以治此证，则滋阴等剂，愈以留邪，热蒸既久，非损成损矣。余尝治愈数人，皆其证也。欲辨此者，但当详察表里，而审其致病之由。盖虚损之证，必有所因；而外感之邪，其来则骤。若或身有疼痛，而微汗则热退，无汗则复热，或见大声咳嗽，脉虽弦紧而不甚数，或兼和缓等证，则虽病至一两月，而邪有不解，病终不退者，本非劳损，毋误治也。若寒热往来不止者，宜一、二、三、四、五柴胡饮酌宜用之，或正柴胡饮亦可。若兼咳嗽者，柴陈煎。若脾肾气虚而兼咳嗽者，金水六君煎。或邪有未解而兼寒热者，仍加柴胡。
　　　　　虚损危候

　　凡虚损既成，不补将何以复？而有不能服人参、熟地及诸补之药者，此为虚不受补，何以望生？若劳损吐血失血之后，嗽不能止而痰多甚者，此以脾肺虚极，饮食无能化血，而随食成痰，此虽非血，而实血之类也。经曰：白血出者死。故凡痰之最多最浊者，不可治。左右者，阴阳之道路。其有不得左右眠而认边难转者，此其阴阳之气，有所偏竭而然，多不可治。　　凡病虚损者，原无外邪，所以病虽至困，终不愦乱。其有患虚证，别无邪热，而谵妄失伦者，此心脏之败，神去之兆也，必死。　　劳嗽喑哑，声不能出，或喘急气促者，此肺脏之败也，必死。　　劳损，肌肉脱尽者，此脾脏之败也，必死。　　筋为疲极之本，凡病虚损者，多有筋骨疼痛，若痛有至极不可忍者，乃血竭不能荣筋，此肝脏之败也，必死　　劳损既久，再及大便泄泻不能禁止者，此肾脏之败也，必死。
　　　　　论难经损证

　　按《难经》上损下损之说，其义极精，然有未尽者，犹宜悉也。盖凡思虑劳倦外感等证则伤阳，伤于阳者，病必自上而下也；色欲醉饱内伤等证则伤阴，伤于阴者，病必自下而上也。如经曰：二阳之病发心脾，有不得隐曲，女子不月之类，此即自上而下者也。又经曰：五脏主藏精者也，不可伤，伤则失守而阴虚，阴虚则无气，无气则死矣。此即自下而上者也。盖自上而下者，先伤乎气。故一损损于肺，则病在声息肤腠；二损损于心，则病在血脉颜色；三损损于胃，则病在饮食不调；四损损于肝，则病为瘈瘲疼痛；五损损于肾，则病为骨痿，二便不禁。此先伤于阳而后及乎阴，阳竭于下则孤阴无以独存，不可为也。自下而上者，先伤乎精。故一损损于肾，则病为泉源干涸；二损损于肝，则病为血动筋枯；三损损于脾，则病为痰涎壅盛；四损损于心，则病为神魂失守；五损损于肺，则病为喘急短气。此先伤乎阴而后及乎阳，阴竭于上则孤阳无以独生，不可为也。故曰：心肺损而神衰，肝肾虚而形敝，脾胃损而食饮不归血气。凡明哲之士，则当察所由而预防其渐，又何虚损之可虑？若待源流俱竭，而后归罪于药之不效，医之不良，此其愚也亦甚矣！
　　　　方

　　桂枝加龙骨牡蛎汤 【仲景，下同】　　桂枝　芍药　生姜各三两　大枣十二枚　龙骨　牡蛎各三两　甘草二两　　右七味，以水七升，煮取三升，分温三服。
　　天雄散
　　天雄炮　龙骨各三两　白朮八两　桂枝六两　　右四味，杵为散，酒服半钱匕，日三服，不知稍增之。
　　薯蓣丸
　　薯蓣三十分　人参　阿胶各七分　干地黄　当归　桂枝　曲　豆黄卷各十分　麦门冬　防风　芎藭　芍药　白朮　杏仁各六分　柴胡　桔梗　茯苓各五分　大枣百枚为膏　干姜三分　白蔹二分　甘草二十八分　　右二十一味末之，炼蜜和丸如弹子大，空腹酒服一丸，一百丸为剂。
　　酸枣汤
　　酸枣仁二升　甘草一两　知母　白茯苓　芎藭各二两，深师有生姜二两　　右五味，以水八升，煮酸枣仁得六升，内诸药，煮取三升，分温三服。
　　大黄(上庶下虫)虫丸
　　大黄蒸，十分　干地黄十两　黄芩二两　桃仁　杏仁　蝱虫　蛴螬各一升　白芍药四两　甘草三两　干漆一两　水蛭百枚(上庶下虫)虫半升　　右十二味末之，炼蜜和丸小豆大，酒饮服五丸，日三服。
　　千金翼炙甘草汤　一名复脉汤。治虚劳不足，汗出而闷，脉结，悸行动如常，不出百日，危急者十一日死。　　甘草四两，炙　桂枝　生姜各三两　麦门冬　麻仁各半升　人参　阿胶各二两　生地一斤　大枣三十枚　　右九味，以酒七升，水八升，先煮八味，取三升，去滓，内胶消尽，温服一升，日三服。
　　肘后獭肝散　治冷劳；又主鬼疰，一门相染。　　獭肝一具
　　右，炙干末之，水服方寸匕，日三服。
　　天灵明月丹 【华佗，下同】 　治传尸　　雄黄　木香各半两　鳖甲制　轻粉各一分　兔粪二两　天灵盖炙，一两　　右为末，用法酒一大升，大黄半两，熬膏，入前药，为丸弹子大，朱砂为衣。传尸劳肌瘦面黄，呕吐咳嗽不定，先烧安息香，令烟尽吸之，不嗽非传尸也，不可用此药。若烟入口咳而不能禁止，乃传尸也，宜用此药。五更初服，勿使人知，以童子小便同酒共一盏，化一丸服之。如人行二十里止，吐出虫，其状如灯心而细长及寸，或如烂李，又如虾(虫麻)，状各不同。未效，次日再服，以应为度。
　　地黄煎丸　解劳生肌，进食活血养心。　　法酒二升　生地汁　杏仁汁　生姜汁　藕汁　薄荷汁各五升　鹅梨汁一升　沙蜜四两　　右，慢火熬成膏，入后药：
　　柴胡洗去芦，三两　木香　人参　茯苓　山药　柏子仁微炒另研　白朮　枳壳浸去穰麸炒黄　远志去心，各一两　秦艽洗去芦，二两　桔梗　熟地酒浸一宿切，焙，各四两　麝香半两，细研
　　补肝汤 【《千金方》，下同】 　治肝气不足，两胁下满，筋急，不得太息，四肢厥，冷发抢心腹痛，目不明了。　　山茱萸　甘草　桂心各三两　桃仁　柏子仁　细辛　茯苓　防风各二两　大枣二十四枚　　右九味(口父)咀，以水九升，煮取五升，去滓，分三服。
　　千里流水汤　治虚烦不得眠。
　　麦门冬　半夏各三两　茯苓四两　秫米一斗　酸枣仁二升　甘草　桂心　黄芩　远志　萆薢　人参　生姜各二两　　右十二味(口父)咀，以千里流水一斛煮米，令蟹目，沸扬万遍，澄清，取一斗，煮取二升半，分三服。
　　栀子汤　治大下后，虚劳不得眠，剧者颠倒，懊憹欲死。　　大栀子十四枚　豉七合
　　右二味，以水四升，先煮栀子，取二升半，内豉更煮三沸，去滓，每服一升，安者勿更服。若上气呕逆，加橘皮二两，亦可加生姜二两。
　　巴戟天酒　治虚羸，阳道不举，五劳七伤百病，能食下气。　　巴戟天　牛膝　枸杞根白皮　麦门冬　地黄　防风各二斤　　右六味，并生用。无生，用干者亦得。(口父)咀，以酒一石四斗，浸七日，去滓温服。常令酒气相续，勿至醉吐。慎生冷猪鱼油蒜。春七日，秋冬二七日，夏勿服。先患冷者，加干姜、桂心各一斤。好忘，加远志一斤。大虚劳，加五味子、苁蓉各一斤。阴下湿，加五加根皮一斤，石斛一斤。每加一斤药，加酒七升，每年九月中旬即合，入十月上旬即服。设服余药，以此酒下之，大妙。滓曝干捣为末，以此酒服方寸匕，日三，益佳。常服加甘草十两，佳。虚劳加黄芪一斤。
　　五加酒　治虚劳不足。
　　五加皮　枸杞根白皮各一斗
　　右二味(口父)咀，以水一石五斗，煮取汁七斗，分取四斗，浸曲一斗，余三斗用拌饭下米多少，如常酿法，熟压取服之，多少任性。禁如药法，倍日将息。
　　天门冬大煎　治男子五劳七伤，八风十二痹，伤中六极。　　天门冬　生地黄各切，三斗半，捣压尽取汁　獐骨一具，捣碎，以水一石，煮取五斗澄清　白蜜　酥各三升，并炼　枸杞根切，三斗，净洗，以水二石五，煮取一斗三升，澄清　　右六味，内大斗铜器中，微火先煎门冬、地黄汁减半，乃合煎取大斗二斗，下后件散药，煎取一斗，内铜器重釜煎，令隐掌，可丸如梧子大，平旦空腹酒服二十丸，日二，加至五十丸。慎生冷酢滑猪鸡鱼蒜油面等。须择四时王相日修合。散药如左：　　茯苓　桂心　白朮　萎蕤　五加皮　菖蒲　远志　泽泻　薯蓣　人参　柏子仁　石斛　牛膝　杜仲　细辛　独活　覆盆子　胡麻子　枳实　芎藭　大豆黄卷　黄芪　苁蓉　续断　狗脊　萆薢　白芷　橘皮　茯神　巴戟天　石楠各二两　阿胶十两　甘草六两　蜀椒　薏苡仁一升　鹿角胶五两　蔓荆子三两　大枣一百枚，煮作膏　　右三十八味，治下筛内煎，中有牛髓、鹿髓各加三升，大佳。小便濇，去柏子仁，加秦艽二两、干地黄六两。阴痿失精，去萎蕤，加五味子二两。头风，去柏子仁，加菊花、防风各二两。小便利阴气弱，去细辛、防风，加山茱萸二两。腹中冷，去防风，加干姜二两。此煎九月下旬采药，立冬日合服，至五月上旬止。若十二月腊日合者，经夏至七月下旬止。若经夏不坏，于舍北阴处，入地深六尺填沙，置药中，上加沙覆之。女人先患热者得服，患冷者勿服。
　　填骨万金煎　治内劳少气，寒疝里急，腹中喘逆，腰脊痛。　　生地黄三十斤，取汁　肉苁蓉　甘草　牛髓　阿胶各一斤　麦门冬　干地黄各二斤　干姜　桑根　白皮　茯苓　桂心各八两　人参　桔梗　五味子　附子炮，各五两　石斛一斤五两　白蜜十斤　清酒四斗　大枣一百五十枚　麻子仁三升　当归十四两　干漆二十两　蜀椒四两　　右二十三味，先以清酒二斗六升，内桑根白皮、麻子仁、枣胶，为刻识之；又加酒一斗四升，煮取至刻，绞去滓，内蜜髓地黄汁汤，上铜器煎，内诸药末，半日许，令可丸止，大瓮盛，饮吞如弹丸一枚，日三。若夏月暑热煮煎转味，可以蜜地黄汁和诸药成末，为丸如梧子，服十五丸。不止，稍加至三十丸。　　又方　治男子风虚劳损兼时气。
　　甘草一斤　石斛　防风　苁蓉　茯苓　人参　山茱萸　薯蓣各四两　桂心　牛膝　五味子　菟丝子　巴戟　芎藭各三两，并为末　生姜汁　胡麻以水二斗，煮取四升，去滓，各二升　牛髓　白蜜　生麦门冬汁各三升　生地骨皮切碎　生地黄汁各一升　丹参二两　　右二十二味，先煮地黄、地骨皮、胡麻汁减半，内牛髓、蜜、姜、门冬各等汁，微火煎，余八升，下诸药散和令调，内铜钵中汤上煎，令可丸如梧子大，酒服三十丸，日二，加至五十丸。
　　小鹿骨煎　治一切虚羸。
　　鹿骨一具，碎，一作麞骨　枸杞根切二升　　右二味，各以水一斗，别器各煎汁五升，去滓澄清，乃合一器，共煎取五升，日二服尽，好将慎。
　　地黄小煎　治五劳七伤，羸瘦干削。　　干地黄末一升　胡麻油半斤　白蜜二升　猪脂一斤　　右四味，铜器中煎，令可丸如梧子大，饮服三丸，日三，稍加十丸，久久常服，大有所益。瘦黑者肥充。
　　陆抗膏　治虚冷枯瘦，身无精光，虚损诸不足。　　牛髓　羊脂各二升　酥　生姜汁　白蜜各三升　　右五味，先煎酥令熟，次内姜汁，次内蜜，次内羊脂牛髓，微火煎，三上三下，令姜汁水气尽，即膏成，搅令凝止，温酒服，不限多少，令人肥健发热也。　　又方　治五劳七伤。
　　白羊头蹄一具，净治，更以草火烧令黄赤，以净绵急塞鼻及脑孔　胡椒　荜茇　干姜各一两　葱白一升　豉二升　　右七味，先煮头蹄，半熟即内药，煮极烂，去药，冷暖任性食之，日一具，七日七具。忌生冷酢滑五陈。
</div>
    <div class="pagination">
<a href="虚劳门_page2.html">上一页</a><a href="虚劳门.html">1</a><a href="虚劳门_page2.html">2</a><span class="current-page">3</span><a href="虚劳门_page4.html">4</a><a href="虚劳门_page5.html">5</a><a href="虚劳门_page6.html">6</a><a href="虚劳门_page7.html">7</a><a href="虚劳门_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
