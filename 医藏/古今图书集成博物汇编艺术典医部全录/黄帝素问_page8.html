<!DOCTYPE html>
<html>
 <head>
  <meta charset="utf-8"/>
  <title>
   黄帝素问 - 第 8 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝素问 - 第 8 页/共 25 页
  </h1>
  <div class="content">
   【莫子晋曰：六腑之气强，由五脏之有余，五脏之不足，又藉腑气之盛强，故曰腰者肾之府，转摇不能，肾将惫矣，阴阳脏腑之互相资生者也。】
　　岐伯曰：反四时者，有余为精，不足为消。应太过，不足为精；应不足，有余为消。阴阳不相应，病名曰关格。【不相应之应去声，余俱平声。】
　　【王冰曰：此广陈其脉应也。夫反四时者，诸不足皆为血气消损，诸有余皆为邪气胜精也。阴阳之气不相应合，不得相营，故曰关格也。】
　　【马莳曰：此举关格之脉言之也。《灵枢》禁服篇言：春夏人迎微大，秋冬寸口微大，名曰平人。若反四时者，如春夏之时，人迎当有余而反不足，气口当不足而反有余，是气口有余为精，六阴经之阴气无有所伤也，人迎不足为消，六阳经之阳气真有所消也。又如秋冬之时，气口当有余而反不足，人迎当不足而反有余，是人迎有余为精，六阳经之阳气无有所伤也，气口不足为消，六阴经之阴气真有所消也。盖春夏人迎应太过也，今春夏而使气口为精；秋冬气口应太过也，今秋冬而使人迎为精，是使不足者反为精也。春夏气口应不足也，今春夏而使人迎为消；秋冬人迎应不足也，今秋冬而使气口为消，是使有余者反为消也，乃阴经阳经各不相应，病名曰关格。《灵枢》终始、经脉、五色、禁服、四时气等篇之论关格，而皆指之为死不治者，宜也。】
　　【张志聪曰：此总结上文，而言视精明，亮音声，强筋骨，健形体，皆由精之所资，而脏腑之精气，与四时之气相反者也。盖脏为阴，腑为阳。秋冬为阴，春夏为阳。肾主冬令闭藏之气，而反中盛脏满，是有余者为肾脏之精。膀胱主太阳，夏盛之气，而反水泉下泄，是不足者为膀胱之消，是与四时相反者矣。若应太过而反不足为精，是肾脏之精，反泄于外矣。应不足而反有余为消，是膀胱之水反蓄于内矣。此脏腑阴阳之不相应，病名曰关格，关则不得小便也。此盖言州都之津，气化则出，而视精明，发音声，资神明，坚筋骨，皆由肾脏所藏之精，而气血亦由此精之所生化也。莫子晋问曰：反四时而止言冬夏，病关格而止曰不得尿，恐与经旨不合与？曰：日月运行一寒一暑，故下文曰，彼春之暖，为夏之暑，彼秋之忿，为冬之怒，虽四时成岁，而总属寒暑之往来。平脉篇曰：下微本大者，则为关格，不通不得尿。又曰：趺伤脉伏而濇，伏则吐逆，水谷不化，濇则食不得入，名曰关格。是不得小便者病名关格。吐逆者亦名关格也。】
　　帝曰：脉其四时动奈何？知病之所在奈何？知病之所变奈何？知病乍在内奈何？知病乍在外奈何？请问此五者可得闻乎？岐伯曰：请言其与天运转大也。万物之外，六合之内，天地之变，阴阳之应，彼春之暖，为夏之暑，彼秋之忿，为冬之怒，四变之动，脉与之上下。以春应中规，夏应中矩，秋应中衡，冬应中权。是故冬至四十五日，阳气微上，阴气微下。夏至四十五日，阴气微上，阳气微下。阴阳有时，与脉为期。期而相失，知脉所分。分之有期，故知此时。微妙在脉，不可不察。察之有纪，从阴阳始。始之有经，从五行生。生之有度，四时为宜。补泻勿失，与天地如一。得一之情，以知死生。是故声合五音，色合五行，脉合阴阳。
　　【王冰曰：春暖为夏暑，言阳生而至盛，秋忿为冬怒，言阴少而之壮。忿至为急，言秋气劲急也。春脉耎弱轻虚而滑如规，中外皆然，故应中规。夏脉洪大滑数，如矩可正平之，故应中矩。秋中衡冬中权者，言脉之高下异处如此尔。此则随阴阳之气，故有斯四应不同也。察阴阳升降之准，则知经脉逓迁之象，审气候逓迁之失，则知气血分合之期，分期不差，故知人死之时节。然欲推阴阳升降，精微妙用，皆在经脉之气候，是以不可不察，故始以阴阳为察候之纲纪。其始所以知有经脉之察候司应者何哉？盖从五行衰王而为准度也。征求太过不及之形诊，皆以应四时者为生，气所宜也。有余者泻之，不足者补之，是则应天地之常道也。然天地之道，损有余而补不足，是法天地之道也，泻补之宜工切审之，其治气亦然。能晓天地之道，补泻不差，既得一情，亦可知死生之准的。声表宫、商、角、征、羽，故合五音，色见青、黄、赤、白、黑，故合五行，脉彰寒暑之休王，故合阴阳之气也。】
　　【马莳曰：此帝欲以脉知五者。伯言当法天之四时阴阳五行而已。上文言反四时者为关格，故帝以脉动四时为问，及病在何经，病分内外，皆欲知之。伯言吾人之脉，不外乎四时，而四时不外乎五行，五行不外乎阴阳，阴阳不外乎天运而已。彼万物之外，即六合之内也，皆由于天地之变，阴阳之应，故当春而气暖，至夏则不止于暖而为暑矣，当秋而气忿，至冬则不止于忿而为怒矣。盖四时有变，而吾人之脉，特随之而上下耳。上下者，浮沉也。正以春时之脉，其应如中乎规，规者所以为圆之器也，春脉软弱轻虚而滑，如规之象圆活而动，故曰春应中规也。夏时之脉，其应如中乎矩，矩者所以为方之器也，夏脉洪大滑数，如矩之象方正而盛，故曰夏应中矩也。秋时之脉，其应如中乎衡，秋脉浮毛轻濇而散，如衡之象，其取在平，故曰秋应中衡也。冬时之脉，其应如中乎权，冬脉如石兼沉而滑，如权之象，其势下垂，故曰冬应中权也。若是者何也？盖以冬至四十五日以后，乃小寒大寒，以至立春也，阳气渐上，阴气渐下，惟阳气渐上，故在春为暖，而渐至于夏则为暑，春脉之所以中规，夏脉之所以中乎矩者，有由然矣。夏至四十五日以后，乃小暑大暑以至立秋也，阴气渐上，阳气渐下，惟阳气渐下，故在秋为忿，而渐至于冬则为怒，秋脉之所以中衡，冬脉之所以中权者，有由然矣。阴阳有时，与脉之上下有期，期有不同，知脉有四时之分，分之有期，知脉有死生之时，微妙在脉，不可以不察也。察之有纪，从阴阳之气而始，始之有经，从五行之配而生，生之有度，卧时各有所宜，用针者能补泻随时而勿失，与天地阴阳升降之气，合而为一，则得此一者之情，可以知死生矣。惟人身能合天之阴阳也，故声合五音，色合五行，脉合阴阳，何者而非一理以贯之哉？】
　　【张志聪曰：以上论切脉气，察精明，听音声，审脏腑之有余不足，观形体之盛衰，参伍错综，以决死生之分。此以下复论脉合阴阳四时，诊脉而知病之所在，病成而变为他病，候尺寸以分别脏腑之外内上下左右，曲尽其脉要精微之理，故复设此问焉。夫人之阴阳出入，与天道运转之大相合，如寒暑相推而岁成，一阴一阳之谓道，言四时之气，总属寒暑之往来，脉应四时之变，亦与阴阳之上下耳。天气包乎万物之外，运转于六合之内，其变动之应，彼春之暖，为夏之暑，言阳气从生升而至于盛长也。彼秋之忿，为冬之怒，言阴气自清肃而至于凛冽也。此四时阴阳之变动，而脉亦与之上下浮沉。至于脉应四时之变，春时天气始生，其脉软弱轻虚而滑，如规之圆转而动也，夏时天气正方，其脉洪大，如矩之方正而盛也；秋时天气始降，其脉浮平，有如衡之平准也；冬时天气闭藏，其脉沉石，有如权之下垂也。然四时之变，总属阴阳之出入，而脉与之上下也。四十五日者，从冬至而至立春，从夏至而至立秋。冬至一阳初生，阳气微上，阴气微下，至春而阳气始方，至夏盛长而阴气下藏矣。夏至一阳初生，阴气微上，阳气微下，至秋而阴气清凉，至冬凛冽而阳气伏藏矣。阴阳升降出入，离合有期，而脉亦与之相应，如期而脉气相失，则知脉之所分，分之有期，故知死时也。平脉篇曰：寸脉下，不至关为阳绝，尺脉上不至关为阴绝。此皆不治决死也。若计其余命生死之期，期以月节克之，即所谓分之有期而知死时也。如冬至四十五日，阳气微上，夏至四十五日，阴气微上，而尺脉上不至关，为阴绝于下矣。夏至四十五日，阳气微下，冬至四十五日，阴气微下，而寸脉下不至关，为阳绝于上矣。此上下阴阳不相交合而反分离，与四时之期相失，故知脉之所分而知死时也。知死时者，期以四离四绝之月节克之而死也。故脉应阴阳四时之微妙，不可不细察焉。察脉之纲领，当从阴阳始，即冬至阳气微上，夏至阴气微上，阴阳上下自有纲常之理，然又从五行而生，如春木生夏火，火生长夏土，土生秋金，金生冬水，水生春木，生之有度，而四时为五行相生之宜。夫四时有未至而至，至而不至，至而太过，至而不及，而人亦应之。是以脉之不及则补之，太过则泻之，与天地四时之太过不及，治之如一，与天地阴阳之道，合之如一焉。得一之情，可以知死生矣。如脏象论之所谓：谨候其时，气可与期，失时反候，五治不分，邪僻内生，工不能禁。此因天地四时之气而为人之死生也。如平脉篇之所谓：寸脉下不至关为阳绝，尺脉上不至关为阴绝。此脉与天地四时之气期而相失而为死生也。是以声合天地之五音，色合天地之五行，脉合天地之阴阳，而始能得一之情以知死生。】
　　是知阴盛则梦涉大水恐惧，阳盛则梦大火燔灼，阴阳惧盛则梦相杀毁伤。上盛则梦飞，下盛则梦堕。甚饱则梦予，甚饥则梦取。肝气盛则梦怒，肺气盛则梦哭。短虫多则梦聚众，长虫多则梦相击毁伤。
　　【马莳曰：此承上文而言人身之有梦，亦不外乎阴阳而已。是故五脏为阴，而阴之邪气盛，则梦涉大水恐惧。六腑为阳，而阳之邪气盛，则梦大火燔灼。若脏腑之邪皆盛，则阴阳相争，其梦主于相杀毁伤。邪气盛于上则梦飞。邪气盛于下则梦堕。甚饱则梦以物与人，以其有所余也。甚饥则梦取人之物，以其有不足也。肝在志为怒，故肝气盛则梦怒。肺在志为哭，故肺气盛则梦哭。虫之短者势不相争，故短虫多但梦聚众焉耳。虫之长者力必相角，故长虫多则梦相击毁伤矣。此皆人身之阴阳，有合于天地万物之阴阳，而诸梦有如是也。】
　　【张志聪曰：此言天地之阴阳五行，而合于人之阴阳脏腑也。梦者魂魄神气之所游行，肝主血而藏魂，肺主气而藏魄，心主火而为阳，肾主水而为阴，故梦水火梦予梦取，言中焦脾胃之气，有虚有实而形诸梦也。聚众毁伤，言腑气实而征之于梦也。长虫短虫，肠胃之所生也。】
　　是故持脉有道，虚静为保。春日浮，如鱼之游在波；夏日在肤，泛泛乎万物有余；秋日下肤，蛰虫将去；冬日在骨，蛰虫周密，君子居室。故曰，知内者，按而纪之；知外者，终而始之。此六者持脉之大法。
　　【王冰曰：前明脉应，此举持脉所由也。然持脉之道，必虚其心，静其志，乃保定盈虚而不失。春日浮，如鱼游波，是虽出犹未全浮，迨阳气太盛，脉气亦象万物之有余易取，泛泛乎而洪大也。秋则随阳气之渐降，故曰下肤。何以明阳气之渐降？蛰虫将欲藏去也。冬日在骨，言脉深沉，蛰虫周密，言阳气伏藏，君子居室，此人事也。知内者，谓知脉气，故按而为之纲纪。知外者，谓知色象，故以五色终而复始。见是六者，然从可以知脉之迁变也。】
　　【马莳曰：此一节言持脉之法，正以答脉有四时之动也。】
　　【张志聪曰：欲知四时五行阴阳内外，在诊脉之精微，而人与昆虫万物，生于天地之间，同顺生长收藏之气，是以脉象如之。故欲知在内脏腑阴阳之虚实者，按其脉而纪之，欲知外之四时阴阳者，终而始之。盖阳气之始者，阴气之将终；阴气之始者，阳气之将终也。以阴阳之出入而应四时之脉也。此以上答帝脉其四时动奈何之问也。莫子晋曰：君子居室者，言修养精气之贤，人顺四时之气，行藏出入，与万物同归于生长之门。】
　　心脉搏坚而长，当病舌卷不能言。其软而散者，当消环自己。
　　【王冰曰：搏，谓搏击于手也，诸脉搏坚而长者，皆为劳心而脏脉气虚极也。心手少阴脉，从心系上侠咽喉，故令舌卷短而不能言。诸脉软散，皆为气实血虚也。消谓消散，环谓环周，言其经气如环之周，当其火王自消散也。】
　　【马莳曰：此以下六节，正以答知病所在四句之问。而此一节言心脉有刚柔而病亦以异也。心脉搏击于手而且坚且长，乃心经邪盛，当令人舌卷短而不能言也，盖手少阴之脉，从心系上侠咽喉，故病如是耳。其脉若软而散，则刚脉渐柔，当完一周日之时而病自己也。】
　　【张志聪曰：此言按其脉而知脏腑虚实之病。搏坚而长者，搏击应手有力而长，此为太过之脉。心火太过，故当病舌卷，心主言，故不能言也。其软而散者，此为不足之脉。《灵枢经》曰：心脉微小为消瘅。盖心液不足，则火欝而为消渴之病，心藏神，得神机环转，而病自已也。张兆璜曰：先心而肺，肺而肝，亦逆传之为病也，故曰消环自已。】
　　肺脉搏坚而长，当病唾血。其耎而散者，当病灌汗，至令不复散发也。
　　【王冰曰：肺虚极则络逆，络逆则血泄，故唾出也。汗泄元府，津液奔凑，寒水灌洗，皮密汗藏，因灌汗藏，故言灌汗，至令不复散发也。灌谓灌洗，盛暑多为此也。】
　　【马莳曰：此言肺脉有刚柔，而病亦以异也。肺脉搏击于手，而至坚且长，乃肺气火盛，当病唾血。若脉渐软而散，则病非唾血之证也，特以汗出之际，寒水灌洗，至使不复发散，一发散之而病可已矣。】
　　【张志聪曰：《灵枢经》云：肺脉微急为唾血，盖肺主气而主行营卫，阴阳气盛太过，则血随而上逆矣，其不及当病灌汗。灌汗者，脾上灌溉之汗也。盖脾气散津上归于肺，肺气通调而后水津四布，令肺气虚而不能输布水液，脾气自灌于肌腠皮肤，至令肺气不复通调而散发也。】
　　肝脉搏坚而长，色不青，当病坠若搏。因血在胁下，令人喘逆。其软而散，色泽者，当病溢饮。溢饮者，渴暴多饮，而易入肌皮肠胃之外也。【易，去声。】
　　【王冰曰：诸脉见本经之气，而色不应者，皆非病从内生，是外病夹胜也。夫肝脏之脉端直以长，故曰色不青，当病坠若搏也。肝主两胁，故曰因血在胁下也。肝厥阴脉，布胁肋，循喉咙之后，其支别者，复从肝别贯膈上注肺。今血在胁下，则血气上熏于肺，故令人喘逆也。面色浮泽，是为中湿血虚，中湿水液不消，故言当病溢饮也。以水饮满溢，故渗溢易，而入肌皮肠胃之外也。】
　　【马莳曰：此言肝脉有刚柔，而病亦以异也。肝脉搏击于手而且坚且长，其色又不青，当病或坠或搏，因血积于胁下，令人喘逆不止也。其脉若耎而散，其色泽者，当病溢饮。盖面色浮泽，是为中湿血虚，中湿水液不消，故病溢饮。溢饮者当渴之时，暴多饮水，而水不内消，故易入于肌皮肠胃之外也。按诸脉见本经之气而色不应者，皆非病从内生，是外病夹胜也，诸脏腑皆言色，而心肺不言色者，以病从内生也。】
　　【张志聪曰：肝主血而主色，脉盛而色不见者，血蓄于下也，当病坠伤或为手搏所伤，因血凝胁下，故令人喘逆。盖肝脉贯膈上注肺，血积于下，则经气上逆而为喘也。其不及而色泽者，当病溢饮。《金匮要略》云：夫病水人面目鲜泽，盖水溢于皮肤，故其色润泽也。肝主疏泄，肝气虚而渴暴多饮，以致溢于皮肤肠胃之外而为饮也。】
　　胃脉搏坚而长，其色赤，当病折髀。其软而散者，当病食痹。
　　【王冰曰：胃虚色赤，火气救之，心象于火，故色赤也。胃阳明脉从气冲下髀，抵伏兔，故病则髀如折也。痹，痛也。胃阳明脉，其支别者，从大迎前下人迎，循喉咙，入缺盆，下膈属胃络脾，故食则痛闷而气不散也。】
　　【马莳曰：此言胃脉有刚柔，而病亦以异也。胃脉搏击于指，而至坚且长，是胃气虚极母气乘之，其色乃赤，若是者当病折髀。盖足阳明之脉病，则髀乃如折也。其软而散者，当病食则痛闷为痹，而气不散，此亦经脉为病耳，若一散之而病自已矣。】
　　【张志聪曰：饮食入胃，由中焦之腐化，胃气不足，故当病食痹。】
　　脾脉搏坚而长，其色黄，当病少气。其软而散，色不泽者，当病足胻肿，若水状也。
　　【王冰曰：脾虚则肺无所养，肺主气，故少气。色气浮泽，为水之候，色不润泽，故言若水状也。脾太阴脉，自上内踝前廉上喘内，循胻骨后交出厥阴之前，上循膝股内前廉入腹，故病足胻肿也。】
　　【马莳曰：此言脾脉有刚柔，而病亦以异也。脾脉搏坚于指而至坚且长，则脾气虚极，其色之黄者外见。然脾虚则肺无所生，故脾主气者当少气也。若脉软而散，色不润泽者，当病足胻浮肿，若水肿之状。盖色润泽乃水肿之候，今色不润泽，故若水状而非真水也，足太阴之脉所循，故如是也。】
　　【张志聪曰：五脏元真之气，脾所主也。湿热太过，则色黄脉盛而少气矣。其不及当病足胫肿。脾气虚故足肿也。若水状而非水病，故其色不泽。】
　　肾脉搏坚而长，其色黄而赤者，当病折腰。其软而散者，当病少血，至令不复也。
　　【王冰曰：其色黄赤，是心脾干肾，肾受客伤，故腰如折也。腰为肾府，故病发于中。夫肾主水以生化津液，今肾气不化，故当病少血，至令不复也。】
　　【马莳曰：此言肾脉有刚柔，而病亦以异也。肾脉搏坚于指，而至坚且长，其色黄而且赤，是心脾干肾，肾受客伤，故病腰如折也。若脉之软而散者，当病少血。盖肾主水以生津液，今肾气不化，故当病少血，不能遽复也。】
　　【张志聪曰：腰者肾之府，腰伤故肾脉盛也，伤于骨者，其色赤黄，则外应于肌肉间也。其不及当病少血，盖肾为牝脏，受五脏之精而藏之，肾之精液，复上入心而为血，精虚，至令不复化赤而为血也。】
　　帝曰：诊得心脉而急，此为何病？病形何如？岐伯曰：病名心疝，少腹当有形也。帝曰：何以言之？岐伯曰：心为牡脏，小肠为之使，故曰少腹当有形也。【使，去声。】
　　【王冰曰：心为牡脏，其气应阳，今脉反寒，故为疝也。诸脉劲急者，皆为寒形，谓病形少腹小肠也。灵兰秘典论曰：小肠者受盛之官，以其受盛，故形居于内也。】
　　【马莳曰：此言脉有心疝之证也。诊得心脉而急，其病名曰心疝，心气有所积也。其病当在少腹。少腹者小腹也，盖以心与小肠为表里，而心为阳中之少阳，乃牡脏也。小肠为心之使，则小肠既在少腹，故少腹当有形耳。】
　　【张志聪曰：此论诊得脏脉而病在于腑也。病形，病气见于形证也。盖脏腑经络相连，阴阳相应，是以脉见于脏而形见于腑也。经曰：诸急气寒。心为阳脏而畏寒，故脉急。心为君主之官而不受邪，故形见于少腹也。】
　　帝曰：诊得胃脉病形何如？岐伯曰：胃脉实则胀，虚则泄。帝曰：病成而变何谓？岐伯曰：风成为寒热，瘅成为消中，厥成为巅疾，久风为飧泄，脉风成为疠。病之变化，不可胜数。【瘅，徒干切。疠，音赖。胜，平声。数，上声。】
　　【王冰曰：脉实者气有余，故胀满，脉虚者气不足，故泄利。生气通天论曰：因于露风，乃生寒热，故风成为寒热也。瘅谓湿热，热积于内，故变为消中。消中之证善食而溲数。厥，谓气逆也，气逆上而不已，则变为上巅之疾。久风不变，但在胃中，则食不化而泄利也。此以肝气内合而乘胃，故生是病焉。阴阳应象大论曰：风气通于肝，故内应于肝。风论曰：风寒客于脉而不去，名曰疠风。又曰：疠者，有荣气热附，其气不清，故使其鼻柱坏而色败，皮肤疡溃。夫如是者，皆脉风成结变而为也。】
　　【马莳曰：此言胃脉之实者为胀，虚者为泄。而病之变化，有为寒热，为消中，为巅疾，为飧泄，疠风等疾也。盖胃为六腑五脏之海，故脉之有余者为实，其病当为胀；脉之不足者为虚，其病当为泄。及其病成而变化也，胃风而成，则为寒热往来之疾，胃热而成，则为消中之疾。多食而瘦谓之消中。气逆而厥，则为上巅之疾，盖气升而上，则顶巅眩晕，或时作痛者有之。胃中久风，以肝气内合而成之，则当食不化而泄利也。盖惟肝经为能感风，而木来侮土，故病成于胃者如是也。脉中有风而成，当为疠风之证，风寒客于脉而不去也。夫曰寒热，曰消中，曰巅疾，曰飧泄，曰疠风，病之变化，皆由于病成于胃，而至于不可胜数者如此，与他经有不同也。】
　　【张志聪曰：此论诊得腑脉，而病在于脏也。经曰：脾气实则腹胀，不足则为溏泄。盖脾与胃以膜相连耳。胃为阳，脾为阴，阳病者上行极而下，是以脉见于胃而病见于脾也。此皆阴阳表里上下雌雄相输应也。以上答帝知病之所在奈何之问，复问知病之变奈何也。变者，言病已成而又变为别病。风者，善行而数变，腠理开则洒然寒，闭则热而闷，此风病已成而变为寒热也。湿热已成则中土受伤，久则津液不生，变成中消之证。厥者，气上逆而手足厥冷也。气惟上逆，则变为巅顶之病。方盛衰论曰：气上不下，头痛巅疾。风乃木邪，久则内干脾土而成飧泄矣。故曰，春伤于风，邪气留连，乃为洞泄。疠者，麻癜恶疠之疾。风乃阳热之邪，血乃阴湿之液，湿热生虫，是以风入于脉，久则变为虫癞之疠疡。若病之变化不可胜数，举此数者，以类推之。】
　　帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。
　　【王冰曰：八风，八方之风也。然痈肿者，伤东南西南风之变也。筋挛骨痛者，伤东风北风之变也。《灵枢经》曰：风从东方来，名曰婴儿风，其伤人也，外在筋纽。风从东南来，名曰弱风，其伤人也，外在于肌。风从西南来，名曰谋风，其伤人也，外在于肉。风从北方来，名曰大刚风，其伤人也，外在于骨。由此四风之变而三病乃生。胜谓胜克，如金胜木，木胜土，土胜水，水胜火，火胜金，此则相胜也。】
　　【马莳曰：此言痈肿筋挛骨痛之三者，有得病之由，治病之法也。阴阳应象大论云：寒伤形，形伤肿，故诸痈肿者，寒气之所变也。然八风之变，能使人筋挛骨痛也，凡此等之疾，各以其所胜治之。如患东方之风，则助金以胜木，如患北方之风，则助土以胜水之类，而病得愈矣。】
　　【张志聪曰：此复言四时风寒之邪，变为痈肿挛痛之热病，以胜治之者，以五行气味之胜治之而愈也。如寒淫于内，治以甘热；如东方生风，风生木，木生酸，辛胜酸之类。】
　　帝曰：有故病五脏发动，因伤脉色，各何以知其久暴至之病乎？岐伯曰：悉乎哉问也！征其脉小，色不夺者，新病也；征其脉不夺，其色夺者，此久病也。征其脉与五色俱夺者，此久病也；征其脉与五色俱不夺者，新病也。
　　【王冰曰：重以色气明前五脏坚长之脉，有自病故病及因伤候也。脉小色不夺者，气乏而神独强也。脉不夺，其色夺者，神持而邪凌其气也。脉与五色俱夺者，神与气俱衰也。脉与五色俱不夺者，神与气俱强也。】
　　【马莳曰：此言征之脉色，可以知有故病暴病之异也。故病者，即下文之所谓久病也。暴病者，即下文之所谓新病也。言欲知病有久新，必合脉与色而参论之。故征其脉小，小者虚也，而色则不夺，神不病也，正以其暂时得病，颜色无改，脉则一时之虚，所以谓之新病也。征其脉不夺，其色夺者，正以脉气不夺，故能久延，而色则以病久而夺，所以谓之久病也。征其脉与五色俱夺者，必其病久所致，此亦谓之久病也。征其脉与五色俱不夺者，正以病日不久，故脉色俱全，此亦谓之新病也。由此观之，则脉小色不夺者，虽曰新病，而脉病形不病，未必能易治也。若脉与五色俱不夺者，则新病之易愈者矣。脉与五色俱夺者，既曰久病，则病之难治者也。若形色夺而脉不夺，则久病之易愈者矣。】
　　【张志聪曰：有故病而因伤五脏之色脉，复感暴至之病，有似乎病成而变，故帝有此问，而伯嘉其详悉焉。夫病久则色脉伤，脉小而色不夺，故知其为新病也。大凡病者由五脏而见于脉，由五脉而见于色，至于色脉之败伤，又由色而脉，脉而脏也。若脉色俱夺者，此血气俱伤，故为久病也。暴至之病，自外而内，色脉之伤，从内而外，故有病而色脉俱不夺者，知其为新感之病也。此言有故久之病，至五脏之气发作，而后见于色脉也。】
　　肝与肾脉并至，其色苍赤，当病毁伤不见血。已见血，湿若中水也。 【中，去声。】
　　【王冰曰：肝色苍，心色赤，赤色见，当脉洪，肾脉见，当色黑，今肾脉来，反见心色，故当因伤而血不见也。若已见血，则是湿气与水在腹中也。何者？以心肾脉色，中外之候不相应也。】
　　【马莳曰：此举色与脉反者，而详诊其病之不同也。上文言病之新故，必以色脉而参之矣。至有色脉相反者，亦必细诊而详参可也。试以一端言之：假如肝之脉弦，肾之脉沈，则肝与肾脉并至，宜乎肝之色苍，肾之色黑，其二色当并见也，今则见其苍，不见其黑，而见其赤，有心血之义参焉者。何也？须知肝脉而见肝色，必曾有恚怒，当病毁伤之疾，然见肾之沉脉，则色虽见赤而必不见血也。若赤色不为徒见，而已曾见血，或口有所吐，或伤处亦有所出，则肾脉亦必不徒见而中水，而湿必有之也，正以沉脉属水故耳。否则色与脉反，宁无诸经之病互见于其中乎？】
　　【张志聪曰：此言毁伤形身之暴病，而即见于色脉也。《金匮要略》云：寸口脉沉而弱，沉即主骨，弱即主筋，沉即为肾，弱即为肝，汗出入水中，如水伤心，历节黄汗出。此言毁伤筋骨，故肝与肾脉并至，而其色苍赤不见血者，谓筋骨伤而血不伤也。如已见血而血伤，则又若中水伤心，而心脉亦并至矣。盖言筋即为肝，骨即为肾，血即为心，毁伤筋骨而即见肝肾之脉，又非见肝肾之脉，而期病之必生于肝肾也。此篇首论诊脉之要，极精极微，有病在五脏而外见五色五脉者，有诊得脏脉而病在腑者，有诊得腑脉而病在脏者，有伤在外合之筋骨而内见于脏脉者，皆诊法之要也。盖人之血气，外络于形身，内属于脏腑，外内出入，交相贯通，故善诊者揆阴度阳，持雌守雄，审察外内，明于始终。诊道始备，斯为上工。】
　　尺内两旁，则季胁也，尺外以候肾，尺里以候腹中。附上左，外以候肝，内以候鬲。右，外以候胃，内以候脾。上附上右，外以候肺，内以候胸中。左，外以候心，内以候膻中。前以候前，后以候后。上竟上者，胷喉中事也。下竟下者，少腹腰股膝胫足中事也。
　　【王冰曰：尺内，谓尺泽之内也。两旁，谓尺之外侧也。季胁近肾，尺主之，故尺内两旁，则季胁也。尺外，谓尺之外侧；尺里，谓尺之内侧也。次尺外下两旁则季胁之分，季胁之上肾之分，季胁之内则腹之分也。肝主贲，贲鬲也，脾居中，故以内候之，胃为市，故以外候之。肺叶垂外，故以外候之，胸中主气管，故以内候之。心主鬲中也，膻中即气海也，嗌也。前以候前，后以候后，上前谓左寸口，下前谓胸之前膺及气海也。上后谓右寸口，下后谓胸之后背及气管也。上竟上，至鱼际也。下竟下，谓尽尺之脉动处也。少腹胞气海，在膀胱腰膝胫足中之气，动静皆分，其近远及连接处名目以候之，知其善恶也。】
　　【马莳曰：此言脏腑之脉，见之于各部者如此。尺内者，左右尺部也。尺内与季胁相近。季胁者，肋骨尽处也，其穴名章门。尺之外侧，所以候肾，尺之内侧，所以候腹中。腹中者，小腹中也。附而上之，乃关脉也。左关之外，所以候肝；左关之内，所以候鬲。右关之外，所以候胃；右关之内，所以候脾。又附而上之，即寸部也。右寸之外，所以候肺；右寸之内，所以候胸中。左寸之外，所以候心；左寸之内，所以候膻中。大抵人身之脉，左手为春为夏，为东为南，为前为外；右手为秋为冬，为西为北，为后为内。左之寸口，即人迎也，名曰前，前之所候，皆胷之前膺，及膻中之事。右之寸口，即气口也，名曰后，后之所候，皆胸之后背，及气管之事。凡脉推而升之，谓自尺而寸，乃上竟上也，所以候胸与喉中之事。凡脉推而下之，谓白寸而尺，乃下竟下也，所以候少腹腰股膝胫足中之事。其左右上下之脉，各有所属如此。】
　　【张志聪曰：此审别形身脏腑外内之法也。首言两旁，次言前后，次言上下，盖以左右三部之脉，兼候形身之上下四旁，是关部之两旁，即形身之两胁，寸部之两旁，即形身之两腋，书不尽言，欲后学之引伸也。此答帝乍在内乍在外奈何之问。尺以候肾，以左右两尺而候两肾也。两肾附于季胁，是季胁之内乃是两肾。两肾之内，乃是腹中，故以尺内候腹中，尺外以候肾。尺之两旁以候季胁，是两旁更出于外也。所谓外内者，脉体本圆，用指向外以候内，向内以候外，候脉之两侧也。平按以候中，乃五脏之本位也。夫五脏之气，行于脉中，出于脉外，如脉气之向内数急，则在内之皮肤亦急，脉气之向外数急，则在外之皮肤亦急，故所谓季胁者，即肾气之出于季胁也，而以尺部向外之两旁以候之。所谓腹中者，即两肾之中也，故以尺部之向里以候之。即如胸中膻中者，肺脏与中气相通，膻中乃心主之相位中。附上者，附左尺而上左手之关脉也。心肝居左，故左以候肝。鬲者，胸胁内之鬲也。肝居胁内，故以关候肝，鬲气在中，故以内候鬲。右外者，附右尺而上右手之关脉也。脾主中土，故以关内候脾；阴内而阳外，故以关外候胃。上附上右者，从右关而上右寸口也。心肺居上为阳，故以两寸候气。胸中者，宗气之所居也。经曰：宗气积于胸中，命曰气海，上出于肺，循喉咙而行呼吸。左外，左寸口也。膻中者臣使之官，心主之相位也。前曰广明，后曰太冲，寸为阳，尺为阴，故以两手关前以候形身之前，关后以候形身之后。上竟上者，从尺关而直上于鱼也。下竟下者，从寸关而直下于尺也。夫身半以上为天，身半以下为地。此又以阴阳之气，竟上竟下，而候形身之上下。】
　　【张兆璜问曰，此章以形身配天地之上下四旁，以土居中央，故以关内候脾也，如经言心肝居左，脾肺居右，是脏气之出于左右与？抑脏体之偏与？曰：天为阳，地为阴，东南为阳，西北为阴，圣人南面而立，左为阳，右为阴，天一生水，水生木，木生火，是以心肝居左也。地二生火，火生土，土生金，是以脾肺居右也。此先天之五行，本于阴阳，水火分而上生，非脏体之谓也。又心主脉，肝主血，血脉生于水精，是以左手三部俱主血。肺主周身之气，脾主元真之气，气生于火，是以右手三部皆主气。此皆阴阳互换之妙，善诊者不可不知。】
　　【莫子晋问曰：六腑止候胃，而别腑，何以候之？曰：五脏之血气，皆胃腑之所生，故脏气不能自至于手太阴，必因于胃气乃至于手太阴也。是以本经凡论五脏必及于胃，而余腑多不与焉。然而脏腑雌雄，各有并合，故曰诊合微之事，追阴阳之变，知阴者知阳，知阳者知阴，会心者自明也。莫仲超曰：诊候之法，各有不同，如此篇之法，以左右之前后两旁上下，而候形身之外内上下者也。如三部九候之法，以脉之上中下，而候形身脏腑之上中下也。有以心肝居左，脾肺居右，浮为在腑，沉为在脏，盖以脏腑之经气相通，故于一部之中，而可以候脏候腑也。脏以皮毛之气候肺，肌脉之气候心脾，筋骨之气候肝肾，盖五脏之气，外合于皮肉筋骨，故以举按轻重而候五下之气者也。诊法不同，各具其理。善诊者俱宜明了于心中，随机应变于指下。】
　　粗大者阴不足，阳有余，为热中也。
　　【马莳曰：凡脉之粗大者，即洪脉，乃阳脉也。惟阴气不足，阳气有余，故脉如此，其病当为热中也。】
　　【张志聪曰：上章以脉体而候形身脏腑之定位，此下以脉象而候阴阳邪正之盛衰。脉者，阴阳血气之荣行。粗大者，阳乘于阴也。阳在外，阴在内，阳乘于阴，故热中也。】
　　来疾去徐，上实下虚，为厥巅疾。

　　【王冰曰：疾徐实虚，皆脉状也。】
　　【马莳曰：凡脉之来者甚急，其去甚缓，盖在上最实，故来自疾上，必形于表也；在下颇虚，故去白缓下，必形于里也，其病当为厥疾及巅疾焉。正以气逆于上及巅顶，有疾所以来之甚速也。苟非病之在上，则去必不徐也。】
　　【张志聪曰：此以脉之来去上下，以候阴阳上下外内之虚实。来疾去徐者，来盛去悠也。上实下虚者，寸实尺虚也。此气惟上逆，阳盛阴虚，所谓一上不下，寒厥到膝，气上不下，头痛巅疾是也。】
　　来徐去疾，上虚下实，为恶风也。故中恶风者，阳气受也。
　　【王冰曰：上虚，故阳气受也。】

　　【马莳曰：凡脉之来者甚缓，其去甚速，盖在上颇虚，故来自徐，在下最实，故去自速，其病当为恶风证焉。正以人之感风者，阳气受之，阳为表，今上虚则表虚，风必易感，故不得不恶风也。】
　　【张志聪曰：来徐去疾者，来微去盛也。上虚下实者，寸虚尺实也。此阳虚阴盛为恶风也。盖风为阳邪，伤人阳气在于皮肤之间，风之恶厉者，从阳而直入于里阴，是以去疾下实也。此言内因之病，从内而外，自下而上；外因之邪，从外而内，自上而下也。夫外淫之邪，从阳而阴，自表而里也，阳气受邪，则正气虚伤，故来徐上虚，邪气内陷，故去疾下实。】
　　有脉俱沉细数者，少阴厥也。 【数音朔，下同。】
　　【王冰曰：尺中之有脉沉细数者，是肾少阴气逆也。何者？尺脉不当见数，有数故言厥也。俱沉细数者，言左右尺中也。】
　　【马莳曰：沉细者，肾脉也，沉细而带数，则肾经之气厥逆也。故曰，少阴厥也。以下文推之，其殆热厥也欤？】
　　【张志聪曰：此论脉因度数出入之有顺逆也。有脉者，言又有厥脉之因，厥脉之象，与上文之上盛下虚之厥脉厥因不同也。夫脉始于足少阴肾，生于足阳明胃，输于足太阴脾，转而不回者也。如脉俱沉细而数者，此少阴厥也。少阴之气，不上合于阳明，转输于脏腑，故惟见少阴本脉之沉细也。阳明之热，反下入于阴中，故数也。】
　　沉细数散者，寒热也。

　　【王冰曰：阳干于阴，阴气不足，故寒热也。《正理论》曰：数为阳。】
　　【马莳曰：上文言沉细数者，为少阴厥矣，然沉细数中而脉有散意者，阴阳相干。故沉细者，阴脉也。数者，阳脉也。而又见散，此其所以为寒热往来也。】
　　【张志聪曰：沉细数散者，此阴中所陷之阳散，而阴阳相乘，故为寒热也。】
　　浮而散者，为眴仆。

　　【王冰曰：脉浮为虚，散为不足，气虚而血不足，故为头眩而仆倒也。】
　　【马莳曰：脉浮为虚，散为无神气，虚而神不足，故为头眩而仆倒也。然浮主有风，则中风眩晕者亦有之也。】
　　【张志聪曰：浮而散者，此复上逆于阳分，故为眴仆。经曰：清浊之气相干，乱于头则为厥逆眩仆。此言阴阳之气不能上下和平，循度环转。如阳陷于阴中，则为沉细而数。如阴阳相乘，则为数散寒热。如阴反上逆于阳，则为浮散而眩仆矣。】
　　诸浮不躁者皆在阳，则为热。其有躁者在手。诸细而沉者皆在阴，则为骨痛。其有静者在足。
　　【王冰曰：此言大法也。但浮不躁，则病在足阳脉之中。躁者，病在手阳脉之中也。故又曰，其有躁者在手也。阳为火气故为热。若细沉而躁，则病生于手阴脉之中，静者，病生于足阴脉之中也，故又曰，其有静者在足也。阴主骨，故骨痛。】
　　【马莳曰：此言脉有浮沉，当分阳经阴经，又即其躁静而辨手足也。言诸脉皆浮，而浮中不躁，其病当在足之阳经。盖浮为阳，故属阳经，而不躁为阳中之阴，乃知其在足也。惟浮为阳脉，病当在表有热。若浮而带躁，则为阳中之阳，而火升于上，其病不在足经而在手经矣。诸脉皆沉细，而沉细中不静，其病当在手之阴经。盖沉细为阴，故属阴经，而不静为阴中之阳，乃知其在手也。惟沉细为阴脉，病当在里，骨痛。若沉细带静则为阴中之阴，而寒入于下，其病不在手经而在足经矣。浮沉躁静之间，乃阴阳手足之所由分者如此。】
　　【张志聪曰：此以浮沉躁静而分手足之阴阳也。诸浮者，无论左右三部之浮，而皆在于阳分。其浮而躁者，在手之三阳也。终始篇曰：人迎一盛在足少阳，一盛而躁在手少阳。即此意也。无论左右三部之细而沉者，皆在于阴分。其沉细而有静者，在足之三阴也。阴阳系日月论曰：手之十指，以应天之十干。足之十二经脉，以应地之十二支。故其有静者知在足也。太阳少阴，为水火阴阳之主，故为热为骨痛也。】
　　数动一代者，病在阳之脉也，泄及便脓血。
　　【王冰曰：代，止也。数动一代，是阳气之生病，故言病在阳之脉。所以然者，以泄利及脓血脉乃尔。】
　　【张志聪曰：此申明浮沉之在气而不在经也。所谓诸浮在阳，诸沉在阴者，在阴阳之气也。故为热，为骨痛。如在阳之脉，则脉见数动，而为便脓血之经证矣。阳热在经，故脉数动；热伤血分，故便脓血；经血下泄，故一代也。】
  </div>
  <div class="pagination">
   <a href="黄帝素问_page7.html">
    上一页
   </a>
   <span>
    ...
   </span>
   <a href="黄帝素问_page3.html">
    3
   </a>
   <a href="黄帝素问_page4.html">
    4
   </a>
   <a href="黄帝素问_page5.html">
    5
   </a>
   <a href="黄帝素问_page6.html">
    6
   </a>
   <a href="黄帝素问_page7.html">
    7
   </a>
   <span class="current-page">
    8
   </span>
   <a href="黄帝素问_page9.html">
    9
   </a>
   <a href="黄帝素问_page10.html">
    10
   </a>
   <a href="黄帝素问_page11.html">
    11
   </a>
   <a href="黄帝素问_page12.html">
    12
   </a>
   <a href="黄帝素问_page13.html">
    13
   </a>
   <span>
    ...
   </span>
   <a href="黄帝素问_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
