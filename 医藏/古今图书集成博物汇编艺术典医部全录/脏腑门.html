<!DOCTYPE html>
<html>
<head>
    <meta charset="UTF-8">
    <title>脏腑门 - 第 1 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脏腑门 - 第 1 页/共 27 页</h1>
    <div class="content">古今图书集成医部全录卷九十三

脏腑门

　　黄帝素问

　　　　　生气通天论

　　四时之气，更伤五脏。
　　【注　四时之气，风寒暑湿也，言四时之邪匪只病阳阴之气化，而更伤五脏之有形，盖病久则传化也。】
　　　　　金匮真言论

　　夏气者病在脏。
　　 【注　夏时阳气发越在外，脏气内虚，故风气乘虚而内薄。】　　夫言人之阴阳，则外为阳，内为阴。言人身之阴阳，则背为阳，腹为阴。言人身脏腑中之阴阳，则脏者为阴，腑者为阳。　　 【注　夫人之始生也，负阳而抱阴，是以背为阳，腹为阴。督脉循于背，总督一身之阳；任脉循于腹，统任一身之阴。夫外为阳而有腹背之阴阳者，阳中有阴阳也；内为阴而有脏腑之阴阳者，阴中有阴阳也。】　　肝心脾肺肾，五脏皆为阴；胆胃大肠小肠膀胱三焦，六腑皆为阳。　　 【注经脉生于地之五行，而上应天之六气，故凡论经脉先配合五脏五行，而后论及于六腑。】　　故背为阳，阳中之阳，心也；背为阳，阳中之阴，肺也。腹为阴，阴中之阴，肾也；腹为阴，阴中之阳，肝也；腹为阴，阴中之至阴，脾也。　　 【注　夫心为阳脏，位处上焦，以阳居阳，故谓阳中之阳。肺为阴脏，位处上焦，以阴居阳，故谓阳中之阴。肾为阴脏，位处下焦，以阴居阴，故谓阴中之阴。肝为阳脏，位处下焦，以阳居阴，故谓阴中之阳。脾为阴脏，位处中焦，以太阴居阴，故谓阴中之至阴也。】
　　　　　阴阳应象大论

　　清阳发腠理，浊阴走五脏。清阳实四肢，浊阴归六腑。　　 【注　腠者，三焦通会元真之处；理者，皮肤脏腑之文理。言清阳之气，通会于腠理；而阴浊之精血，走于五脏，五脏主藏精者也。四肢为诸阳之本，六腑者，传化物而不藏。此言饮食所生之清阳充实于四肢，而浑浊者归于六腑也。夫脾主四肢，又曰手太阴独受其浊，盖浊中之清者，由脾之转输而充实于四肢，浊中之浊者归于六腑也。】　　人有五脏化五气，以生喜怒悲忧恐。　　 【注　化五气者，化五行之气也。肝志为怒，心志为喜、脾志为悲，肺志为忧，肾志为恐，以五气而生五脏之志也。】　　故天之邪气，感则害人。五脏水谷之寒热，感则害于六腑。地之湿气，感则害皮肉筋脉。　　 【注　天之邪气，由形层而入于里阴，故感则害人。五脏水谷入胃，寒温不适，饮食不节，而病生于肠胃，故害于六腑。清湿地气之中人也，必从足始，故感则害皮肉筋脉。夫脏为阴，腑为阳，筋脉血分为阴，皮肉气分为阳。天地之邪有阴有阳，水谷之气有热有寒，而病人之形身脏腑，亦有阴阳之别也。】
　　　　　阴阳别论

　　所谓生阳死阴者，肝之心谓之生阳，心之肺谓之死阴，肺之肾谓之重阴，肾之脾谓之辟阴，死不治。　　 【注　夫肝脉传肺，肺传大肠，大肠传胃，胃传脾，脾传心，心传小肠，小肠传膀胱，膀胱传肾，肾传心包络，包络传三焦，三焦传胆，胆传肝，一脏一腑，一雌一雄，阴阳相间，循环无端。如肝之心，心之肺，肺之肾，肾之脾，此皆经气绝而死不治者也。如肺之肾，亦生阳之属，因肺肾为牝脏，以阴传阴，故名重阴。以水脏而反传所不胜之脾土，故谓之辟阴。此皆不治之死候也。】
　　　　　六节脏象论

　　故形脏四，神脏五，合为九脏以应之也。　　 【注　形脏者，藏有形之物也。神脏者，藏无形之神也。藏有形之物者，胃与大肠、小肠、膀胱也。藏无形之神者，心藏神，肝藏魂，脾藏意，肺藏魄，肾藏志也。盖五味入口，藏于肠胃，津液藏于膀胱，以养五脏之神气。故以形脏神脏合而为九脏，以配地之九野九州也。】　　天食人以五气，地食人以五味。五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气。气和而生，津液相成，神乃自生。　　 【注　五气，臊焦香腥腐也。在天为气，故食人以五气。在地为化，化生五味，故食人以五味也。天位居高而包乎地之外，故五气从外窍而内入心肺，心肺居上为阳也。心荣色而华于面，故使五色修明。肺主声故音声能彰也。地位居下而处乎天之内，故五味藏于肠胃以养五脏之气，气得味养，则阴阳和而相生矣。水谷皆入于口，其味有五。津液各走其道，气和津成而五脏之神乃自生矣。】
　　　　　五脏生成篇

　　心欲苦，肺欲辛，肝欲酸，脾欲甘，肾欲咸，此五味之所合也。　　 【注　五味入口，藏于肠胃，以养五脏气，故五味为五脏之所欲，无有偏胜则津液相成而神自生矣。】　　色味当五脏，白当肺辛，赤当心苦，青当肝酸，黄当脾甘，黑当肾咸。　　 【注　色味之应五脏者，色外而味内也。故曰：白当肺辛，言辛生肺，而肺生白也。】
　　　　　五脏别论

　　黄帝问曰：余闻方士或以脑髓为脏，或以肠胃为脏，或以为腑。敢问更相反皆自为是，不知其道，愿闻其说！　　 【注　凡藏物者皆可名脏名腑，故方士皆自以为是也。】　　岐伯对曰：脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之腑。　　 【注　地主闭藏而上升，天主化施而下降，言人之脏腑形骸，应象天地阴阳之气，此六者与传化之腑不同，故名曰奇恒之腑。】　　夫胃、大肠、小肠、三焦、膀胱，此五者，天气之所生也。其气象天，故泻而不藏。此受五脏浊气，名曰传化之腑，此不能久留输泻者也。魄门亦为五脏，使水谷不得久藏。　　 【注　脏为阴，地为阴，地之浊气升于天，天受之而复降于下，故名曰传化之腑，天主化施也。魄门，肛门也，上合于肺，故名魄门。五脏之浊从此而出，故亦为五脏之下窍。肠胃之腐秽从此而泻出，故曰，水谷不得久藏。】　　所谓五脏者，藏精气而不泻也，故满而不能实。　　 【注　精气为满，水谷为实。但藏精气，故满而不能实也。】　　六腑者，传化物而不藏，故实而不能满也。所以然者，水谷入口，则胃实而肠虚，食下则肠实而胃虚。故曰，实而不满，满而不实也。　　 【注　水谷充实于内，而不得久留，故实而不能满。】
　　　　　玉机真脏论

　　五脏受气于其所生，传之于其所胜；气舍于其所生，死于其所不胜。病之且死，必先传行至其所不胜，病乃死。此言气之逆行也，故死。　　【注　言五脏之气逆回，失其旋转之机而死也。平脉篇曰：水行乘金，火行乘木，名曰逆。金行乘水，木行乘火，名曰顺。盖神转而不回者，母行乘子也；回则不转者，子行乘母也。五脏受气于所生之子，而反舍气于所生之母，是生气之逆行也。传之于其所胜，是克贼相传也，是以至其所不胜而死，此皆气之逆行故也。如肝受气于心，而肝气反舍于肾则肾气盛，肾气盛则火气衰，火气衰则金无所畏而伤肝，所谓舍气于其生，死于其所不胜也。病之且死，必先传行，言必先克贼相传，而后病至其所不胜而后死。故当先治其未病焉。《金匮要略》曰：上工治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，惟治肝也。夫肝之病补用酸，助用焦苦，益用甘味之药调之。酸入肝，焦苦入心，甘入脾，脾能伤肾，肾气微弱则水不行，水不行则心火气盛而伤肺，肺受伤则金气不行，金气不行则肝气盛，则肝自愈，此治肝补脾之要妙也。肝虚则用此法，实则不可用之。经曰：虚虚实实，补不足，损有余，是其义也，余脏准此。所谓病之且死，必先传行，上工能治其未病，则不至于死矣。】　　肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。一日一夜五分之，此所以占死生之早暮也。　　【注　复申明五脏之气逆传至其所不胜而死　　黄帝曰：五脏相通，移皆有次。五脏有病，则各传其所胜。　　 【注　言五脏相通，有顺传之次序；如逆传其所胜者，盖因其病而逆之也。】　　因而喜大虚则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣，此其道也。故病有五，五五二十五变，及其传化。传，乘之名也。　　【注　肝当作肺，肺当作肝，悲当作思。夫喜为心志，喜大则伤心。如外因于邪，始伤皮毛，内舍于肺，肺传之肝，肝传之脾，脾传之肾。其间因而喜大则心气虚，而肾气乘于心矣；怒则肝气伤，而肺气乘于肝矣；思则脾气伤，而肝气乘于脾矣；恐则肾气伤，而脾气乘于肾矣；忧则肺气伤，而心气乘于肺矣。如一脏虚而受乘，即相传之五脏，故病有五。五脏有五变及其传化，则五五有二十五变矣。如喜大而肾气乘心，心即传之肺，肺传之肝，肝传之脾，脾传之肾，是五脏传化亦各乘其所胜。故曰传者，乘之名也。】
　　　　　脏气法时论

　　五行者，金木水火土也。更贵更贱，以知死生，以决成败，而定五脏之气，间甚之时，死生之期也。　　 【注　五行，金木水火土也。言天之十干四时，地之五谷五味，人之五脏五气，皆合于此五者，以此五者而合参之，则成败死生可决矣。更贵更贱者，贵贱更互也。间者持愈之时，甚者加甚之时也。】
　　　　　宣明五气篇

　　五味所入：酸入肝，辛入肺，苦入心，咸入肾，甘入脾，是谓谓　原作「为」，据《素问》宣明五气篇改。五入。　　【注　伯高曰：胃者，五脏六腑之海也，水谷皆入于胃，五脏六腑皆禀气于胃。五味各走其所喜，酸先走肝，苦先走心，甘先走脾，辛先走肺，咸先走肾，谷气津液已行，荣卫大通，乃化糟粕，以次传下。东方生风，风生木，木生酸，酸生肝，故味之酸者，入肝以养肝气。西方生燥，燥生金，金生辛，辛生肺，故味之辛者，入肺以养肺气。南方生热，热生火，火生苦，苦生心，故味之苦者，入心以养心气。北方生寒，寒生水，水生咸，咸生肾，故味之咸者，入肾以养肾气。中央生湿，湿生土，土生甘，甘生脾，故味之甘者，入脾以养脾气。】　　五气所病：心为噫，肺为咳，肝为语，脾为吞，肾为欠、为嚏。胃为气逆、为哕、为恐；大肠、小肠为泄；下焦溢为水；膀胱不利为癃，不约为遗溺；胆为怒。是为五病。　　【注　五气所病，谓五脏气逆而为病。噫，不平之气。本经曰：所谓上走心为噫者，阴气而上走于阳明，阳明络属心，故上走心为噫。此因胃气上逆于心也。阴阳应象论曰：肺在变动为咳。肝为将军之官，在志为怒，肝气欲达，则为语。诊要经终篇曰：春刺冬分，邪气着脏，病不愈，又且欲言语。此言春令之肝气不舒也。脾主为胃行其津液，脾气病而不能灌溉于四脏，则津液反溢于脾窍之口，故为吞咽之证。《灵枢经》曰：阳者主上，阴者主下，阳引而上，阴引而下，阴阳相引，故数欠，当泻足少阴补足太阳。盖少阴之气在下，病则反逆于上则嚏，此肾络上通于肺也。口问篇曰：人之哕者，谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，复出于胃，故为哕。盖谷入于胃，乃传之肺，而肺反还入于胃，胃受肺之寒气所逆而欲复出于胃，故为哕。胃之逆气下并于肾，则为恐，盖肾与胃戊癸相合也。大肠小肠，受盛水谷，变化糟粕，病则不能化物而为泄矣。下焦如渎，水道出焉，病则反溢而为水病。《灵枢经》曰：三焦下俞出于委阳，并太阳之正，入络膀胱，约下焦，实则闭癃，虚则遗溺，遗溺则补之，闭癃则泻之。胆为中正之官，性秉刚决，病则气郁而为怒。此病五脏五行之气，而六腑亦配合于五行。】　　五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。　　【注　五并，五脏精气相并也。多阳者多喜，心为阳脏，阴精并之，故喜。本经曰：神有余则笑不休。肝悲哀动中则伤魂，肺虚而肝气并于肺，则悲。脾忧愁不解则伤意，肝虚而脾气并于肝，则忧。恐惧不解则伤精。脾虚而肾气并于脾，则畏。本经曰：所谓恐，如人将捕之者。阴气少，阳气入阴，阴阳相薄，故恐。盖心肾为水火阴阳之主宰，是以心虚而阴精并之，则喜；肾虚而阳气并之，则恐。此水火二气上下交并。其余三脏皆所胜之气相并，所谓气不及则所胜妄行。虚而相并者，申明并者因虚而相并也。】　　五脏所恶：心恶热，肺恶寒，肝恶风，脾恶湿，肾恶燥，是谓五恶。　　【注　金木水火土，五脏之本气也。风寒热燥火，五行之所生也。五脏之气，喜于生化，故本气自胜者恶之。心为火脏，故恶热；肺属清金，故恶寒；肝主风木，故恶风；脾为阴土，故恶湿；肾为水脏，故恶燥。三脏恶本气之胜，肺恶肾之寒，肾恶肺之燥，此亦阴阳变换之道，而肺肾子母之气互为本末也。】　　五脏化液：心为汗，肺为涕，肝为泪，脾为涎，肾为唾，是谓五液。　　【注　水谷入口，其味有五，津液各走其道，五脏受水谷之津液，淖注于外窍，化为五液。心主血，汗乃血之液；出于肺窍之鼻而为涕；出于肝窍之目而为泪；出于脾窍之口而为涎；肾络上贯膈入肺，中循喉咙挟舌本，舌下廉泉玉英，上液之道也，故肾为唾。经曰：液者，所以灌精濡空窍者也。又曰：五液者，肾为水脏，受五脏之精而藏之。肾之液复入心而为血，入肝为泪，入肺为涕，入脾为涎，自入为唾，是以五液皆咸。】　　五味所禁：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。　　【注　阴之所生，本在五味，阴之五官，伤在五味，故禁多食。肺主气，辛入肺，故走气，气病而多食之，反辛散而伤气。心主血，润下作咸，咸走血者，水气上交于心也，血病而多食之，则水反胜火矣。肾主骨，炎上作苦，苦走骨者，火气下交于肾也，骨病而多食之，则火气反胜矣。此与并于心则喜、并于肾则恐之义相同。盖心肾水火之气，时相既济，故所走互更。其余三脏，是本脏之味而走本脏所主之筋肉也。脾主肌肉，甘为土味，脾病而多食之，则反伤脾气。肝合筋，酸走肝，筋病而多食之，则反伤其肝气。夫五味所以养五脏之气者也，病则气虚，故无令多食，盖少则补，多则反伤其气。】　　五病所发：阴病发于骨，阳病发于血，阴病发于肉，阳病发于冬，阴病发于夏，是谓谓　原作「为」，据《素问》宣明五气篇改。五发。　　【注　肾为阴脏，在体为骨，故肾阴之病发于骨。心为阳中之太阳，在体为脉，故心阳之病发于血。脾为阴中之至阴，在体为肉，是以太阴之病发于肌肉。肝为阴中之少阳，逆冬气则奉生者少，春为痿厥，故肝脏之阳病发于冬。肺为牝脏，逆夏气则奉收者少，秋为痎疟，故肺脏之阴病而发于夏也。夫所谓阳病发于骨、阴病发于血者，即调神论之所谓逆夏气则太阳不长，心气内洞；逆冬气则少阴不藏，肾气独沉之义。此因本气自伤而为病也。曰阳病发于冬、阴病发于夏者，因所生之母气逆而为病也。阴阳之道，推变无穷，若胶执于心肾发于骨血，肝肺发于冬夏，又不可与论阴阳矣。五发者，谓五脏皆有所发之处，各有所发之因。】　　五脏所藏：心藏神，肺藏魄，肝藏魂，脾藏意，肾藏志，是谓五脏所藏。　　【注　脏，藏也，主藏而不泻也。经曰：两精相搏谓之神。是神乃阴精所生而藏于心脏，并精而出谓之魄，魄乃阴精所生，肺为阴脏，故主藏魄。随神往来谓之魂，肝为阳脏，故主藏魂。所以任物谓之心，心之所忆谓之意，心生血脉，血生脾，故心所之之意而藏于脾也。心之所之谓之志，神生于精，志生于心，亦心肾交济之义，此谓五脏所藏之神。】　　五脏所主：心主脉，肺主皮，肝主筋，脾主肉，肾主骨，是谓谓　原作「为」，据《素问》宣明五气篇改。五主。　　【注　五脏在内而各有所主之外合。心主血，故所主在脉。肺主气，气主皮毛，故肺合皮。肝生于肾，筋生于骨，故在脏为肝，在体为筋。五脏元真之气，通会于肌肉腠理，脾气通于五脏，故所主在肉。肾藏精髓而注于骨，故所主在骨。五主者，谓人身之皮腠形层，各属五脏之所主。】
　　　　　宝命全形论

　　木得金而伐，火得水而灭，土得木而达，金得火而缺，水得土而绝。万物尽然，不可胜竭。　　【注　五脏五行之气，有相胜更立者，如木得金则伐，火得水则灭，金得火则缺，水得土则絶，此所胜之气而为贼害也；如土得木而达，此得所胜之气而为制化也。万物之理皆然，而不可胜竭。】
　　　　　太阴阳明篇

　　故犯贼风虚邪者，阳受之则入六腑，阴受之则入五脏。入六腑则身热，不时卧，上为喘呼；入五脏则(月真)满闭塞，下为飧泄，久为肠澼。　　【注　六腑为阳，故阳受之邪入六腑；五脏为阴，故阴受之邪入五脏，各从其类也。入六腑者，谓阳明为之行气于三阳，阳明病则六腑之气皆为之病矣。阳明主肉，故身热。不时卧者，谓不得以时卧也。阳明者胃脉也，胃者六腑之海，其气亦下行，阳明逆不得从其故道，故不得卧也。《下经》曰：胃不和则卧不安。此之谓也。阳明气厥，则上为喘呼。入五脏者，谓太阴为之行气于三阴，太阴病则五脏之气皆为之病矣。脾气逆则胀满，太阴为开，开折则仓廪无所输而为飧泄，久则为肠澼矣。】
　　　　　刺禁论

　　脏有要害，不可不察。肝生于左，肺藏于右。心部于表，肾治于里。脾为之使，胃为之市。膈肓之上，中有父母。七节之旁，中有小心。从之有福，逆之有咎。　　【注　五脏有紧要为害之处。肝主东方乙木，肺主西方辛金，是以肝左而肺右也。曰生曰藏者，谓脏体藏于内，脏气之从左右而出于外也。心为阳脏而主表，肾为阴脏而主里。脾主为胃行其津液，以灌四旁，故为之使。胃为水谷之海，无物不容，故为之市。膈，膈膜也，内之膈肉前连于胸之鸠尾，旁连于腹胁，后连于脊之十一椎。肓即募原之属，其原出于脐下，名脖胦。中有父母，谓心居膈之上，肾居肓之上，膈肓之上，其间有阴阳水火之神藏焉。七节之旁，乃膈俞之间。中有小心者，谓心气之出于其间，极微极细，不可逆刺以伤其心也。脏腑之气，皆从膈而出，惟心气之上出于俞也。从之者，顺其脏气之所出，神转而不回者也。逆之者，逆其脏气回还，而有回则不转之咎矣。】
　　　　　调经论

　　夫心藏神，肺藏气，肝藏血，脾藏肉，肾藏志，而成此形。志意通内连骨髓，而成身形五脏。五脏之道，皆出于经隧，以行血气。血气不和，百病乃变化而生，是故守经隧焉。　　【注　言五脏所藏之血气，以成此形。志意者，所以御精神，收魂魄，适寒温，和喜怒者也。志意通内连骨髓而成身形五脏，然五脏之道，又皆归于经隧。经隧者，五脏之大络，以行血气者也。血气不和，百病乃变化而生，故调治之道，亦守其经隧焉。】　　五脏者，故得六腑与为表里。经络络　原作「脉」，据《素问》调经论改。支节，各生虚实，其病所居，随而调之。　　【注　五脏内合五行，外合皮脉肉筋骨，故得与六腑为表里，以应十二经脉。故五者之虚实，止归五脏。若经络支节，各生其虚实，则随其病处而调之。】
　　　　　示从容论

　　五脏六腑，胆、胃、大小肠，脾、胞、膀胱，脑、髓、涕、唾，哭泣悲哀，水所从行，此皆人之所生。治之过失，子务明之，可以十全。即不能知，为世所怨。　　【注　肾藏精而为水脏，然津液之生，原出于胃腑水谷之精微。脾主为胃行其津液。大肠主津，小肠主液。膀胱者，津液之所藏，与肾脏雌雄相合，通于脑髓，出于上窍而为涕唾哭泣。此人之津水所从行，亦如天之精水在泉而上通于天也。胆主藏津汁，通于廉泉玉英，廉泉玉英者，津液之道也。胞者水之所由泄也。悲哀者谓心悲志悲故泣出也。此言肾液又上通于心而出于上窍也。】　　肝虚、肾虚、脾虚，皆令人体重烦冤。　　 【注　三脏之经脉，外络于形身，上贯于心膈，故皆令人体重烦冤。】
　　　　　　阴阳类论

　　三阳一阴，太阳脉胜，一阴不能止，内乱五脏，外为惊骇。　　 【注　三阳主开，一阴主阖，二气类聚而太阳脉胜，是一阴不能止其开，则内乱五脏，外为惊骇。盖三阴之气缪通五脏，阴不能内守而从阳外出，是以五脏内乱。经云：东方肝木，其病发惊骇。】
　　　　灵枢经

　　　　　九针十二原篇

　　黄帝曰：愿闻五脏六腑所出之处。岐伯曰：五脏五腧，五五二十五腧。六腑六腧，六六三十六腧。经脉十二，络脉十五，凡二十七气以上下。所出为井，所溜为荥，所注为输，所行为经，所入为合。二十七气所行，皆在五腧也。　　【注　夫荣卫气血，生于胃腑水谷之精，荣行脉中，卫行脉外，血行脉中，气行脉外，然脉内之血气而渗灌于脉外，脉外之气血从络脉而溜注于脉中，内外出入之相通也。五脏内合五行，故其腧五；六腑外合六气，故其腧六。盖六气生于五行而有二火也。经脉十二，六脏六腑之经脉也。络脉十五，脏腑之十二大络，及肾脉之长强，任脉之尾翳，脾之大包。凡二十七脉之血气，出入于上下手足之间。所出为井，所溜为荣，所注为输，所行为经，所入为合。此二十七气之所行，皆在于五腧。盖十二经脉之血气，本于五脏五行之所生，而脉外皮肤之气血，出于五脏之大络，溜注于荣输，而与脉内之血气相合于肘膝间。此论脏腑经脉之血气出入也。】　　五脏有六腑，六腑有十二原。十二原出于四关，四关主治五脏。五脏有疾，当取之十二原。十二原者，五脏之所以禀三百六十五节气味也。五脏有疾也，应出十二原。十二原各有所出。明知其原，观其应，而知五脏之害矣。阳中之少阴，肺也，其原出于太渊，太渊二。阳中之太阳，心也，其原出于大陵，大陵二。阴中之少阳，肝也，其原出于太冲，太冲二。阴中之至阴，脾也，其原出于太白，太白二。阴中之太阴，肾也，其原出于太溪，太溪二。膏之原出于鸠尾，鸠尾一。肓之原出于脖胦，脖胦一。凡此十二原者，主治五脏六腑之有疾者也。胀取三阳，飧泄取三阴。　　【注　津液者，水谷气味之所生。中焦之气蒸津液，化其精微，发泄于腠理，淖泽注于骨，补益脑髓，润泽皮肤，是津液注于三百六十五节，而渗灌于皮肤肌腠者也。溢于外则皮肉膏肥，余于外则膏肓丰满。盖膏者脏腑之膏膜，肓者肠胃之募原也。气味所生之津液，从内之膏肓而淖泽于外，是以膏肥之人，其肉淖而皮纵缓，故能纵腹垂腴，外内之相应也。痈疽篇曰：中焦出气如露，上注溪谷而渗孙脉，津液和调，变化而赤为血，血和则孙脉先满溢，乃注于络脉，皆盈乃注于经脉。阴阳已张，因息乃行，行有经纪，周有道理，与天合同，不得休止。夫溪谷者，皮肤之分肉，是津液外注于皮肤，从孙络化赤而注于脏腑之原。故经曰：十二原者，五脏之所以禀三百六十五节气味也。四关者，两肘、两腋、两髀、两腘，皆机关之室，真气之所过，血络之所游行者也。十二原出于四关，四关主治五脏者，谓脏合腑而腑有原。原有关而关应脏，脏腑阴阳相合，外内出入之相通也。故曰：明知其原，睹其应，而知五脏之害矣。肝心脾肺肾，内之五脏也。阳中之少阴，阴中之少阳，五脏之气也。故脏腑有病，取之经脉之原。胀取三阳，飧泄取三阴，此病在三阴三阳之气，而取之气也。】　　今夫五脏之有疾也，譬犹刺也，犹污也，犹结也，犹闭也。刺虽久，犹可拔也；污虽久，犹可雪也；结虽久，犹可解也；闭虽久，犹可决也。或言久疾之不可取者，非其说也。　　【注　百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通。夫风雨寒暑大惊卒恐，犹刺犹污，病从外入者也。阴阳喜怒饮食居处，犹结犹闭，病由内生者也。千般疢难，不出外内二因。是以拔之雪之，仍从外解。解之决之，从内解也。】
　　　　　本输篇

　　肺合大肠，大肠者传道之腑。心合小肠，小肠者受盛之腑。肝合胆，胆者中精之腑。脾合胃，胃者五谷之腑。肾合膀胱，膀胱者津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。是六腑之所与合者。　　【注　此六脏六腑，阴阳相合。藏货物曰府。六腑受盛水谷，传化糟粕，受藏精汁，故名曰腑。大肠者传道之官，变化出焉，故为传道之腑。小肠者受盛之官，化物出焉，故为受盛之腑。胆主藏精汁，故为中精之腑。胃为仓廪之官，主受纳水谷，故为五谷之腑。膀胱者，州都之官，津液藏焉，故为津液之腑。少阳，三焦也。水热穴论曰：肾者至阴也，至阴者盛水也。肺者太阴也，少阴者冬脉也。故其本在肾，其末[末　原作「脉」，据《素问》水热穴论改。]在肺，皆积水也。是一肾配少阳而主火，一肾上连肺而主水，故肾将两脏也。三焦之脉出于中胃入络膀胱，约下焦而主决渎，故为中渎之腑，水道出焉，而下属膀胱。夫三焦者，少阳之气，水中之生阳也。手厥阴包络之相火，出于右肾，归于心下之包络而为一脏，三焦为之腑，是两肾以膀胱为腑。三焦归于中胃，为包络之腑，故为孤之腑也。夫两肾者，主天一之水，地二之火。分而论之，犹两仪也。故少阳属肾，肾上连肺而为两脏。合而论之，阴阳相贯，水火互交，并主藏精而为生气之原，故皆以膀胱为腑。三焦上合包络，而为孤之腑也。】
　　　　　邪气脏腑病形篇

　　身之中于风也，不必动脏。故邪入阴经，则其脏气实。邪气入而不能客，故还之于腑。故中阳则溜于经，中阴则溜于腑。　　【注　五脏之脉属脏络腑，六腑之脉属腑络脏，脏腑经脉之相通也。夫血脉为阴，五脏之所主也，故邪入于经，其脏气实。邪气入而不能客，故还之于腑，散于肠胃。阳明居中土，为万物之所归，邪归于阳明之肠胃，而无所复传矣。】　　黄帝曰：余闻五脏六腑之气，荥输所入为合。令何道从入？入安连过？愿闻其故。岐伯答曰：此阳脉之别，入于内，属于腑者也。　　【注　五脏六腑之气，荥输所入为合，令何道从入，入安连而为合，安所行过而相连？帝总问五脏六腑者，盖欲访明脏之五输，腑之六俞，所出所入之原流。然已论于本输篇内，故伯止答六腑之合皆在于足之原因。再按脉外之卫气，出于足之阳明，上冲于头面，散行于三阳。脉外之气血，从手阳明之五里布散于肤表。是手足诸阳之气皆从上而下，复从足指井入于脉中，从足而交于手。故曰：六腑之经脉皆出于足之三阳，上合于手也。此阳气之出于地中，运行于天表，复从下而贯于地脉经水之中。】　　黄帝曰：荥输与合，各有名乎？岐伯答曰：荥输治外经，合治内腑。黄帝曰：治内腑奈何？岐伯曰：取之于合。黄帝曰：合各有名乎？岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。　　【注　太阳、少阳、阳明者，三阳之气也。运行于脉外，与六腑之经脉相合。脉外之气，与经脉合于荥输之间，是以荥输治外经，治在外之经脉也。脉内之血气，与三阳之气，合于肘膝之间，是以合治内腑。盖脉中之血气，六腑之所出也。取诸外经者，取五脏六腑之荥输也。】
　　　　　本神篇

　　肝藏血，血舍魂，肝气虚则恐，实则怒。脾藏荥，荥舍意，脾气虚则四肢不用，五脏不安，实则腹胀，经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利少气，实则喘喝，胸盈仰息。肾藏精，精舍志，肾气虚则厥，实则胀。五脏不安，必审五脏之病形，以知其气之虚实，谨而调之也。　　【注　五脏各有所藏，五志各有所舍。如五志受伤，则有五志之病；如脏气不平，则见脏气之证。故必审五脏之病形，以知其气之虚实也。肝者将军之官，故气虚则恐，气实则怒。脾主四肢，故虚则四肢不用；土灌四脏，是以五脏不安。腹乃脾土之郛郭，故实则腹胀；经溲不利者，不转输其水也。夫神慈则悲，喜为心志，故心气虚则悲盛，实则笑不休。肺主气以司呼吸，故肺气虚则鼻塞不利少气，实则喘喝胸满而不得偃息也。肾为生气之原，故虚则手足厥冷；肾者，胃之关也，故实则关门不利而为胀矣。此五脏之气各有太过不及而不得安和，当审其所见之气而调之也。】
　　　　　脉度篇

　　五脏常内阅于上七窍也。故肺气通于鼻，肺和则鼻能知香臭矣。心气通于舌，心和则舌能知五味矣。肝气通于目，肝和则目能辨五色矣。脾气通于口，脾和则口能知五谷矣。肾气通于耳，肾和则耳能闻五音矣。五脏不和，则七窍不通；六腑不和，则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阴气盛矣。阴气太盛，则阳气不能荥也，故曰关。阳气太盛，则阴气弗能荥也，故曰格。阴阳俱盛，不得相荥，故曰关格。关格者，不得尽期而死也。　　【注　夫手足之六阳，内通于六腑；六阴，内通于六脏。十二经脉之血气，由脏腑之所生。故虚者饮药以补之，是脏腑之气荣于脉内者也。此论脏腑之气，通于脉外之皮肤七窍，以应天地之纪阅历也。五脏常内阅于七窍，是以五脏不和，则七窍不通矣。在内者六腑为阳，在外者皮肤为阳。本经曰：阳气有余，荣气不行，乃发为痈。是以六腑不和，则血气留滞于皮腠而为痈，此病从内而外也。故邪在腑者，谓邪在于表阳，则阳脉不和，谓左之人迎不和也。阳脉不和则气留之，气留之，则阳气盛矣。阳气太盛，则阴脉不利，谓右之气口不利也。阴脉不利则血留之，血留之则阴气盛矣。阴气太盛，则阳气不能荣也，故曰关。谓关阴于内，阳气不得以和之。阳气太盛，则阴气弗能荣也，故曰格。谓格阳于外，阴气不得以和之。如是则阴阳俱盛，不得相荥，故曰关格。关格者，不得尽期而死也。此病因于外也。是五脏六腑应天地之五运六气，有升降出入之神机如此。】　　黄帝曰：气独行五脏，不荥六腑，何也？岐伯答曰：气之不得无行也，如水之流，如日月之行不休。故阴脉荥其脏，阳脉荥其腑，如环之无端，莫知其纪，终而复始。其流溢之气，内溉五脏，外濡腠理。　　【注　卫气之行，日行于阳二十五周，夜行于阴二十五周，周于五脏。其始入于阴，常从足少阴入于肾，肾注于心，心注于肺，肺注于肝，肝注于脾，脾复注于肾，为一周。脉外之血气相将，妇随夫转，是止荣于五脏而不荥于六腑也。荥于脉中者，如水之流；运于脉外者，如日月之行。随天道之运行无息，故阴脉荥其脏，阳脉荥其腑，如环之无端，莫知其纪，终而复始。其流溢之气，内溉五脏，外濡腠理。腠理者，皮肤肌肉之文理，五脏募原之肉理也。】
　　　　　胀论篇

　　夫胸腹，脏腑之廓也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。廉泉玉英者，津液之道也。故五脏六腑者，各有畔界，其病各有形状。　　【注　胸腹者，脏腑之郛郭。膻中者，心主之宫城。胃主受纳水谷为太仓，而居中焦。在上为咽喉，主传气而送水谷，在下口为小肠，主传送糟粕津汁。胃之五窍，犹闾里之门户。盖水谷入胃，其味有五，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者也，其流溢于下焦之津液，从任脉而出于廉泉玉英，以濡上之空窍。故五脏六腑，各有畔界，其病各有形状也。】
　　　　　五癃津液别篇

　　五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目。心悲气并则心系急，心系急则肺举，肺举则液上溢。夫心系与肺不能尽举，乍上乍下，故咳而泣出矣。　　【注　心为君主之官，乃五脏六腑之主。耳目者，上之空窍，津液之所注也。将相卫者，为君主之臣使也。肾主外者，肾主藏津液，所以灌精濡空窍者也。心悲气并者，心悲则脏腑之气皆上并于心，听令于君主也；气并于心则心系急，心系急则肺举。肺乃心之盖也，肺举则液上溢，肺主气而水随气行也。心系与肺不能尽举，乍上乍下，下则为咳，上则泣出矣。】
　　　　　五阅五使篇

　　黄帝曰：愿闻五官。岐伯曰：鼻者，肺之官也。目者，肝之官也。口唇者，脾之官也。舌者，心之官也。耳者，肾之官也。　　【注　官之为言司也。所以闻五臭，别五色，受五谷，知五味，听五音，乃五脏之气外应五窍，而五窍之各有所司也。】
　　　　　阴阳系日月篇

　　心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。　　【注　心属火而应日，故为阳中之太阳。肺居高而属金，故为阳中之少阴。肝居下而属木，故为阴中之少阳。肾居下而属水，故为阴中之太阴。脾位中央而主坤土，故为阴中之至阴。五脏为阴，而阴中有阳也。】
　　　　　本脏篇

　　五脏者，所以藏精神血气魂魄者也。六腑者，所以化水谷而行津液者也。故有大小、高下、坚脆、端正、偏倾者，六腑亦有小大、长短、厚薄、结直、缓急。　　【注　五脏六腑，本于天地阴阳、四时五行之气而成此形，故宜中正坚厚，以参副天地阴阳之正气。】　　五脏六腑，邪之舍也。五脏皆小者，少病，苦焦心，大愁忧。五脏皆大者，缓于事，难使以忧。五脏皆高者，好高举措。五脏皆下者，好出人下。五脏皆坚者，无病。五脏皆脆者，不离于病。五脏皆端正者，和利得人心。五脏皆偏倾者，邪心而善盗，不可以为人平，反复言语也。　　【注　五脏者，所以藏精神、血气、魂魄、志意者也。故小则血气收藏而少病，小则神志畏怯，故苦焦心，大忧愁也。五脏皆大者，神志充足，故缓于事，难使以忧。五脏皆高者好高举措，五脏皆下者好出人下，此皆因形而情志随之也。和于中，则着于外，故得人心。善盗者，贪取之小人，语言反复，不可以为平正人也。】
　　　　　五色篇

　　庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，胱膀子处也。　　以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。　　【注　以五色命脏，则五脏各有五者之色。至于肩臂膺背膝胫手足之部，俱各有五脏所合之皮脉肉筋骨，视其五色，则知病在内之五脏，在外合之形层。此五脏内合五行，外见五色。若外因风寒暑湿之邪而见于色者，六气之应于色也。】
　　　　　五味篇

　　五谷：秔米甘，麻酸，大豆咸，麦苦，黄黍辛。五果：枣甘，李酸，栗咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜。所谓五色者：脾病者，宜食秔米饭、牛肉、枣、葵。心病者，宜食麦、羊肉、杏、薤。肾病者，宜食大豆黄卷、猪肉、栗、藿。肝病者，宜食麻，犬肉、李、韭。肺病者，宜食黄黍、鸡肉、桃、葱。　　【注　五谷为养，五果为助，五畜为益，五菜为充。气味合而服之，以补精益气，是以五色合五味而各有所宜也。五脏内合五行，外合五色。五味入胃，各归所喜，津液各走其道，以养五脏。故五脏病者，随五味所宜也。】　　五禁：肝病禁辛，心病禁咸，脾病禁酸，肾病禁甘，肺病禁苦。　　【注　五味五气，有生有克，有补有泻，故五脏有病，禁服胜克之味。】　　肝色青，宜食甘，秔米饭、牛肉、枣、葵皆甘。心色赤，宜食酸，犬肉、麻、李、韮皆酸。脾色黄，宜食咸，大豆、豕肉、栗、藿皆咸。肺色白，宜食苦，麦、羊肉、杏、薤皆苦。肾色黑，宜食辛，黄黍、鸡肉、桃、葱皆辛。　　【注　脏气法时论曰：肝苦急，急食甘以缓之；心苦缓，急食酸以收之；脾苦湿，急食苦以燥之；肺苦气上逆，急食苦以泄之；肾苦燥，急食辛以润之。夫色者，气之华也，缓急燥湿，脏气之不和也。五脏有五气之苦，故宜五味以调之，用阴而和于阳也。按脾苦湿急食苦以燥之，而又曰脾色黄，宜食咸，大豆、豕肉、栗、藿皆咸，盖脾为阴中之至阴，而主湿土之气，乃喜燥而恶寒湿者也，故宜食苦以燥之；然灌溉于四脏，土气润湿，而后乃流行，故又宜食咸以润之。是以玉机真脏论曰：脾者，土也，孤脏以灌四旁者也。其来如水之流者，此为太过，病在外，故宜急食苦以燥之；如鸟之喙者，此为不及，病在中，谓如黔喙之属艮止而不行，是以食咸以滋其润湿而灌溉也。盖脾为土脏，位居中央，不得中和之气，则有太过不及之分，是以食味之有两宜也。】
　　　　　百病始生篇

　　忧思伤心；重寒伤肺；忿怒伤肝；醉以入房，汗出当风伤脾；用力过度，若入房汗出则伤肾。此内外三部之所生病者也。　　【注　此外因于天之风雨，地之清湿，内因于五脏之情志，而成上中下三部之积也。】
　　　　　邪客篇

　　肺心有邪，其气留于两肘；肝有邪，其气留于两腋；脾有邪，其气留于两髀；肾有邪，其气留于两腘。凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。　　【注　九针篇曰：节之交，神气之所游行，出入两肘、两腋、两髀、两腘，乃关节交会之处，心脏之神气从此而出。如五脏有邪，则气留于此而不得布散矣。真气之所过，谓五脏之经脉各从此而经过。邪气住留，则伤经络，谓邪在于皮肤留而不去，则伤经络矣。此言机关之室，在于骨节之交，五脏之血气从此而出于分肉皮肤，不涉于血脉也。故五脏有邪，则气留于此，如外感于邪气，恶血留滞于此，则骨节机关不得屈伸而病挛也。】
</div>
    <div class="pagination">
<span class="current-page">1</span><a href="脏腑门_page2.html">2</a><a href="脏腑门_page3.html">3</a><a href="脏腑门_page4.html">4</a><a href="脏腑门_page5.html">5</a><a href="脏腑门_page6.html">6</a><span>...</span><a href="脏腑门_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
