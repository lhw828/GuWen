<!DOCTYPE html>
<html>
<head>
    <meta charset="UTF-8">
    <title>前阴门 - 第 2 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前阴门 - 第 2 页/共 14 页</h1>
    <div class="content">　　　　　疝

　　腹痛，脉弦而紧，弦则卫气不行，即恶寒，紧则不欲食，邪正相搏，即为寒疝。寒疝绕脐痛。若发则白津出，手足厥冷。其脉沉紧者，大乌头煎主之。　　寒疝腹中痛，及胁痛里急者，当归生姜羊肉汤主之。寒疝，腹中痛，逆冷，手足不仁。若身疼痛，灸刺诸药不能治，抵当乌头桂枝汤主之。　　其脉数而紧乃弦，状如弓弦，按之不移。脉数弦者，当下其寒。脉紧大而迟者，必心下坚。脉大而紧者，阳中有阴，可下之。　　趺阳脉当伏，今反紧，本自有寒疝瘕，腹中痛，医反下之，下之即胸满短气。　　阴狐疝气者，偏有小大，时时上下，蜘蛛散主之。
　　　　　阴蚀

　　少阴脉滑而数者，阴中即生疮，阴中蚀，疮烂者，狼牙汤洗之。
　　　　中藏经 【汉　华佗】

　　　　　卵缩

　　脾中寒足热，则皆使人腹中痛，不下食，又病其舌强语濇，转卵缩，牵阴股中引痛。
　　　　　验病生死

　　凡病舌卷卵缩者死。
　　掌肿无纹，脐肿出，囊茎俱肿者，死。
　　　　　疝脉

　　左手寸口阳绝，则无小肠也。六日死。病则脐脾小腹中有疝瘕也。
　　　　千金方 【唐　孙思邈】

　　　　　阴(疒颓)

　　(疒颓)有四种：有肠(疒颓)、卵胀、气(疒颓)、水(疒颓)。肠(疒颓)、卵胀，难瘥。气(疒颓)、水(疒颓)，针灸易治。
　　　　　妬精疮

　　有人自少至长，阴下常有干癣者，宜依癣方主之。有五劳七伤而得阴下痒湿，搔之黄汁出者，宜用补丸散主之，仍须敷药治之。亦有患妒精疮者，以妒精方治之。夫妒精疮者，男子在阴头节下，妇人在玉门内，并似疳疮。作臼齐食之大痛，疳即不痛也。　　跌阳脉滑而数，法当下重。少阴脉滑而数，妇人阴中生疮。
　　　　活人书 【宋　朱肱】

　　　　　囊缩

　　伤寒六七日，烦满囊缩，其脉尺寸俱微缓，此足厥阴肝经受病也。　　脉浮缓，必囊不缩，外证必发热恶寒似疟，为欲愈，宜桂枝麻黄各半汤。若尺寸脉俱沉短者，必是囊缩，毒气入脏，宜承气汤下之。　　大抵伤寒病，脏腑传变，阳经先受病，故次第传入阴经。以阳主生，故太阳水传足阳明土，土传足少阳木，为微邪也。阴主杀，故木传足太阴土，土传足少阴水，水传足厥阴木。至六七日，当传厥阴肝木，必移气克于脾土，脾再受贼邪，则五脏六腑皆困而危殆。营卫不通，耳聋囊缩，不知人而死矣。速用承气汤下之，可保五死一生。古人云：脾热病则五脏危。又云：土败木贼则死。若第六七日传厥阴，脉得微缓、微浮为脾胃脉，故知脾气全，不再受客，邪无所容，否极泰来，营卫将复，水升火降，则寒热作而大汗解矣。
　　　　济生方 【宋　严用和】

　　　　　七疝

　　巢氏云：疝者痛也，皆由荣卫虚弱，饮食寒温不调，致风冷邪气，乘虚入于腹中，遂成诸疝。发则小腹疼痛，痛或绕脐，或逆上抢心，引心背痛。甚则手足厥冷，自汗呕逆，或大小便秘难。大抵诸疝之脉当弦紧。盖弦者寒也，紧者痛也。疝有七证，厥疝、症疝、寒疝、气疝、盘疝、附疝、狼疝是也。何以言之？厥疝则心痛足冷，食已则吐；症疝腹中气乍满，气积如臂；寒疝因寒饮食，卒然胁下腹中痛；气疝腹中乍满乍减而痛；盘疝腹中痛引脐旁；附疝腹痛连脐下有积聚；狼疝小腹与阴相引而痛。诸疝不愈，邪气留滞，乃成积聚。其为病也，或左或右，胁下有如覆杯，或脐上下如臂，或腹大如盘，令人羸瘦少气，洒淅寒热，嗜卧，饮食不为肌肤，或腹满呕泄，或遇寒则痛。其脉厥而紧，浮而牢，皆积聚之脉也。但牢强急者生，虚弱急者不可治。
　　　　　阴(疒颓)

　　夫阴(疒颓)之证有四种：一曰肠(疒颓)，二曰气(疒颓)，三曰卵胀，四曰水(疒颓)是也。《圣惠》云：肾气虚，风冷所侵，流入于肾，不能宣散而然也。《三因》云：阴(疒颓)属肝，系宗筋，胃阳明养之。考之众论，俱为至当。多由不自卫生，房室过度，久蓄忧思恐怒之气，或坐卧冷湿处，或劳役无节，皆能致之。病则卵核肿胀，偏有大小，或坚硬如石，或脐腹绞痛，甚则肤囊肿胀，多成疮毒，轻则时出黄水，甚则成痈溃烂。大抵卵胀、肠(疒颓)皆不易治，气(疒颓)、水(疒颓)灸之易愈也。又有小儿有生以来便如此者，乃宿疾也。四(疒颓)治法，橘核丸用之屡验。
　　　　疮疡全书 【金　窦汉卿】

　　　　　肾痈

　　此毒年高者，因宿有疝气疾，及感冒寒湿气，辛勤；少壮为因房事所得。初起阴囊赤肿，身发寒热，攻水道、归来二穴，痛不可忍，用手按之，皮宽不急，可用败毒散加入当归须、川楝子发散。用手按之急胀似火之热，急用阴囊毒之药治之，更服黄矾丸。　　倘或开刀，须待其熟，以油头绳扎住肾子，以小刀开海底穴，其脓血即流尽矣。外贴金丝等膏。少劳戒色，并避汤火风气及诸毒物。
　　　　　阴囊毒 【即外肾痈】

　　此证因肝经湿热不利，遂流毒于膀胱肾经，感冒寒暑邪气，偏盛于阴之经络，以致血气凝聚，寒湿不散，阴囊上肿而痛，或溃烂皮脱，肾子悬挂，宜用泻肝清热汤服之，外用铁箍散围之。　　此证腐坏，急用乌金散敷之。或溃烂，饮食少思，日晡发热，急服加味小柴胡汤。痛甚加黄连，小便不利加木通、车前子，口渴加天花粉、麦门冬、五味子。
　　　　　阴蚀疮

　　阴蚀疮之生，皆由脏中虚怯，肾气衰少，风邪入腑，毒恶损伤荣卫，或与有毒妇人交接，不曾洗净。故时痛时痒，以渐成窍作疳，脓水涌流。若不早治，命亦难保。先用蛇床子、地骨皮、桑槐枝煎汤温洗，内服清热消疳解毒汤，外用掺药。先用金丝膏，后用紫金膏，拔出毒水，易能长肉。　　夫阴蚀疮者，即下疳也。阴汗臊臭，故茎根生疳疮。乃肝经所属之分野。　　内外蛀疳，身热，小便濇滞，宜服小柴胡汤加龙胆草、黄连、车前子。
　　　　　左右便毒 【又名血疝】

　　夫便毒者，生于小腹两腿合缝之间。或行路远涉辛苦，或上或下低闪肭气，或房事所伤，或男女大欲，不得直遂其志，故败精滞血，留聚中途；或梦寐之间而不泄，或妄想不能忘情息念，故结成毒。然肾者作强之官，伎巧所出，一有所感，精血凝滞，此证遂生。初起之时，寒热交作，两腿牵绊，肿起不能屈伸，乃证之渐也。急服龙胆汤。
　　　　　小肠流注

　　此证受在心经伏热，结聚成毒也。当用败毒流气饮，再服清心流气饮治之，时服腊矾丸。
　　　　河间六书 【金　刘完素】

　　　　　(疒颓)疝

　　(疒颓)疝，少腹控卵，肿急绞痛也。寒主拘缩，寒极而土化治之，故肿满。经言丈夫(疒颓)疝，谓阴器连少腹急痛。其妇人少腹肿，皆肝足厥阴脉之为病。经注曰：寒气聚而为疝也。又按《难经》言五脏皆有疝，但脉急也。注言脉急者，寒之象。然寒则脉当短小而迟，今言急者，非急数而洪也。由紧脉主痛，急为痛甚。病寒虽急，亦短小也。所以有痛而脉紧急者，脉为心之所养也。凡六气而痛则心神不宁，而紧急不得舒缓，故脉亦从之而见。欲知何气为其痛，当适其紧急相兼之脉而可知。如紧急洪数，则为热痛之类。又经言脾传之肾，病名曰疝瘕，少腹烦冤而痛，出白液，一名曰蛊。注言少腹痛，溲出白液也。一作客热内结，销烁脂肉如虫之食，故名曰蛊也。然经之复言热为疝瘕，则亦不可止言为寒，当以脉证别之。
　　　　　小肠气

　　《甲乙经》云：小肠病结于腰，上而不下，痛冲心肺邪所系，茴香楝实丸主之。
　　　　　阴疝

　　足厥阴之脉，环阴器，抵小腹。肿或痛，肾虚寒水涸，宜泻邪补脉为治，蒺藜汤主之。　　　　　蛊疝

　　脾风传肾，一名疝气，小腹痛出白液，名曰蛊。《左传》云，以丧志名为蛊病，乃真精不守也。大建中汤主之。
　　　　　心疝

　　心脉急，小腹有形，心不受邪，必传于腑，故小腹有形，心气逆不顺则痛不已，当兼心气治。不止，为有寒邪所中。木香散主之。
　　　　儒门事亲 【元　张从政】

　　　　　茎中痛

　　茎中痛者，先宜清剂、寒剂夺之，后以淡剂、甘剂分之。
　　　　　疝本肝经宜通勿塞论

　　疝有七，前人论者甚多，非《灵枢》、《素问》、《铜人》之论，余皆不取。非余好异也，但要穷其源耳。七疝者何？寒疝、水疝、筋疝、血疝、气疝、狐疝、(疒颓)疝，是谓七疝。俗工不识，因立谬名。或曰膀胱，或曰肾冷，或曰小肠气，小儿曰偏气，立名既谬，并丧其实。何哉？盖医者既断为膀胱肾冷小肠气，又曰虚寒所致。其药之用也，不鹿茸、巴戟，则杜仲、苁蓉；不附子、乌头，则干姜、官桂；不楝实、蘹香，则金铃、补骨脂。朝吐暮饵，曾无殊效。三二十年，牢不可去。间因微病，稍似开通。执此微芒，浸成大错。标既不除，本必归甚。处处相传，曾无觉者。岂知诸疝皆归肝经，其奈通流归之小肠脬囊。夫膀胱水腑，专司渗泄；小肠水道，专主通流；肾为少阴，总统二水。人之小溲，自胃入小肠，渗入膀胱。膀胱者，脬囊也，气化则水出茎端，此常道也。及其为疝，乃属足厥阴肝经。盖环阴器而上入小腹者，足厥阴肝经也。夫肝肾皆属于下，与冲、任、督相附。然《灵枢经》言：足厥阴肝经病，则有遗溺、癃闭、狐疝。专主肾与膀胱、小肠三经，则不言疝，是受疝之处，乃肝之部分也。且《内经》言：男子宗筋为束骨之会。而肝专主筋。睾者，囊中之丸。虽主外肾，非厥阴环而引之，则玉茎无由伸缩。在女子则为篡户，其内外为二：其一曰廷孔，其二曰窈漏。此足厥阴与冲、任、督之所会也。《灵枢》言：足厥阴之经筋，聚于阴器。其病伤于寒则阴缩入，伤于热则纵挺不收，治在行水清阴气。故阳明与太阴、厥阴之筋，皆会于阴器。惟厥阴主筋，故为疝者，必本之厥阴。《灵枢》又言：足厥阴之别，名曰蠡沟，去内踝五寸，别走少阳，循胫上睾，结于茎。其病气逆睾肿卒疝，实则挺长，虚则暴痒，取之所别也。岂非厥阴为受病之处耶？《灵枢》又言：邪在小肠，连睾系，属于肾，贯肝络肺。心系气盛，厥逆上冲，肠胃熏肝，散于肓，结于脐。故取之肓原以散之，取太阴以平之，取厥阴以下之，取巨虚、下廉以去之，按其所过之经以调之。此其初虽言邪在小肠，至其治法，必曰取厥阴以下之，乃知诸疝关于厥阴，可以无疑。以脉考之，《素问》云，厥阴滑为狐风疝，少阳滑为肺风疝，太阴滑为脾风疝，阳明滑为心风疝，太阳滑为肾风疝，少阴滑为肝风疝。凡此六疝，虽见于他脉中，皆言风疝者，足厥阴肝经之气也。《灵枢》亦曰，心脉微滑为心疝，肝脉滑甚为(疒贵)疝，肾脉滑甚为癃(疒贵)。凡此三脏脉之疝，亦以滑为疝也。《素问》又云，脉大急皆为疝。心脉滑，传为心疝。肺脉沉，传为肺疝。三阴急为疝，三阳急为瘕。王太仆云，太阳受寒，血凝为瘕；太阴受寒，气聚为疝。此言太阴受寒，传之肝经，可以温药逐之，而不可以温药补之。若补之者，是欲病去而强挽留之也。历考《素问》，三阳为病发寒热，其传为(疒颓)疝。此亦言膀胱非受病之处，必传于厥阴部分，然后为疝也。又言，病在少腹，腹痛，不得大小便，病名曰疝，得之寒。言脉急者曰疝瘕，少腹痛。凡言少腹者，岂非厥阴之部分耶？又言：脾风传胃名曰疝瘕，此谓非肝木不能为风气。名曰厥疝，盖脾土虚而不能制水，又为肝木所凌也。又言督脉为冲疝，盖厥阴与冲、任、督俱会于前阴也。岂不明哉？至如运气中又言，岁太阳在泉，寒淫所胜，民病少腹控睾。盖寒客于小肠、膀胱，则肝木缩而不得伸，此母传之子也。阳明司天，燥淫所胜，丈夫(疒颓)疝，妇人少腹痛。此言肝气不得上行，为金所抑，鬼贼故也。又言，太阴在泉，土胜则寒气逆满，食饮不下，甚则为疝。此亦言寒客太阴湿土，土不胜水，水传之肝经也。又尝遍阅《铜人》俞穴，亦相表里。如背上十三椎俞，肝经言寒疝。腹部中行，惟阴交一穴寒疝言，任脉之所发也；关元一穴言暴疝，小肠之募，足三阴任脉之会也；中极一穴言疝瘕，膀胱之募，亦足三阴任脉之会也；曲骨一穴言(疒贵)疝，任脉、足厥阴之会也。其腹部第二行，肓腧二穴言寒疝，冲脉足少阴之会也；四满二穴言疝瘕，冲、任脉、足少阴肾之会也。其腹部第三行，大巨二穴言(疒贵)疝，足阳明脉气之所发也；气冲二穴言(疒颓)疝，茎中痛两丸寒痛，亦足阳明脉气之所发也。其腹部第四行，府舍二穴言疝痛，足太阴、厥阴、阴维之交会也；冲门二穴言阴疝，足太阴、厥阴之会也。其在侧胁者，五枢二穴言寒疝，阴邪上入少腹，带脉下三寸也。其在足六经者，足厥阴穴十名，言疝者七，谓大敦、行间、太冲、中封、蠡沟、中都、曲泉。足少阳穴十四名，言疝者一，谓丘墟穴也。足太阴穴十一名，言疝者一，谓阴陵泉也。足阳明穴十五名，言疝者一，谓阴市穴也。足少阴穴十名，言疝者五，谓然谷、太溪、照海、交信、筑宾也。足太阳穴十八名，言疝者二，谓金门、合阳也。由是言之，惟厥阴言疝独多，为疝之主也。其他经穴，虽亦治疝，终非受疝之地，但与足厥阴相连耳。或在泉寒胜，木气挛缩禁于此经；或司天燥胜，木气抑郁于此经；或忿怒悲哀，忧抑顿挫，结于此经；或药淋外固，闭尾缩精，壅于此经。其病差别如此。不知世间之方多热补，信俗方则《素问》、《灵枢》、《铜人》非也，信《素问》、《灵枢》、《铜人》则俗方非也。呜呼！余立于医四十余岁，识练日久，因经识病，然后不惑。且夫遣溺闭癃，阴痿脬痹，精滑白淫，皆男子之疝也，不可妄归之肾冷。血涸不月，月罢腰膝上热，足躄，嗌干，癃闭，少腹有块，或定或移，前阴突出，后阴痔核，皆女子之疝也。但女子不谓之疝，而曰瘕。若少年得之，不计男子、妇人皆无子。故隐蔽委曲之事，了不干脬、肾、小肠之事，乃足厥阴肝经之职也。俗方止言脬、肾、小肠，殊不言肝木一句，惑人甚矣。且肝经乙木也，木属东方，为心火之母也。凡疝者，非肝木受邪，则肝木自甚也，不可便言虚而补之。《难经》所谓东方实，西方虚，泻南方，补北方。此言泻火，木自平，金自清，水自旺也。昔审言为蔡之参军也，因坐湿地，疝痛不可堪，诸药莫救。余急以导水丸、禹功散泻三十余行，肿立消，痛立减。又项关一男子病卒疝，暴痛不任，倒于街衢，人莫能动，呼予救之。余引经证之邪气客于足厥阴之络，令人卒疝，故病阴丸痛也。余急泻大敦二穴，大痛立已。夫大敦穴者，乃足厥阴之二穴也。殄寇镇一夫病(疒皆)疟发渴，痛饮蜜浆，剧伤冰水。医者莫知泻去其湿，反杂进姜附，湿为躁热所壅，三焦闭溢，水道不行，阴道不兴，阴囊肿坠，大于升斗。余先以导水百余丸，少顷，以猪肾散投之。是夜，泻青赤水一斗，遂失痛之所在。又一夫病卒疝，赤肿大痛，数日不止，诸药如水投石。余以导水一百五十丸，令三次咽之；次以通经散三钱，空腹淡酒调下。五更，下脏腑壅积之物数行，痛肿皆去，不三日平复如故。《内经》曰，木郁则达之，谓吐之令条达也。肝积本当吐，然观其病之上下，以顺为贵。仲景所谓上宜吐，下宜泻也。
　　　　　七疝病形

　　寒疝，久而无子，其状囊冷，结硬如石，阴茎不举，或控睾丸而痛。得于坐卧湿地，或寒月涉水，或置雨雪，或坐卧砖石，或风冷处，使内过劳。宜以温剂下之。　　水疝，其状肾囊肿痛，阴汗时出，或囊肿而状如水晶，或囊痒而燥出黄水，或少腹中按之作水声。得于饮水醉后，使内过劳，汗出而遇风，寒湿之气，聚于囊中，故水多令人为卒疝。宜以逐水之剂下之。有漏针去水者，人多不得其法。　　筋疝，其状阴茎肿胀，或溃或脓，或痛而里急筋缩，或茎中痛，痛极则痒，或挺纵不收，或白物如精，随溲而下。得于房室劳伤，及邪术所使。宜以降心之剂下之。　　血疝，其状如黄瓜，在大腹两旁，横骨两端约中，俗云便痈。得于重感，春夏大燠，劳动使内，气血流溢，渗入脬囊，留而不去，结成痈肿，脓少血多。宜以和血之剂下之。　　气疝，其状上连肾区，下及阴囊，或因号哭忿怒，则气郁之而胀，怒哭号罢，则气散者是也。有一治法，以针出气而愈者，然针有得失，宜以散气之药下之。或小儿亦有此疾，俗曰偏气，得于父已年老，或年少多病，阴痿精怯，强力入房，因而有子，胎中病也。此疝不治，惟筑宾一穴主之。　　狐疝，其状如瓦，卧则入小腹，行立则出小腹，入囊中。狐则昼出穴而溺，夜则入穴而不溺。此疝出入上下往来，正与狐相类也。亦与气疝大同小异，今人带钩钤是也。宜以逐气流经之药下之。　　(疒颓)疝，其状阴囊肿缒，如升如斗，不痒不痛者是也。得之地气卑湿所生，故江淮之间，湫塘之处，多感此疾。宜以去湿之药下之。女子阴户突出，虽亦此类，乃热则不禁固也。不可便谓虚寒而濇之燥之补之。本名曰瘕，宜以苦下之，以苦坚之。王冰云：阳气下坠，阴气上争，上争则寒多，下坠则筋缓。故睾垂纵缓，因作(疒颓)疝也。已上七疝，下去其病之后，可调则调，可补则补，各量病势，勿拘俗法。经所谓阴盛而腹胀不通者，(疒颓)癃疝也，故不可不下。
　　　　　便痈

　　夫便痈者，乃男子之疝也。俗呼为便痈，言于不便处害一痈，故名便痈。便痈者，谬名也，《难》、《素》所不载。然足厥阴肝之经络是气血行流之道路，冲、任、督脉亦属肝经之旁络。《难经》曰：男子有七疝是也。便痈者，血疝也。治之以导水丸、桃仁承气汤，或抵当汤投之，同瘀血不散而治，大作剂料，峻泻一二十行。次以玉烛散和气血通经络之类则是。世只知多用大黄、牡蛎而已，间有不愈者，是不知和血通经之道也。
　　　　　下疳

　　夫下疳久不愈者，俗呼曰臊疳是也。先以导水、禹功，先泻肝经；外以木香散掺之，日上三两度；然后服淡粥一二日则止。
　　　　东垣十书 【元　李杲】

　　　　　隐曲不利

　　经曰：二阳之病发心脾，有不得隐曲，女子不月。释之者谓，男子则脾受之而味不化，故少精；女子则心受之而血不流，故不月。分心脾为男女，各受立说。窃独谓不然。夫二阳，阳明也。胃与大肠之脉也。肠胃有病，心脾受之。发心脾，犹言延及于心脾也。虽然，脾胃为合，胃病而及脾，理固宜矣。大肠与心，本非合也。今大肠而及心，何哉？盖胃为受纳之府，大肠为传化之府。食入于胃浊气归心，饮入于胃输精于脾者，以胃之能纳，大肠之能化也。肠胃既病，则不能受，不能化，心脾何所资乎？心脾既无所资，则无所运化而生精血矣。故肠胃有病，心脾受之，则男为少精，女为不月矣。心脾当总言男女，不当分说，至隐曲、不月方可分说耳。若如释者之言，则男之精独资于脾而不资于心，女之血独资于心而不资于脾，有是理耶？盖男女之精血，皆由五脏之相养而后成。可谓之男精资于脾，女血资于心乎？经本曰：男女皆有心脾之病。但在男子则隐曲不利，在女子则月事不来耳。
　　　　　论疝

　　前阴分大寒大热，囊垂缩。阴阳别论云：三阳为病发寒热，下为壅肿，及为痿厥腨(疒肙)，其传为索泽，又传为(疒颓)疝。夫热在外寒在内则囊垂，此九夏之气也，寒在外热在内则卵缩，此三冬之气也。足太阳膀胱之脉逆，上迎手太阳、小肠之脉，下行至足厥阴肝之脉，不得伸，其任脉并厥阴之脉逆，则如巨川之水，致阳气下坠。是风寒湿热，下出囊中，致两睾肿大，谓之曰疝，大甚则为(疒颓)。足厥阴之脉，与太阳、膀胱寒水之脉，同至前阴之末。《伤寒论》云：足厥阴肝经为病，烦满囊缩，急下之，宜大承气汤以泻大热。《灵枢》经筋篇云：足厥阴肝，伤于寒则阴缩入。前说囊缩为大热，此说为大寒。又说：囊缩垂睾，下引(疒颓)疝脚气，为大寒风湿盛，下垂为寒。与上二说不同，何也？曰：以平康不病人论之，夏暑大热，囊卵累垂，冬天大寒，急缩收上，与前三说又不同。何也？曰：伤寒家囊卵缩，大热在内，宜承气汤急下之。与经筋说阴缩入，大寒在外，亦是热在内与伤寒家同。故再引平康人以证之。冬天阳气在内，阴气在外，人亦应之，故寒在外则皮急，皮急则囊缩。夏月阴气在内，阳气在外，人亦应之，故热在外则皮缓，皮缓则囊垂，此(疒颓)疝之象也。三说虽殊，皆一理也。
　　　　　论阴疮

　　夫阴疮者，大概有三等：一者湿阴疮；二者妒精疮；三者阴蚀疮，又曰下疳疮。盖湿疮者，由肾经虚弱，风湿相搏，邪气乘之，瘙痒成疮，浸淫汁出，如疥癣者是也。妒精者，由壮年精气盈满，久旷房室，阴上生疮，赤肿作害，妨闷痒痛者是也。阴蚀疮者，由肾脏虚邪，热结下焦，经络否濇，气血不行，或房劳洗浴不洁，以致生疮，隐忍不医，焮肿尤甚，由疮在里，措手无方，疼痛注闷，或小便如淋，阴丸肿痛是也。或经十数日，溃烂血脓，肌肉侵蚀，或血出不止，以成下疳。若身体壮热，烦渴恶寒，宜急治之，以大豆甘草汤渍之，渍毒之汤洗浴之，服五香连翘汤、漏芦汤等疏之，更以截疳抵圣散干掺之，四畔用摩风膏温润之，后以将护忌慎之。渴不止者，服竹叶黄芪汤。大便软者，宜服托里茯苓汤调治之。夫如是则无不差矣。
</div>
    <div class="pagination">
<a href="前阴门.html">上一页</a><a href="前阴门.html">1</a><span class="current-page">2</span><a href="前阴门_page3.html">3</a><a href="前阴门_page4.html">4</a><a href="前阴门_page5.html">5</a><a href="前阴门_page6.html">6</a><a href="前阴门_page7.html">7</a><span>...</span><a href="前阴门_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
