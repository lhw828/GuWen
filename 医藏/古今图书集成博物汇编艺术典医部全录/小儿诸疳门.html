<!DOCTYPE html>
<html>
<head>
    <meta charset="UTF-8">
    <title>小儿诸疳门 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小儿诸疳门 - 第 1 页/共 10 页</h1>
    <div class="content">古今图书集成医部全录卷四百四十三

小儿诸疳门

　　　　小儿直诀 【宋　钱乙】

　　　　　五脏内外疳证主治

　　凡小儿疳在内，目肿腹胀，泻利青白，体渐瘦弱；疳在外，鼻下赤烂，频揉鼻耳，或肢体生疮。鼻疮用兰香散，诸疮用白粉散。　　肝疳一名筋疳，白膜遮睛，或泻血而瘦，用地黄丸。　　心疳，面黄颊赤，身体壮热，用安神丸。　　脾疳，一名肥疳，体黄瘦削，皮肤干濇而有疮疥，腹大嗜土，用益黄散。　　肾疳，一名骨疳，肢体瘦削，遍身生疮疥，喜卧湿地，用地黄丸。　　肺疳，一名气疳，喘嗽气促，口鼻生疮，用益黄散。　　若患潮热，当先补肝，后泻心。若妄以硝黄诸药利之；若患癖当消磨，若误以巴豆、硼砂下之；又伤寒误下，皆能成疳。其初病者为热疳，用黄连丸；久病者为冷疳，用木香丸；冷热相兼者，用如圣丸；津液短少者，用白朮散。凡此因大病脾胃亏损，内亡津液所致，当固脾胃为主，而早为施治，则不变败证也。　　 【注　按疳证，或哺食太早，或嗜食甘肥，或服峻厉之药，重亡津液，虚火炽盛；或因禀赋，或乳母厚味七情致之，各当调治其内。】　　若口舌蚀烂，身体壮热，腮唇赤色，或作肿痛，腹膈烦闷，或掌热咽干，作渴饮水，便赤盗汗，啮齿虚惊，此心经内外疳也，用安神丸之类主之。　　若鼻外生疮，眼目赤烂，肢体似癣，两耳前后，项侧缺盆，两腋结核，或小腹内股，玉茎阴囊睪丸肿溃，小便不调，或出白津，或咬指甲，摇头侧目，白膜遮睛，羞明畏日，肚大青筋，口干下血，此肝经内外疳也，用地黄、芦荟二丸主之。　　若头不生发，或生疮痂，或发成穗，或人中口吻赤烂，腹痛吐逆，乳食不化，口干嗜土，泻下酸臭，小便白浊，或合目昏睡，恶闻木音，此脾经内外疳也，用肥儿丸主之。　　若鼻外生疮，咽喉不利，颈肿齿痛，咳嗽寒热，皮肤皱错，欠伸少气，鼻痒出涕，衄血目黄，小便频数，此肺经内外疳也，用地黄清肺饮主之。　　若脑热吐痰，手足逆冷，寒热往来，滑泄肚痛，口臭作渴，齿龈溃烂，爪黑面黧，身耳生疮，或耳出水，或食自发，此肾经内外疳也，用地黄丸主之。凡疳热上攻，或痘毒上升，为患甚速，名为走马疳，急敷雄黄散，服蟾蜍丸。轻则牙龈腐烂，唇吻肿痛，可治；重则牙龈蚀落，腮颊透烂，不治。　　世传方又云：有无辜等疳一十二证。
　　　　原机启微 【明　倪维德】

　　　　　深疳为害之病

　　卫气少而寒气乘之也，元气微而饮食伤之也，外乘内伤酿而成之也。父母以其纯阳耶，故深冬不为裳；父母以其恶风耶，故盛夏不解衣。父母以其数饥耶，故饲后强食之；父母以其或渴耶，故乳后更饮之。有愚戆而为父母者，又不审其寒暑饮食也，故寒而不为暖，暑而不能凉，饮而不至渴，食而不及饥，而小儿幽元衔默，抱疾而不能自言，故外乘内伤，因循积渐，酿而成疳也。渴而易饥，能食而瘦，腹胀下利，作嘶嘶声，日远不治，遂生目病。其病生翳睫闭不能开，眵泪如糊，久而脓流，竟枯尔目。何则？为阳气下走也，为阴气反上也。治法当如阴阳应象大论曰：清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。各还其原，不反其常，是其治也。当作升阳降阴之剂，茯苓泻湿汤主之，升麻龙胆草饮子主之。此药非专于目，并治已上数证。然勿后，后则危也，为父母者其审诸！
　　　　儒门事亲 【元　张从政】

　　　　　疳眼

　　凡小儿疳濇眼，数日不开，皆风热所致。可服凉膈散，泻肝经风热郁甚，郁结散而自开也。
　　　　　牙疳

　　凡小儿牙疳齿龋者，是齿龈腐烂也。下牙属手阳明大肠之经，燥金为主，上牙属足阳明胃经湿土，上下是肠胃二经也。或积热于内，或因服银粉、巴豆大毒之药，入于肠胃，乳食不能胜其毒，毒气循经而至于齿龈牙缝嫩薄之分，反为害也。可以麝香玉线子治之。乳母临卧，当服黄连解毒汤一服，牙病自愈。
　　　　奇效良方 【明　方贤】

　　　　　虫

　　儿童疳(上匿下虫)，昏睡烦躁，鼻烂汁臭，齿断生疮，下利黑血，虫食下部为狐，下唇有疮；虫食其脏为惑，上唇有疮。三虫者，谓长虫、赤虫、蛲虫也，乃有九种，而蛲虫及寸白人多病之。寸白从食牛肉饮白酒所成，相连一尺则杀人，服药下之，须结裹溃然出尽乃佳。若断者相生未已，更宜速除之。蛲虫多是小儿患之，大人亦有。其病令人心痛，清朝口吐汁烦躁则是也。其余各种种不利，人人胃无不有者，宜服九虫丸以除之。
　　　　婴童百问 【明　鲁伯嗣】

　　　　　疳证

　　诸疳皆脾胃之病，内亡津液之所作也。因大病或吐泻后，以药吐下，致脾胃虚弱，内亡津液。且小儿病疳，皆庸医所坏。病如潮热，是脾脏虚一脏实而内发虚热也，法当补母而泻本脏则愈。假令日中发潮热，是心虚热也，肝为心母则宜先补肝，肝实而后泻心，心得母气则内平而潮热愈也。医见潮热，妄谓其实，乃以大黄、牙硝辈诸冷药利之，既利多矣，不能禁约而津液内亡，即成疳也。又有病癖，其疾发作，寒热饮水，胁下有形硬痛。治癖之法，当渐消磨，医反以巴豆、硇砂辈下之，小儿易虚易实，下之既过，胃中津液耗损，渐以疳瘦。　　小儿脏腑娇嫩，饱则易伤。乳哺饮食，一或失常，不为疳者鲜矣，则疳以伤得。恣食甘肥粘腻，生冷咸酸，以滞中脘，则疳因积成。或乳母寒暄失理，饮食乖常，喜怒房劳，即与儿乳，则疳因母患传气而入，此非病家不能调适之过乎？疳之为候，头皮光急，毛发焦稀，腮缩鼻干，口馋唇白，两眼昏烂，揉鼻挦眉，脊耸体黄，鬬牙咬甲，焦渴自汗，尿白泻酸，肚胀肠鸣，癖结潮热，酷嗜瓜果、咸酸、炭、米、泥土而欲水饮者，皆其候也。　　夫疳曰五，疳病关乎五脏以别之。
　　心疳即惊疳。外证身体壮热，脸赤唇红，口舌生疮，胸膈烦闷，小便赤濇，五心烦热，盗汗发渴，咬牙虚惊是也。　　肝疳即风疳。外证摇头揉目，白膜遮睛，眼青多泪，头焦发立，筋青脑热，躁渴汗多，下利疮癣是也。　　肾疳即急疳。外证脑热肌削，手足如冰，寒热时来，滑泄肚痛，口鼻干渴，齿龈生疮，爪黑面黧，身多疮疥是也。　　肺疳即气疳，亦名疳(上匿下虫)。外证咳嗽喘逆，壮热恶寒，皮肤粟生，鼻痒流涕，咽喉不利，颐烂唾红，气胀毛焦，泄利频并是也。　　脾疳即食疳，亦名奶疳。外证身面俱黄，肚大脚细，吐逆中满，水谷不化，泄下酸臭，合面困睡，减食吃泥是也。　　诸疳宜大芦荟丸、肥儿丸、胡黄连丸、地黄丸、生熟地黄汤，皆要药也。集圣丸、嚏疳散、脂连丸、五疳良方至圣丸、通神丸、天麻丸、地黄清肺饮、化(上匿下虫)丸、灵脂丸、下虫丸、龙胆丸、黄连丸、香蔻丸、木香丸、褐丸子、黄芪汤鳖血煎、蚵蚾丸、厚朴丸等剂，对证详明施治。
　　　　　疳伤

　　五疳出虫，五脏疳也。其余曰蛔疳、曰脊疳、曰脑疳、曰干疳、曰疳渴、曰疳泻、曰疳痢、曰疳肿胀、曰疳劳、曰无辜疳、曰丁奚、曰哺露，其状非一，不可不撮其要而条析之。　　五疳出虫者，疳伤之源，虽起于乳哺不调，然脏腑停积已久，莫不化而为虫。其虫或如丝发，或如马尾，多出于头项腹背之间，黄白或赤者可治，青黑者难疗也。　　蛔疳者，失乳饭早，食肉太早，或伤胃停蓄甜腻，化为蛔虫，皱眉多啼，呕吐青沫，腹中作痛，肚胀青筋，唇口紫黑，头摇齿痒是也。从口鼻出者难治。　　脊疳者，虫食脊膂，身热羸黄，积中生热，烦渴下利，拍背如鼓鸣，脊骨如锯齿，或十指皆疮，频啮爪甲是也。　　脑疳者，胎中素挟风热，生下乳哺越常，头皮光急，满头饼疮，脑热如火，发结如穗，通身多汗，腮肿顖高是也。　　干疳者，瘦悴少血，舌干，其病在心；目不转睛，干啼少泪，其病在肝；身热尿干，手足清冷，其病在肾；身焦皮燥，大便干结，其病在肺；搭口痴眠，胸脘干渴，其病在脾，总为五疳也。　　疳渴者，脏中风有疳气，加之乳母恣食五辛酒面炙煿，使儿心肺壅热，日则烦渴饮水，乳食不进，夜则渴止是也。　　疳泻者，毛焦唇白，额上青纹，肚胀肠鸣，泄下糟粕是也，勿用热药止之。　　疳痢者，挟受风寒暑湿，或冷热不调，或停积宿滞，水谷不聚，频下恶物是也。　　疳肿胀者，虚中有积，其毒气交并，故令肚腹肿胀，由是脾复受湿，故令头面脚手虚浮是也，法当磨积调气。　　疳劳者，潮热往来，五心烦热，手足心及胸前热而发疮，盗汗骨蒸，嗽喘枯悴是也。或渴而复泻，饮水恶食，肚硬如石，面色如银，断不可治。　　无辜疳者，脑后项边有核如弹丸，按之转动，软而不疼，其间有虫如米粉，不速破之，则虫随热气流散，淫食脏腑，以致肢体痈疮，便利脓血，壮热羸瘦，头露骨高是也。针刺破，用膏药贴。或濣濯儿衣，露于檐下为鸩鸟落羽所污，儿着此衣，虫入皮毛，亦致无辜之疾。儿衣已晒，须微火烘之。其若手足极细，项小骨高，尻削体痿，腹大脐突，号哭胸陷，或生谷症，是为丁奚；虚热往来，头骨分开，翻食吐虫，烦渴呕哕，是为哺露。皆因脾胃久虚，不能消化水谷，以致精神减损，无以荣其血气，故肌肉销烁，肾气不足，复为风冷所伤，使形骨枯露；亦有胎中受毒，脏腑血少致之。此皆无辜疳伤种类之疾，病而至此，不几殆哉！宜肥儿丸、大芦荟丸、五疳丸、胡黄连丸、至圣丸、茯苓丸、天麻丸、地黄丸、十全丹、香蔻丸、褐丸子、消食丸、鳖甲丸、下虫丸、集圣丸、黄鸡煎丸等药，及早治之，方为全美。　　又有疳伤久利，肠胃受湿得之，状如狐惑伤寒齿蚀之证，或以走马命名。盖齿属肾，肾虚才受热邪，疳气直奔上焦，故以走马为喻。初作口气，名曰臭息；次第齿黑，盛则龈烂，热血迸出，曰宣露；甚者齿皆脱落。治之之法，用铜绿、生蜘蛛细研，入麝少许，合和擦齿。如无蜘蛛，用其壳亦可。
　　　　　虚羸

　　仲阳云：虚羸者，脾胃不和，不能乳食，致使肌肤瘦弱；亦因大病或吐泻后，脾胃尚弱，不能传化谷气也。有冷者时时下利，唇口青白；有热者身热温壮，肌肉微黄，此冷热虚羸也。冷者木香丸主之，夏月不可服，如有此证则少服之。热者胡黄连主之，冬月不可服，如有此证则少服之。伤寒后虚羸者，竹叶汤主之。常服四君子汤、异功散、参苓白朮散之剂，皆可服也。橘连丸久服充肥。兼服肥儿丸。
　　　　医学正传 【明　虞抟】

　　　　　诸疳证

　　《内经》曰：数食肥，令人内热；数食甘，令人中满。盖其病因肥甘所致，故命名曰疳。若夫襁褓中之乳子，与四五岁之孩提，乳哺未息，寡气未全，而谷气尚未充也。父母不能调助，惟务姑息舐犊之爱，遂令恣食肥甘，与夫瓜果生冷，及一切烹饪调和之味，朝餐暮食，渐成积滞胶固，以致身热体瘦，面色萎黄，或肚大青筋，虫痛泻利，而诸疳之证作矣。钱仲阳曰：小儿病疳，多因大病后或吐泻后，以药下之，致脾胃虚损，亡津液而成。盖此证实由愚医之所害耳。斯言也，特一端耳，未可悉以为然。其所谓大病吐泻，岂非饮食之所致与？夫仲阳为儿医之袓，岂有误耶？其所论诸疳形证治法，班班可考，学者不可不审。如疳在肝，则膜遮睛，法当补肝，地黄丸主之；疳在心，则面颊赤，身体壮热，法当补心，安神丸主之；疳在脾，则体黄腹大，好食泥土，法当补脾，益黄散主之；疳在肺，则气喘，口鼻生疮，亦当补脾，益黄散主之，此虚者补其母也；疳在肾则极瘦而身生疮疥，法当补肾，地黄丸主之。骨疳喜卧冷地，当服补肾地黄丸。内疳则目肿腹胀，利色无常，或沫青白，渐而瘦弱，此冷证也，宜服木香丸。外疳鼻下赤烂，自揉，鼻头有疮，不结痂，绕目而生，当用治疮烂兰香散、白粉散等药。法曰：诸疳皆因本脏，而补其母，则子自安。假令日中潮热，是心经虚热也，肝为心之母，宜先补肝，肝实而后泻心，心得母气，则内平而潮热愈矣。余皆仿此。大抵疳病，当辨冷热肥瘦而治：其初病者为肥热疳，久病者为瘦冷疳。冷则用木香丸，热则当用胡黄连丸，冷热疳并，宜用至圣丸之类。惟小儿之脏腑柔弱，不可痛击，大下必亡津液而成疳证，为儿医者当以幼幼之心为心而善调之，毋纵巨胆，妄为施治，以绝人之嗣续，幸甚！
　　　　医学准绳六要 【明　张三锡】
　　　　　疳眼

　　小儿肥甘恣意，寒暑不适，生冷油腻伤脾，糖面热物助火，因循积渐，酿成疳疾。渴而易饥，善食而瘦，发竖下泄，腹胀鼻干，作嘶嘶声。久久不治，脾弱肝强，肝火自燎其窍，遂成目眚，多生翳膜，睫闭不能开，眵泪如糊，久而脓流，乃中州弱而清阳不升，肝火盛而浊阴不降所致。当升清降浊，以白朮、人参先补脾胃为君，柴胡、枳壳辅上药理脾为臣，苍朮、茯苓、泽泻渗湿降浊为佐，羌活、蔓荆、升麻、川芎、薄荷诸风药胜湿为使，乃正治妙法。　　小儿过用甜物，口臭牙痛眼肿，气口脉洪数，属胃火，泻黄散妙。　　小儿肝经湿热内甚，上攻于目，眼眵腹胀，九味芦荟丸妙。兼脾虚萎黄瘦弱不食者，间服肥儿丸。禀来阴弱有相火证者，心虚，少与六味地黄丸。
　　　　古今医鉴 【明　龚信】

　　　　　诸疳

　　夫诸疳者，谓肥甘饮食之所致也。治宜理脾胃，消积化虫，清热止泻住痢，以肥儿丸、疳积饼为主。此二方不问诸疳冷热，服之最效。大抵疳之为病，皆因过餐饮食，于脾家一脏有积不治，传之余脏而成五疳之疾。何谓五疳？心肝脾肺肾也。如疳在心，则面赤口干，咬牙舒舌，口舌生疮，身热体瘦，以安神丸主之；疳在肝，则面青翳膜遮睛，摇头揉目多泪，头焦发竖，筋青脑热瘦弱，以补肝汤主之；疳在脾，则面黄身热，腹胀肚大，好食泥土，水谷不消，泄下酸臭，困睡减食肌瘦，以益黄散主之；疳在肺，则面白咳嗽喘逆，口鼻生疮，咽喉不利，肚热恶寒，鼻流清涕，以清肺汤主之；疳在肾，则面黑肌肉瘦而体生疮，身热尿濇，手足冰冷，口鼻干渴，以地黄丸主之。
　　　　保婴撮要 【明　薛铠】

　　　　　疳

　　小儿诸疳，皆因病后脾胃亏损。或用药过伤，不能传化乳食，内亡津液，虚火妄动；或乳母六淫七情，饮食起居失宜，致儿为患。五脏之疳不同，当各分辨。其证虽多，要不出于五脏治法。肝疳，用地黄丸以生肾。心疳，用安神丸以治心，异功散以补脾。脾疳，用四味肥儿丸以治疳，五味异功散以生土。肺疳，用清肺饮以治肺，益气汤以生金。脑疳亦用地黄丸。无辜疳用大芜荑汤、蟾蜍丸。丁奚、哺露用服儿丸，大芦荟丸。走马疳敷雄黄散，服蟾蜍丸。若作渴泻痢肿胀劳瘵等类，当详参方论而治之。盖疳者干也，因脾胃津液干涸而患。在小儿为五疳，在大人为五劳，总以调补胃气为主。
　　　　　疳伤

　　大抵多因乳哺失节，脾气有伤，元气下陷，或乳母饮食七情所致。小便如泔，或大便泔白者，用四味肥儿丸；积滞黄黑者，用四君子汤加黄连、木香；色青日久不复，或兼泄泻，或腹痛者，用六君子汤加木香、芍药；若小便不利，大便褐色，发黄脱落，鼻下疮痍，用栀子茯苓汤；乳食少思，胸腹膨胀，大便频数，用四味肥儿丸。仍审乳母饮食七情主之。
　　　　　虫

　　蛔虫者，九虫之一也，长只许，或五六寸者。因脏腑虚弱，及食甘肥而动，其动则腹中攻痛，或作或辍，口吐涎水，贯心则死，用使君子丸之类下之。钱仲阳云：吐水不心痛者胃冷也，吐沫心痛者虫痛也，与癎相似，但目不斜，手不搐耳，安虫散主之。田氏云：虫痛者，啼哭俯仰，坐卧不安，自按心腹，时时大叫，面色青黄，唇色兼白，目无精光，口吐涎沫也。若因胃冷即吐，用理中汤加炒川椒五粒，槟榔五分，煎下乌梅丸。古云：虫蚀上部则上唇有白点，虫蚀下部则下唇有白点。腹中诸虫，望前其头向上，望后其头向下。如饮用药，先以猪肝，油炙香，令儿闻其香味，使虫头向上，则药易入。若中气虚而虫不安者，但调补脾胃自安。丹溪先生云：冬月吐虫，多是胃气虚寒，用钱氏白朮散加丁香二粒主之。
　　　　证治准绳 【明　王肯堂】

　　　　　疳

　　疳有病伤寒五六日，间有下证，以冷药下之太过，致脾胃虚而津液少，即便引饮不止而生热也。热气内耗，肌肉外消，他邪相干，证变诸端，亦成疳病。又有吐泻久病，或医妄下之，其虚益甚，津液烦躁，亦能成疳也。　　小儿病癖，由乳食不消，伏在腹中，乍凉乍热，饮水不止，或喘而嗽，与潮热相类，若不早治，必成劳疳。以其有癖症，则令儿不食，致脾胃虚而发热，故引饮也。饮多即荡涤脾胃，亡失津液，不能传化水谷，其脉沉细，盖不能饮食，致脾胃虚衰，四肢不举，诸邪遂生，羸瘦而成疳矣。　　儿童二十岁以下，其病为疳；二十岁以上，其病为痨。疳与痨，皆气血虚惫，肠胃受伤致之，同出而异名也。何者？小儿脏腑娇嫩，饱则易伤，乳哺饮食，一或失常，不为疳者鲜矣。疳皆乳食不调。甘肥无节而作也。或婴幼阙乳，粥饭太早，耗伤形气，则疳之根生；或三两晬后，乳食稍多，过饱无度，则疳以伤得；或恣食甘肥粘腻，生冷咸酢，以滞中脘，则疳因积成；或乳母寒暄失理，饮食乖常，喜怒房劳，即与儿乳，则疳因母患传气而入。此非病家不能调适之过乎？疳皆脾胃受病，内无津液而作也。有因吐泻之后，妄施吐下，津液虚竭得之者；有因潮热大下，利无禁约，胃中焦燥得之者；有因伤寒里证，冷快太过，渴引水浆，变而生热，热气未散，复于他邪得之者；又有病癖寒热，胁下痛硬，或者不能渐与消磨，遽以硇巴峻决，津液暴伤得之者。此非医家轻药坏病之过乎？　　肝疳亦名风肝，亦名筋疳。其证白膜遮睛，筋疳泻血而瘦，眼白青，眼睛濇痒，摇头揉目，流汗遍身，合面而卧，面色青黄，发疏头焦，筋青脑热，浑身疮癣，腹中积聚，下痢频多；久而不痊，转甚羸瘦，目生眵粪，发际左脸多青，或白睛微黄，泻利夹水，或如苔色。　　心疳亦名惊疳。面黄颊赤，身壮热，口内生疮，挥身壮热，吐利无常，颊赤面黄，胸膈烦满，鼻干心躁，口舌生疮，痢久不痊，多下脓血，有时盗汗，或乃虚惊，小便赤濇，五心皆热，咬牙舒舌，爱饮冷水，喜伏眠于地。　　脾疳亦名食疳。其证脾疳食不消，胃疳多吐，腹多筋脉，喘促气粗，乳食不多，心腹胀满，多啼咳逆，面色痿黄，骨立毛焦，形枯力劣，胸膈壅闷，水谷不消，口鼻常干，情意不悦，爱暗憎明，肠胃不和，利多酸臭，爱食冷物，引饮无度，身面俱黄，发稀作穗，头大项小，腹胀脚弱，间或酿泻，肌瘦目慢，昼凉夜热，不思乳食。钱氏云：肥疳，即脾疳也，身瘦虚黄，干而有疮，其候不一，种种异端，今略举之：目濇或生白膜，唇亦身干，黄或黑，喜卧冷地，或食泥土，身有疮疥，泻青白黄沫水，痢色变易，腹满，身耳鼻皆有疮，发鬓作穗，头大项细，极瘦饮水，皆其证也。　　此言脾疳证候，多与余疳相滥，盖疳为脾经本病，固应兼之。　　肺疳亦名气疳，其证气喘，口鼻生疮，咳嗽气逆，皮毛干焦，饶涕多啼，咽喉不利，揉鼻咬甲，壮热憎寒，唇边赤痒，腹内气胀，乳食渐稀，大肠不调，频频泄痢，粪中米出，皮上粟生，鼻下赤烂，手足枯细，口有腥气，右腮晃白。　　肾疳亦名急疳，又名骨疳。其证肾疳极瘦，身有疮疥，骨疳喜卧冷地，齿爪黑，肌骨消瘦，齿龈生疮，寒热作时，口鼻干燥，脑热如火，脚冷如冰，吐逆既增，乳食减少，泻利频并，下部开张，肛门不收，疳疮痒痛，两耳内外生疮，脚如鹤膝，头缝不合，或未能行，牙齿生迟，其缝臭烂，传作走马疳之类。又有小儿久患肾疳，内虚不食，甚者天柱骨倒。治法当用钱氏地黄丸加驱疳等剂，仍与贴项强筋。若不识证，谓之五软，非也。天柱骨倒，凡有三种：有吐泻日久羸弱成者；有肝胆伏热面赤唇红忽变此者；有伤寒不及发表成者，是皆风邪入肝，以致筋络舒弛。吐泻者，当调胃气。肝热者随轻重以凉肝，并与强筋贴项。惟伤寒天柱骨倒者，难疗。
　　　　　庄氏二十四候

　　第一候，泻脓血，日渐瘦，是冷热疳。　　第二候，脚细肚高，胸前骨生，爱吃泥土酸咸，日久通身黄，时时吐逆下痢，腹内疼痛，是脾疳。　　第三候，鼻下赤烂，爱揉眼，兼血痢，是肺疳。乃因吃着热物，或病奶所损心肺，加之咳嗽，更以服凉冷药过多，便上热下冷，渐渐昏沉，日夜烦哭。　　第四候，皮虚皱，面无颜色，身上燥痒，心烦。　　第五候，毛发稀疏，鼻生疮，是肺疳。　　第六候，头生疮，毛发稀焦，是肝疳。　　第七候，牙变黄赤不定，是肾疳。
　　第八候，头发焦干，鼻下疮生，是肺疳。　　第九候，咬指甲，毛发作穗，四肢沉重，是心疳。　　第十候，肚上筋生，齿虫蚀，是骨槽疳。　　第十一候，齿龂臭烂，面无颜色，心不思食，是脾疳，又名口疳。　　第十二候，吐逆腹胀，是胃疳，又名奶疳。　　第十三候，爱合面卧，多睡如醉，腹胀气急，盖是因曾吃生肉如此，腹内有虫，是心脾疳。　　第十四候，鼻内干痛，口申臭气，齿根有鲜血，是肝肺疳。　　第十五候，脚细肚高，并肚上有青脉，是脾疳。　　第十六候，非时生疮，爱吃冷水，是热疳。　　第十七候，皮肤上生粟子，粪中米出，是脾冷疳。　　第十八候，气满腹胀，及口干，是心胃疳。　　第十九候，爱餐生米面炭砖瓦，是脾胃疳。　　第二十候，揉鼻揩眼，及咬指甲，爱饮水，是肝渴疳。　　第二十一候，多寒热，爱卧不起，是骨热疳。　　第二十二候，爱饮水，眼目不开，是肝疳。　　第二十三候，肌体或热或凉，发渴无时，是急疳。　　第二十四候，齿龂黑，唇懒开，开则赤，是心疳积热。　　凡小儿疳在内，眼濇腹胀，痢色无常，或如泔淀，日渐羸瘦，此候可疗。若鼻下赤烂自揉，鼻头上有疮，生痂痛痒，渐渐流引绕于两耳，时时目赤，头发稀疏，脑皮光紧，头大项细，肌体羸瘦，亦可治也。若唇口被蚀，齿龂作五色，或尽峭黑，舌下有白疮，上腭有窍子，口中时有臭气，齿龂渐染欲烂，亦可治也。若下部开张，有时赤烂，痒不可忍，下痢无常，亦可治也。若疳蚀脊膂，十指皆痒，自咬指甲，头发作穗，脊骨如锯，有时腹胀，有时下痢，若急治之，无不瘥也。　　凡小儿肝脏疳，若目睛带青脉，左胁下硬，多吐涎沫，眼角左右有黑气所冲，不可治也。心脏疳，若每惊啼，常好饮水，便食辛味，耳边有脉，舌上有黑靥者，不可治也。脾脏疳，若肚大，唇无血色，人中平满，下痢无度，水谷不消，好吃泥土，皮枯骨露，不可治也。肺脏疳，若咳逆气促，多泻白沫，身上有斑生如粟米大，色若黑者，不可治也。肾脏疳，若爱食酸咸，饮水无度，小便如乳，牙齿青黑，耳脑干燥，肩竦骨枯，不可治也。又五疳有五绝候：一衬着脚中指底，不觉痛；二抱着手足，垂亸无力；三病未退，遍身不暖；四脏腑泻青涎及沫不止；五项筋舒展无力。如此之候，皆不可治也。凡医用药，切在审详也。　　疳者小儿病癖，或久吐泻，医者妄投转过之药，小儿易为虚实，致令胃虚而亡津液，内发虚热，外消肌肉，一脏虚则诸脏皆弱，其病目胞肿，腹胀，痢色无常，渐加瘦削，久不痊可，是肠胃有风积，法当宣风散导之，后各依本脏补其母。
　　　　　诸杂证

　　热者凉之，冷者温之，冷热者温凉之，此其要也。热疳病多在外，鼻下赤烂，头疮湿痒，五心烦热，掀衣气粗，渴饮冷水，烦躁卧地，肚热脚冷，潮热往来，皆热疳也。冷疳病多在内，利色无常，其沫青白，肢体软弱，目肿面黧。又有燥渴卧地，似有热状，惟饮食不进，滑泄无已，亦冷疳也。其有泻多脓血，日加瘦弱，此则谓之冷热疳。大抵疳之受病，皆虚使然。热者虚中之热，冷者虚中之冷。治热不可妄表过凉，治冷不可峻温骤补。故钱氏又曰：小儿易为虚实。脾虚不受寒温，服寒则生冷，服温则生热，当识此而勿误。是岂非幼幼之纲领乎？上医处此，消积和胃，滋血调气，随顺药饵以扶之，淡薄饮食以养之，荣卫调和，脏腑自然充实。一或过焉，君子未保其往也。取积之法，又当权衡。积者疳之母，由积而虚极谓之疳。诸有积者无不肚热脚冷，须酌量虚实而取之。若积而虚甚，则先与扶胃，使胃气内充，然后为之微利；若积胜乎虚，则先与利导，才得一泄，急以和胃之剂为之扶虚。然取积虽当疏利，如白豆蔻、萝卜子、缩砂、蓬朮消积等辈，亦不可无。胁间癖痛，亦虚中之积也，先寒后热，饮水不食，或因饮水以致喘嗽，钱氏有癖为潮热之说，治法解散寒热，即与下癖。合是而观，发作不同，疗治不一，又可无权度于此哉！　　大抵疳之为病，皆因过餐饮食，于脾家一脏，有积不治，传之余脏而成五疳之疾。若脾家病去，则余脏皆安，苟失其治，日久必有传变。然脾家病宜芦荟丸、沉香槟榔丸，或水晶丹、乌犀丸，更察虚实疗之。有虫者投使君子丸、化虫饮。如心腹痛，吐清水，虫自下，多投二圣丸。诸疳证皆宜用局方五疳保童丸成万应丸常服，化积治疳。仍各投本脏调理之剂，宁心用茯神汤，调肝用芪归汤，调脾用参苓白朮散，补肺用补肺散，补肾用调元散。庶各得其宜，则前证不致再作。　　积是疳之母，所以有积不治，乃成疳候。又有治积不下，其积存而脏虚，成疳尤重。大抵小儿所患疳证，泄泻无时，不作风候者何？惟疳泻名热泻，其脏腑转动有限，所以不成风候。虽泻不风，亦转他证。作渴虚热，烦躁下痢，肿满喘急，皆疳候虚证。古云：疳虚用补虚，是知疳之为疾，不可更利动脏腑。发作之初，名曰疳气。腹大胀急，名曰疳虚。泻痢频并，名曰疳积。五心虚烦，名曰疳热。毛焦发穗，肚大青筋，好吃异物，名曰疳极【受病传脏已极。】 热发往来，形体枯槁，面无神采血色，名曰疳劳。手足细小，项长露骨，尻臀无肉，肚胀脐突，名曰丁奚。食加呕哕，头骨分开，作渴引饮，虫从口出，名曰哺露。此皆疳候。又因多食生冷甘粘肥腻，积滞中脘不化，久亦成疳。治疳之法，量候轻重，理其脏腑，和其中脘，顺其三焦，使胃气温而纳食，益脾壮元以消化，则脏腑自然调贴，令血脉与气脉相参，筋力与骨力俱健，神清气爽，疳消虫化，渐次安愈。若以药攻之五脏，疏却肠胃，下去积毒，取出虫子，虽曰医疗，即非治法。盖小儿脏腑虚则生虫，虚则积滞，虚则疳羸，虚则胀满，何更利下？若更转动，肠胃致虚，由虚成疳，疳虚证候乃作，无辜之孩难救矣。　　若证候庞杂，不能名为何等疳者，即于通治诸疳方内检之。若证候的与五疳等条下证候对者，即检本疳方分寒热虚实择而用之，常须识此，勿令误也。
　　　　　肝疳

　　肝疳者，由乳食不调，肝脏受热所致也。若乳母寒温不调，滋味不节，或外感风寒，内伤喜怒，邪气未散，遽以乳儿，多成风疳。肝者眼之候，上膈伏热，痰涎壅滞，以致肝风入眼，赤肿翳生，眵泪烂眶，痛痒揉擦，昏暗雀盲，甚至经月合眼，亦名疳眼。外证摇头揉目，白膜遮睛，眼青泪多，头焦发竖，筋青脑热，甲痒筋挛，燥渴汗多，下痢疮癣是也。钱氏以地黄丸主之，杨氏以天麻丸、生熟地黄汤主之，曾氏调肝用芪归汤。
　　　　　心疳

　　由乳食不调，心脏受热所致也。盖其血气未定，乳哺有伤，易生壅滞，内有滞热，未得疏通，故心神惊郁而作惊疳之候。外证身体壮热，脸赤唇红，口舌生疮，胸膈烦闷，小便赤濇，五心皆热，盗汗发渴，啮齿虚惊是也，钱氏安神丸主之。薛氏用安神丸以治心，异功散以补脾；杨氏以茯苓丸、钱氏安神丸主之；曾氏宁心用茯神汤。
　　　　　脾疳

　　由乳食不节，脾胃受伤所致也。或乳母恣食生冷肥腻，或乳儿过伤，或饭后与乳致吐，或乳多眠久则变为乳癖，腹胁结块，亦为奶疳。外证面黄身热，肚大脚弱，吐逆中满，乏力叫啼，水谷不消，泄下酸臭，合面困睡，减食吃泥是也，钱氏益黄散主之。杨氏以灵脂丸同益黄散主之；薛氏用四味肥儿丸以治疳，五味异功散以生土；曾氏调脾用参苓白朮散。
　　　　　肺疳

　　由乳食不调，壅热伤肺所致。肺主乎气，鼻乃肺所通，其气不和，则风湿乘虚客于皮毛，入于血脉，故鼻下两傍，赤痒疮湿，名为鼻疳。其疮不痛，汁所流处，随即生疮，亦名疳(上匿下虫)。外证咳嗽喘逆，壮热恶寒，皮肤粟生，鼻疮流涕，咽喉不利，颐烂吐红，气胀毛焦，泻痢频并是也。钱氏主补脾生肺，以益黄散主之；杨氏以清肺饮化(上匿下虫)丸，钱氏阿胶散主之；薛氏用清肺饮以治肺，益气汤以生金；曾氏用补肺散。
　　　　　肾疳

　　由乳食不调，脏腑伏热所致也。凡甘味入于脾而动虫，虫动则侵蚀脏腑，遂使孩提心下扰闷。若上食齿龂，则口疮出血，齿色紫黑；下蚀肠肾，则下痢肛烂，湿痒生疮。疗治不早，精髓消耗，难以有瘳。虫者(上匿下虫)也，目为湿(上匿下虫)，多因疳伤久痢，肠胃受湿得之，状如狐惑伤寒齿蚀之证，或以走马命名。盖齿属肾，肾主虚，才受热邪，疳气直奔上焦，故以走马为喻。初作口气，名曰臭息；次第齿黑，名曰崩砂；盛则龂烂，名曰溃槽；热血迸出，名曰宣露；甚者齿皆脱落，名曰腐根。其根既腐，纵得全活，齿不复生。外证脑热肌削，手足如冰，寒热时来，滑泄肚痛，口臭干渴，齿龂生疮，爪黑面黧，身多疮疥是也，钱氏地黄丸主之；仍当于生脉散中多加黄芪以补肺。曾氏用调元散。
　　　　　冷热疳

　　疳之新者为热疳，面黄脸赤，骨热盗汗，鼻干口臭，唇焦烦渴，心躁惊悸，情意不乐。若疳之久者为冷疳，目肿腹胀，便痢不定，泻粪肥腻，或似油珠，烦渴黄瘦。热疳病多在外，冷疳病多在内。又有冷热二证交互，非新非久，不内不外者。
　　　　　无辜疳

　　儿面黄发直，时壮热，饮食不生肌肤，积经日月，遂致死者，谓之无辜。言天上有鸟名无辜，昼伏夜游，洗濯小儿衣席，露之经宿，此鸟即飞从上过，而取此衣与小儿着，并席与小儿卧，便令儿生此病。　　小儿无辜，脑后有核如弹丸，捏之反下转是也。凡小儿有此物，如禽兽舌下有禁虫，若不速去，常殒其命。此核初生，软而不痛，中有虫如米粉，得热气渐长大，大则筋结定，定则虫随血气流散，所有停留，子母相生，侵蚀脏腑，肌肉作疮，或大便泄脓血。致使小儿渐渐黄瘦，头大发立，手足细弱，从兹夭折也。　　夫小儿无辜疳痢者，大腹泄痢脓血，毛发皮肤枯槁，肌体日渐羸瘦，肠胃既虚，痢无时节，故名无辜疳痢也。　　汉东王先生云：小儿无辜疾者，古云天上有一鸟名无辜，因晒小儿衣物，失取过夜，遇此鸟过尿之，令儿啼叫，诸病杂生，日渐黄瘦者非也，此盖是八邪所伤得之。其八邪者，饥、饱、劳、役、风、惊、暑、积，谓之八邪。久则令人日渐黄瘦，吃食不长肌肉，夜则啼哭，身上或发微微壮热，多渴，吃食不知饥饱，或生疮癣是也。　　朱氏八片锦歌：孩子无辜气，多因母作为。若人能慎护，安得见尩羸？惊薄成风疾，暄寒作气痿。须交除病乳，莫更着重衣。吃食无令早，能言不怕迟。论中八不许，胸起力频微。头皮光哲哲，毛发薄离离。肝壅侵双眼，脾黄入四肢。浑身生瘾疹，遍体是疮痍。泻痢无休歇，增寒少定时。绣球全不顾，竹马岂能骑？白昼眸中现，清涎口畔垂。鬬牙须咬甲，举手要挦眉。夜夜餐瓜果，朝朝食土泥。胃伤肠肚胀，肺盛喘何疑？饮食无休歇，眈眠似醉迷。
　　　　　虫

　　五疳久而不瘥，则腹内有虫，肌体黄瘦，下痢不止，宜服药出之，则疳气渐退也。
</div>
    <div class="pagination">
<span class="current-page">1</span><a href="小儿诸疳门_page2.html">2</a><a href="小儿诸疳门_page3.html">3</a><a href="小儿诸疳门_page4.html">4</a><a href="小儿诸疳门_page5.html">5</a><a href="小儿诸疳门_page6.html">6</a><a href="小儿诸疳门_page7.html">7</a><a href="小儿诸疳门_page8.html">8</a><a href="小儿诸疳门_page9.html">9</a><a href="小儿诸疳门_page10.html">10</a><a href="小儿诸疳门_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
