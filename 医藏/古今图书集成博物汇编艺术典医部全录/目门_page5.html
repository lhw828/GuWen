<!DOCTYPE html>
<html>
<head>
    <meta charset="UTF-8">
    <title>目门 - 第 5 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目门 - 第 5 页/共 24 页</h1>
    <div class="content">
　　劳欲过度，或凉药过多，致浑身手足麻木，九窍不利，两目紧急，青白翳见大眦，视物无力者，宜补阳汤、黄耆汤，或加黄蘗，或菊睛丸。经曰：壮水之源，以镇阳光，滋阴是也。益火之主，以消阴翳，养阳是也。今人不分阴阳，专以龙脑辛香石药搽点，而不知辛散损明也。
　　　　　点洗宜慎

　　凡暴赤肿血壅气凝者，一时连点三五次亦可；如气血稍虚者，宜服药以塞其源，药水洗之，生有云膜，方可用点。若无翳膜，纵久但可洗之，却忌过用凉药，冷水洗，血眼化为水。至于针刀火烙，古人忌用。惟太阳经热生偷针痣可刺去血。如烂翳，用茜草根烧灰，灯心草蘸点之，须臾大痛，以百节草刮去。他如金针拨转瞳人等法，另是一家传授。
古今图书集成医部全录卷一百四十

目门

　　　　原机启微 【明　倪维德】

　　　　　淫热反克之病

　　膏粱之变，滋味过也。气血俱盛，禀受厚也。亢阳上炎，阴不济也。邪入经络，内无御也。因生而化，因化而热，热为火，火性炎上，足厥阴肝为木，木生火，母妊子，子以淫胜，祸发反克，而肝开窍于目，故肝受克而目亦受病也。其病眵多眊燥紧濇，赤脉贯睛，脏腑秘结者为重。重者芍药清肝散主之，通气利中丸主之。眵多，眊燥紧濇，赤脉贯睛，脏腑不秘结者为轻。轻者减大黄、芒硝、芍药，清肝散主之，黄连天花粉丸主之；少盛服通气利中丸。目眶烂者，内服上药，外以黄连炉甘石散，收其烂处兼以点眼，春雪膏、龙脑黄连膏、(口畜)鼻碧云散攻其淫热，此治淫热反克之法也。非膏粱之变，非气血俱盛，非亢阳上炎，非邪入经络，毋用此也。用此则寒凉伤胃，生意不上升，反为所害也。
　　　　　风热不制之病

　　风动物而生于热，譬以烈火焰而必吹，此物类感召而不能违间者也。因热而召，是为外来；久热不散，感而自生，是为内发。内外为邪，为病则一。淫热之祸，条列于前，益以风邪，害岂纤止？风加头痛，风加鼻塞，风加肿胀，风加涕泪，风加脑巅沉重，风加眉骨酸疼，有一于此，羌活胜风汤主之。风加痒，则以杏仁、龙胆草泡散洗之。病者有此数证，或不服药，或误服药，翳必随之而生。翳如云雾，翳如丝缕，翳如秤星或一点或三四点而至数十点者，翳如螺盖者，为病久不去，治不如法，至极而至也。为服寒凉药过多，脾胃受伤，生意不能上升，渐而至也。然必要明经络，庶能应手。翳凡自内眦而出，为手太阳足太阳受邪，治在小肠膀胱经，如蔓荆子、苍朮，羌活胜风汤主之。自锐眦客主人而入者，为足少阳手少阳，手太阳受邪，治在胆与三焦小肠经，加龙胆草、槁本，少加人参、羌活胜风汤主之。自目系而下者，为足厥阴手少阴受邪，治在肝经心经，加黄连，倍加柴胡，羌活胜风汤主之。自抵过而上者，为手太阳受邪，治在小肠经，加木通、五味子，羌活胜风场主之。热甚者兼用治淫热之药，(口畜)鼻碧云散，俱治已上之证，大抵如开锅盖法，(口畜)之随效。然少力而锐，宜不时用之以聚其力。虽然始者易而久者难，渐复而复，渐复而又复可也。急于复者则不治。今世医用磨翳药者有之，用手法揭翳者有之。噫！翳犹疮也，奚斯愈乎？庸者用此，非徒无益，增害犹甚。愚者受此，欣然而不悟，可叹也哉！故置风热不制之病治法。
　　　　　七情五贼劳役饥饱之病

　　阴阳应象大论曰：天有四时，以生长收藏，以生寒暑燥湿风。寒暑燥湿风之发也，发而皆宜时，则万物俱生；寒暑燥湿风之发也，发而皆不宜时，则万物俱死。故曰，生于四时，死于四时。又曰，人有五脏，化为五气，以生喜怒忧悲恐。喜怒忧悲恐之发也，发而皆中节，则九窍俱生；喜怒忧悲恐之发也，发而皆不中节，则九窍俱死。故曰生于五脏，死于五脏。目，窍之一也，光明视见，纳山川之大及毫芒之细，悉云霄之高，尽泉沙之深，至于鉴无穷为有穷，而有穷又不能为穷，反而聚之，则乍张乍敛，乍动乍静，为一泓一点之微者，岂力为强致而能此乎？是皆生生自然之道也。或因七情内伤，五贼外攘，饥饱不节，劳役异常。足阳明胃之脉，足太阴脾之脉，为戊己二土，生生之原也。七情五贼，总伤二脉，饥饱伤胃，劳役伤脾，戊己既病，则生生自然之体，不能为生生自然之用，故致其病曰，七情五贼劳役饥饱之病。其病红赤睛珠痛，痛如针刺。应太阳眼睫无力，常欲垂闭不敢久视，久视则酸疼。生翳皆成陷下，所陷者或圆或方，或长或短，或如点，或如缕，或如锥，或如凿，证有具此者，柴胡复生汤主之，黄连羊肝丸主之。睛痛甚者，当归养荣汤主之，助阳活血汤主之，加减地黄丸主之，决明益阴丸主之，加当归黄连羊肝丸主之，龙脑黄连膏主之。以上数方，皆群队升发阳气之药，其中有用黄连、黄芩之类者，去五贼也。(口畜)鼻碧云散，亦可见用。最忌大黄、芒硝、牵牛、石膏、栀子之剂，犯所忌则病愈振。
　　　　　血为邪胜凝而不行之病

　　血，阴物，类地之水泉，性本静。行，其势也。行为阳，是阴中之阳，乃坎中有火之象。阴外阳内，故行也。纯阴，故不行也。不行则凝，凝则经络不通。经曰：足阳明胃之脉，常多气多血。又曰：足阳明胃之脉，常生气生血。手太阳小肠之脉，斜络于目眦。足太阳膀胱之脉，起于目内眦。二经皆多血少气。血病不行，血多易凝。灵兰秘典论曰：脾胃者，仓廪之官，五味出焉。五味淫则伤胃，胃伤血病，是为五味之邪，从本生也。又曰：小肠者，受盛之官，化物出焉，遇寒则阻其化。又曰：膀胱者，州都之官，津液藏焉，遇风则散其藏。一阻一散，血亦病焉，是为风寒之邪从末生也。凡是邪胜，血病不行，不行渐滞，滞则易凝，凝则病始外见，以其斜络目眦也，以其起于目内眦也。故病环目青黤，如被物伤状，重者白睛亦黤，轻者或成斑点，然不痛不痒，无泪眵眊燥羞濇之证，是曰，血为邪胜凝而不行之病。此病初起之时，大抵与伤风证相似，一二日即显此病也。川芎行经散主之。消凝大丸子主之。晴痛者，更以当归养荣汤主之。如此，则凝复不滞，滞复能行，不行复行，邪消病除，血复如故，无不愈也。
　　　　　气为怒伤散而不聚之病

　　气，阳物，类天之云雾，性本动。聚，其体也。聚为阴，是阳中之阴，乃离中有水之象。阳外阴内，故聚也。纯阳，故不聚也。不聚则散，散则经络不收。经曰：足阳明胃之脉，常多气多血。又曰：足阳明胃之脉，常生气生血。七情内伤，脾胃先病。怒，七情之一也。胃病脾病，气亦病焉。阴阳应象大论曰：足厥阴肝主目，在志为怒，怒甚伤肝。伤脾胃，则气不聚，伤肝则神水散，何则？神水亦气聚也。其病无眵泪痛痒羞明紧濇之证，初但昏如雾露中行，渐空中有黑花，又渐睹物成二体，久则光不收，遂为废疾。盖其神水渐散，散而又散，终而尽散故也。初渐之次，宜以千金磁朱丸主之，镇坠药也。石斛夜光丸主之，资补药也。益阴肾气丸主之，壮水药也。有热者滋阴，地黄丸主之。此病最难治，饵服上药，必要积以岁月，必要无饥饱劳役，必要驱七情五贼，必要德性纯粹，庶几易效，不然必废，废则终不复治。久病光不收者，亦不复治。一证因为暴怒，神水随散，光遂不收，都无初渐之次，此一得永不复治之证也。一证为物所击，神水散，如暴怒之证，亦不复治，俗名为青盲者是也。病者多不为审，概曰目昏无伤。始不经意，及成，医亦不识，直曰热致，竟以凉药投，殊不知凉药又伤胃；况不知凉为秋为金，肝为春为木，凉药又伤肝，往往致废而然后已。病者犹不以药非，而委之曰命也。医者犹不自悟其药，而赘之曰病拙。吁！二者俱此，谁其罪乎？予累见也，故兼陈凉药之误。
　　　　　血气不分混而遂结之病

　　轻清圆健者为天，故首象天。重浊方厚者为地，故足象地。飘腾往来者为云，故气象云。过流循环者为水，故血象水。天降地升，云腾水流，各宜其性，故万物生而无穷。阳平阴秘，气行血随，各得其调，故百骸理而有余。反此则天地不升降，云水不腾流，各不宜其性矣。反此则阴阳不平秘，气血不行随，各不得其调矣。故曰：人身者，小天地也。《难经》曰：血为荣，气为卫。荣行脉中，气行脉外。此血气分而不混行而不阻也明矣。故如云腾水流之不相杂也，大抵气血如此。不欲相混，混则为阻，阻则成结，结则无所去还，故隐起于皮肤之中，遂为疣病。然各随经络而见。疣病自上眼睫而起者，乃手少阴心脉，足厥阴肝脉，血气混结而成也。初起时，但如豆许；血气衰者，遂止不复长，亦有久止而复长者。盛者则渐长，长而不已，如杯如盏，如碗如斗，皆自豆许致也。凡治在初，须择人神不犯之日，大要令病者食饱不饥，先汲冷井水洗眼，如冰勿使气血得行，然后以左手持铜箸按眼睫上，右手翻眼皮令转，转则疣肉已突，换以左手大指按之，弗令得动移，复以右手持小眉刀尖，略破病处，更以两手大指甲捻之令出，则所出者，如豆许小黄脂也。恐出而根不能断，宜更以眉刀尖断之，以井水再洗，洗后则无恙。要在手疾为巧。事毕，须投以防风散结汤数服即愈。此病非手法则不能去，何则？为血气初混时，药自可及，病者则不知其为血气混也。比结则药不能及矣。故必用手法去，去毕，必又以升发之药散之，药手皆至，庶几了事。
　　　　　热积必溃之病

　　积者，重迭不解之貌。热为阳，阳平为常，阳淫为邪。常邪则行，行则病易见，易见则易治，此则前篇淫热之病也。深邪则不行，不行则伏，因伏而又伏，日渐月聚，势不得不为积也。积已久，久积必溃，溃始病见，病见则难治。难治者非不治也。为邪积久，比溃已深。何则？溃犹败也。知败者，庶可以救其病。隐濇不自在，稍觉眊燥，视物微昏，内眦穴开窍如针目，按之则沁沁脓出。有两目俱病者，有一目独病者。目属肝，内眦属膀胱，此二经积邪之所致也。故曰，热积必溃之病。又曰，漏睛眼者是也。竹叶泻经汤主之。大便不硬者，减大黄或用蜜剂解毒丸主之。不然药误病久，总为枯害。
　　　　　阳衰不能抗阴之病

　　或问曰：人有昼视通明，夜视罔见，虽有火光月色，终为不能睹物者，何也？答曰：此阳衰不能抗阴之病，谚所谓雀盲者也。问曰：何以知之？答曰：黄帝生气通天论曰：自古通天者生之本，本于阴阳。天地之间，六合之内，其气九州、九窍、五脏、十二节，皆通乎天气。又曰：阴阳者，一日而主外。平旦人气生，日中而阳气隆，日西而阳气已虚，气门乃闭。又曰：阳不胜其阴，则五脏气争，九窍不通，故知也。问曰：阳果何物耶？答曰：凡人之气，应之四时者，春夏为阳也。应之一日者，平旦至昏为阳也。应之五脏六腑者，六腑为阳也。问曰：阳何为而不能抗阴也？答曰：人之有生，以脾胃中州为主也。灵兰秘典曰：脾胃者仓廪之官。在五行为土，土生万物，故为阳气之原，其性好生恶杀，遇春夏乃生长，遇秋冬则收藏。或有忧思恐怒劳役饥饱之类，过而不节，皆能伤动脾胃。脾胃受伤，则阳气下陷；阳气下陷，则于四时一日五脏六腑之中，阳气皆衰；阳气既衰，则于四时一日五脏六腑之中，阴气独盛；阴气既盛，故阳不能抗也。问曰：何故夜视罔见？答曰：目为肝，肝为足厥阴也。神水为肾，肾为足少阴也。肝为木，肾为水，水生木，盖亦相生而成也。况怒伤肝，恐伤肾，肝肾受伤，亦不能生也。昼为阳，天之阳也。昼为阳，人亦应之也。虽受忧思恐怒劳役饥饱之伤，而阳气下陷，遇天之阳盛阴衰之时，我之阳气虽衰，不得不应之而升也，故犹能昼视通明。夜为阴，天之阴也。夜为阴，人亦应之也。既受忧思恐怒劳役饥饱之伤，而阳气下陷，遇天阴盛阳衰之时，我之阳气既衰，不得不应之时伏也，故夜视罔所见也。问曰：何以为治？答曰：镇阴升阳之药，决明夜灵散主之。问曰：病见富贵乎？贫贱者乎？答曰：忧思恐怒劳役饥饱，富贵者甚乎？惟其贫贱者，不能免甚也。问者称善。
　　　　　阴弱不能配阳之病

　　五脏无偏胜，虚阳无补法；六腑有调候，弱阴有强理。心肝脾肺肾，各有所滋生；一脏或有余，四脏俱不足。此五脏无偏胜也。或浮或为散，是曰阳无根；益之欲令实，翻致不能禁。此虚阳无补法也。膀胱大小肠，三焦胆包络；俾之各有主，平秘永不危。此六腑有调候也。衰弱不能济遂使阳无御；反而欲匹之，要以方术盛。此弱阴有强理也。解精微论曰：心者五脏之专精，目者其窍也，又为肝之窍。肾主骨，骨之精为神水。故肝木不平，内挟心火为势妄行，火炎不制，神水受伤，上为内障。此五脏病也。劳役过多，心不行事，相火代之。五脏生成论曰；诸脉皆属于目。相火者，心包络也，主百脉上荣于目。火盛则百脉沸腾，上为内障，此虚阳病也。膀胱小肠三焦胆脉，俱循于目，其精气亦皆上泣而为目之精，精之窠为眼，四腑一衰，则精血尽败，邪火乘之，上为内障，此六腑病也。神水黑眼，皆法于阴；白眼赤脉，皆法于阳。阴齐阳侔，故能为视。阴微不立，阳盛即淫。阴阳应象大论曰：壮火食气，壮火散气，上为内障，此弱阴病也。其病初起时，视觉微昏，常见空中有黑花，神水淡绿色，次则视岐，睹一成二，神水淡白色，可为冲和养胃汤主之，益气聪明汤主之，千金磁朱丸主之，石斛夜明丸主之；有热者，泻热黄连汤主之。久则不睹，神水纯白色，永为废疾也。然废疾亦有治法，先令病者以冷水洗眼如冰，气血不得流行为度。用左手大指次指，按定眼珠，不令转动；次用右手持鸭舌针，去黑睛如米许，针之令入。白睛甚厚，欲入甚难，必要手凖力完，重针则破。然后斜回针首，以针刀刮之，障落则明。有落而复起者，起则重刮。刮之有至再三者，皆为洗不甚冷，气血不凝故也。障落之后，以绵裹黑豆数粒，令如杏核样，使病目垂闭，覆眼皮上，用软帛缠之，以睛珠不得动移为度。如是五七日，纔许开视，视勿劳也。亦须服上药，庶几无失。此法治者五六，不治者亦四五。五脏之病，虚阳之病，六腑之病，弱阴之病，四者皆为阴弱不能配阳也。噫！学者慎之！
　　　　　心火乘金水衰反制之病

　　天有六邪，风寒暑湿燥火也。人有七情，喜怒悲思忧恐惊也。七情内召，六邪外从，从而不休，随召见病，此心火乘金，水衰反制之原也。世病目赤为热，人所共知者也，然不审其赤分数等，治各不同。有白睛纯赤如火，热气炙人者，乃淫热反克之病也，治如淫热反克之病。有白有赤而肿胀，外睫虚浮着，乃风热不制之病也，治如风热不制之病。有白睛淡赤，而细脉深红，纵横错贯者，乃七情五贼劳役饥饱之病也，治如七情五贼劳役饥饱之病。有白睛不肿不胀，忽如血贯者，乃血为邪胜凝而不行之病也，治如血为邪胜凝而不行之病。有白睛微变青色，黑睛稍带白色，白黑之间，赤环如带，谓之抱轮红者，此邪火乘金，水衰反制之病也。此病或因目病已久，抑郁不舒，或因目病误服寒凉药过多，或因目病时内多房劳，皆能内伤元气。元气一虚，心火亢盛，故火能克金。金乃手太阴肺，白睛属肺，水乃足少阴肾，黑睛属肾水，本克火，水衰不能克，反受火制，故视物不明，昏如雾露中。或睛珠高低不平，其色如死，甚不光泽，赤带抱轮而红也。口干舌苦，眵多羞濇，稍有热者，还阴救苦汤主之，黄连羊肝丸主之，川芎决明散主之；无口干舌苦，眵多羞濇者，助阳活血汤主之，神验锦鸠丸主之，万应蝉花散主之。有热无热，俱服千金磁朱丸，镇坠心火，滋益肾水，荣养元气，自然获愈也。噫！天之六邪，未必能害人也，惟人以七情召之而致也。七情匿召，六邪安从？反此者，岂止能避而已哉？犹当役之而后已也。
　　　　　内急外弛之病

　　阴阳以和为本，过与不及，病皆生焉。急者，紧缩不解也。弛者，宽纵不收也。紧缩属阳，宽纵属阴，不解不收，皆为病也。手太阴肺，为辛为金也，主一身皮毛，而目之上下睫之外者，亦其属也。手少阴心为丁，手太阳小肠为丙，丙丁为火，故为表里，故分上下，而目之上下睫之内者，亦其属也。足厥阴肝为乙，乙为木，其脉循上睫之内，火其子也，故与心合。心肝小肠三经受邪，则阳火内盛，故上下睫之内紧缩而不解也。肺金为火克，受克者必衰，衰则阴气外行，故目之上下睫之外者，宽纵而不收也。上下睫既内急外弛，故睫毛皆倒而刺里，睛既受刺则深赤生翳。此翳者，睛受损也。故目所病者，皆具。如羞明沙濇，畏风怕日，沿烂或痛或痒，生眵流泪之证俱见。有用药夹施于上睫之外者，欲弛者急，急者弛，而睫毛无倒刺之患者，非其治也。此徒能解厄于目前而终复其病也。何则？为不审过与不及也，为不能除其病原也。治法当攀出内睑向外，速以三棱针乱刺出血，以左手大指甲迎其针锋，复以黄芪防风饮子主之，无比蔓荆子汤主之，决明益阴丸主之，菊花决明散主之，(口畜)鼻碧云散亦宜兼用。如是则紧缩自弛，宽纵渐急，或过不及，皆复为和。药夹之治，忍勿施也，徒为苦耳，智者宜审此。
　　　　　奇经客邪之病

　　人之有五脏者，犹天地之有五岳也。六腑者，犹天地之有四渎也。奇经者，犹四渎之外，别有江河也。奇经客邪，非十二经之治也。十二经之外，别有治奇经之法也。缪刺论曰：邪客于足阳蹺之脉，令人目痛从内眦始。启元子王冰注曰：以其脉起于足，上行至头而属目内眦，故病令人目痛从内眦始也。《针经》曰：阴蹺脉入鼽，属目内眦，合于太阳阳蹺而上行。故阳蹺受邪者，内眦即赤，生脉如缕，缕根生于瘀肉，瘀肉生黄赤脂，脂横侵黑睛，渐蚀神水，此阳蹺为病之次第也。或兼锐眦而病者，以其合于太阳故也。锐眦者，手太阳小肠之脉也，锐眦之病，必轻于内眦者，盖枝蔓所传者少，而正受者必多也，俗呼为攀睛，即其病也。还阴救苦汤主之，拨云退翳丸主之，栀子胜奇散主之，万应蝉花散主之，磨障灵光膏主之，消翳复明膏主之，(石卜)硝黄连垆甘石泡散主之。病多药不能及者，宜治以手法。先用冷水洗，如针内障眼法，以左手按定勿令得动移，略施小眉刀尖，剔去脂肉，复以冷水洗净，仍将前药饵之。此治奇经客邪之法也，故并论其经络病始。
　　　　　为物所伤之病

　　志于固者，则八风无以窥其隙；本于密者，则五脏何以受其邪？故生之者天也，召之者人也。虽生弗召，莫能害也。为害不已，召之甚也。生气通天论曰：风者，百病之始也。清静则肉腠闭拒，虽有大风苛毒，弗之能害。阴阳应象大论曰：邪风之至，疾如风雨，故善治者治皮毛。夫肉腠固，皮毛密，所以为害者，安从其来也。今为物之所伤，则皮毛肉腠之间，为隙必甚，所伤之际，岂无七情内移而为卫气衰惫之原？二者俱召，风安不从？故伤于目之上下左右者，则目之上下左右俱病，当总作除风益损汤主之。伤于眉骨者，病自目系而下，以其手少阴有隙也，加黄连除风益损汤主之；伤于额者，病自抵过而上，伤于耳中者，病自锐眦而入，以其手太阳有隙也，加柴胡除风益损汤主之；伤于额交巅耳上角及脑者，病自内眦而出，以其足太阳有隙也，加苍朮除风益损汤主之；伤于耳后耳角耳前者，病自客主人斜下，伤于颊者，病自锐眦而入，以其手少阳有隙也，加枳壳除风益损汤主之；伤于头角耳前后及目锐眦后者，病自锐眦而入，以其足少阳有隙也，加龙胆草除风益损汤主之；伤于额角及巅者，病自目系而下，以其足厥阴有隙也，加五味子除风益损汤主之。诸有热者，更当加黄芩，兼服加减地黄丸。伤甚者，须从权倍加大黄，泻其败血。六节脏象论曰：肝受血而能视。此盖滋血养血复血之药也。此治其本也。又有为物暴震，神水遂散，更不复治，故并识之于此。
　　　　　伤寒愈后之病

　　伤寒病愈后，或有目复大病者，以其清阳之气不升，而余邪上走空窍也。其病隐濇赤胀，生翳羞明，头脑骨痛，宜作群队升发之剂，饵之数服斯愈。《伤寒论》曰：冬时严寒，万类深藏，君子固密，不伤于寒，触冒之者，乃名伤寒。其伤于四时之气者，皆能为病。又生气通天论曰：四时之气，更伤五脏。五脏六腑一病，则浊阴之气不得下，清阳之气不得上。今伤寒时病虽愈，浊阴清阳之气犹未来复，浊阴清阳之气未复，故余邪尚炽不休，故其走上而为目之害也。是以一日而愈者，余邪在太阳；二日而愈者，余邪在阳明；三日而愈者，余邪在少阳；四日而愈者，余邪在太阴；五日而愈者，余邪在少阴；六日而愈者，余邪在厥阴。七日而复。是皆清阳不能出上窍而复受其所害也，当为助清阳上出则治。人参补阳汤主之，羌活胜风汤主之，加减地黄丸主之；(口畜)鼻碧云散亦宜用也。忌大黄、芒硝苦寒通利之剂，用之必不治。
　　　　　强阳搏实阴之病

　　强者，盛而有力也。实者，坚而内充也。故有力者强而欲搏，内充者实而自收。是以阴阳无两强，亦无两实。惟强与实，以偏则病。内搏于身，上见于虚窍也。足少阴肾为水，肾之精上为神水，手厥阴心包络为相火，火强搏水，水实而自收。其病神水紧小，渐小而又小，积渐之至，竟如菜子许；又有神水外围，相类虫蚀者。然皆能睹而不昏，但微觉眊燥羞濇耳。是皆阳气强盛而搏于阴，阴气坚实而有御，虽受所搏，终止于边鄙皮肤也。内无所伤动，治法当抑阳缓阴则愈。以其强也故可抑，以其实也故可缓，而弗宜助，助之则反胜。抑阳酒连散主之。大抵强者则不易入，故以酒为之导引，欲其气味投合，入则可展其长，此反治也，还阴救苦汤主之，疗相火药也。亦宜用(口畜)鼻碧云散。然病世亦间见，医者要当识之。
　　　　　亡血过多之病

　　六节脏象论曰：肝受血而能视。宣明五气篇曰：久视伤血。厥论曰：胆移热于脑，则辛頞鼻渊，传为衄蔑瞑目。缪刺论曰：冬刺经脉，血气皆脱，令人目不明。由此推之，目之为血所养者明矣。手少阴心生血，血荣于目，足厥阴肝开窍于目，肝亦多血，故血亡目病，男子衄血便血，妇人产后崩漏，亡之过多者，皆能病焉。其为病睛珠痛，珠痛不能视，羞明隐濇，眼睫无力，眉骨太阳，因为酸疼，当作芎归补血汤主之，当归养荣汤主之，除风益损汤主之，滋阴地黄丸主之。诸有热者，加黄芩；妇人产漏者，加阿胶；脾胃不佳，恶心不进食者，加生姜。复其血，使得其所养则愈。然要忌咸物。宣明五气篇又曰：咸走血，血病无多食咸。故忌。
　　　　　斑疹余毒之病

　　东垣李明之曰：诸斑疹皆从寒水逆流而作也。子之初生也，在母腹中，母呼亦呼，母吸亦吸。呼吸者阳也，而动作生焉。饥食母血，渴饮母血，饮食者阴也，而形质生焉。阴具阳足，十月而降，口中恶血，因啼即下，却归男子生精之所，女子结胎之处，命宗所谓元牝元关者也。此血僻伏而不时发，或因乳食内伤，或因湿热下溜，营气不从，逆于肉理，所僻伏者，乃为所发。初则膀胱壬水，挟脊逆流而克小肠丙火，故颈项已上先见也；次则肾经癸水，又克心火，故胸腹已上次见也；终则二火炽盛，反制寒水，故胸腹已下后见也。至此则五脏六腑皆病也。七日齐，七日盛，七日谢，三七二十一日而愈者，七为火数故也。愈后或有病疽病疮者，是皆余毒尚在不去者。今其病目者，亦然。所害者，与风热不制之病稍同而异，总以羚羊角散主之；便不鞕者，减硝黄。未满二十一日而病作者，消毒化斑汤主之。此药功非独能于目，盖专于斑者之药也。不问初起已着，服之便令消化，稀者则不复出。方随四时加减。
　　　　　深疳为害之病

　　卫气少，而寒气乘之也。元气微，而饮食伤之也。外乘内伤酿而成之也。父母以其纯阳也，故深冬不为裳。父母以其恶风也，故盛夏不解衣。父母以其数饥也，故饲后强食之。父母以其或渴也，故乳后更饮之。有愚戆而为父母者，又不审其寒暑饮食也，故寒而不为暖，暑而不能凉，饮而不止渴，食而不济饥。而小儿幽元衘默，抱疾而不能自言，故外乘内伤，因循积渐，酿而成疳也。渴而易饥，能食而瘦，腹胀下利作(上斯下言)(上斯下言)声，日远不治，遂生目病。其病生翳，睫闭不能开，眵泪如糊，久而脓流，竟枯其目，何则？为阳气下走也，为阴气反上也。治法当如阴阳应象大论曰：清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。各还其原，不反其常。是其治也。当作升阳降阴之剂，茯苓泻湿汤主之，升麻龙胆草饮子主之。此药非专于目，并治以上数证。然勿后，后则危也，为父母者其审诸！
　　　　奇效良方 【明　方贤】

　　　　　目论

　　夫眼者，乃五脏六腑之精华，如日月丽天，昭明而不可揜者也。其首尾赤眦属心，其满眼白睛属肺，其乌睛圆大属肝，其上下肉胞属脾。而中间黑瞳一点如漆者，肾实主之。是随五脏各有证应。然论其所主，则瞳子之关系重焉。何以言之？目者，肝之外候也。肝取木，肾取水，水能生木，子肝母肾，焉有子母而能相离者哉？故肝肾之气充，则精彩光明，肝肾之气乏，则昏蒙眩运。乌轮赤晕，刺痛浮浆，此肝热也。胆生清泪，枯黄繞睛，此肝虚也。瞳人开大，淡白偏斜，此肾虚也。瞳人焦小。或带微黄，此肾热也。一虚一实，以此验之。然人知肝肾之气，相依而行，孰知心者神之舍，又所以为肝肾之副焉，所谓一而二，二而一者也。何则？心主血，肝藏血，血能生热。凡热冲发于眼，皆当清心凉肝，又不可固执水生木之说，特眼者轻膜裹水，照彻四方，溯源反本，非天一之水，又果孰为之主宰乎？析而论之，则拘急牵飕，瞳青胞白，痒而清泪，不赤不疼，是之谓风眼；乌轮突起，胞硬肿红，眵泪湿浆，里热刺痛，是之谓热眼；眼浑而泪，胞肿而软，上壅朦胧，酸濇微赤，是之谓气眼。其或风与热并，则痒而浮赤。风与气搏，则痒濇昏沉。血热交聚，故生淫肤、粟肉、红缕、偷针之类。气血不至，故有眇视、胞垂、雀眼、盲障之形。淡紫而隐红者为虚热，鲜红而妒赤者为实热。两眦呈露生努肉者，此心热血旺；白睛红膜如纸伞者，此气滞血凝。热证：瞳人内涌，白睛带湿，色浮而赤也。冷证：瞳人青绿，白睛枯槁，气沉而浊也。眼热经久，复为风冷所乘，则赤烂；眼中不赤，但为痰饮所注，则作疼；肝气不顺而挟热，所以羞明；热气蓄聚而伤胞，所以胞合。吁！此外证之大概然尔。五脏不可阙一，脾与肺独无预，何耶？曰：白睛带赤或红筋者，其热在肺；上胞下胞，或目唇间如疥点者，其热在脾。脾主味也，五味之秀，养诸中，则精华发于外。肺主气也，水火升降，荣卫流转，非气孰能使之？前所谓五脏各有证应者，于此又可推唉。虽然，眼之为患，多生于热，其间用药，大抵以清心凉肝，调血顺气为先，有如肾家恶燥，设遇虚证，亦不过以当归地黄辈润养之，轻用温药不可也。况夫肺能发燥，肝亦好润，古方率用杏仁、柿干、饴糖、砂蜜为佐，果非润益之意乎？至于退翳一节，尤关利害。凡翳起于肺家受热，轻则朦胧，重则生翳。真珠翳，状如碎米者易散。梅花翳，状如梅花瓣者难消。虽翳自热生，然治法先退翳而后退热者。谓热轻生翳。若先去赤热，则血为之冰，而翳不能去。其有赤眼，与之凉药过多，又且涤之以水，不反掌而冰凝。眼，特一团水耳，水性清澄，尤不可规规于点洗。喜怒失节，嗜欲无度，穷役眼力，泣涕过伤，凌寒冲风，当暑冒日，不避烟火，饮啖热多，此皆患生于腑脏者也。专事点洗可乎哉！有能静坐澄神，爱护目力，放怀息虑，心逸日休，调和饮食以养之，斟酌药饵以平之，明察秋毫，断可必矣。
　　　　医学凖绳六要 【明　张三锡】
　　　　　目病不宜用凉药

　　目病多用凉药，世俗之见也。又谓目得血而能视，遂浪恃滋阴。不知五脏六腑之精华，皆上注于目，而精华悉禀气于脾胃。饮食化生，滋荣各脏腑，上荣于目。苦寒阳胃，四物泥膈，中气受亏，饮食少而运化迟。气血不生，精华俱耗，而目眚转甚矣。
　　　　明医杂着 【明　王纶】

　　　　　论外治忌寒凉

　　眼赤肿痛，古方用药，内外不同。在内汤散，用苦寒辛凉之药，以泻其火。在外点洗，则用辛热辛凉之药，以散其邪，故点药莫要于冰片。而冰片大辛热，以其性辛甚，故借以拔出火邪而散其热气。古方用烧酒洗眼，或用干姜末、生姜汁点眼者，皆此意也。盖赤眼是火邪内炎，上攻于目，故内治用苦寒之药，是治其本，如锅底之去薪也。然火邪既客于目，从内出外。若外用寒凉以阻逆之，则郁火内收，不得散矣。故点眼用辛热，而洗眼用热汤，是火郁则发，因而散之，从治法也。世人不知冰片为劫药，而误认为寒，尝用点眼，遂致积热入目而昏暗瘴翳。故云，眼不点不瞎者，此也。又不知外治忌寒凉，而妄将冷水冷物冷药浥洗，致昏瞎者有之。　　【按前证若体倦少食，视而昏花，或饮食劳倦益甚者，脾胃虚也，用补中益气汤。眵多紧濇，赤脉贯睛，或脏腑秘结者，用芍药消肝丸。若赤翳布白，畏日羞明，或痛如刺者，上焦风热也，用黄连饮子。若久视生花，畏日，远视如雾者，神气伤也，用神效黄芪汤。大凡午前甚而作痛者，东垣助阳活血汤；午后甚而作痛者，黄连天花粉丸；午后甚而不痛者，东垣益阴肾气丸。能近视不能远视，地芝丸；能远视不能近视，定志丸。故东垣先生云：五脏六腑之精气，皆禀受于脾，上贯于目。脾者，诸阴之首也。目者，血脉之宗也。故脾虚则五脏之精气皆失，所司不能归明于目矣。心者，君火也，主人之神宜静而安，相火代行其令。相火者，包络也，主百脉皆荣于目。既劳役运动，势乃妄行。又因邪气所并而损血脉，故诸病生焉。凡医者不理脾胃，及养血安神，治标不治本，是不明正理也。若概用辛凉寒苦之剂，损伤真气，促成内障之证矣。】
　　　　古今医鉴 【明　龚信】

　　　　　目病

　　世谓目病而痛，多由火热，及血太过。予窃谓目病固由火热，然外无风寒闭之，目亦不病，虽病亦不甚痛。盖人感风寒，则腠理闭密，火热不得外泄，故上走窍而目病矣。散其外之风寒，则火热泻而痛自止。洗肝散之类，用凉药内退火热，虽系一治，然过多则伤脾胃，不食泄泻甚，不可治也。出血之治，亦不可常用，盖伤其本故也。目得血而能视，血少则目昏矣。若因血虚而目暗者，则滋阴地黄丸、养肝丸，皆可服也。
　　　　医学正传 【明　虞抟】

　　　　　雀目

　　问：雀目之证，暮则不见物，至晓复明，何也？曰：肝虚也。经曰：目得血而能视，肝既无血，则目瞀而不明矣。其暮暗而晓复明者，何也？曰：木生于亥而旺于卯，绝于申，至于酉戌之时，木气衰甚，故瞑。至于卯之分，木气稍盛而目复明矣。曰：雀目终变为黄胀而死，何也？曰：木绝于申，乃水土长生之地，木衰而土盛，故变为黄胀。宜平胃散以平土气，四物汤以补肝虚。
古今图书集成医部全录卷一百四十一

目门

　　 　   古今医统 【明　徐春甫】
　　　　　五轮病证

　　血轮病，因心经火热惊恐所生，宜泻心凉肝。所病大小眦赤烂，多生浮翳，血灌瞳人。大眦先赤，小眦后赤。左眼先病传右眼。皆属心。　　气轮病，因肺热。白睛红肿，多主瘀血。有泪，白膜侵睛，名曰气障。而亦因侵冒寒暑，忧思所生。宜宣肺补心。　　风轮病，因肝经积热，怒气太盛所生。病则昏暗黑花，头痛流泪。宜泻肝补肺。　　肉轮病，因脾胃劳倦，饮食不节，热毒厚味所生。病则上下睑濇，眼胞肿起，胬肉侵睛。外生小块在廓，名曰偷针，倒睫拳毛。皆属于脾。宜泻肝清脾。　　水轮病，因肾经虚弱，酒色太过，相火所成。病则眼目青暗，头痛冷泪，睹人物若烟，视太阳若水。久而失治，青盲内障。宜补肾补肝。
　　　　　八廓病证

　　开泉廓，属小肠经病，主瘀肉侵睛。　　水谷廓，属脾经病，主头额常痛，眵泪，多黑花。　　会阴廓，属肾经病，主昏暗，泪生睛痛。　　抱阳廓，属命门病，主睑肉赤肿，睛痛多瘀血。　　清净廓，属胆经病，主两眦痒痛泪出。　　传道廓，属大肠经病，主昏朦多泪。　　津液廓，属膀胱经病，主血丝侵睛，胬肉生睑。　　养化廓，属肝经，主赤筋，拳毛倒睫。
</div>
    <div class="pagination">
<a href="目门_page4.html">上一页</a><a href="目门.html">1</a><a href="目门_page2.html">2</a><a href="目门_page3.html">3</a><a href="目门_page4.html">4</a><span class="current-page">5</span><a href="目门_page6.html">6</a><a href="目门_page7.html">7</a><a href="目门_page8.html">8</a><a href="目门_page9.html">9</a><a href="目门_page10.html">10</a><span>...</span><a href="目门_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
