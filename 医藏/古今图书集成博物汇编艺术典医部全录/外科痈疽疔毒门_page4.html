<!DOCTYPE html>
<html>
<head>
    <meta charset="UTF-8">
    <title>外科痈疽疔毒门 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科痈疽疔毒门 - 第 4 页/共 16 页</h1>
    <div class="content">
　　李氏云：凡患背疽，漫肿无头者，用湿纸贴肿处，但一点先干处，乃是疮头。可用大蒜十颗，淡豉半合，乳香钱许，研烂置疮上，铺艾灸之，痛否皆以前法为度。　　【注　按前证或附骨疽，及臀腿诸毒，初起未明者，寻头用灸，多自内消。其毒炽盛，更服活命饮，其功尤捷。若气血虚弱，必以补托为主。若背疽大溃，欲验穿透内膜者，不可用皂角取嚏法，但以纸封患处，令病者用意呼吸，如纸不动者，未穿透也。倘用取嚏鼓动内膜，反致穿透。慎之！慎之！】
　　　　　蒜饼分轻重第七

　　伍氏曰：凡用蒜饼灸者，盖蒜味辛温有毒，主散痈疽，假火势以行药力。有只用艾炷灸者，此可施于顽疮痼发之类。凡赤肿紫黑毒甚者，须以蒜艾同灸为妙。　　【注　按前法诚有回生之功。若顽疮痼疾，脾胃虚弱，营气不能滋养患处，以致寒邪内袭而不愈，宜用小艾炷频灸疮口，以祛寒邪，补接营气。其内补之法，说见首论及三十二论。】
　　　　　灸法要论第八

　　伍氏方论曰：夫痈疽发背，皆有所因，前篇言之详矣。凡初觉赤肿，先从背脊骨第二陷中两旁，相去同身寸各一寸五分，名热腑穴，二处各灸七壮，此能疏泄诸阳热气，永无痈疽之苦；或隔蒜灸，不论壮数，则邪无所容，而真气不损。但头项见疮，宜用骑竹马法，及足三里灸之。　　【注　按前论诚为良策。其调理之法，当求首论。】
　　　　　灼艾痛痒论第九

　　伍氏曰：凡治痈疽发背疔疮，不痛者必灸使痛，痛者必灸使不痛。若初灸即痛者，由毒气轻浅；灸而不痛者，乃毒气深重。悉宜内服追毒排脓，外敷拔毒之药。大抵痈疽不可不痛，又不可大痛。闷乱不知痛者难治。　　【注　按前论唯疔疮一证，其状不一，其色不同，或如小疮，或如水泡，或作痛，或麻木，或有红丝，或寒热头疼，或呕吐恶心，或肢体拘急，其候多端，非前灸法并解毒之剂，卒难济事。若不省人事，或牙关紧急者，即以夺命丹为末灌之。若生两足，多有红丝至脐；生于两手，多有红丝至心；生于唇面，多有红丝入喉，俱难治。若针其红丝出血，多有生者。若患于肢末之处，毒愈凝滞，药难导达，艾灸之功为大。如妄服疏利之剂，耗损真气，不唯无以去毒而害反随之矣。】
　　　　　脑疽灸法第十

　　李氏云：脑疽及颈项有疽，不可用隔蒜灸，恐引毒上攻，宜灸足三里穴五壮，气海穴三七壮，仍服凉血化毒之药，或以骑竹马穴法灸之。凡头项咽喉生疽，古法皆为不治，若用此法，多有生者。如五香连翘、漏芦等汤，国老膏、万金散，皆可选用。　　【注　按前证属膀胱经，或湿热上壅，或阴火上炎。若因湿热，则病气有余，元气不足，当用黄连消毒散以除湿毒，用补中益气汤以滋化源。若因阴火，则元气病气俱不足，当用补中益气汤，及六味地黄丸，以滋肾水。若肾水干涸，中传末证，急用加减八味丸及补中益气汤，以固根本，引火归源。若色黯不溃，或溃而不敛，名曰脑烁，不治。大凡肿焮痛甚，宜活命饮，隔蒜灸之，解散瘀血，拔引郁毒，但艾炷宜小而少。若欲其成脓腐溃，生肌收敛，并用托里为主。】
　　　　　护脏腑论第十一

　　李氏云：背疽之方虽多，得效者殊少。今择用验者录之，庶不致误人。如护心散，凡有疽疾，早进数服，使毒气外出而无呕吐之患，否则咽喉口舌生疮，或黑烂如菌。若疮发四五日之后，宜间用别药治之。　　【注　按护心散，乃解金石发疽之药。若发热焮肿作渴，饮冷而呕者，宜用。若发热焮肿作渴，饮汤而呕者，不宜用。若脾虚停痰，或寒邪内侵，或痛伤脾胃，宜用六君子汤。若喉舌生疮，口干作渴，或小便频数，宜用六味丸。大凡诸疮作呕，若饮冷便秘，是热毒也，黄连消毒散解之。饮冷便和，是胃火也，竹叶石膏汤清之。懒食饮汤，是胃虚也，补中益气汤以补之。大便不实，喜饮热汤，是脾胃虚寒也，六君加炮姜以温之。常见脾胃虚弱者，用前散反心间阴冷，无不致呕。其喉舌生疮，乃肾水枯涸，虚火炎上，其证甚恶，急用加减八味丸，亦有得生者。】
　　　　　痈疽论第十二

　　马益卿曰：夫人有四肢五脏，一觉一寐，呼吸吐纳，精气往来，流而为荣卫，畅而为气色，发而为声音，阳用其形，阴用其精，此又常数之所同也。至其失也，蒸则生热，否则生寒，结而为瘤赘，陷而为痈疽，凝而为疮癣，愤则结瘿，怒则结疽。又五脏不和则九窍不通，六气不和则流结为痈。皆经络濇滞，气血不流畅，风毒乘之而致然也。　　【注　按此论可谓善言人身之造化，疮疡之情状者矣。治法当参详前论。】
　　　　　叙论第十三

　　痈疽之证，若七情亏损，气血经络壅结而成者，属内因；若六淫外侵，气血受伤，寒化而为痈者，属外因；若服丹石补药膏粱酒面房劳所致者，属内外因也。又曰：阴滞于阳则发痈，阳滞于阴则发疽。脉浮洪滑数为阳，沉缓迟濇为阴。阴则热治，阳则冷治。初觉宜清热拔毒，已溃宜排脓止痛。故用远志、大黄、甘草，此三因之法也。治当寒者温之，热者清之，虚者补之，实者泻之，导之以针石，灼之以艾炷，破毒溃坚，各遵成法，以平为期。　　【注　按前证脉沉实，大便秘结者，属内因也，宜疏利之。脉浮，大便调和者，属外因也，宜托里之。脉不浮不沉者，属不内外因也，宜调和荣卫。此亦治三因法也。若焮肿大痛，烦热饮冷，大便秘结，脉洪数实者，为纯阳，宜苦寒之剂，清热拔毒。若不肿不痛，泻利不食，呕吐足冷，是为纯阴，宜辛热之剂，大补阳气。不拘严寒盛暑，当舍时从证。若微肿微痛，似溃不溃，时出清脓者，为半阴半阳，宜辛热之剂温补胃气。此亦治阴阳证法也，治验详见首论。】
　　　　　素问要论第十四

　　《素问》云：阳气凑袭，寒化为热，热甚则肉腐为脓。凡发背多因服金石而发者，有因上代曾服而发者。其候多发于脾，起如粟，或痛或痒，多致不救，外面如拳。古人云外面如麻，里面如瓜。有数十孔，以手按之，诸孔出脓，寻时失喑。凡有此证，可用净土水调，量大小作饼，厚分许，以艾炷灸之，内服五香连翘汤，及铁浆酢调蚌壳灰涂之，更以骑竹马法，灸之甚良。　　【注　按前证仍参首论主治，恐其表里热毒之不同，元气虚实之不一也。】
　　　　　千金要论第十五

　　《千金》云：痈疽始作，或大痛，或小痛，或发如米粒即便出脓，宜急断口味，利去其毒，用骑竹马灸法，或就患处灼艾。重者四面中央总灸一二百壮，更贴寒药，其效甚速。　　【注　按前证若因元气亏损，或因气血相滞而患者，更当调补其内。】
　　　　　别脉辨证论第十六

　　伍氏云：痈疽之疾，有二十余证，熛发、痼发、石发、岩发、蜂窠发、莲拟发、椒眼发、连珠发、竟体发，有肠痈内发、脑背发、眉发、腮颔发、肺痈、瓜瓠发。大率随病浅深，内外施治，不可迟缓。初发如伤寒脉浮而紧，是其候也。　　【注　按前证其名虽殊，处治之法，详具各论。其肺痈胃脘痈别载。】
　　　　　脉证第十七

　　陈无择云：痈疽脉数，身无热，反洒淅恶寒，若有痛处，乃发为痈。以手掩上，若热者为有脓，不热者为无脓。若脉不数，不热而疼者，发于阴也，尤为恶证。凡热甚脉数，用漏芦散，并单煮大黄等汤，不甚热，脉缓弱，投五香连翘汤，仍依四节八事次序三因以药之，无有不济者也。　　【注　按前证洒淅恶寒，有属疮之表邪者，有属脾肺之气虚者。若溃后焮肿，作痛恶寒，发热烦渴脉数，乃真气虚而邪气实也，仍参详首论主之。】
　　　　　用药大纲第十八

　　李氏云：余之所著方论，靡不周备，但欲使治者一玩味，次第用之，无有不效。今略书用药要领，节次于后。　　一初患痈疽，便服内托散，以免后来口舌生疮，仍用骑竹马或隔蒜灸。　　一服五香连翘汤，如大便快即止，仍量人虚实。　　一痈疽溃后，宜服排脓内补散；若呕逆，用木香汤下。　　一痈疽初作，便宜灼艾，及麦饭、石膏涂四围，中留口出毒。如疮小，通敷之；既溃，用神异膏贴之。　　一痈疽已溃，日用猪蹄汤淋洗，将愈之际，三日一次。　　一痈疽将敛，宜用神异膏；如毒未尽，不可遽用生肌之剂。　　一痈疽将安，宜用加味十全大补汤，补其气血，庶肌肉易生。　　一背疽多先渴而后发，或先疽而后渴，不救多矣。若服加减八味丸，非特杜绝渴疾，抑且大滋气血，生长肌肉。　　【注　按前证及诸治法，各附四十七等论，当审用之。】　　一痈疽呕逆有二：一因初发不服内托散，伏热在心；一因脾气不正。若因伏热在心者，心烦身热，焮肿作痛，宜用内托散三两服。若因脾气不正者，则不烦热，或闻秽气作呕，宜用嘉禾散。如有寒热，用不换金正气散，五更初兼服山药丸以补肾。　　【注　按前证治法，当与第十一论参看。】
　　　　　呕逆第十九

　　李氏云：痈疽呕逆，是毒气冲心，非脾胃之冷，当服内托散。杨氏云：鼻衄初愈，不曾表汗，毒在经络，则背发大疽。自肩下连腰胁，肿硬如石，其色紫黑，以凉药投之，终夜大呕，连进托里散，呕止疮溃，赤水淋漓，四十日而愈。又有患疬者，痛过辄呕，服此即止。今有病疽不服此药者，故引杨氏之言，以解世人之惑。　　【注　按用药之法，有是病必用是药，但今之脾胃虚寒，气逆痰滞而呕吐者十居八九，热毒内攻而呕吐者十才一二，当参首论及第十一论主之。】
　　　　　论源第二十

　　夫痈疽之源，因于气或因于热，以仆之管见，亦有因于膏粱房劳金石等药者。故治法用菉豆、犀角、矾石、国老膏、追毒丸，其属毒明矣。华佗《中藏》所言是毒，服宣热败毒之药，不必疑矣。　　【注　按前证若因金石所致，元气充实者，诚宜此法。若膏粱积热、房劳过度、脾肾虚损者，当滋其化源，不可拘执。】
　　　　　华佗论第二十一

　　夫痈疽疮肿之作，皆五脏六腑畜毒不流，非独因荣卫壅塞而发也，其行也有处，其主也有归。假令发于喉舌者心之毒，发于肌肉者脾之毒，发于骨髓者肾之毒；发于下者阴中之毒，发于上者阳中之毒；发于外者六腑之毒，发于内者五脏之毒。故内曰坏，外曰从，下曰逆。发于上者得之速，发于下者得之缓。感于六腑则易治，感于五脏则难瘳。又近骨者多冷，近肤者多热。近骨者久不愈，则化成血虫；近肤者久不愈，则传气成漏。成虫则多痒少痛，或先痒后痛；成漏则多痛少痒，或不疼不痒。内虚外实者，多痛少痒，血不止则多死，溃脓则多生。或呕逆无度，饮食无时，皆痈疽使然，证候多端，要当详治。　　【注　按疮疡生虫乃肝经风热，其成漏乃元气虚弱，其出血乃脾虚有火，其溃脓乃元气充实。至于呕逆等证属脾胃亏损所致，当调补元气，庶保无虞。】
　　　　　论原有五第二十二

　　一天行，二瘦弱气滞，三怒气，四肾气虚，五饮冷酒，食炙煿，服丹药。　　【注　按前证所因虽殊，其治法亦当别经络、阴阳、虚实、表里肿溃，以助胃壮气为主，使根本坚固，庶保无虞。】
　　　　　分表里第二十三

　　伍氏曰：痈疽皆因喜怒不测，饮食不节，阴阳不调，脏腑不和，腠理不密，寒气客于经络，或荣血受寒，则濇而不行，卫气从之。与寒相搏，壅遏不通，或阳气蕴积则生寒热，寒热不散，皆致前证。又曰：五脏六腑俞穴皆在背。凡患疮证易伤脏膜，多致不救。腑气浮行于表，故痈肿浮高为易治；脏血沉寒主里，故疽肿内陷为难治。又曰疖者节也，痈者壅也，疽者沮也。一寸至二寸为疖，三寸至五寸为痈，五寸至一尺为疽，一尺至二尺为竟体疽。若脉洪数者难治，脉微濇者易治。初觉宜清热拔毒，已溃则排脓止痛，脓尽则长肌敷痂。当酌量轻重，形证顺逆而审治之。　　【注　按前证若饮食少思，用六君子汤以补脾胃；如不应，加姜桂以温补之，使邪气自退。其不起者，由邪气盛，正气虚不能发也，于旬日之外见之。若已发出，用托里消毒散以壮元气，助令溃腐；不应，须温补脾胃。其不起者，由真气虚，不能溃也，于二旬之外见之。若已腐溃，用托里散以补气血生肌肉；不应，当专补脾胃；又不应，须温补脾胃。其不起者，乃脾气虚不能收敛也，于一月之外而见之。凡此治法，窃常用验，详具首论。】
　　　　　别内外第二十四

　　李氏云：疽初发一粒如麻豆，发热肿高，热痛色赤，此为外发。势虽炽盛，治得其法，可保其生。若初时不发热，体倦怠，患处如故，数日不肿痛，内脏已坏，虽有卢扁之药，亦未如之何矣。　　【注　按前证有因元气虚而不能发出者，有因敷贴寒药而不能发出者，有因攻伐过伤气血而不能发出者。凡有因热毒内蕴而失疏托者，审而治之，多有生者。】
　　　　　阴阳浅深缓急治法第二十五

　　曾氏云：凡痈疽，其脉浮数洪紧，肿焮作痛，身热烦渴，饮食如常，此六腑不和，毒发于外而为痈。其势虽急，投以凉剂，多保生全。其脉沉细伏紧，初发甚微，或无疮头，身不热而内躁，体重烦疼，情绪不乐，胸膈痞闷，饮食无味，此五脏不和毒畜于内而为疽，急投五香连翘汤，甚者转毒散、神仙截法、黄矾丸、国老膏，防托毒气，免致变证内攻。尤宜当头隔蒜灸。若涂毒药，迷其腠理；投诸凉药，虚其真气。故其善恶之证，在乎医之工拙耳。或噫气，痞塞，咳逆，身冷自汗，目瞪耳聋，恍惚惊悸，语言颠倒，皆恶证也。五善见三则瘥，七恶见四则危。五善并至，则善无以加；七恶并臻，则恶之剧矣。　　【注　按前证善者，乃五脏未伤，病微邪浅，使能慎起居，节饮食，勿药自愈。恶者乃五脏亏损之证，前哲虽云不治，若能补其脾胃，固其根本，多有可生者，岂可以其恶而遂弃之耶？】
　　　　　善恶第二十六

　　问曰：五善七恶，可得闻乎。曰：饮食如常，一善也；实热而大小便濇，二善也；内外病相应，三善也；肌肉好恶分明，四善也；用药如所料，五善也。渴发而喘，眼角向鼻，大小便反滑，一恶也；气绵绵而脉濡，与病相反，二恶也；目不了了，睛明内陷，三恶也；未溃肉黑而陷，四恶也；已溃青黑，筋腐骨黑，五恶也；发痰，六恶也；呕吐，七恶也。　　【注　按善恶形证，治法见附录。】
　　　　　生死第二十七

　　问曰：病有甚而至生，有微而至死，病证难辨，生死何从决乎？答曰：发背溃透内膜者死【此言肝俞已上。】 未溃内陷，面青唇黑便污者死 【此言脏坏便瘀血。】 溃喉者不治。阴患入腹者不治。入囊者不治。鬓深数寸者不治。在颐后一寸三分，名锐毒，亦不治。无此者生。流注虽多，疗之必愈。　　 【注　按前证有因元气虚弱而毒气内陷者，有因初作失于内疏托里和荣卫者，有因毒盛失于消解者，有因虚弱失于补托者，有因脓成失于针刺者，有因腐溃失于补养者。若发背脑疽，属湿热上壅者，黄连消毒散、补中益气汤以除湿毒，补脾肺，滋肾水。若鬓疽锐毒属风热者，柴胡山栀散，以清肝火，养肝血。若阴虚，用六味地黄丸以生肾水，滋化源。若患于小腹，补足三阴之血，养脾胃之气，庶可保其生也。其流注之证，或因饮食劳倦，房室阴虚，或七情内动，六淫外侵，以致血虚，互相凝滞，或产后血瘀，随虚流注，或结块，或漫肿，宜用益气养荣汤以固元气，佐以葱熨解散凝滞，更以豆豉饼祛散寒邪。溃久内有瘀肉，用针头散腐之，多有生者。设若不守禁调摄，多致不起，慎之！】
　　　　　先明形证逆顺第二十八

　　痈疽溃后，形有逆有顺。白睛黑小，一恶也；不能下食，纳药而呕，食不知味，二恶也；伤痛渴甚，三恶也；体项不便，四肢沉重，四恶也。声嘶色脱，唇鼻青黑，面目浮肿，五恶也；烦躁时嗽，腹痛渴甚，泻利无度，小便如淋，六恶也。脓血大泄，肿痛尤甚，脓色败臭，七恶也；喘粗气短，恍惚嗜卧，八恶也；未溃黑陷，面青唇黑，便污，九恶也；气噎痞塞，咳嗽身冷，自汗无时，目瞪耳聋，恍惚惊悸，语言颠倒，十恶也。又脑为诸阳所会，颈项近咽喉，肾俞，皆致命之所，俱不可灼艾！　　【注　按前证未溃黑陷、面青、唇黯、便污者，脏腑内溃之恶证也。气噫痞塞、咳嗽身冷、自汗者，脾肺虚败之恶证也。不食便泻，肠鸣，耳聋目瞪者，脾肾虚败传变之恶证也。治法详见附录。】　　审内证用药附
　　自泻呕吐，不进饮食，肾脉最虚，如是之疾，古人皆以为不治，然亦有救疗之理焉耳。　　 【注　按前论发《内经》之微旨，开万世之聋瞶，其惠博矣！此证实命门火衰，不能生脾土而虚寒，以致自泻呕吐，或胸膈不利，或食而不化，或大便不实，宜用八味丸及六君子加姜、附。若因房劳过度，真阳衰败，或原禀不足，不能生脾土而饮食不进者，用补中益气加附子、姜、桂，并东垣补真丸，多有得生者。若用参、芪之类，直补脾胃，鲜有不误。若或以为毒气内攻而治者，俱致不起。】
　　　　　治贵在早第二十九

　　伍氏曰：夫痈发背者，皮薄肿高，多有椒眼数十粒；疽发背者，皮肤顽硬，状如牛颈之皮，二证皆宜灼艾。痈成脓则宜针，其针当以马衔铁为之，形如薤叶样，两面皆利，可以横直裂开五六寸许，取去毒血，其病顿轻。须先灸而后裂。可服神仙追毒丸，利去毒根，次服排脓托里等药调治。疽成脓则宜烙，用银篦大寸许长六寸烧赤，频烙患处，以脓出为效。大抵痈疽难于诸科，非心传契妙，其可以易治耶？　　【注　按前证若气血充实，其脓既成，宜速针之，勿药可愈。若气血亏损，脓不能出，或脓出反痛，须托里养胃，庶保终吉。详见第四十。】
　　　　　津润墨围第三十

　　伍氏曰：但觉背两胛间赤痒肿痛，或有白粒，且以津唾时润令湿，切勿抓破。大抵在背微有赤肿点，或因抓破入浴犯水，或因饮食脍炙而作。初未辨证，且以津润，时用墨围之；若肿赤，急就围中灼艾，最善。人皆疑火热太过，以致廷蔓，误者众矣！　　【注　按疽发背胛，若有瘀肉腐烂，脓水淋漓，肿痛仍作者，此处有筋一层间隔，内脓不出故也，宜用针引之。老弱者，若待其自溃，多致不救，治者审之！】
　　　　　看色灼艾防蔓第三十一

　　伍氏曰：疮肿赤色，按之色不变者，此脓已成矣。按之随手赤色者，其亦有脓也。按之白良久方赤者，此游毒已息，可就赤白尽处灸断，赤肿自消。凡痈疽以手按之，若牢硬，未有脓也；若半软半硬，已有脓也。又按肿上不热者为无脓，热甚者为有脓，宜急破之。　　【注　按疮疡毒气已结而不发者，法当补其血气，使脓速成而针之。其脓既溃，宜培养脾胃，以生肌敛口。大凡疮疡脓血既溃，当大补血气为先，虽有他证，当以末治。】
　　　　　疮口冷濇难合第三十二

　　治痈久不合，其肉白而脓少者，此气血俱虚，不能潮运而疮口冷濇也。每日用艾叶一把煎汤，避风热洗，及烧松香烟熏之，更以神异膏贴之。必须守禁调理，否则不效。　　【注　按前证果因寒邪凝滞，气血不能荣卫，宜用斯法，祛散寒邪，补接阳气，其功甚大。若因气血虚弱，不能潮会疮口，必用补脾胃生气血为善。丹溪先生云：诸经唯少阳厥阴之生痈疽，宜预防之，以其多气少血也。血少则肌肉难长，疮久末合，必成败证。苟反用驱利毒药，以伐其阴分之血，祸不旋踵矣。】
　　　　　用药温凉防秘泄第三十三

　　伍氏曰：凡疮家皆宜宣去其毒，荡涤陈莝，宜用神仙追毒丸、六味车螯散、五香连翘汤、千金漏芦汤，更当详辨禀赋强弱，临时加减。大抵治疮要法，须脏腑坚而不秘，通而不泄，则真气不耗，邪无所留。如秘结，神效麻仁丸。凡疮溃后，尚觉虚热，可与五香汤加大黄、(石卜)硝。且如治疮，温药先用桂以通血脉，宣导百药；冷药必用地黄补不足，益气填髓。近用乳香散，乳香消毒，菉豆清热，真良药也。　　【注　按大肠秘结，果因血燥，胃气不虚，最宜前药。若因精血枯涸，用八珍、桃仁、麻仁。其溃后发热，若因气虚，用四君、黄芪、当归，血虚用四物、白朮、茯苓，气血俱虚用八珍、黄芪；若大便秘，小便赤，用四物、麦门、五味。如不应，急用加减八味丸，或六味丸。若下后元气伤而发热，用六君、当归；胃气虚而发热，用补中益气汤。大凡二便，肝肾主之。经云：肾主五液，开窍于二阴。若津液滋润，大便通利；若津液不足，必因脾气亏损，当培养化源。】
　　　　　生痂切护第三十四

　　伍氏曰：痈溃之后，败肉渐去，新肉渐生，日见堆阜，方成白膜新肉，当滋养平复，保无虞。大凡疮口未可速合，日用猪蹄汤洗去恶浊，外敷生肌膏、神异膏；毒脓出尽，可用圣效散以合疮口。更慎起居，节饮食，戒七情。否则虚证蜂起，多致不救，慎之！　　【注　按前证败肉去而新肉生者，须先微赤，四沿渐生白膜者，此胃中生气也，用六君子汤以培补之。若赤甚者，血虚而有火也，用四物加参、芪、白朮以调补之。若赤而不生膜者，气虚也，用四君加当归、黄芪。若色白而无神者，气血俱虚也，用十全大补加姜、桂；如不应，急加附子。大凡疮疽溃后，歹肉渐去，新肉渐生，此乃脾胃之气充实也。若恶浊已去，宜用当归膏。】
　　　　　体察爱护第三十五

　　伍氏曰：痈疽一证，病人当自体察。凡初作先以墨围患处，却视浮沉聚散，脓出视其多少，肉生视其阔狭，饮食视其美恶，脏腑防其秘泄，疮口防其奢裂。宜戒怒节劳，调补元气，保爱体察，慎不可忽！　　【注　按前论即丹溪先生所云痈疽当先助胃壮气，使根本坚固。东垣先生教人以饮食有节，起居有时。《素问》反复言之，可不慎哉！大凡泄泻易损元气，肿疡犯之，不能成脓；溃疡犯之，不能生肌。患者审之！】
　　　　　香药调治第三十六

　　伍氏曰：气血闻香则行，闻臭则逆。大抵疮疡多因营气不从，逆于肉里，郁聚为脓，得香之味则气血流行，故当多服五香连翘汤、万金散、金粉散。凡疮本腥秽，又闻臭触则愈甚，若毒入胃，则咳逆，古人用之，可谓有理。且如饮食调令香美，以益脾土，养其真元，可保无虞矣。　　【注　按前证说见第十八十九。】

　　　　　饮食居处戒忌第三十七

　　李氏云：病疽之人，当戒酒面、炙煿、腌腊、法酒、生冷、油腻、鸡鹅、鱼鲜之类；起居七情，尤当深戒。卧室洁净馨香，使气血流畅。仍忌僧道、孝子、产妇、经妇、鸡犬、猫畜。若背疽难于隐几，宜用菉豆十斗作一袋，隐伏其上，解毒凉心也。　　【注　按前论慎起居，薄滋味，恐病者好动四体，甘嗜性热性寒之物，使火益炽而胃气益衰，则所患淹滞不愈，又谁咎哉！不若预为之防，当以古人之言为戒。如菉豆性寒，主丹毒烦热风疹，或金石所发实热烦渴，饮食如常，证属纯阳者宜用，否则不可用也。】
　　　　　更易良方第三十八

　　李氏云：常见世间医者，每有妙方，秘而不传，或更改以惑人，诚可恶也。余思西华麦饭石膏，守死不传，其立心私刻，君子责之矣。昔赵公宣教字季修来宰龙泉，兼程而进，患鼻衄，日出数升。时家兄教以服藕汁地黄膏。赵叩诸医，云，此为戒服之剂，乃数易医无效。家兄阴馈前汁，服三日而疾愈。兄曰：此即前所献之方。赵惊叹曰：向非医者谲计以惑我，早信此方，岂久受此困也！今以屡试屡验，不可易者。如因热毒冲心而呕，用内托散【一名万金散】 ；因脾胃虚弱而呕，嘉禾散；热毒肿痛，麦饭石膏；阴虚作渴，加减八味丸。此四方屡为医人眩惑，使人忽用，深悯患者之受苦，故举赵公之事以例之。　　 【注　窃以为方者仿也，仿病因以立方。非谓《内经》无方也，若执古方以治今疾，犹拆旧宇以对新宇，其长短大小，岂有舍匠氏之手而能合者乎？设或有合，以为亘古不易之方，此又先王普济之神术，奚必秘而私之耶？余尝观太无先生治滇南一僧，远游江浙，思亲成疾，先生惠之以饮食药饵，复赠金一镒以资其归，此固我医道之当然也。今之医者，或泥古，或吝秘，或嗜利以惑人，其得罪于名教多矣。】
</div>
    <div class="pagination">
<a href="外科痈疽疔毒门_page3.html">上一页</a><a href="外科痈疽疔毒门.html">1</a><a href="外科痈疽疔毒门_page2.html">2</a><a href="外科痈疽疔毒门_page3.html">3</a><span class="current-page">4</span><a href="外科痈疽疔毒门_page5.html">5</a><a href="外科痈疽疔毒门_page6.html">6</a><a href="外科痈疽疔毒门_page7.html">7</a><a href="外科痈疽疔毒门_page8.html">8</a><a href="外科痈疽疔毒门_page9.html">9</a><span>...</span><a href="外科痈疽疔毒门_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
