<!DOCTYPE html>
<html>
<head>
    <meta charset="UTF-8">
    <title>疟门 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疟门 - 第 3 页/共 8 页</h1>
    <div class="content">　　少阳乃东方甲木之象，故其脉主弦。此不但初病之脉乃尔，即久疟正虚，脉不鼓指，而弦象亦隐然在内，所以仲景云疟脉自弦。由首及尾，脉之屡迁，纵有不同，而弦之一字，实贯彻之。疟邪之舍于荣卫，正属少阳半表半里。始之似疟非疟，与后之经年不解，总一少阳主之。盖疟发必有寒有热，其寒热之往来，适在少阳所主之界。偏阴则多寒，偏阳则多热。即其纯热无寒而为瘅疟、温疟，纯寒无热而为牝疟，要皆自少阳而造其极，补偏救敝，亦必返还少阳之界，阴阳两协于和而后愈也。施汗吐下之法以治实热，施和温之法以治虚寒，无非欲致其和平耳。疟邪如傀儡，少阳则提傀儡之线索，操纵进退，一惟少阳主张，宁不恢恢乎游刃空虚也耶？　　弦数者风发也，以饮食消息止之。仲景既云弦数者多热矣，而复申一义云弦数者风发，见多热不已，必至于极热，热极则生风，风生则肝木侮土而传其热于胃，坐耗津液，阳愈偏而不返，此未可徒求之于药也，须以饮食消息而止其炽热，即梨汁、蔗浆生津止渴之属，正《内经》风淫于内治以甘寒之旨也。　　阴气孤绝，阳气独发，则热而少气烦冤，手足热而欲呕，名曰痹疟。若但热不寒者，邪气内藏于心，外舍分肉之间，令人消烁肌肉。《内经》谓其但热而不寒者，阴气先绝，阳气独发，则少气烦冤手足热而欲呕，名曰瘅疟。仲景之重引其文，另有妙义。盖从上条弦数者风发也，以饮食消息止之，抽丝引絮而出其证，谓弦数之脉热盛生风，必侮土而伤其津液，由少阳而入阳明，两经合邪，其热倍炽。倘不能饮食消息，急止其热，则热之移于胃者，必上熏心肺，少气烦冤而心肺病，手心热欲呕而胃自病。所以继之曰：邪气内藏于心，外舍分肉之间，令人消烁肌肉。盖伤寒病三阳合邪，其来如风雨、如霹雳，令人莫当。而疟之在少阳，苟不入于阴而但出于阳，迨至两阳合邪，亦岂能堪之耶？故知消息而止入胃之热邪，真圣法也。然仲景之法，亦从《内经》而得。《内经》谓疟脉缓大虚，便宜用药，不宜用针；又谓虚者不宜用针，以甘药调之。昌知意中在用甘寒也。　　温疟者，其脉如平，身无寒，但热，骨节烦疼时呕，白虎加桂枝汤主之。《内经》言温疟有二，俱先热后寒。仲景所名温疟，则但热不寒，有似瘅疟而实不同也。瘅疟，两阳合邪，上熏心肺，肺主气者，少气烦冤，则心主脉者，阳盛脉促，津亏脉促，从可推矣。温疟脉如平人，则邪未合而津未伤，其所以但热而不寒者，则以其人素有痹气，营卫不通，故疟之发于阳，不入于阴，即入而阴亦不受，所以骨节烦疼时呕，邪气扞格之状有如此者。惟用白虎汤以治阳邪，而加桂枝以通营卫，斯阴阳和血脉通，得汗而愈矣。在伤寒病，卫强荣弱，卫气不共荣气和谐者，用桂枝汤复发其汗立愈。此疟邪偏着于阳，桂枝阳药，即不可用，但用白虎汤大清气分之热，少加桂枝合阴阳而两和之，乃知仲景之法丝丝入扣也。　　其《内经》所称先热后寒之温疟，一者先伤于风，后伤于寒，风为阳邪，寒为阴邪，疟发时先阳后阴，故先热后寒也。此以风寒两伤荣卫之法治之，初无难也。其一为冬感风寒，深藏骨髓，内舍于肾，至春夏时令大热而始发，其发也疟邪从肾出之于外而大热，则其内先已如焚，水中火发，虽非真火，亦可畏也。俟其疟势外衰，复返于肾，而阴精与之相持，乃始为寒。设不知壮水之主以急救其阴，十数发而阴精尽矣。阴精尽则真火自焚，洒洒时惊，目乱无精，顷之死矣。所以伤寒偏死下虚之人，谓邪入少阴，无阴精以御之也。而温疟之惨，宁有异哉！此亦仲景意中之隐，昌特比例陈情，以为来学之助。　　疟多寒者，名牡疟，蜀漆散主之。疟多寒者，寒多于热，如三七、二八之分，非纯寒无热也。纯寒无热，则为阴证而非疟证矣。此条又抽丝引絮，即上条两阳合邪上熏心肺证中，复指出多寒少热一证。盖邪之伏于心下，适在膻中心包之位，心为阳中之阳，阳邪从阳，尤为易入，邪入则心虚。经曰：心虚者热收于内，内收其热，并其邪亦收之，不易外出，此寒多之一因也。邪入心胞，都城震动，周身精液，悉力内援，重重裹撷，胞内之邪为外所拒而不易出，又寒多之一因也。心者牡脏，故即以寒多热少之疟，名曰牝疟。用蜀漆散和浆水，吐其心下结伏之邪，则内陷之邪亦随之俱出，一举而荡逐无余矣，岂不快哉！蜀漆，常山苗也。常山善吐，何以不用常山而用蜀漆？取苗性之轻扬者，入重阳之界，引拔其邪。合之龙骨镇心宁神，蠲除伏气，云母安脏补虚，媚兹君王，仲景补天浴日之方，每多若此。至如温疟亦用此方，更加蜀漆，以吐去其心下结伏之邪，盖一吐则周身之痹者通，而荣卫并可借以无忤，则又以吐法为和法者也。其附《外台秘要》牡蛎汤一方，同治牝疟者，又初感病时，风寒未清，传变为疟，结伏心下，故方中用麻黄以散风寒，并借之以通阳气耳。可见病之途原不一，学者于此一证二方，比而参之，以求生心之变化则几矣。　　论《金匮》柴胡去半夏加(艹舌)蒌汤方。治疟病发渴者，亦治劳疟，此仲景治少阳病全体大用之一方也。仲景谓疟邪盛衰出入，必在少阳表里之间，小柴胡汤乃伤寒少阳经天然不易之法。渴者去半夏加(艹舌)蒌实，亦天然不易之法。而施之于少阳邪传阳明伤耗津液之证，亦为天然不易之法。盖渴虽阳明津竭，而所以致阳明津竭者，全本少阳之邪。观《内经》刺法渴者取之少阳，非以其木火之势劫夺胃津而然耶？故疟邪进退于少阳，即以此方进退而施其巧，柴胡、黄芩对治木火，人参、甘草扶助胃土，(艹舌)蒌生津润燥，姜枣发越荣卫。若夫劳疟之病，其木火盛，荣卫衰，津液竭，亦不待言，故并可施此方以治之也。　　论柴胡姜桂汤，治疟寒多微有热，或但寒不热，服一剂如神。此疟之寒多热少，或但寒不热，非不似于牝疟，而微甚则大不同。仲景不立论，止附一方，且云服一剂如神，其邪之轻而且浅，从可识矣。盖以卫即表也，荣即里也，胸中之阳气，散行于分肉之间，今以邪气痹之，则外卫之阳反郁，伏于内守之阴，而血之痹者愈瘀结而不散，遇卫气行阳二十五度而病发，其邪之入荣者，既无外出之势，而荣之素痹者，亦不出而与阳争，所以多寒少热，或但有寒无热也。小柴胡汤本阴阳两停之方，可随疟邪之进退以为进退者。加桂枝干姜，则进而从阳，痹着之邪，可以开矣；更加牡蛎以软其坚垒，则阴阳豁然贯通，而大汗解矣，所以服一剂如神也。其加芩、连以退阳而从阴，即可类推。
　　　　　论经义

　　病疟以月一日发，当十五日愈。设不差，当月尽解。如其不差，当云何？师曰：此结为症瘕，名曰疟母，急治之，宜鳖甲煎丸。此见疟邪不能久据少阳，即或少阳经气衰弱，不能送邪外出，而天气半月一更，天气更则人身之气亦更，疟邪自无可容矣。否则，天人之气再更，其疟邪纵盛，亦强弩之末不能复振矣。设仍不解，以为元气未生耶，而月已生魄矣，元气何以不生？以为邪气不尽耶，而月已由满而空矣，邪气何以不尽？此必少阳所主之胁肋，外邪盘踞其间，依山傍险，结为窠巢，县官当一指可扑之时，曾不加意，渐至滋蔓难图，兴言及此，不觉涕泗交流，乃知仲景急治之法，真经世宰物之大法也。　　再按谭医者，当以《灵》、《素》为经，《金匮》为纬。读《灵》、《素》而不了了者，求之《金匮》，矩矱森森。但旨深词约，味如嚼蜡，不若《内经》之刍豢悦口。所以古今注《内经》者不下百家，而注《金匮》者率罕其人，即间有之，其胸中浑是疑团，择显明之句，发挥一二，随竟其说，观者曾何赖焉？历代名贤，屈指不过数人，咸以仲景之学为绝学，存而不论，论而不议。其所以卓冠亿兆人千百年者，各从《内经》分头证入。如疟病一门，巢氏《病源》妄分五脏，后人谓其发明《内经》，深信不疑，而不知疟邪不从脏发，《内经》所无之理，巢氏臆言之耳，陈无择三因之说韪矣，乃谓夏伤于暑秋为痎疟者，不可专以此论，何其甘悖圣言耶？至论内因剿袭巢氏心肝脾肺肾五疟立言，仍是巴人下里之音矣！张子和治疟，喜用汗吐下三法，自夸本于长沙。讵知仲景所为汗下者，但从少阳之和法而进退其间，不从伤寒之汗下起见也。其可吐者，或用瓜蒂，或用常山苗，各有深义，亦岂漫然而吐之耶？且子和谓治平之时，其民夷静，虽用砒石、辰砂有毒之药，以热治热，亦能取效。是何言欤？至东垣、丹溪确遵《内经》夏伤于暑秋必痎疟之论，多所发明。而谓吴楚闽广之人患疟至多，阳气素盛之处，其地卑湿，长夏之时，人多患暍疟霍乱泻痢伤湿热也，此语诚为聪明绝世矣。然于《内经》之旨，尚隔一层。《内经》运气暑与湿同推，不分彼此，曾何分南北乎？《内经》本谓夏伤于暑，长夏伤于湿，秋必痎疟。脱落五字，遂谓秋伤于湿，冬生咳嗽。而伤燥一气，古今绝无一人起而扬言。此等大纲不正，亦何贵于识人之贤哉？且丹溪所论十二经皆能为病，固即刺疟篇之旨。曷不遵《金匮》推足少阳一经为主，坐令多岐亡羊耶？方书俱以温疟为伤寒坏病，与风疟大同，此言出于何典？至于牝疟，总无其名，统括于寒疟之内，误指寒疟为脏寒之极，故无热有寒，用姜桂附子温之。又有更其名为牝疟者云，久受寒湿，阴盛阳虚，不能制阴，所以寒多不热，凄怆振振，亦行温热之法，直是杀人不转睫矣。又谓暑疟即瘅疟，呕者用缩脾等药，从无有救少阳木火之邪如救焚者，适燕而南其指，亦何生民之不幸耶！　　逆夏气则太阳不长，心气内洞，又秋为痎疟，此阳气不能条畅而外茂，内薄于心，燠热内消，故心中洞然而空也。心虚内洞，则诸阳之病作矣。心伤则暑气乘之，至秋而金气收敛，暑邪内郁，于是阴欲入而阳拒之，故为寒；火欲出而阴束之，故为热；金火相争，故寒热往来而为痎疟。　　律三条
　　凡治疟不求邪之所在，辄行大汗、大下，伤人正气者，医之罪也。盖疟邪在于半表半里，故有寒有热。若大汗以伤其表，大下以伤其里，是药反增疟矣。倘疟邪伏而未尽，药过再发，更将何法以处之？　　凡用吐法，妄施恶劣之药，并各种丸药，伤人脏腑者，医之罪也。夫吐法止可用清芬之气，透入经络，引出疟邪，如酒浸常山，不用火煎之类。其胆矾、信石等丸，吞入腹中，粘着不行，搅乱肠胃脏腑，究竟无益，戒之！戒之！　　凡用截疟之法，不俟疟势稍衰，辄求速止者，医之罪也。夫截者堵截也，兵精饷足，寇至方可堵截。若兵微城孤，不可截也。在壮盛之体，三四发后，疟势少减，可以截之。其虚弱之人，始终不可截也。误截因致腹胀者，每多坏事。即服药亦有避忌。疟将来，可服药阻其来；将退，可服药追其去。若疟势正盛，服药与之混战，徒自苦耳。但疟之去来既远，药不相及，五不当一，故服药妙在将来将去之时。
　　　　景岳全书 【明　张介宾】

　　　　　论证

　　疟疾本由外感，故《内经》论疟，无非曰风、曰寒，其义甚明。而后世之论，则泛滥不一，总不过约言其末而反失其本。所以议论愈多则病情愈昧矣。有辨在后，所当并察！　　凡疟因于暑，人皆知之。不知夏令炎热，此自正气之宜。然而人有畏热者，每多避暑就阴，贪凉过度，此因暑受寒，所以致疟。经曰：夏暑汗不出者，秋成风疟，义可知也。然又惟禀质薄弱，或劳倦过伤者，尤易感邪，此所以受邪有浅深而为病有轻重也。但以病因暑致，故曰受暑，而不知暑有阴阳，疟惟阴暑为病耳。至其病变则有为寒证者，有为热证者。有宜散者，有宜敛者，有宜温者，有宜清者。其要在标本虚实四字，知此四者而因证制宜，斯尽善矣。其有云伤暑而认暑为火者，有云脾寒而执以为寒者，皆一偏之见，不足凭也。　　凡疟发在夏至后秋分前者，病在阳分，其病浅；发在秋分后，冬至前者，病在阴分，其病深。　　发在子之后午之前者，此阳分病也，易愈；发在午之后子之前者，此阴分病也，难愈。　　病浅者日作，病深者间日作。若三日四日者，以受邪日久，而邪气居于阴分，其病尤深。　　凡疟病自阴而渐阳，自迟而渐早者，由重而轻也；自阳而渐阴，自早而渐迟，由轻而重也。凡感邪极深者，其发必迟，而多致隔日，必使渐早渐近，方是佳兆。故治此疾者，春夏为易，秋冬为难。
　　　　　论治

　　凡疟疾初作，必多寒热，大抵皆属少阳经病，其于初起，当专以散邪为主。果若形气无伤，而脉证别无他故者，但宜正柴胡饮或三柴胡饮主之，少者一二剂，多者三四剂，无有不愈。若气体本弱而感邪为疟，即宜四柴胡饮为最妙，勿以初起而畏之，弗之用也。　　治疟疾当辨寒热，寒胜者即为阴证，热胜者即为阳证。盖有素禀之寒热，有染触之寒热，然必其表里俱有热邪，方是火证。若疟至则热，疟止则退，而内无烦热闭结等证，则不得以火证论治。若内外俱有火证，而邪有不散者，一柴胡饮主之。若邪入阳明内热之甚，而邪有未散者，宜柴胡白虎煎。若邪入肝肾而热极动血者，宜柴芩煎。　　疟有寒证，如无虚邪，而但以寒邪不能做，或多中寒者，宜二柴胡饮。若以寒胜而兼气虚，邪有不解者，宜四柴胡饮，或补中益气汤加干姜、官桂。若寒甚热少脉迟，而兼背恶寒，或多呕恶泄泻者，必用麻桂饮或大温中饮。　　中气虚弱，不能胜邪，而邪不能解者，病在脾肺气分，宜补中益气汤、五柴胡饮。若阴虚血液不充，而邪不能解者，病在肝肾精分，宜补阴益气煎、归柴饮。此证极多，其效尤捷。若发时其寒如冰，其热如烙，而面赤如脂，渴欲饮水，而热退即不渴者，以六味地黄汤加柴胡、芍药、肉桂，大剂一服，即可愈。若元气虚寒之甚，阳不胜阴而邪不能解者，大温中饮。若元气虚甚，衰老积弱者，则不必兼用攻邪，只当以扶正气为主，但使元气不败，则邪气无有不服，宜大补元煎，或十全大补汤之类主之，而又惟休疟饮为最妙。　　疟疾屡散之后，取汗既多，而病不能止者，必以过伤正气而正不胜邪，则虽止微邪犹然不息，但使元气之虚者一振，散者一收，则无不顿然愈矣，宜三阴煎、五福饮，或小营煎、休疟饮主之。若有微寒者，宜大营煎或理中汤。若微有火者，宜一阴煎。若多汗不收者，宜五阴煎之类主之。　　疟疾久不能愈者，必其脾肾俱虚，元气不复而然。但察其脉证尚有微邪不解者，当专以补中益气汤为主。若邪气已尽而疟有不止者，则当专补元气，以八珍汤、十全大补汤、或大补元煎之类主之。若肾阴不足而精不化气者，宜理阴煎最效。若阴邪凝滞而久不愈者，宜于前药加姜、桂、附子。　　疟作而呕吐恶食者，虽曰少阳之邪为呕吐，然实由木邪乘胃所致，但解去外邪，呕当自止，宜柴陈煎或正柴胡饮加半夏主之。若脾胃气虚而寒邪乘之，则最多呕恶之证，宜温胃饮、理中汤、养中煎之类主之。若虚寒连及命门，火不生土而作呕者，宜理阴煎、右归饮之类主之。若兼食滞而作呕者，必多胀满，宜加陈皮、砂仁、山楂、厚朴之类为佐；若兼火邪者，必多热渴躁烦秘结，宜以黄连、黄芩之类为佐；若火在阳明甚者，加石膏；若兼寒者，必胃口怕寒，或吞酸嗳腐，或恶心，得热稍可，宜以姜桂、附子、吴茱萸之类为佐。　　疟疾因劳，辄复连绵不已者，此亦脾肾虚证。盖肾主骨，肝主筋，脾主四肢，气弱不胜劳苦，所以即发，但补肝肾使其气强即愈。如十全大补汤、八珍汤、补中益气汤，皆可酌用。　　疟疾发散已多，每致阴虚水亏，而烦热多渴者，宜以西瓜汁或雪梨浆或冷参汤，俱可滋阴截疟。无热者不可强用。　　疟痢并作，而脏平邪浅者，宜胃苓汤加柴胡一二钱。若寒湿伤脾而疟痢并作者，宜温胃饮加柴胡，或胃关煎加柴胡亦妙。若湿热伤脾，下及肝肾而暴注热渴，或下纯鲜血者，宜柴芩煎。　　疟邪未清而过食伤脾，以致痞满连绵不已者，宜大小和中饮加柴胡。若因食而成疟痞者，宜芍药枳朮丸、及大小和中饮之类调之。　　古云：治疟之法，凡将发之时，与正发之际，慎毋勉强施治，即治亦无效，必待阴阳并极，势平气退之后，然后察而治之，或于未发二三时之先，迎而夺之可也。经曰：夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。按此古法，殊似不然。予近治疟，每迎其锐而击之，最捷最效，是可见古法之有不必泥者。
　　　　　论汗

　　凡古人治疟之法，若其久而汗多，腠理开泄，阳不能固者，必补敛之；无汗则腠理致密，邪不能解，必发散之。故曰：有汗者要无汗，扶正为主；无汗者要有汗，散邪为主。此大法也。盖疟本外邪，非汗不能解。若不知善解其邪而妄用劫剂，多致胃气受伤，邪不能解，必反难愈。此宜以补剂为主，加减取汗，汗后再加补养可也。若邪在阴分则下体最难得汗，补药力到，自然汗出至足，方是佳兆。凡病此而邪有未解者，大忌饱食，亦以汗之难易为优劣也。　　凡寒邪之自外而入者，得汗即解，如伤寒之类皆是也。而惟时瘟时疟之病，则病有浅深不同。即如病瘟者，虽有大汗，而热仍不退；病疟者屡发屡汗，而疟犹不止。此其所感最深，故不能以一二汗而即愈。或通身如洗而犹不能透，若此者，但当察其强弱，仍渐次再汗之，方得邪解，故不可谓汗后必无邪也。此但当以脉之紧与不紧，及头身之痛与不痛，寒热之甚与不甚为辨耳。然又有虽已得汗，邪气将解，而不守禁忌，或因于劳，或因于欲，或受生冷微邪，或胃气未清因而过食，随触随发，此其旧邪未尽，而新邪又至，缠绵深固，因致留连者，亦必宜仍从汗解。但其病固宜散，则犹当以酌虚实为首务。
　　　　　论标本

　　凡治疟当知标本。予尝曰：有标则治标，无标则治本，此最为治疟之肯綮。何以言之？盖标以邪气言，本以正气言也。夫邪正相争，所以病疟。凡疟之初起，本由邪盛，此当治邪固无疑也。若或表散已过，或久而不愈，则于邪正之间有不可不辨矣。盖有邪者证必猖炽，脉必弦紧，或头疼虽减而未除，或汗虽出而未透。凡属形证有余者，即其病虽已久，亦必有表邪之未清也。但觉有微邪，此犹宜兼标为治。若汗出已多，邪解已透，别无实证实脉可据，而犹然不愈者，必由正气全虚，或以质弱，或以年衰，故余气有未能却而真阴有未能静耳。此当专治其本，但使元气既复，则无有不愈。设或不明标本，无论有邪无邪，而但知攻疟则害者多矣。予为此说，虽因疟而发，然诸病皆同此理，明者当心志之。
　　　　　厌疟

　　凡厌疟之法，今世俗相传多用之，但其有效有不效，人每疑之。而其所以然者，自有的确之妙，则从来人所未知也。盖疟以邪正相争，其感之浅者，乃少阳胆经病也。惟其邪本不甚，则邪正互为胜负，当此时也，亦犹楚汉相持之势，但得一助之者，为楚则楚胜，为汉则汉胜。故不论何物，皆可用以为厌，但使由之，勿使知之，其人恃有所助，则胆气略壮而邪即败矣，此即《内经》移精变气之意也。然必势均力敌者，乃可以一助而胜之，正胜则愈也。若果彼强我弱，势不易制者，则厌必无益。故惟邪轻日作者可厌，而邪深间日者则不能厌，此自理势之使然，无庸惑也。
　　　　　截疟

　　凡截疟之法，方固不少，然亦无必效之方。若以愚见并及治验，则未尝借于截也。盖有邪者，去邪则愈。若散邪既透，解表已过，则但收拾元气而气复即愈。惟能于邪正之间，得其攻补之宜，则无不自愈。此截之最善者也。至如截疟诸方，虽不可执，亦不可无。但有效于此而不效于彼者，亦以人之气血阴阳各有不同故耳。故凡用截药者，亦当察人之强弱而酌以用之，庶乎得效。然亦惟轻者易截，而重者不易截也。兹录诸方于后，亦可备于酌用。　　截疟常山饮，气血强壮者可用。截疟饮，气分不足者可用。牛膝煎，血分不足者可用。截疟丹，时气多湿者可用。木贼煎，湿痰邪实者可用。何人饮、休疟饮，血气大虚欲急济者可用。小柴胡汤加常山二钱，截疟如神。追疟饮，凡气血未衰或屡散之后，用之最效。
　　　　　似疟非疟

　　凡似疟非疟之病，虽有往来寒热，而时作时止，本非疟之类也，凡大病后或产后或虚损，俱有此证。经曰：阳虚则外寒，阴虚则内热。阴气上入阳中则恶寒，阳气下入阴中则恶热。故凡无外邪而病为寒热者，必属虚证。但虚有阴阳之异，而阳虚者必多寒，阴虚者必多热。阳虚者宜补其阳，如理中汤、十全大补汤加姜桂附子之类，此皆人所易知也。惟阴虚之证，则最不易辨。盖阴中之水虚者，阴虚也；阴中之火虚者，亦阴虚也。如其津液枯燥，精血耗伤，表里上下俱多烦热等证，此阴中之水虚也。治宜壮水以配阳，如一阴煎、六味地黄汤，或加减一阴煎之类主之。其有倏热往来，或面赤如脂而腹喜热饮，或上热如烙而下冷如冰，或喉口大热而大便不实，此其证虽若热，而脉必细微，或虽洪大而浮空无力者，是皆阳气无根而孤浮于上，此阴中之火虚也，治宜益火之本使之归源，如海藏八味地黄丸或右归饮之类主之。假热退则真寒见，自可因证而治之也。其寒热门论治尤详，所当并察。
　　　　　温疟

　　温疟一证，在《内经》曰：温疟者，得之冬中于风寒，至春夏阳气大发而为病，此即正伤寒之属也。故仲景《伤寒论》有温疟一证，即此是也。此与夏伤暑而秋为疟者，本自不同，当于伤寒门酌而治之。
　　　　　瘅疟

　　瘅疟一证，在《内经》曰肺素有热，气盛于身，发则阳气盛，阳气盛而不衰，故致消烁脱肉者，命曰瘅疟。盖此以阳脏而病阳证也，自与诸疟不同。而治此之法有三：如热邪内畜而表邪未解者，则当散以苦凉；如热因邪致，表虽解而火独盛者，则当清以苦寒，此皆治其有余也。若邪火虽盛，而气血已衰，真阴日耗者，急宜壮水固元。若但知泻火，则阴日以亡，必致不救。
　　　　　瘴疟

　　瘴疟一证，惟岭南烟瘴之地有之。盖南方岚湿不常，人受其邪而致病者，因名瘴疟。然瘴出地气，疟由天气，但使内知调摄而外不受邪，则虽居瘴地，何病之有？是可见瘴以地言，而疟即风寒外感之病也。但其甚者，则或至迷困喑哑，乃与常疟为稍异耳。凡治此者，亦总不离寒热虚实，及有邪无邪，如前治疟诸法而尽之矣。外如大梁李待诏瘴疟等论，既明且确，详列瘴气门，不可不察。
　　　　　辨古

　　陈无择《三因方》云：夫疟备三因，外则感四气，内则动七情、饮食、饥饱、房室、劳逸，皆能致之。经所谓夏伤暑秋痎疟者，此则因时而叙耳，不可专以此论。　　外所因证，有寒疟、有温疟、有瘅疟，并同《素问》也。有湿疟者，寒热身重，骨节烦疼，胀满自汗，善呕，因汗出复浴，湿舍皮肤，及冒雨湿也。有牝疟者，寒多不热，但惨戚振栗，病以时作，此则多感阴湿，阳不能制阴也。此五种疟疾，以外感风寒暑湿，与卫气相并而成。除瘅疟独热、温疟先热、牝疟无热外，诸疟皆先寒后热。　　内所因证，病者以畜怒伤肝，气郁所致，名曰肝疟；以喜伤心，心气耗散所致，名曰心疟；以思伤脾，气郁涎结所致，名曰脾疟；以忧伤肺，肺气凝痰所致，名曰肺疟；以失志伤肾所致，名曰肾疟。所致之证并同《素问》，此五种疟疾，以感气不和，郁结痰饮所致。不内外因，有疫疟者，一岁之间，长幼相似也；有鬼疟者，梦寐不祥，多生恐怖也；有瘴疟者，乍热乍寒，乍有乍无，南方多病也；有胃疟者，饮食饥饱，伤胃而成，世谓食疟也；有劳疟者，经年不瘥，前后复发，微劳不任也。亦有数年不瘥，结成症癖在腹胁，名曰老疟，亦曰母疟。以上诸证，各有方治，宜推而用之。　　愚谓疟疾一证，《内经》言已详尽，无可加矣。而后世议论烦多，反资疑贰。兹举陈氏三因之说，以见其概。如所云湿疟者，因汗出复浴，湿舍皮肤，固一说也。然浴以热汤，避彼风处，则断不致疟。惟冷水相加，疟斯成矣。若然，则仍是寒气，即《内经》所云夏遇凄沧水寒之证也。然此犹近似，但宜辨明寒热耳。至若牝疟无热，则《内经》并无此说，惟《金匮要略》曰：疟多寒者，名曰牡疟，蜀漆散主之。亦非曰无热也。若果全无发热，而止见寒栗，此自真寒阳虚证耳，别有本门，又安得谓之疟耶？再如内因五脏之疟，在《内经》刺疟论所言六经五脏之证，不过为邪在何经之辨，原非谓七情所伤便能成疟，而此云所致之证，并同《素问》，则《素问》无此说也。且既云七情所伤，则其虚实大有不同，又岂皆痰饮所致也耶？再若不内外因，凡鬼疟梦寐之说，此或以疟邪乱神，因致狂言似鬼者有之，岂鬼祟果能为疟乎？至若胃疟，既云饮食，则明是内伤。且凡先因于疟而后滞于食者有之，未有不因外邪而单有食疟者也。夫病情必有标本，标本误认，治岂无差？窃计陈氏之言，既以三因立论，故不得不敷演其说，而焕然若有可观。不知影响之谈，不但无益于病，而且乱人意见，致令临证狐疑，莫知所从，而每至于害者，皆此之类。　　疟疾之作，本由风寒水湿之邪感而致病。亦或有非风非水而衣薄受凉，凡体怯者，皆能为疟。及其病深，则未免因经及脏，因表及里，故有不慎饮食而更甚者，有不慎劳役而增病者。总之无非外邪为之本，岂果因食因痰而能成疟者耶？今观朱丹溪之言，亦以痰食并列，严用和则悉归之痰，盖皆因陈氏之说而殊失《内经》之正意矣。故张子和亦以祟怪为笑，以食疟为非，而云治平扰攘时当分治，是皆有理确见也。独怪其以暑为火，而且谓扰攘之时，其民劳苦，大忌错作脾寒治之，而又用吐汗下三法，恐此言亦属偏见也。但劳苦过伤之人，其虚更甚，又岂无三阳疲损等证，而可俱谓之火，及可尽用三法乎？甚哉！立言之难，于此可见，时中之不易得也如此！
　　　　石室秘箓 【清　陈士铎】

　　　　　疟病治法

　　日治者，病重于日间而发寒发热较夜尤重，此等证必须从天未明而先截之，方用柴胡、当归各三钱，黄芪、白朮各五钱，人参、陈皮、半夏、青皮、枳売、甘草各一钱，干姜五分，水煎服。此方妙在加柴胡于参、芪、归、朮之中。盖邪之感在日间作祟者，欺正气之衰也。今用祛邪之品，同补正之药共相攻邪，则正气有余，邪自退舍。譬如贼人白昼操戈入室，明欺主人软弱，故肆无忌惮。倘主人退缩潜形，则贼势更张，必大恣摽掠席卷资囊而去，正气日消，病安能愈也？妙在全用补正为君，则主人无惧，指挥如意，号召家人，奋勇格鬬，前后左右，无不执耒而来，负锄而至，争先捍御，贼人自然胆落，惟恐去之不速矣。况方中有柴胡、半夏之类，各各消邪。譬如主人既勇，奴仆无非勇士，则贼不奔逃，必被擒获。此方之用于日间实有妙用也。　　一法治日间之证，尤易奏功，方用白朮五钱，柴胡二钱，熟地一两，甘草、陈皮、白芥子、人参各一钱，水煎服。前方乃治阳虚之证，此方乃治阳虚而兼阴虚之证，二方彼此参用，何愁日间之病棘手哉！　　夜治者，病重于夜间而发热者也。或寒少而热多，或热少而寒多。一到天明，便觉精爽；一到黄昏，便觉沉困。此阴气甚虚，故行阳分则病减，行阴分则病重也。方用熟地一两，山茱萸四钱，当归、白芍、柴胡、白芥子、麦冬、生何首乌各三钱。鳖甲、茯苓各五钱，陈皮、北五味各一钱，水煎服。此方妙在鳖甲同柴胡并用，又以诸补阴之药合而攻之也。盖鳖甲乃至阴之物，逢阴则入，遇阳则转，即此二味，原是治阴经之邪热，况又用于纯阴同队之中，有不去阴邪而迅散哉？生何首乌真入阴经，亦能攻邪。加以白芥子去脏膈之滞痰，又不耗其真阴之气，有不奏功如响者乎？譬如人家主妇，一旦被贼人所执，刀火相逼，倘箱柜空虚，则贼人失望，势必因羞变怒，愈将主妇施刑。今用熟地、山茱萸、当归、芍药，纯是补正之品，同群共投，犹贼在房中尽将金玉散倾，则贼喜出望外，必且弃主妇而取资财，饱则扬去。又有鳖甲、何首乌、芥子之类，力能战邪，则堂外声扬，夺门攻击，邪自张皇，更思早遁。倘止用鳖甲、首乌，则又势单力薄，无物饵贼，岂肯甘心反走，必致相争相战，彼此败衄而后去。更有妙论，人多未知。如此等证，必须在黄昏之前，以此药先与之，则阴气固而邪不敢入。又譬如人家门户谨防，锁钥严整，司更值宿之仆，俱各精健绝伦，则贼必望风而退，却又何至越墙上壁，而至主妇知觉，呼召家人，捆缚而献哉？此皆日间不治，而以夜间先治之法也。　　阴邪之盛，必发夜间无疑，然亦有阴邪而兼带阳邪，亦发于夜间，其病亦发寒发热，无异纯阴邪气之证，但少少烦躁耳，不比阴证之常静也。法当于补阴之中，少杂阳药一二味，使阴长阳消，自然奏功如响。方用熟地一两，山茱萸四钱，当归、柴胡、白芥子、生何首乌、麦冬各三钱，鳖甲、茯苓各五钱，陈皮、北五味各一钱，余再加人参二钱，白朮三钱，即可治阴邪而兼治阳邪之证。　　疟疾本是常证，只可以平常消导而发散之。今忽为下利等证，则变轻为重。欲发汗则身已亡阴，欲祛邪则下已便物。顾上则虑下，顾下则碍上。倘仍以常法治之，奏功实少。今用人参、鳖甲、茯苓、当归各一两，白朮、白芍各三两，柴胡、枳壳、槟榔各一钱，水煎服。此方奇在用人参、白朮。盖疟病则亡阳，若不急补其阳气，则下多亡阴，势必立亡。惟急补其阳气之不足，阳生阴长，始有生机。尤妙白芍、当归之多，以滋润其肠中之阴。盖下利多则阴亡亦多，今用补阴之剂，则阴生阳降，自然春意融和，冰泮化水，分消水道，污秽全无。况方中又加枳壳、槟榔，仍然去积。又妙少用柴胡微舒肝气，使木气相安，不来克土，自然土克水之多，水润木之下，内气既生，外邪亦散，此治下利而疟病同除。此种治变之法，何可不知！古今图书集成医部全录卷二百九十

疟门

　　　　方

　　二虎丹 【中藏经】 　治疟。
　　辰砂　硫黄
　　右，热多加辰砂，寒多加硫黄，并研细枣肉为丸如龙眼大，当发日，新水七分一盏化下。
　　柴胡去半夏加(艹舌)蒌汤 【《金匮要略》】　治疟病发渴者；亦治劳疟。　　人参　黄芩　甘草各三两　(艹舌)蒌根四两　柴胡八两　生姜二两　大枣十二枚　　右七味，以水一斗二升，煮取六升，去滓，再煎取三升，温服一升，日二服。
　　清中驱疟饮 【张三锡，下同】 　治疟初起，先寒后热，胸膈饱闷，或战后大渴。　　半夏　橘红　柴胡　黄芩　槟榔　草果　山楂　青皮　厚朴　苍朮　　右，姜枣煎。口干热多加花粉、黄连，泻加五苓。
　　六丁散　治疟，气壮脉有力者，量轻重虚实增减。　　槟榔一钱二分　贝母一钱五分　丁香　草果　知母　常山各一钱　　右，水酒各一碗，煎一碗，露一宿，五更温服。
　　加减调中益气汤　消疟，治导仍不止，体倦脉弱，或脉虚大者。　　人参　白朮　白茯苓　陈皮　槟榔　山楂　青皮　柴胡　苍朮　黄芩　升麻　半夏　久疟在阴分者，加芎归。
　　白朮散　治邪气留于经络，与卫气相并，日发疟疾，寒热交作者。初受风寒者尤宜。　　麻黄　白朮　茯苓　桂心各七分　陈皮　青皮　桔梗　白芷　甘草炙　半夏制　紫苏　乌梅肉各六分　　右作一服，水二盏，姜三片，枣一枚，煎八分，食远服。
　　正气散徐氏　退寒疟，正胃气，进饮食。脾胃虚怯者，用之尤宜。　　藿香　草果各二两　半夏制　陈皮　厚朴　砂仁　甘草炙，各一两　　右为细末，每服三钱匕，生姜枣子煎，俟疟未发前，和渣服。
　　柴葛二陈汤 【《辨疑》】 　治一切疟，伤暑湿劳食等证。　　柴胡　干葛　白朮　半夏制　黄芩阴疟即除之　陈皮　苍朮制　川芎　甘草各五分　　右(口父)咀，作一服，水二盏，生姜三片，煎服。干葛、川芎、苍朮乃发散外邪之药，久疟者及发散过者除之。不思饮食，加山楂、麦芽、枳实各五分。痰盛，加贝母、知母。寒痰停饮，加草果仁。阳分汗多，加人参、黄芪，去葛根。阴分加酒芍药、川当归、川芎、生地黄各八分，或加升麻以提之。久疟微邪，潮热，加四君子汤，去祛邪之药。欲截，加常山、槟榔、青皮、贝母各一钱。
　　二朮柴葛汤　一名驱邪汤。治诸疟必用之剂。　　白朮　苍朮　柴胡　葛根　陈皮各七分　甘草五分　　若一日一发，及午前发者，邪在阳分，加枯芩、茯苓、半夏各一钱；热甚头痛，加川芎、软石膏各一钱；口渴加石膏、知母、麦门冬各一钱。若间日或三日发，午后或夜发者邪在阴分，加川芎、当归、酒炒芍药、熟地黄、酒炒知母各一钱，酒黄芩、酒红花各四分，提在阳分可截之。若间一日，连发二日或日夜各发者，气血俱病，加人参、黄芪、白茯苓各一钱以补气，川芎、地黄、归芍以补血。若阳疟多汗，用黄芪、人参、白朮以敛之，无汗用柴胡、苍朮、白朮、黄芩、葛根以发之。若阴疟多汗，用当归、白芍、熟地、黄芪、黄蘗以敛之，无汗用柴胡、苍朮、川芎、红花、升麻以发之。胃气弱饮食少，或服截药，伤脾胃而食少者，加人参、酒芍药、大麦芽各一钱。伤食痞闷，或有食积者，加神曲、麦芽、枳实各一钱，黄连五分。痰甚，加生姜、半夏、南星、枳实炒各一钱，黄连、黄芩各六分。若欲截之，加槟榔、常山、青皮、黄芩各一钱，乌梅肉三个。日久虚疟，寒热不多，或无寒，但微热者，邪气已无，只八珍汤加柴胡、黄芩、黄芪、陈皮，以滋补气血。
　　香薷饮　治伤暑发疟。
　　香薷二钱　厚朴　扁豆炒，各一钱　右口　父咀，水盏半，乌梅一个，煎八分，临时入姜汁一匙温服。
　　沃雪汤　治山岚瘴疟。
　　苍朮炒　甘草盐浸炙，各三两　防风　白芍药　厚朴　干葛各四两　(石卜)硝两半，研　　右(口父)咀，每服四钱，水二盏，煎一盏，不拘时热服。服毕少时，以姜、葱作羹或作粥吃了，避风坐卧，身体润即愈。两滓又合煎服。
　　香椿散　治瘴疟，恶心，四肢疼痛，口吐酸水，不思饮食，憎寒壮热，发过引饮；并哑疟。　　香椿嫩叶三两，酒浸炒　向日南壁土　甘草炙　陈芽茶各二两　　右为细末，每服四钱，用酒调下。如患久者，更入甘遂、柴胡各半两，空心临卧服。
　　破块丸　治瘴疟，结成气块，腹中不能消散。　　荜茇　大黄各一两，俱生用
　　右为细末，入麝香少许，炼蜜丸如梧桐子大，每服三十丸，空心冷酒下，日三服。
　　桂附二陈汤　治寒疟，但寒少热多，定腰足冷。　　附子炮裂　半夏制　陈皮　白茯苓　肉桂　炙甘草　　右(口父)咀，每服四钱，水一盏，姜三片，枣一枚，煎服。
　　二十四味断疟饮　治久疟。
　　常山酒炒　草果　槟榔　知母酒炒　陈皮　青皮　川芎　枳壳　柴胡　黄芩　荆芥　白芷　人参　紫苏　苍朮　白朮　半夏　良姜　茯苓　桂心　葛根　甘草　杏仁　乌梅各等分　　右(口父)咀，每服一两，水二盏，姜三片，枣一枚，煎八分，发日早服。
　　鳖甲乌梅丸　治久疟不愈。
　　鳖甲酢炙一个　常山酒炒褐色，二两　知母　贝母　槟榔各两半　乌梅肉五钱　人参七钱　青皮去白一两　草果仁八钱　　右为细末，酒糊丸梧桐子大，每服七十丸，酒下。忌猪羊鸡半月。
　　浸酒药　治久疟，服诸药不效者。
　　常山炒　苍朮制，各一两　草果　青皮　陈皮　贝母　甘草各五钱　乌梅肉　人参各四钱　鳖甲炙，一个　　右(口父)咀，用老酒半旋入瓶中浸药，每晨服一二杯。忌怒劳冷食。
　　斩鬼丹 【《发明》】 　截疟。
　　人信五钱，用明矾五钱，盖罐内火煅，微有黑烟出，取起放土地上冷定，入雄黄三钱，明亮者　　右共研匀，极细，五月五日，五家粽角为丸如小豆大，未发前，面东凉水下三丸，嚼破吞之妙。小儿一丸，以吐为度。
　　秘方鬼哭丹　治诸疟疾。
　　菉豆一两　信石明者，三钱
　　右碾极细，以蒸饼为丸如菉豆大，每服三丸，发日早五更，以新汲水朝东吞下。忌湿面生冷荤腥。
　　煮药豆法　治久疟疟母痞块者，不宜用消痞丸散等破气并热药，只宜用制豆法，食尽二升，自然消愈。　　大黑豆二升　常山半斤　血竭五钱，另研　枳实四两　　右用水一斗，先銼常山、枳实，煮十余沸，入豆候熟，去二味，再入血竭末，用文武火熬尽汁，取出晒干，每日食之。一二合后，可灸章门二穴，其痞自消。
　　疟疾方 【《医贯》】 　不论新久，男妇皆可服。　　白朮土炒　白茯苓　川芎各六分　白芍酒炒　陈皮去白　当归　山楂蒸取肉　知母盐水炒　黄蘗盐水炒各八分　甘草　黄连姜汁炒　青皮各三分　软柴胡　半夏姜汁煮透晒干　条芩酒洗，各五分　枳壳麸炒，二分　姜一片　　水煎服。寒热退，去柴胡，加人参三分。孕妇不可用枳壳。
　　桂枝羌活汤 【河间，下同】
　　桂枝　羌活　防风　甘草炙，各半两　　右为粗末，每服半两，水一盏半，煎至一盏，迎发而服之。吐者加半夏曲等分。
　　麻黄羌活汤　治疟病，头痛项强，脉浮恶风无汗者。　　麻黄去节　羌活　防风　甘草炙，各半两　　右为粗末，每服半两，水一盏半，煎至一盏，温服。如吐者，加半夏曲等分。
　　麻黄桂枝汤　治疟如前病证而夜发者。　　麻黄一两，去节　甘草炙，三钱　黄芩五钱　桃仁三十个，去皮尖　桂枝三钱　　右五味，同为细末，依前服。桃仁味苦甘辛，肝者血之海，血聚则肝气燥，经所谓邪气深远而入血，故夜发乃阴经有邪。此汤发散血中风寒之剂。
　　白芷汤　治疟病，先以大柴胡汤下过，外微邪未尽者。　　白芷一两　知母一两七钱　石膏四两　　右为粗末，同前煎服。

　　桂枝芍药汤　治疟发寒热大争。
　　桂枝三钱　黄芪　知母　石膏　芍药各半两　　右为粗末，每服五七钱至一两，水煎，如前药服之。
　　桂枝黄芩汤　服桂枝芍药汤，寒热转大者，以此与服。　　柴胡一两二钱　黄芩　人参　甘草各四钱半　半夏四钱　石膏　知母各五钱　桂枝二钱　　右为粗末，依前服之。

　　麻黄黄芩汤
　　麻黄一两，去节　桃仁三十枚，去皮　黄芩五钱　甘草炙，三钱　桂枝二钱半　　右为细末，同前服法。桃仁味苦甘辛，肝者血之海，血受邪则肝气燥，经所谓肝苦急急食甘以缓之，故桃仁散血缓肝，谓邪气深远而入血，故夜发，乃阴经有邪。此汤发散血中风寒之剂。
　　桂枝石膏汤
　　桂枝五钱　石膏　知母各一两半　黄芩一两　　右为粗末，分作三服，水一盏，同煎服。
　　大柴胡汤
　　柴胡半斤　黄芩　芍药各三两　半夏半升，洗　生姜五两，切　枳实四枚，炙　大枣十二枚，劈　大黄二两　　右七味，以水一斗二升，煮取六升，去渣再煎，温服一升，日三服。
　　柴胡桂姜汤
　　柴胡半斤　桂枝三两，去粗皮　(艹舌)蒌根四两　干姜　黄芩　牡蛎煅，各二两　甘草炙，一两　　右七味，以水一斗二升，煮取六升，去滓再煎，取三升，温服一升，日三服。
</div>
    <div class="pagination">
<a href="疟门_page2.html">上一页</a><a href="疟门.html">1</a><a href="疟门_page2.html">2</a><span class="current-page">3</span><a href="疟门_page4.html">4</a><a href="疟门_page5.html">5</a><a href="疟门_page6.html">6</a><a href="疟门_page7.html">7</a><a href="疟门_page8.html">8</a><a href="疟门_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
