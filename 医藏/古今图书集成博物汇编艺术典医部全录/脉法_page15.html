<!DOCTYPE html>
<html>
 <head>
  <meta charset="utf-8"/>
  <title>
   脉法 - 第 15 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   脉法 - 第 15 页/共 28 页
  </h1>
  <div class="content">
   【注　脉隐伏乃用推法。经曰：推而外之属腑，内而不外，有心腹积也；推而内之属脏，外而不内，身有热也。推而上之，关前上而不下，腰足清也；推而下之，关后下而不上，头项病也。按之至骨，脉气少者，腰脊痛而身有痹也。盖脉有隐显，皆阴阳变化错综，须横看竖看，乃可以尽其变也。】　　惟有天和脉不应。
　　 【注　歌曰：天和脉只论三阴，南天高兮北泉深。太阴专主右尺寸，厥阴尺寸左边沉。少阴尺寸两不应，相交相反死将临。天和，乃平脉也。诸阳为浮，诸阴为沉，故不言三阳司天在泉。南政以天道言，甲己二岁，论脉则寸在南而尺在北。三阴司天，则两寸不应；太阴司天，右寸不应；少阴司天，两寸不应；厥阴司天，左寸不应。三阴在泉，则两尺不应；太阴在泉，右尺不应；少阴在泉，两尺不应；厥阴在泉，左尺不应。北政以地道言，乙丙丁戊庚辛壬癸之岁，论脉则寸在北而尺在南。三阴司天，则两尺不应；太阴司天，右尺不应；少阴司天，两尺不应；厥阴司天，左尺不应。三阴在泉，则两寸不应；太阴在泉，右寸不应；少阴在泉，两寸不应；厥阴在泉，左寸不应。不应者，皆为沉脉也。《绀珠经》曰：五行君火不用事，故南政少阴司天，君火在上，则两寸不应；司泉君火在下，则两尺不应。厥阴司天，君火在左，故左寸不应；司泉则左，尺不应。太阴司天，君火在右，故右寸不应；司泉则右尺不应。北政少阴司天，君火在上，则两尺不应；司泉君火在下，则两尺不应。厥阴司天，君火在左，故左尺不应；司泉则左寸不应。太阴司天，君火在右，故右尺不应；司泉则右寸不应。凡不应者谓脉沉而细不应于手也。反之则沉为浮，细为大也。岁当君火在寸而沉，反应于尺；岁当君火在尺而沉，反应于寸。经曰尺寸反者死。岁当君火在左而沉，反应于右；岁当君火在右而沉，反应于左。经曰阴阳易者死。又曰学诊之士，必先岁气，良有以哉！此与仲景、丹溪所说不同，然所论深得《素问》君火以退之旨，故从之。】　　急弹靡常是奇经，
　　 【注　歌曰：督冲犹豫苦狂痴，两手坚实浮沉齐；尺寸俱浮俱牢者，直上直下亦如之。任紧细长至关止，阴中切痛引腹脐。前部左右脉弹手，阳蹺癫癎痹皮肌。后部弹手阴蹺脉，里急阴疝崩漏危。中部弹手带脉病，走精经绝恐无儿。从少阴斜至太阳，阳维颠仆声如羊。从少阳斜至厥阴，阴维痒痹恶风侵。来大时小是阴络，肉痹应时还自觉。来小时大阳络病，皮肤不仁汗滴落。按《脉经》，两手脉浮沉实盛一般者，冲督脉也，主凡事犹豫有两心，甚则癫狂痴迷不省。尺寸俱浮，直上直下，或只关浮直上直下者，督脉也，主腰背强，大人癫，小儿癎。尺寸俱牢直上直下，或只关实者，冲脉也，主胸中有寒，妇人瘕疝绝产。脉来紧细实长者，任脉也，苦小腹痛引脐，阴中切痛。前部左右弹手者，阳蹺脉也，苦癫癎、恶风、偏枯、僵仆羊鸣，身体强痹。后部左右弹手者，阴蹺脉也，苦小腹痛、里急、引阴中痛，男子为疝，女子崩漏。中部左右弹手者，带脉也，苦小腹痛引腰，男子失精，女子绝经，令人无子。从少阴斜至太阳者，阳维也，颠仆羊鸣，或失音不能言。从少阳斜至厥阴者，阴维也，苦癫癎，肌肉淫痒，痹，汗出，恶风。阴络来大时小，苦肉痹应时自发，身洗洗也。阳络来小时大，皮肤不仁且痛，汗出而寒。凡见奇经之病而后有奇经之脉。病证详前经络。】　　一脉二变尤堪怪。
　　 【注　动脉，阴阳气相搏耳，阴阳和则脉不动。今气先中于邪，则气为之是动，气既受邪，则血亦不行而病所由生，故一脉之动变为气血两病，岂特左为血而右为气哉？又洪大一脉，有力而实者为热甚，无力而虚者为虚甚。微濇一脉，无力而短者，固为虚；然伏热痰气凝滞，亦可概以虚视之乎？是知脉之变化不拘如此，故有舍证而从脉者，有舍脉而从证者；有从一分脉二分证者，有从一分证二分脉者；有清高贵人，两手俱无脉者；有左小右大，左大右小者；有反关脉者；又有折一手及疮伤脉道者。可不从其证乎？善诊者尚其悟之！】　　男女寅申莫浪惊，
　　 【注　天之阳在南而阴在北，男子面南而生于寅，则两寸在南而得其阳，寸脉洪而尺脉弱者，常也。地之阳在北而阴在南，女子面北而生于申，则两尺在北而得其阴，寸脉弱而尺脉洪者，常也。阳强则阴弱，天地之道也。反之者病。男得女脉为不足，女得男脉为太过。左得之病在左，右得之病在右。男左女右者，地之定位也。盖人立形于地，故从地化。楚人尚左，非道也。故男子左脉强而右脉弱，女子则右脉强而左脉弱。天以阴为用，故人之左耳目明于右耳目。地以阳为用，故人之右手足强于左手足。阴阳互用也，非反也。凡男子诊脉，必先伸左手；女子诊脉，必先伸右手。男子得阳气多，故左脉盛；女子得阴气多，故右脉盛。男子以左尺为精府，女子以右尺为血海，此天地之神化也，所以别男女，决死生。叔和云：女人反此背看之，尺脉第三同断病，是也。或不知此阴阳五脏倒装者，非。】　　大衍五十为至数，主位先天见圣灵。　　 【注　脉以息数为主。血为脉，气为息。应曰至，息曰止。呼吸者，气之橐钥；动应者，血之波澜。人一呼脉行三寸，一吸脉行三寸，呼吸定息，脉行六寸。人一日一夜凡一万三千五百息，脉行五十度周于身，漏水下百刻。荣卫行阳二十五度，行阴亦二十五度为一周，故五十度复会于手太阴。法以一呼一吸为一息。一息之间，脉来四至五至，和缓舒畅者为平。六数七极，热之甚也。三迟二慢，冷危证也。两息一至与八、九、十余，则不成息矣。凡至数多者为至，至数少者为损。损脉从上损肺起而下及于肾，至脉从下损肾起而上及于肺。《捷径》曰：从上损下死犹迟，至脉多从下损上，然此小衍之数也。大衍以五十数为极，至三部平匀满五十数而一止，或不止者无病。若觉肾脉忽沉，就肾部数起，不满五十动而止者，一脏无气。呼出心与肺，一动肺，一动心。吸入肾与肝，一动肝，一动肾。呼吸之间一动脾，今吸不能至肝至肾而还，复动肺脉，则四十动后一止者，是肾先绝，肝脏代至，期四年春草生时死。就肝部数起，三十动一止者，肝肾两脏无气，心脏代至，期三年谷雨时死。就心部数起，二十动一止者，肾肝心三脏无气，脾脏代至，期二年桑柘赤时死。就脾部数起十五动一止者，肾肝心脾四脏无气，肺脉代至，期一年草枯时死。至于两动一止，或三四动一止者，死以日断矣。是知脉之虚实死生，皆在息数之间。奈何今之诊者，或专究析诸般脉形而不暇察夫至数。又有虽知察夫至数，而无得手应心之妙，数之愈烦而愈失其真。噫！折一臂瞽一目而不夭，脉少有变，则病患随之。今人问病，每曰脉息何如？医者于此未达，奈何！学者要在平时对先天图，静坐调息，观气往来。临时又有屏气不息之敬，则是以吾心之太极，而验彼身之太极，不离乎气血，不杂乎气血，乃先天之灵也。岂泥象数者之可语哉！断病之法，四时四季以其当旺者为主。五脏六腑候其盛衰之极者为病本位。太过不足之极者亦死。《素问》云：人之居处动静，而脉亦能为之改，则凡不幸而脉稍有变者，可不调养之以尽其天年乎？内因外因人病暴病见代止必死。凡诸般死脉，皆十动以下之变名也。】　　四时胃气为之本，
　　 【注　人之气血，春升、夏浮、秋降、冬沉，应周天之常度，配四时之定序。以各部言之，肝弦、心洪、肺濇、肾沉、脾缓者，本脏脉也。以时令言之，春六部中俱带弦，夏俱带洪，秋俱带濇，冬俱带沉，长夏四季俱带和缓。凡人得应时之脉者，无病也。然必微弦、微洪、微毛、微石为有胃气，若纯见弦、洪、毛、石，谓之真脏之脉。无胃气以和之者必死，故曰四时以胃气为本，此脉之常体也。然消息盈亏，理化不住，运动密移，春行冬令，夏行春令，秋行夏令，冬行秋令，四变之动脉与之应者，乃气候之至脉也。亦必脉有胃气。无害胃气者中气也。不大不细，不长不短，不浮不沉，不滑不濇，应手中和，意思欣欣，难以名状者是也。有胃气则脉有力、有神，无胃气则脉无力、无神，神即胃气也。男子左手重而气口脉和，女子右手重而人迎脉和，亦为有胃气。今人泥以浮取腑，沉取脏，中取胃气。而不知中固中也，浮之中亦有中也，沉之中亦有中也。不当泥其形，而当求其神也，神即有力也。或疑七诊之法，亦以中为胃气，且如六脉俱沉，可断其无中气耶？其九候指法轻重，经论详矣，已采入心部脉注。】　　六甲循环若弟兄。
　　 【注　气候阴阳，更迭四时。冬至阴极阳生，夏至阳极阴生。冬至后得甲子少阳，旺六十日，其气尚微，故脉来乍大乍小，乍短乍长；第二甲子阳明，旺六十日，其气始萌，故脉浮大而短；第三甲子太阳，旺六十日，其气大盛，故脉来洪大而长。夏至后第四甲子太阴，旺六十日，阴气初生，故脉紧大而长；第五甲子少阴，旺六十日，阴气渐盛，故脉紧细而微；第六甲子厥阴，旺六十日，阴气极盛，故脉沉短而敦重。六六三百六十日，以成一岁。此三阴三阳之旺，时日之大要也。又大寒至春分，厥阴风木之至，其脉弦；春分至小满，少阴君火之至，其脉洪而钩；小满至大暑，少阳相火之至，其脉大而浮；大暑至秋分，太阴湿土之至，其脉沉；秋分至小雪，阳明燥金之至，其脉短而濇；小雪至大寒，太阳寒水之至，其脉大而长。或问六甲六气主脉，皆本《内经》，而脉形有不同何耶？盖人禀气盛，则脉应时而盛，禀气弱或有病邪凝滞，则脉不能应时而不失。其真气，则亦随阴阳微盛而变化略不同耳，非相反也。此言人身气候，有一日一应周天者，有一年一应周天者。丹溪曰：脉，神也，阳也，其行速，犹太阳一日一周；息，气也，阴也，其行迟，犹太阴一月一周是也。歌云：春弦夏洪秋似毛，冬沉如石应天地。阿阿缓若春杨柳，此是脾家居四季。气候变动或不同，生死总诀在胃气。】　　约哉四脉千古诀，
　　 【注　博之二十七种，约之则为浮、沉、迟、数、滑、濇、缓、大八要；又约之则为浮、沉、迟、数；又至约则为浮中沉。盖浮兼数，沉兼迟，中则浮沉之间，故所集六部脉诀，每以浮沉二字贯之。《难经》曰：浮者阳也，沉者阴也，阴阳辨而脉无余蕴矣。是知浮、沉、迟、数四脉，千古要诀也。彭用光曰：浮阳曰金，轻清于上；芤实洪长，在心取象。沉阴曰水，润滑在下；微弱伏虚，由沉化生。迟寒曰土，三至一息；内涵四脉，濡缓濇结。数热曰火，一息六至；弦紧仿佛，滑大为异。盖浮乃轻手取之，而芤、实、洪、长之类，皆轻手而得之也；沉乃重手取之，而微、弱、伏、虚之类，皆重手而得之也。迟者不急，一息三至，而濡、缓、濇、结之类也；数者频急，一息六七至，弦、紧、滑、大之类也。学者能以四脉为祖，先看五脏之中何脏得之，后看三部之中何部得之，庶乎据脉可以识证，因证可以识脉，随人人之脉与证而立方，庶乎不致误人也。】　　动静元机太简明。
　　 【注　脉理多端，若不凭浮、沉、迟、数，则指下茫然。且脉有单看浮而总看沉者，有总看浮而单看沉者，迟数亦然。要之审决经络，惟总看可凭。凡脉以得中为静，太过而为盛之极，不及而为衰之极，俱谓之动。只取其动者治之，则经络不杂，何其简且明哉！】　　不问在经并脏腑，有力无力要叮咛。　　 【注　四脉不问何部得之，有力则为风积痛热；无力则为虚气寒疮。百病无不包括。】　　欲识根源无别巧，只要临时心气清！　　 【注　根源手太阴也，胃气也。先天之灵，非心清气定者，不能察识。七诊法云：一静其心，存其神也；二忘外意，无私虑也；三匀呼吸，定其气也；四轻指于皮肤之间，探其腑脉浮也；五微重指于肌肉之间，取其胃气中也，六沉指于筋骨之上，取其脏脉沉也；七察病人脉息数来也。】
　　　　　伤寒脉法

　　大浮数滑动阳脉，阴病见阳生可得。沉濇弦微弱属阴，阳病见阴终死厄。阴阳交互最元微，浮中沉法最明白。　　 【注　阴阳脉皆五者，脉从五行生也。邪在表则见阳脉，邪在里则见阴脉。阴病见阳脉者生，邪自里之表，欲汗解也。如厥阴中风，脉微浮为欲愈，不浮为未愈是也。阳病见阴脉者死，邪自表达里，正气亏陷，如谵语脉沉是也。《活人书》谓杂病与伤寒脉不同，其实同也。况伤寒中亦有杂病，杂病中亦有伤寒，伤寒杂病，脉之阴阳，一而已矣。自《百证歌》举其概，丹溪发其微，然后知脉当从仲景与叔和《脉经》，不当泥高阳生之《脉诀》也。】
　　　　　浮候

　　浮脉察表之实虚，尺寸俱浮太阳表；浮而紧濇是伤寒，浮而数者热不小。　　 【注　伤寒先辨人迎及传而变，次别诸经脉。尺寸俱浮，有力有神者可汗；脉迟者不可汗。】　　浮而缓者是伤风，浮大有力热易晓；浮而长大 【太阳】 合阳明，浮而弦大少阳了。　　 【注　浮而缓宜解肌，不可发汗。】
　　　　　中候

　　中切阳明少阳经，尺寸俱长阳明病。浮长有力兼太阳，　　 【注　无汗宜发汗。】
　　长大有力为热甚。
　　 【注　当解肌。】
　　长数有力热可平，长滑实大宜通利。尺寸俱弦和少阳，　　 【注　凡弦脉只可和解。】
　　浮弦兼表汗乃定。弦迟弦小弦微虚，　　 【注　内寒宜温。】
　　弦大弦长滑热甚。
　　 【注　热甚宜解。】

　　　　　沉候

　　沉脉察里虚与实，尺寸沉细属太阴。沉微少阴微缓厥 【阴】 ，沉迟无力阴气深。　　 【注　脉沉微、沉细、沉迟、沉伏无力，为无神，为阴盛而阳微，急宜生脉回阳。】　　沉疾有力为热实，养阴退阳邪不侵。　　 【注　脉沉疾、沉滑、沉实有力，为有神，为热实，为阳盛阴微，急宜养阴退阳。大抵沉诊之法，最为紧关之要，以决阴阳冷热，用药生死在于毫发之间，不可不仔细察之。凡脉中有力为有神，可治；无力为无神，难治。又尝论伤寒脉非一端，阴阳俱紧濇，伤寒也。若前伤寒，郁热未净，重感于寒则变为温疟。阳浮阴弱伤风也。若前伤风，蕴热未已，重感于风则变为风温。阳濡阴急，当夏先伤湿而后伤暑，乃湿温脉也。阳浮阴濡，当春先伤温气而后感风，乃风温脉也。阳脉洪数，阴脉实大，温毒脉也。当春夏感热而又遇湿热，两热相合，故温毒发斑。阳脉濡弱，阴脉弦紧，湿温脉也。长夏先伤湿而后伤暑，阴阳俱盛，温疟脉也。先伤风寒，余热未净，重感于寒所致。若脉阴阳皆沉，而证似太阳者，乃冬时天暖，温气所犯。或同病异名，或同脉异经，病皆起于中宫湿土，与伤寒相似，不可不辨。】
　　　　　杂病脉法

　　以所集杂病为次，《脉诀》举要为主，兼采《正传》、《权舆》权度补之，附温暑内伤。　　中风脉浮，滑兼痰气。其或沉滑，勿以风治。或浮或沉，而微而虚。扶危治痰，风未可疏。浮迟者吉，急疾者殂。　　 【注　若风废瘫痪，脾缓者不治。《捷径》云：风疾脾缓空费力，痨疾心数命难存。】　　中寒紧濇，阴阳俱盛。法当无汗，有汗伤命。　　 【注　阳紧，寒在上焦作吐；阴紧，寒在下焦自利。阴阳俱紧，上下皆受寒，法当无汗。反自汗者，亡阳不治。】　　伤风之脉，阳浮阴弱。邪在六经，或弦而数。　　 【注　阳浮，卫中风。阴弱，荣气弱也。邪在六经者俱弦。】　　暑伤于气，所以脉虚。弦洪芤迟，体状无余。　　 【注　脉虚而微弱，或浮大而散，或隐不见，微弱隐伏，皆虚类也。】　　暑热病剧，阴阳盛极。浮之而滑，沉之散濇。汗后躁大，死期可刻。　　 【注　得汗后，脉躁大者固死。入里七八日，脉来不躁数而濇小者，亦死。】　　温脉无名，随见诸经。未汗宜强，虚缓伤生。　　 【注　温脉随各脏腑所见而治。未汗脉强急者生，虚缓者死。已汗表证不退，脉强急者死。或入里腹痛甚，下利者死。】　　湿脉濡缓，或兼濇小。入里缓沉，浮缓在表。若缓而弦，风湿相搅。　　 【注　浮缓在表，沉缓在里，或弦缓，或浮缓，风湿相搏。】　　脉紧而濇，或浮而弦，或芤而虚，是为燥证。　　 【注　濇主燥。风燥兼浮而弦，血燥兼芤而虚。】　　虚火数浮，实火沉大。随其所见，细数为害。　　 【注　脉浮洪数无力为虚火，脉沉实大有力为实火。如洪数见左寸心火，右寸肺火；左关肝火，右关脾火；两尺为肾经命门火。】　　内伤劳役，豁大不禁。若损胃气，隐而难寻。内伤饮食，滑疾浮沉。内伤劳食，数大濇侵。右关缓紧，寒湿相寻。右关数缓，湿热兼临。数又微代，伤食感淫。　　 【注　心脉变见于气口，肝木亦挟心火之势，而来搏肺金，故大。如急数，为无力不禁耳。内伤轻者，右关沉滑；内伤重者，气口浮滑。右寸气口脉急大而数时一代而濇，濇者肺之本脉，代者元气不相接续，此饮食失节，劳役过甚，大虚之脉也。右关脾脉，数中显缓，且倍于各脏，此劳役轻而伤饮食，湿热重也。数多燥热，缓多湿热。若脾脉大数时微缓一代者，饮食不节，寒温失所也。】　　下手脉沉，便知是气。沉极则伏，濇弱难治。其或沉滑，气兼痰饮。　　 【注　滑者多血少气，濇者少血多气。尺脉濇坚，血实气虚。尺脉细微，气血俱虚。脉细代者气衰，绝者气欲绝。伏濇难治，几于欲绝也。】　　诸证失血，皆见芤脉。随其上下，以验所出。大凡失血，脉贵沉细。设见浮大，后必难治。　　 【注　脉得诸濇濡弱为亡血。脉浮，面白色薄者里虚亡血。脉来轻轻，尺中独浮，目睛晕黄者，为衂血。或沉弦而虚，面白、短气、目瞑、小腹满者，因劳衂血。太阳脉大而浮者，衂吐血。如悬钩搏手，或沉弦者，衂血。肺脉弦急者，咳而吐血。脉浮弱按之绝者，下血。烦咳者必吐血，肠澼下脓血。脉弦绝则死；滑大则生。血温身热者死。脉极虚芤迟为亡血失精。】　　偏弦为饮，或沉弦滑。或结濇伏，痰饮中节。　　 【注　痰饮脉皆弦而兼微沉滑，惟肺饮有喘不弦。若双弦者，乃寒饮也，或大下后善虚。若浮弦大实者，膈有稠痰，宜吐。久得结脉，或濇或伏者，痰饮胶固于中阻滞节止脉道故也。】　　郁脉皆沉，血芤气濇。湿郁缓沉，热乃数极。痰郁滑弦，滑紧因食。郁甚则滞，或结代促。　　 【注　六郁脉皆兼沉，甚则伏，又甚则结促代。惟有胃气可治。在上则见于寸，在中则见于关，在下则见于尺。左右亦然。】　　平脉弦大，劳损而虚。大而无力，阳衰易扶。数而无力，阴火难除。寸弱上损，浮大里枯。尺寸俱微，五劳之躯。血羸左濡，气怯右推。左右微小，气血无余。痨瘵脉数，或濇细如。潮汗咳血，肉脱者殂。　　 【注　虚损者，因虚而有伤损也。虚劳者，因虚而不禁劳，因劳而愈虚也。痨瘵者，劳极也，即五劳六极也。痨者，牢也，言其病已牢痼而不可解也。诸虚脉，多寸关弦大而尺微濇，有火则尺亦大。大者正气虚而邪气盛也。弦者中寒也。若大而无力，阳气虚也。大数无力，阴血虚也。左右微小者，必成痼冷。痨证骨蒸潮热，盗汗，咳嗽见血，或泄或不泄，惟肉脱甚，脉数细而濇者死。古云：微数不成，病不名劳。】　　风寒暑湿，气郁生涎。下虚上实，皆头晕眩。风浮寒紧，湿细暑虚。痰弦而滑，瘀芤而濇。数大火邪，虚大久极。先里气痰，次随证脉。头痛阳弦，浮风紧寒。热必洪数，湿细而坚。气虚头痛，虽弦带濇。痰厥则滑，肾厥坚实。　　 【注　六经脉证同伤寒，《见病机诀》云：头痛短濇应须死，浮滑风痰皆易除。】　　眼本火病，心肝数洪。右寸关见，相火上冲。　　 【注　左寸脉洪数，心火炎也。关弦而洪，肝火盛也。右寸关俱弦洪，肝木挟相火之势而来侮，所以不胜之金而制已所胜之土也。】　　耳病肾虚，迟濡其脉。浮大为风，洪动火贼。沉濇气凝，数实热塞。此久聋者，专于肾责。暴病浮洪，两尺相同。或两尺数，阴虚火冲。　　 【注　若左寸洪数，心火炎也。两尺洪数，相火炎也。其人必梦遗，耳鸣或聋。】　　右寸洪数，鼻衂鼻齄。左寸浮缓，鼻涕风邪。　　 【注　鼻流清涕。】
　　口舌生疮，脉洪疾速。若见脉虚，中气不足。　　 【注经曰：左寸洪数心热，右寸洪数肺热。左关弦数而虚，胆虚甚。洪而实肝热。右关沉实，脾胃有实热；兼洪数者口疮，或为木舌重舌。脉虚者，中气不足。】　　齿痛肾虚，尺濡而大。火炎尺洪，疏摇豁坏。右寸关数，或洪而弦。此属肠胃，风热多涎。　　 【注　尺洪大而虚者，肾虚齿痛；动摇疏豁者，相火上炎也。右寸关洪数或弦而洪者，肠胃中有风热也。】　　痛风沉弦，肝肾被湿。少阴弱浮，风血掣急。或濇而少，酒后风袭。　　 【注　寸沉而弦，沉则主骨，弦则主筋，沉则为肾，弦则为肝。汗出入水，因水伤心，故历节痛而黄汗出。少阴脉浮而弱，弱则血不足，浮则为风，风血相搏，则疼痛如掣。或尺濇小短气自汗出，历节痛，不可屈伸，此皆饮酒汗出当风所致也。】　　风寒湿气，合而为痹。浮濇而紧，三脉乃备。　　 【注　脉浮而缓，属湿为麻痹。脉紧而浮，属寒而痛痹。脉濇而芤，属死血为木，不知痛痒。脉浮而濡，属气虚。关前得之麻在上体，关后得之麻在下体。】　　斑疹沉伏，或散或无。阳浮而数，火见于躯。阴实而大，热蒸在肤。　　【注　滑伯仁曰：脉者血之波澜，故发斑者血散于皮肤，故脉伏。火盛于表，故阳脉浮数；下焦实热，故阴脉实大。】　　咳嗽所因，浮风紧寒。数热细湿，房劳濇难。右关微濡，饮食伤脾。左关弦短，肝极劳疲。肺脉浮短，咳嗽与期。五脏之嗽，各视本部。浮紧虚寒，沉数实热。洪滑多痰，弦濇少血。形盛脉细，不足以息。沉小伏匿，皆是厄脉。惟有浮大，而嗽者生。外证内脉，参考称停。　　 【注　外证肌瘦肉脱，发热作泄，内脉沉急者必死。】　　霍乱吐泻，滑而不匀。或微而濇，代伏惊人。热多洪滑，弦滑食论。　　 【注　右关滑为霍乱吐泻。脉濇结代伏，虽因痰食阻滞，不可遽断以死。然但可乍时一见，渐滑大为吉。诀云：霍乱之候脉微迟，气少不语大难医。脉弦甚者亦死。洪滑者热；弦滑者膈有宿食留饮，宜吐。】　　心痛微急，痛甚伏入。阳微阴弦，或短又数。紧实便难，滑实痰积。心痹由背，脉微而大。寸沉而迎，关紧数锐。　　 【注　阳微，虚在上焦，所以胸痹痛。心痛者，脉阴弦故也。胸痹之病，喘息咳唾。胸痹痛短气，寸口脉沉而迟，关上小紧而数。】　　腹痛关脉，紧小急速。或动而弦，甚则沉伏。弦食滑痰，尺紧脐腹。心痛脉沉，沉细是福。浮大弦长，命不可复。　　 【注　脉细小紧急速，腹中刺痛。尺脉紧实，脐及小腹痛者，宜利。若尺脉伏者，小腹痛有瘕疝。】　　疟脉自弦，弦数多热。弦迟多寒，弦微虚乏。弦迟宜温，紧小下夺。弦浮吐之，弦紧汗发。亦有死者，脉散且歇。　　 【注　疟虽病久虚极，脉微似乎不弦，然必于虚数之中见弦，但不搏手耳。凡汗吐下，脉弦而小紧，与肌肉相得，久持之至者，宜下；弦迟者宜温；弦紧者宜发汗，针灸；浮大者宜吐。弦数者风发也，以饮食消息止之。此汗吐下法，推之百病皆然。】　　痢脉多滑，按之虚绝。尺微无阴，濇则少血。沉细者生，洪弦死诀。　　 【注　肠澼下痢，虽忌身热，亦忌厥冷。】　　痞满滑大，痰火作孽。弦伏中虚，微濇衰劣。　　 【注　胸痞多有痰火，故寸滑且大。右关弦迟或伏者，肝乘脾虚生涎，气郁不舒。微反在上，濇反在下者，气血虚也。微则气衰多烦，濇则血少多厥。】　　泻脉自沉，沉迟寒侵。沉数火热，沉虚滑脱。暑湿缓弱，多在夏月。　　 【注　微小者生，浮弦者死。犯五虚证者亦死。】　　吞酸脉形，多弦而滑。或沉而迟，胸有寒饮。或数而洪，膈有痰热。　　 【注　时吐酸水，欲成反胃。】
　　五疸实热，脉必洪数。其或微濇，证属虚弱。　　 【注　因阳明经内蓄热、或因渴饮水、或自汗浴水、或失饥伤饱、或醉饱房室发黄者，其脉多沉。因暴热浴冷，酒后当风，其脉多浮，大抵酒疸。沉弦或细，久为黑疸。趺阳脉迟，食不敢饱，或紧数者胃热消谷。挟寒则食罢反饱，名谷疸。尺脉浮为肾伤，趺阳脉紧为脾伤。凡黄候寸口脉近掌无脉，口鼻黑色者不治。】　　水肿之证，有阴有阳。阴脉沉迟，其色青白。不渴而泻，小便清濇。脉或沉数，色赤而黄。燥粪赤溺，兼渴为阳。沉细必死，浮大无妨。　　 【注　阳脉必见阳证，阴脉必见阴证。沉细，水愈盛而不可制；浮大，则心火生土而水可制矣。】　　胀满脉弦，脾制于肝。洪数热胀，迟弱阴寒。浮为虚胀，紧则中实。浮大可生，虚小危急。　　 【注　以关为主。】
　　遗精白浊，当验于尺。结芤动紧，二证之的。微濇精伤，洪数火逼。亦有心虚，左寸短小。脉迟可生，急疾便夭。　　 【注　急疾虚浮，时时遗精者死。】　　腰痛之脉，必沉而弦。沉为气滞，弦大损肾元。或浮而紧，风寒所缠。湿伤濡细，实闪挫然。濇为瘀血，滑痰火煎。或引背痛，沉滑易痊。　　 【注　尺脉沉，腰背痛，时时失精，食少。脉沉滑而迟者可治。】　　疝脉弦急，积聚所酿。察其何部，肝为本脏。心滑肺沉，风疝浮荡。关浮而迟，风虚之恙。阳急为瘕，阴急疝状。沉迟浮濇，疝瘕寒痛。痛甚则伏，或细或动。牢急者生，弱急者丧。　　 【注　疝本肝经，弦则卫气不行而恶寒，紧急则不欲食，弦紧出搏则为寒疝。趺阳脉浮而迟，浮为风虚，迟为寒疝。三阳急为瘕，三阴急为疝。心胃脉滑则病心风疝，太阳脉浮则病肾风疝，少阳脉浮则病肝风疝。】　　脚气之脉，浮弦为风。濡湿迟寒，热数且洪。紧则因怒，散则忧冲。细乃悲过，结为气攻。两尺不应，医必无功。　　 【注　左尺不应难痊，寸口无常不治。】　　消渴肝病，心滑而微。或紧洪数，阳盛阴惫。血虚濡散，劳则浮迟。短浮莫治，数大难医。　　 【注　浮则卫虚，短则荣竭，故不治也。数大火炎，亦不治也。但叔和又云：消渴脉数大者活，虚小命殂须努力。何耶？盖初起数大而不坚实者，火犹可伏。虚小即浮短也。会其意亦不相反。】　　燥结之脉，沉伏勿疑。热结沉数，虚结沉迟。若是风燥，右尺浮肥。　　 【注　老人虚人便结，脉雀啄者不治。】　　两胁疼痛，脉必双弦。紧细弦者，多怒气偏。沉濇而急，痰瘀之愆。　　 【注　双弦者，肝气有余。肝脉急而胁下有气，支满引小腹痛，时小便难，苦目弦、头痛、腰背重、足冷，妇人月水不来，时无时有。沉濡濇散，其色泽者，当病溢饮，多饮水而涎溢入肌肤肠外。或兼搏手坚急，面色不泽者，瘀血也，或因坠堕使然。】　　淋病之脉，细数何妨？少阴微者，气闭膀胱。女人见之，阴中生疮。大实易愈，虚濇其亡。　　 【注　大而实者生，虚细而濇者死。】　　小便不通，浮弦而濇。芤则便红，数则黄赤。便难为癃，实见左尺。　　 【注　小便不利难来者为癃闭，乃膀胱热极，故脉实。】　　五积属阴，沉伏附骨。肝弦心芤，肾沉急滑。脾实且长，肺浮喘卒。六聚结沉，痼则浮结。又有症瘕，其脉多弦。弦急瘕疾，弦细症坚。沉重中散，食成癖痃。左转沉重，气症胸前。若是肉症，右转横旋。积聚症瘕，紧则痛缠。虚弱者死，实强可痊。　　 【注　脉沉伏而细，在寸积在胸中，微出寸口积在喉中；在关上积在脐旁。上关上积在心下，微下关积在小肠；尺微积在气冲。脉出在右积在右，脉出在左积在左，脉两出积在中央。各以其部处之。肝积脉弦而细；肺积脉浮而毛；肾积脉沉而急滑；心积脉沉而芤，上下无常处；脾积脉实而长，食则多吐。《内经》论赤脉之至也，喘而坚，有积在中，名心痹，得之思虑。白脉喘而浮，有积在胸，名肺痹，得之醉而使内喘，谓脉至如卒喘状也。青脉长而左右弹手，有积气在心下支胠，名肝痹，得之寒湿，与疝同。黄脉大而虚，有积在腹中，名厥疝，女子同法。得之疾使四肢，汗出当风。黑脉上坚而大，有积气在小腹与阴，名肾痹，得之沐浴清水而卧。脉沉重而中散者，因寒食成积。脉左转而沉重者，气症积在胸中；脉右转出不至寸口者，内有肉症也。转者横也，脉转而横主腹，有积或在胁下。积聚脉亦大同。故《难经》曰：结微则积微，结甚则积甚。脉伏结者为积聚，浮结者为痼疾。如积聚脉不结伏，痼疾脉不浮结，为脉不应病者，死。】　　中毒洪大，细微必倾。尺寸数紧，钗直吐仍。此患蛊毒，急救难停。　　 【注　钗直者，脉直如钗也。】
　　喘急脉沉，肺胀停水。气逆填胸，脉必伏取。沉而实滑，身温易愈。身冷脉浮，尺濇难补。　　 【注　手足温暖，脉静滑者生；身冷，脉浮濇者死。】　　嘈杂嗳气，审右寸关。紧滑可治，弦急则难。两寸弦滑，留饮胸间。脉横在寸，有积上拦。　　 【注　右寸关脉紧而滑，常也。右关弦急欲作反胃者，难治。寸脉横者，膈有横积也。】　　呕吐无他，寸紧滑数。微数血虚，单浮胃薄。芤则有瘀，最忌濇弱。　　 【注　脉阳紧阴数，其人食已则吐。紧小多寒，滑数痰火。微数，血虚令胸冷，关浮，胃虚，呕而嗳气不食，恐怖即死。芤带紧者，有瘀逆。脉紧濇小弱，自汗者死。】　　呃逆甚危，浮缓乃宜。弦急必死，结代促微。　　 【注　弦急，木克土也。结代促微，元气衰也。】　　反胃噎膈，寸紧尺濇。紧芤或弦，虚寒之厄。关沉有痰，浮濇脾积。弱大气虚，濇小血弱。若濇而沉，七情所搏。　　 【注　寸紧，胸满不食；尺濇，故反胃也。紧芤或迟者，胃寒也。弦者，胃虚也。关脉沉大，有痰也。浮濇，脾不磨食，故朝食暮吐，暮食朝吐。脉紧濇者，难治。】　　痓脉弦直，或沉细些。汗后欲解，脉泼如蛇。伏坚尚可，伏弦伤嗟。　　 【注　痓脉来按之筑筑然而弦，直上直下，或沉细迟。若发汗后脉泼泼然如蛇，暴腹胀大为欲解。如脉反伏弦者必死。】　　癫癎之脉，阳浮阴沉。数热滑痰，狂发于心。惊风肝癎，弦急可寻。浮病腑浅，沉病脏深。　　 【注　阳证脉必浮长，阴证脉必沉细。虚弦为惊为风癎。沉数为热，滑疾为痰。脉滑大为病在腑则易治，脉沉濇入脏者难治。叔和云：恍惚之病定颠狂，其脉实牢保安吉；寸关尺部沉细时，如此未闻人救得。所谓实，牢即滑大也。】　　祟脉无常，乍短乍长。大小促结，皆痰为殃。遁尸脉紧，与证相妨。　　 【注　邪祟脉长短、大小、促结无常。凡五尸鬼邪遁疰，病证与脉全不相应也。】　　惊悸怔忡，寸动而弱。寸紧胃浮，悸病仍作。饮食痰火，伏动滑搏。浮微弦濡，忧惊过却。健忘神亏，心虚浮薄。　　 【注　寸口脉动而弱，动为惊，弱为悸。寸口脉紧，趺阳脉浮，胃气虚，是以惊悸。趺阳脉微而浮，浮为胃气虚，微则不能食，此恐惧之脉，忧迫所致也。】　　喉痹之脉，两寸洪溢。上盛下虚，脉忌微伏。　　 【注　尺脉微伏者死，实滑者生。】　　汗脉浮虚，或濡或濇。自汗在寸，盗汗在尺。　　 【注　男女平人脉虚弱微细者，必有盗汗。】　　痿因肺燥，脉多浮弱。寸口若沉，发汗则错。足痛或软，专审于尺。滑疾洪缓，或沉而弱。　　 【注　《脉经》曰：脉浮弱其人欲咳不得咳，咳则出涎而肺干，小便不利。寸口脉不出，反为发汗，多唾唇燥，小便反难，大便如烂瓜豚膏，皆因误汗伤津液以致肺燥也。】　　厥证数端，沉细为寒。沉伏而数，为热所干。脉喘为气，浮实痰顽。气弱微甚，大则血悭。寸大沉滑，身冷必难。　　 【注　卒厥尸厥，寸口沉大而滑，不知人，唇青身冷，为入脏，即死。如身温和汗自出，为入腑，而后自愈。】　　尺沉而滑，恐是虫伤。紧急莫治，虚小何妨？　　 【注　尺脉沉滑者，寸白虫；洪大者，蛔虫。】　　求嗣之脉，专责于尺。右尺偏旺，火动好色。左尺偏旺，阴虚非福。惟沉滑匀，易为生息。微濇精清，兼迟冷极。若见微濡，入房无力。女不好生，亦尺脉濇。　　 【注　沉滑者不可妄药，反燥精血。火旺者降火，阴虚者补阴。两尺俱微者阴阳两补。精冷宜热药，温中壮阳，精清宜温药，补脾补精，精射无力入子宫者补气。女人尺脉微濇者绝产。】　　老喜反脉，常细濡濇。
　　 【注　男年八八喜尺旺，女年七七喜寸旺。濡，气虚；濇，血虚。细濡濇多寿，弦紧洪多病。】　　滑大气痰，风热紧逼。
　　 【注　甚则带歇。】
古今图书集成医部全录卷八十三

脉法

　　　　医学入门 【明　李梴】

　　　　　妇人脉法

　　经病前后，脉软如常。寸关虽调，尺绝痛肠。沉缓下弱，来多要防。微虚不利，间月何妨？浮沉一止，或微迟濇。居经三月，气血不刚。三月以上，经闭难当。心脾病发，关伏寸浮。心事不足，左寸沉结。少阳卑沉，少阴脉细。经前病水，水分易瘳。寸脉沉数，趺阳微弦。少阴沉滑，血分可愁。寸浮而弱，潮烦汗出。寸洪数虚，火动劳疾。趺阳浮濇，吞酸气窒。腹痛腹满，脉浮且紧。少阴见之，疝瘕内隐。带下崩中，脉多浮动。虚迟者生，实数者重。少阴滑数，气淋阴疮。弦则阴痛，或挺出肠。　　【注　妇人脉比男子更濡弱者，常也。脉如常，虽月经或前或后，或多或少，或一月未来者，亦不成经病。惟寸关如常，尺绝不至，或至亦弱小者，小腹肠胃有积痛上抢心，月水不利。若沉而缓者，下虚，月经来多，反虚微不利不汗出者，其经二月必来，俗云间月。若三部浮沉一止，寸关微濇，微则胃气虚，濇则精血不足；尺微而迟，微则无精，迟则阴中寒。此为居经，三月一来。虽来或血渐少而后不通，会堕胎及产多者，谓之血枯。经曰：二阳之病发心脾，有不得隐曲，女子不月。原因心事不足，以致脾不磨食，故肺金失养而气滞不行，肾水不旺而血益日枯。初时参前参后，淋沥无时，脾胃衰甚，变为溏泄身肿；失治，甚为症瘕痨瘵。少阳脉卑，少阴脉细。经水不利，血化为水。瘀血闭塞胞门，名曰水分。先病水而后经断，故病易治。寸脉沉而数，数为阳实，沉为阴结。趺阳脉微而弦，微则无胃气，弦则不得息。少阴脉沉而滑，沉为在里，滑则为实；沉滑相搏，血结胞门，经络不通，名曰血分。先断经而后病水，故病难治。寸浮而弱，浮为气虚，弱为血分有热，故潮热自汗。男子尺脉虚数而寸沉微者为劳；女人寸脉虚数而尺沉微者为劳。劳者汗出潮咳，与男阴虚火动一般。趺阳脉浮而濇，浮则气滞，濇则有寒，令人腹满，吞酸，喜噫，其气时下，则腹中冷痛。浮则肠鸣腹满，紧则腹痛。少阴脉见浮紧，则为疝瘕腹痛。少阴脉浮而动，浮则为虚，动则为痛，或崩带，或阴户脱下。少阴滑数，或为气淋，或阴中生疮痛痒。少阴脉弦，则阴户掣痛，白肠挺出。】　　妊孕初时，寸微五至。三部平匀，久按不替。妊孕三月，阴搏于阳。气衰血旺，脉正相当。肝横肺弱，心滑而洪。尺滑带散，久按益强。或关滑大，代止尤忙。渴且脉迟，其胎必伤。四月辨质，右女左男。或浮或沉，疾大实兼。左右俱盛，胎有二三。更审经脉，阴阳可参。但疾不散，五月怀躭。太急太缓，肿漏为殃。六七月来，脉喜实长。沉迟而濇，堕胎当防。脉弦寒热，当暖子房。八月弦实，沉细非良。少阴微紧，两胎一伤。劳力惊仆，胎血难藏。冲心闷痛，色青必亡。足月脉乱，反是吉祥。　　【注　妊孕初时脉平而虚，寸脉微小，呼吸五至，浮沉正等，按之不绝，无他病而不月者，孕也，必三月后尺数。但寸关调而尺脉绝者，经病也。《素问》曰：阴搏阳别，谓之有子。言尺寸少阴动甚，别有阳脉搏手，心主血脉，肾为胞门故也。然血为阴，气为阳，血旺气衰，亦阴搏阳别之义。故诀云：肝为血兮肺为气，血为荣兮气为卫。阴阳配偶不参差，两脏通和皆例类。血衰气旺定无娠，血旺气衰应有体。寸微关滑尺带数，流利往来并雀啄。小儿之脉已见形，数月怀躭犹未觉。又云：两手关滑大相应，有形亦在通前语。叔和既以左肝右肺分气血衰旺，又以寸尺分气血。寸微为气衰，尺数为血旺，关滑者滑为血多气少也。然尺脉滑疾，带散带代，如雀啄稍停者，乃胎气盛闭塞故也。此时若作渴脉迟，欲为水肿，复腹痛者必堕。或疑与《脉诀》尺滑有间断为经病者不相反耶？盖经病尺滑必带缓弱迟濇，胎脉尺滑带数而实。两关左滑大为男，右滑大为女。又云关上一动一止者，一月；二动一止者二月；三四动一止者，三四月也。盖中冲应足阳明胃，主三四月；少冲应手太阳小肠，主五六月；太冲应手阳明大肠，主七八月。凡妊孕四月，形质已具。左手滑疾，实大为男；右手滑疾，实大为女；左右俱滑疾实大者双胎。又诸阳脉为男，诸阴脉为女。诀云：左手太阳浮大男，右手太阴沉细女。《脉经》云，左手浮大为男，右手浮大为女。左手沉实为男，右手沉细为女。尺脉左偏大为男，右偏大为女。左右俱浮大有力者二男，左右俱沉细有力者二女。诸阳为浮，诸阴为沉。凡浮大滑数诸阳脉皆为男也，凡沉细诸阴脉皆为女也。又诸阳脉在诸阳经为男，诸阴脉在诸阴经为女。若阴阳混浊则女作男生，男作女生。诀云：左手带纵两个儿，右手带横一双女。左手脉逆生三男，右手脉顺还三女。寸关尺部皆相应，一男一女分形证。盖左手带纵者，如心沉肝浮肾缓，皆夫乘妻脉，上下直看，往来流利不绝，气血之盛，故生两男。右手带横者，如肺弦脾沉肾细，皆妻乘夫脉，推之横看满指无间，气血之盛，故生两女。左手脉逆者，如心弦肝滑肾微浮，皆子乘母脉，自下溢上，往来流利，气血盛极，故生三男。右手脉顺者，如肺缓脾洪肾弦长滑，皆母乘子脉，自上流下，往来疾速，气血盛极，故生三女。认真纵即左手太阳浮大，男；横即右手太阴沉细，女。逆即左手沉实男，顺即右手沉细女。五月脉虽喜疾而不散，但大急为紧为数者必漏胎。大缓为迟者必腹胀而喘，为浮者必患水肿。六七月脉实大牢弦强紧者生，沉细而濇者当防堕胎。若丹田气暖胎动者可救，胎冷若冰者难治。脉弦发热恶寒，其胎逾腹，腹痛小腹如扇，子脏闭也，宜热药温之。少阴脉微紧，血养不周，双胎一死一存。胎动或因倒仆，或因惊恐，或因劳力，或因食热，或因房室，轻则漏血，重则血下如同月水，血干胎死。而气无血制，上冲心而腹闷痛，面目唇舌色见青者，子母俱死。此不独七八月然也，十个月内皆宜慎之。七八月脉实大弦强者生，沉细者死。足月身热脉乱者吉。】　　临产六至，脉号离经。或沉细滑，若无即生。浮大难产，寒热又频。此是凶候，急于色征。面颊唇舌，忌黑与青。面赤母活，子命必倾。若胎在腹，子母归冥。　　【注　一呼六至，或一呼一至，曰离经。经，常也。人呼吸一日一夜一万三千五百息，脉行八百十丈，周而复始，从初起之经再起。今因胎堕，胃脉已离常络之处，不从所起之经再起，故曰离经。脉沉细而滑，乃肾脏本脉已形。或脉沉如无者，即产。浮大者难产。若身重体热，寒热频作，此凶证也，急看面舌气色，逐胎救母。盖面乃心之华，舌乃心之苗。青则肝虚不能藏血，破浆早而胎胞干濇，不能转动；黑则肾水克火，是以子母俱死。惟面赤舌青者，乃心血流通，母活子死。若胎死不出，母命亦危。】　　产后缓滑，沉细亦宜。实大弦牢，濇疾皆危。　　 【注　产后以胃气为主，缓滑者脾胃和也。实大弦牢，木克土也。沉细亦宜者，产后大虚，脉合证也。濇疾不调者，损血多而心绝也。】
　　　　　成童脉法

　　童丱脉全，浮沉为先。浮表沉里，便知其源。大小滑濇，虚实迟快。各依大人，以审证治。　　 【注　一岁至六岁曰婴孩，察三关脉。七岁八岁曰龀，九岁十岁曰髫，始可一指探三部脉。而以一息七八至为无病。十一至十四岁为童丱，以一息五六至为常。浮数乳癎惊悸，虚濡慢惊瘛瘲。紧实者风癎，沉弦者食积。伏结者伤食，软细者虫疳。浮沉迟数，与大人一同，仍忌促结代散。】
　　　　　痈疽脉法

　　痈疽脉数，浮阳沉阴。浮数不热，但恶寒侵。若知痛处，急灸或针。洪数病进，将有脓淫。滑实紧促，内消可禁。宜托里者，脉虚濡迟。或芤濇微，溃后亦宜。长缓易治，短散则危。结促代见，必死无疑。　　【注　脉浮数带弦，当发热而反恶寒，或胸烦不知痛处，或知痛处，皆发痈疮，急宜灸或针。浮数发热而痛者，属阳易治；不数沉微不痛者，属阴难治。又浮为在表，沉为在里，不浮不沉则为在经。诸疮洪数者，里亦有脓结也。未溃脉滑实数促者，可以下之。将溃已溃，脉虚濡弱迟濇芤微者，宜补益托里。长缓易治者胃气胜也，短散结代者元气虚也。大抵未溃宜见诸阳脉，已溃宜见诸阴脉，庶病脉相宜。抑论紧则气血滞濇，故紧则多痛；芤主亡血，溃后得之则吉。促脉未溃为热蓄里，已溃则气衰也。】
　　　　　死脉总诀

　　万机四脉既包含，生死何尝另有元。浮散沉无迟一点，数来无数病难痊。　　 【注　解索、鱼翔、釜沸，浮散也。虾游，沉无也。屋漏，迟一点也。雀啄、弹石，数来无数也。】　　雀啄连来三五啄，
　　 【注　雀啄脉在筋肉间，如雀之啄食，连连凑指，忽然顿絶，良久复来。】　　屋漏半日一滴落。
　　 【注　屋漏脉在筋肉间，如残溜之下，良久一滴，溅起无力。雀啄屋漏，皆脾胃衰绝之脉，心肺绝也。】　　弹石硬来寻即散，
　　 【注　弹石脉在筋肉间，举按劈劈然，肺绝也。】　　搭指散乱真解索。
　　 【注　解索脉如解乱绳之状，指下散散无复次第，五脏绝也。】　　鱼翔似有又似无，
　　 【注　鱼翔脉在皮肤，其本不动而末强摇，如鱼在水中，身首帖然，而尾独悠扬之状，肾绝也。】　　鰕游静中跳一跃。
　　 【注　鰕游脉在皮肤，始则冉冉不动，少焉瞥然而去，久之倏尔复来，脾胃绝也。】　　更有釜沸涌如羹，旦占夕死不须药。　　 【注　釜沸脉在皮肉，有出无入，涌涌如羹上之肥，皆死脉也。若用药饵克伐立亡。暴见者急宜参、芪、归、附救之，多有复生。此数种脉，亦可总看得之。】　　一般鬼贼脉堪推，客胜主脱死尤促。春得秋脉肺克肝，死在庚辛申酉里。夏得冬脉亦如然，还于壬癸为期耳。严冬诊得四季脉，戊己辰戌还是厄。秋得夏脉亦同前，为缘丙丁相刑克。季月夏季得春脉，克在甲乙病应极。　　 【注　脏气喜所生而畏所克，如肝得肺脉，死于秋，庚日笃，辛日死，时则申酉也；心得肾脉，死于冬，壬日笃，癸日死，时则亥子也；肾得脾脉，死于四季，戊日笃，己日死，时则辰戌丑未也；肺得心脉，死于夏，丙日笃，丁日死，时则巳午也；脾得肝脉，死于春，甲日笃，乙日死，时则寅卯也。】　　春得冬脉只是虚，急宜补肾忌泄疏。若得夏脉缘心实，还应泻子自无虞。夏秋冬脉皆如是，在前为实后为虚。春中若得四季脉，不治多应病自除。　　 【注　诀云：得妻不同一治，生死仍须各推。假令春得肺脉为鬼，得心脉乃是肝儿。肾为其母，脾则为妻。春得脾而莫疗，冬见心而不治。夏得肺而难瘥，秋得肝亦何疑？此四时休旺之理，五行生克之义。但既以春得四季脉为不治自愈，又云春得脾而莫疗，何耶？盖春脉肝弦带缓者，为微邪无病。若肝弦全无，独见缓脉者，则土盛生金，反来克木，故曰得妻不同一治。夏秋冬脉仿此。】　　六脉若失更无凭，可诊三脉于其足。太冲太溪冲阳穴，有无生死决之速。　　 【注　太冲穴肝脉，在两足大指行间上二寸动脉中。太溪穴，命门脉，在足内踝后跟骨上动脉陷中。凡病必诊太冲、太溪，应手动者生，止而不动者死。若伤寒必诊冲阳穴，在足跗内庭上五寸骨间动脉，乃足阳明胃经，动则为有胃气，止则为无胃气。是三脉虽不比手之六脉可通十二经，然手脉既失，亦可诊以断决死生。古人设此者，正欲冀其万一耳。】
　　　　　形色脉相应总诀

　　形健脉病人不久，形病脉健亦将危。　　 【注　假如健人诊得浮紧而濇，似伤寒太阳经病脉，其人虽未头痛发热恶寒，此则不久即病，病即死也，谓之行尸。又如十五动一止，一年殂。其人虽未病，期应一年病即死也。病人脉健者，假如形容羸瘦，精神枯槁，盗汗不食，滑泄不止者，劳损之证，而脉反见洪健者亦死。】　　色脉相生病自已，色脉相胜不须医。　　 【注经言见其色而不得其脉，反得相胜之脉者即死，得相生之脉者病即自已。盖四时之色以从前来者为实邪，从后来者为虚邪。例看：假令色红，心病热痰火颠狂斑疹等证，其脉当浮大而散；色青，肝病胁痛干呕便血等证，其脉当弦而急；色黄，脾病湿热肿胀伤食呕泄关格等证，其脉当中缓而大；色白，肺病气喘痰饮痿悴咳嗽等证，其脉当浮濇而短；色黑肾病腰脚疝瘕淋浊漏精等证，其脉当沉濡而滑。其间多动则为虚为火，静则为寒为实，皆当与脉证相应。又五积六聚，尤宜察色与脉相应。故言赤脉白脉，合色脉而言之也。又五色应五脏，间有绿色，乃任督阴阳之会也。】　　肥人沉结瘦长浮，矮促长疏尽莫违。　　 【注　肥人肉厚，脉宜沉结；瘦人肉薄，脉宜浮长。人形矮则脉宜短促，人形长则脉宜疏长。相违相反而又不和者皆死。非但形体相应，虽皮肤滑濇宽紧，亦宜与脉相应。经言：脉数，尺之皮肤亦数；脉急，尺之皮肤亦急；脉缓，尺之皮肤亦缓；脉濇，尺之皮肤亦濇；脉滑，尺之皮肤亦滑是也。】
　　　　医宗必读 【明　李中梓】

　　　　　新着四言脉诀

　　四言脉诀，从来久矣。兹者补其缺略，正其差讹。仍旧者十之二三，新改者十之七八。复加注释，字字精确，文极简便，义极详明，使读者既无繁多之苦，亦无遗漏之憾也。　　脉为血脉，百骸贯通。大会之地，寸口朝宗。　　 【注　脉者，血脉也，血脉之中气道行焉。五脏六腑以及奇经，各有经脉气血流行，周而复始，循环无端，百骸之间，莫不贯通，而总会之处则在寸口。夫寸口左右手六部，皆肺之经脉也。何以各经之脉皆于此取乎？肺如华盖，居于至高，而诸脏腑皆处其下，各经之气无不上熏于肺，故曰肺朝百脉，而寸口为脉之大会也。】　　诊人之脉，令仰其掌。掌后高骨，是名关上。　　 【注　凡诊脉令病人仰手，医者覆手诊之。掌后有高骨隆起，是即关部也。先将中指取定关部，方下前后二指于尺寸之上也。病人长则下指宜疏，病人短则下指宜密。】　　关前为阳，关后为阴，阳寸阴尺，先后推寻。　　 【注　从鱼际至高骨，却有一寸，因名曰寸。从尺泽至高骨，有一尺，因名曰尺。界乎尺寸之间，因名曰关。关前寸为阳，关后尺为阴。寸候上焦，关侯中焦，尺候下焦。经曰：身半以上，同天之阳；身半以下，同地之阴也。先后者谓先候寸部，次候关部，又次候尺部也。推者，推其理。寻者，寻其象。各察其得何脉也。】　　胞络与心，左寸之应。惟胆与肝，左关所认。膀胱及肾，左尺为定。胷中及肺，右寸昭彰。胃与脾脉，属在右关。大肠并肾，右尺班班。　　 【注　此遵《内经》脉法分配脏腑于两手也。《内经》诊法及胞络配心，胸中配肺，大肠列于右尺，小肠附于膀胱，三焦不应列于右尺，详见《脉法心参》。夫胞络与心脉皆在左手寸上，胆脉与肝脉皆在左手关上，膀胱及肾脉皆在左手尺上，胸中与肺脉皆在右手寸上，胃脉与脾脉皆在右手关上，大肠与肾脉皆在右手尺上。】　　男子之脉，左大为顺。女人之脉，右大为顺。男尺恒虚，女尺恒盛。　　 【注　左为阳，故男子宜左脉大也。右为阴，故女人宜右脉大也。寸为阳，尺为阴。故男子尺虚，象离中虚也；女人尺盛，象坎中满也。】　　关前一分，人命之主。左为人迎，右为气口。　　 【注　关前一分者，寸关尺各有三分，共得九分。今曰关前一分，仍在关上，但在前之一分耳。故左为人迎，辨外因之风，以左关乃肝胆脉，肝为风脏，故曰人迎紧盛伤于风。右为气口，辨内因之食，以右关乃脾胃脉，胃为水谷之海，脾为仓廪之官，故曰气口紧盛伤于食。勿以外因兼求六气，勿以内因兼求七情也。或以前一分为寸上，岂有左寸之心可以辨风，右寸之肺可以辨食乎？】　　神门属肾，两在关后。人无二脉，必死不救。　　 【注　《难经》曰：上部无脉，下部有脉，虽困无能为害。夫脉之有尺，犹树之有根，枝叶虽枯槁，根本将自生。盖两尺属肾水，水为天一之元，人之元神在焉，故为根本之脉而称神门也。若无此二脉，则根本败绝，决无生理。】　　脉有七诊，曰浮中沉。上下左右，七法推寻。　　 【注　浮者轻下指于皮毛之间，探其腑脉也，表也；中者略重指于肌肉之间，候其胃气也，半表半里也；沉者重下指于筋骨之间，察其脏脉也，里也。上者即上竟上者，胸喉中事也，即于寸内前一分取之；下者即下竟下者，少腹腰股膝胫足中事也，即于尺内后一分取之。左右者，即左右手也。凡此七法，名为七诊。别有七诊，谓独大独小、独寒独热、独迟独疾、独陷下也。】　　又有九候，即浮中沉。三部各三，合而为名。每候五十，方合于经。　　 【注　每部有浮中沉三候，合寸关尺三部算之，共得九候之数也。夫每候必五十动者，出自《难经》，合大衍之数也。乃《伪诀》以四十五动为准，乖于经旨。必每候五十，凡九候，共得四百五十。两手合计九百，方与经旨相合也。】　　五脏不同，各有本脉。左寸之心，浮大而散。右寸之肺，浮濇而短。肝在左关，沉而弦长。肾在左尺，沉石而濡。右关属脾，脉象和缓。右尺相火，与心同断。　　 【注　凡五脏各有平脉也，必知平脉而后知病脉也。】　　若夫时令，亦有平脉。春弦夏洪，秋毛冬石。四季之末，和缓不忒。　　 【注　凡四时各有平脉也，然即上文五脏之脉，大同小异也。春者，东方肝木也。木始发荣，有干无枝，则近于劲，故曰弦。即弓弦也。夏者，南方心火也。万物畅茂，垂枝布叶，皆下曲如钩，钩即洪之别名，亦即上文之大也。秋者，西方肺金也。草木黄落，有枝无叶，则类于毛，即上文之浮濇也。冬者，北方肾水也。极寒之时，水凝如石，故名为石。土旺于四季之末，各十八日，脾土在中而兼五行也。和缓之义，详见下文。】　　太过实强，病生于外。不及虚微，病生于内。　　 【注　外因风寒暑湿燥火六气之邪，脉必洪大、紧数、弦长、滑实而太过矣。内因喜怒忧思悲恐惊七情之伤，脉必虚微、细弱、短濇、濡芤而不及矣。】　　四时百病，胃气为本。
　　 【注　胃为水谷之海，资生之本，故曰有胃气则生，无胃气则死。胃气脉者，缓而和匀，不浮不沉，不大不小，不疾不徐，意思欣欣，悠悠扬扬，难以名状者也。不拘四季，一切百病，皆以胃脉为本。】　　凡诊病脉，平旦为准。虚静凝神，调息细审。　　 【注经曰：常以平旦阴气未动，阳气未散，饮食未进，经脉未盛，络脉调匀，气血未乱，乃可诊有过之脉。又曰：诊脉有道，虚静为宝。言无思无虑以虚静其心，惟凝神于指下也。调息者，医家调匀自己之气息。细审者，言精细审察不可忽略也。】　　一呼一吸，合为一息。脉来四至，平和之则。五至无疴，闰以太息。三至为迟，迟则为冷。六至为数，数即热证。转迟转冷，转数转热。　　 【注　医者，调匀气息，一呼脉再至，一吸脉再至，呼吸定息，脉来四至，乃和平之准则也。何以五至亦曰无疴乎？人之气息，时长时短，凡鼓三息，必有一息之长，鼓五息又有一息之长，名为太息。如历家三岁一闰，五岁再闰也。言脉必以四至为平，五至便为太过，惟正当太息之时，亦曰无疴。此息之长，非脉之急也。若非太息，正合四至也。至于性急之人，五至为平脉，不拘太息之例，盖性急脉亦急也。若一息而脉仅三至，即为迟慢而不及矣。迟主冷病。若一息而脉遂六至，即为急数而太过矣。数主热病。若一息仅得二至，甚而一至，则转迟而转冷矣。若一息七至，甚而八至九至，则转数而转热矣。一至二至，八至九至，皆死脉也。】　　迟数即明，浮沉须别。浮沉迟数，辨内外因。外内于天，内因于人。天有阴阳，风雨晦明。人喜怒忧，思悲恐惊。　　 【注　浮脉法天，候表之疾，即外因也。沉脉法地，候里之病，即内因也。外因者，天之六气，风寒暑湿燥火是也。内因者，人之七情，喜伤心、怒伤肝、忧思伤脾、恐伤肾、惊伤心也。】　　浮表沉里，迟寒数热。浮数表热，沉数里热。浮迟表寒，沉迟冷结。　　 【注　此以浮、沉、迟、数四脉提诸脉之纲也。脉象虽多，总不外此四脉。浮主表证，沉主里证。迟为寒，数为热。浮而且数，表有热也；沉而且数，里有热也。浮而且迟，寒在表也；沉而且迟，寒在里也。】　　浮脉法天，轻手可得。泛泛在上，如水漂木。有力洪大，来盛去悠。无力虚大，迟而且柔。虚极则散，涣漫不收。有边无中，其名曰芤。浮小为濡，绵浮水面。濡甚则微，不任寻按。更有革脉，芤弦合看。　　 【注　此以浮脉提纲，而取洪、虚、散、芤、濡、微、革七脉之兼浮者统汇于下也。浮脉法天，轻清在上，故轻手即见，与肉分相应，如木之漂于水面也。洪脉者，如洪水之洪，有波涛汹涌之象。浮而有力，来盛去衰，即大脉也，即钩脉也。虚脉者浮而无力，且大且迟也。散脉者亦浮而无力，但按之如无，比于虚脉，则更甚矣，若杨花飘散之象。芤脉者，芤草中空，状如葱管。浮沉二候易见，故曰有边，独中候豁然难见，正如以指着葱，浮取得上面之葱皮，中取正在空处，沉按之又着下面之葱皮也。无中者非中候绝无，但比之浮沉，则无力也。若泥为绝无，是无胃气矣。旧说以前后为两边，与芤葱之义不合。濡脉者，浮而小且软也。微者浮而极小极软，比于濡脉则更甚矣。欲绝非绝，似有若无，八字可为微脉传神。革脉者，浮而且弦且芤，浮多沉少，外急内虚，状如皮革。仲景云：弦则为寒，芤则为虚，虚寒相搏，此名曰革。夫革脉牢脉皆大而弦，革则浮取而得，牢则沉候而见也。旧以牢革为一脉者非。】　　沉脉法地，如水投石。沉极为伏，推筋着骨。有力为牢，大而弦长。牢甚则实，愊愊而强。无力为弱，柔小如绵。细直而软，如蛛丝然。　　 【注　此以沉脉提纲，而取伏、牢、实、弱、细五脉之兼沉者统汇于下也。沉脉法地，重浊在下，故重按乃得与筋骨相应，如石之坠于水底也。伏脉者，沉之极也，伏于下也。沉脉在筋骨之间，伏脉则推筋着骨，然后可见也。牢脉者沉而有力、且大、且弦、且长也。实脉者，浮中沉三候皆有力，更甚于牢脉也。弱脉者沉而极细软也。细脉者，沉细而直且软也。】　　迟脉属阴，一息三至。缓脉和匀，春柳相似。迟细为濇，往来极滞。结则来缓，止而复来。代亦来缓，止数不乖。　　 【注　此以迟脉提纲，而取缓、濇、结、代四脉之兼迟者统汇于下。迟脉者往来迟慢，为不及之象。缓脉者一息四至，往来和匀，春风微吹柳梢，此确喻也，即胃气脉也。濇脉者，迟滞不利，状如轻刀刮竹，旧称一止复来者非也。结脉者，迟而时有一止也。代脉者，迟而中止，不能自还，且止有定数，如四时之有禅代，不愆其期也，故名曰代。】　　数脉属阳，一息六至。往来流利，滑脉可识。有力为紧，切绳极似。数时一止，其名为促。数如豆粒，动脉无惑。　　 【注　此以数脉提纲，而取滑、紧、促、动四脉之兼数者统汇于下也。数脉者，往来急数，为太过之象。滑脉者滑而不滞，如珠走盘也。紧脉者，紧急有力，左右弹手，如绳者喻其紧，亦喻左右弹也。促脉者，数而时有一止，如疾行而蹶也。动脉者，形如豆粒，厥厥动摇，两头俱俯，中间高起，故短如豆粒。旧云上下无头尾，则上不至寸为阳绝，下不至尺为阴绝，是死绝之脉，非动脉也。仲景云：阳动则汗出，阴动则发热，由是则寸尺皆有动脉，谓独见于关者误矣。】　　别有三脉，短长与弦。不及本位，短脉可原。过于本位，长脉绵绵。长而端直，状类弓弦。　　 【注　此短长与弦三脉，非浮沉迟数可括，故别列于此。短者短缩之象，长者相引之象，弦者劲而端直之象。按：戴同父曰：关不诊短。若短脉见于关上，是上不通寸为阳绝，下不通尺为阴绝矣。】　　一脉一形，各有主病。脉有相兼，还须细订。　　 【注　前所载皆脉之形象，然有所主之病，有相兼之脉，更须细加考订。此以下至女胎三月句，凡十有三节，各明某脉主某病，而相兼之脉尽在其中矣。】　　浮脉主表，腑病所居。有力为风，无力血虚。浮迟表冷，浮数风热。浮紧风寒，浮缓风湿。　　 【注　六腑属阳，其应在表，故浮主腑病也。浮而有力，则知风邪所干，邪气盛则实，有余之象。浮而无力，则知阴血亏损，正气夺则虚，不足之象也。脉浮主表，脉迟主冷，浮迟兼见，则为表冷也。浮脉主风，数脉主热，浮数兼见，则为风热也。紧脉为寒，浮紧兼见，则为风寒也。缓脉主湿，浮缓兼见，则为风湿也。】　　浮虚伤暑，浮芤失血。浮洪虚火，浮微劳极。浮濡阴虚，浮散虚剧。浮弦痰饮，浮滑痰热。　　 【注　暑伤气，气虚则脉虚，故浮虚为伤暑也。失血之脉必芤，如吐血下血之类。芤脉自兼浮，非浮脉兼芤也。洪主火，洪而兼浮，知为虚火。微为气血俱虚，故主劳极，此亦微脉自有浮也。血属阴，应在下，濡脉按之而软，故为阴虚。散者散亡之义，虚极所致。剧即极也。弦者风木之象，浮亦为风，故为痰饮，乃风痰也。滑主痰证，滑本阳脉而又兼浮，则炎上之象，故为热痰也。】　　沉脉主里，为寒为积；有力痰食，无力气郁。沉迟虚寒，沉数热伏。沉紧冷痛，沉缓水蓄。　　 【注　五脏属阴，其应在里，故沉主里病也。沉者阴象也，积者脏病也，故为寒积。沉而有力，有余之象，必有形之物凝滞于内。沉而无力，不足之象，乃无形之气郁结于中。沉迟皆偏于阴，所以虚寒。沉里数热，故热伏于里也。紧主诸痛，亦主于寒，得之沉分，非冷痛乎？湿家得缓，沉位居里，当水蓄矣。】　　沉牢痼冷，沉实热极。沉弱阴亏，沉细虚湿。沉弦饮痛，沉滑食滞。沉伏吐利，阴毒积聚。　　 【注　仲景曰：寒则坚牢，有牢固之义，故云痼冷。牢脉在沉分，非兼见也。实脉为阳热之极也，实则三候皆强，不独在沉分也。按之无力为弱脉，故曰阴亏。细为不足，亦主湿侵，故曰虚湿。弦本主饮，亦主诸痛。滑虽主痰，若在脾部而沉分见之，为食滞也。寸伏则吐，尺伏则利。在阴证伤寒，则为阴毒积聚耳。】　　迟脉主脏，阴冷相干。有力为痛，无力虚寒。　　 【注　五脏为阴，迟亦为阴，是以主脏，乃阴冷相干也。迟而有力，则因寒而凝滞，是以为痛。迟而无力，中空显然，故当虚寒。】　　数脉主腑，主吐主狂。有力实热，无力虚疮。　　 【注　六腑为阳，数亦为阳，是以主腑吐者，阳气亢逆也。狂者热邪传里也。数而有力，实热可知。数而无力，虚疮可断。】　　滑司痰饮，右关主食。尺为蓄血，寸必吐逆。　　 【注　滑为痰脉，右关沉滑，知有食停。两尺见之，蓄血可察。两寸见之，吐逆难免矣。】　　濇脉少血，亦主寒湿。反胃结肠，自汗可测。　　 【注　尺中见濇，血少精伤也。关中见之，脾虚不能胜湿也。血液枯竭，上为反胃，下为结肠也。两寸见濇则为自汗，盖汗乃心之液而肺主皮毛也。】　　弦脉主饮，木侮脾经。阳弦头痛，阴弦腹疼。　　 【注　木旺者脉必弦，木旺必来侮土，土虚不能制湿，而痰饮之证生焉。阳弦者寸也，寸主上焦，故当头痛。阴弦者尺也，尺主下焦，故当腹疼。】　　长则气治，短则气病。细则气衰，大则病进。　　 【注　长乃肝之平脉，故曰气治。经曰：如循长竿末梢为平，如循长竿为病。短虽肺之平脉，若非右寸及秋令见之，即为病矣。脉以和平为贵，细者不及而气衰，大者太过而病进也。】　　浮长风癎，沉短痞塞。洪为阴伤，紧主寒痛。缓大风虚，缓细湿痹。缓濇血伤，缓滑湿痰。　　 【注　浮风长火，风火相搏，则肝病而癎生。沉阴短虚，虚寒相合，则气滞而痞生。洪即大脉，火之亢也，阳亢者阴必伤。紧为寒脉，浮分则表为寒束而痛，沉分则里为寒滞而痛。缓为虚而大为风，缓大并至，故曰风虚。缓者湿气停滞，细者虚气不行而痹生焉。濇见即为血伤，挟缓则转伤也。滑见即为湿痰，挟缓则愈湿矣。】　　濇小阴虚，弱小阳竭。阳微恶寒，阴微发热。阳动汗出，为痛为惊。阴动则热，崩中失血。虚寒相搏，其名为革。男子失精，女人漏血。　　 【注　濇自主血虚，兼小而愈虚矣。弱脉自然小，此非兼脉，但弱脉见，则阳气虚竭矣。微者大虚之脉，故在阳分见则气虚而恶寒，在阴分见则血虚而发热。寸动名阳，汗出者心肺之证，惊气入心，气滞则痛，亦心肺也。尺动名阴，热者肾水不足，崩中失血，皆肾经失闭蛰封藏之本也。仲景论革脉云：弦则为寒，芤则为虚，虚寒相搏，此名曰革，男子亡血失精，女人半产漏下。】　　阳盛则促，肺痈热毒。阴盛即结，疝瘕积郁。代则气衰，或泄脓血。伤寒霍乱，跌打闷绝。疮疽痛甚，女胎三月。　　 【注　数而有止为促，岂非阳盛乎？肺痈热毒，皆火极所致者。迟而有止为结，岂非阴盛乎？疝瘕积郁，皆阴气凝滞也。至于代脉，真气衰败而后见也，泄脓血者，见之必死。惟伤寒心悸，或霍乱昏烦，或跌打损伤，或疮疽痛极，或怀三月胎，此五者见之，弗作死脉也。】　　脉之主病，有宜不宜。阴阳顺逆，吉凶可推。　　 【注　病有阴阳，脉亦有阴阳，顺应则吉，逆见即凶。此以下至其死可测句，凡二十七节，详分某病见某脉吉，某病见某脉凶也。】　　中风之脉，却喜浮迟。坚大急疾，其凶可知。　　 【注　中风多虚脉，以浮迟为顺。若反坚急，决无生理。】　　伤寒热病，脉喜浮洪。沉微濇小，证反必凶。汗后脉静，身凉则安。汗后脉躁，热甚必难。阳证见阴，命必危殆。阴证见阳，虽困无害。　　 【注　此节言伤寒之顺逆也。虽受寒邪，传里必热，故曰热病。病既属热，脉以浮洪为吉，若沉微濇小，是证与脉反，故凶。汗后邪解，便当脉静身凉，若躁而热，所谓汗后不为汗衰，不可治矣。阳证而见沉、濇、细、弱、微、迟之阴脉，则脉与证反，命必危殆。阴证而见浮、大、数、动、洪、滑之阳脉，虽若与证反，在他证忌之，独伤寒为邪气将解之象，故虽危困无害也。】　　劳倦内伤，脾脉虚弱。汗出脉躁，死证可察。　　 【注　劳倦伤脾，故脾脉虚弱为顺也。若汗出而脉反躁，疾则逆矣，安得不死？】　　疟脉自弦，弦数者热。弦迟者寒，代散则绝。　　 【注　疟者风暑之邪，客于风木之腑。木来乘土，脾失转输，不能运水谷之精微，遂多停痰留饮。弦应风木，又主痰饮，无痰不成疟，故曰疟脉自弦。数热迟寒，自然之理，独见代散二脉，则命必绝矣。】　　泄泻下痢，沉小滑弱。实大浮数，发热则恶。　　 【注　泻痢则虚，宜见沉小滑弱之虚脉。若反见实大浮数之脉，则身必发热而成恶候矣。】　　呕吐反胃，浮滑者昌。弦数紧濇，结肠者亡。　　 【注　呕吐反胃，脾虚有痰也。浮为虚，滑为痰，是其正象，可以受补，故曰昌也。若弦数紧濇，则血液枯竭，遂致粪如羊屎，必死不治矣。】　　霍乱之候，脉代勿讶。厥逆迟微，是则可嗟。　　 【注　霍乱之脉，洪大为佳。若见代脉，因一时清浊混乱，故脉不接续，非死脉也。微细而舌卷囊缩者，不可治耳。】　　嗽脉多浮，浮濡易治。沉伏而紧，死期将至。　　 【注　嗽乃肺疾，脉浮为宜，兼见濡者，病将退也。若沉伏与紧，则相反而病深矣，不死何待？】　　喘息抬肩，浮滑是顺。沉濇肢寒，均为逆证。　　 【注　喘证无非风与痰耳，脉以浮滑为顺；若反沉濇而四肢寒者，必死不治。】　　火热之证，洪数为宜。微弱无神，根本脱离。　　 【注　热证而得洪数，乃正应也；若见微弱，脉证相反，根本脱绝，药饵不可施矣。】　　骨蒸发热，脉数为虚。热而濇小，必殒其躯。　　 【注　骨蒸者，肾水不足，壮火僭上，虚数二脉其正象也。若见濇小之脉，所谓发热脉静，不可救药耳。】　　劳极诸虚，浮软微弱。土败双弦，火炎则数。　　 【注　虚证宜见虚脉，若两手脉弦，谓之双弦。弦乃肝脉，右关见之，是肝脉乘脾，故曰土败。火热太过，脉必极数，甚而七至。劳证之脉，六至以上，便不可治。】　　失血诸证，脉必现芤。缓小可喜，数大堪忧。　　 【注　芤有中空之象，失血者宜尔也。缓小亦为虚脉，顺而可喜；若数且大，谓之邪胜，故可忧也。】　　蓄血在中，牢大却宜。沉濇而微，速愈者希。　　 【注　蓄血者，有形实证，牢大之脉，脉证相宜；倘沉濇而微，是挟虚矣。既不能自行其血，又难施峻猛之剂，安望其速愈耶？】　　三消之脉，数大者生。细微短濇，应手堪惊。　　 【注　渴而多饮，为上消；消谷善饥，为中消；渴而便数有膏，为下消。三消皆燥热太过，惟见数大之脉为吉耳。细微短濇，死不可救。】　　小便淋闭，鼻色必黄。实大可疗，濇小知亡。　　 【注　鼻头色黄，必患小便难，六脉实大者，但用分理之剂必愈；若逢濇小，为精血败坏，死亡将及矣。】　　癫乃重阴，狂乃重阳。浮洪吉象，沉急凶殃。　　 【注　癫狂二证，皆以浮洪为吉，取其病尚浅也；若沉而急，病已入骨，虽有扁仓，莫之能疗矣。】　　癎宜虚缓，沉小急实。或但弦急，必死不失。　　 【注　癎本虚痰，脉见虚缓，自应然也；若沉小急实，或虚而弦急者，肝之真脏脉见矣，安望其更生耶？】　　心腹之痛，其类有九。细迟速愈，浮大延久。　　 【注　九种心腹之痛，皆宜迟细，易于施疗。如浮而大，是为中虚，不能取捷得之效也。】　　疝属肝病，脉必弦急。牢急者生，弱急者死。　　 【注　肝主筋，疝则筋急，故属肝病也。肝脉弦急，是其常也。疝系阴寒之咎，牢主里寒之脉，亦其常也。如且弱且急，必有性命之忧。】　　黄疸湿热，洪数偏宜。不妨浮大，微濇难医。　　 【注　湿蒸热壅，黄疸生焉。洪数也，浮大也，皆所宜也。一见微濇，虚衰已甚，必食少泻多，无药可疗矣。】　　胀满之脉，浮大洪实。细而沉微，岐黄无术。　　 【注　胀满属有余之证，宜见有余之脉，浮大洪实是也。沉细而微，谓之证实而脉虚，虽岐黄神圣，莫可回生矣。】　　五脏为积，六腑为聚。实强可生，沉细难愈。　　 【注　积也聚也，皆实证也。实脉强盛，是所当然。沉细为虚之诊，真气败絶，不可为已。】　　中恶腹胀，紧细乃生。浮大维何？邪气已深。　　 【注　中恶者，不正之气也。紧细主吉，浮大则凶也。】　　鬼祟之脉，左右不齐。乍大乍小，乍数乍迟。　　 【注　鬼祟犯人，左右二手脉象不一，忽大忽小，忽数忽迟，无一定之脉形也。】　　痈疽未溃，脉宜洪大。及其已溃，洪大始戒。　　 【注　未溃属实，洪大为正脉也。若溃后则虚矣，亦见洪大，毋乃不可乎？】　　肺痈已成，寸数而实。肺痿之形，数而无力。肺痈色白，脉宜短濇。浮大相逢，气损血失。肠痈实热，滑数可必。沉细无根，其死可测。　　 【注　肺痈而寸口数实，知脓已成矣。肺叶焦痿，火乘金也，故数而无力，肺痈几作，则肺气虚损。白者西方本色，所谓一脏虚则一脏之本色见也。短濇者，秋金之素体。若逢浮大，是谓火来乘金，克我者为贼邪，血气败坏之诊也。肠痈实也，沉细虚也，证实脉虚，死期将至矣。】　　妇人有子，阴搏阳别。少阴动甚，其胎已结。滑疾不散，胎必三月。但疾不散，五月可别。左疾为男，右疾为女。女腹如箕，男腹如斧。　　 【注　此一节女科胎前之脉也。阴搏阳别者，寸为阳，尺为阴，言尺阴之脉搏指而动，与寸阳之脉迥然分别，此有子之诊也。或手少阴心脉独动而甚，心脏主血，故胎结而动甚也。动者往来流利之动，非厥厥如豆之动也。疾即数也，滑而且数，按之不散，三月之胎也。滑脉不见而但疾不散，五月之胎也。左为阳，故左疾为男胎；右为阴，故右疾为女胎。女胎腹形状如箕之圆也，男胎腹形状如斧之上小而下大也。】　　欲产之脉，散而离经。新产之脉，小缓为应。实大弦牢，其凶可明。　　 【注　此一节产中脉也。散而离经，离经者离乎经常之脉也。胎动于中，脉乱于外，势之必至也。产后气血两虚，见小缓之虚脉为吉；若见实大弦牢，凶可知矣。】　　奇经八脉，不可不察。直上直下，尺寸俱牢。中央坚实，冲脉昭昭。胸中有寒，逆气里急。疝气攻心，支满溺失。　　 【注　奇经者，无表里配偶之经也。八脉者，阳维也，阴维也，阳蹺也，阴蹺也，冲也，督也，任也，带也。直上直下，弦长相似，尺寸俱牢，亦兼弦长，是以有逆气里急之证。疝气攻心，正逆急也。支满者，胀也。溺失者，冲脉之邪干肾也。此以下凡五节，皆奇经脉也。】　　直上直下，尺寸俱浮。中央浮起，督脉可求。腰背强痛，风癎为忧。　　 【注　直上直下，则弦长矣。尺寸俱浮，中央亦浮，则六部皆浮，又兼弦长，故其见证皆属风家。大抵冲脉主里，督脉主表也。】　　寸口丸丸，紧细实长。男疝女瘕，任脉可详。　　 【注　寸口者，统寸关尺三部也。丸丸，动貌。紧细实长，寒邪盛而实也。男疝女瘕，即所谓苦少腹繞脐下引阴中切痛也。】　　寸左右弹，阳蹺可决。尺左右弹，阴蹺可别。关左右弹，带脉之诀。　　 【注　左右弹，紧脉之象也。阳蹺主阳络，故应于寸；阴蹺主阴络，故应于尺。带脉如束带之状，在人腰间，故应于关。】　　尺外斜上，至寸阴维。尺内斜上，至寸阳维。　　 【注　从右手手少阳三焦，斜至寸上手厥阴心胞络之位，是阴维脉也。从左手足少阴肾经，斜至寸上手太阳小肠之位，是阳维脉也。斜上者，不由正位而上，斜向大指名为尺外，斜向小指名为尺内。邪在阳维、阳蹺则发癎，癎动而属阳；邪在阴维、阴蹺则发癫，癫静而属阴故也。】　　脉有反关，动在臂后。别由列缺，不干证候。　　 【注　反关脉者，脉不行于寸口，由列缺络入臂后手阳明大肠之经也。其以不顺行于关上，故曰反关。有一手反关者，有两手反关者，此得于有生之初，非病脉也。令病入覆手诊之，方可见耳。】　　经脉病脉，业已昭详。将绝之形，更当度量。　　 【注经常之脉，主病之脉，皆明于前，而死绝之脉，亦不可不察也。】　　心绝之脉，如操带钩。转豆躁疾，一日可忧。　　 【注经曰：脉来前曲后居，如操带钩，曰心死。前曲者，谓轻取则坚强而不柔，后居者谓重取则牢实而不动，如持革带之钩，全失冲和之气，但钩无胃，故曰心死。转豆者，即经所谓如循薏苡子，累累然状其短实坚强，真脏脉也。又曰心绝一日死。】　　肝绝之脉，循刀责责。新张弓弦，死在八日。　　 【注经曰：真肝脉至中外急，如循刀刃。又曰：脉来急溢，劲如新张弓弦，曰肝死。又曰肝绝八日死。】　　脾绝雀啄，又同屋漏。一似水流，还如杯覆。　　 【注　旧诀曰：雀啄连来四五啄，屋漏少刻一点落。若水流，若杯覆，皆脾绝也。经曰：脾绝四日死。】　　肺绝维何？如风吹毛。毛羽中肤，三日而号。　　 【注经曰：如风吹毛曰肺死，又曰真肺脉至，如以毛羽中人肤，皆状其但毛而无胃气也。又曰肺绝三日死。】　　肾绝伊何？发如夺索。辟辟弹石，四日而作。　　 【注经曰：脉来如夺索，辟辟如弹石，曰肾死。又曰肾绝，四日死。旧诀云：弹石硬来寻即散，搭指　乱如解索。正谓此也。】　　命脉将绝，鱼翔虾游。至如涌泉，莫可挽留。　　 【注　旧诀云：鱼翔似有又似无，虾游静中忽一跃。经云：挥浑革至如涌泉，绵绵其去如弦绝，皆死脉也。】
古今图书集成医部全录卷八十四

脉法

　　　　医宗必读 【明　李中梓】

　　　　　脉法心参

　　前者四言脉诀，皆言脉象，然而脉有精理，更当深求。兹曰心参，盖予之得乎心而应乎手者，亦有得乎心而不能喻诸口者。若能于此研穷，期于了了明通，方不愧为司命耳。　　《脉诀》，高阳生托王叔和之名者也。自《伪诀》讹传，脉法久晦，虽辟之者代有其人，奈习之者恬不知改，予欲起而正之，固知微尘无足岳之能，滴露乏添江之力。然天下万世，岂无明眼？虽信予言，或不及信《伪诀》，而信《伪诀》，何如其信《内经》耶？今以《内经》脉法为图，因以数言正其疵误。但细心阅之。则凫颈蛇足，自当立辨。　　此《内经》之三部候法也。腑不及胆者，寄于肝也；不及大小肠、膀胱者，统于腹中也。至《伪诀》以大小肠配于寸上，以三焦列于左尺，以命门列于右尺，及乎厥阴膻中，竟置而不言，不可不为之辨，使后学有确然可遵之法也。夫寸主上焦以候胸中，关主中焦以候膈中，尺主下焦以候腹中，此人身之定位，古今之通论也。大小肠皆在下焦腹中，《伪诀》越中焦而候之寸上，有是理乎？滑伯仁见及此，以左尺主小肠膀胱前阴之病，右尺主大肠后阴之病，可称千古只眼。《难经》及叔和、启元皆以三焦有名无形，已为误矣。陈无择创言三焦有形如脂膜，更属不经。《灵枢》曰：密理厚皮者三焦厚，粗理薄皮者三焦薄。又曰：勇士者三焦理横，怯士者三焦理纵。又曰：上焦出于胃上口，并咽以上，贯膈而布胸中；中焦亦并胃中，出上焦之后，泌糟粕蒸津液，化精微而为血；下焦者，别回肠注于膀胱而渗入焉。水谷者，居于胃中，成糟粕下大肠而成下焦。又曰：上焦如雾，中焦如沤，下焦如渎。既曰无形，何以有厚薄？何以有纵有横？何以如雾如沤如渎？何以有气血之别耶？且又曰：三焦出气以温肌肉，充皮肤。固已明指肌肉之内，脏腑之外为三焦也。《脉诀》不知其统主一身，妄列于右尺，何不思之甚哉？手厥阴一经，从无定论，金匮真言篇曰：心肝脾肺肾，五脏为阴；胆胃大肠小肠三焦膀胱，六腑为阳，此止十一经耳。则手厥阴之一经果何在乎？灵兰秘典篇曰：心者君主之官，神明出焉。肺者相傅之官，治节出焉。肝者将军之官，谋虑出焉。胆者中正之官，决断出焉。膻中者臣使之官，喜乐出焉。脾胃者，仓廪之官，五味出焉。大肠者，传导之官，变化出焉。小肠者，受盛之官，化物出焉。肾者作强之官，伎巧出焉。三焦者，决渎尺内两旁，则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。之官，水道出焉。膀胱者，州都之官，津液藏焉，气化则能出矣。观其以膻中足十二经之数，然则配手厥阴经者，实膻中也。及《灵枢》叙经脉又有胞络而无膻中，然而曰动则喜笑不休，正与喜乐出焉之句相合。夫喜笑者，心火所司，则知膻中与心应，即胞络之别名也。《灵枢》邪客篇曰：心者五脏六腑之大主，其脏坚固，邪弗能容，容之则心伤，心伤则神去，神去则死矣。故诸邪之在心者，皆在心之胞络。由是察之，胞络即为膻中，断无可疑。膻中以配心脏，自有确据。心肝脾肺俱各一候，惟肾一脏而分两尺之候者，为肾有两枚，形如豇豆，分列于腰脊之左右也。《刊误》以两尺候肾，深合经旨。《难经》、《脉诀》乃以左尺候肾水，右尺候命门相火，误矣。考《明堂》、《铜人》等经，命门一穴，在督脉第十四椎下陷中，两肾之间。肾虽水脏而相火寓焉，盖一阳居二阴之间，所以成乎坎也。独不思脉之应于指下者，为有经络循经朝于寸口。详考《内经》，并无命门之经络也。既无经络，何以应诊而可列之右尺乎？但当以左肾为水，右肾为火，不可以左为肾，右为命门也。　　分配脏腑诊候之图
　　见图
　　尺内两旁，则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。
　　　　　人迎气口说

　　关前一分，人命之主。左为人迎，右为气口。人迎以辨外因，气口以辨内因。又曰：人迎紧盛伤于风，气口紧盛伤于食。盖寸部三分，关部三分，尺部三分，三部合计共得九分。每部三分者，前一分、中一分、后一分也。此云关前一分，仍在关上之前一分耳。人多误认关前二字，竟以左寸为人迎，右寸为气口，误矣。须知左关前一分，正当肝部，肝为风木之脏，故外伤于风者，内应风脏而为紧盛也。右关前一分，正当脾部，脾为仓廪之官，故内伤于食者，内应食脏而为紧盛也。观其但曰伤于风，勿泥外因而概以六气所伤者亦取人迎也；但曰伤于食，勿泥内因而概以七情所伤者，亦取气口也。古人人迎气口有两法，在左右两手分之，左为人迎，右为气口。在右手一手分之，肺在寸为人迎，脾在关为气口。盖肺主皮毛，司腠理，凡风邪来客，先犯皮毛，皆肺经腠理不密所致也。
　　　　　脉有不可以言传说

　　脉之理微，自古记之。昔在黄帝，生而神灵，犹曰若窥深渊而迎浮云。许叔微曰：脉之理幽而难明，吾意所解，口莫能宣也。凡可以笔墨载，可以口舌言者，皆迹象也。至于神理，非心领神会，乌能尽其元微。如古人形容胃气之脉，而曰不浮不沉，此迹象也，可以中候求也。不疾不徐，此迹象也，可以至数求也。独所谓意思欣欣悠悠扬扬，难以名状，非古人秘而不言，欲名状之而不可得，姑引而不发，跃如于言词之表，以待能者之自从耳。东垣至此，亦穷于词说，而但言脉贵有神。惟其神也，故不可以迹象求言语告也。又如形容滑脉，而曰替替然如珠之圆转；形容濇脉，而曰如雨沾沙；形容紧脉而曰如切绳转索；形容散脉而曰如杨花散漫；形容任脉而曰寸口丸丸。此皆迹象之外，别有神理。就其所言之状，正惟穷于言语，姑借形似以揣摹之耳。盖悟理虽入微之事，然迹象未明，从何处悟入？思境未苦，从何处悟出？必于四言之诀二十七字之法，诵之极其熟，思之极其苦，夫然后灵明自动，神鬼求通。启元子曰：欲登泰岱，非径奚从？欲诣扶桑，无舟莫适。其是之谓乎？
　　　　　因形气以定诊说

　　逐脉审察者，一成之矩也。随人变通者，圆机之士也。肥盛之人，气居于表，六脉常带浮洪；瘦小之人，气敛于中，六脉常带沉数。性急之人，五至方为平脉；性缓之人，四至便作热医。身长之人，下指宜疏；身短之人，下指宜密。北方之人，每见实强；南方之人，恒多软弱。少壮之脉多大，老年之脉多虚。酒后之脉常数，饭后之脉常洪。远行之脉必疾，久饥之脉必空。室女尼姑多濡弱，婴儿之脉常七至。经曰：形气相得者生，参伍不调者死。其可不察于此乎？
　　　　　诊贵提纲说

　　脉者气血之先，阴阳之兆，贵得其纲领而提挈之也。左手为阳，右手为阴。关前为阳，关后为阴。浮取为阳，沉取为阴。数躁为阳，迟慢为阴。有力为阳，无力为阴。长大为阳，短小为阴。明乎此而脉之大端已在是矣。故曰：约而言之，只浮沉迟数，已见其梗概；博而考之，虽二十四字，未尽其精详。经曰：知其要者一言而终，不知其要流散无穷。此之谓也。
　　　　　脉有相似宜辨

　　洪与虚皆浮也：浮而有力为洪，浮而无力为虚。沉与伏皆沉也：沉脉行于筋间，重按即见；伏脉行于骨间，重按不见，必推筋至骨乃见也。数与紧皆急也：脉数以六至得名；而紧则不必六至，惟弦急而左右弹状如切紧绳也。迟与缓皆慢也：迟则三至，极其迟慢；缓则四至，徐而不迫。实与牢，皆兼弦、大、实、长之四象合为一脉也：实则浮中沉三取皆然，牢则但于沉候取也。洪与实皆有力也：洪则重按少衰，实则按之亦强也。革与牢皆大而弦也：革则浮取而得，牢则沉取而见也。濡与弱皆细小也：濡在浮分，重按即不见也；弱主沉分，轻取不可见也。细与微皆无力也：细则指下分明；微则似有若无，模糊难见矣。促、结、濇、代，皆有止者也：数，时一止为促；缓，时一止为结；往来迟滞，似止非止为濇；动而中止，不能自还，止有定数为代。
　　　　　脉有相反宜参

　　浮沉者，脉之升降也。迟数者，脉之急慢也。滑濇者，脉之通滞也。虚实者，脉之刚柔也。长短者，脉之盈缩也。洪微者，脉之盛衰也。紧缓者，脉之张弛也。牢革者，脉之内外也。动伏者，脉之出处也。促结者，脉之阴阳也。濡弱者，脉之穷于进退者也。芤弦者，脉之见于盛衰者也。经曰：前大后小，前小后大，来疾去徐，来徐去疾，去不盛来反盛，去盛来不盛，乍大乍小，乍长乍短，乍数乍疏，是又二脉之偶见者也。
　　　　　脉位法天地五行说
  </div>
  <div class="pagination">
   <a href="脉法_page14.html">
    上一页
   </a>
   <span>
    ...
   </span>
   <a href="脉法_page10.html">
    10
   </a>
   <a href="脉法_page11.html">
    11
   </a>
   <a href="脉法_page12.html">
    12
   </a>
   <a href="脉法_page13.html">
    13
   </a>
   <a href="脉法_page14.html">
    14
   </a>
   <span class="current-page">
    15
   </span>
   <a href="脉法_page16.html">
    16
   </a>
   <a href="脉法_page17.html">
    17
   </a>
   <a href="脉法_page18.html">
    18
   </a>
   <a href="脉法_page19.html">
    19
   </a>
   <a href="脉法_page20.html">
    20
   </a>
   <span>
    ...
   </span>
   <a href="脉法_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
