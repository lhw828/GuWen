<!DOCTYPE html>
<html>
<head>
    <meta charset="UTF-8">
    <title>耳门 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耳门 - 第 2 页/共 9 页</h1>
    <div class="content">
　　耳者，肾之官也。

　　　　　本脏篇

　　黑色小理者肾小，粗理者肾大；高耳者肾高，耳后陷者肾下；耳坚者肾坚，耳薄不坚者肾脆；耳好前居牙车者肾端正，耳偏高者肾偏倾也。　　 【注　耳者肾之候，故视耳而知肾也。】
　　　　　卫气篇

　　足少阳之标，在耳窻笼之前，而出于头气之街。窻笼者耳也。　　 【注　标犹树之梢杪，足少阳之标，出于头气之街。】
　　　　　阴阳二十五人篇

　　手少阳之上，血气盛则耳色美，血气少则耳焦色恶。　　 【注　手少阳之脉，其上行者出走耳前交颊，上至目锐眦，是以皮肤之血气盛则耳色美，气血皆少则耳焦色恶也。】
　　　　扁鹊难经

　　　　　耳能闻声之故

　　四十难曰：肺主声，耳者肾之窍而反闻声，其意何也？然。肾者北方水也，水生于申，申者西方金，金者肺，肺主声，故令耳闻声。　　 【注　肺金也，声出于金，故肺主声。鼻属于肺，不能听声。耳属于肾而反能闻声音，果何如邪？肾属北方水申酉戌，申正金临官之地。金在脏为肺，肺主声。耳虽属肾水，水生于肺金之位，故令耳能闻声。】
　　　　中藏经 【汉　华佗】

　　　　　肾气通耳

　　肾者精神之舍，性命之根，外通于耳。
　　　　　耳聋

　　肝气逆则头痛，耳聋颊赤。其脉沉而急，浮而急亦然。病耳无闻，其脉浮大而濇者死。
　　　　　耳部凶证

　　黑色起于耳目，渐入于口者死。
　　赤色见于耳目额者，五日死。
　　肾绝耳干者，六日死。

　　　　甲乙经 【晋　皇甫谧】

　　　　　肾气通耳

　　肾气通于耳，耳和则能闻五音矣。经曰，肾在窍为耳。然则肾气上通于耳，下通于阴也。
　　　　　耳焦枯

　　耳焦枯受尘垢者，病在骨。

　　　　仁斋直指方 【宋　杨士瀛】

　　　　　耳聋

　　肾通乎耳，所主者精。精气调和，肾气充足，则耳闻而聪。若劳伤气血，风邪袭虚，使精脱肾惫，则耳转而聋。又有气厥而聋者，有挟风而聋者，有劳伤而聋者。盖十二经脉上络于耳，其阴阳诸经适有交并，则脏气逆而为厥，厥气搏入于耳，是为厥聋，必有时见眩运之证。耳者宗脉之所附，脉虚而风邪乘之，风入于耳之脉，使经气否而不宣，是为风聋，必有时见头痛之证。劳役伤于血气，淫欲耗其精元，瘦悴力疲，昏昏愦愦是为劳聋。有能将适得所，血气和平，则其聋暂轻。其或日就劳伤，风邪停滞，则为久聋。又有耳触风邪，与气相击，其声嘈嘈，眼或见火为虚鸣。热气乘虚，随脉入耳不散，脓出为脓耳。人耳间有津液，轻则不能为害，若风热搏之，津液结纽，成核塞耳，亦令暴聋，谓之耵耳。前是数者肾脉可推，风则浮而盛，热则洪而实，虚则濇而濡。风为之疏散，热为之清利，虚为之调养。邪气并退，然后以通耳调气安肾之剂主之。
　　　　疮疡全书 【金　窦汉卿】

　　　　　耳风毒

　　耳风毒受在心经，因肾气不流行，壅在心经，致伤于耳。五种耳痔、耳蕈、耳痈、耳湿、耳烂，可用清肝流气饮，后用定痛降气汤治之。如遇耳痔耳蕈，先用针刺破，用红玉膏点之。耳胀痛，用虎耳草汁滴入耳内，痛即止。耳疔以烧酒滴疔根上，方得脱，随用苦茶洗，解酒毒。
　　　　　耳门痈

　　耳门痈受在肝经，毒气传注，血不周流，此是恶毒证也，当用煎药治之。
　　　　　耳根痈

　　耳根痈受在肾经络，怒气伤心，凝滞肝经，风热壅盛成毒也。当用眉风药治之，或用清肝流气饮活法治之。
　　　　　发耳

　　其疮生于耳边，又名热毒发疽。五六日日　原作「月」，据文义改。间，渐长如蜂窠，皮紫者亦热，诸处如火烧，痛不可忍，十日可刺。无脓者十一日死。若疮不硬，刺见白脓者不死。黄脓出者不死。无时出鲜血者及赤脓者死。食不知味，多谎语者亦死。在二十日之间便见凶吉。煎药用千金内托散，随时增损之。
　　　　　石疽

　　石疽虽与石痈同，惟石疽深寒客于经络，血气结聚不散，隐于皮内，肿按之如石。此毒连颈项之间，内先溃烂，方出皮肤。恐髓出颈项者即死。用排脓内补十宣散，待脓尽，内补散；恋心，乳香护心散，仍贴金丝膏，渴甚加五味、天花粉、干葛、麦冬、乌梅。初起须用艾火灸患上三四十壮。发于额面者，不可治矣。
　　　　济生方 【宋　严用和】

　　　　　耳论治

　　夫耳者肾之所候，肾者精之所藏。肾气实则精气上通，闻五音而聪矣。若疲劳过度，精气先虚，于是乎风寒暑湿，得以外入，喜怒忧思，得以内伤，遂致聋聩。耳鸣热壅，加之出血出脓，则成聤耳底耳之患。候其颧颊色黑者，知其耳聋也。亦有手少阳之脉动厥而聋者，耳内辉辉焞焞也。手太阳脉动厥而聋者，耳内气满也。大抵气厥耳聋尚易治，精脱耳聋不易药愈。诸证既殊，治各有法。　　耳者肾之候。肾乃宗脉之所聚，其气通于耳。肾气和平，则闻五音而聪矣。肾气不平，则耳为之受病也。医经云，肾气通耳。心寄窍于耳，风寒暑湿燥热，得之于外，应乎肾；忧愁思虑得之于内，生疮，或为聤耳，或为焮焮　原作「掀」，据文义改。肿。六淫伤之调乎肾，七情所感治乎心。医疗之法，宁心顺气。欲其气顺心宁，则耳为之聪矣。宜用局方妙香散，以石菖蒲煎汤调服，以顺心气；参、丹、蜜、砂，以宁心君。调肾之药，苁蓉圆。
　　　　河间六书 【金　刘完素】

　　　　　耳聋

　　聋之为病，俗医率以慓悍燥烈之药治之，往往谓肾水虚冷故也。夫岂知水火之阴阳，心肾之寒热，荣卫之盛衰，犹权衡也，一上则必一下，是故高者抑之，下者举之，此平治之道也。夫心火本热，虚则寒矣；肾水本寒，衰则热矣。肾水既少，岂能反为寒病耶？经言足少阴肾水虚，则腹满身重，濡泻，疮疡流水，腰股痛发，腘腨股膝不便，烦冤足痿，清厥意不乐，大便难，善恐心惕如人将捕，口苦舌干，咽肿上气，嗌干及痛，烦心心痛，黄疸，肠澼下血，脊臀股肉后廉痛，痿厥嗜卧，足下热而痛，以此见肾虚为病，皆是热证。经又曰：有所远行劳倦，逢大热而渴，渴则阳气内伐，谓伐腹中之阴气也，水不胜火，以热舍于肾中也。经又曰：骨痿者生于大热也。又曰：肾热者色黑而齿槁。凡色黑齿槁之人，必身瘦而耳焦也。所以然者，水虚则火实而热。亢极则害，承乃制，故反兼水之黑也。肾水衰少，不能润泽，故黑干焦槁也。齿耳属肾，故甚也。如疮疡热极无液，则肉干焦而色黑也。然则水衰为热明矣，岂可反言寒耶？故《仙经》以息为六字之气，应于三阴三阳脏腑之六气，实则行其本化之字泻之，衰则行其胜己之字泻之，是为杀其鬼贼也。所谓六字之气者，肝嘘、心呵、相火唏、脾呼、肺呬、肾本吹也。故吹去肾寒则生热，呵去心热则生寒。故曰春不呼，夏不呬，秋不嘘，冬不呵，四时常有唏，谓三焦无不足；八节不得吹，谓肾脏难得实。然以吹验之，吹去肾水寒气，则阳热暴甚而目瞑昏眩。虚为热证明矣。岂可反言肾虚而以热药养水耶？况水少不能胜火，又服热药，宁无损欤？经言以寒治热，谓寒养冰而泻火，以热治寒，谓热助火而耗水也。经虽或言以热治热，谓病气热甚，能与寒药交争，而寒药难下，故反热服，顺其病热，热病既消，寒性乃发，则病热除愈。如承气汤寒药反以热服之类是也。伤寒同法。经曰：寒因热用，热因寒用。亦是治热类也。故治病之道，泻实补衰，平而已矣。或谓病热为火实水虚，反言肾虚为冷，心迷正理，不敢用对证寒药，误以食前服其助阳热药，欲令下部水胜，退上焦心火，食后兼服微凉之药而退火热，岂知十益不及一损也？病本热而无寒，又得热药，则病热转甚，食后虽服大寒之药，亦难解其势之甚也，况以微凉乎？岂不详热药证中止言治寒助热，安有养水泻火之言哉？经言五脏以平为期，及夫一法无问五脏生克兴衰，一概言热为实寒为虚者，通言阳气之兴衰也。假令下部寒者，谓下焦火气之虚也，故以热药补之，非助肾水之药尔，由水虚不能反为寒也。凡诸疾之所起也，不必脏腑兴衰变动相乘而病，但乘内外诸邪所伤，即成病矣。大凡治病必求所在，病在上者治其上，病在下者治其下，中外脏腑经络皆然。病气热则除其热，寒则退其寒，六气同法。泻实补虚，除邪养正，平则守常，医之道也。岂可见病已热而反用热药，复言养水而胜心火者？可谓道在迩而求诸远，事在易而求诸难，深可戒哉！所以或言肾虚而下部冷者，非谓肾水虚也。所谓肾有两枚，经曰，七节之旁，中有小心。杨上善注《太素》曰：人之脊骨有二十一节，从下第七节之旁左者为肾，右者为命门，命门者小心也。《难经》言心之原出于太陵，然太陵穴者，属手厥阴包络相火，小心之经也。《元珠》言刺太陵穴曰，此泻相火小心之原也。然则右肾命门为小心，乃手厥阴相火包络之脏也。《仙经》曰：先生右肾则为男，先生左肾则为女。谓男为阳火，女为阴水故也。或言女子左肾为命门者误也。《难经》止言右肾为命门，男子以藏精，女子以系胞，岂相反也？然右肾命门小心，为手厥阴包络之脏，故与手少阳三焦合为表里，神脉同出，见手右尺也，二经俱是相火，相行君命，故曰命门尔。故《仙经》曰：心为君火，肾为相火。是言右肾属火而不属水也，是以右肾火气虚则为病寒也。君相虽为二火，论其五行之理，则一于为热也。夫五行之理，阴中有阳，阳中有阴，孤阴不长，独阳不成，但有一物全备五行，递相济养，是谓和平。交互克伐，是谓兴衰。变乱失常，灾害由生。是以水少火多为阳实阴虚而病热也；水多火少为阴实阳虚而病寒也。故俗以热药欲养肾水胜退心火者，岂不误欤？至如或因恣欲而即病，或因久而成病者，俗以为元气虚损而病寒者，皆误也。然诸所动乱劳伤，乃为阳火之化，神狂气乱而为病热者多矣。故经言消瘅热中，及夫热病阴阳变易房劳之病证也。所以热病未复，及大醉以不禁入房而为祸甚速者，阳热易为暴甚故也。夫太乙天真元气，非阴非阳，非寒非热也。是以精中生气，气中生神，神能御其形也。由是精为神气之本，形体之充，固则众邪难伤，衰则诸疾易染。何正言元气虚而为寒尔。故老人之气衰，多病头目昏眩，耳鸣或聋，上气喘咳，涎唾稠粘，口苦舌干，咽嗌不利，支体焦痿，筋脉抱卷，中外燥濇，便溺秘结，此皆阴虚阳实之热证也。俗悉言老弱为虚冷而无热也。纵见热证，虽云少水不胜多火，而反言肾水虚则为寒，此乃举世受误之由也。但须临时识其阴阳虚实，则无横夭之冤。慎不可妄以热药养其真气，则真气何由生也？故《西山记》曰：饵之金石，当有速亡之患。《内经》言石药发癫狂，热甚之所生也。或欲以温药平补者，经言积温成热，则变生热疾，故药物不可妄服也。夫养真气之法，饮食有节，起居有常，不妄作劳，无令损害，阴阳和平。自有益矣。《仙经》虽有服饵之说，非其人不可也。况乎齐于气味平和无毒之物，但以调其气尔。真修道者以内事为功，外事为行，非服饵而望成于道也。故《仙经》又曰，服饵不备五味四气而偏食之，久则腑脏偏倾而生其病矣。然则岂可误服热药而求其益？所谓聋者由水衰火实，热郁于上，而使听户元府壅塞，神气不得通泄也。其所验者《仙经》言双手闭耳如鼓音，是谓鸣天鼓也。由脉气流行而闭之于耳，气不得泄，冲鼓其中，故闻之也。或有壅滞则天鼓微闻。天鼓无闻，则听户元府闭绝，而耳聋无所闻也，故一法含浸针砂酒，以磁石附耳，欲导其气令通泄也。或问曰：聋既为热，或服干蝎、生姜、附子、醇酒之类辛热之物而或愈者，何也？答曰：欲以开发元府，而令耳中郁滞通泄也。故养生方言药中其效，则如闻攒百乐音，由阳气开冲其中也。凡治聋者适其所宜，若热证已退而聋不已者，当以辛热发之；三两服不愈者，则不可久服，恐热极而成他病耳。若聋有热证相兼者，宜以退风散热凉药调之，热退结散而愈。然聋甚闭绝，亦为难矣。慎不可攻之过极，反伤正气。若非其病，不可服其药。饮食同法。当所宜者，过度则反伤正气。病已则止药。欲求不病，无损而已矣。故经去大毒治病十去其六，小毒治病十去其七，常毒治病十去其八，无毒治病十去其九，谷肉果菜食养尽之，勿令过度，反伤其正。不尽行复如法。故曰：必先岁气，无伐天和。无实实，无虚虚，而遗人夭殃。无致邪，无失正，绝人长命。　　阳气烦劳，积于夏，令人热厥，目盲不可视，耳闭不可听。人参散主之。　　耳者，盖非一也。以窍言之，是水也；以声言之，金也。以经言之，手足少阳俱会其中也。有从内不能听者，主也。有从外不能入者，经也。有若蝉鸣者，有若钟声者，有若火熇熇状者，各随经见之，其间虚实不可不察也。假令耳聋者肾也，何谓治肺？肺主声，鼻塞者肺也。何谓治心？心主臭。如推此法，皆从受气为始。肾受气于巳，心受气于亥，肝受气于申，肺受气于寅，脾王四季。此法皆长生之道也。
　　　　　耳鸣

　　耳鸣有声，非妄闻也。盖耳为肾之窍，交会手太阳少阳、足厥阴少阴少阳之经。若水虚火实而热气上甚，客其经络，冲于耳中，则鼓其听户，随其脉气之微甚而作诸音声也。经言阳气万物盛上而跃，故耳鸣，是也。
　　　　东垣十书 【元　李杲】

　　　　　耳箫声

　　心脏虚邪，热风相合，妄听妄闻，耳箫声。胆与三焦之经同出于耳。《铜人》云：刺关冲出血，泻支沟。脉浮大而弦，初小柴胡汤，后大柴胡汤。此证是太阳与少阳为病，前客后主也。
　　　　　耳鸣耳聋

　　经曰：头痛耳鸣，九窍不利，肠胃之所生也。胃气一虚，耳目口鼻俱为之病矣。　　经曰：阳气者，烦劳则张，精绝辟积于夏，使人煎厥，目盲耳闭，溃溃乎若坏都。故苍天之气贵清净，阳气恶烦劳。病从脾胃生者一也。　　脉弦洪缓而沉，按之中之下得时一濇，其证耳鸣耳聋者，调中益气汤。　　经曰：头痛耳鸣，九窍不利，肠胃之所生也。此胃弱不能滋养手太阳小肠、手阳明大肠，故有此证。然亦止从胃弱而得之。故圣人混言肠胃之所生也。或曰：子谓混言肠胃之所生，亦有据乎？予曰：经云，脾不及令人九窍不通，谓脾为死阴，受胃之阳气，能上升水谷之气于肺，上充皮毛，散入四脏。今脾无所禀不能行气于脏腑，故有此证。此则脾虚九窍不通之谓也。虽言脾虚，亦胃之不足所致耳。
　　　　　耳之体属肾用属肺

　　耳者上通天气，肾之窍也，乃肾之体而为肺之用。盖肺长生在子，子乃肾之舍，而肺居其中，而能听音声也。故精脱者耳聋。此明为清气所奉于天，而心劳肾损则受邪也。
　　　　丹溪心法 【元　朱震亨】

　　　　　耳聋

　　耳聋皆属于热。少阳厥阴热多，当用开痰散、风热通圣散、滚痰丸之类。　　大病后耳聋，须用四物汤降火。
　　阴虚火动耳聋者，亦用四物汤。
　　因郁而聋者，以通圣散内大黄酒煨，再用酒炒三次，后入诸药，通用酒炒。　　聋病必用龙荟丸，四物汤养阴。
　　湿痰者，神芎丸、槟榔丸。

　　　　　耳鸣

　　耳鸣因酒遏者，大剂通圣散，加枳壳、柴胡、大黄、甘草、南星、桔梗、青皮、荆芥；不愈，用四物汤妙。　　耳鸣必用龙荟丸，食后服。
　　气实人，槟榔、神芎丸下之。
　　耳内哄哄然，亦是阴虚，亦有气闭者。盖亦是热气闭者，耳乃鸣也。
</div>
    <div class="pagination">
<a href="耳门.html">上一页</a><a href="耳门.html">1</a><span class="current-page">2</span><a href="耳门_page3.html">3</a><a href="耳门_page4.html">4</a><a href="耳门_page5.html">5</a><a href="耳门_page6.html">6</a><a href="耳门_page7.html">7</a><a href="耳门_page8.html">8</a><a href="耳门_page9.html">9</a><a href="耳门_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
