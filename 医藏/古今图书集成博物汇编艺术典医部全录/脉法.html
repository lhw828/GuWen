<!DOCTYPE html>
<html>
 <head>
  <meta charset="utf-8"/>
  <title>
   脉法 - 第 1 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   脉法 - 第 1 页/共 28 页
  </h1>
  <div class="content">
   古今图书集成医部全录卷七十一

脉法

　　　　黄帝素问

　　　　　阴阳应象大论

　　善诊者，察色按脉，先别阴阳。审清浊，而知部分；视喘息，听音声，而知所苦；观权衡规矩，而知病所主；按尺寸，观浮沉滑濇，而知病所生以治。无过以诊，则不失矣。　　【注　色为阳，血为阴，色有阴阳，而脉亦有阴阳。夫色有清明浊暗，五色之见于面也，各有部分，审清浊而知病之从来，知部分则知病之所在。《金匮要略》曰：息摇肩者，心中坚；息引心中上气者，咳；息张口短气者，肺痿唾沫。又曰：吸而微数，其病在中焦，实也，当下之则愈。虚则不治。在上焦，其吸促；在下焦，其吸远。此皆难治。呼吸动摇振振者，不治。又曰：病人语声寂寂然，喜惊呼者，骨节间病；语声喑喑然不彻者，心膈间病；语声啾啾然细而长者，头中病。平脉篇曰：病人欠者无病也，脉之呻者病也。言迟者风也；摇头者里病也；里实护腹如怀卵物者，心痛也。此视喘息听音声而知所苦也。视权衡规矩而知所苦者，观四时所应之脉而知病之所主者何脏。按尺寸观浮沉滑濇而知病所生以治者，寸主在上为阳，尺主在下为阴；浮为在表为阳，沉为在里为阴；滑主气为阳，濇主血为阴。审察脉之上下表里气血，而知病之生于阴生于阳，而以法治之也。夫诊有五过，诊无差误，则治之不失矣。】
　　　　　阴阳别论

　　黄帝问曰：人有四经十二从，何谓？岐伯曰：四经应四时，十二从应十二月，十二月应十二脉。脉有阴阳，知阳者知阴，知阴者知阳。凡阳有五，五五二十五阳。所谓阴者，真脏也，见则为败，败必死也。所谓阳者，胃脘之阳也。别于阳者，知病处也；别于阴者，知死生之期。三阳在头，三阴在手，所谓一也。别于阳者，知病忌时；别于阴者，知死生之期。谨熟阴阳，无与众谋。所谓阴阳者，去者为阴，至者为阳；静者为阴，动者为阳；迟者为阴，数者为阳。凡持真脉之脏脉者，肝至悬绝急十八日死，心至悬绝九日死，肺至悬绝十二日死，肾至悬绝七日死，脾至悬绝四日死。　　 【注　四经者，春脉弦、夏脉钩、秋脉毛、冬脉石，应四时之气也。十二从者，手足三阴三阳之气，从手太阴顺行至足厥阴也。应十二月者，手太阴应正月寅，手阳明应二月卯，足阳明应三月辰，足太阴应四月巳，手少阴应五月午，手太阳应六月未，足膀胱应七月申，足少阴应八月酉，手厥阴应九月戌，手少阳应十月亥，足少阳应十一月子，足厥阴应十二月丑。十二脉者，六腑六脏之经脉。十二经脉乃脏腑阴阳配合，故知阳者可以知阴，知阴者可以知阳，能知阴阳，可别死生。夫胃脘之阳，资养五脏，五脏相生而各有五，是以五五二十五阳也。五脏为阴，如无阳和之胃气，而真脏之脉见，则脏气为败必死。所谓二十五阳者，乃胃脘所生之阳气也。四时五脏，皆得微和之胃气，故为二十五阳也。能别阳和之胃气，则一有不和，便可知病处。能别真脏之阴脉，则知肝脉至者期十八日死，心脉至者九日死也。手足三阳之脉，手走头而头走足，故曰三阳在头。手足三阴之脉，足走腹而腹走手，故曰三阴在手。十二经脉虽有手足阴阳之分，然皆一以贯通也。能别于阳之脉证者，知一阳二阳三阳之发病及阳结之为病也。至于三阳搏鼓三日死，二阳俱搏十日死，忌，死忌也，言别于阳者知所病之证及死忌时也。别于阴之脉者，知一阴二阴三阴之发，病及肝之心，心之肺，以至于阴搏之死证也。所谓阴阳者，胃脘之阳，真脏之阴，手足之三阳，手足之三阴也。言审辨阴阳之脉，谨熟之于心，应之于手，无与众相谋论也。手足之阴阳，乃六脏六腑之经脉，故当以脉之来去、动静、迟数而分别其阴阳。悬绝者，真脏孤悬而绝无胃气之阳和也。急者，肝死脉来急益劲，如张弓弦也，木生于地，故死于九九之数。肺主天气，绝于六六之期。水火本于先天，故死于生成之数。脾土寄于四季，故绝于四日之周。五脏死期，总合大衍之数。】　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。　　【注　鼓，动也。一阳之气初升，故其脉如弦之端直，以应春生之气。一阴之气初升，故其脉如毛之轻柔，以应秋阴之气。阳气正盛，故其脉来盛去悠，如钩之急，以应夏热之气。至者为阳，阳气伏藏，故脉虽鼓至而断绝，以应冬藏之气。溜，滑也。阴阳相遇，其脉则滑，长夏之时，阳气微下，阴气微上，阴阳相过，故脉滑也。】
　　　　　六节脏象论

　　人迎一盛病在少阳，二盛病在太阳，三盛病在阳明，四盛以上为格阳。　　【注　左为人迎，右为气口。盖阳气从左而行于右，阴气从右而行于左，故以人迎以候三阳之气。一盛病在少阳，少阳主春升之气也。太阳主夏，阳明主秋。四盛以上者，言人之阴阳惟阳太盛，名曰格阳。盖阳主在外，阳格于外，不得三阴中见之化以和之，此三阳之太过也。】　　寸口一盛病在厥阴，二盛病在少阴，三盛病在太阴，四盛以上为关阴。　　【注　寸口，手太阴之两脉口，以候三阴之气也。厥阴主乙木春生之气，故寸口一盛，病在厥阴。二之气少阴，三之气太阴。四盛以上者，人之阴阳惟阴太盛，名曰关阴。盖阴气主内，关阴于内，不得三阳中见之化以和之，此三阴之太过也。】　　人迎与寸口，俱盛四倍以上为关格，关格之脉羸，不能极于天地之精气则死矣。　　【注　俱四倍以上者，阴阳俱亢极也。天有阴阳，地有阴阳，阳盛之下阴精承之，阴盛之下阳气承之，阴阳承制而交相生化者也。人生于天地气交之中，阴阳和平，是为无病。如阴阳俱盛而不和，是不能及于天地阴阳精气之承制，则死矣。】
　　　　　五脏生成篇

　　心之合脉也，其荣色也。多食咸，则脉凝泣而色变。　　【注　心主血，故合于脉。经云：脉出于气口，色见于明堂。心之华在面，故其荣在色。多食咸，则水味太过而伤心，其脉凝泣而色变矣。】　　诸脉者皆属于目。凝于脉者为泣。
　　【注　五脏六腑之精，十二经脉，皆上注于目。冲任之血，溢于皮肤，渗于络脉，故凝于皮肤则为痹，凝于络脉则泣濇而不能流行矣。】　　诊病之始，五决为纪。欲知其始，先建其母。所谓五决者，五脉也。　　【注　始者，言邪始在三阴三阳之气分也。五决者，审别五脏阴阳之经气以决其病也。欲知其病之始在某经，先分立五脏为根本，审其邪病某经之气某脏之经也。】　　夫脉之大小、滑濇、浮沉，可以指别；五脏之象，可以类推；五脏相音，可以意识；五色微诊，可以目察。能合色脉，可以万全。　　【注　小者正气虚，大者邪气盛；滑主血伤，濇为少气；浮为在外在腑，沉为在内在脏。此六者，脉之提纲，可以指别也。五脏在内而气象见于外，以五行之理可类而推之。五脏之相合于五音，发而为声，可以意识。视五色之微见，可以目内察之。能审色脉之相应，以辨病之死生，则万鵁o失矣。】　　赤脉之至也，喘而坚。诊曰有积气在中，时害于食，名曰心痹。得之外疾，思虑而心虚，故邪从之。　　【注　赤当脉，脉合心，故曰赤脉之至也。喘，急疾也。心脉之至急而牢，主积气于中，当时害于食。盖食气入胃，浊气归心，淫精于脉。有积于中，故害于食，名曰心痹，积气痹闭于心下也。此得之外淫之邪，因思虑而心虚，故邪气乘虚而留于内也。】　　白脉之至也，喘而浮。上虚下实，惊，有积气在胸中，喘而虚，名曰肺痹寒热，得之醉而使内也。　　【注　呼吸急则脉亦急，故以呼吸之喘息以形容脉之急疾也。肺主气而虚，故脉浮。病气而不病血，病上而不病下，故脉上虚而下实也。阳气虚则善为惊，胸中为气之海，上注于肺，以司呼吸，邪积于上，则膻中之正气反虚，故为虚喘也。脏真高于肺，主行荣卫阴阳，阴阳虚乘，则为往来之寒热矣。酒者熟谷之液，其气慓悍，入于胃中则胃胀，气上逆则满于胸中，醉而使内，则气上逆，故有积气在胸中也。入房太过则伤肾，肾为本，肺为末，本伤，故肺虚也。】　　青脉之至也，长而左右弹。有积气在心下支胠，名曰肝痹。得之寒湿，与疝同法，腰痛足清头痛。　　【注　脉长而弹，弦而急也，弦则为减，诸急为寒，此得之寒湿而阳气受伤，故弦急也。邪在心下支胠间，故脉左右弹也。清湿，地气之中人也，必从足始。足厥阴之脉，从足上腘入手中，过阴器器　原作气，据《灵枢》经脉改。，抵小腹，布胁肋，故病证与疝痛相同，而腰痛足冷也。厥阴与督脉会于巅，故头痛也。】　　黄脉之至也，大而虚。有积气在腹中，有厥气，名曰厥疝。女子同法。得之疾使四肢汗出当风。　　【注　脾属四肢，四肢汗出当风，则风湿内乘于脾而为积气，脾气不能灌溉于四旁，则逆于中而为厥气矣。名曰厥疝者，气逆而痛也。夫男女气血相同，受病亦属同法，故于中央土脏而曰女子同法者，欲类推于四脏也。】　　黑脉之至也，上坚而大。有积气在小腹与阴，名曰肾痹。得之沐浴，清水而卧。　　【注　尺以侯肾，黑脉之至，上坚而大者，肾脏有积而肾脉坚大也。上坚者，坚大在上而脉不沉也。与阴者，小腹而兼于前阴也。清水，冷水也。肾脏寒水主气，亦同气相感也。】
　　　　　移精变气论

　　色脉者，上帝之所贵也，先师之所传也。上古使僦贷季理色脉而通神明，合之金木水火土、四时、八风、六合，不离其常，变化相移，以观其妙，以知其要。欲知其要，则色脉是矣。色以应日，脉以应月，常求其要，则其要也。夫色之变化，以应四时之脉，此上帝之所贵，以合于神明也，所以远死而近生。生道之长，命曰圣王。　　【注　天有八风，在人则有五经之风，谓调理五脉之邪也。色者气之华，脉乃精之液，变化相移者，移精变气也。观其移精变气以通神明之妙，欲知其要，则色脉是矣。日月者，天地阴阳之精也。色为阳，脉为阴，常求其色脉之要，总不外乎阴阳，故知色以应日，脉以应月，则其要在是矣。夫色之变化，五色以应四时之脉，色生于脉也。能贵重色脉以合于神明，所以远死而近生，生道以长，是谓圣王。】
　　　　　脉要精微论

　　黄帝问曰：诊法何如？岐伯对曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。切脉动静，而视精明察五色，观五脏有余不足，六腑强弱，形之盛衰，以此参伍，决死生之分。　　【注　饮食于胃，淫精于脉，脉气流经，经脉盛则络脉虚，是以饮食未进，则经络调匀，血气未乱，故可诊有过之脉。动静者，阴阳动静也，精明五脏之精神，见于声色也。切脉观色，以知脏腑强弱虚实，兼视形体之盛衰，以此参伍错综斟酌之，以决其死生之分焉。】　　夫脉者，血之腑也。长则气治，短则气病。数则烦心，大则病进。上盛则气高，下盛则气胀。代则气衰，细则气少，濇则心痛。浑浑革至如涌泉，病进而色弊。绵绵其去如弦绝死。　　【注　血行脉中，脉故为血之腑。荣气宗气行于脉中，卫气行于脉外，脉随气行，故脉长则气平，脉短则气病矣。心主血，脉数乃热迫所生，故烦心。大则病进于脉内。上盛谓寸口脉盛，主气上升而气高。下盛谓尺中脉盛，主气下逆而为胀。代脉者动而中止，不能自还，主气之衰败也。脉中之荣气宗气不足，故脉细如丝。濇主少血，故心虚而为痛矣。浑浑，浊乱疾流之貌；革至者，迥易于平常也。此血脉受邪而内乱如涌泉也。夫色生于血，病进于脉，而色亦败恶矣。绵绵其去，如弦细而欲绝者，形容其脉去之象也。病进而脉至如此之盛，血亡而脉去如此之衰，血者神气也，邪盛正亡，不治之死证矣。】　　帝曰：脉其四时动奈何？知病之所在奈何？知病之所变奈何？知病乍在内奈何？知病乍在外奈何？请问此五者，可得闻乎？　　【注　言脉合阴阳四时，诊脉而知病之所在，病成而变为他病，候尺寸以分别脏腑外内、上下、左右，曲尽其脉要精微之理。】　　岐伯曰：请言其与天运转大也。万物之外，六合之内，天地之变，阴阳之应。彼春之暖，为夏之暑；彼秋之忿，为冬之怒。四变之动，脉与之上下，以春应中规，夏应中矩，秋应中衡，冬应中权。是故冬至四十五日，阳气微上，阴气微下。夏至四十五日，阴气微上，阳气微下。阴阳有时，与脉为期；期而相失，知脉所分；分之有期，故知死时。微妙在脉，不可不察；察之有纪，从阴阳始；始之有经，从五行生；生之有度，四时为宜。补泻勿失，与天地如一，得一之情，以知死生。是故声合五音，色合五行，脉合阴阳。　　【注　人之阴阳出入，与天运转之大相合。天气包乎万物之外，运转于六合之内。其变动之应，彼春之暖为夏之暑，言阳气从生升而至于盛长也。彼秋之忿为冬之怒，言阴气自清肃而至于凛冽也。此四时阴阳之变动，而脉亦与之上下浮沉也。春时天气始生，而脉耎弱，轻虚而滑，如规之圆转而动也。夏时天气正方，其脉洪大，如矩之方正而盛也。秋时天气始降，其脉浮平，有如衡之平准也。冬时天气闭藏，其脉沉石，有如权之下垂也。四十五日者，从冬至而至立春，从夏至而至立秋。冬至一阳初生，阳气微上，阴气微下，至春而阳气方始，至夏盛长，而阴气下藏矣。夏至一阴初生，阴气微上，阳气微下，至秋而阴气清凉，至冬凛冽而阳气伏消矣。阴阳升降，出入离合有期，而脉亦与之相应如期，而脉气相失，则知脉之所分，分之有期，故知死时也。察脉之纲领，当从阴阳始，即冬至阳气微上，夏至阴气微上，阴阳上下，自有经常之理。然又从五行而生，如春木生夏火，火生长夏土，土生秋金，金生冬水，水生春木，生之有度，而四时为五行相生之宜矣。夫四时有未至而至、至而不至、至而太过、至而不及，而人亦应之。是以脉之不及则补之，太过则泻之，与天地四时太过不及、阴阳之道，合之如一。得一之情，可以知死生矣。然必声合天地之五音，色合天地之五行，脉合天地之阴阳，而始能得一之情以知死生也。】　　是故持脉有道，虚静为保。春日浮，如鱼之游在波。夏日在肤，泛泛乎万物有余。秋日下肤，蛰虫将去。冬日在骨，蛰虫周密，君子居室。故曰知内者，按而纪之；知外者，终而始之。此六者，持脉之大法。　　【注　欲知四时五行阴阳外内，在诊脉之精微，故当虚静其心志，守而勿失。鱼在波，虽出而未浮，如春升初出之象。在肤，浮在外也，泛泛充满之象，万物有余，盛长之极也。秋气降收，如蛰虫之将去外而内藏之象。冬令闭藏，故脉沉在骨，如蛰虫之封闭，如君子之居室，藏而勿出也。然欲知在内脏腑阴阳之虚实者，按其脉而记之；欲知外之四时阴阳者，终而始之。盖阳气之始者，阴气之将终也，以阴阳之出入而应四时之脉也。】　　心脉搏坚而长，当病舌卷不能言。其软而散者，当消环自已。　　【注　脉搏击应手有力而长，此为太过之脉，心火太过，故当病舌卷。心主言，故不能言。其软而散者，此为不足之脉，心液不足，则火郁而为消渴之病。心藏神，得神机环转而病自已也。】　　肺脉搏坚而长，当病唾血。其软而散者，当病灌汗，至令不复散发也。　　【注　肺主气而主行荣卫，阴阳气盛，太过则血随而上逆。其不及，当病灌汗。灌汗者，脾土灌溉之汗。盖脾气散津，上归于肺，肺气通调而后水津四布。今肺气虚不能输布水液，脾气自灌于肌腠皮肤，至令肺气不复通调而散发也。】　　肝脉搏坚而长，色不青，当病坠若搏。因血在胁下，令人喘逆。其软而散色泽者，当病溢饮。溢饮者，渴暴多饮，而易入肌皮肠胃之外也。　　【注　肝主血而主色，脉盛而色不见者，血蓄于下也，当病坠伤，或为手搏所伤。因血凝胁下，故令人喘逆。其不及而色泽者，当病溢饮。盖水溢于皮肤，故其色润泽也。肝主疏泄，肝气虚而渴暴多饮，以致溢于皮肤肠胃之外而为饮也。】　　胃脉搏坚而长，其色赤，当病折髀。其软而散，当病食痹。　　【注　足阳明之脉，从气冲下髀抵伏兔，下足趺。髀伤，故脉盛而色赤也。饮食于胃，由中焦之腐化。胃气不足，故当病食痹。】　　脾脉搏坚而长，其色黄，当病少气。其软而散，色不泽者，当病足胻肿，若水状也。　　【注　五脏元真之气，脾所主也。湿热太过，则色黄脉盛而少气矣。其不及，当病足胫肿，脾气虚也。若水状而非水病，故其色不泽。】　　肾脉搏坚而长，其色黄而赤者，当病折腰。其软而散者，当病少血，至令不复也。　　【注　腰者肾之腑，腰伤，故肾脉盛也。伤于骨者，其色赤黄，则外应于肌肉间也。其不及，当病少血。盖肾为牝脏，受五脏之精而藏之，肾之精液，复上入心而为血，精虚至令不复化赤而为血也。】　　帝曰：诊得心脉而急，此为何病？病形何如？岐伯曰：病名心疝，少腹当有形也。帝曰：何以言之？岐伯曰：心为牡脏，小肠为之使，故曰少腹当有形也。　　【注　病形病气，见于形证也。盖脏腑经络相连，阴阳相应，是以脉见于脏而形见于腑也。】　　帝曰：诊得胃脉，病形何如？岐伯曰：胃脉实则胀，虚则泄。　　【注　胃为阳，脾为阴，阳病者上行极而下，是以脉见于胃而病见于脾也。】　　帝曰：有故病五脏发动因伤脉色，各何以知其久暴至之病乎？岐伯曰：悉乎哉问也！征其脉小色不夺者，新病也。征其脉不夺，其色夺者，此久病也。征其脉与五色俱夺者，此久病也。征其脉与五色俱不夺者，此新病也。　　【注　有故病因伤五脏之色脉，复感暴至之病，有似乎病成而变也。夫病久则色脉伤，脉小而色不夺，故知为新病。脉与五色俱夺者，乃血气俱伤，故为久病。若暴至之病自外而内，色脉之伤从内而外，故有病而色脉俱不夺者，知为新感之病也。】　　肝与肾脉并至，其色苍赤，当病毁伤，不见血。已见血，湿若中水也。　　【注　毁伤筋骨，故肝与肾脉并至。而其色苍赤不见血者，谓筋骨伤而血不伤也。如已见血而血伤，则又若中水伤心，而心脉亦并至矣。】　　尺内两旁，则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中，左外以候心，内以候膻中。前以候前，后以候后。上竟上者，胷喉中事也；下竟上者，少腹腰股膝胫足中事也。　　【注　尺内，尺中也。两旁，两尺部之外旁也。季胁，两胁之下杪也。尺以候肾，以左右两尺而候两肾也。两肾附于季胁，是季胁之内乃是两肾，两肾之内乃是腹中，故尺内候腹中，尺外以候肾。尺之两旁以候季胁，是两旁更出于外也。所谓外内者，脉体本圆，用指向外以候内，向内以候外，候脉之两侧也。中附上者，附左尺而上左手之关脉也。心肝居左，故左以候肝。膈者，胸胁内之膈也。肝居胁内，故以关候肝。膈气在中，故以内候膈。右外者，附右尺而上右手之关脉也。脾主中土，故以关内候脾；阴内而阳外，故以关外候胃。上附上右者，从右关而上右寸口也。心肺居上为阳，故以两寸候气。胸中者，宗气之所居也。左外，左寸口也。膻中者，臣使之官，心主之相位也。前曰广明，后曰太冲。寸为阳，尺为阴，故以两手关前以候形身之前，关后以候形身之后。上竟上者，从尺关而直上于鱼也；下竟下者，从寸关而直下于尺也。夫身半以上为天，身半以下为地，此又以阴阳之气竟上竟下，而候形身之上下也。】　　粗大者，阴不足，阳有余，为热中也。　　【注　脉者，阴阳血气之荣行。粗大者，阳乘于阴也。阳在外，阴在内，阳乘于阴，故热中也。】　　来疾去徐，上实下虚，为厥癫疾。来徐去疾，上虚下实，为恶风也。故中恶风者，阳气受也。　　【注　来疾去徐者，来盛去悠也。上实下虚者，寸实尺虚也。此气惟上逆，阳盛阴虚，所谓一上不下，寒厥到膝，气上不下，头痛癫疾是也。来徐去疾者，此阳虚阴盛，为恶风也。盖风为阳邪，伤入阳气，在于皮肤间。风之恶厉者，从表阳而直入于里阴，故去疾下实也。阳气受邪，则正气虚伤，故来徐。上虚邪气内陷，故去疾下实。】　　有脉俱沉细数者，少阴厥也。沉细数散者，寒热也。浮而散者，为眴仆。　　【注　有脉，有厥脉之因、厥脉之象也。夫脉始于足少阴肾，生于足阳明胃，输于足太阴脾，转而不回者也。如脉俱沉细而数者，此少阴厥也。少阴之气不上合于阳明，转输于脏腑，故惟见少阴本脉之沉细也。阳明之热反下入于阴中，故数也。若沉细数散者，此阴中所陷之阳散，而阴阳相乘，故为寒热也。如浮而散者，此复上逆于阳分，故为眴仆。经曰：清浊之气相干，乱于头，则为厥逆眴仆。】　　诸浮不躁者，皆在阳，则为热，其有躁者在手。诸细而沉者，皆在阴，则为骨痛，其有静者在足。　　【注　诸浮者，无论左右三部之浮皆在阳分。其浮而躁者，在手之三阳也。无论左右三部之细而沉皆在阴分。其沉细而有静者，在足之三阴也。太阳少阴为水火阴阳之主，故为热、为骨痛也。】　　数动一代者，病在阳之脉也，泄及便脓血。　　【注　诸浮在阳，诸沉在阴者，在阴阳之气也，故为热为骨痛。如在阳，则脉见数动，而为便脓血之经证矣。阳热在经，故脉数动。热伤血分，故便脓血。经血下泄，故一代也。】　　诸过者切之濇者，阳气有余也；滑者，阴气有余也。阳气有余，为身热无汗；阴气有余，为多汗身寒；阴阳有余，则无汗而寒。　　【注　诸过者，谓诸邪所伤而为有过之脉也。有余者，邪气之有余也。阳气有余，则阳气受伤，故脉濇。如邪入于阴，则经血沸腾，故脉滑也。邪在阳分，故身热无汗。邪在阴分，故多汗身寒。阴阳并受其邪，则无汗而寒也。】　　推而外之，内而不外，有心腹积也。推而内之，外而不内，身有热也。推而上之，上而不下，腰足清也。推而下之，下而不上，头项痛也。　　【注　推，详也。推详其脉之偏于外内上下也。推而外之者，以左右之三指向外按之，若脉偏盛向内而不外者，此邪在心腹之间而成积也。推而内之者，以左右三指向内以候之，若脉偏盛于外而不内者，此邪在外而身有热也。推而上之者，以三指平按而审之，上而不下，乃气上盛下虚，当主腰足清冷也。推而下之，下而不上，乃气下盛上虚，当主头项痛也。外内论邪气之有余，上下论正气之不足。】　　按之至骨，脉气少者，腰脊痛而身有痹也。　　【注　所谓外内上下者，非浮沉举按之法也。若谓浮为在外，沉为在内，病腰脊痛而身有痹者，直按之至骨，如心腹之积，又当何如而按之？】
　　　　　平人气象论

　　黄帝问曰：平人何如？岐伯对曰：人一呼，脉再动，一吸脉亦再动，呼吸定息，脉五动闰以太息，命曰平人。平人者，不病也。当以不病调病人，医不病，故为病人平息以调之为法。　　【注　平人，无病之人也。无病之人，自有平常之脉，反常则为病矣。出气曰呼，入气曰吸，一呼一吸为一息。平人之脉，一呼再动，一吸再动，闰以太息，呼吸定息脉计五动也。不病者其息平，病者其息乱。医者不病，故为病人平息以调之，是为候诊之法。】　　人一呼脉一动，一吸脉一动，曰少气。人一呼脉三动，一吸脉三动而躁，尺热，曰病温。尺不热，脉滑曰病风，脉濇曰痹。人一呼吸四动以上曰死，脉绝不至曰死，乍疏乍数曰死。　　【注　一呼一动，一吸一动，减于平人过半，故主气之衰微。若一息之中脉六动者，气之太过也。吸而躁急者，有余之邪从外而内也。温病者，冬伤于寒至春发为温病，冬伤于风至春发为风温，此皆伏匿之邪由内而外，从阴而阳，故尺中热也。风为阳邪，伤人阳气，故尺不热。气分之邪，留而不去，则迫于经，故脉滑也。痹者，闭也。邪积而不行，故脉濇泣也。四动以上，太过之极也。脉绝不至，不及之极也。乍数乍疏，或太过，或不及，气之乱也。此皆不平之甚，故为死脉。】　　平人之常气禀于胃，胃者平人之常气也。人无胃气曰逆，逆者死。　　【注　平人之常，受气于谷，谷入于胃，五脏六腑皆以受气，故胃者平人之常气也。人无胃气，是生机已绝，绝则死矣。】　　春胃微弦日平，弦多胃少曰肝病，但弦无胃曰死。胃而有毛曰秋病，毛甚曰今病。脏真散于肝，肝藏筋膜之气也。夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。脏真通于心，心藏血脉之气也。长夏胃微软弱曰平，弱多胃少曰脾病，但代无胃曰死。耎弱有石曰冬病，弱甚曰今病。脏真濡于脾，脾藏肌肉之气也。秋胃微毛曰平，毛多胃少曰肺病，但毛无胃曰死。毛而有弦曰春病，弦甚曰今病。脏真高于肺，以行荣卫阴阳也。冬胃微石曰平，石多胃少曰肾病，但石无胃曰死。石而有钩曰夏病，钩甚曰今病。脏真下于肾，肾藏骨髓之气也。　　【注　胃气乃中土柔和之气，弦乃东方春木之象，微乃胃气之和，故春得胃气而脉微弦曰平，弦多而少柔和之气曰肝病，但弦无胃曰死。毛为秋脉属金，如春虽得微弦之平脉，而兼有轻浮之毛，此金来克木，至秋金令之时则当病矣。如毛(月末)过甚，此木受金刑，当主即病。脏真者，真脏所藏之神也。神在脏为肝，在体为筋，言真脏之神散于肝，而主藏筋膜之气也。钩乃南方夏火之象，微则柔和之胃气也。夏得胃气而脉微钩曰平，钩甚而少微和之气曰心病，但钩无胃曰死。石乃冬令之脉微钩而带石，乃火中有水，至冬水气所主之时而为病矣。如水气太甚，此火受水克，当即病矣。夏脏之元真通于心，而主藏血脉之气也。长夏湿土，主气微软弱者，中土柔和之气也。代者相离之脉，盖脾主四季，四季有交相更代之气，是以柔和相离，脾之平脉也。如但代而无微软之和，此胃气已绝，故为死脉。盖脾之得以灌溉于四脏者，由胃气之所生，故但代无胃曰死。软弱有石，是所不胜之水气反来侮土，至冬时水气反虚而为病矣。弱甚者，脾气太弱，当主即病。盖言乘侮太甚者即病，而本气虚者亦即病矣。土脏之元真濡于脾，而主藏肌肉之气也。毛乃秋金之脉，微则柔和之胃气也，秋得胃气而脉微毛曰平，毛多而少柔和之气曰肺病，但毛无胃曰死。毛而有弦，是所不胜之木气反来侮金，则木虚其本位矣。至春当木旺之时，而木气反虚，是以为病，所谓侮反受邪寡于畏也。弦甚者乘侮太过，而金气当即病矣。金脏之元真高居于肺，而主行荣卫阴阳，肺主周身之气而朝百脉也。石乃冬藏之脉，微则柔和之胃气也，肾得胃气而脉微石曰平，石多而少柔和之气曰肾病，但石而无胃气曰死。石而有钩，火侮水也，立夏火气反虚而为病矣。若乘侮太甚，当主今病。水脏之元真下藏于肾，而主藏骨髓之气也。】　　胃之大络名曰虚里，贯膈络肺，出于左乳下，其动应衣，脉宗气也。盛喘数绝者，则病在中结而横有积矣。绝不至曰死。乳之下其动应衣，宗气泄也。　　【注　宗气者胃腑水谷之所生，积于胸中，上出喉咙，以司呼吸，行于十二经隧之中，为脏腑经脉之宗，故曰宗气。胃之大络贯膈络肺，出于左乳下，而动应衣，乃胃脏宗气之所出，此脉以候宗气者也。五脏无胃气曰死者，宗气或绝于内而或泄于外也。如喘盛而乳下之脉数绝者，宗气病于膻中也。如脉结而有止者，虚里之横络有积滞也。是胃气少而为五脏之病者，宗气之有虚有实也。如虚里之脉绝不至者，胃腑之生气绝于内也。乳之下其动甚而应衣者，宗气欲泄于外也。此无胃气而为五脏之死脉也。】　　欲知寸口太过与不及。寸口之脉中手短者，曰头痛。寸口脉中手长者，曰足胫痛。寸口脉中手促上击者，曰肩背痛。寸口脉沉而坚者，曰病在中。寸口脉浮而盛者，曰病在外。寸口脉沉而弱，曰寒热及疝瘕少腹痛。寸口脉沉而横，曰胁下有积，腹中有横积痛。寸口脉沉而喘，曰寒热。　　【注　寸为阳，尺为阴；外为阳，内为阴；皮肉筋骨为阳，腹中胁内为阴。盖天地四时之气从外而内，由阳而阴，故以寸口之浮沉以候外因之外内也。寸口脉中手短者，此惟在寸之阳部，故主头痛，诸阳气之在上也。寸口脉中手长者，寸脉直下于尺也，此阳邪直行于下部，故主足胫痛也。中手促上击者，浮而搏击应手，此阳邪不上不下，故主在肩背之中也。此以外邪在于形身之外，而有上中下之分也。沉为在里，浮主在外。寸口脉沉而坚，主病邪坚积在里；若浮而盛，主邪病在外，此以寸口之浮沉而别外邪之在形身之外内也。寸为阳，沉为阴，寸口脉沉而此弱，正气虚而阳邪直入于里阴，阴阳相乘，故主寒热；阳邪入里，故又主疝瘕而少腹痛也。此缘正气弱而阳邪直入于里阴之下也。胁下主身半之中，腹中为形身之里，寸口脉沉而横，是外邪入于里阴之中，故主胁下腹中有横积也。邪气上逆则喘，寸口脉沉而喘，此外因之阳邪入于里阴而上逆，阴阳相搏，故为寒热。此又以寸口之沉，候外因之邪入于里阴，而亦有上中下之别也。】　　脉盛滑坚者，曰病在外；脉小实而坚者，曰病在内。脉小弱以濇，谓之久病；脉滑浮而疾者，谓之新病。脉急者曰疝瘕少腹痛，脉滑曰风，脉濇曰痹，缓而滑曰热，中盛而紧曰胀。　　【注　脉盛脉小者，概左右三部脉而言也。夫以寸口浮沉以候病之外内上下者，候表里阴阳之气也。盖天地四时之邪始伤气分，留而不去则入于经，亦有始终留于气分者，有即转入于经者。邪之中人，变幻不一，故当以脉甄之，是以气分之邪止见寸口之浮沉长短，如入于经，则有滑濇紧急之形象矣。夫脉乃阴血，气分之阳邪入经，阴阳相搏，其脉则滑，是以脉盛滑者病在外，有余之病，故坚而有力也。夫经脉外络形身，内连脏腑，病在内者，故小实而坚也。此以三部之盛滑小实，而分别邪正之在外在内也。始受之病，邪正相持，故滑浮而疾；久则血脉已伤，故小弱以濇也。诸急为寒，故主疝瘕在内。滑主阳热，故主风邪在阳。此又以三部之急滑，以别邪病之在阳络阴络也。痹者闭也，风寒湿邪，皆能为痹，或在于皮肉筋骨之间，或内舍于五脏六腑，故痹病于外内之间者，其脉皆主濇也。缓为脾脉，滑则热盛于中，紧则为寒，故主腹胀也。此外因之邪入于腹中而有寒热之分也。】　　脉从阴阳，病易已；脉逆阴阳，病难已。脉得四时之顺，曰病无他；脉反四时及不间脏，曰难已。　　【注　阴阳者，气血外内上下也。言脏腑之脉阴阳并交，雌雄相应，内外循环为顺；如阴阳反逆，其病为难愈。脉得四时之顺者，春脉微弦，夏脉微钩，此得四时生气之顺而无他变也。反四时者，春胃而有毛，夏胃而有石也。间脏者，相生而传也；不间脏者，相克而传也。如外淫之邪，始伤皮毛，则内合于肺，肺欲传肝而肾间之，肾欲传心而肝间之，肝欲传脾而心间之，心欲传肺而脾间之，脾欲传肾而肺间之也。】　　臂多青脉曰脱血。
　　【注　臂多青脉者，臂内浮见之络脉多青，盖因脱血而不华于色也。】　　尺脉缓濇，谓之解(亻亦)。安卧脉盛，谓之脱血。尺濇脉滑，谓之多汗。尺寒脉细，谓之后泄。脉尺粗常热者，谓之热中。　　【注　缓为脾脉，濇主脏气之不足，此脾脏之为病也。尺属阴而主血，脉宜沉静，盛者肝脏之火盛而血不藏也。《灵枢》诊尺篇曰：尺肤濇者，风痹也。夫邪迫于经，其脉则滑，以风之阳邪闭于皮肤之间而迫于经脉，故主多汗。所谓阳加于阴谓之汗，汗乃阴之液也。此以诊尺而知肺合之表汗也。诊尺篇曰：尺肤寒，其脉小者，泄，少气。夫阳气生于阴中，尺肤寒，生阳之气少矣。阳气衰于下，故主虚泄。泄则亡阴，故脉细也。此以诊尺而知肾脏之生阳、下焦之虚泄也。尺肤粗常热者，火热下行，故主热中，此诊尺而知心火之下行也。夫阴阳气血，由阴而阳，从下而上，是以诊尺而知病之外内上下也。】　　肝见庚辛死，心见壬癸死，脾见甲乙死，肺见丙丁死，肾见戊己死，是谓真脏见者死。　　【注　夫五脏之气，乃由地之五行而生；而地之五行，又乃由天之十干所化。是以生于五行而死于十干也。】　　妇人手少阴脉动甚者，妊子也。
　　【注　以妇人之两手尺部候之，若左手之少阴肾脉动甚者，当妊男子，以左男而右女也。】　　脉有逆从，四时未有脏形，春夏而脉瘦，秋冬而脉浮，大命曰逆四时也。　　【注　后章论五脏之气外合于四时，故虽未有春弦、夏钩、秋毛、冬石之脏形，而阴阳出入之大概不可逆也。】　　风热而脉静，泄而脱血，脉实病在中，脉虚病在外，脉濇坚者皆难治，命曰反四时也。　　【注　夫天地有四时之寒暑，而人之气血有浮大沉瘦之阴阳，即受病之脉气，亦有外内虚实之相应，故脉不应病者，命曰反四时也。如风热之病，气应浮动而脉反静；泄脱之病，气应虚收而脉反实；病在中者，气应沉实而脉反虚；病在外者，气应升浮而脉反坚濇。此脉证之不相应者，正气乱也，故为难治。】　　人以水谷为本，故人绝水谷则死，脉无胃气亦死。所谓无胃气者，但得真脏脉不得胃气也。所谓脉不得胃气者，肝不弦、肾不石也。　　【注　五脏皆禀气于胃，胃气者，水谷之所资生，故人以水谷为本，胃绝水谷则死，脉无胃气亦死也。所谓无胃气者，真脏脉见而不得微和之气也。又非惟微和之为胃气也，即真脏之脉亦胃气之所生也。故曰脏气者，不能自致于手太阴，必因于胃气乃至于手太阴也。故五脏各以其时自为，而至于手太阴者，春为弦，夏为钩，秋为毛，冬为石，皆得胃气而为之也。故曰脉不得胃气者，肝不弦、肾不石也。】　　太阳脉至洪大以长。少阳脉至乍数乍疏，乍短乍长。阳明脉至浮大而短。　　【注　夫脾与胃，以膜相连耳，是以胃气之行于五脏者，由脾气之转输，故太阴为之行气于三阴。阳明者表也，五脏六腑之海也，亦为之行气于三阳，是以脏腑各因其经而受气于阳明焉。故太阳之洪大，阳气之盛也；少阳之乍忽，初生之象也；阳明之浮大而短者，两阳合明，阳盛而间于二阳之间也。此三阳之气也，亦胃腑之所生也。】　　夫平心脉来，累累如连珠，如循琅玕，曰心平。夏以胃气为本。　　【注　累累如连珠者，滑利如珠，连绵相贯，心脏和平之象。琅玕，美石之似珠者，取其温润而柔滑也。此脏真之脉柔软和平者，得四时之胃气也。前节以四时胃气资于脏真，故曰春胃微弦，夏胃微钩。此节以五脏之真得四时胃气，故曰平心脉来夏以胃气为本，平肺脉来秋以胃气为本，以是脉象之少有不同也。盖弦、钩、毛、石者，脏真之气象也。如连珠如榆荚者，脏真之体象也。】　　病心脉来，喘喘连属，其中微曲，曰心病。死心脉来，前曲后居，如操带钩，曰心死。　　【注　喘喘，急疾貌。喘喘连属，心气不安也。曲者钩之象，其中微曲，心气虚也，故当主心病。居，不动也。曲而不动，如操带钩，无如珠生动之象矣。】　　平肺脉来，厌厌聂聂，如落榆荚，曰肺平。秋以胃气为本。　　【注　厌厌，安静貌。聂聂，轻小也。落，降收也。如落榆荚者，言虽轻薄而中不虚。盖肺脉虽主收降轻虚之象，而资生于脾土，是以有如榆荚之轻而中不虚也。】　　病肺脉来，不上不下，如循鸡羽，曰肺病。死肺脉来，如物之浮，如风吹毛，曰肺死。　　【注　不上不下，往来濇滞也。如循鸡羽，较之榆荚更属轻虚，其中又不得生我之土象，而反有贼我之木体。如风吹毛，散乱剧也。】　　平肝脉来，耎弱招招，如揭长竿末梢，曰肝平。春以胃气为本。　　【注　软弱，初生柔和之气也。以手相呼曰招。招招，乍起乍伏之象，形容其初生之脉象。长竿末梢，长而耎也。此皆本于胃气，故脏真之脉，得以柔软和平。】　　病肝脉来，盈实而滑，如循长竿，曰肝病。死肝脉来，急益劲，如新张弓弦，曰肝死。　　【注　盈实，则非软弱招招之象矣。如循长竿，非若梢末之软弱矣。滑脉如珠，弦长带滑，如竿之有节矣。辨脉篇曰：累累如循长竿者，名曰阴结也。此肝气病而阻结也。急益劲如新张弓弦，强劲之剧，胃气绝也。】　　平脾脉来，和柔相离，如鸡践地，曰脾平。长夏以胃气为本。　　【注　和柔，中土和柔之气也，相离时一代也。盖脾为孤脏，中央土以灌四旁，故柔和之中而有相离之代散也。鸡足有四爪践地，极和缓，形容脾土之灌溉四脏，有如鸡之践地和缓而四散也。】　　病脾脉来，实而盈数，如鸡举足，曰脾病。　　【注　实而盈数，阜实而无柔和之气也。如鸡举足，拳而收敛，不能灌溉于四脏也。】　　死脾脉来，锐坚如乌之喙，如鸟之距，如屋之漏，如水之流，曰脾死。　　【注　如乌之喙者，坚止而无柔和相离之象也；如鸟之距者，较鸡举足更拳急也；如屋之漏者，点滴稀疏而不能灌溉也；如水之流者，湿土之气四散也。盖言脾主中和之气，如太过不及之甚者，皆为死脉也。】　　平肾脉来，喘喘累累，如钩按之而坚，曰肾平。冬以胃气为本。　　【注　喘喘累累，沉石生动之象也。如钩者，浮而中空水之体也。按之坚者，石之象也。】　　病肾脉来，如引葛按之益坚，曰肾病。死肾脉来，发如夺索，辟辟如弹石，曰肾死。　　【注　如葛如索者，木象也。盖沉石者，肾之本体，如引葛而按之益坚，是肾气不藏而外泄矣。如夺索者，如引葛而更坚劲矣。如弹石者，无喘累生动之气，肾之死象也。】
　　　　　玉机真脏论

　　黄帝问曰：春脉如弦，何如而弦？岐伯对曰：春脉者，肝也，东方木也，万物之所以始生也。故其气来软弱，轻虚而滑，端直以长，故曰弦。反此者病。　　【注　春弦、夏钩、秋毛、冬石，脏真之神也。此言真脏之脉，资生于胃，输禀于脾，合于四时，行于五脏，五脏相通，移皆有次，如璇玑玉衡转而不回者也。如五脏有病，则各传其所胜，至其所不胜则死。有为风寒外乘亦逆传所胜而死者，有为五志内伤、交相乘传而死者，有春得肺脉、夏得肾脉，真脏之神为所不胜之气乘之者，皆奇恒之为病也。故曰：奇恒者言奇病也。所谓奇者，言奇病不得以四时死也。恒者，得以四时死也。是以岐伯对曰：春脉者肝也，言春时之脉，肝脏主气，而合于东方之木，如万物之始生，故其气来软弱，轻虚而滑，端直以长。盖以脏真之气而合于四时，非四时之气而为五脏之顺逆也。】　　帝曰：何如而反？岐伯曰：其气来实而强，此谓太过，病在外；其气来不实而微，此谓不及，病在中。　　【注　实而强者，盈实而如循长竿也。不实而微者，无端长之体也。此言五脏之神气由中而外，环转不息。如气盛强，乃外出之太过；如气不足，则衰微而在中。太过不及，皆脏真之气不得其和平而为病也。】　　帝曰：春脉太过与不及，其病皆何如？岐伯曰：太过，则令人善忘，忽忽眩冒而巅疾；其不及，则令人胸痛引背下，则两胁胠满。　　【注　夫五脏之脉，行气于其所生，受气于所生之母。若肝则行气于心而受气于肾也，然春脉太过，则气并于上。经曰：气并于上，乱而喜忘。气上盛而与督脉会于巅，故眩冒而巅疾也。《金匮要略》曰：胸痛引背，阳虚而阴弦故也。盖春木之阳生于肾水之阴，阴气虚寒以致生阳不足，故胸痛引背也。胁胠乃肝肾之部分，生气虚而不能外达，故逆满于中也。】　　帝曰：善。夏脉如钩，何如而钩？岐伯曰：夏脉者，心也，南方火也，万物之所以盛长也，故其气来盛去衰，故曰钩。反此者病。　　【注　心脉通于夏，气如火之发焰，如物之盛长，其气惟外出，故脉来盛而去悠，有如钩象，其本有力而肥，其环转则秒而微也。】　　帝曰：何如而反？岐伯曰：其气来盛去亦盛，此谓太过，病在外；其气来不盛，去反盛，此谓不及，病在中。　　【注　来盛者，盛长之本气也。去亦盛者，太过于外也。来不盛者，盛长之气衰于内也。去反盛者，根本虚而末反盛也。】　　帝曰：夏脉太过与不及，其病皆何如？岐伯曰：太过，则令人身热而肤痛，为浸淫；其不及，则令人烦心，上见咳唾，下为气泄。　　【注　身热肤痛者，心火太过而淫气于外也。浸淫，肤受之疮火热盛也。其不及，则反逆于内，上熏肺，为咳唾，下走腹而为气泄矣。夫心气逆则为噫，虚逆之气不上出而为噫，则下行而为气泄。气泄者，得后与气则快然如衰也。】　　帝曰：善。秋脉如浮，何如而浮？岐伯曰：秋脉者，肺也，西方金也，万物之所以收成也，故其气来轻虚以浮，来急去散，故曰浮。反此者病。　　【注　秋气降收，外虚内实。内实，故脉来急；外虚，故浮而散也。】　　帝曰：何如而反？岐伯曰：其气来毛而中央坚，两旁虚，此谓太过，病在外；其气来毛而微，此谓不及，病在中。　　【注　如榆荚而两旁虚中央实，此肺之平脉，坚则为太过矣。毛而微，是中央两旁皆虚，此所生之母气不足，而致肺气更衰微也。】　　帝曰：秋脉太过与不及，其病皆何如？岐伯曰：太过，则令人逆气而背痛，愠愠然；其不及，则令人喘，呼吸少气而咳，上气见血，下闻病音。　　【注　肺主周身之气，太过则反逆于外而为背痛，肺之俞在肩背也。经曰：气并于肺则忧；其不及则令人气虚而喘，呼吸少气而咳。虚气上逆，则血随而上行；虚气下逆，则闻呻吟之病音。盖肺主气而司呼吸开阖，其太过则盛逆于外，其不及则虚逆于内也。】　　帝曰：善。冬脉如营，何如而营？岐伯曰，冬脉者，肾也，北方水也，万物之所以合藏也，故其气来沉以搏，故曰营。反此者病。　　【注　营，居也。言冬气之安居于内，如万物之所以合藏也。沉而搏者，沉而有石也。】　　帝曰：何如而反？岐伯曰：其气来如弹石者，此谓太过，病在外；其去如数者，此谓不及，病在中。　　【注　如弹石者，石而强也。肾为生气之原，数则为虚，生气不足也。】　　帝曰：冬脉太过与不及，其病皆何如？岐伯曰：太过，则令人解(亻亦)，脊脉痛而少气，不欲言；其不及，则令人心悬，如病饥，(月少)中清，脊中痛，少腹满，小便变。帝曰：善。　　【注　肾为生气之原，而主闭藏，太过则气外泄而根本反伤，故为懈惰。少气，生阳之气不足，故脊中痛。心主言而发原于肾，根气伤故不欲言也。其不及，则心肾水火之气不能交济，故令人心悬，如病饥。(月少)中，胁骨之(月少)，当两肾之处。肾之生阳不足，故(月少)中冷也。肾合膀胱，肾虚而不能施化，故小便变而少腹满也。】　　帝曰：四时之序，逆从之变异也，然脾脉独何主？　　【注　此总结上文而言也。盖脏真之气，合于四时，有升降浮沉之序，如逆其顺序和平之气，则有变异之病矣。然四时之脉，止合四脏，而脾脏之脉独何所主乎？】　　岐伯曰：脾脉者，土也，孤脏以灌四旁者也。帝曰：然则脾善恶可得见之乎？岐伯曰：善者不可得见。恶者可见。　　【注　脾属土而位居中央，寄王于四季，月各十八日，不得独主于时，故为孤脏而灌溉四脏。四脏受脾之气而各见其善，是脾之善在四脏而不自见其善耳。】　　帝曰：恶者如何可见？岐伯曰：其来如水之流者，此为太过，病在外；如乌之喙者，此为不及，病在中。　　【注　如水之流者，灌溉太过也。如乌之喙者，黔喙之属，艮止而不行也。】　　帝曰：夫子言脾为孤脏，中央土，以灌四旁，其太过与不及，其病皆何如？岐伯曰：太过，则令人四肢不举；其不及，则令人九窍不通，名曰重强。　　【注经云：四肢皆禀气于胃，而不得至经，必因于脾乃得禀也。脾为湿土，主气湿行，太过，故令人四肢不举。经曰：五脏不和，则九窍不通。脾气不足，则五脏之气皆不和矣。夫胃为阳土而气强，脾为阴土而气弱，脾弱而不得禀水谷之气，则胃气益强，故名曰重强。盖言脾气虚而不能为胃行其津液者，胃强脾弱，脏腑之刚柔不和也。】　　帝瞿然而起，再拜而稽首曰：善。吾得脉之大要。天下至数，五色脉变，揆度奇恒，道在于一。神转不回，回则不转，乃失其机。至数之要，迫近以微。着之玉版，藏之脏腑，每旦读之，名曰玉机。　　【注　至数者，五脉之至数也。盖天地之间，六合之内，不离于五，人亦应之。故曰天下至数，五色脉变，揆度奇恒，道在于一。一者，五脏之神，转而不回。如逆回则失其旋转之机矣。五脏相通，阴阳并合，脉之至数迫近以微。着之玉版者，有格有序也。藏之脏腑者，阴阳雌雄之相应也。每旦读之者，血气未乱也。名曰玉机者，如璇玑玉衡也。以上论真脏之神，五脏相通，外内环转，如太过不及，则病若回而不转，乃失其机而死矣。】　　大骨枯槁，大肉陷下，胸中气满，喘息不便，其气动形，期六月死。真脏脉见，乃予之期日。　　【注　气血发原于肾，生于胃，而输于脾，回则不转，而无相生之机，是以大骨枯槁，大肉陷下，而令人有大病也。大骨，两臂两腿之骨。大肉，即两臂两腿之肉。盖肾主骨而脾胃主肌肉四肢也。夫胃气之资养于五脏者，宗气也。宗气积于胸中，从虚里之大络，贯于十二经脉，经脉逆行，是以胸中气满。阳明气厥，故喘息不便。其气动形者，心病而欲传之于肺，肺主气，故气盛而呼吸动形也。期以六月死者，今心始传之肺，肺传之肝，肝传之脾，脾传之肾而后死，故有六月之久也。真脏脉见，坚而搏，如循薏苡子，累累然。予之期日者，当死于壬癸日之中夜也。】　　大骨枯槁，大肉陷下，胸中气满，喘息不便，内痛引肩项，期一月死。真脏见，乃予之期日。　　【注　此言肝病至肺而死也。内痛者，肺受其伤。肺之俞在肩背，故痛引肩项也。肝病而已传及于所胜之脏，故当期以本月之内而死也。真脏脉见，如循刀刃，责责然如按琴瑟弦。予之期日，当死于庚辛日之薄暮也。】　　大骨枯槁，大肉陷下，胸中气满，喘息不便，内痛引肩项，身热脱肉破(月囷)。真脏见，十日之内死。　　【注　此言肺病至心而死。肺病，故痛引肩背；传及于心，故身热也。夫心主血而生于肾脏之精，血气盛则充肤热肉，心肾伤而精血衰，故曰脱肉破(月囷)。破(月囷)，脱肉也。(月囷)，肉之标也。真脏脉见大而虚，如羽毛中人肤。病传于心，故期以十日之内死。盖心不受邪，故死之速也。】　　大骨枯槁，大肉陷下，肩髓内消，动作益衰，真脏来见，期一岁死。见其真脏，乃予[予　原作与，据《素问》玉机真脏论改。]之期日。　　【注　此言脾病而终于一岁也。脾主为胃行其津液，津液者，淖泽注于骨，补益脑膸。脾病而津液不行，故肩髓内消也。肩髓者，大椎之骨髓上会于脑，是以项骨倾者，死不治也。脾主四肢，脾病则四肢懈惰，故动作益衰。真脏来见者，如水之流，如乌之喙，脾土旺于四时，脾气灌于四脏，故虽有真脏来见，尚期有一岁之久，盖以四时五脏之气终而后死也。期死之月[月　疑作日。]，见其真脏之乍数乍疏，乃与之期日，谓当死于甲乙之昧旦也。】　　大骨枯槁，大肉陷下，胸中气满，腹内痛，心中不便，肩项身热，破(月囷)脱肉，目眶陷，真脏见，目不见人，立死。其见人者，至其所不胜之时则死。　　【注　此肾病而死于脾也。本经曰：肾病者，大小腹痛。肾传之心，故心中不便。心传之肺，肺传之肝，故肩项身热。肝传之脾，故目眶陷也。真脏脉见，搏而绝，如指弹石辟辟然。如目不见人，肾之精气已绝，故立死。其见人者，余气未尽，至所不胜之时而死，谓当死于日昃也。夫肾为生气之原，生气绝于下，故死之更速也。】　　急虚身中卒至，五脏绝闭，脉道不通，气不往来，譬于堕溺，不可为期。　　【注　此言卒发者，莫治其传也。夫邪气盛则精气虚，风寒之邪，卒中于身，精气一时虚夺，故急虚也。此病三阴三阳之气而不病于有形，故五脏之气，一时绝闭，脉道一时不通，而气不往来。譬若堕溺，乃仓卒一时之病，而生死亦在于时日之间。与风寒之病形脏勿治而为肺痹，勿治而传之肝、肝传之脾、脾传之肾、肾传之心，期以三岁六岁死者不相同也，故不可以为期。】　　其脉绝不来，若人一息五六至，其形肉不脱，真脏虽不见，犹死也。　　【注　此复言仓卒之病，非但不可为期，并不待形肉脱而真脏见也。脉绝不来，生气绝于内也。一息五六至，邪气盛于外也。此邪气盛而正气绝，不必真脏见而犹死也。】　　真肝脉至，中外急如循刀刃，责责然如按琴瑟弦，色青白不泽，毛折乃死。真心脉至，坚而搏，如循薏苡子累累然，色赤黑不泽，毛折乃死。真肺脉至，大而虚，如以羽毛中人肤，色白赤不泽，毛折乃死。真肾脉至，搏而绝，如指弹石辟辟然，色黑黄不泽，毛折乃死。真脾脉至，弱而乍数乍疏，色黄青不泽，毛折乃死。诸真脏脉见者，皆死不治也。　　【注　此审别真脏之脉象乃可与之期日也。如循刀刃，如按琴瑟弦，肝木之象也。如薏苡子，如弹石，心肾之象也。皆坚劲之极而无柔和之气。乍数乍疏，欲灌不能，脾气欲绝之象也。如羽毛中人肤，肺气虚散之象也。盖坚劲虚散皆不得胃气之中和，人无胃气则死矣。色青白不泽，赤黑不泽，皆兼克贼所胜之色，色生于血，脉气将绝，故不泽也。夫脉气流经，经气归于肺，肺朝百脉，输精于皮毛，毛脉合精而后行气于脏腑，是脏腑之气欲絶而毛必折焦也。《灵枢经》曰：血独盛，则淡渗皮肤生毫毛。又曰：经脉空虚，血气枯弱，肠胃(亻聂)辟，皮肤薄着，毛腠夭焦。予之死期，是皮毛夭折者，血气先绝也。】　　黄帝曰：见真脏曰死，何也？岐伯曰：五脏者，皆禀气于胃。胃者五脏之本也。脏气者不能自致于手太阴，必因于胃气，乃至于手太阴也。故五脏各以其时，自为而至于手太阴也。故邪气胜者，精气衰也。故病甚者胃气不能与之俱至于手太阴，故真脏之气独见。独见者，病胜脏也，故曰死。帝曰：善。　　【注　五脏之气，皆胃腑水谷之所资生，故胃为五脏之本。手太阴者，两脉口也。脏气者，五脏之精气也。五脏之气必因于胃，乃至于手太阴，又非惟微和之为胃气也，即五脏之弦、钩、毛、石各以其时，自为其象而至于手太阴者，皆胃气之所资生。故邪气胜者，五脏之精气已衰而不能为弦、钩、毛、石之象矣。如令人有大病而病甚者，胃气绝而真脏见。真脏见者，病气胜而脏气绝也。】　　黄帝曰：凡治病，察其形气色泽，脉之盛衰，病之新故，乃治之，无后其时。　　【注　帝以伯所言之五脏乘传有浅有深，而胃气不资有虚有绝，故当察其形气色脉。治病者宜急治之，无后其时，而致于死不治也。】　　形气相得，谓之可治。色泽以浮，谓之易已。脉从四时，谓之可治。脉弱以滑，是有胃气。命曰易治，取之以时。　　【注　形气相得，病之新也。色泽以浮，乘逆浅也。脉从四时者，五脏各以其时，自为而至于手太阴也。脉弱以滑者，胃气能与之俱至于手太阴也。察此四易，当急治之，而无后其时。取之以时者，春刺散俞，夏刺络俞，秋刺皮肤，冬刺俞窍也。】　　形气相失，谓之难治。色夭不泽，谓之难已。脉实以坚，谓之益甚。脉逆四时，为不可治。必察四难而明告之。　　【注　形气相失，病之久也。色夭不泽，乘传深也。脉实以坚，无胃气也。脉逆四时，克贼胜也。】　　所谓逆四时者，春得肺脉，夏得肾脉，秋得心脉，冬得脾脉。其至皆悬绝沉濇者，命曰逆四时。　　【注　春得肺脉、夏得肾脉者，脏精衰而不胜乘之也。其至皆悬絶沉濇者，无胃气之资生也。】　　未有脏形，于春夏而脉沉濇，秋冬而脉浮大，名曰逆四时也。　　【注　五脏各以其时自为而至于手太阴者，脏真之神气也。如无弦、钩、毛、石之象，而升降浮沉之气不可逆，盖气顺则脉顺，气逆则脉逆，脉随气行也。】　　病热脉静，泄而脉大。脱血而脉实，病在中；脉实坚，病在外；脉不实坚者，皆难治。　　【注　脉病不相应者，病胜脏也，故皆为难治。】
古今图书集成医部全录卷七十二

黄帝素问

　　　　　三部九候论

　　黄帝问曰：余闻九针于夫子，众多博大，不可胜数。余愿闻要道，以属子孙，传之后世，着之骨髓，藏之肝肺，歃血而受，不敢妄泄！　　【注　离合真邪论曰：余闻九针九篇，夫子乃因而九之，九九八十一篇，余尽通其意矣。此言先立《针经》八十一篇，论九针之道，然众多博大，不可胜数，故愿闻要道。要道者，以神脏五合形脏四，以应九候也。故曰着之骨髓者，藏之深隧也。藏之肝肺者，知血气之诊也。歃血而受者，藏之于心也。不敢妄泄者，藏之于中也。盖必先定五脏之神而后知死生之分，察病之所在，以调其虚实。故曰凡刺之真，必先治神。五脏已定，九候已备，后乃存针。】　　令合天道，必有终始，上应天光星辰历纪，下副四时五行，贵贱更互，冬阴夏阳，以人应之，奈何？愿闻其方！岐伯对曰：妙乎哉问也！此天地之至数。　　【注　此篇首论九针九候之道。九针者，天地之大数，始于一而终于九。故一以法天，二以法地，三以法人，四以法时，五以法音，六以法律，七以法星，八以法风，九以法野。夫圣人之起天地之数也，一而九之，故以立九野，九而九之，九九八十一以起黄锺数焉，以针应数也。一者天也，天者阳也。五脏之应天者肺，肺者五脏六腑之盖也。皮者，肺之合也，人之阳也。二者地也，人之所以应土者肉也。三者人也，人之所以成生者血脉也。四者时也，时者四时八风之气也。五者音也，音者冬夏之分，分于子午，阴与阳别，寒与热争，两气相搏也。六者律也，律者调阴阳四时而合于十二经脉也。七者星也，星者人之七窍也。八者风也，风者人之股肱八节，八正之虚风，八风之邪合于骨节腠理之间也。九者野也，野者人之节解皮肤之间也。此天地之至数，上应天光星辰历纪，下副四时五行，中合人之九脏九窍三部九候也。贵贱更互者，四时五行之气以王者为贵而相者为贱也。冬阴夏阳者，下文之所谓沉细悬绝为阴、主冬，躁盛喘数为阳、主夏也。帝言九针之道，以通其意于《针经》，今愿闻简要之道，是以伯答三部九候之法。三部九候为之原，九针之道不必存矣。是以针解篇之人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入气应风，人九窍三百六十五络应野，与《灵枢》九针论之多有不同。盖《灵枢》论十二原，本经以三部九候为原也。】　　帝曰：愿闻天地之至数，合于人形血气，通决死生，为之奈何？　　【注　六节脏象论曰：夫自古通天者，生之本，本于阴阳，其气九州九窍，皆通乎天气。】　　岐伯曰：天地之至数，始于一，终于九焉。一者天，二者地，三者人。因而三之，三三者九，以应九野。故人有三部，部有三候，以决死生，以处百病，以调虚实而除邪疾。　　【注　始于一，终于九者，天之数也。曰天地之至数者，言天包乎地，地气通于天也。故曰令合天道。一者奇也，阳也，故应天；二者耦也，阴也，故应地；三者参也，故应人。因三才而三之，则为九，以应九野。九野者，九州分野，上应天之二十八宿也。人有三部，部有三候者，三而成天，三而成地，三而成人也。决死生者，观其形气，别其阴阳，调其血脉，察其腑脏，以知死生之期也。处百病者，表里阴阳寒热虚实之为病也。调虚实者，实则泻之，虚则补之。除邪疾者，去血脉，除邪风也。】　　帝曰：何谓三部？岐伯曰：有下部，有中部，有上部。部各有三候。三候者，有天有地有人也。必指而导之，乃以为真。上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。故下部之天以候肝，地以候肾，人以候脾胃之气。　　【注　夫人生于地，悬命于天，天地合气，命之曰人。是以一身之中有三部，一部之中而各有天地人。不知三部者，阴阳不别，天地不分，以实为虚，以邪为真，绝人长命，予人夭殃。故必扪循三部九候之盛虚而调之，以为刺法之真。两额动脉，在额两分，上循于顶，足太阳膀胱脉也。太阳为诸阳主气，故主上部天。两颊动脉在鼻两旁，近于巨髎之分，足阳明胃脉也，二阳之气而主土，故为上部地。耳前动脉，在耳前曲车下陷中，手太阳小肠脉也。夫心主血而小肠为之使，人之所以生成者血脉也，故主上部人。此阳气之在上也。两手气口之动脉，手太阴脉也，五脏之应天者肺，然脏为阴，放主中部天。大指次指岐骨间，合骨之分，动应于手，手阳明大肠脉也，阳明居中土，故主中部地。锐骨端之动脉，手少阴心脉也，三以应人，人主血脉，心藏血脉之气，故主中部人。毛际外气冲下五里之分，动应于手，足厥阴肝脉也，厥阴为阴中之少阳，主春生之气，故主下部天。足内踝后太溪之分，动脉应手，足少阴肾脉也，肾为牝脏而居下，故主下部地。鱼腹上越筋间箕门之分，动脉应手，足太阴脾脉也，脾为阴脏而居中，故主下部人。故以下部之三候，以候膈下之三神脏焉。】　　帝曰：中部之候奈何？岐伯曰：亦有天，亦有地，亦有人。天以候肺，地以候胸中之气，人以候心。　　【注　肺属干金而主气，故天以候肺。心主血脉而居肺之下，故人以候心。胸中，膻中也，宗气之所聚也。宗气者，阳明水谷之所资生，故地以候胸中之气。此以中部之三候，以候膈上之二神脏，中土之二形脏焉。】　　帝曰：上部以何候之？岐伯曰：亦有天，亦有地，亦有人。天以候头角之气，地以候口齿之气，人以候耳目之气。　　【注　太阳为诸阳主气，其经脉上额交巅，会于脑出项，放天以候头角之气。足阳明之气，胃腑之所生也，其经脉起于鼻交頞中，上入齿中，还出挟口环唇下，故地以候口齿之气。手太阳者，少阴心脏之腑也，其经脉上目锐眦，入耳中为听宫，故人以候耳目之气。此以膺喉头首以候三形脏焉，盖阳脏之气在上也。】　　三部者，各有天，各有地，各有人。三而成天，三而成地，三而成人。三而三之，合则为九。九分为九野，九野为九脏。　　【注　三部之中有九候，九候之中而各有三焉，兼三才而三之，合则为九，九分为九野。九野者，身形之应九野也。左足应立春，左胁应春分，左手应立夏，膺喉头首应夏至，右手应立秋，右胁应秋分，右足应立冬，腰尻下窍应冬至，人腑膈下三脏应中州。凡此九者，以候脏腑阴阳之气，故九野为九脏。】　　故神脏五，形脏四，合为九脏。五脏已败，其色必夭，夭必死矣。　　【注　神脏者，心藏神、肝藏魂、肺藏魄、脾藏意、肾藏志也。形脏者，胃与大小肠、膀胱，藏有形之物也。夫五味入口，藏于肠胃，味有所藏，以养五气，气和而生，津液相成，神乃自生。是五脏之神，由肠胃津液之所生也。胃主化水谷之津液，大肠主津，小肠主液，膀胱者津液之所藏，故以四腑为形脏，而人之阴阳气血肌肉经脉，皆由此九脏之所生也。夭，死色也。言五脏之神气，由形脏之资生，五色之外荣，由五脏之所发，以此九脏九候之气而复归重于五脏之神气焉。】　　帝曰：以候奈何？岐伯曰：必先度其形之肥瘦，以调其气之虚实，实则泻之，虚则补之。必先去其血脉而后调之，无问其病，以平为期。　　【注　候者，候三部九候之脉而刺之也。肥人血气充盈，肤革坚固，其气濇以迟，刺此者宜深而留之。瘦人者皮薄色少，血清气滑，易脱于气，易损于血，刺此者宜浅而疾之。实者邪气盛也，虚者精气夺也。宜泻者迎而夺之，宜补者追而济之。去血脉者，除宛陈也。盖凡治病，必先去其血，乃去其所苦，然后泻有余补不足。无问其病之可否，必候其气至和平而后乃出其针也。】　　帝曰：决死生奈何？岐伯曰：形盛脉细，少气不足以息者，危。形瘦脉大，胸中多气者，死。形气相得者，生。参伍不调者，病。三部九候皆相失者，死。上下左右之脉相应如参舂者，病甚。上下左右相失不可数者，死。中部之候虽独调，与众脏相失者，死。中部之候相减者，死。目内陷者，死。　　【注　形充而脉坚大者，顺也。形充而脉小以弱者，气衰，衰则危矣。《针经》曰：病而形肉脱，气胜形者死，形胜气者危。盖形瘦者正气衰也，脉大者病气进也，胸中多气者气胜形也，气胜形者邪气盛而正气脱也。天之生命所以立形定气，形气和平，是为相得。参伍不调，即独大独小、独疾独徐之意。皆相失者，非止于参伍不调也。此脏腑阴阳之气皆病，故死。夫脉之来去，随气降升，是以九候之相应，上下若一。如参舂者，言脉之上至下去，左至右去，有如舂者之参差彼上而此下也。此因邪病甚而正为邪伤故也。如参舂者，止言其来去之参差相失。不可数者，并其至数之错乱，此邪病更甚而正气将脱，故死。中部天主气，中部人主血，中部地主胸中之宗气。夫上下左右之脉交相应者，血气之循环也。脏腑之脉得胃气而至于手太阴者，宗气之所通也。如中部之候虽独调，与众脏相失者，不得中焦之血气以资养，故死。目者五脏六腑之精也，此脏腑之精气消灭。】　　帝曰：何以知病之所在？岐伯曰：察九候独小者病，独大者病，独疾者病，独迟者病，独热者病，独寒者病，独陷下者病。　　【注　九候之相应也，上下若一，不得相失，如一部独异，即知病之所在而随证治之。大小者，脉之体象也。疾迟者，脉之气数也。寒热者，三部皮肤之寒热也。陷下者，沉陷而不起也。《针经》曰：上下左右，知其寒温何经所在，审皮肤之寒温滑濇，知其所苦。】　　以左手足上上去踝五寸按之，庶右手足当踝而弹之。　　【注　此候生阳之气以知病之死生也。诸阳气者，太阳之所主也。根结篇曰：太阳为开，开折则肉节渎而暴病起矣。故暴病者取之足太阳，视有余不足。渎者，皮肤宛焦而弱也，是以知病之所在，又当候太阳之气焉。卫气篇曰：足太阳之本在踝上五寸中，而气在胫者，止之于气街，与承山踝上以下，必先按而在久，应于手，乃刺而予之。按承山乃足太阳穴，在外踝上七寸，故以左手于病者足上上去踝五寸按之，是在承山之下矣。庶右手于病者足上当踝而弹之，盖以左手取脉，庶右手得以在下而弹，其应过五寸以上蠕蠕然者不病，是更过踝上五寸而及于承山矣。故曰踝上以下，必先按而在久。踝上者谓去踝五寸以上而及于承山，以下者谓承山以下而至去踝五寸之间。盖以左手之三指，于踝上五寸承山以下，以候太阳之气，以察病之死生，故下文曰足太阳气绝者，其足不可屈伸，死必戴眼。盖九针之要，候气为先，足太阳为诸阳主气也。】　　其应过五寸以上蠕蠕然者不病，其应疾中手浑浑然者病，中手徐徐然者病。　　【注　蠕蠕，微动貌，气之和也。应疾而中手浑浑然者，急疾太过也。徐徐然者，气不及也，故皆主病。】　　其应上不能至五寸，弹之不应者死。　　【注　生气绝于下，故不能上应也。】　　是以脱肉身不去者死。
　　【注　脱肉者，皮肉宛焦而弱也。身不去者，开折而暴病留于身也，言正气虚而肉脱，邪留于身而不去者死也。】　　中部乍疏乍数者死。
　　【注　太阳之气者，论先天之生阳。荣卫气血者，乃后天水谷之精气。中部乍疏乍数者，中焦之生气欲绝也。】　　其脉代而钩者，病在络脉。
　　【注　血脉生于心而输于脾，代乃脾脉，钩乃心脉，此复申明候足上中部者，候中下二焦之生气。如病在络脉者，其脉代而钩也。】　　九候之相应也，上下若一，不得相失。一候后则病，二候后则病甚，三候后则病危。所谓后者，应不俱也。　　【注　人生有形，不离阴阳。天地合气，别为九野。故九候之相应也，上下若一，不得相失。一候后不应，是天地人之气失其一矣，故主病。二候后不应，是三部之中失其二矣，故主病甚。三候后不应，是三者皆失，故主病危。】　　察其腑脏以知死生之期，必先知经脉，然后知病脉。真脏脉见者胜死。足太阳气絶者，其足不可屈伸，死必戴眼。　　【注　腑为阳，脏为阴。知阳者知病之所从来，知阴者知死生之期，知经脉之死生出入，而后知病脉之所从来。详经脉别论，真脏脉见者，至其所胜克之日时而死。复结上文，其应上不能至五寸，弹之不应者，足太阳之气绝也。足太阳主筋，阳气者柔则养筋，是以太阳气绝，筋挛急而足不可屈伸。太阳之脉起于目内眦，为目上纲，脉系绝，故死必戴眼。】　　帝曰：冬阴夏阳奈何？岐伯曰：九候之脉，皆沉细悬绝者为阴，主冬，故以夜半死；盛躁喘数者为阳，主夏，故以日中死。　　【注　此复问冬阴夏阳，以人应之奈何？按九针篇曰：五者，音也。音者，冬夏之分，分于子午，阴与阳别，寒与热争，两气相搏也。盖言冬至之子，阴之极也，阴极而一阳初生，阴气始下；夏至之午，阳之极也，阳极而一阴初生，阳气始下。是阴阳之气，分于子午也。至春分之时，阳气直上，阴气直下；秋分之时，阴气直上，阳气直下，是阴阳离别也。寒热者，阴阳之气也。阴阳分别而复有交合，故寒与热争而两气相搏也。此言三部九候之中，有天地阴阳四时五行之气。若九候之脉皆沉细而绝，无阳气之和，此为阴而主冬，故死于夜半之子；如盛躁喘数而无阴气之和，此为阳而主夏，故死于日中之午。皆阴阳偏绝之为害也。】　　是故寒热病者，以平旦死；热中及热病者，以日中死；病风者，以日夕死；病水者，以夜半死；其脉乍疏乍数，乍迟乍疾者，日乘四季死。形肉已脱，九候虽调犹死。　　【注　寒热病者，阴阳相乘而为寒为热也。本经云：因于露风，乃生寒热。病风者，亦为寒热病也。平旦，日夕，系阴阳两分之时。寒热者，乃阴阳两伤之病，是以应时而死。热中、热病者，阳盛之极，故死于日中之午。病水者，阴寒之邪，故死于夜半之中。土位中央，王于四季，其脉乍疏乍数，乍疾乍迟，乃土气败而不能灌溉四脏，故死于辰戌丑未之时也。夫形归气，气生形，形气已败，血脉虽调犹死。言七诊之死，因气而见于脉，非血脉之为病也。故下文云，其脉候亦败者死。】　　七诊虽见，九候皆从者，不死。所言不死者，风气之病及经月之病，似七诊之病而非也，故言不死。若有七诊之病，其脉候亦败者，死矣。必发哕噫。　　【注　七诊者，谓沉细悬绝、盛躁喘数、寒热、热中、病风、病水、土绝于四季也。九候皆从者，谓上下若一，无独大独小也。七诊者乃阴阳之气，自相分离，是以应时而死。若因邪而病有似乎七诊者，不死也。风气之病，病风也，病风而阴阳相离，期以日夕死；如病风而阴阳和平，九候若一，不死也。经月之病，病水也，病水而沉细悬絶，期以夜半死；病水而阴阳和平，九候皆从，不死也。盖言七诊之死，死于阴阳分离，不因邪病而有应时之死也。若七诊之病，其脉亦败者，气病而脉亦病也，故必发哕噫。盖胃气败者其声哕，胃气逆而上走心为噫，胃主气而心主脉也。】　　必审问其所始病，与今之所方病，而后各切循其脉，视其经络浮沉，以上下逆从循之。其脉疾者不病，其脉迟者病，脉不往来者死，皮肤著者死。　　【注　始病者，病久而深也。方病者，新受之邪病浅也。各切循其脉者，切其病之在阴在阳在脏在腑也。夫病久者其脉沉而逆，方病者其脉从而浮，故当视其经络浮沉以上下之逆从循之。夫邪伤经脉则脉数疾，故其脉疾者，知不病在七诊也。阴阳脏气受伤则其脉迟，故脉迟者，知其病在七诊也。脉不往来者，有七诊之病而脉候亦败也。皮肤著者，病久而肉脱也。根结篇曰：皮肤薄着，毛腠夭焦，予之死期。此言方病而伤于形身经络者不死，病久而伤五脏阴阳之气者死。故曰：经病者治其经，孙络病者治其孙络血。若五脏阴阳之气已绝于内，而欲以针石治其外者，未之有也。】　　帝曰：其可治者奈何？岐伯曰：经病者治其经，孙络病者治其孙络血，血病身有痛者治其经络。其病者在奇邪，奇邪之脉，则缪刺之。留瘦不移，节而刺之。上实下虚，切而从之。索其结络脉，刺出其血，以见通之。瞳子高者太阳不足，戴眼者太阳已绝，此决死生之要，不可不察也。手指及手外踝上五指留针手指及手外踝上五指留针　此句王冰注谓：错简文也。。　　【注　血病者，血传舍于络脉，在络之时，痛于肌肉，故身有痛。盖言病在经之深者治其经，病在孙络之浅者治其孙络，病在经络浅深之间而痛及于肌肉者，治其经与络也。奇邪者，邪不入于经，流溢于大络而生奇病也。夫邪客大络者，左注右，右注左，上下左右，与经相干而布于四末，其气无常处，不入于经俞，故宜缪刺之。缪刺者，以左取右，以右取左也。留瘦不移者，留淫日深，着于骨髓，故即于节而剌之。盖病在脉络者取之脉，病在骨节者治其节也。刺节真邪篇曰：大经调者谓之不病，虽病谓之自已也。一经上实下虚而不通者，此必有横络盛加于大经，令之不通，视而泻之，此所谓解结也。是以上实下虚者，有横络盛加于经，以致上下不通而有虚实也。切而从之者，切其某经之所阻而从治之也。索其结络者，索其横络之结而刺出其血。以见通之者，视而泻之也。上言病在经脉者为可治也。夫九针九候之道，贵在神与气，心藏神而为阳中之太阳，肾为生气之原而膀胱为之表里，是以独候手足之太阳者，太阳主诸阳之气也。瞳子高者，乃太阳之神气不足，盖手太阳之脉，上颊至目锐眦，其支者抵鼻至目内眦，虚则经气急而瞳子高大矣。足太阳之脉，起于目内眦系，气绝，故死必戴眼。虽然，手足之经气交相贯通，手经之不足，缘生气之衰微，如生气脱于下，手太阳先绝于上矣。故虚于上者宜补之，绝于下者为死证，所谓木敷者其叶发，弦败者其音嘶。手太阳之脉起于小指之端，循手外侧上腕出踝中。外踝上者，在手外侧踝上也。五指者，第五之小指也。言太阳不足，当于手指及外踝上之后溪，五指之少泽上，留针以补之。盖候足太阳之气者，于足上去踝五寸而弹之；补手太阳者，当于手外踝上五指而取之。此手足之经气交相贯通，先不足于上而后绝于下也。】
　　　　　经脉别论

　　黄帝问曰：人之居处，动静勇怯，脉亦为之变乎？岐伯对曰：凡人之惊恐恚劳动静，皆为变也。是以夜行则喘出于肾，淫气病肺；有所堕恐，喘出于肝，淫气害脾；有所惊恐，喘出于肺，淫气伤心；度水跌仆，喘出于肾与骨。当是之时，勇者气行则已，怯者则着而为病也。　　【注　按三部九候论至血气形志篇，与《灵枢》之九针论前后相符。人之居处安静，其气和平，自有经常之脉；如动作过用，则变而为病脉矣。肾属亥子而气主闭藏，夜行则肾气外泄，故喘出于肾。肾为本，肺为末，肾气上逆，故淫伤于肺也。夫喘属肺证，又曰阳明厥则喘，汗出于肺主之皮毛，而生于胃腑之津液，堕则伤筋，筋即为肝，故喘出于肝。木胜土，故淫气害脾。惊则气乱，故喘出于肺。肺者心之盖，故淫气伤心。跌则伤骨，骨即为肾，故喘出焉。此数者皆伤五脏之气，勇者逆气已过，正气复顺，怯者则留着为病而见病脉矣。】　　故曰：诊脉之道，观人勇怯骨肉皮肤，能知其情，以为诊法也。故饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。故春秋冬夏四时，阴阳生病起于过用，此为常也。　　【注　汗者水谷之津液，饱甚则胃满，故汗出焉。血乃心之精，汗乃血之液，惊伤心气，汗出于心，故曰夺精。持重远行，则伤骨，故汗出于肾。疲罢伤筋，故汗出于肝。劳伤四体，故汗出于脾。四时阴阳，自有经常，血气循行，各有调理，如动作过伤，则血气妄逆而生病，此自然之理也。】　　食气入胃，散精于肝，淫气于筋。食气入胃，浊气归心，淫精于脉。脉气流经，经气归于肺，肺朝百脉，输精于皮毛。毛脉合精，行气于腑，腑精神明，留于四脏，气归于权衡。权衡以平，气口成寸，以决死生。饮入于胃，游溢精气，上输于脾，脾气散精，上归于肺，通调水道，下输膀胱。水精四布，五经并行。合于四时五脏，阴阳揆度，以为常也。　　【注　肝者土之胜，制则生化，故散精于肝。肝者筋其应，故淫气于筋。经曰：受谷者浊，胃食气，故曰浊气。胃络上通于心，故入胃之食，气归于心，子令母实也。心气通于脉，故淫精于脉。脉气者，水谷之精气而行于经脉中也。经，大经也，言入胃之谷气，先淫气于脉，百脉之经气总归于大经，经气归于肺，是以百脉之气皆朝会于肺也。肺合皮毛，故复输精于皮毛。经云：血独盛，则淡渗皮肤，生毫毛。夫皮肤主气，经脉主血，毛脉合精者，血气相合也。六腑为阳，故先受气。腑精神明者，六腑之津液相成，而神乃自生也。谷气入胃，淫精于脉，乃传之肺，肺气散精，行气于腑，腑精留于四脏，以养五脏之气，故曰谷入于胃，乃传之肺，五脏六腑，皆以受气。权衡平也，言脉之浮沉出入阴阳和平，故曰权衡以平。气口，手太阳之两脉口。成寸者，分尺为寸也。言五脏六腑受气于谷，淫精于脉，变见于气口，以决其死生。夫入胃之饮，精气上输于脾，脾气散精，上归于肺，盖脾主为胃行其津液者也。肺应天而主气，故能通调水道而下输膀胱。所谓地气升而为云，天气降而为雨也。水精四布者，气化则水行，故四布于皮毛。五经并行者，通灌于五脏之经脉也。五脏，五行之气也。揆度，度数也。总结上文而言经脉之道，合于四时五行之次序，阴阳出入之度数，以为经脉之经常。】　　太阳脏独至，厥喘虚气逆，是阴不足阳有余也。表里当俱泻，取之下俞。　　【注　言脏腑经脉有阴阳相合之常度。如偏阴偏阳之独至，则为厥喘诸病。所谓先知经脉，今识病脉也。太阳脏独至者，太阳之经气独至而无阴气之和也。阳气惟上，故下厥上喘而虚气上逆也。是阴不足而阳有余，表里俱当泻。盖太阳经气发原于下，而上出于肤表，故当表里俱泻而取之下俞。】　　阳明脏独至，是阳气重并也。当泻阳补阴，取之下俞。　　【注　阳明独至，是太少重并于阳明，阳盛故阴虚矣。言阴阳并合，乃经脉之常，如阳并于阳，阴并于阴，则为病脉矣。】　　少阳脏独至，是厥气也。蹻前卒大，取之下俞。　　【注　少阳主初生之气，生气厥逆于下，致脏脉之独大于蹺前也。蹺者，奇经之蹺脉，足少阳经脉在阳蹺之前，故蹺前卒大。】　　少阳独至者，一阳之过也。
　　【注　此明经气之各有别也。夫一阴一阳，分而为三阴三阳，三阴三阳合于手足十二经脉，十二经脉合于十二脏腑，所以藏物，故亦名脏也。所谓太阳阳明少阳脏独至者，言三阳经脉之独盛也。三阳经脉之独盛者，是三阳气之太过也。】　　太阴脏搏者，用心省真。五脉气少，胃气不平，三阴也。宜治其下俞，补阳泻阴。　　【注　言三阴三阳之经气皆有手有足也。夫手之太阴，足之太阴，是为三阴。是以太阴之脏脉相抟者，须用心省察其为手之太阴、足之太阴乎？如五脉气少者，手太阴之过也。盖肺朝百脉而输精于脏腑，肺气抟而不行，则五脉之气皆少。是以五脉气少者，知在手之太阴也。脾主为胃行其津液，脾气抟而不行，是以胃气不平。胃气不平者，知在足之太阴也。手之太阴，足之太阴，而后谓之三阴也。足之三阴从足走腹，手之三阴从腹走手，手足经气交相贯通，故独取之下俞。】　　一阳独啸，少阳厥也。
　　【注　一阳之气独啸者，盖因少阳之经气厥逆也。所谓少阳独至，一阳之过者，言气盛而及于经也。一阳独啸，少阳厥者，言经逆而及于气也。】　　阳并于上，四脉争张，气归于肾，宜治其经络，泻阳补阴。　　【注　阳并者，太阳阳明之气相并也。四脉者，太阳之小肠膀胱、阳明之胃与大肠，即四形脏之脉也。四脉争张，以致阳并于上，亦经厥而及于气也。肾为生气之原，三阴之气虚陷于肾，不能与阳相接，故泻其阳之络，补其阴之经，阴阳平而经气和矣。】　　一阴至，厥阴之治也。真虚(疒肙)心，厥气留薄，发为白汗。调食和药，治在下俞。　　【注　言经气逆而病及于脏也。一阴者，厥阴也。是以一阴气至，当厥阴主治，而反见脏真之虚，心为(疒肙)痛。盖厥阴之气发于命门，为心主之包络，厥阴气逆以至真虚而心痛也。厥逆之气留薄于心下，则上迫于肺，故发为白汗。夫真虚痛心，病在内也；经气厥逆，病在外也。病在内者，治以药食；病在外者，治以针砭。故宜调食和药，治其下俞。夫所谓一阳、二阳、三阳，一阴、二阴、三阴者，阴阳之二气也，所谓太阳、阳明、少阳，太阴、厥阴、少阴者，概脏腑经气而言也。】　　帝曰：太阳脏何象？岐伯曰：象三阳而浮也。帝曰：少阳脏何象？岐伯曰：象一阳也。一阳脏者，滑而不实也。帝曰：阳明脏何象？岐伯曰：象大浮也。太阴脏搏，言伏鼓也。二阴搏至，肾沉不浮也。　　【注　太阳脏者，小肠膀胱之经脉也。象者，效象形容也。此论经气之见于脉者，各有别也。象者像也，三阳阳盛之气也，言太阳之脏脉象阳盛之气而浮也。少阳脏者，三焦甲胆之经气，故象一阳初动之生阳。所谓一阳二阳者，乃三阳之气也，气应脉外，故以脉之浮沉以效象阴阳之气。如在一阳之脏脉，则见脉体之滑象矣。盖阳气搏于脉中其脉则滑，阳欲外浮，故不实也。阳明脏者，胃与大肠之经脉也。阳明者，两阳合明，阳气合并，则阳热盛，故其象大浮。象大浮者，二阳之气也。太阴脏搏者，乃太阴之经脉相搏，故见脉象之伏鼓。如二阴之气相搏，虽至少阴之肾，止见乎沉而不浮。盖以脉象之浮沉，以别阴阳之气，以脉体之滑动不实，鼓动而伏，以别阴阳之脉也。】
　　　　　通评虚实论

　　黄帝问曰：何谓虚实？岐伯对曰：邪气盛则实，精气夺则虚。帝曰：虚实何如？岐伯曰：气虚者，肺虚也；气逆者，足寒也。非其时则生，当其时则死。余脏皆如此。　　【注　邪气者，风寒暑湿之邪。精气者，荣卫之气也。盖邪气有微盛，故邪盛则实；正气有强弱，故精夺则虚。夺，失也，为邪所夺也。伯言虚实者，皆从物类始。如肺主气，其类金，五行之气先虚于外，而后内伤五脏。盖邪从表入里，在外之气血骨肉，先为邪病所虚，是以骨肉滑利，则邪不内侵，而里亦实，表气虚则内伤五脏而里亦虚，此表里之虚实也。如气逆于上，则下虚而足寒，此上下之虚实也。如值其生旺之时则生，当其胜克之时则死，此四时之虚实也。夫肝主筋，其类木；心主血，其类火；脾主肉，其类土；肺主气，其类金；肾主骨，其类水。盖五脏之气外合于五行，五行之气岁应于四时，故皆有生旺克胜之气而各有死生之分。】　　帝曰：何谓重实？岐伯曰：所谓重实者，言大热病，气热脉满，是谓重实。帝曰：经络俱实何如？何以治之？岐伯曰：经络皆实，是寸脉急而尺缓也，皆当治之。故曰滑则从，濇则逆也。夫虚实者，皆从其物类始，故五脏骨肉滑利，可以长久也。　　【注　大热者，邪气盛也。气为阳，血脉为阴，邪盛而气血皆伤，故为重实，论血气之阴阳虚实也。邪盛于经，则寸口脉急。缓为内热，热在于络，则尺脉缓也。此当以针取之。此以寸尺而候血脉之阴阳也。滑主气血皆盛，故为从；濇主血气皆少，故为逆。五行者，天地之阴阳也。五脏者，人之阴阳也。《易》曰：方以类聚，物以群分。皮肉筋骨，五脏之外合也；金木水火土，五脏之外类也。夫邪之中人，始于皮肤，次于肌肉，留而不去，则入于经脉以及于筋骨，故邪之中人，先从其物类始。是以壮者之血气盛，其肌肉滑，气道通，荣卫之行不失其常，可以长久其天命。如五脏不坚，使道不长，空外以张，数中风寒，血气虚，脉不通，真邪相攻，乱而相引，故不寿而尽也。】　　帝曰：络气不足，经气有余，何如？岐伯曰：络气不足，经气有余者，脉口热而尺寒也。秋冬为逆，春夏为从。治主病者。　　【注　不足者，精气夺；有余者，邪气盛。此邪去络而入经也。寒热者，尺寸之肤寒热而应于经络也。络脉外连皮肤为阳，主外；经脉内连脏腑为阴，主内。经云：荣出中焦，卫出下焦。卫气先行皮肤，先充络脉，络脉先盛，卫气已平，荣气乃满，而经脉大盛。经脉之虚实，以气口知之，故以尺肤候络而以寸候经。夫邪气之从外而内，犹借正气之从内而外以扞御，使邪仍从肤表而出。秋冬之气降沉，不能使邪外散，故为逆；春夏之气生浮，故为从也。邪病在经，当从其经而取之。此论外因之虚实也。】　　帝曰：经虚络满何如？岐伯曰：经虚络满者，尺脉满，脉口寒濇也。此春夏死、秋冬生也。帝曰：治此者奈何？岐伯曰：络满经虚，灸阴刺阳；经满络虚，刺阴灸阳。　　【注　此论内因之虚实也。尺脉热满，故主络满；脉口寒濇，故主经虚。春夏之气，生长于外，气惟外弛而根本虚脱，故死。秋冬之气收藏于内，故生。盖外因之病宜神机外运，内因之病宜根本实坚。络为阳，经为阴，刺者泻其盛满之气，灸者起其陷下之阳。盖不足者病，而太过者亦为病也。】　　帝曰：何谓重虚？岐伯曰：脉气上虚尺虚，是谓重虚。帝曰：何以治之？岐伯曰：所谓气虚者，言无常也。尺虚者，行步恇然。脉虚者，不象阴也。如此者，滑则生、濇则死也。　　【注　此论脉气皆虚也。荣气宗气行于脉中，卫气行于脉外，故曰脉气。盖以气口之脉可以候血，可以候气也。上虚者，寸口之脉气虚也。尺虚者，脉气虚于下也。上下皆虚，故曰重虚。气者，谓阳明所生之荣卫宗气也。恇，虚怯也。谓阳明之气虚于上，则言语无常；阳明之气虚于下，则令人行步恇然。盖气从太阴出注手阳明，上行注足阳明，下行至跗上。故曰身半以上，手太阴阳明皆主之；身半以下，足太阴阳明皆主之。气为阳，血脉为阴。阳明之生气为阳，少阴之精气为阴。盖以寸尺之脉，以候阳明之生气，而不效象其阴之虚也。夫气生于阳明而发原在肾，少阴之气上与阳明相合，阴阳相搏，其脉则滑，搏则化水谷之精微而气生矣，故主生。濇主少气，生原已绝，故死。】　　帝曰：寒气暴上，脉满而实，何如？岐伯曰：实而滑则生，实而逆则死。　　【注　此承上文之意而问也。盖脉气生于胃腑，而发原在于少阴，是以上节论生气之原，此以下复论发原之始。夫肾脏主水，在气为寒。寒气暴上者，水寒之气暴上而满于脉也。实而滑者，得阳明之气相和故生。逆者，少阴之生气已绝，故死。盖寒气上乘，则真气反下逆矣。】　　帝曰：脉实满，手足寒，头热，何如？岐伯曰：春秋则生，冬夏则死。脉浮而濇，濇而身有热者，死。　　【注　肾主生气之原，膀胱为太阳之腑。脉实满者，少阴之寒气充于外。手足寒者，少阴之生气虚于内也。头热者，太阳之气发越于上也。肾与膀胱，阴阳并交，咸主生气，若盛于外则反虚于内矣。春时阳气微上，阴气微下；秋时阴气微上，阳气微下。阴阳二气，交相资生，放主生。冬时阴气尽出于外，夏时阳气尽虚于内，故主死。言阴阳之根气不可虚脱者也。脉浮而濇，阴越于外而虚于内也；濇而身热，阳脱于内而弛于外也。此复言阴阳之根气脱者，皆为死证，非但冬夏死而春秋可生。】　　帝曰：其形尽满何如？岐伯曰：其形尽满者，脉急大坚，尺濇而不应也。如是者故从则生，逆则死。帝曰：何谓从则生，逆则死？岐伯曰：所谓从者，手足温也。所谓逆者，手足寒也。　　【注　肾为水脏，在气为寒。上论寒气暴上，此复论其水体泛溢，故其形尽满也。形为皮肤肌腠，盖经脉之内，有有形之血，是以无形之气乘之；肌腠之间，主无形之气，是以有形之水乘之而为肿胀也。诸急为寒，寒水充溢于形身，故脉急而坚大。水邪外溢，则少阴之正气不升，故尺濇而不应也。《灵枢经》曰：脉坚大以濇者胀也。夫少阴之气从下而上，合于阳明，戊癸合而化火，火土之气，故有如是之证者。得少阴之气仍从下而上者生，逆而下者死。手足温者，少阴之生气复也。生气复，则火土之气渐旺，寒水之邪渐消。手足寒者，少阳之生气已絶，故死。】　　帝曰：乳子而病热脉悬小者，何如？岐伯曰：手足温则生，寒则死。帝曰：乳子中风热，喘鸣肩息者，脉何如？岐伯曰：喘鸣肩息者，脉实大也。缓则生，急则死。　　【注　夫病热者，皆伤寒之类。凡伤于寒，借阳气以化热，热虽盛不死。然阳气生于精水之中，男子八岁，女子七岁，肾气始实。乳子天癸未至，肾气未盛，故帝复有此问焉。夫心主脉而资生于肾，心肾水火之气上下时交，肾气不能上资于心，则心悬如病饥；而寸口之脉悬绝小者，肾气未盛也。伯答乳子之生阳，借后天之气也。四肢皆禀气于胃，故阳受气于四末。是以手足温者，胃气尚盛，故生；寒则胃气已绝，故死。夫水谷入于胃，津液各走其道，肾为水脏，受五脏之精而藏之，是先天之精，犹借后天之所资益者也。又别出两行营卫之道，其大气之搏而不行者，名曰宗气，积于胸中，上出于肺，以司呼吸，是四肢之原俞，又受资于胃腑所生之荣卫宗气，是以手足温者生，寒者死。然后天所生之宗气，而亦不可伤也。宗气者，五脏六腑十二经脉之宗始，故曰宗气。肩息者，呼吸摇肩也。风热之邪始伤皮毛，喘鸣肩息，是风热盛，内干肺气宗气，故脉实大也。夫脉之所以和缓者，得阳明之胃气也。急则胃气已绝，故死。】　　帝曰：肠澼便血何如？岐伯曰：身热则死，寒则生。帝曰：肠澼下白沫何如？岐伯曰：脉沉则生，脉浮则死。帝曰：肠澼下脓血何如？岐伯曰：脉悬绝则死，滑大则生。帝曰：肠澼之属身不热，脉不悬绝，何如？岐伯曰：滑大者曰生，悬濇者曰死。以脏期之。　　【注　肠澼者，邪澼积于肠中，而为便利。经言阳络伤则血外溢，血外溢则衂血；阴络伤，则血内溢，血内溢则便血。肠胃之络伤，则血溢于肠外，肠外有寒汁沫与血相搏，则合并凝聚而积成矣。故肠澼便血者，阴络之血溢也。肠澼下白沫者，肠外之寒汁沫也。肠澼下脓血者，汁沫与血相搏并合而下。夫便血，阴泄于内也。发热，阳脱于外也。本经曰：阴阳虚，肠澼死。此阴阳血气之相离也。下白沫者，阴液下注，故脉沉者为顺。如脉浮，是经气下泄，脉气上浮，此经脉相离，故为死证。夫血脉始于足少阴肾，生于足阳明胃，主于手少阴心，输于足太阴脾。悬绝者，足少阴之阴液绝也，故死。滑大者足少阴之生气盛也，故生。身不热者，阳不外脱也。脉不悬绝，阴不下绝也。悬濇者，阳明之生气已绝，故死。辨脉篇曰：趺阳脉浮而濇，故知脾气不足，胃气虚也。悬则胃气绝矣。胃气已绝，则真脏之脉见，故当以脏期之。肝至悬绝十八日死，心至悬绝九日死，肺至悬绝十二日死，肾至悬绝七日死，脾至悬绝四日死。悬绝者，绝无阳明之胃气，而真脏孤悬也。】　　帝曰：癫疾何如？岐伯曰：脉搏大滑，久自已；脉小坚急，死不治。帝曰：癫疾之脉，虚实何如？岐伯曰：虚则可治；实则死。　　【注　此论五脏之外合为病有虚实也。《灵枢经》曰：肺脉急甚为癫疾，肾脉急甚为骨癫疾。骨癫疾者，顑齿诸俞分肉皆满而骨居，汗出，烦悗，呕多沃沫，气下泄，不治。筋癫疾者，身倦挛急，呕沫，气下泄，不治。脉癫疾者，暴仆，四肢之脉皆胀而纵，呕沫，气泄，不治。是肺合之形，肾合之骨，心合之脉，肝合之筋，为病于外而有死生之分。脉搏大者，气盛于外，故生；小坚急者，气泄于下，故死。经曰：重阴则癫。盖癫乃血实之证，故治癫疾者，泻出其血，置于瓠壶之中。是以脉坚实者死；气滑大者生。】　　帝曰：消瘅虚实何如？岐伯曰：脉实大，病久可治；脉悬小坚，病久不可治。　　【注　五脏皆柔弱，善病消瘅。五脏之精气皆虚转而为热，热则消肌肉，故为消瘅也。脉实大者，精血尚盛，故为可治；脉悬小者，精气渐衰，故为难治。】
　　　　　腹中论

　　帝曰：病热而有所痛者，何也？岐伯曰：病热者，阳脉也，以三阳之动也。人迎一盛，少阳二盛，太阳三盛，阳明入阴也。夫阳入于阴，故病在头与腹，乃(月真)胀而头痛也。帝曰：善。　　【注　病热者，阳脉盛也。阳脉盛者，三阳之气动之也。是以人迎之脉一盛，盛在少阳之气；二盛，盛在太阳之气；三盛，盛在阳明之气。三阳俱盛，当主病热头痛。腹为阴，阴中之至阴，脾也。如阳入于阴，又当病在头与腹，乃(月真)胀而头痛也。盖言表里阴阳之气，各有所主之部署。如阴气厥逆于上，则为膺颈肿痛。阳气下入于阴中，则为腹中(月真)胀也。】
　　　　　病能论

　　黄帝问曰：人病胃脘痈者，诊当何如？岐伯曰：诊此者，当候胃脉，其脉当沉细。沉细者，气逆，逆者人迎甚盛，甚盛则热。人迎者胃脉也，逆而盛，则热聚于胃口而不行，故胃脘为痈也。　　【注　胃脉者，手太阴之右关脉也。人迎者，结喉两旁之动脉也。盖胃气逆则不能至于手太阴，而胃脉沉细矣。气逆于胃则人迎甚盛，人迎甚盛则热聚于胃矣。人迎者，胃之动脉也。故胃气逆则人迎脉盛，热聚于胃口而不行，则留滞而为痈矣。】　　帝曰：人之不得偃卧者，何也？岐伯曰：肺者，脏之盖也。肺气盛则脉大，脉大则不得偃卧。论在奇恒阴阳中。　　【注　此肺气逆而为病也。脏真高于肺，为五脏之华盖，朝百脉而输精于脏腑。肺气逆则气盛而脉大，脉大则不得偃卧矣。奇恒阴阳中为玉机诸论，篇中言行奇恒之法以太阴始也。】　　帝曰：有病厥者，诊右脉沉而紧，左脉浮而迟。不然，病主安在？岐伯曰：冬诊之右脉，固当沉紧，此应四时；左脉浮而迟，此逆四时。在左当主病在肾，颇关在肺，当腰痛也。帝曰：何以言之？岐伯曰：少阴脉贯肾络肺，今得肺脉，肾为之病，故肾为腰痛之病也。　　【注　此肾气逆而为病也。夫左脉主血当沉，右脉主气当浮。今脉不然，其所主之病安在？脉合四时，故冬诊之左右脉皆当沉紧，今左脉反浮而迟，是逆四时之气矣。肾主冬气而又反浮在左，故当主病在肾，颇关涉于肺，当为腰痛之病。行奇恒之法，以太阴始。五脏相通，移皆有次，是水谷所生之精气，先至于手太阴。太阴肺金相生而顺传于肾，肾当复传之于肝。今反见浮迟之肺脉，是肾脏有病而气反还逆之于母脏，故当主肾病之腰痛，而颇关涉之于肺也。】
　　　　　奇病论

　　帝曰：人有尺脉数甚，筋急而见，此为何病？岐伯曰：此所谓疹筋，是人腹必急，白色黑色见，则病甚。　　【注　此诸筋之为病也。夫奇恒之势，诊有十度，度脉、度脏、度肉、度筋、度俞、度阴阳气。如心脉满大，肝脉小急，脉来悬钩，脉至如喘之类，皆所以度脉也。如肝满、肾满、肺满则为肿；肝气予不足，木叶落而死；肾气予不足，去枣华而死，皆所以度脏也。如肌气予不足，肤胀身肿，大肉陷下，皆所以度肉也。疹筋之病，所以度筋也。如十二俞之予不足，水凝而死，所以度俞也。如正月太阳，三月厥阴，五月阳明，十月少阴，所以度阴阳气也。皆为病之异于恒常者也。夫内有阴阳，外有阴阳。在外者皮肤为阳，筋骨为阴，是以筋病急而尺脉数也。诸筋之会，聚于宗筋。冲脉者，主渗灌溪谷与阳明，合于宗筋，是以筋病而腹必急也。夫十二经之筋病，惟手太阴甚则成息贲胁急吐血，足少阴筋病甚者死不治。是以白色黑色见者，则病甚也。】　　帝曰：有癃者一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥。死不治。　　【注　水谷入胃，脾主行其津液，太阴为之行气于三阴，阳明为之行气于三阳，太阴不足则阳明甚盛，太过不及则阴阳不和，阴阳不和则表里之气皆绝矣。夫入胃之饮，上输于脾，脾气散精，上归于肺，通调水道，下输膀胱。今太阴病而不能转输于上，颇在肺而不能通调于下，则病癃矣。夫地气升而为云，天气降而为雨，今地气不能上升而惟下泄，是以日数十溲，此太阴之不足也。阳明者，表也。身热如炭，阳明盛也。阳明脉挟喉，其输在膺中，颈膺如格，胃气强也。阳明盛强，则人迎躁急，颇关在肺，故喘息气逆。此阳明之有余也。阳明盛强，则与脾阴相绝，太阴不得受水谷之精，是以脉微如发，此太阴之不足也。】　　帝曰：有病痝然如有水状，切其脉大紧，身无痛者，形不瘦，不能食，食少，名为何病？岐伯曰：病生在肾，名为肾风。肾风而不能食，善惊。惊已，心气痿者死。　　【注　痝然，浮肿貌。如有水状者，水气上乘，非有形之水也。足少阴寒水主气，大则为风，紧则为寒，故脉大紧也。夫病风水者，外证骨节疼痛，此病在肾，非外受之风邪，故身无痛也。水气上乘，故形不瘦。风木水邪，乘侮土气，故不能食，即食亦不能多也。肾为水脏，水生风木，此肾脏自生之风，非外受之邪，故曰病生在肾水者，火之胜。不能食者，水邪直入于上焦也。善惊者，水气薄于心下也。夫心不受邪，惊已而心气痿者，心受邪伤也。】
　　　　　大奇论

　　心脉满大，癎瘛筋挛。肝脉小急，癎瘛筋挛。　　【注　癎瘛，抽掣也。挛，拘挛也。心为火脏，火热太过，是以脉大而癎瘛筋挛。肝主筋而主血，小则为虚，急则为寒，此肝脏虚寒而不能荣养于筋，故为挛瘛之病。此论筋之为病，有因心气之有余，有因肝气之不足，与风伤筋脉，筋脉乃应之为病不同也。】　　肝脉骛暴，有所惊骇。
　　【注　骛，疾奔而乱驰也。言肝脉之来疾而暴乱者，必有惊骇故也。此言因惊骇而致肝脉暴乱，非东方肝木，其病发惊骇也。】　　脉不至，若喑，不治自已。
　　【注　脉络阻于下，则音不出于上。脉络疏通，其音自复。故脉不至而喑者，不须治之，其病自已。此系经脉所阻之病，与邪搏于阴则为喑之不同也。】　　肾脉小急，肝脉小急，心脉小急，不鼓皆为瘕。　　【注　小急，虚寒之脉也。脏气有所留聚，故脉见小急而不鼓。】　　肾肝并沉为石水，并浮为风水，并虚为死，并小弦欲惊。　　【注　肝乃东方春生之木，主发冬令闭藏之气，如肝肾之脉并沉，是二脏之气皆闭逆于下而为石水矣。石水者，肾水也，如石之沉，腹满而不喘。肝主风木，肾主寒水，如肝肾之脉并浮，是二脏所主之气皆发于外，故名曰风水。如浮而并虚，是脏气不藏而外脱，故死。此言肝肾之气过于闭藏，则沉而为水，过于发越，则浮而兼风，皆本脏所主之气而自以为水为风，与本经之热病论、水热穴论、《灵枢》论疾诊尺篇及《金匮要略》诸经所论石水风水之不同也。小者血气皆少，弦则为减为寒，肝脏之气生于肾，脉并小弦，是二脏之气皆虚而欲发惊也。】　　肾脉大急沉，肝脉大急沉，皆为疝。心脉搏滑急为心疝，肺脉沉搏为肺疝。三阳急为瘕，三阴急为疝。　　【注　大则为虚，急则为寒，沉为在下在里，故皆为疝。心疝之有形在少腹，其气上搏于心，故心脉搏而滑急也。肺脉当浮而反沉搏，是肺气逆聚于内而为肺疝矣。瘕者假也，假物而成有形，故病在三阳之气者为瘕，三阴之气者为疝。】　　二阴急为癎厥，二阳急为惊。
　　【注　二阴，少阴也。癎厥者，昏迷仆扑，卒不知人。此水气乘心，是以二阴脉急。二阳，阳明也。阳明者，土也。土气虚寒则阳明脉病，故发惊也。】　　脾脉外鼓，沉为肠澼，久自已。肝脉小缓为肠澼，易治。肾脉小搏沉为肠澼下血。血温身热者死。心肝澼亦下血，二脏同病者可治。其脉沉小濇为肠澼，其身热者死。热见七日死。　　【注　肠澼，下痢也。着至教论曰：三阳者，至阳也。积并则为惊，病起疾风，至如礔礰，九窍皆塞，阳气滂溢，干嗌喉塞，并于阴则上下无常，薄为肠澼，此三阳并至，干薄脏阴，乃奇恒之下痢，与外受六淫之邪迫于经络而为下利脓血者不同，故病见于脏脉而各有死生之别。脾为阴脏，位居中央，受三阳阳盛之气迫而上行，则其脉外鼓，搏而下沉，则为肠澼下痢，盖阳气上下之无常也。脾为阴中之至阴，故虽受阳热之气，其病久而自已。经云：缓者多热，小者血气皆少，此阳热之气干搏脏阴，致肝脏之血气下泄而虚，故其脉小缓也。肝主藏血，故虽受阳邪，尚为易治。肠澼下血者，或下痢赤色，或下血也。肾主藏精，为精血之原，阳热之气下搏于肾，故为肠澼下血。血伤，故脉小。热邪干肾，故沉而搏也。夫阴阳相合则生，偏害则死。三阳为阳，三阴为阴。气为阳，血为阴。三阳之热搏于阴血，血受热伤，故血温也。身热者，三阳盛而三阴之气绝也。夫心主生血，肝主藏血，是以心肝二脏受阳盛之气而为肠澼者，亦下血。如二脏同病，则阴血盛而可以对待阳邪，尚为可治之证。若脉小沉滞者，三阴之气为阳薄所伤也，其身热者阳盛而阴绝也。七日死者，六脏之阴气终也。】　　胃脉沉鼓濇，胃外鼓大，心脉小坚急，皆膈偏枯。男子发左，女子发右。不喑舌转可治，三十日起。其从者喑，三岁起。年不满二十者，三岁死。　　【注　荣卫调则筋骨强健肌肉致密。如血气虚逆，则皮肤筋骨失其荣养，而成偏枯之患矣。荣卫之气由阳明之所生，血脉乃心脏之所主，阳明气血皆多，其脉当浮大。今脉沉而鼓动带濇，《灵枢》日濇为少气，《伤寒论》曰濇则无血，是血气虚于内矣。推而外之，胃外以候形身之中，其脉鼓大，大则为虚，此血气虚于外矣，是以成膈偏枯。夫邪之偏中于身，及风之伤人而成偏枯者，乃外受之邪，当主半身不遂。此由在内之血气虚逆，故主于膈偏枯。膈偏枯者，止病在胸胁腰脊之间而不及周身之上下也。左右者，阴阳之道路也。男子血气从左而转，女子血气从右而旋，是以男子之病发于左，而女子之病发于右也。夫荣卫气血，虽生于阳明，主于心脏，然始于先天之肾中。少阴之脉，贯肾系舌本。不喑舌转，是先天之根气不伤，故为可治。偏枯而主三十日起者，言其愈之速也。从，顺也。谓男子发左，女子发右，阴阳血气虽顺，而喑者至三岁之久而后能复也。年不满二十者，脏腑正盛，血气方殷，而反有此衰败之证，比及三年，五脏胃腑之气渐次消灭而死矣。】　　脉至而搏，血衂身热者，死。脉来悬钩浮为常脉。　　【注　脉搏击而血衂者，经热盛而迫血妄行，血脱，故身热也。脉来悬钩者，心之脉也。浮者，肺之脉也。心主血脉，肺主皮肤，而开窍在鼻，心脉来盛上乘于肺而致衂者，此血衂之常脉也。】　　脉至如喘，名曰暴厥。暴厥者，不知与人言。　　【注　如喘者，脉来滑急也，此痰水上壅，故脉来急滑，名曰暴厥。暴厥者，一时昏厥而不能与人言。】　　脉至如数，使人暴惊。三四日自已。　　【注　夫有形之邪上乘则脉至如喘，无形之气上逆则脉至数急，邪薄心下，故发惊也。盖心不受邪，至三四日，邪自下而惊厥之病自已，非比外淫卒厥之难愈也。】　　脉至浮合，浮合如数，一息十至以上，是经气予不足也。微见九、十日死。　　【注　浮合者，如浮波之合，来去无根也。浮合如数而一息十至以上，是经气予之不足也。微见此脉，至九日十日之交而死。盖九者阳之终，十者阴之尽，此三阴三阳十二经脉之气终也。夫五脏相通，移皆有次，脏腑之气各传与之。如五脏有病而逆传其所胜者死，如顺传其所生而受所与之气不足者亦死，故曰气予之不足也。又五脏各以其时而至于手太阴者，脏气传与之俞，俞气传与之经脉，脉与之络，络与之肌，此经脉之气受五脏所与之不足，故脉至如此，虚数之极也。】　　脉至如火薪然，是心精之予夺也。草干而死。　　【注　如火薪然，心气不藏，虚炎之极也。精者，五脏主藏精，谓所与之气精气也。曰夺、曰虚、曰不足者，谓夺其所与之精气以致虚而不足也。草干，冬令之时，当遇胜克之气而死。所谓脉至者，概左右三部而言也。】　　脉至如散叶，是肝气予虚也。木叶落而死。　　【注　散叶，飘零虚散之象。肝木之气虚，故至秋令之时而死。】　　脉至如省客，省客者，脉塞而鼓，是肾气予不足也。悬去枣华而死。　　【注　脉塞而鼓，谓脉始来充塞于指下，旋即鼓动而去，有如省问之客及门而即去也。悬去枣华者，谓相隔于枣华之时而死也。】　　脉至如丸泥，是胃精予不足也。榆荚落而死。　　【注　丸泥者，如泥丸而不滑也。胃为阳土，位居中央，其性柔，其体圆，故曰脉弱以滑，是有胃气。盖往来流利如珠曰滑。如丸泥者，无滑动之象，胃将死败之征也。榆荚至春而落，木令之时也。脏腑之气生于胃腑水谷之精，故曰精予不足。】　　脉至如横格，是胆气予不足也。禾熟而死。　　【注　胆属甲子，主一阳初生之气。胆气升，十一脏腑之气皆升。如横格者，如横拒而不得上下，是胆气虚而不能升也。《灵枢经》曰：其胆乃横，是胆气横而脉亦见其横格也。禾熟，秋深之时也。】　　脉至如弦缕，是胞精予不足也。病善言，下霜而死；不言可治。　　【注　弦缕者，精血虚而如缕之细也。胞精，胞络之精气也。胞络者，系于肾少阴之脉，贯肾及舌本。善言者，胞气泄也。陨霜九月之候，九月万物尽衰则气去，阳而之阴，气应收藏而反外泄，故死。胞主藏精血，故曰精予不足。】　　脉至如交漆，交漆者，左右旁至也。微见三十日死。　　【注　此承上文而言冲任之脉绝也。冲任起于胞中，循腹上行，为经血之海。胞精不足，冲任将绝矣。交，绞也。如绞漆之左右旁流无中通一贯之象，是循中而上之冲任绝矣。精血为阴，故至三十日而死。三十日者，月之终也。】　　脉至如涌泉，浮鼓肌中，太阳气予不足也。少气味，韭英而死。　　【注　至如涌泉，来盛而不返也。浮鼓肌中，无根外脱之象。太阳者，巨阳也，为诸阳主气而生于膀胱之水中，是以标阳而本寒。夫水为阴，火为阳，阳为气，阴为味。少气味者，太阳之标本皆虚也。盖言若太阳之气不足而水腑未虚，阳生于阴，尚有根而可复。如标本皆少，不免于死亡矣。韭乃肝之菜，至春而英，韭英之时，更疏泄其本气，则死矣。】　　脉至如颓土之状，按之不得，是肌气予不足也。五色先见黑，白垒发死。　　【注　颓土，倾颓之顽土也。脾主肌肉，如颓土而按之不得者，无来去上下之象，是肌气受所予之不足也。土位中央而分主于四季，当五色具见而先主黄，若五色之中而先见黑，是土败而水气乘之矣。葛色白而发于春，白垒发时，木气旺而颓土之气绝之矣。】　　脉至如悬雍，悬雍者浮揣，切之益大，是十二俞之予不足也。水凝而死。　　【注　悬雍者，如悬痈也。揣，度也。先轻浮而度之，再重按而切之，其本益大，有如痈之头小本大，此脏腑十二俞气之不足也。夫经俞之气，昼夜环转，俞予之不足，故脉雍滞而有如痈之象。天寒地冻，则经水凝泣，雍滞之脉再为凝泣，绝无生动之机矣。】　　脉至如偃刀，偃刀者，浮之小急，按之坚大急，五脏菀热，寒热独并于肾也。如此其人不得坐，立春而死。　　【注　偃，仰也。脉如仰起之刀，口利锐而背坚厚，是以浮之小急而按之坚大也。夫五脏相通，精气各循序而传予之。肾为水脏，又独受五脏之精而藏之，是以传与之外而又有邪气独并于肾之奇病也。有如此之脉病者，其人当至立春而死。《灵枢经》曰：肾是动病，喝喝而喘，坐而欲起。其病不得坐者，肾气伤也。冬令闭藏以奉春生之气，肾气已伤，再至春而泄之，肾气绝矣。】　　脉至如丸滑不直手，不直手者，按之不可得也，是大肠气予不足也。枣叶生而死。　　【注　如丸滑而不直手者，圆活流利，似于无形，故按之不可得也。大肠为肺之腑而属庚金，其脉宜耎弱轻浮，气予不足，故脉至若此。枣叶生于夏，火旺则金铄矣。】　　脉至如华者，令人善恐，不欲坐卧，行立常听，是小肠气予不足也。季秋而死。　　【注　脉至如华者，如华之轻微也。小肠为心之腑而为丙火，其脉当来盛，反如华者，气予不足也。腑气不足，则脏气亦虚，神虚则恐惧自失，神志不宁，故坐卧不安也。小肠之脉入耳中，属听宫，常有所听者，如耳作蝉鸣或如钟磬声，皆虚证也。遇金水生旺之时而死。】
古今图书集成医部全录卷七十三

脉法

　　　　黄帝素问

　　　　　四时刺逆从论

　　厥阴有余病阴痹，不足病生热痹；滑则病狐疝风，濇则病少腹积气。少阴有余病皮痹、隐轸，不足病肺痹；滑则病肺风疝，濇则病积溲血。太阴有余病肉痹寒中，不足病脾痹；滑则病脾风疝，濇则病积心腹时满。阳明有余，病脉痹身时热，不足病心痹；滑则病心风疝，濇则病积时善惊。太阳有余病骨痹身重，不足病肾痹；滑则病肾风疝，濇则病积善时巅疾。少阳有余病筋痹胁满，不足病肝痹；滑则病肝风疝，濇则病积，时筋急目痛。　　【注　有余者，多气少血。不足者，血气皆少。滑者，阳气盛，微有热。濇者，多血少气，微有寒。痹者闭也，血气留着于皮肉筋骨间而为痛也。气病之谓疝，血病之谓积。盖气盛而生热，则为疝痛；血多而凝泣，故成积也。厥阴者，阴之极也。阴极而阳生，得中见少阳之火化，故有寒有热也。厥阴主春，生风木之气，故首论厥阴焉。三阴三阳，有多血少气者，有多气少血者，惟阳明血气皆多，盖血气之生于阳明也。荣血行于脉中，乃阳明水谷之精，上归于心，淫精于脉，脉气归于肺，肺朝百脉，输精于皮毛，毛脉合精，行气于腑。腑者在外之皮肉筋骨也。腑精与神明相合而通于五脏，气复归于权衡，此脉气之生始出入也。是以阳明之有余不足，则为脉痹、心痹。心主脉而上归于肺，肺主皮毛，毛脉合精于皮肤之间，是以少阴之为皮痹、肺痹也。脉气散于皮毛，复从太阴所主之肉，少阳所主之筋，太阳所主之骨而内通于五脏，是以有余而在外则为肉痹、筋痹、骨痹，不足而陷于内则为脾痹、肝痹、肾痹矣。至气有余于内而为热则为疝，血有余于内而为寒则为积矣。故所谓风者，热所生也；所谓身重者，病在气也；所谓溲血腹满善惊目痛者，病在血也。此三阴三阳所主之血气生始出入，各有太过不及之为病也。】
　　　　　五运行大论

　　尺寸反者死，阴阳交者死。
　　【注　南政北政之岁有寸不应、尺不应之分，如应不应而反应之，是为尺寸相反。左为阳，右为阴，寸为阳，尺为阴，如阴阳交相应者死。】
　　　　　至真要大论

　　帝曰：夫子言察阴阳所在而调之。论言人迎与寸口相应，若引绳大小齐等，命曰平。阴之所在寸口何如？岐伯曰：视岁南北可知之矣。帝曰：愿卒闻之！　　【注　此申明少阴之所在也。五运之中，少阴不司气化，随六气之阴阳而上下左右，故曰阴之所在何如？圣人南面而立，前曰广明，后曰太冲。太冲之地，名曰少阴。少阴之上，名曰太阳。盖太冲坎位也，广明离位也。少阴主天一之坎水而上为太阳之离火，是以北政之岁随三阴而在坎，南政之岁从三阳而在离，故有应不应之分焉。所谓南北者，阴阳也。五运之中，戊癸化火，以戊癸年为南政，甲乙丙丁己庚辛壬为北政。五运之政有南有北，少阴之气有阴有阳，是以随之而上下也。寸、尺，血脉也。血乃中焦之汁，流溢于下而为精，奉心神化赤而为血。故脉始于足少阴肾，而主于手少阴心。是以诊寸尺之阴阳，以征少阴之上下。】　　岐伯曰：北政之岁，少阴在泉则寸口不应，厥阴在泉则右不应，太阴在泉，则左不应。南政之岁，少阴司天则寸口不应，厥阴司天则右不应，太阴司天则左不应。诸不应者，反其诊则见矣。　　【注　风寒暑湿燥火，天之阴阳也，三阴三阳上奉之，以司主岁之六气。木火土金水火，地之阴阳也，以司五行之化运。化运五岁而有迁，而五行之中有二火，故君火不司气化。然虽不主运而有所居之位焉。少阴之上，君火主之，是少阴本于阴而主于阳，是以南政之岁居阳，北政之岁居阴也。司天在南，在泉在北，此天地之定位。人面南而诊之，寸为阳而在南，尺为阴而在北。北政之岁，少阴在泉则随阴而居北，是以寸口不应。不应者脉微而不应于诊。此论寸尺之阴阳南北也。北政之岁，厥阴在泉则少阴在左，故右不应；太阴在泉则少阴在右，故左不应。南政之岁，厥阴司天则少阴在左，故右不应；太阴司天则少阴在右，故左不应。此论人迎寸口之左右也。诸不应者，谓左右之不应也。反其诊者，以人面南，面北而诊之也。盖以图象平置于几上，以司天在南，在泉在北。北政之岁，人面北以诊之；南政之岁，人面南以诊之，则左右之不应可见矣。夫天上地下，天南地北，此天地之定位也。人面南而面北者，人居天地气交之中，随天地之气而环转也。】　　帝曰：尺候何如？岐伯曰：北政之岁，三阴在下则寸不应，三阴在上则尺不应。南政之岁，三阴在天则寸不应，三阴在泉则尺不应。左右同。故曰：知其要者，一言而终；不知其要，流散无穷。此之谓也。　　【注　三阴者，以少阴居二阴之中也。上下者，以天在上而泉在下也。左右同者，谓尺之左右不应，与寸之左右不应同也。故知其要者，知少阴之不司气化，随阴阳而居上居下也；不知其要，流散无穷者，如疏注之议论纷纭，而茫无归着也。】　　帝曰：其脉至何如？岐伯曰：厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而濇，太阳之至大而长。至而和则平，至而甚则病；至而反者病，至而不至者病，未至而至者病；阴阳易者危。　　【注　此论六气应六脉也。厥阴主木，故其脉弦；少阴主火，故其脉钩；太阴主土，故其脉沉；少阳主火，故大而浮；阳明主金，故短而濇；太阳主水，而为诸阳主气，故大而长。如脉至而和则为平人，脉至而甚则为病；脉所至之脉与时相反者病，及时而脉不至者病，未及时而脉先至者病；如三阴主时而得阳脉，三阳主时而得阴脉者，危。】　　帝曰：脉从而病反者，其诊何如？岐伯曰：脉至而从，按之不鼓，诸阳皆然。帝曰：诸阴之反，其脉何如？岐伯曰：脉至而从，按之鼓甚而盛也。　　【注　此论脉病有标本也。脉从者，阳病而得阳脉，阴病而得阴脉也。如太阳阳明之病，其脉至而浮，是脉之从也。其病反阴寒者，太阳之病从本化，阳明之病从中见之阴化也，故脉虽浮而按之不鼓也。如少阴厥阴之病，其脉至而沉，是脉之从也，其病反阳热者，少阴之病从标化，厥阴之病从中见之火化也，故脉虽沉而按之鼓甚也。是脉有阴阳之化，而病有标本之从也。再按太阳病头痛发热，烦渴不解，此太阳之病本也；如手足挛急，或汗漏脉沉此太阳之病标也。如少阴病脉沉者，急温之，宜四逆汤，此少阴之病标也；如少阴病得之二三日，口燥咽干者，急下之，宜大承气汤，此少阴之病本也。如阳明病发热而渴，大便燥结，此阳明之病阳也；如胃中虚冷，水谷不别，食谷欲呕，脉迟恶寒，此阳明感中见阴湿之化也。如厥阴病脉微，手足厥冷，此厥阴之病阴也；如消渴，气上冲心，心中疼热，此厥阴感中见少阳之火化也。如太阴标阴而本湿，故当治之以四逆辈；少阳标阳而本火，则宜散之以清凉。治伤寒六经之病，能于标本中求之，思过半矣。】　　帝曰：其脉应皆何如？岐伯曰：差同正法，待时而去也。脉要曰：春不沉，夏不弦，冬不濇，秋不数，是谓四塞。沉甚曰病，弦甚曰病，濇甚曰病，数甚曰病；参见曰病，复见曰病；未去而去曰病，去而不去曰病。反者死。故曰气之相守司也，如权衡之不得相失也。夫阴阳之气清净则生化治，动则苛疾起，此之谓也。　　【注　正谓四时之正位，言脉同四时之正法，而前后相交。待时而去者，待终三十度而去也。如春之沉，尚属冬之气交终，正月之三十日而春气始独司其令也。春不沉，则冬气不交于春；夏不弦，则春气不交于夏；秋不数，则夏气不交于秋；冬不濇，则秋气不交于冬，是四时之气不相交通而闭塞矣。四时之气盛于主位之时，而微于始生，衰于交化，是以甚则病也。参见者，谓春初之沉弦并见，夏初之弦数并见也；复见者，已去而复见也。未去而去者，未及三十度而去也；去而不去者，已至三十日应去而不去也。反者，谓四时反见贼害之脉也。故曰：气之相守司也，如权衡之不得相失也。言四时之气守于本位司于气交，犹权衡之不相离也。四时阴阳之气清净则生化治，生化者，生于前而化于后也。动者，气之乱也。】
　　　　　阴阳类论

　　帝曰：所谓三阳者，太阳，为经。三阳脉至手太阴弦浮而不沉，决以度，察以心，合之阴阳之论。　　【注　手太阴肺也，肺主表而应天。心乃君火之阳以应日。太阳之气生于水中，肺主气而发原于肾，是以三阳脉至于手太阴，则阴阳相合，皆从阴而枢出于阳也。弦者，枢脉也。浮而不沉者，太阳太阴之主开也。以此而察度之，以心合之，正合于阴阳之类论。盖太阳主表，肺主皮毛，应天气之包乎地之外，是太阳与手太阴之同类也。太阳之气，坎中之满也。少阴与太阳，标本相合，故心为阳中之太阳，犹日之随天气而繞地环转，是太阳与手少阴之同类也。故以此察其阴阳，断其行度，正合于阴阳之论也。】　　所谓二阳者，阳明也。至手太阴弦而沉急不鼓，炅至以病，皆死。　　【注　二阳，阳明也，阳明主阖。至手太阴弦而沉急不鼓者，太阴之开，反从阳明之阖，不能鼓动而外出也，是以炅至而为阳明太阴之病者，皆死。盖太阴之气主开而反沉，是天气之不运行矣。阳明主清凉之金气，反为炅热所伤，是以二气皆死，乃阴阳类而不相合者也。炅者，日中之火气也。此言阳明之气不与天气相合，而亦不与太阳之相合也。】　　一阳者，少阳也。至手太阴上连人迎弦急悬不绝，此少阳之病也。专阴则死。　　【注　一阳者，少阳也，少阳主枢。枢者从阴而出于阳，从阳而入于阴，外内出入之无息者也。如至手太阴上连人迎弦急不绝者，少阳惟从太阴之开，而不能枢转复入，此少阳为太阴之所病也。如专于阴而不能枢出于阳，是少阳之气绝于内矣。】　　三阴者，六经之所主也。交于太阴，伏鼓不浮，上空志心。　　【注　三阴者，五脏六经之所主也。五脏内合五行，五行者，木火土金水火，地之阴阳也。太阴者，脾土也。三阴之气交于太阴，犹六气之归于地中，燥胜则地干，暑胜则地热，风胜则地动，湿胜则地泥，寒胜则地裂，火胜则地固。故脉伏鼓而不浮，乃六气伏鼓于地中而不浮于外，是以上空志心，谓不及于心肾也。】　　二阴至肺，其气归膀胱，外连脾胃。　　【注　此二阴之气上通于天，下归于泉，中连于土也。二阴者，少阴也，少阴主水。二阴至肺者，肺肾之相合也。其气归膀胱者，阴阳雌雄之相应也。外连脾胃者，水津通贯于地中也。上言太阴之土气不及于心肾，此言二阴之气复通贯于地中，盖少阴之气，与手足太阴、足太阳阳明之相类也。】　　一阴独至，经绝气浮，不鼓钩而滑。　　【注　一阴者，厥阴也，厥阴为阴中之生阳。是以经绝者，阴脉伏于内也。气浮者，生阳之气浮于外也。不鼓者，厥阴之主阖也。不钩者，厥阴主相火而非心火也。滑者，阴阳经气外内出入之相搏也。此承上文而言，二阴之气与肺脏脾胃膀胱相通，是少阴之有类聚也。厥阴乃阴中之少阳，为一阴之独使，故曰一阴独至，谓一阴之无类聚也。】　　此六脉者，乍阴乍阳。交属相并，缪通五脏，合于阴阳。先至为主，后至为客。　　【注　六脉，手足三阴之六脉也。乍阴、乍阳，谓阴中有阳，或阴或阳之交至也。交属相并，缪通五脏，合于阴阳者，谓六经之气，属阴属阳，交相合并，互通五脏，五脏之气，合于五行之阴阳也。然心肾二脏，并主少阴，脾肺二脏，并主太阴，肝与包络，并主厥阴，原无手经足经之别，不过以先至为主，后至为客。如心之阳脉先至，即以心为主而肾为客；肾之阴脉先至，即以肾为主而心为客。乍阴乍阳，或先或后，各有主客之类合也。前三阳为经节，论阳中有阴。此论阴中有阳。】　　二阳一阴，阳明主病。不胜一阴，脉耎而动，九窍皆沉。　　【注　二阳一阴者，阳明与厥阴类聚也。二阳为卫，是阳明主病，当在外。不胜一阴者，不能胜厥阴之阖也。脉耎而动者，阳欲外出而无力也。阳明主生津液，九窍为水注之气，阳明不能外出，是以九窍之气皆沉。】　　三阳一阴，太阴脉胜，一阴不能止。内乱五脏，外为惊骇。　　【注　三阳主开，一阴主阖。二气类聚，而太阴脉胜。是一阴不能止其开，则内乱五脏，外为惊骇。盖三阴之气，缪通五脏，阴不能内守，而从阳外出，是以五脏内乱。】　　二阴二阳，病在肺。少阴脉沉，胜肺伤脾，外伤四肢。　　【注　夫肾精之上通于肺者，从脾土而上升，若鸿渐之冲于天也。二阴二阳，相类而病在肺者，肾水从阳明而直乘于肺，是以肺反病也。少阴脉沉，是心肾不交矣。水不济火，则火热炎上而胜肺。水不灌于土中，则土燥而脾气损伤，外伤四肢，盖土受水津之湿，而后能灌溉于四旁。】　　一阴一阳代绝，止阴气至心。上下无常，出入不知，喉咽干燥，病在土脾。　　【注　一阴，厥阴也。一阳，少阳也，乃阴中之生阳也。若一阴一阳之气代绝则水不能随之上升，止阴气自至于心下。上下无常者，或上或下也。古者以腹中和、小便利为知。出入不知，谓脾肺燥而不能出灌于四肢也。是以水液不能上交于肺，则喉咽干燥矣；不能渗灌于中土，则土燥而脾病矣。】　　二阳三阴，至阴皆在。阴不过阳，阳气不能止阴。阴阳并绝，浮为血瘕，沉为脓胕。　　【注　二阳者，阳明之主阖也。三阴者，太阴之主开也。脾为阴中之至阴，至阴皆在者，言脾胃之气皆在于中。而为开为阖者，乃二阳三阴之气也。阴欲开而不能过于阳之阖，阳欲阖而不能止其阴之开，阴阳之气不相和合，而阳与阴绝，阴与阳绝矣。如脉浮则病在脾而为血瘕，沉则病在胃而为脓胕。盖阴阳之气不从，而血为之病也。】　　雷公曰：请问短期？黄帝曰：冬三月之病，病合于阳者，至春正月脉有死征，皆归出春。　　【注　冬三月之病，水为病也。病合于阳者，合病太阳之气也。至春正月有死征之脉见，皆归于所出之春气。盖春气之本于冬，而阳气之生于水，阳气已病，复从春气外出，故死。】
　　　　　方盛衰论

　　圣人持诊之道，先后阴阳而持之，奇恒之势乃六十首。诊微合之事，追阴阳之变，章五中之情。其中之论取虚实之要，定五度之事。知此乃足以诊。　　【注　先后阴阳而持之者，按尺寸以候脉之来去也。奇恒之势，各以六十为首，即诊要经终、脉解诸篇所论是也。合微之事者，声合五音也，合五行脉，合阴阳也。阴阳之变者，天地阴阳之气，有德化政令变易灾眚也。五中之情，五内之情志也。取虚实之要，定五度之事者，取虚实定五度也。五度者，度神之有余有不足、气有余有不足、血有余有不足、形有余有不足、志有余有不足也。又有五实死，五虚死。其时有生者，如浆粥入胃泄注止，则虚者活；身汗得后利，则实者活。此皆圣人持诊之要道，不可不知也。】　　是以切阴不得阳，诊消亡；得阳不得阴，守学不湛。知左不知右，知右不知左，知上不知下，知先不知后，故治不久。知丑知善，知病不知病，知高知下，知坐知起，知行知止。用之有纪，诊道乃具，万世不殆。起所有余，知所不足。　　【注　持诊之道，有阴阳逆从，有左右前后上下之诊，论在脉要精微篇中。湛，甚也。丑善，脉证之有善恶也。有余之病则起而行，不足之病多坐而卧，知起之所为有余，则知所以不足，盖知此即可以知彼，知一可以知十也。】　　度事上下，脉事因格。是以形弱气虚，死。形气有余，脉气不足，死；脉气有余，形气不足，生。　　【注　事者，谓通变也。上下者，气之通于天，病之变化也。格，穷究也。言当先度其上下之通变，因而穷究其脉之通变，是以形弱气虚者死，此又无论其脉之平与不平，度其形气而知其死矣。形气有余脉气不足者死，脉气有余形气不足者生，是当以形证脉气通变审之，而后可必其死生也。】　　是以诊有大方，坐起有常。出入有行，以转神明。必清必静，上观下观。司八正邪，别五中部。按脉动静，循尺滑濇寒温之意。视其大小，合之病能。逆从以得，复知病名。诊可十全，不失人情。故诊之或视息视意，故不失条理。道甚明察，故能长久。不知此道，失经绝理。亡言妄期，此谓失道。　　【注　转神明者，运己之神以候彼之气也。上观下观者，若视深渊，若迎浮云也。八正，日月星辰，四时之气也。别五中部，先别五脏之脉也。按脉动静，候其浮沉迟数也。循尺滑濇寒温之意，谓：脉滑者尺之皮肤亦滑，脉濇者尺之皮肤亦濇；尺肤滑其淖泽者风也，尺肤濇者风痹也；尺肤热甚脉甚躁者病温也，尺肤寒其脉小者泄少气；尺肤炬然先热后寒者寒热也，尺肤先寒久大之而热者亦寒热也。故善调尺者不待于寸，善调脉者不待于色，能参合而行之，可以为上工也。视其脉之大小，合之病能。病能者，奇恒之病也。逆从者，转神不回，回则不转也。能正其病名，而后诊可十全，不失其人情矣。视息者，候呼吸之往来，脉之去至也。视意者，闭户塞牖，系之病者，数问其情以从其意。得神者昌，失神者亡。亡言者，亡妄之言，不知诊道，妄与生死之期，此失经绝理，是谓失道矣。】
　　　　灵枢经

　　　　　邪气脏腑病形篇

　　黄帝问于岐伯曰：余闻之，见其色知其病，名曰明；按其脉知其病，命曰神；问其病知其处，命曰工。余愿闻见而知之，按而得之，问而极之，为之奈何？岐伯答曰：夫色脉与尺之相应也，如鼓桴影响之相应也，不得相失也。此亦本末根叶之出候也，故根死则叶枯矣。色脉形肉，不得相失也。故知一则为工，知二则为神，知三则神且明矣。黄帝曰：愿卒闻之！岐伯曰：色青者，其脉弦也；赤者，其脉钩也；黄者，其脉代也，白者，其脉毛；黑者，其脉石。见其色而不得其脉，反得其相胜之脉，则死矣；得其相生之脉，则病已矣。　　【注　精明五色者，气之华也，乃五脏五行之神气而见于色也。脉者，荣血之所循行也。尺者，谓脉外之气血，循手阳明之络而变见于尺肤，脉内之血气，从手太阴之经而变见于尺寸，此皆胃腑五脏所生之气血，本末根叶之出候也。形肉，谓尺肤也。知色脉与尺之三者，则神且明矣。青黄赤白黑，五脏五行之气色也；弦钩代毛石，五脏五行之脉象也，如影响之相应者也。故色青者其脉弦，色赤者其脉钩。见其色而得脉之相应，犹坤道之顺承天也。如色青而反见毛脉，色赤而反见石脉，此阴阳五行之反胜，故死；如色青而得石脉，色赤而得代脉，此色生于脉，阳生于阴，得阳生阴长之道，故其病已矣。】　　黄帝问于岐伯曰：五脏之所生，变化之病形，何如？岐伯答曰：先定其五色五脉之应，其病乃可别也。黄帝曰：色脉已定，别之奈何？岐伯曰：调其脉之缓急大小滑濇，而病变定矣。黄帝曰：调之奈何？岐伯答曰：脉急者尺之皮肤亦急，脉缓者尺之皮肤亦缓；脉小者尺之皮肤亦减而少气，脉大者尺之皮肤亦贲而起；脉滑者尺之皮肤亦滑，脉濇者尺之皮肤亦濇。凡此变者有微有甚，故善调尺者不待于寸，善调脉者不待于色。能参合而行之者，可以为上工，上工十全九。行二者为中工，中工十全七。行一者为下工，下工十全六。　　【注　尺肤之气血，出于胃腑水谷之精，注于脏腑之经隧而外布于皮肤。寸口尺脉之血气，出于胃腑水谷之精，荣行于脏腑经脉之中，变见于手太阴之两脉口，皆五脏之血气所注。故脉急者尺之皮肤亦急，脉缓者尺之皮肤亦缓，如桴鼓之相应也。故善调尺者不待于寸口之脉，善调脉者不待于五者之色，能参合而行之，斯可为上工矣。夫数始于一奇二偶，合而为三，三而两之成六，三而三之成九，此三才三极之道也。生于一而成于十，阴阳相得而各有合，此河图之数也。知者知天地阴阳始终变化之道，故能全九十之大数。水数成于六，火数成于七。水即是精血，火即是神气。中工仅知血气之诊，故能全水火之成。下工血气之诊，亦不能全知矣。故曰能参合而行之者可以为上工。行者，谓色脉应天地阴阳之理数。】　　黄帝曰：请问脉之缓急、大小、滑濇之病形何如？岐伯曰：臣请言五脏之病变也。心脉急甚者为瘛瘲；微急为心痛，引背食不下。缓甚为狂笑；微缓为伏梁在心下，上下行，时唾血。大甚为喉吤；微大为心痹引背，善泪出。小甚为善哕；微小为消瘅。滑甚为善渴；微滑为心疝，引脐小腹鸣。濇甚为喑；微濇为血溢，维厥，耳鸣，颠疾。　　【注　缓急、大小、滑濇，阴阳寒热血气之纲领也。下章曰：诸急多寒，缓者多热，大者多气少血，小者血气皆少，滑者阳气盛微有热，濇者多血少气微有寒。心为火脏，故寒甚则为瘛瘲。盖手足诸节神气之所游行出入，寒伤神气，故瘛瘲也。微急为心痛引背，盖甚则心脏之神气受伤，微则薄于宫城之分也。食气入胃，浊气归心，心气逆，故食不下。缓甚则心气有余，心藏神，神有余则笑不休。伏梁乃心下有余之积，故微主邪薄于心下也。心主血，热则上溢，而时唾血也。喉吤者，喉中吤然有声，宗气积于胸中，上出喉咙，以贯心脉而行呼吸，心气盛，故喉中有声也。心气微盛，则逆于心下而为心痹，引背行于上，则心精随气上凑于目而泪出矣。心脏虚，则火土之气弱，故为善哕。哕，呃逆也。夫五脏主藏精者也，五脏之血气皆少，则津液枯竭而为消瘅。消瘅者，心肺主上消，脾胃主中消，肝肾主下消也。滑则阳气盛而有热，盛于上则善渴，微在下则少腹当有形也。心主言，心气少，故为喑，血多故溢于上也。维，四维也。心为阳中之太阳，阳气少，故手足厥冷也。南方赤色，入通于心，开窍于耳，心气虚，故耳鸣颠疾。】　　肺脉急甚为癫疾；微急为肺寒热，怠惰，咳唾血，引腰背胸，若鼻息肉不通。缓甚为多汗；微缓为痿，瘘偏风，头以下汗出不可止。大甚为胫肿；微大为肺痹，引胸背，起恶日光。小甚为泄；微小为消瘅。滑甚为息贲上气；微滑为上下出血。濇甚为呕血；微濇为鼠瘘在颈支腋之间，下不胜其上，其应善酸矣。　　【注　肺主清金而畏寒，寒甚则为癫疾，所谓重阴则癫也。肺寒热者，皮寒热也。寒在皮毛，故微急也。肺主气，怠惰，咳唾血，引腰背胸，鼻若有息肉而气不通，皆肺气虚寒所致。缓则热甚故多汗。肺热叶焦，则为痿也。鼠瘘，寒热病也。其本在脏，其末在脉，肺主百脉，是以微缓之有热，微濇之有寒，皆为鼠瘘在颈腋之间。本经曰：偏枯，身偏不用，病在分腠之间，盖病在皮肤为肺寒热，病在血脉为寒热鼠瘘，在分腠则为偏风，肺主周身之气而朝百脉也。腠理开，故头以下汗出不可止。头以下者，颈项胸背之间，脉之外部也。大主多气少血，气盛于下，则为胫肿，微盛于上，则为肺脾，引胸背，盖气从下而上也。日光，太阳之火，阴血少，故恶日光。金畏火也。小则气血皆虚而为泄，肺与大肠为表里也。微小则为消瘅，肺主津水之生原也。滑主阳气盛，故为息贲上气。微则上下出血，血随气行者也。濇主多血少气，血多气少则血留不行，故为呕血。酸者，阴寒而酸削不能行，肺主气而发原在下，少气有寒，则下不胜其上矣。】　　肝脉急甚者为恶言；微急为肥气在胁下，若覆杯。缓甚为善呕；微缓为水瘕痹也。大甚为内痈，善呕衂；微大为肝痹阴缩，咳引小腹。小甚为多饮；微小为消瘅。滑甚为(疒贵)疝；微滑为遗溺。濇甚为溢饮；微濇为瘛挛筋痹。　　【注　肝主语，在志为怒。肝苦急，故急甚为恶言，微急为肥气在胁下若覆杯，皆有余之气也。食气入胃，散精于肝。缓主多热，热则肝气逆，故善呕。水瘕痹者，亦食饮所积也。本经曰：喜怒不测，饮食不节，阴气不足，阳气有余，荣气不行，乃发为痈。大主肝气盛，盛则郁怒而不得疏达，故为内痈呕衂，肝气逆于上也。阴缩，肝气逆于下也。肝脉抵少腹，上注肺。咳引小腹者，经气逆于上下也。小者血气皆少，少则木火盛，故多饮及为消瘅也。滑主气盛而热，故为(疒贵)疝。肝主疏泄，肝气盛而热，故遗溺也。溢饮者饮留于四肢，则经脉阻滞，故脉濇。肝气虚而有寒，故为瘛挛筋痹，肝主筋也。】　　脾脉急甚为瘛瘲；微急为膈中食饮，入而还出，后沃沫。缓甚为痿厥；微缓为风痿，四肢不用，心慧然若无病。大甚为系仆；微大为疝气，腹里大，脓血在肠胃之外。小甚为寒热；微小为消瘅。滑甚为(疒贵)癃；微滑为虫毒蛔蝎，腹热。濇甚为肠(疒贵)；微濇为内(疒贵)，多下脓血。　　【注　瘛者，急而收引。瘲者，纵而懈弛。脾主四肢，故急甚为瘛瘲。脾有寒不能运化饮食，故为膈中食饮入而还出，后沃沫。盖不能游溢津液，上归于肺，四布于皮毛，故涎沫从口出也。痿厥、风痿，皆四肢瘫痪而不为所用，甚则从中而病见于外，微则病在外而不及于中，故心慧然若无病也。大乃太过之脉，脾为孤脏，中央土以灌四旁，太过则令人四肢不举，故为击仆，若击之而仆地也。疝气腹里大，脓血在肠胃之外，皆有余之积聚也。寒热者，血气虚也。脾虚而不能为胃行其津液，故为消瘅。脾为阴湿之土，湿热则为疝(疒贵)，为小便闭癃。湿热则生虫也。脾气虚而有寒则为肠(疒贵)，多血少气，故下脓血也。】　　肾脉急甚为骨癫疾；微急为沉厥奔豚，足不收，不得前后。缓甚为折脊；微缓为洞，洞者食不化，下嗌还出。大甚为阴痿；微大为石水，起脐以下至小腹，腄腄然，上至胃脘，死不治。小甚为洞泄；微小为消瘅。滑甚为癃(疒贵)；微滑为骨痿，坐不能起，起则目无所见。濇甚为大痈；微濇为不月，沉痔。　　【注　肾为阴脏主骨，阴寒太甚，故为骨癫疾。肾为生气之原，正气虚寒，则为沉厥。虚气反逆，故为奔豚。阴寒在下，故足不收。肾开窍于二阴，气虚不化，故不得前后也。督脉属肾贯脊，缓则督脉懈弛，故脊折也。戊癸合而化生火土，以消入胃之食饮，肾气缓，故食不化而还出也。阴痿者，阴器痿而不举。石水，臂水也。上至胃脘，水泛而土败也。肾气虚，则为洞泄。精血不足，则为消瘅。肾有热，则为小便闭癃，为睪丸肿(疒贵)，骨痿坐不能起，热伤肾气也。目无所见，热伤骨精也。血气皆始于肾，濇则血气阻滞，故为大痈。气血不行，故为女子不月，为沉痔。】　　黄帝曰：病之六变者，刺之奈何？岐伯答曰：诸急者多寒；缓者多热。大者多气少血；小者血气皆少。滑者阳气盛，微有热；濇者多血少气，微有寒。是故刺急者深内而久留之；刺缓者浅内而疾发针，以去其热。刺大者微泻其气，无出其血。刺滑者疾发针而浅内之，以泻其阳气而去其血；刺濇者必中其脉，随其逆顺而久留之，必先按而循之，已发针，疾按其痏，无令其出血，以和其脉。诸小者阴阳形气俱不足，勿取以针而调以甘药也。　　【注　六变者，五脏之所生，变化之病形，有缓急大小滑濇之六脉，此阴阳血气之不和而变见于脉也。寒气收劲，故脉急；热气散弛，故脉缓。宗气荣气行于脉中，卫气行于脉外，故大主多气；如血气皆少，则脉小也。阳气盛而微有热，则脉行滑利，气少则脉行濇滞，血随气行者也。深内而久留之者，俟阳气至而针下热也；浅内而疾发针者，去其热也。气盛者微泻其气，无出其血，使阴阳血气之和调也。滑者疾发针而浅内之，泻脉外之阳热也。濇者必中其脉，随其逆顺而久留之，调经脉外内之血气也。必先按而循之，致脉外之气也。疾按其痏，无令其出血，以和其脉，无令皮肤之血出，使脉外之气以和于脉中也。夫针者，所以调阴阳血气之不和。若血气皆少者，必须调以甘药，非针之所能资生也。按刺濇者曰：必中其脉，要知刺急刺缓，取脉外之气也。刺大刺滑，泻脉外之阳以和脉内之血也。刺濇者必中其血，随其逆顺，必先按而循之，调脉内之血以致脉外之气也。勿取以针，调以甘药者，血气之生于阳明也。当知血气乃胃腑水谷之精，有行于皮肤之外者，有行于经脉之内者。外内贯通，环转不息。故善调尺者不待于寸，善调脉者不待于色。能参合而行之，可为上工。上工者，知阴阳血气之终始出入者也。】
　　　　　根结篇

　　一日一夜五十营，以营五脏之精，不应数者，名曰狂生。所谓五十营者，五脏皆受气，持其脉口，数其至也。五十动而不一代者，五脏皆受气。四十动一代者，一脏无气。三十动一代者，二脏无气。二十动一代者，三脏无气。十动一代者，四脏无气。不满十动一代者，五脏无气。予之短期，要在终始。所谓五十动而不一代者，以为常也，以知五脏之期。予之短期者，乍数乍疏也。　　【注　五脏生于五行，五行之气本于十干合化。是以五脏五十动而不一代者，以为常也。代者，止而不还也。乍数乍疏者，死脉见也。要在终始者，大要在终始篇之生于六气，而死于六经也。】
　　　　　终始篇

　　谨奉天道，请言终始。终始者，经脉为纪，持其脉口人迎，以知阴阳有余不足，平与不平，天道毕矣。所谓平人者，不病。不病者，脉口人迎应四时也，上下相应而俱往来也，六经之脉不结动也，本末之寒温之相守司也，形肉血气必相称也，是谓平人。少气者，脉口人迎俱少而不称尺寸也。如是者，则阴阳俱不足，补阳则阴竭，泻阴则阳脱。如是者，可将以甘药，不可饮以至剂。如是者，弗灸不已者，因而泻之，则五脏气坏矣。　　【注　谨奉天道，请言终始，谓阴阳经脉应天之六气也。夫血脉本五脏五行之所生，而外合于阴阳之六气，有生始而有经终，故曰终始者经脉为纪也。持其脉口人迎，以知阴阳有余不足，平与不平，盖诊其脉以候其气也。应四时者，春夏之气从左而右，秋冬之气从右而左，是以春夏人迎微大，秋冬气口微大，是谓平人。上下相应者，应天之六气，上下环转，往来不息，六经之脉随气流行不结动也。本末者有本标之出入，寒温者应寒暑之往来，各相守司也。形肉血气，谓脉外之血气，与六经之脉必相称也。脉口人迎，以候三阴三阳之气，是以少气者脉口人迎俱少。尺以候阴，寸以候阳，不称尺寸者，阴阳气虚而又应于尺寸之脉也。甘药者，调胃之药。谓三阴三阳之气，本于中焦胃腑所生，宜补其生气之原。道之流行，故不可饮以至剂，谓甘味太过反留中也。弗灸者，谓阴阳之气不足于外，非经脉陷下也。因而泻之，则五脏气坏者，六气化生五行，五行上呈六气，五六相得而各有合也。】　　人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳。溢阳为外格。脉口一盛，病在足厥阴；厥阴一盛而躁，在手心主。脉口二盛，病在足少阴；二盛而躁，在手少阴。脉口三盛，病在足太阴；三盛而躁在手太阴。脉口四盛，且大且数者，名曰溢阴。溢阴为内关。内关不通，死不治。人迎与太阴脉口，俱盛四倍以上，命曰关格。关格者，与之短期。　　【注　左为人迎，右为气口，以候三阴三阳之气。圣人南面而立，前曰广明，后曰太冲，左东右西，天道右旋，地道左迁，故以左候阳而右候阴也。躁者阴中之动象，盖六气皆由阴而生，从地而出，故止合足之六经。其有躁者在手以合六脏六腑十二经脉，盖十二经脉以应三阴三阳之气，非六气之分手与足也。外格者，谓阳盛于外而无阴气之和；内关者，阴盛于内而无阳气之和。关格者，阴关于内，阳格于外也。按脉口者，太阴也。人迎者，阳明也。盖脏气者不能自至于手太阴，必因于胃气，乃至于手太阴，是左右皆属太阴而皆有阳明之胃气。以阳气从左而右，阴气从右而左，故以左候三阳，右候三阴，非左主阳而右主阴也。阴中有阳，阳中有阴，是为平人。若左独主阳，右独主阴，是为关阴格阳之死候也。】　　人迎一盛，泻足少阳而补足厥阴，二泻一补，日一取之，必切而验之，疏疏　《太素》人迎脉口诊作躁，下均同。取之，上气和乃止。人迎二盛，泻足太阳补足少阴，二泻一补，二日一取之，必切而验之，疏取之，上气和乃止。人迎三盛，泻足阳明而补足太阴，一泻一补，日二取之，必切而验之，疏取之，上气和乃止。脉口一盛，泻足厥阴而补足少阳，二补一泻，日一取之，必切而验之，疏而取，上气和乃止。脉口二盛，泻足少阴而补足太阳，二补一泻，二日一取之，必切而验之，疏取之，上气和乃止。脉口三盛，泻足太阴而补足阳明，二补一泻，日二取之，必切而验之，疏而取之，上气和乃止。所以日二取之者，阳明阳明　《灵枢》终始作太阳，《太素》人迎脉口诊作大(太)阴。主胃，大富于谷气，故可日二取之也。人迎与脉口俱盛三倍以上，命曰阴阳俱溢。如是者不开，则血脉闭塞，气无所行，流淫于中，五脏内伤，如此者因而灸之，则变易而为他病矣。　　【注　补泻者，和调阴阳之气平也。阳二泻而阴一泻者，阳常有余而阴常不足也。阳补二而阴补一者，阳可盛而阴不可盛也。故溢阳不曰死，溢阴者死不治矣。必切而验之者，切其人迎气口，以验三阴三阳之气也。疏当作躁，谓一盛而躁，二盛而躁，当取手之阴阳也。阳明主胃，大富于谷气，故可日二取之。盖三阴三阳之气，乃阳明水谷之所生也。人迎与脉口俱盛，命曰阴阳俱溢。盖阴盛于内则阳盛于外矣，阳盛于左则阴盛于右矣。如是者若不以针开之，则血脉闭塞，气无所行，流溢于中，则内伤五脏矣。夫盛则泻之，虚则补之，陷下则灸之，此阴阳之气偏盛不和，非陷下也，故灸之则生他病矣。】
　　　　　五十营篇
  </div>
  <div class="pagination">
   <span class="current-page">
    1
   </span>
   <a href="脉法_page2.html">
    2
   </a>
   <a href="脉法_page3.html">
    3
   </a>
   <a href="脉法_page4.html">
    4
   </a>
   <a href="脉法_page5.html">
    5
   </a>
   <a href="脉法_page6.html">
    6
   </a>
   <span>
    ...
   </span>
   <a href="脉法_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
