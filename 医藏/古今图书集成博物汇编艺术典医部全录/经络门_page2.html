<!DOCTYPE html>
<html>
 <head>
  <meta charset="utf-8"/>
  <title>
   经络门 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经络门 - 第 2 页/共 5 页
  </h1>
  <div class="content">
   古今图书集成医部全录卷一百七

经络门

　　　　黄帝灵枢经

　　　　　经脉篇

　　雷公问于黄帝曰：禁服之言，凡刺之理，经脉为始，营其所行，制其度量，内次五脏，外别六腑，愿尽闻其道？黄帝曰：人始生先成精，精成而脑髓生，骨为干，脉为营，筋为刚，肉为墙，皮肤坚而毛发长，谷入于胃，脉道以通，血气乃行。雷公曰：愿卒闻经脉之始生？黄帝曰：经脉者，所以能决死生，处百病，调虚实，不可不通。　　 【注　人始生先成精者，本于先天水火之精气，而先生两肾。脑为精髓之海，肾精上注于脑，而脑髓生。骨为干者，骨生于水脏，如木之干也。营者，犹营舍之所以藏血气也。筋为刚者，言筋之强劲也。肉为墙者，肉生于土，犹城墙之外卫也。皮肤坚而毛发长，血气之盛也。】　　肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口上鱼，循鱼际出大指之端。其支者，从腕后直出次指内廉出其端。是动则病肺胀满，膨膨而喘咳，缺盆中痛，甚则交两手而瞀，此为臂厥。是主肺所生病者，咳，上气，喘，渴，烦心，胸满，臑臂内前廉痛，厥掌中热。气盛有余，则肩背痛，风寒汗出，中风，小便数而欠；气虚则肩背痛寒，少气不足以息，溺色变。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大三倍于人迎，虚者则寸口反小于人迎也。　　肺经诸穴之图
　　见图
　　【注　是动者，病在三阴三阳之气，而动见于人迎气口，病在气而不在经，故曰盛则泻之，虚则补之，不盛不虚，以经取之。谓阴阳之气偏盛，浅刺绝皮，益深绝皮，以泻阴阳之盛，致谷气以补阴阳之虚，此取皮腠之气分而不及于经也。如阴阳之气不盛不虚，而经脉不和者，则当取之于经也，所生者谓十二经脉，乃脏腑之所生，脏腑之病外见于经证也。夫是动者病因于外，所生者病因于内。凡病有因于外者，有因于内者，有因于外而及于内者，有因于内而及于外者，有外内之兼病者。本篇统论脏腑经气，故曰肺手太阴之脉，曰是动，曰所生，治病者当随其所见之证，以别外内之因，又不必先为是动，后及所生，而病证之毕具也。膈者，胸内之膈肉，前连鸠尾，后连脊之十一椎。胸旁肋下谓之腋，膊内肱处谓之臑，臑尽处为肘，肘以下为臂。廉，侧也。寸口，两寸尺之动脉处。鱼际，掌中大指下高起之白肉，有如鱼腹，因以为名。荣血之道，内谷为实，谷入于胃，乃传之肺，故肺脉起于中焦之胃脘，下络大肠，还循胃口，而复上膈属肺，横出腋下之中府、云门，下循臑内，历天府、侠白，行手少阴心主之前下肘，中抵尺泽，循臂骨之下廉，历孔最、列缺，入寸口之经渠、太渊，以上鱼出大指端之少商。其旁而支行者，从列缺分行于腕后，循合谷上行于食指之端，以交于手阳明大肠经之商阳。是动则病肺胀膨膨而喘咳，缺盆中痛。瞀，目垂貌。甚则交两手而瞀，此为臂气厥逆之所致。盖三阴三阳之气，各循于手足之经，气逆于外，而病见于内也。所生者，肺脏所生之病，而外见于经证。夫五行之气，五脏所主，而六腑为之合，故在脏则曰主肺、主脾、主心、主肾、主肝，在腑则曰主经、主液、主气、主血、主骨、主筋，此皆脏腑所生之病，而外见于经证也。是主肺所生之病，故咳喘上气，渴而烦心，肺主气而为水之生原，肺乃心之盖也。胸满臑臂痛，掌中热，皆经脉所循之部而为病也。气之盛虚者，谓太阴之气也，肺俞在肩背，因气而痛于俞，所谓气伤痛也。溺色变者，气虚而不化也。为此是动所生诸病，盛则泻之，虚则补之，热则疾出其针，以泻其热，寒则留之，以候针下热也。气陷下者灸之，谓能起生阳之气于阴中也。如阴阳之气无有盛虚，而所生之经脉不调者，则当取之于经矣。经者肺手太阴之脉也，所谓气之盛者，寸口大三倍于人迎，虚者寸口反小于人迎也。】　　 【肺经诸穴歌　手太阴，十一穴：中府云门天府列。侠白下尺泽，孔最见列缺。经渠太渊下鱼际，抵指少商如韭叶。古离爪甲如韭，今如米许。】　　 【分寸歌　太阴肺兮出中府，云门之下一寸许。云门璇玑旁六寸，巨骨之下二骨数。天府腋下三寸求，侠白肘上五寸主。尺泽肘中约横文，孔最腕上七寸取。列缺腕侧一寸半，经渠寸口陷中主。太渊掌后横纹头，鱼际节后散脉举。少商大指端内侧，相去爪甲韭叶许。　云门，巨骨下，侠气户旁二寸陷中，去中行任脉六寸。　气户，巨骨下，俞府两旁各二寸陷中，去中行任脉四寸，去膺窻四寸八分。　俞府，巨骨下，璇玑旁二寸陷中。　璇玑，天突下一寸。天突，结喉下四寸宛宛中。　右挨穴之法，由天突起至璇玑至云门，其法甚简，后仿此。】　　大肠经诸穴之图
　　见图
　　大肠手阳明之脉，起于大指次指之端，循指上廉，出合谷两骨之间，上入两筋之间，循臂上廉，入肘外廉，上臑外前廉，上肩，出髃骨之前廉，上出于柱骨之会上，下入缺盆，络肺，下膈，属大肠。其支者从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛，颈肿。是主津液所生病者，目黄，口干，鼽衂，喉痹，肩前臑痛，大指次指痛不用。气有余，则当脉所过者热肿，虚则寒栗不复。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大三倍于寸口，虚者人迎反小于寸口也。　　【注　大指次指者，手大指之次指，名食指也。合谷，虎口也。肩端两骨间为髃骨。肩胛上处为天柱骨。缺盆在结喉两旁。大肠手阳明之脉，受手太阴之交，起于次指之商阳井穴，循二间、三间之上廉，出两骨间之合谷穴，上入两筋间之阳溪，循臂上廉之偏偏　原作「徧」，据《灵枢》经脉篇改。历、温溜、下廉、上廉、三里，入肘外廉之曲池，上循臑外之前廉，历肘髎、五里以上肩之肩髃穴，出髃骨之前廉，循巨骨穴上出天柱骨之会上，下入缺盆，络肺，下膈，属于大肠。其支行者从缺盆上颈，循天鼎、扶突，上贯于颊，入下齿缝中，还出挟口，交人中之内，左脉往右，右脉往左，上挟鼻孔，循禾髎、迎香而终，以交于足阳明胃经也。是动则病齿痛颈肿，盖气伤痛，形伤肿，因气以及形也。大肠传导水谷，变化精微，故主所生津液病，则津液竭而火热盛，故为目黄、口干、鼽衂、喉痹诸证。肩臑及大指之次指，皆大肠经脉所循之部分，如腑气有余，则当脉所过之处热肿。腑气虚则寒栗不复，手阳明之主气也。为此是动所生诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大三倍于寸口，虚则人迎反小于寸口也。】　　【大肠经诸穴歌　手阳明，廿穴名。循商阳二间三间而行，历合谷阳溪之俞，过偏历温溜之滨。下廉上廉三里而近，曲池肘髎五里之程。臂臑肩髃，上于巨骨，天鼎纡乎扶突。禾髎唇连，迎香鼻迫。】　　【分寸歌　商阳食指内侧边，二间来寻本节前。三间节后陷中取，合骨虎口岐骨间。阳溪上侧腕中是，偏历腕后三寸安。温溜腕后去五寸，池前五寸下廉看。池前三寸上廉中，池前二寸三里逢。曲池屈骨纹头尽，肘髎大骨外廉近。大筋中央寻五里，肘上三寸行向里。臂臑肘上七寸量，肩髃肩端举臂取。巨骨肩尖端上行，天鼎喉旁四寸真。扶突天突旁三寸，禾髎水沟旁五分。迎香禾髎上一寸，大肠经穴是分明。左右共四十穴。】　　胃足阳明之脉，起于鼻之交頞中，旁约太阳之脉，下循鼻外，上入齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际至额颅。其支者，从大迎前下人迎，循喉咙入缺盆，下膈，属胃络脾。其直者从缺盆下乳内廉，下挟脐入气街中。其支者起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗，入中指内间。其支者，下廉三寸而别，下入中指外间。其支者，别跗上入大指间，出其端。是动则病洒洒振寒，善呻，数欠，颜黑，病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是为骭厥。是主血所生病者，狂，疟，温淫汗出，鼽衂，口喎，唇胗，颈肿，喉痹，大腹，水肿，膝膑肿痛，循膺乳、气街、股、伏兔、骭外廉、足跗上皆痛，中指不用。气盛则身以前皆热，其有余于胃，则消谷善饥，溺色黄。气不足，则身以前皆寒栗，胃中寒则胀满。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大三倍于寸口，虚者人迎反小于寸口也。　　胃经诸穴之图
　　见图
　　【注　足阳明受手阳明之交，起于鼻之两旁迎香穴上行，而左右相交于頞中，过睛明之分，下循鼻外历承泣、四白、巨髎，上入齿中，还出挟口两吻地仓，环繞唇下，左右相交于承浆，却循颐后下廉，出大迎，循颊车上耳前，历下关，过客主人，循发际行悬厘、颔厌之分，经头维会于额颅之神庭。其支别者，从大迎前下人迎，循喉咙历水突、气舍入缺盆，行足少阴俞府之外，下膈当上脘、中脘之分，属胃络脾。其直行者，从缺盆而下，下乳内廉，循气户、库房、屋翳、膺窻、乳中、乳根、不容、承满、梁门、关门、太乙、滑肉门，下挟脐，历天枢、外陵、大巨、水道、归来诸穴，而入气街中。其支者，自属胃处起胃下口，循腹里过足少阴盲俞之外，本经之里，下至气街，中与前之入气街者，合下髀关，抵伏兔，历阴市、梁丘，下入膝膑，中经犊鼻，下循足面之冲阳、陷谷，入中指外间之内庭，至厉兑穴而终也。其络脉之支别者，自膝下三寸，循三里穴之外别下，历上廉、条口、下廉、丰隆、解溪、冲阳、陷谷，以至内庭、厉兑而合也。又其支者，别跗上冲阳穴，别行入大指间，出足厥阴行间穴之外，循大指下出其端，以交于足太阴也。是动则病洒洒振寒，盖阳明者午也，阳盛而阴气加之，故洒洒振寒也。善呻者，阳气郁而欲伸出之。数欠者，阳欲引而上也。颜黑者，阴气加于上，此病在阳明之气也。病至者，病气而至于经脉也。阳明之脉，病则恶闻人与火，闻木音则惕然而惊，胃络上通于心，故心欲动也。阴阳相薄，故欲独闭户牖而居。阳盛则四肢实，实则登高而歌。热盛于身，故弃衣而走也。阳明之脉，下膈属胃络脾，故贲响腹胀，此阳明之气，厥逆于经，而为此诸证，故曰是为骭厥。盖阳明之经脉，循胫骭而下也。本经曰：谷入于胃，脉道以通，血气乃行。平脉篇曰：水入于经，而血乃成。胃为水谷之海，主生此荣血，故是主血所生病者，为狂为温疟汗出者，胃气热而蒸发水液之汗也。鼽衂者，经气热也。口喎、唇胗、颈肿、喉痹、腹肿、膝痛、膺股骭跗皆痛者，阳明经脉之为病也。如阳明气盛于外，则身以前皆热，盛于内则有余于胃，而消谷善饥，溺色黄。如气不足，则身以前皆寒栗，胃中寒，则胀满。经云，三阳为经，二阳为维，一阳为游部。盖阳明经气维于身之前，太阳经气经于身之后，少阳之气为游行出入之枢也。为此是动所生诸病，盛则泻之，虚则补之，热则疾之，寒则留之，陷下则灸之，不虚不实以经取之。夫气生于阳明，而主于手太阴，故在手太阴手足阳明，论气之有余不足，在诸经止论是动所生。】　　【胃经诸穴歌　足阳明，四十五。是承泣四白而数，巨髎有地仓之积，大迎乘颊车之伙。下关头维及人迎，水突气舍与缺盆。气户兮库房屋翳，膺窻兮乳中乳根。不容承满梁门关门，太乙滑肉天枢外陵。大巨从水道归来，气冲入髀关之境。伏兔至阴市梁丘，犊鼻自三里而行。上巨虚兮条口，下巨虚兮丰隆。解溪冲阳入陷谷，下内庭厉兑而终。】　　【分寸歌　胃之经兮足阳明，承泣目下七分寻。四白目下方一寸，巨髎鼻孔旁八分。地仓夹吻四分近，大迎颔下寸三分。颊车耳下八分穴，下关耳前动脉行。头维神庭旁四五，人迎喉旁寸五真。水突筋前迎下在，气舍突下穴相乘。缺盆舍下横骨内，各去中行寸半明。气户璇玑旁四寸，至乳六寸又四分。库房屋翳膺窻近，乳中正在乳头心。次有乳根出乳下，各一寸六不相侵。却去中行须四寸，以前穴道与君陈。不容巨阙旁三寸，却近幽门寸五新。其下承满与梁门，关门太乙滑肉门。上下一寸无多少，共去中行三寸寻。天枢脐旁二寸间，枢下一寸外陵安。枢下二寸大巨穴，枢下四寸水道全。枢下六寸归来好，共去中行二寸边。气冲鼠鼷上一寸，又去中行四寸专。髀关膝上有尺二，伏兔膝上六寸是。阴市膝上方三寸，梁丘膝上二寸记。膝膑陷中犊鼻存，膝下三寸三里至。膝下六寸上廉穴，膝下七寸条口位。膝下八寸下廉看，膝下九寸丰隆系。却是踝上八寸量，比那下廉外边缀。解溪去庭六寸半，冲阳庭后五寸换。陷谷庭后二寸间，内庭次指外间现。厉兑大指次指端，去爪如韭胃井判。　神庭，督脉穴，在中行发际上五分。　头维，去神庭四寸五分。　气舍，在水突下。　自气户至乳根六穴，上下相去各一寸六分，去中任脉各四寸。　巨阙，任脉穴，在脐上六寸五分。　幽门，肾经穴，巨阙旁一寸五分，在胃经任脉二脉之中。　鼠鼷，在横骨尽处。　庭，内庭也，在足大指次指外间陷中。左右各四十五穴，共九十穴。】　　脾足太阴之脉，起于大指之端，循指内侧白肉际，过核骨后，上内踝前廉，上腨后，循胫骨后，交出厥阴之前，上膝股内前廉，入腹属脾络胃，上膈挟咽，连舌本，散舌下。其支者，复从胃别上膈注心中。是动则病舌本强，食则呕，胃脘痛，腹胀，善噫，得后与气，则快然如衰，身体皆重。是主脾所生病者，舌本痛，体不能动摇，食不下，烦心，心下急痛，溏瘕泄，水闭，黄疸，不能卧，强立，股膝内肿厥，足大指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大三倍于人迎，虚者寸口反小于人迎也。　　【注　核骨一作核骨，俗云孤拐骨。足跟后两旁起骨为踝骨。腓腹为腨，髀内为股，脐上为腹。咽以咽物，居喉之前，至胃长一尺六寸，为胃之系。舌本，舌根也。足太阴脾脉，起于大指端之隐白穴，受足阳明之交，循大指内侧白肉际大都穴，过核骨后，历太白、公孙、商丘，上内踝前廉之三阴交，又上腨内，循胻骨后之漏谷，上行二寸，交出足厥阴之前，至地机、阴陵泉，上循膝股前廉之血海、箕门，迤逦入腹，经冲门、府舍、中极，关元，复循腹结、大横会下脘，历腹哀，过日月、期门之分，循本经之里，下至中脘之际，以属脾络胃。又由腹哀上膈，循食窦、天溪、胸乡、周荣，曲折向下至大包，又自大包外曲折向上，会中府，上行于人迎之里，挟喉连舌本，散舌下而终。其支行者，由腹哀别行，再从胃部中脘穴之外，上膈注于膻中之里心之分，以交于手少阴心经也。是动则病气而及于经，从经而及于脏腑，故为舌本强、食则呕、胃脘痛、腹胀诸证。善噫者，脾气上走心为噫。得后与气，则快然如衰者，厥逆从上下散也。身体皆重，太阴之气逆也。是主脾所生之经脉病者，舌本痛，盖病太阴之气，则为舌本强。食则呕，气逆之为病也。在脾脏所生之经脉病者，则为舌本痛，食不下，经脉之为病也。气主呴之，病在气，故身体皆重。经脉者，所以濡筋骨而利关节，病在血脉，故体不能动摇，此太阴之是动，脾脏之所生，外内出入而见证之少有别也。脾脉注心中，故烦心，心下急痛。脾家实，则为瘕泄、水闭、黄疸，此脏病之在内也。不能卧，强立、膝股内肿，足大指不用，经病之在外也。此太阴经脉脾脏之病，外内出入之见证也。明乎脏腑阴阳、经气出入之理，本经大义思过半矣。】　　脾经诸穴之图
　　见图
　　【脾经诸穴歌　足太阴脾中州，二十一穴隐白游。　　赴大都兮瞻乎太白，访公孙兮至于商丘。越三阴之交而漏谷地机可接，步阴陵之泉而血海箕门是求。入冲门兮府舍轩豁，解腹结兮大横优游。腹哀食窦兮接天溪而同泒，胸乡周荣兮缀大包而如钩。】　　【分寸歌　大指内侧起隐白，节后陷中求大都。太白内侧核骨下，节后一寸公孙呼。商丘内踝陷中遭，踝上三寸三阴交。踝上六寸漏谷是，漏上五寸地机朝。膝下内侧阴陵泉，血海膝膑上内廉。箕门穴在鱼腹取，动脉应手越筋间，冲门期下尺五寸，府舍期下九寸判。腹结期下六寸八，大横期下五寸半。腹哀期下方二寸，期门肝经穴道现。巨阙之旁四寸五，却连脾穴休胡乱。自此以上食窦穴，天溪胸乡周荣贯。相去寸六无多寡，又上寸六中府换。大包腋下有六寸，渊液腋下三寸半。　期门，肝经穴，巨阙旁四寸五分。　巨阙，任脉穴，脐上六寸五分。　中府，肺经穴。左右共四十二穴。】　　心手少阴之脉，起于心中，出属心系，下膈络小肠。其支者，从心系上挟咽，系目系。其直者，复从心系却上肺，下出腋下，循臑内后廉，行手太阴心主之后，下肘内，循臂内后廉，抵掌后锐骨之端，入掌内后廉，循小指之内出其端。是动则病咽干，心痛，渴而欲饮，是为臂厥。是主心所生病者，目黄，胁痛，臑臂内后廉痛厥，掌中热痛。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大再倍于人迎，虚者反小于人迎也。　　【注　心系有二：一上与肺相通而入肺大叶间，一由肺叶而下，曲折向后，并脊里，有细络相连贯脊髓，与肾相通，正当七节之间。盖五脏系皆通于心，而心通五脏系也。手少阴经起于心，循任脉之外，属心系，下膈，当脐上二寸之分络小肠也。其支者，从心系出任脉之外上行，而挟咽以系于目。其直者，复从心系直上至肺脏之分，出循腋下，抵极泉，自极泉下循臑内后廉，行手太阴、心主两筋之后，历青灵穴下肘内廉，抵少海手腕下踝为兑骨，自少海而下循臂内后廉，历灵道、通里，至掌后锐骨之端，经阴郄、神门入掌内廉，至少府，循小指端之少冲而终，以交于手太阳也。夫少阴之上，君火主之，故是动则病嗌干、心痛、渴而欲饮，少阴之气盛也。是主心所生病者，目黄、心系上系于目，心火盛故黄也。臑臂掌中，心脉所循之部分，盖心所生之病而外及于经脉也。】　　【心经诸穴歌　手少阴，九穴成，极泉青灵少海行。自灵道通里而达。过阴郄神门而迎。抵于少府，少冲可寻。】　　【分寸歌　少阴心起极泉中，腋下筋间脉入胸。青灵肘上三寸取，少海肘后五分容。灵道掌后一寸半，通里腕后一寸同。阴郄腕后方半寸，神门掌后兑骨隆。少府节后劳宫直，小指内侧取少冲。　极泉，在臂内腋下筋间，动脉入胸。　少海，在肘内廉节后大骨外，去肘端五分，屈肘向头得。凡九穴，左右共十八穴。】　　心经诸穴之图
　　见图
　　小肠手太阳之脉，起于小指之端，循手外侧上腕出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆，络心，循咽下膈抵胃，属小肠。其支者，从缺盆循颈上颊，至目锐眦，却入耳中。其支者，别颊上(出页)抵鼻，至目内眦，斜络于颧。是动则病咽痛，颔肿，不可以顾，肩似拔，臑似折。是主液所生病者，耳聋，目黄，颊肿，颈颔、肩臑、肘臂外后廉痛。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大再倍于寸口，虚者反小于寸口也。　　【注　臂骨尽处为腕，腕下兑骨为踝。脊两旁为膂，膂上两角为肩解，肩解下成片骨为肩胛。目外眦为锐眦，目下为(出页)，目内角为内眦。手太阳经起于小指少泽穴，受手少阴心经之交也，由是循外侧之前谷、后溪上腕，出踝中，历腕骨、阳谷、养老穴直上，循臂骨下廉支正，出肘内侧两筋之间，历小海穴上循臑外廉，行手阳明少阳之外上肩，循肩贞、臑俞、天宗、秉风、曲垣、肩外俞、肩中俞诸穴，乃上会大椎左右，相交于两肩之上，自交肩下入缺盆，循肩向腋下行，当膻中之分，络心，循胃系下膈，过上脘抵胃下，行任脉之外，当脐上二寸之分而属小肠。其支行者，从缺盆循颈之天窻、天容，上颊抵颧髎，上至目锐眦，过瞳子髎，却入耳中，循听宫而终也。其支别者，别循颊上(出页)抵鼻，至目内眦睛明穴而斜络于颧，以交于足太阳经也。是动则病嗌痛、颔肿，乃病气而及于有形，故复曰似拔似折，皆形容气逆之所致也。小肠为受盛之官，化水谷之精微，故主液。小肠所生病者，为耳聋、目黄、颊肿、颈项、肘臂痛，皆经脉所循之部分而为病也。　尚御公曰：脏腑雌雄相合，并受五行之化，故在脏主脏以合五行，在腑则以六腑所生之血气津液筋骨而为病，盖病则所生之气不足，而病生于外矣。】　　【小肠诸穴歌　小肠穴，十九中。路从少泽，步前谷后溪之隆。道遵腕骨，观阳谷养老之崇。得支正于小海，遂肩贞以相从。值臑俞兮遇天宗，乘秉风兮曲垣中。肩外俞兮肩中俞，启天窻兮见天容。匪由颧髎，曷造听宫？】　　小肠经诸穴之图
　　见图
　　【分寸歌　小指端外为少泽，前谷外侧节前觅。节后捏拳取后溪，腕骨腕前骨陷侧。兑骨下陷阳谷讨，腕上一寸名养老。支正腕后量五寸，小海肘端五分好。肩贞胛下两骨解，臑俞大骨下陷保。天宗秉风后骨中，秉风髎外举有空。曲垣肩中曲胛陷，外俞胛后一寸从。肩中二寸大杼旁，天窻扶突后陷详。天容耳下曲颊后，颧髎面頄锐端量。听宫耳端大如菽，此为小肠手太阳。　肩贞，在曲胛下，两骨解间，肩髃后陷中。　臑俞，在大骨下，胛上，举臂取之。　秉风，在天髎外，肩上小髃后，举臂有空。　外俞即肩外俞，肩胛上廉去脊三寸陷中。　天窻，在颈大筋间前，曲颊下，扶突后，动脉应手陷中。　听宫，耳中珠子大如赤小豆。左右共三十八穴。】　　膀胱足太阳之脉，起于目内眦，上额交巅。其支者，从巅至耳上角。其直者，从巅入络脑，还出别下项，循肩膊内，挟脊抵腰中，入循膂，络肾属膀胱。其支者，从腰中下挟脊，贯臀入腘中。其支者，从膊内左右别下贯胛，挟脊内，过髀枢，循髀外，从后廉下合腘中，以下贯踹内，出外踝之后，循京骨至小指外侧。是动则病冲头痛，目似脱，项如拔，脊痛，腰似折，髀不可以曲，腘如结，踹如裂，是为踝厥。是主筋所生病者，痔，疟，狂癫疾，头顖项痛，目黄泪出，鼽衂，项背、腰尻、腘腨、脚皆痛，小指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大再倍于寸口，虚者人迎反小于寸口也。　　【注　目大角为内眦，发际前为额，头顶上为巅，脑后为项。肩后之下为肩膊。椎骨为脊，尻上横骨为腰，挟脊为膂，挟腰臗骨两旁为机。机后为臀。臀，尻也。腓肠上膝后曲处为腘。膂内为胛，即挟脊肉也。股外为髀，捷骨之下为髀枢，腓肠为腨也。足太阳膀胱之脉，起于目内眦睛明穴，受手太阳之交也。上额，循攒竹，过神庭，历曲差、五处、承光、通天，自通天斜行，左右交于顶上之百会穴。其支行者，从巅上至百会，抵耳上角，过率谷、浮白、窍阴穴，所以散养于筋脉也。其直行者，由通天、络却[却　原作「郄」，据《甲乙》卷三改。下同。]、玉枕，入络脑，复出下项，以抵天柱，又由天柱而下，过大椎、陶道，却循肩膊内，挟脊两旁相去各一寸半，下行历大杼、风门、肺俞、厥阴俞、心俞、膈俞、肝俞、胆俞、脾俞、胃俞、三焦俞、肾俞、大肠俞、小肠俞、膀胱俞、中膂内俞、白环俞，由是抵腰中入循膂，络肾而下属膀胱。其支别者，从腰中循腰臗下挟脊，历上髎、中髎、次髎、下髎、会阳，下贯臀至承扶、殷门、浮郄、委阳，以入腘中之委中穴。其支别者为挟脊两旁第三行，相去各三寸之诸穴，自天柱而下，从膊内左右别行，下贯胛膂，历附分、魄户、膏肓、神堂、譩嘻、膈关、魂门、阳纲、意舍、胃仓、肓门、志室、胞肓、秩边，下历尻臀，过髀枢，又循髀枢之里，承扶之外一寸五分之间而下，与前之入腘中者相合，下行循合阳，下贯腨内，历承筋、承山、飞扬、附阳，出外踝后之昆仑、仆参、申脉、金门，循京骨、束骨、通谷，至小指外侧之至阴穴，以交于足少阴肾经也。夫太阳是动则病冲头痛，目似脱，项如拔，腰似折，腘如结。曰似曰如者，病在太阳之气，而有似乎形证也。太阳之气，生于膀胱水中，而为诸阳主气。阳气者柔则养筋，故是主筋所生之病，则为痔。经云：筋脉横解，肠澼为痔。盖太阳所主之筋，膀胱所生之脉，横逆而为痔也。经络沉以内薄则为疟，厥逆于下，则为癫为狂，顖、项、鼽、目、腰、背、腘、腨诸证，皆经脉所循之部分而为病也。】　　膀胱经诸穴之图
　　见图
　　【膀胱诸穴歌膀胱诸穴歌　歌诀所述之穴，与图示不符。图无上、次、中、下四髎，歌缺眉冲、督俞、气海俞、关元俞。上述图文所缺之穴位名称，现行膀胱经均已列入。　足太阳，六十三。睛明攒竹，诣曲差五处之乡；承光通天，见络却玉枕之行。天柱高兮大杼抵，风门开兮肺俞当。厥阴心膈之俞，肝胆脾胃之藏。三焦肾兮大肠小肠，膀胱俞兮中膂白环。自从大杼至此，去脊中寸半之旁。又有上次中下四髎，在腰四空以相将。会阳居尻尾之侧，始了背中二行。仍上肩胛而下，附分二椎之旁。三椎魄户，四椎膏肓。神堂譩嘻兮鬲关，魂门兮阳纲，意舍兮胃仓。肓门志室，秩边胞肓。承扶浮郄与委阳，殷门委中而合阳，承筋承山，到飞扬附阳。昆仑至仆参申脉，金门探京骨之场。束骨通谷，抵至阴小指之旁。】　　【分寸歌　足太阳兮膀胱经，目内眦角始睛明。眉头陷中攒竹取，曲差发际上五分。五处发上一寸是，承光发上二寸半。通天络却玉枕穴，相去寸五调匀看。玉枕夹脑一寸三，入发二寸枕骨现。天柱陷后发际中，大筋外廉陷中献。自此夹脊开寸五，第一大杼二风门。三椎肺俞厥阴四，心俞五椎之下论。膈七肝九十胆俞，十一脾俞十二胃。十三三焦十四肾，大肠十六之下椎。小肠十八膀十九，中膂内俞二十椎。白环廿一椎下当，以上诸穴可排之。更有上次中下髎，一二三四腰空好。会阳阴尾尻骨旁，背部二行诸穴了。又从脊上开三寸，第二椎下为附分。三椎魄户四膏肓，第五椎下神堂尊。第六譩嘻膈关七。第九魂门阳纲十。十一意舍之穴存，十二胃仓穴已分。十三肓门端正在，十四志室不须论。十九胞肓廿秩边，背部三行诸穴匀。又从臀下阴文取，承扶居于陷中主。浮郄扶下方六分，委阳扶下寸六数。殷门扶下六寸长，腘中外廉两筋乡。委中膝骨约文里，此下三寸寻合阳。承筋脚跟上七寸，穴在腨肠之中央。承山腨下分肉间，外踝七寸上飞扬。附阳外踝上三寸，昆仑后踝陷中央。仆参亦在踝骨下，申脉踝下五分张。金门申脉下一寸，京骨外侧骨际量。束骨本节后陷中，通谷节前陷中强。至阴却在小指侧，太阳之穴始周详。计六十三穴，左右共一百二十六穴。】　　肾足少阴之脉，起于小指之下，邪趋足心，出于然谷之下，循内踝之后，别入跟中，以上腨内，出腘外廉，上股内后廉，贯脊，属肾络膀胱。其直者，从肾上贯肝膈入肺中，循喉咙，挟舌本。其支者，从肺出络心，注胸中。是动则病饥不欲食，面如漆柴，咳唾则有血，喝喝而喘，坐而欲起，目(目巟)(目巟)如无所见，心如悬若饥状，气不足则善恐，心惕惕如人将捕之，是为骨厥。是主肾所生病者，口热舌干，咽肿，上气，嗌干及痛，烦心，心痛，黄疸，肠澼，脊股内后廉痛，痿厥，嗜卧，足下热而痛。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。灸则强食生肉，缓带披发，大杖重履而步。盛者寸口大再倍于人迎，虚者寸口反小于人迎也。　　【注　足少阴起于足小指下，斜趋足心之涌泉，转出内踝前，起大骨下之然谷，下循内踝后之太溪，别入跟中之大锺、照海、水泉，乃折自大锺之外，上循内踝，行厥阴、太阴两经之后，经本经复溜、交信穴，过脾经之三阴交上腨内，循筑宾出腘内廉，抵阴谷，上股内后廉，贯脊，会于督脉之长强，还出于前，循横骨、大赫、气穴、四满、中注、肓俞，当肓俞之所，脐之左右属肾，下脐，过任脉之关元、中极而络膀胱焉。其直行者从肓俞属肾处上行，循商曲、石关、阴都、通谷诸穴，贯肝，上循幽门，上膈历步廊入肺中，循神封、灵墟、神藏、彧中、俞府而上，循喉咙并人迎，挟舌本而终也。其支者自神藏别出绕心，注胸之膻中，以交于手厥阴心包络经也。少阴之上，君火主之，少阴是动为病，则上下之气不交，故饥不欲食，心如悬若饥状，气不足于下则善恐，不足于上，心惕惕如人将捕之。少阴属肾，肾上连肺，而肾为生气之原。面如漆柴者，少阴之气不升也。咳唾则有血，喝喝而喘者，少阴之生气不上交于肺，而肺气上逆也。坐而欲起者，躁动之象，少阴之气厥于下而欲上也。骨之精为瞳子，目(目巟)(目巟)无所见者，精气不升也。此少阴肾脏之生气厥逆于下，而为此诸病，故为骨厥也。夫肾主藏精，如主肾所生之病，则精液不能上滋，而为口热、舌干、嗌痛、烦心诸证，盖水不上济，则火盛于上矣。气逆于下，则为痿厥诸证矣。生当作牲，强食牲肉以助肾气上升，而与火土之相合也。缓带者，取其伸舒也。夫肾脏之精，奉心神化赤而为血，发乃血之余也，披发者，使神气之下交也。大杖重履者，运筋骨之气也。夫阴阳之气有厥于臂者，有厥于骭者，有厥于踝者，有厥于骨者，此章论少阴之气厥逆于下，而曰强食牲肉，曰缓带披发，盖少阴为阴阳生气之原也。】　　【肾经诸穴歌　足少阴，穴廿七，涌泉流于然谷。太溪大锺兮水泉绿，照海复溜兮交信续。从筑宾兮上阴谷，撩横骨兮大赫麓。气穴四满兮中注，肓俞上通于商曲。守石关兮阴都宁，闭通谷兮幽门肃。步廊、神封而灵墟存，神藏彧中而俞府足。】　　肾经诸穴之图
　　见图
　　【分寸歌　足掌心中是涌泉，然骨踝下一寸前。太溪踝后跟骨上，大锺跟后踵中边。水泉溪下一寸觅，照海踝下四寸安。复溜踝上前二寸，交信踝上二寸联。二穴止隔筋前后，太阳之后少阴前。筑宾内踝上腨分，阴谷膝下曲膝间。横骨大赫并气穴，四满中注亦相连。各开中行止寸半，上下相去一寸便。上膈肓俞亦一寸，肓俞脐旁半寸边。肓俞商曲石关来，阴都通谷幽门开。各开中行五分侠，六穴上下一寸裁。步廊神封灵墟存，神藏彧中俞府尊。各开中行计二寸，上下寸六六穴分。俞府璇玑旁二寸，取之得法自然真。然骨，内踝前一寸。大锺，足跟后踵中，大骨上两筋闲。交信，前旁骨是复溜，后旁骨是交信，二穴止隔一条筋。】　　心主手厥阴心包络之脉，起于胸中，出属心包络，下膈，历络三焦。其支者，循胸中出胁，下腋三寸，上抵腋下，循臑内，行太阴少阴之间，入肘中下臂，行两筋之间，入掌中，循中指出其端。其支者，别掌中，循小指次指出其端。是动则病心中热，臂肘挛急，腋肿，甚则胸胁支满，心中憺憺大动，面赤目黄，喜笑不休。是主脉所生病者，烦心，心痛，掌中热。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大一倍于人迎，虚者寸口反小于人迎也。　　【注　胁上际为腋。小指次指乃小指之次指，无名指也。手厥阴心包络之脉，起于胸中，出属心下之包络，受足少阴肾经之交也，由是下膈历络三焦。历者谓三焦各有部暑，在胃脘上中下之间，其脉分络于三焦也。其支者自属心包，上循胸出胁，下腋三寸天池穴上行，抵腋下，下循臑内之天泉，以界手太阴肺经手少阴心经两经之中间，入肘中之曲泽穴，又由肘中下臂。行臂两筋之间，循郄门、间使、内关、大陵，入掌中劳宫，循中指出其端之中冲穴。其支别者，从掌中循无名指出其端，而交于手少阳三焦经也。厥阴是动则病手心热，臂肘挛急，腋肿，经气之病于外也，甚则胸胁支满，心中憺憺大动，面赤目黄，喜笑不休。盖甚则从外而内，其有余于内也。心主血，而包络代君行令，故主脉。是主脉之包络所生病者，烦心，心痛，掌中热，盖自内而外也。脉口一盛而躁，病在手厥阴，故盛者寸口大一倍于人迎，虚者寸口反小于人迎也。】　　【心包络诸穴歌　手厥阴心包之脉，计有九穴而终。自天池天泉为始，逐曲泽郄门而通。间使行于内关，大陵近乎劳宫。　既由掌握，抵于中冲。】　　【分寸歌　心包起自天池间，乳后一寸腋下三。天泉曲腋下二寸，曲泽屈肘陷中央。郄门去腕方五寸，间使腕后三寸量。内关去腕止二寸，大陵掌后两筋间。劳宫屈中名指取，中指之末中冲良。天池，在腋下三寸，乳后一寸。郄门，在掌后去腕五寸。劳宫，屈中指无名指，两者之间取之。】　　三焦手少阳之脉，起于小指次指之端，上出两指之间，循手表腕出臂外两骨之间，上贯肘，循臑外上肩而交出足少阳之后，入缺盆，布膻中，散络心包，下膈循属三焦。其支者，从膻中上出缺盆，上项系耳后直上，出耳上角以屈，下颊至(出页)。其支者，从耳后入耳中，出走耳前，过客主人前交颊，至目锐眦。是动则病耳聋，浑浑焞焞，嗌肿喉痹。是主气所生病者，汗出，目锐眦痛，颊肿，耳后、肩臑、肘臂外皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大一倍于寸口，虚者人迎反小于寸口也。　　心包络经诸穴之图
　　见图
　　【注　臂骨尽处为腕，臑尽处为肘，膊下对腋处为臑，目下为(出页)。手少阳起于小指次指之端关冲穴，上出历液门、中渚四指之间，循手表腕之阳池，出臂外两骨之间至天井穴，从天井上行循臂臑之外，历清冷渊、消泺，行手太阳之里、手阳明之外，上肩循臂臑会、肩髎、天髎，交出足少阳之后，过秉风、肩井，下入缺盆，复由足阳明之外而会交于膻中之上焦，散布络绕于心包络，乃下膈入络膀胱，以约下焦，附右肾而生也。其支行者，从膻中而上出缺盆之外，上项过大椎，循天牖上耳后，经翳风、瘈脉、颅息，直上出耳上角，至角孙，过悬厘、颔厌，及过阳白、睛明，屈曲耳颊至(出页)，会颧髎之分也。其又支者，从耳后翳风穴入耳中，过听宫，历耳门、禾髎，却出至目锐眦，合瞳子髎，循丝竹空而交于足少阳胆经也。少阳之上，相火主之，故是动则病耳聋，浑浑焞焞，嗌肿喉痹。相火之有余于上也。少阳乃一阳初生之气，故主气所生病者汗出，阳加于阴则汗出也，目锐眦痛，颊肿，耳后、肩臑、肘臂、小指次指皆经脉所循之部分而为病也。人迎一盛而躁，病在手少阳，故盛者人迎大一倍于寸口，虚者人迎反小于寸口也。】　　【三焦经诸穴歌　手少阳三焦之脉，二十三穴之间。关冲液门中渚，阳池外关通连。支沟会宗三阳络，四渎天井清冷渊。消泺臑会，肩髎相连。天髎处天牖之下，翳风让瘈脉居先。颅息定而角孙近耳，丝竹空而禾髎接焉。耳门已毕，经穴已全。】　　三焦经诸穴之图
　　见图
　　【分寸歌　无名之外端关冲，液门小次指陷中。中渚液下去一寸，阳池腕上之陷中。外关腕后方二寸，腕后三寸支沟容。腕后三寸内会宗，空中有穴用心攻。腕后四寸三阳络，四渎肘前五寸着。天井肘外大骨后，骨罅中间一寸摸。肘后二寸清冷渊，消泺对腋臂外落。臑会肩前三寸量，肩髎臑上陷中央。天髎缺盆陷处上，天牖天容之外旁。翳风耳后尖角陷，瘈脉耳后青脉现。颅息亦在青络脉，角孙耳廓中间上。耳门耳前起肉中，禾髎耳前动脉张。欲知丝竹空何在？眉后陷中仔细量。　天牖，在颈大筋外，缺盆上，天容后，天柱前，完骨下，发际上。　翳风，在耳后尖角陷中，按之引其中。　瘈脉，耳本后，鸡足青络脉。角孙，在耳前起肉，当耳缺陷中。计二十三穴，左右共四十六穴。】　　胆足少阳之脉，起于目锐眦，上抵头角，下耳后，循颈，行手少阳之前，至肩上，却交出手少阳之后，入缺盆。其支者，从耳后入耳中，出走耳前，至目锐眦后。其支者，别锐眦，下大迎，合手少阳抵于(出页)，下加颊车，下颈，合缺盆以下胸中，贯膈，络肝属胆，循胁里，出气街，绕毛际，横入髀厌中。其直者，从缺盆下腋，循胸过季胁，下合髀厌中以下，循髀阳，出膝外廉，下外辅骨之前直下，抵绝骨之端，下出外踝之前，循足跗上，入小指次指之间。其支者，别跗上，入大指之间，循大指岐骨内出其端，还贯爪甲，出三毛。是动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥。是主骨所生病者，头痛，颔痛，目锐眦痛，缺盆中肿痛，胁下肿，马刀侠瘿，汗出，振寒，疟，胸、胁、肋、髀、膝外至胫绝骨、外踝前及诸节皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大一倍于寸口，虚者人迎反小于寸口也。　　【注　腋下为胁，又名胠。曲骨之外为毛际。毛际两旁动脉为气冲。捷骨之下为髀厌，即髀枢也。胁骨之下为季胁，胻骨为辅骨，外踝以上为绝骨。足面为跗，足大指本节后为岐骨，大指爪甲后为三毛也。足少阳胆经起于目锐眦之瞳子髎，由听会过客主人，上抵头角，循颔厌下悬颅、悬厘，由悬厘上循耳，上发际至曲鬓、率谷，由率谷外折下耳后，循天冲、浮白、窍阴、完骨，又自完骨外折，循本神，过曲差，下至阳白，会睛明，复从睛明上行，循临泣、目窻、正营、承灵、脑空、风池至颈，过天牖，行手少阳之脉前，下至肩上，循肩井，却左右交出手少阳之后，过大椎、大杼、秉风，当秉风而前入缺盆之外。其支者，从耳后颞颥间，过翳风之分，入耳中，过听宫，复自听宫至于目锐眦瞳子髎之分。其支者，别自目外瞳子髎而下大迎，合手少阳于(出页)当颧髎之分，下临颊车，下颈，循本经之前，与前之入缺盆者相合，下胸中天池之外，贯膈即期门之所络肝，下至日月之分，属于胆也。自属胆处循胁内章门之里至气冲，繞毛际，遂横入髀厌中之环跳穴也。其直行者从缺盆下腋，循胸，历渊液、辄筋、日月，过季胁，循京门、带脉、五枢、维道、居髎，入上髎、中髎、长强而下，与前之入髀厌者相合，乃下循髀外行太阳阳明之间，历中渎、阳关出膝外廉，抵阳陵泉，又自阳陵泉下于辅骨前，历阳交、外丘、光明直下，抵绝骨之端，循阳辅、悬锺而下，出外踝之前，至丘墟，循足面之临泣、五会、侠溪，乃上入小指次指之间至窍阴而终也。其支别者，自足跗面临泣别行入大指，循岐骨内出大指端，还贯入爪甲，出三毛以交于足厥阴肝经也。是动则病口苦、善太息、心胁痛、不能转侧，少阳之气不升也。少阳主初阳之生气，故胆气升，十一脏腑之气皆升。经云：精明五色者，气之华也。平脉篇曰：阳气长则其色鲜，其颜光，其声商，毛发长。少阳之动气为病，则厥逆而不升，故甚则面微有尘，体无膏泽。少阳相火主气，足外反热者，火逆于下也，是为阳气厥逆之所致也。少阳属胆，故主骨所生病者，为头痛，颔痛。目锐眦痛，缺盆、腋下、胸胁、髀、膝、胫、踝皆痛，乃足少阳经脉所循之部分而为病也。血脉留滞，则为马刀侠瘿。阳加于阴，则为汗出。阳逆于下，则为振寒。少阳主骨，故诸节皆痛也。】　　胆经诸穴之图
　　见图
　　【胆经诸穴歌　足少阳兮四十三，瞳子髎近听会间。客主人在颔厌集，悬颅悬厘曲鬓前。率谷天冲见浮白，窍阴完骨本神连。阳白临泣目窻近，正荣承灵脑空安。风池肩井兮渊液，辄筋日月京门联。带脉五枢而下，维道居髎相沿。环跳风市抵中渎，阳关之下阳陵泉。阳交外丘光明穴，阳辅悬锺穴可瞻。丘墟临泣地五会，侠溪窍阴胆经全。】　　【分寸歌　足少阳兮四十三，头上廿穴分三折。起自瞳子至风池，积数陈之次序说。瞳子髎近眦五分，耳前陷中听会穴。客主人名上关同，耳前起骨开口空。颔厌悬颅之二穴，脑空下厘曲角中。悬厘之穴异于兹，脑空下廉曲角上。曲鬓耳上发际隅，率谷耳上寸半安。天冲耳后入发二，浮白入发一寸间。窍阴即是枕骨穴，完骨之上有空连。完骨耳后入发际，量得四分须用记。本神神庭旁二寸，入发一寸耳上系。阳白眉上方一寸，发上五分临泣是。发上一寸当阳穴当阳穴　见《千金》，为经外奇穴。，发上寸半目窻至。正营发上二寸半，承灵发上四寸谛。脑空发上五寸半，风池耳后发陷寄。肩井肩上陷中求，大骨之前一寸半。渊液腋下方三寸，辄筋期下五分判。期门却是肝经穴，相去中庭四寸半。日月期门下五分，京门监骨下腰畔。带脉章门下寸八，五枢章下寸八贯。维道章下五寸三，居髎章下八寸三。章门缘是肝经穴，下脘之旁九寸含。环跳髀枢宛宛中，屈上伸下取穴同。风市垂手中指尽，膝上五寸中渎逢。阳关阳陵上三寸，阳陵膝下一寸从。阳交外踝上七寸，外丘踝上六寸容。踝上五寸光明穴，踝上四寸阳辅通。踝上三寸悬锺在，丘墟踝前之陷中。此去侠溪四寸五，却是胆经原穴功。临泣侠溪后寸半，五会去溪一寸穷。侠溪在指岐骨内，窍阴四五二指中。脑空即颞颥。　颔厌、悬颅二穴，在曲颊之下脑空之上。曲鬓，在耳上发际曲隅陷中。天冲，在耳后入发际二寸。窍阴，在完骨上，枕骨下，动摇有空。临泣，在目上，直入发际五分陷中。风池，在耳后，颞颥后，脑空下，发际陷中。至此计二十穴，分作三折，向外而行，始自瞳子髎至完骨是一折；又自完骨外折上至阳白，会睛明是一折；又自睛明上行，循临泣风池是一折。缘其穴曲折多，难以分别，故此作至二十次第言之。歌曰：一瞳子髎二听会，三主人兮颔厌四。五悬颅兮六悬厘，第七数兮曲鬓随。八率谷兮九天冲，十浮白兮之穴从。十一窍阴来相继，十二完骨一折终。又自十三本神始，十四阳白二折随。十五临泣目下穴，十六目窻之穴宜。十七正荣十八灵，十九脑户廿风池。依次细心量取之，胆经头上穴吾知。肩井，在肩上陷中，缺盆上，大骨前一寸半，以三指按取当中指陷中。　京门，在监骨下，腰中季胁本夹脊，肾之募。　五枢，去带脉三寸，季胁下四寸八分。环跳，在髀枢中侧卧，屈上足，伸下足，以右手摸穴，左摇撼取之。】　　肝足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上腘内廉，循阴股入手中，过阴器，抵小腹，挟胃属肝络胆，上贯膈布胁肋，循喉咙之后，上入颃颡，连目系，上出额与督脉会于巅。其支者，从目系下颊里，环唇内。其支者，复从肝别贯膈，上注肺。是动则病腰痛不可以俯仰，丈夫(疒贵)疝，妇人少腹肿，甚则嗌干、面尘、脱色。是主肝所生病者，胸满，呕逆，飧泄，狐疝，遗溺，闭癃。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大一倍于人迎，虚者反小于人迎也。　　【注　三毛后横纹为丛毛。髀内为股，脐下为小腹。目内深处为系。颃颡，腭上窍也。足厥阴起于足大指丛毛之大敦，循足跗上廉，历行间、太冲，抵内踝前一寸之中封，自中封上踝，过三阴交，历蠡沟、中都，复上一寸，交出太阴之后，上腘内廉，至膝关、曲泉、循股内之阴包、五里、阴廉，遂当冲门、府舍之分，入阴毛中，左右相交环繞阴器，抵小腹而上，会曲骨、中极、关元，复循章门至期门之所，挟胃属肝，下日月之分，络于胆也。又自期门上贯膈行食窦之外，大包之里，散布胁肋，上云门、渊液之间，人迎之外。循喉咙之后上入颃颡，行大迎、地仓、四白、阳白之外，连目系，上出额，行临泣之里，与督脉相会于巅顶之百会穴。其支行者，从目系下行任脉之外，本经之里，下颊里，交环于唇口之内也。其又支者，从期门属肝处，别贯膈行食窦之外，本经之里，上注肺，下行至中焦，挟中脘之分，以交于手太阴肺经也。是在厥阴之动气，则病腰痛不可以腑仰，甚则嗌干、面尘、脱色。盖厥阴从少阳中气之化厥阴之化气病也。丈夫(疒贵)疝，妇人少腹肿，厥阴之本气病也。是主肝所生之病者，胸满、呕逆，盖食气入胃，散精于肝，行气于经，肝所生病，则肝气厥逆不能行散谷精，故胸满呕逆也。肝主疏泄，肝气虚，则飧泄，遗溺，实则闭癃。狐疝，随经脉昼夜出入之疝也。为此是动所生诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大一倍于人迎，虚者反小于人迎也。】　　【肝经诸穴歌　足厥阴，一十三穴终。起大敦于行间，循太冲于中封。蠡沟中都之会，膝关曲泉之宫。阴包五里阴廉，乃发羊矢，章门期门可攻。】　　肝经诸穴之图
　　见图
　　【分寸歌　足大指端名大敦，行间大指缝中存。太冲本节后二寸，跟前一寸号中封。蠡沟踝上五寸是，中都踝后七寸中。膝关犊鼻下二寸，曲泉曲膝尽横纹。阴包膝上方四寸，气冲三寸下五里。阴廉冲下有二寸，羊矢冲下一寸许。气冲却是胃经穴，鼠鼷之上一寸主。鼠鼷横骨端尽处，相去中行四寸止。章门下脘旁九寸，肘尖尽处侧卧取。期门又在巨阙旁，四寸五分无差矣。　足大指端内侧为隐白，外侧为大敦。　中封，在足内踝骨前一寸，筋里宛宛中。　蠡沟，在内踝骨前上五寸。　中都，　在内踝上七寸胻骨中。阴包，在股内廉两筋间，蜷足取之，看膝内侧必有槽中。　五里，在气冲下，三寸阴股中，动脉应手。】　　督脉经诸穴之图
　　见图
　　【督脉经诸穴歌　督脉在背之中行，二十七穴始长强。舞腰俞兮歌阳关，入命门兮悬枢当。脊中束筋造至阳，灵台神道身柱详。陶道大椎至痖门，风府脑户强间分。后顶百会兮前顶，顖会上星兮神庭。素髎至水沟于鼻下，兑端交龂交于内唇。】　　【分寸歌　督脉龂交唇内乡，兑端正在唇中央。水沟鼻下沟中索，素髎宜向鼻端详。头形北高面南下，先以前后发际量。分为一尺有二寸，发上五分神庭当。发上一寸上星位，发上二寸顖会良。前顶发上三寸半，百会发上五寸央。会后寸半即后顶，会后三寸强间明。会后脑户四寸半，后发入寸风府行。发上五分痖门在，神庭至此十穴真。自此项骨下脊骶，分为二十有四椎。大椎上有项骨在，约有三椎莫算之。尾有长强亦不算，中间廿一可排推。大椎大骨为第一，二椎节后陶道知。第三椎间身柱在，第五神道不须疑。第六灵台至阳七，第九身内筋缩思。十一脊中之穴在，十二悬枢之穴奇。十四命门肾俞并，十六阳关自可知。二十一椎即腰俞，脊尾骨端长强随。　百会，在顶中央旋毛中，两耳尖上，可容爪甲。性理北溪陈氏曰：略近些。北犹天之极星居北。夫言一尺有二，而其数止一尺一寸者何也？盖前后发际无穴，而必以前后发际量起，则有一寸在也。　风府，在项后发际入一寸大筋内宛宛中，疾言其肉立起，言休立止，即百会后五寸半也。　痖门，在后发际上五分，项中央宛宛中，仰头取之，入系舌本。共二十七穴。】　　【任脉经诸穴歌　任脉二十四穴，行腹与胸。会阴始兮曲骨从，中极关元石门通。气海阴交会，神阙水分逢。下脘建里兮中脘上脘，巨阙鸠尾兮中庭膻中。玉堂上紫宫华盖，璇玑上天突之宫。饮彼廉泉，承浆味融。】　　任脉经诸穴之图
　　见图
　　【分寸歌　任脉会阴两阴间，曲骨毛际陷中安。中极脐下四寸取，关元脐下三寸连。脐下二寸石门穴，脐下寸半气海全。脐下一寸阴交穴，脐之中央号神阙。脐上一寸为水分，脐上二寸下脘列。脐上三寸名建里，中脘脐上四寸许。脐上五寸上脘在，巨阙脐上六寸五。鸠尾蔽骨下五分，中庭、膻中寸六取。膻中却在两乳间，膻上寸六玉堂主。膻上紫宫三寸二，膻上华盖四八举。膻上璇玑五寸八，玑上一寸天突起。天突喉下约四寸，廉泉颔下骨尖已。承浆颐前唇棱下，任脉中央行腹里。共二十四穴。】　　手太阴气绝，则皮毛焦。太阴者，行气温于皮毛者也。故气不荣则皮毛焦，皮毛焦则津液去皮节。津液去皮节者，则爪枯毛折。毛折者，则毛先死。丙笃丁死，火胜金也。　　 【注　皮脉肉筋骨，脏腑之外应也。脏腑者，雌雄之内合也。阴阳六气，本于脏腑之五行所生，气先死于外，而后脏腑绝于内也。手太阴之气，主于皮毛，是以太阴气绝，则皮毛焦。手太阴主气，气主熏肤泽毛，故太阴者，行气温于皮毛者也。是以气不荣，则皮毛焦。津液者，随三焦出气以温肌肉，淖泽于骨节，润泽于皮肤，气不荣，则津液去皮节矣。津液去皮节，则爪枯毛折矣。毛先死者，手太阴之气先绝于外也。丙笃丁死，肺脏之气死于内也。】　　手少阴气绝则脉不通。脉不通则血不流，血不流则髦色不泽，故其面黑如漆柴者，血先死。壬笃癸死，水胜火也。　　 【注　心主血脉，故手少阴气绝则脉不通。脉随气行者也，脉不通则血不流，血随脉气流行者也。夫心之合脉也，其荣色也。髦者血气之所生也，故血脉不流，则髦色不泽，面如漆柴。少阴气绝，则血先死。壬笃癸死，心脏之火气灭也。】　　足太阴气绝者，则脉不荣。肌肉唇舌者，肌肉之本也。脉不荣则肌肉软，肌肉软则肉萎人中满，人中满则唇反。唇反者，肉先死。甲笃乙死，木胜土也。　　 【注　足太阴之气生于脾，脾藏荣而外主肌肉，故太阴气绝则脉不荣于肌肉矣。唇舌为肌肉之本，脉不荣则肉萎唇反，太阴之生气绝于外也。甲笃乙死，脾脏之气死于内也。】　　足少阴气绝则骨枯。少阴者，冬脉也，伏行而濡骨髓者也。故骨不濡则肉不能着也。骨肉不相亲则肉软却，肉软却故齿长而垢，发无泽。发无泽者，骨先死。戊笃己死，土胜水也。　　 【注　足少阴之气主骨，故气绝则骨枯。冬脉谓五脏之脉气，合四时而外濡于皮肉筋骨者也。夫溪骨属骨，肉本于骨也，故骨不濡则肉不能着于骨，而骨肉不相亲矣。骨肉不相亲，则骨气外脱而齿长矣。夫肾主藏精而化血，发者血之余也。发无泽者，肾脏之精气绝，而骨先死矣。】　　足厥阴气绝则筋绝。厥阴者，肝脉也。肝者筋之合也。筋者，聚于阴器而脉络于舌本也。故脉弗荣则筋急，筋急则引舌与卵。故唇青、舌卷、卵缩，则筋先死。庚笃辛死，金胜木也。　　 【注　足厥阴主筋，故气绝则筋绝。肝者筋之合，谓厥阴之气合于肝，肝脏之气合于筋也。聚于阴器者，筋气之会于宗筋也。筋聚于阴器而络于舌本，故脉不荣于筋，则筋急而舌卷卵缩矣。厥阴气绝，则筋先死。庚笃辛死，金胜木而肝脏之木气绝也。】　　五阴气俱绝则目系转，转则目运。目运者为志先死。志先死，则一日半死矣。　　 【注　心系上系于目系。目系转者，心气将绝也。火之精为神，水之精为志，神生于精，火生于水，故志死而神先绝。天一生水，地二生火。一日半者，一二日之间。阴阳水火之气，终于天地始生之数也。】　　六阳气绝则阴与阳相离，离则腠理发泄，绝汗乃出，故旦占夕死，夕占旦死。　　【注　阴阳离合论曰：未出地者名曰阴中之阴，已出地者命曰阴中之阳。盖三阳之气根于阴而出于阳，是以六阳将绝，则阴与阳相离矣。离则阳气外脱，腠理发泄，绝汗乃出，而阳气终也。旦占夕死，夕占旦死，不能终天运之一周。】　　经脉十二者，伏行分肉之间，深而不见。其常见者，足太阴过于外踝之上无所隐故也。诸脉之浮而常见者，皆络脉也。六经络手阳明少阳之大络，起于五指间，上合肘中。饮酒者，卫气先行皮肤，先充络脉，络脉先盛，故卫气已平，劳气乃满，而经络大盛。脉之卒然盛者，皆邪气居之，留于本末，不动则热，不坚则陷且空，不与众同，是以知其何脉之动也。雷公曰：何以知经脉之与络脉异也？黄帝曰：经脉者，常不可见也，其虚实也以气口知之；脉之见者，皆络脉也。　　【注经脉十二者，手足三阴三阳之脉。乃荣血之伏行于分肉之内，深而不见者。诸脉之浮而常见者，皆络脉也。支而横者为络，络之别者为孙。盖胃腑所生之血气，精专者独行于经隧，荣行于十二经脉之中，其出于孙络皮肤者，别走于经别。经别者，脏腑之大络也。盖从大络而出于络脉皮肤下行者，从足太阴之络，而出于足跗之街，故其常见者，足太阴过于外踝之上无所隐故也。上行者从手阳明少阳之络，注于皮肤，以上鱼而散于五指，故曰手阳明少阳之大络起于五指间，上合肘中，谓行于皮肤之气血从手阳明少阳之大络，散于五指间，复从五指之井溜于脉中，而与脉中之血气上合于肘中也。夫阴阳六气，主于肤表，经云，太阴为之行气于三阴。阳明者表也，亦为之行气于三阳。盖手太阴主气而外主皮毛，阳明为太阴之合，故亦为之行气于肤表也。手少阳主气为厥阴包络之腑，心主包络，主行血于脉中，少阳主行血于脉外，是以手阳明少阳之大络，主行胃腑所出之血气，而注于络脉皮肤之间。玉版篇曰：胃者，水谷血气之海也。海之所行云气者，天下也。胃之所出血气者，经隧也。经隧者，五脏六腑之大络也。缪刺篇曰：邪客于皮毛，入合于孙络，留而不去，闭塞不通，不得入于经，流溢于大络而生奇病也。是血气之行于脉外者，外内出入，各有其道，故复引饮酒者以证明之。夫酒者水谷之悍液，卫者水谷之悍气，故饮酒者，液随卫气而先行皮肤，是以面先赤而小便独先下，盖先通调四布于外也。津液随卫气先行皮肤，先充络脉，络脉先盛，卫气已平，荣气乃满，而经脉大盛，此血气之从皮肤而络，络而脉，脉而经，盖从外而内也。如十二经脉之卒然盛者，皆邪气居于脉中也。本末者，谓十二经脉之有本标也。如留于脉而不动，则热不留于脉，则脉不坚而外陷于肤空矣。此十二经脉之流行出入，不与络脉大络之众同也。是以知何脉之动也，以气口知之。气口者，手太阴之两脉口也。此言荣血之行于十二经脉中者，乃伏行之经脉，以手太阴之气口知之。血气之行于皮肤而见于络脉者，候见于人迎气口也。此节凡四转，盖以申明十二经脉之血气，与皮肤之气血，各有出入之道路。】　　雷公曰：细子无以明其然也。黄帝曰：诸络脉皆不能经大节之间，必行绝道而出入，后合于皮中，其会皆见于外，故诸刺络脉者，必刺其结上甚血者，虽无结，急取之以泻其邪而出其血，留之发为痹也。凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼际络赤。其暴黑者，留久痹也；其有赤有黑有青者，寒热气也；其青短者，少气也。凡刺寒热者，皆多血络，必间日而一取之，血尽乃止，乃调其虚实。其青而短者少气，甚者泻之则闷，闷甚则仆不得言，闷则急坐之也。　　【注　此假病刺以证血气之生始出入。《下经》曰：先度其骨节大小广狭，而脉度定矣。盖十二经脉皆循于骨节间而为长短之度，其络脉皆不能经大节之间，必行绝道而出入。绝道者，别道也。盖胃腑所出之血气行于经别者，从经别而出于络脉，后合于皮中，其血气色脉之会合皆见于外，故刺诸络脉者，必刺其结上甚血者，虽无结，急取之以泻其邪而出其血，留之发为痹也。经云：病在阴者名为痹，盖皮肤络脉之邪，留而不泻，则入于分肉筋骨之间而为痹，与邪居经脉之中，留于本末不动。则热之不同也。凡诊络脉，脉色青则寒，赤则有热，盖浮络之血气皆见于皮之部也。胃中寒，手鱼之络多青，胃中热，鱼际络赤，盖皮络之气血本于胃腑所生，从手阳明少阳注于尺肤而上鱼也。气者三阴三阳之气，胃腑之所生也，少气甚者，泻之，则闷气益虚，而不能行于外也。闷甚则仆不能言者，谓阴阳六气生于胃腑水谷之精，而本于先天之水火也。少阴之气厥于下，则仆而不得言，故闷则急坐之以启少阴之气，即如上文之缓带被发、大杖重履而步之一法也。】　　手太阴之别名曰列缺，起于腕上分间，并太阴之经直入掌中，散入于鱼际。其病实则手锐掌热，虚则欠(去欠)，小便遗数。取之去腕半寸，别走阳明也。　　【注经别者，五脏六腑之大络也。别者，谓十二经脉之外别有经络。阳络之走于阴，阴络之走于阳，与经脉缪处，各走其道，即缪刺篇之所谓大络者，左注右，右注左，与经相干而布于四末，不入于经俞，与经脉缪处者是也。玉版论之所谓胃者，水谷血气之海也。海之所行云气者，天下也。胃之所出血气者，经隧也。经隧者，五脏六腑之大络也。盖胃腑所生之血气，其精专者独行于经隧，从手太阴肺脉而终于足厥阴肝经，此荣血之循行于十二经脉之中，上下流通，环转不息者也。其血气之四布于皮肤者，从脏腑之别络而出，虽与经相干，与经并行，而各走其道，出于孙络，散于皮肤，故手太阴之经别曰列缺，手少阴之经别曰通里，足太阳曰飞扬，足少阳曰光明，与手足之井荥经俞合穴，不相干也。曰太阴、少阴，曰太阳、少阳，与脏腑之经脉各缪处也。此胃腑之血气四布于肤表之阳分者，从大络而出于孙络皮肤，从络脉而阴走于阳，阳走于阴，如江河之外别有江河，江可通于河，河可通于江，与经脉之荣血一以贯通者，不相同也。故手太阴之别名曰列缺，起于腕上分间。分间者，谓手太阴之经脉与经别之于此间而相分也。并太阴之经者，并太阴之经脉而行也。散入于鱼际，谓入鱼际，而散于皮肤，即上文之所谓诸络脉必行绝道而出入复合于皮中，其会见于外也。实则手锐掌热，气盛于外也；虚则欠(去欠)、小便遗数，气虚于内也。盖肤表之血气，由脏腑经隧之所生也，当取之去腕半寸，即列缺穴间。别走阳明者，阴络之从此而别走于阳也。】　　手少阴之别名曰通里，去腕一寸半，别而上行，循经入于心中，系舌本，属目系。其实则支膈，虚则不能言。取之掌后一寸，别走太阳也。　　【注　手少阴之别络，与经相干，名曰通里之间，去腕一寸半，别经而上行，循经入于心中，系舌本，属目系。其气实膈间，若有所支而不畅；虚则不能言，盖心主言而经别络舌本也。掌后一寸，乃别走于太阳之络脉处，故取阴阳分行之处而刺之。按心脉上侠咽，系目系，经别系舌本，属目系，盖经别并经而行也。】　　手心主之别名曰内关，去腕二寸，出于两筋之间，循经以上，系于心包络心系。实则心痛，虚则为头强。取之两筋间也。　　 【注　手心主之别络，与经相干于内关之间，去腕二寸，别经脉而出于两筋之内，循经并行，上系于心包络心系。实则心痛，心系与包络之相通也。虚则为头强，盖包络主行血脉，脉气虚，故头强也。按十二经别皆阳走阴，而阴走阳，此不曰别走少阳，或简脱也。】　　手太阳之别名曰支正，上腕五寸，内注少阴。其别者上走肘，络肩髃。实则节弛肘废，虚则生肬，小者如指痂疥，取之所别也。　　 【注　上腕五寸，乃手太阳经之支正。太阳之经别布于四末，与经相干，名曰支正之间，内注于手少阴之别络。其别行者，上走肘，络肩髃。手太阳小肠主液，实则津液留滞，不能淖泽于骨，是以节弛肘废。《三因》曰，气虚不行则生肬。小者如指上之痂疥，即皶痤之类，气郁之所生也。】　　手阳明之别名曰偏历，去腕三寸，别入太阴。其别者上循臂，乘肩髃，上曲颊徧齿；其别者入耳，合于宗脉。实则龋聋，虚则齿寒痹隔，取之所别也。　　 【注　去腕三寸，乃手阳明经之偏历。手阳明之别络，布于四末，与经相干于偏历之间，而别入于太阴之经别。其别行者上循臂，乘肩髃，上曲颊，徧络于齿。又其别者入耳中合于宗脉。实则气滞而为齿痛、耳聋，虚则齿寒痹隔。盖手阳明主行血气于皮肤，以温肌肉，虚则不行于外，故为齿寒而痹闭阻隔也。】　　手少阳之别名曰外关，去腕二寸，外繞臂，注胸中合心主。病实则肘挛，虚则不收，取之所别也。　　 【注　去腕二寸，乃手少阳经之外关。少阳之别络布于四末，与经相干于外关之间，外行繞臂注胸中，合心主之大络。病实则肘挛，虚则不收，少阳厥阴之主筋也。】　　足太阳之别名曰飞扬，去踝七寸，别走少阴。实则鼽窒头背痛，虚则鼽衂，取之所别也。　　 【注　踝上七寸乃足太阳经之飞扬穴。足太阳之别络，与经相干于飞扬之间，不入于经俞，别走于足少阴之络。实则鼽窒背痛，虚则鼽衂，盖别络并经而循于头背也。】　　足少阳之别名曰光明，去踝五寸，别走厥阴，下络足跗。实则厥，虚则痿躄坐不能起，取之所别也。　　 【注　踝上五寸，乃足少阳经之光明。少阳之大络，与经相会于光明之间，别走于厥阴之别络，下络足跗。少阳主初阳之气，实则胆气不升而逆于下，则为厥气；虚则为痿躄坐不能起。】　　足阳明之别名曰丰隆，去踝八寸，别走太阴。其别者，循胫骨外廉上络头项，合诸经之气下络喉嗌。其病气逆则喉痹卒喑，实则狂颠，虚则足不收，胫枯，取之所别也。　　 【注　去足踝八寸，乃足阳明经之丰隆。阳明之别络，与经相会于丰隆之间，而别走于足太阴之别络。其别行者，并经脉而循于胫骨外廉，上络头项。十五大络之气血，皆本于胃腑水谷之所生，是以足阳明之络与诸经之气相合。其病气逆，则喉痹卒喑，经别之络于喉痹也。实则气厥于下而为颠狂，血气虚则足不收胫枯，取之所别也。】　　足太阴之别名曰公孙，去本节之后一寸，别走阳明。其别者入络肠胃。厥气上逆则霍乱，实则肠中切痛，虚则鼓胀，取之所别也。　　 【注　去足大指本节之后一寸，乃足太阴之公孙穴。太阴之别络，分布于足，与经相干于公孙之间，而别走于阳明之络。其别行者入络肠胃。厥气上逆则为霍乱，气有余而实则为肠中切痛，不足而虚则为鼓胀，当取之所别也。】　　足少阴之别名曰大锺，当踝后繞跟，别走太阳。其别者并经上走于心包下，外贯腰脊。其病气逆则烦闷，实则闭癃，虚则腰痛，取之所别也。　　 【注　当踝后繞跟处，乃足少阴经之大锺。少阴之别络，与经相会于大锺之间，而别走于太阳。其别行者并经而行，上走于心包络之下，外贯腰脊。其病气逆则烦闷，水气上乘于心，故烦闷。贾则闭癃，别走太阳而膀胱之气不化也。虚则腰痛。腰者，肾之腑也。按手少阳三焦、手厥阴包络之气，皆本于肾脏之所生，故并经上走于心包下，盖包络之气生于肾脏，注于络中，并经而上也。】　　足厥阴之别名曰蠡沟，去内踝五寸，别走少阳。其别者，经胫上睪，结于茎。其病气逆则睪肿、卒疝，实则挺长，虚则暴痒，取之所别也。　　 【注　去内踝五寸，乃足厥阴经之蠡沟。厥阴之别络，分布于足，与经相干于蠡沟之间，而别走于少阳之络。胫，足胻。睪，阴子也。茎，阴茎，乃前之宗筋。挺，即阴茎也。取之所别者，取别走少阳之络，所谓阳取阴而阴取阳，左取右而右取左也。】　　任脉之别名曰尾翳，下鸠尾，散于腹。实则腹皮痛，虚则痒搔，取之所别也。　　 【注　按任脉起于中极之下，以上毛际，循腹里，上关元，至咽喉上颐，循面入目。所谓尾翳者，即鸠尾之上，盖任脉之别络出于下极并经而上，复下于鸠尾以散于腹。络气实则腹皮急，虚则痒搔，当取之所别络也。】　　督脉之别名曰长强，扶脊上项，散头上，下当肩胛左右，别走太阳，入贯膂。实则脊强，虚则头重，高摇之，挟脊之有过者，取之所别也。　　 【注　按督脉起于少腹以下骨中央，女子入系庭孔。其孔溺孔之端也。其络循阴器，合篡间，繞篡后，别繞臀至少阴，与巨阳中络者合少阴上股内后廉，贯脊属肾，与太阳起于目内眦上额交巅，上入络脑，还出别下项，循肩膊内，侠脊抵腰中，下循膂络肾。其男子循茎下至篡，与女子等。其少腹直上者，贯脐中央，上贯心入喉，上颐环唇，上系两目之下中央。盖督脉总督一身之阳，应天道之绕地环转，是以下行而上者，循茎至篡，从少腹贯脐中央，入喉上颐，环唇系目，其上行而下者，起于目内眦，上额交巅，下项挟脊抵腰中，而环转于周身之前后也。其督脉之别络出于长强之分，侠脊上行，散于头上，是督脉之行于脊膂者，从头项而下行别络之从下而上行于头项也。虚实者本气之实虚。有过者，有过之脉，邪气之所客也。】　　脾之大络名曰大包，出渊液下三寸，布胸胁。实则身尽痛，虚则百节尽皆纵。此脉若罗络之血者，皆取之脾之大络脉也。　　 【大包乃脾经之穴名，在足少阳胆经渊液之下三寸。脾之大络，循脾经之大包而四布于胸胁。实则身尽痛，虚则百节尽皆纵。罗络之血者，谓大络之血气，散于周身之孙络皮肤，若罗纹之纵横而络于身也。夫脾之有大络者，脾主为胃行其津液，灌溉于五脏四旁，从大络而布于周身，是以病则一身尽痛，百节皆纵，而血络之若罗纹以络于周身。足太阴之大络者，止并经而行，散血气于本经之部分，是以足太阴脾脏之有二络也。如曰脾足太阴之脉，兼是动所生而言也。曰足太阴之大络，曰脾之大络分脾脏经气而言也。】　　凡此十五络者，实则必见，虚则必下。视之不见，求之上下。人经不同，络脉异所别也。　　 【注　凡此十五络之血气充实，则外溢于孙络皮肤，故实则必见。虚则下陷于内之大络，故视之不见也。求之上下者，谓络脉之相交于上下阴阳之间，病在上者求之下，病在下者求之上，病在阴者取之阳，病在阳者取之阴也。夫十五大络，虽与经相干而布于四末，其气无常处，不入于经俞，与经脉缪处，故与人之经脉不同，而络脉异所别也。】
　　　　　经别篇

　　黄帝问于岐伯曰：余闻人之合于天道也，内有五脏，以应五音、五色、五时、五味、五位也。外有六腑，以应六律。六律建阴阳诸经，而合之十二月、十二辰、十二节、十二经水、十二时、十二经脉者，此五脏六腑之所以应天道。夫十二经脉者，人之所以生，病之所以成，人之所以治，病之所以起，学之所始，工之所止也。粗之所易，上之所难也。请问其离合出入，奈何？岐伯稽首再拜曰：明乎哉问也！此粗之所过，上之所息也。请卒言之！　　【注　此论十二经脉、十五大络之外，而有经别也。五位，五方之定位。六律建阴阳者，建立六阴六阳以合诸经。诸经者，十二经脉，十二大络，十二经别也。六律分立阴阳，是以合天之十二月、十二节、十二时，合地之十二经水，人之十二经脉，此五脏六腑之所以应天道也。夫六脏脉属脏络腑，六腑脉属腑络脏，此荣血之流行于十二经脉之中；然经脉之外又有大络，大络之外又有经别，是以粗工为易，而上工之所难也。离合者，谓三阳之经别，离本经而合于三阴，三阴之经别离本经而合于三阳，此即缪刺篇所当巨刺之经，左盛则右病，右盛则左病，如此者必巨刺之，必中其经，非络脉也。按上章之所谓别者，言十二经脉之外而有别络。此章之所谓别者，言十二经脉之外而又有别经。此人之所以生此阴阳血气，病之所以成，是动所生及大络之奇病，经别之移易，治之所以分皮刺、经刺、缪刺、巨刺也。所生之经络多岐，所成之病证各别，所治之刺法不同，故上工之所难也。】　　足太阳之正，别入于腘中，其一道下尻五寸，别入于肛，属于膀胱，散之肾，循膂，当心入散。直者，从膂上出于项，复属于太阳，此为一经也。　足少阴之正，至腘中别走太阳而合，上至肾，当十四椎，出属带脉。直者系舌本，复出于项，合于太阳。此为一合，成以诸阴之别，皆为正也。　　 【注　此足太阳与足少阴为一合也。正者谓经脉之外，别有正经，非支络也。足太阳之正，从经脉而别入于腘中。其一道者，经别之又分两岐也。肛乃大肠之魄门，别入于肛者，别从肛门而入属于膀胱，散之肾，复循脊膂上行，当心而散。其直行者，从背膂上出于项，复属于太阳之经脉，此为一经别也。盖从经而别行，复属于太阳之经脉，故名经别，谓经脉之别经也。足少阴之正，至腘中，别走于太阳之部分，而于太阳之正相合，上行至肾，当脊之十四椎处外出而属于带脉。其直行者，从肾上系舌本，复出于项，与太阳上出于项之经正相合于项间，以为一合也。阴阳离合论曰：阳予之正，阴为之主。少阴之上名曰太阳，太阴之前名曰阳明，厥阴之表名曰少阳，谓阳乃阴予之正，而阴为之主。阳本于阴之所生，故曰成以诸阴之别，谓三阳之经，正合于三阴，以成手足三阴之经别，此三阳仍归于三阴之正，故曰皆为正也。是以三阳之别，外合于三阴之经，而内合于五脏；三阴之别，止合三阳之经，而不合于六腑也。】　　足少阳之正，繞髀入毛际，合于厥阴。别者，入季胁之间，循胸里属胆，散之上肝，贯心以上挟咽出颐颔中，散于面，系目系，合少阳于目外眦。　足厥阴之正，别跗上，上至毛际，合于少阳，于别俱行。此为二合也。　　【注　按足少阳之脉，起于目锐眦，循头面而下，行于足跗。少阳之别，繞髀上行，至目锐眦而合于少阳之经，是经脉与经别，交相逆顺而行者也。足厥阴之正，别行于跗上，上至毛际，而合少阳，与少阳之别合而偕行，此为二合也。】　　足阳明之正，上至髀，入于腹里，属胃，散之脾，上通于心，上循咽出于口，上额颅，还系目系，合于阳明也。　足太阴之正，上至髀，合于阳明，与别俱行，上结于咽，贯舌中，此为三合也。　　【注　股内为髀，伏兔后为髀关。足阳明之正，从足跗而上至髀，从腹胸而上行头面，合手阳明之经脉，于目下承泣、四白之间，盖亦与经脉相逆顺而行也。足太阴之正，别经脉而走阳明之髀分，与阳明之正相合而偕行，上结于喉，贯舌中，此为三合也。】　　手太阳之正，指地列于肩解，入腋走心，系小肠也。　手少阴之正，别入于渊液两筋之间，属于心，上走喉咙，出于面，合目内眦，此为四合也。　　【注　阴阳系日月论曰：天为阳，地为阴，日为阳，月为阴，其合人也腰以上为天，腰以下为地。足之十二经脉以应十二月，月生于水，故在下者为阴；手之十指以应十日，日主火，故在上者为阳。手太阳之正指地者，谓手之太阳下合于足太阳也。盖在脏腑十二经脉，有手足之分，论阴阳二气，止有三阴三阳，而无分手与足矣。故六腑皆出于足之三阳，上合于手，是以手少阴之正，上出于面，亦与足太阳相合于目内眦之睛明，水火上下之相交也。夫手太阳、少阴皆属于火，天一生水，地二生火，火上水下，阴阳互交，故手太阳指地而下交于足，手少阴上行而合于膀胱之经。论天地水火，有上下之相交，归于先天合为一炁。故人之脏腑经脉，所以应天道也。】　　手少阳之正，指天别于巅，入缺盆，下走三焦，散于胸中也。　手心主之正，别下渊液三寸入胸中，别属三焦，出循喉咙，出耳后，合少阳完骨之下，此为五合也。　　【注　少阳，初阳也，从阴而生，自下而上，故曰指天。曰指地者，谓手合于足也；曰指天者，谓足合于手也。盖分手足于二经，则为六合，论阴阳之气，止三合矣。巅乃督脉之会，督脉应天道之环转一周，故从巅而别下入缺盆，走三焦而散于胸中也。渊液，胆经穴，在腋下三寸。手心主之正，别经脉而下行于渊液之分，下渊液三寸以入胸中，别属三焦，出循喉咙上出耳后，合少阳经别于完骨之下，此为五合也。】　　手阳明之正，从手循膺乳，别于肩髃，入柱骨，下走大肠，属于肺，上循喉咙，入缺盆，合于阳明也。　手太阴之正，别入渊液少阴之前，入走肺，散之太阳，上出缺盆，循喉咙复合阳明，此六合也。　　【注　手阳明之正，从手之经脉，循膺乳间而别行，上于肩髃，入柱骨，下走大肠，属于肺，复上循喉咙，出缺盆而与手阳明之经脉相合也。手太阴之正，别经脉于天府、云门之际，入渊液之分，行太阴之前入走肺，于当心处散之太阳，复上出缺盆，循喉咙，与少阳之正相合，此为六合也。夫阴阳六合，始于足太阳，而终于手太阴，复散之太阳，盖亦周而复始也。】
古今图书集成医部全录卷一百八

经络门

　　　　黄帝灵枢经

　　　　　经水篇

　　黄帝问于岐伯曰：经脉十二者，外合于十二经水，而内属于五脏六腑。夫十二经水者，其有大小、深浅、广狭、远近，各不同。五脏六腑之高下小大，受谷之多少亦不等。相应奈何？夫经水者，受水而行之。五脏者，合神气魂魄而藏之。六腑者，受谷而行之，受气而扬之。经脉者，受血而荣之。合而以治，奈何？刺之浅深，灸之壮数，可得闻乎？岐伯答曰：善哉问也！天至高不可度，地至广不可量，此之谓也。且夫人生于天地之间，六合之内，此天之高地之广也，非人力之所能度量而至也。若夫八尺之士，皮肉在此，外可度量切循而得之，其死可解剖而视之，其脏之坚脆，腑之大小，谷之多少，脉之长短，血之清浊，气之多少，十二经之多血少气、与其少血多气、与其皆多血气、与其皆少血气，皆有大数，其治以针艾，各调其经气，固其常有合乎！　　【注　此以十二经脉内属于五脏六腑，外合于十二经水。经水有大小浅深、广狭远近之不同，脏腑有高下大小、受谷多少之不等，五脏主藏五脏之神志，六腑主行水谷之精气，经脉受荣血以荣行，帝问可以合一而为灸刺之治法乎？伯曰：天之高，地之广，不可度量者也，人生于天地六合之内，亦犹此天之高，地之广，非人力之所能度量。若夫有形之皮肉筋骨，外可度量切循，内可解剖而视，其于脏之坚脆，腑之大小，谷之多少，脉之长短，血之清浊，气之多少，十二经之多血少气、多气少血、血气皆多、血气皆少，皆有大数。大数者，即本脏篇之五脏坚脆，肠胃篇腑之大小，绝谷篇谷之多少，脉度篇脉之长短，九针篇之多血少气，多气少血，皆有数推之。其治以针艾，调其经气，固其常有合于数者，即下文之六分五分，十呼七呼，以至于二呼一呼，此手足阴阳皆有合于数也。】　　黄帝曰：余闻之快于耳，不解于心，愿卒闻之。岐伯答曰：此人之所以参天地而应阴阳也，不可不察。足太阳外合于清水，内属于膀胱而通水道焉；足少阳外合于渭水，内属于胆；足阳明外合于海水，内属于胃；足太阴外合于湖水，内属于脾；足少阴外合于汝水，内属于肾；足厥阴外合于渑水，内属于肝；手太阳外合于淮水，内属于小肠而水道出焉；手少阳外合于漯水，内属于三焦；手阳明外合于江水，内属于大肠；手太阴外合于河水，内属于肺；手少阴外合于济水，内属于心；手心主外合于漳水，内属于心包。　　【注　夫三阴三阳合天之六气，手足经脉应地之经水。十二经脉外合于六气，内属于脏腑。是以手足之三阴三阳，外合于十二经水，而经水又内属于脏腑，此人之所以参天地而应阴阳也。清水乃黄河合淮处，分流为清河，肺属天而主气，膀胱为津液之腑，受气化而出，六腑皆浊，而膀胱之水独清，故足太阳外合于清水，内属于膀胱而通水道焉。渭水出于雍州，合泾、汭、漆、沮、沔水而渭水独清，诸阳皆浊，而胆为中精之腑，独受其清，故足少阳外合于渭水，内属于胆焉。海水汪洋于地之外，而地居海之中，阳明居中土，为万物之所归，又为水谷之海，故足阳明外合于海水，而内属于胃焉。湖水有五湖，即洞庭、彭泽、震泽之类，脾位中央，而灌溉于四旁，故足太阴外合于湖水，而内属于脾焉。汝水发源于河南天息山，河南居天之中。夫天居地上，见者一百八十二度半强，地下亦然。北极出地上三十六度，南极入地下亦三十六度，而嵩正当天之中极，盖天气包于地之外，又从中而通贯于地中，故名天息。肾主天一之水，而为生气之原，上应于喉以司呼吸，故足少阴外合于汝水而内属于肾。渑水出于青州之临淄，而西入于淮，天下之水，皆从东去，渑水自东而来，故应足厥阴东方之肝木焉。淮水自海水而入于淮泗，小肠受盛胃之水液，而济泌于膀胱，故手太阳外合于淮水，内属于小肠焉。漯、济乃西北之大水，漯合济而入于兖豫诸州，少阳为君主之相，阴阳相合，故手少阳合于漯水而内属于三焦焉。江水自西蜀之岷山发源，曲折万里，而东入于海，大肠传道水谷，济泌别汁，回肠十六折而渗入膀胱，故手阳明外合于江水，内属于大肠焉。河源发于星宿海，自干位而来，千里一曲，故曰黄河之水天上来，肺属干金而主天，为水之生源，故手太阴外合于河水，而内属于肺焉。济水发源于王屋山，截河而流，水不混其清，故名曰清济，潜流屡绝，状虽微而独尊，故居四渎之一，心为君主之官而独尊，故手少阴外合济水，内属于心焉。漳水有二：一出于上党沾县大黾谷，名为清漳；一出上党长子县鹿谷山，名为浊漳，二漳异源而下流相合。夫血者神气，阴中之清，心所主也，合厥阴包络而流行于经脉之中，犹二水之合流，故手心主外合于漳水，内属于心包。此人之所以参天地而应阴阳也。】　　凡此五脏六腑十二经水者，外有源泉而内有所禀，此皆内外相贯，如环无端，人经亦然。故天为阳，地为阴；腰以上为天，腰以下为地。故海以北者为阴，湖以北者为阴中之阴；漳以南者为阳，河以北至漳者，为阳中之阴；漯以南至江者，为阳中之太阳，此一隅之阴阳也。所以人与天地相参也。　　【注　夫泉在地之下，地居天之中，水随天气上下环转于地外，而复通贯于地中，故曰外有源泉而内有所禀。盖地禀在泉之水，而外为十二经水之源流，内外相贯，如环无端，而人亦应之。水热穴论曰：肾者至阴也，至阴者盛水也，肺者太阴也，少阴者冬脉也，故其本在肾，其末在肺，皆积水也。是肾脏之精水，膀胱之津水，皆随肺主之气而运行于肤表，故腰以上为天，腰以下为地，天地上下之皆有水也。海以北者，谓胃居中央，以中胃之下为阴，肝肾之所居也。湖以北者，乃脾土所居之分，故为阴中之阴，脾为阴中之至阴也。漳以南者为阳，乃心主包络之上，心肺之所居也。盖以上为天、为阳、为南，下为地、为阴、为北也。河以北至漳者，谓从上焦而后行于背也；漯以南至江者，谓从中焦而前行于腹也，此以人之面南而背北也。盖人生于天地之间，六合之内，以此身一隅之阴阳，应天地之上下四旁，所以与天地参也。】
　　　　　脉度篇

　　黄帝曰：愿闻脉度。岐伯答曰：手之六阳，从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。蹺脉从足至目七尺五寸，二七一丈四尺，二五一尺，合一丈五尺。督脉任脉各四尺五寸；二四八尺，二五一尺，合九尺。凡都合一十六丈二尺，此气之大经隧也。　　【注　此论脉之度数，故曰此气之大经隧。谓荣气宗气所容行之大隧，故维脉不与焉。手足六阳六阴者，经脉分循于两手两足，三阴三阳，分而为六也。蹺脉亦分循左右而上，故合一丈五尺。夫背为阳，腹为阴。督脉主阳，起于目内眦，上额交巅，入络脑，还出别下项，侠脊抵腰中，下循膂络肾。任脉主阴，起于中极之下，以上毛际循腹里，上关元，至咽喉上颐，循面入目。任脉从会阴之分而上，行至目；督脉从目繞头而下，至脊之十四椎，故各长四尺五寸。盖气行于任督二脉，阴阳通贯而行也。　尚御公曰：督脉围繞于周身之前后上下，止言四尺五寸，与任脉相等者，二十八脉皆分阴阳而行，故蹺脉之阴阳，男子数其阳，女子数其阴。】　　经脉为里，支而横者为络，络之别者为孙。盛而血者疾诛之，盛者泻之，虚者饮药以补之。　　 【注　承上文而言脉度之十六丈二尺，止以经脉为数，支而横者，络脉孙络也。夫经脉内荣于脏腑，外络于形身，浮而见于皮部者，皆络脉也。盛而血者，邪盛于外。血留于络脉，故当疾诛之。盛者邪客于外，故当泻之；虚者本虚于内，故当饮药以补之。盖言血气本于脏腑之所生也。】　　黄帝曰：蹺脉安起安止？何气荣水？岐伯答曰：蹺脉者，少阴之别，起于然谷之后，上内踝之上，直上循阴股，入阴，上循胸里，入缺盆，上出人迎之前，入頄，属目内眦，合于太阳阳蹺而上行。气并相还则为濡目，气不荣则目不合。　　【注　此论流溢之精气，从蹺脉而布散于脉外，脉外之血气，从蹺脉而通贯于脉中，气并相还，内外交通者也。夫肾为水脏，受藏水谷之精水者，流溢于肾脏之精水也。何气荣水者，谓阴蹺之脉，乃足少阴之别，直上循阴股入于肾阴，脉内之荣气宗气，荣运肾脏之水，上循胸里，交于手少阴之心神而化赤，上注于目内眦，合于太阳，阳蹺而上行，阴蹺阳蹺之气相并，经脉外内之气交相往还，则为濡目。如气不荣，则目不合，谓流溢于脉外之气，不荣于目也。再按本经大惑篇曰：病有不得卧者，卫气不得入于阴，常留于阳，留于阳则阳气满，阳气满则阳蹺盛，不得入于阴则阴气虚，故不瞑矣。病有不得视者，卫气留于阴，不得行于阳，留于阴则阴气盛，阴气盛则阴蹺满，不得入于阳则阳气虚，故目闭也。此脉外之卫气，复内通于蹺脉，外内之血气相并而往还也。　尚御公曰：脉外之阴气虚，则目不瞑。气不荣则目不合者，脉外之阴气不荣于目也。此节始论蹺脉之起止。复曰气不荣则目不合，谓脉内之阴气流溢于脉外者也。夫脉度者，乃荣气宗气行于脉中，以应呼吸漏下。若夫荣血之流行，始于手太阴肺，终于足厥阴肝，其支者，止环转督脉一周，而蹺脉不与焉。盖蹺主荣运肾脏之精水于脉中而为血者也。举足行高曰蹺，盖取其从下行上之义。】　　黄帝曰：蹺脉有阴阳，何脉当其数？岐伯答曰：男子数其阳，女子数其阴。当数者为经，不当数者为络也。　　 【注　阴蹺脉从足上行，应气之上升，故女子数其阴。阴蹺属目内眦，合阳蹺而上行，是阳蹺受阴蹺之气，复从发际而下行至足，应天气之下降，故男子数其阳。　尚御公曰：阴蹺乃足少阴之别，阳蹺乃足太阳之别。男子之宗荣，注于太阳之阳蹺；女子之宗荣，注于少阴之阴蹺。气之所注者，故为大经隧；气不荣者，为络脉也。】
　　　　　逆顺肥瘦篇

　　黄帝曰：脉行之逆顺奈何？岐伯曰：手之三阴，从脏走手。手之三阳，从手走头。足之三阳，从头走足。足之三阴，从足走腹。　　【注　此言手足阴阳之脉，上下外内逆顺而行，应地之经水也。】　　黄帝曰：少阴之脉独下行，何也？岐伯曰：不然！夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精。其下者，注少阴之大络，出于气街，循阴股内廉，入腘中，伏行胻骨内，下至内踝之后属而别。其下者，并于少阴之经，渗三阴。其前者，伏行出跗属，下循跗，入大指间，渗诸络而温肌肉。故别络结则跗上不动，不动则厥，厥则寒矣。黄帝曰：何以明之？岐伯曰：以言导之，切而验之，其非必动，然后乃可明逆顺之行也。黄帝曰：窘乎哉！圣人之为道也。明乎日月，微于毫厘，其非夫子孰能道之也！　　【注　冲脉者，五脏六腑之海也。五脏六腑之气，皆禀于冲脉而行。其上者，出于颃颡，渗诸阳，灌诸阴。其下者，注少阴之大络，下出于气街，此五脏六腑之血气皆从冲脉，而渗灌于脉外皮肤之间，应水随气而运行于天表也。夫少阴主先天之水火，水火者精气也。冲脉并少阴之经，渗三阴，循跗入大指间，渗诸络而温肌肉。是少阴之精气又从冲脉而运行，出入于经脉皮肤之外内者也。故别络结，则少阴之气不能行于跗上，而跗上不动矣。不动者乃少阴之气厥于内，故厥则寒矣。此气血结于脉内，而不能通于脉外也。故当导之以言，导气之外出也。验之以脉，知精血之行也。其非跗上不动，然后乃可明逆顺之行。逆顺之行者，少阴之精气渗灌于肤表，而复运行于脉中，应司天在泉之气，繞地环转而复通贯于地中。明于日月，微于毫厘者，言圣人之道如日月丽天，循度环转，无有毫厘差失。故曰圣人之为道者，上合于天，下合于地，中合于人事，必有明法，以起度数法式，检押而后可传焉。】
　　　　　阴阳系日月篇

　　黄帝曰：阴阳合之于脉，奈何？岐伯曰：寅者正月之生阳也，主左足之少阳；未者六月，主右足之少阳。卯者二月，主左足之太阳；午者五月，主右足之太阳。辰者三月，主左足之阳明；巳者四月，主右足之阳明。此两阳合于前，故曰阳明。申者七月之生阴也，主右足之少阴；丑者十二月，主左足之少阴。酉者八月，主右足之太阴；子者十一月，主左足之太阴。戌者九月，主右足之厥阴；亥者十月，主左足之厥阴。此两阴交尽，故曰厥阴。　　【注　岁半以上为阳，而主少阳，太阳；岁半以下为阴，而主少阴，太阴。犹两仪之分四象也。两阳合明，故曰阳明。两阴交尽，故曰厥阴。此四象而生太少中之三阴三阳也。男生于寅，故始于正月之少阳；女生于申，故始于七月之少阴。阳从左，故左而右；阴从右，故右而左。】　　甲主左手之少阳，己主右手之少阳；乙主左手之太阳，戊主右手之太阳；丙主左手之阳明，丁主右手之阳明，此两火并合，故为阳明。庚主右手之少阴，癸主左手之少阴；辛主右手之太阴，壬主左手之太阴。　　【注　太阳主日，少阳主火，故两火并合，是为阳明。阳明者，离明之象也。明两作离，故两火并合。两阳合阳，是为阳明。手少阴君火主日，手太阴肺金主天，故应手之十指，此阳中有阴也。　朱济公曰：按《河图洛书》，五位中央而主阳。五行之中，木火为阳，金水为阴，故甲、乙、丙、丁、戊、己，为阳中之阳，庚、辛、壬、癸，为阳中之阴。】　　故足之阳者，阴中之少阳也；足之阴者，阴中之太阴也。手之阳者，阳中之太阳也；手之阴者，阳中之少阴也。腰以上者为阳，腰以下者为阴。　　【注　此论手足之阴阳，而阴中有阳，阳中有阴也。上论太少之阴阳，分于左右；此论太少之阴阳，位于上下。盖阴阳气交于六合之内者也。腰以上者为阳，腰以下者为阴，此阴阳之定位。手经有阴，足经有阳，乃上下之气交。】　　其于五脏也，心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。　　 【注　心属火而应日，故为阳中之太阳。肺居高而属金，故为阳中之少阴。肝居下而属木，故为阴中之少阳。肾居下而属水，故为阴中之太阴。脾位中央而主坤土，故为阴中之至阴。五脏为阴，而阴中有阳也。】
　　　　　卫气篇

　　足太阳之本，在跟以上五寸中，标在两络命门。命门者，目也。足少阳之本，在窍阴之间，标在窻笼之前。窻笼者，耳也。足少阴之本，在内踝下上三寸中，标在背腧与舌下两脉也。足厥阴之本，在行间上五寸所，标在背腧也。足阳明之本在厉兑，标在人迎颊侠颃颡也。足太阴之本，在中封前上四寸之中，标在背腧与舌本也。　　【注　此明十二经脉之本，出于手足之腕踝，其标在于胸腹头气之街。标者犹树之梢杪，杪绝而出于络外之径路也。本犹木之根干，经脉之血气，从此而出也。足太阳之本在跟以上五寸中，其标在于两目而出于头气之街。夫气在头者，止之于脑。两目之脉，入于脑而绝于内也。足少阳之本在足窍阴之间，其标在耳窻笼之前而出于头气之街。足少阴之本在内踝下上三寸中，其标在于背腧与舌下之两脉而出于胸气之街。盖气在胸者，止之膺与背腧，谓络脉之循于胸者，或绝于膺胸之间，或行至背腧而始绝也。根结篇曰：少阴结于廉泉舌下两脉，廉泉、玉英也。盖少阴主先天之精气，及受藏水谷之精，故从本经之络脉而出于胸气之街，复从任脉而上出于廉泉，从冲脉而下出于胫气之街。少阴为水脏而富于精血者也。足厥阴之本在行间上五寸，所标在背腧而出于胸气之街。足阳明之本在足之厉兑，标在人迎颊侠颃颡而出于头气之街。颃颡者，鼻之上窍以收津涕者也。足太阴之本在中封前上四寸之中，标在背腧与舌本而出于胸气之街。盖三阳之经，上循于头，是以络脉亦上出于头而始绝。三阴之脉，止于膺胸之间，故络脉亦至膺与背腧而止。】　　手太阳之本在外踝之后，标在命门之上一寸也。手少阳之本在小指次指之间上二寸，标在耳后上角下外眦也。手阳明之本在肘骨中，上至别阳，标在颜下合钳上也。手太阴之本在寸口之中，标在腋内动也。手少阴之本在锐骨之端，标在背腧也。手心主之本在掌后两筋之间二寸中，标在腋下下三寸也。　　【注　手太阳之本在外踝之后，标在命门之上一寸而出于头气之街。手少阳之本在小指次指之间上二寸，标在耳后上角下外眦而出于头气之街。手阳明之本在肘骨上至别阳，标在颜下合钳上而出于头气之街。钳上者，耳上也。手太阴之本在寸口之中，标在腋内之动处而出于胸气之街。手少阴之本在锐骨之端，标在背腧而出于胸气之街。手心主之本在掌后两筋之间二寸中，标在腋下三寸而出于胸气之街。按十二经脉之终始，出于井、溜于荣、注于俞、行于经、入于合，而内属于脏腑，此脏腑之十二经脉也。十二络脉之本标，乃经脉之支别。故曰此气之大络也。络绝则径通，盖血气从络脉之起处为本，尽处为标，而出于气街也。然支络乃经脉之分派，故曰足太阳之本在跟以上五寸中，足少阴之本在内踝下三寸中，盖以本支所分之处为本，而不定在于经俞之穴会也。至于标在头气之街者，止之于脑；如太阳之在目内，少阳之在耳中，阳明之在颃颡，乃三阳之络脉绝于头脑之中，亦非头面之穴会也。经脉之内属脏腑，外络形身，应神机之出入。血气之从络脉出于气街，运行于肤表，应精神之升降。出入废则神机化灭，升降息则气立孤危。故曰，亭亭淳淳，孰能穷之？言血气之升降出入，合天地之化育，运行无息者也。】
　　　　　动输篇

　　黄帝曰：经脉十二，而手太阴、足少阴阳明独动不休，何也？岐伯曰：是明胃脉也。胃为五脏六腑之海，其清气上注于肺，肺气从太阴而行之，其行也以息往来，故人一呼脉再动，一吸脉亦再动。呼吸不已，故动而不止。黄帝曰：气之过于寸口也，上十焉息。下八焉伏，何道从还？不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。　　【注　此论荣卫宗气，循度行于经脉之外内，冲脉行于足少阴、阳明之经，而出于腹气、胫气之街，以明血气之行于经脉皮肤之间，交相和平输应者也。帝问手太阴、足少阴阳明独动不休者，谓手太阴之太渊、经渠，足阳明之人迎、冲阳，足少阴太溪之动脉也。伯言是明胃脉者，谓胃为五脏六腑之海，其营卫宗气，皆胃腑谷精之所生也。清气上注于肺者，营气宗气也。肺气从太阴而行之者，脉气随三阴三阳之气而行也。其行也以息往来者，人一呼一吸，脉行六寸，日夜一万三千五百息，脉行八百十丈为一周也。帝问气之过于寸口，上十焉息者，乃营气、卫气、宗气，尽走于息道而变见于寸口也。下八焉伏者，谓流溢于中之营血，下伏于胞中，故如水之下岸也。按本经营气篇曰：营气之道，内谷为宝，谷入于胃，乃传之肺，流溢于中，布散于外，精专者行于经隧，常营无已，终而复始。夫帝言下伏之营血有八，是精专而行于经隧之营止二分矣。夫营气行于脉中，卫气行于脉外，宗气两行营卫之道，此经脉外内之气相为和平，而有形之营血分行于外内，亦相为匀等者也。夫冲脉起于胞中，上循背里，为经络之海，其浮而外者，循腹右上行至胸中而散，充肤热肉，淡渗皮毛，此下伏于胞中之血，半随冲脉而行于脉内，半随冲脉而散于皮肤。又足阳明之脉与冲脉于脐左右之动脉而出于腹气之街，冲脉与少阴之大络循阴股而下，出于胫气之街。夫精专者二分行于经隧，随冲脉者，二分出于气街，是经脉外内之气血相为匀等矣。皮肤之气血，从指井而溜注于营俞，脉中之血气，从本标而外出于肤表，从道往还，莫知其极矣。伯言气之离脏，卒然如弓弩之发者，谓五脏之气，至于手太阴而变见于寸口者，应手而动若弓弩之发弦。上于鱼际，则动气衰而无动脉矣。其余气衰散以逆上者，谓余气分散而上注手阳明大肠经，故其脉上鱼而其行微缓也。此言五脏之气，因胃气而至于手太阴，腹走手而手走头，头走足而足走腹，常营无已，终而复始，环转无端也。】　　黄帝曰：足之阳明，何因而动？岐伯曰：胃气上注于肺，其悍气上冲头者，循咽上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆；阴病而阴脉大者为逆。故阴阳俱静俱动，若引绳相倾者病。　　【注　此言阳明之气盛而独动不休也。阴阳系日月论曰：两阳合于前，故曰阳明。又曰：两火合并，故为阳明。是阳明主燥金之气，而又有悍热之火气也。胃气上注于肺者，胃腑所生之荣气宗气，上注于肺，而行于经脉之外内，以应呼吸漏下。其悍热之气上冲头者，循咽上走空窍，循眼系入络脑，出顑，下客主人，循牙车，此阳明之悍气上走空窍，行于皮肤之气分，而下合于阳明之脉中，并下人迎，此胃腑所生之悍气，别走于阳明者也。故阴阳上下，其动也若一。盖身半以上为阳，身半以下为阴，谓在上之人迎，在下之冲阳，其动之相应也。故阳病而阳脉小阴脉大者为逆。阴病而阴脉大阳脉小者为逆。故阴阳上下，静则俱静，动则俱动，若引绳墨。如相倾而不相应者，则为病矣。】　　黄帝曰：足少阴何因而动？岐伯曰：冲脉者，十二经之海也，与少阴之大络起于肾下，出于气街，循阴股内廉，邪入腘中，循胫骨内廉，并少阴之经，下入内踝之后，入足下；其别者，邪入踝出属跗上，入大指之间，注诸络以温足胫，此脉之常动者也。　　【注　此言流溢于中之血气，一从冲脉与足少阴之大络，而下出于足胫之气街。循阴股内廉者，血气出于皮肤，仍循少阴之经而行也。斜入腘中者，与太阳之承山踝上以下也。其别者，乃少阴之支络，别走于踝跗，上入大指之间，而散于十指之络。是以阳气起于足五指之表，阴气起于足五指之里。盖阴阳二气，本于先天之水火，藏于肾脏，出于下而升于上也。夫卫气者，阳明所生之气也。上节论卫气之别走阳明，合于人迎，是从膺胸脐腹而下至跗上，如左右之动脉，与冲脉会于脐间，则阳明之血气随冲脉而出于腹气之街矣。此节论冲脉与少阴出于胫脉之街，盖手足十二经之本标，止出于头气之街、胸气之街，荣卫之行，从本而入，从标而出，上下相贯，如环无端。其腹气之街，胫气之街，乃别出。阳明少阴之血气，不在十二经脉本标之内，故别提出阳明少阴之动输焉。】
　　　　　阴阳二十五人篇

　　黄帝曰：夫子之言脉之上下，血气之候，以知形气，奈何？岐伯曰：足阳明之上，血气盛，则髯美长；血少气多，则髯短。故气少血多则髯少，血气皆少则无髯，两吻多画。足阳明之下血气盛，则下毛美长至胸，血多气少则下毛美短至脐，行则善高举足，足指少肉，足善寒。血少气多则肉而善瘃。血气皆少则无毛，有则稀枯瘁，善痿厥，足痹。　　【注　以下申明形者乃皮脉肉筋骨，然借皮肉经脉之血气以生养此形，而有上下盛衰之不同也。夫生长须毛者，乃充肤热肉，淡渗皮毛之血气。然手足三阳之气血，各因本经之经脉所循之处而各分皮部，故帝问脉之上下血气之候以知形气，盖以各经脉络所循之上下候之，以知形中之气血也。形者谓皮肉筋骨也。足阳明之脉，其上行者挟口环唇，下交承浆，是以皮肤之血气盛则髯美而长，血少气多则髯短，气少血多则髯少，气血皆少则无髯。盖血盛则淡渗皮肤而生毫毛。气者所以熏肤充身泽毛者也，是以在上之须眉，在下之毫毛，皆借皮肤之气血以生长，故气少则髯少，血少则髯短，血气皆少则无髯矣。血气少而不能充皮肤，肥腠理，故两吻多画，盖肌肉不得充满而多瘦纹也。足阳明之脉，其下行者循膺胸下脐腹，从膝膑而至足跗。故在下皮肤之血气盛则下毛美而长至胸，血多气少则下毛美短至脐，血气皆少则无毛，虽有亦稀而枯瘁也。足指少肉，足善寒者，气之所以熏肤充身泽毛者也。瘃者手足寒冷之冻疮。血少则肉而善瘃者，血之所以温肤热肉者也。痿厥足痹者，血气少而不能荣养筋骨也。此言二十五人之形者，皮脉肉筋骨也，然借血气之所资益，而有上下盛衰之不同也。】　　足少阳之上，气血盛则通髯美长，血多气少则通髯美短；血少气多则少须，血气皆少则无须，感于寒湿则善痹、骨痛、爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。　　【注　足少阳之经脉，其上行者循于耳之前后，加颊车，下颈项，是以皮肤之血气盛则通髯美长，血多气少则通髯美短。盖须发乃血之余，是以血多气少，虽短而亦美也。在外者皮肤为阳，筋骨为阴。病在阳者名曰风病，在阴者名曰痹。爪者筋之余，血气皆少，不能荣养筋骨，以致寒湿之邪留痹，而为骨痛爪枯也。其经脉之下行者，循膝外廉下辅骨之前，抵绝骨之端，下出外踝之前，循足跗上，是以在下皮肤分肉之血气盛，则胫毛美长，外踝肥；血多则皮坚而厚，血少则皮薄而软；盖血之所以淡渗于皮肤者也。】　　足太阳之上，血气盛则美眉，眉有毫毛；血多气少则恶眉，面多小理；血少气多则面多肉；血气和则美色。足太阳之下，血气盛则跟肉满踵坚；气少血多则瘦跟空；血气皆少则善转筋，踵下痛。　　【注　足太阳之脉，起于目内眦，循两眉而上额交巅，是以皮肤之血气盛，则眉美而有毫毛也。夫充肤热肉生须毛之血气，乃后天水谷之所生，在上之髭须，在下之长毛，皆生于有生之后。眉乃先天所生，故美眉者，眉得血气之润泽而美也。毫毛者，眉中之长毛，因血气盛而生长，亦后天之所生也。恶眉者无华彩而枯瘁也。面多小理者，多细小之纹理，盖血少而不能充润皮肤也。血少气多则面多肉，气之所以肥腠理也。《内经》云：心之合脉也，其荣色也。平脉篇曰：缓则阳气长，其色鲜，其颜光。血气和，谓经脉皮肤之血气和调，则颜色鲜美。盖五脏六腑之俞，皆出于太阳之经，太阳为诸阳主脉也。转筋踵下痛者，血气少而不能荣养筋骨也。】　　手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；血气皆少则手瘦以寒。　　【注　手阳明之脉，其上行者，挟口交人中，上挟鼻孔，是以皮肤之血气盛则髭美，恶者稀而枯瘁也。其经脉之下行者，循臑臂上入两筋之间出合谷，故血气盛则腋下毛美而手鱼肉以温，血气皆少则手瘦以寒也。　仇汝霖曰：手阳明之脉，出合谷两骨之间。手鱼肉乃手太阴之部分，阳明之血气盛，而手鱼肉以温者，脏腑之血气互相交通者也。】　　手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。　　 【注　手少阳之脉，其上行者，出走耳前，交颊，上至目锐眦，是以皮肤之血气盛则眉美以长，长者即生毫毛之意也。其下行者，从肩臑肘臂而上出于手腕，故血气盛则手卷多肉以温。盖手少阳之血气循手表腕，盛则皮缓肉淖，故善于卷握也。多脉者，皮肉瘦而脉络多外见也。】　　手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满；血气皆少则掌瘦以寒。　　 【注　手太阳之脉，其上行者循于颧颊、耳鼻、目眦之间，是以皮肤之血气盛则有多须，面多肉以平；血气皆少则面瘦色恶，太阳为诸阳主气也。其下行者，循肩臑肘臂而下，出于手腕，是以血气盛则掌肉充满，血气皆少则掌瘦以寒也。以上论手足三阳之血气，各循本经之部分，充肤热肉，淡渗皮毛，肥腠理，濡筋骨，以养二十五变之形。如血气皆少，则又不能佗佗遗遗之自然矣。】
　　　　　邪客篇

　　手太阴之脉，出于大指之端，内屈，循白肉际，至本节之后太渊，留以淡；外屈，上于本节之下；内屈，与阴诸络会于鱼际，数脉并注，其气滑利，伏行壅骨之下；外屈，出于寸口而行，上至于肘内廉，入于大筋之下；内屈，上行臑阴入腋下，内屈走肺。此顺行逆数之屈折也。　　【注　此论脉外之宗气，循手太阴之经顺行而逆数也。夫宗气之行于脉外者，从肺气而出，故其气滑利，伏行于壅骨之下。外屈出于寸口而行，外屈上于本节之下，留以淡渗皮毛。手太阴之脉，出于大指之端，内屈，循白肉际至本节之后太渊。内屈与诸阴络会于鱼际，数脉并注。上至于肘内廉，入于大筋之下。内屈上行臑阴入腋下。内屈走肺，此太阴之脉从指井而走肺。脉外之宗气，从臑腋以上鱼，此顺行逆数之屈折也。】　　心主之脉，出于中指之端，内屈，循中指内廉以上，留于掌中，伏行两骨之间；外屈，出两筋之间，骨肉之际，其气滑利，上二寸；外屈，出行两筋之间，上至肘内廉，入于小筋之下，留两骨之会，上入于胸中，内络于心肺。　　【注　此论行于脉中之宗气，从心主之脉，营行于十二经脉之中，以应呼吸漏下。其脉外之宗气，亦随本经而屈折于皮肤之间。盖宗气之出于肺而行于皮肤者，散于十二经脉之外，各从本经而为逆顺之行，故行于心主之脉外者，外屈出两筋之间，骨肉之际，其气滑利，上肘臂二寸，外屈而淡渗于皮毛。心主之脉出于中指之端，内屈循中指内廉以上，留于掌中，伏行两骨之间，出行两筋之间，上至肘外廉入于小筋之下，留两骨之会，上入于胸中，内络于心肺，此亦顺行而逆数也。夫脉外之气血，各随本经以分界畔。故行于脉中者随脉而屈折于脉内，行于脉外者亦随本经而屈折于脉外也。以上二节，论宗气之留于胸中，上出于肺，行于十二经脉之皮部，以司呼吸开阖，上贯心脉，营于十二经脉之中，以应呼吸漏下，外内之相应也。】
　　　　　卫气行篇

　　水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分；水下五刻，人气在太阳；水下六刻，人气在少阳；水下七刻，人气在阳明；水下八刻，人气在阴分；水下九刻，人气在太阳；水下十刻，人气在少阳；水下十一刻，人气在阳明；水下十二刻，人气在阴分；水下十三刻，人气在太阳；水下十四刻，人气在少阳；水下十五刻，人气在阳明；水下十六刻，人气在阴分；水下十七刻，人气在太阳；水下十八刻，人气在少阳；水下十九刻，人气在阳明；水下二十刻，人气在阴分；水下二十一刻，人气在太阳；水下二十二刻，人气在少阴；水下二十三刻，人气在阳明；水下二十四刻，人气在阴分；水下二十五刻，人气在太阳。此半日之度也。从房至毕一十四舍，水下五十刻，日行半度，回行一舍，水下三刻与七分刻之四。大要曰：常以日之加于宿上也。人气在太阳，是故日行一舍。人气行三阳，行于阴分，常如是无已，与天地同纪，纷纷(白分)(白分)，终而复始，一日一夜，水下百刻而尽矣。　　【注　此论卫气应天道之绕地环转，在阳在阴，以为取刺之法。夫阳者天气也，主外；阴者地气也，主内。少阴之上，君火主之。君火者，日之太阳也。日随天道环转，昼明夜晦，盖天运以日光明也。故水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分。阴分者，少阴之分也。水下二十五刻，此半日之度也。从房至毕，一十四舍，水下五十刻，日行天度之半。回行一舍者，绕地回转，从昴至心而又行一舍也。水下三刻者，谓五十三刻，而又加于太阳与七分刻之四者，有一分二厘五毫之奇分也。此卫气随天道绕地环转，昼夜皆行于三阳之分，是以五十三刻而复行于太阳。故大要曰：常以日之加于宿上也。人气在太阳，谓昼夜日之加于舍上，皆以太阳为始也。是故日行一日，人气行于三阳，而行于阴分，常如是无已。与天地同纪，谓地居天之中而天道运行于地之外也。纷纷(白分)(白分)者，谓杂乱纷纭，而仍有明白之分度也。夫卫气昼行于阳，夜行于五脏之阴者，应天气之入于地中，有寒暑之往来。卫气环转一周，行于三阳之分，二十五周者，天道环转于地之下也。故病在于三阳，必俟其气在阳而刺之；病在于三阴，必俟其气在阴分而刺之。阴分者，少阴之分，少阴乃三阴之主也。按卫气昼行阳二十五度者，从太阳之头目，散阴行于手足三阳，若天气之布散于六合。三刻在阳，四刻在阴者，应天道之循度环转，故曰与天地同纪。】
　　　　扁鹊难经

　　　　　十二经脉长短

　　二十三难曰：手足三阴三阳，脉之度数，可晓以不？然。手三阳之脉，从手至头长五尺，五六合三丈。手三阴之脉，从手至胸中长三尺五寸，三六一丈八尺，五六三尺，合二丈一尺。足三阳之脉，从足至头长八尺，六八四丈八尺。足三阴之脉，从足至胸长六尺五寸，六六三丈六尺，五六三尺，合三丈九尺。人两足蹺脉，从足至目，长七尺五寸，二七一丈四尺，二五一尺，合一丈五尺。督脉、任脉各长四尺五寸，二四八尺，二五一尺，合九尺。凡脉长一十六丈二尺，此所谓十二经脉长短之数也。　　【注　此《灵枢》二十七篇全文，三阴三阳，《灵枢》皆作六阴六阳，义尤明白。按经脉之流注，则手之三阳从手走至头，手之三阴从腹走至手，足之三阳从头下走至足，足之三阴从足上走入腹。此举经脉之度数，故皆自手足言。人两足蹺脉，指阴蹺也。阴蹺脉起于跟中，自然骨之后，上内踝之上，直上循阴股入阴，循腹上胸，里行缺盆，出人迎之前，入頄内廉，属目内眦，合太阳脉为足少阴之别络也。足三阳之脉，从足至头长八尺。】
　　　　　经络始终

　　经脉十二，络脉十五，何始何穷也？然。经脉者，行血气，通阴阳，以荣于身者也。其始从中焦，注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复还注手太阴。别络十五，皆因其原，如环无端，转相灌溉，朝于寸口人迎，以处百病而决死生也。　　【注　因者，随也。原者，始也。朝犹朝会之朝。因上文经脉之尺度，而推言经络之行度也。直行者谓之经，旁出者谓之络。十二经有十二络，兼阳络、阴络、脾之大络为十五络也。谢氏曰：始从中焦者。盖谓饮食入口，藏于胃，其精微之化，注手太阴阳明，以次相传至足厥阴，厥阴复还注手太阴也。络脉十五，皆随十二经脉之所始，转相灌溉，如环之无端，朝于寸口人迎，以之处百病而决死生也。寸口人迎，古法以侠喉两旁动脉为人迎。至晋王叔和直以左手关前一分为人迎，右手关前一分为气口，后世宗之。愚谓昔人所以取人迎气口者，盖人迎为足阳明，胃经受谷气而养五脏者也；气口为手太阴，肺经朝百脉，而平权衡者也。】
　　　　　十二经气绝

　　二十四难曰：手足三阴三阳气已绝，何以为候？可知其吉凶不？然。足少阴气绝，即骨枯。少阴者，冬脉也，伏行而温于骨髓。故骨髓不温，即肉不着骨；骨肉不相亲，即肉濡而却；肉濡而却，故齿长而枯，发无润泽。无润泽者，骨先死。戊日笃，己日死。　　【注　肾，其华在发，其充在骨。肾绝则不能充于骨荣于发。肉濡而却，谓骨肉不相着而肉濡缩也。戊己土也，土胜水，故以其所胜之日笃而死矣。】　　足太阴气绝，则脉不营其口唇。口唇者，肌肉之本也。脉不营则肌肉不滑泽，肌肉不滑泽则肉满，肉满则唇反，唇反则肉先死。甲日笃，乙日死。　　 【注　脾，其华在唇四白，其充在肌。脾绝则肉满唇反。肉满谓肌肉不滑泽而紧急(月真)膹也。】　　足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器而络于舌本，故脉不营则筋缩急，筋缩急，即引卵与舌。故舌卷卵缩，此筋先死。庚日笃，辛日死。　　 【注　肝者筋之合，其华在爪，其充在筋。筋者聚于阴器而络于舌本。肝绝则筋缩引卵与舌也。王充《论衡》云：甲乙病者，生死之期，常之庚辛。】　　手太阴气绝，即皮毛焦。太阴者，肺也，行气温于皮毛者也。气弗营则皮毛焦，毛皮焦则津液去，津液去即皮节伤，皮节伤，则皮枯毛折。毛折者，则毛先死。丙日笃，丁日死。　　 【注　肺者气之本，其华在毛，其充在皮。肺绝则皮毛焦而津液去、皮节伤，以诸液皆会于节也。】　　手少阴气绝则脉不通，脉不通则血不流，血不流则色泽去，故面色黑如黧，此血先死。壬日笃，癸日死。　　 【注　心之合脉也，其荣色也，其华在面，其充在血脉。心绝则脉不通，血不流，色泽去也。】　　三阴气俱绝者，则目眩转目瞑。目瞑者为失志，失志者则志先死。死即目瞑也。　　 【注　三阴通手足经而言也。《灵枢》十篇作五阴气俱绝，则以手厥阴与手少阴同心经也。目眩转目瞑者，即所谓脱阴者目盲，此又其甚者也。故云目瞑者失志，而志先死。　四明陈氏曰：五脏阴气俱绝，则其志丧于内，故精气不注于目，不见人而死。】　　六阳气俱绝者，则阴与阳相离。阴阳相离则腠理泄，绝汗乃出，大如贯珠，转出不流，即气先死。旦占夕死，夕占旦死。　　 【注　汗出而不流者，阳绝故也。　陈氏曰：六腑阳气俱绝，则气败于外，故津液脱而死。】
　　　　　经有十二络有十五

　　二十五难曰：有十二经，五脏六腑十一耳，其一经者，何等经也？然。一经者手少阴与心主别脉也。心主与三焦为表里，俱有名而无形，故言经有十二也。　　【注　此篇问答，谓五脏六腑配手足之阴阳，但十一经耳。其一经者，则以手少阴与心主各别为一脉，心主与三焦为表里，俱有名无形，以此一经并五脏六腑，共十二经也。】　　二十六难曰：经有十二，络有十五，余三络者，是何等络也？然。有阳络，有阴络，有脾之大络。阳络者，阳蹺之络也；阴络者，阴蹺之络也。故络有十五焉。　　【注　直行者谓之经，旁出者谓之络。经犹江汉之正流，络则沱潜之支泒。每经皆有络，十二经有十二络，如手太阴属肺络太阳，手阳明属大肠络肺之类。今云络有十五者，以其有阳蹺之络，阴蹺之络，及脾之大络也。谓之络者，盖奇经既不拘于十二经，直谓之络亦可也。脾之大络名曰大包，出渊液三寸，布胸胁，其动应衣，宗气也。　四明陈氏曰：阳蹺之络统诸阳络，阴蹺之络统诸阴络，脾之大络又总统阴阳诸络，由脾之能溉养五脏也。】
　　　　　奇经八脉

　　二十七难曰：脉有奇经八脉者，不拘于十二经，何也？曰：有阳维、有阴维、有阳蹺、有阴蹺、有冲、有督、有任、有带之脉，凡此八脉者，皆不拘于经，故曰奇经八脉也。　　【注　脉有奇常。十二经者，常脉也。奇经八脉，则不拘于十二经，故曰奇经。奇对正而言，犹兵家之云奇正也。虞氏曰：奇者，奇零之奇，不偶之义，谓此八脉，不系正经阴阳，无表里配合，别道奇行，故曰奇经也。此八脉者，督脉督于后，任脉任于前，冲脉为诸阳之海，阴阳维则维络于身，带脉束之如带，阳蹺得之太阳之别，阴蹺本诸少阴之别云。】　　经有十二，络有十五，凡二十七气，相随上下，何独不拘于经也？然。圣人图设沟渠，通利水道，以备不然。天雨降下，沟渠溢满，当此之时，霶霈妄作，圣人不能复图也。此络脉满溢，诸经不能复拘也。　　【注经络之行有常度，奇经八脉，则不能相从也。故以圣人图设沟渠为譬，以见络脉满溢，诸经不能复拘而为此奇经也。然则奇经，盖络脉之满溢而为之者欤？或曰：此络脉三字，越人正指奇经而言也。既不拘于经，直谓之络脉亦可也。此篇两节，举八脉之名，及所以为奇经之义。】　　二十八难曰：其奇经八脉者，既不拘于十二经，皆何起何继也？然。督脉者，起于下极之俞，并于脊里，上至风府，入属于脑。任脉者起于中极之下，以上毛际，循腹里，上关元，至喉咽。冲脉者，起于气冲，并足阳明之经，夹脐上行，至胸中而散也。带脉者，起于季胁，回身一周。阳蹺脉者，起于跟中，循外踝上行入风池。阴蹺脉者，亦起于跟中，循内踝上行至咽喉，交贯冲脉。阳维阴维者，维络于身，溢蓄不能环流灌溉诸经者也，故阳维起于诸阳会也，阴维起于诸阴交也。比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉而不环周，放十二经亦不能拘之。其受邪气，蓄则肿热，砭射之也。　　【注　督之为言都也，为阳脉之海，而都纲乎阳脉也。其脉起下极之俞，由会阴历长强，循脊中，行至大椎穴，与手足三阳脉之交会，上至喑门，与阳维会，至百会与太阳交会，下至鼻柱人中，与阳明交会。任脉起于中极之下曲骨穴，任者妊也，为人生养之本。冲脉起于气冲穴，至胸中而散，为阴脉之海。《内经》作并足少阴之经。按冲脉行乎幽门、通谷而上，皆少阴也，当从《内经》。此督、任、冲三脉，皆起于会阴，盖一源而分三歧也。带脉起季胁下一寸八分，回身一周，犹束带然。阳蹺脉起于足跟中申脉穴，循外踝而行。阴蹺脉亦起于足跟中照海穴，循内踝而行。蹺者，捷也，以二脉皆起于足，故取蹺捷之义。阳维阴维，维络于身，为阴阳之纲维也。阳维所发，别于金门，以阳交为郄，与手足太阳及蹺脉会于臑俞，与手足少阳会于天髎及会肩井，与足少阳会于阳白，上本神、临泣、正营、脑空，下至风池，与督脉会于风府、痖门，此阳维之起于诸阳之会也。阴维之郄曰筑宾，与足太阴会于腹哀、大横，又与足太阴、厥阴会于府舍、期门，又与任脉会于天突、廉泉，此阴维起于诸阴之交也。溢蓄不能环流灌溉诸经者也十二字，当在十二经亦不能拘之之下，则于此无所间而于彼得相从矣。其受邪气蓄云云十二字，谢氏则以为于本文上下当有缺文，然《脉经》无此，疑衍文也。或云当在三十七难关格不得尽其命而死矣之下，因邪在六腑而言也。】　　二十九难曰：奇经之为病何如？然。阳维维于阳，阴维维于阴，阴阳不能自相维，则怅然失志，溶溶不能自收持。阳维为病，苦寒热；阴维为病，苦心痛。阴蹺为病，阳缓而阴急；阳蹺为病，阴缓而阳急。冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。带之为病，腹满，腰溶溶若坐水中。此奇经八脉为病也。　　【注　此言奇经之病也。阴不能维于阴，则怅然失志；阳不能维于阳，则溶溶不能自收持。阳维行诸阳而主卫，卫为气，气居表，故苦寒热。阴维行诸阴而主荣，荣为血，血属心，故苦心痛。两蹺脉病，在阳则阳结急，在阴则阴结急。受病者急，不病者自和缓也。冲脉从关元至咽喉，故逆气里急。督脉行背，故脊强而厥。任脉起胞门行腹，故病苦内结，男为七疝，女为瘕聚也。带脉回身一周，故病状如是。】古今图书集成医部全录卷一百九

经络门

　　　　活人书 【宋　朱肱】

　　　　　辨六经受病
　　【此论经络。治伤寒，先须识经络；不识经络，触途冥行，不知邪气之所在。往往病在太阳反攻少阴，证是厥阴乃和少阳，寒邪未除，真气受毙。又况伤寒，看外证为多。未诊先问，最为有准。孙真人云：问而知之，别病浅深，名为巧医。病家云：发热恶寒、头项痛、腰脊强，则知病在太阳经也；身热、目疼、鼻干、不得卧，则知病在阳明经也；胸胁痛、耳聋、口苦、舌干、往来寒热而呕，则知病在少肠经也；腹满、咽干、手足自温或自利不渴、或腹满时痛，则知病在太阴经也；引饮恶寒、或口燥舌干，则知病在少阴经也；烦满囊缩，则知病在厥阴经也。然后切脉，以辨其表里虚实，以汗下之。古人云：问而知之为中工，切而知之为下工。若经隧支络，懵然不分，按寸握尺，妄意疾诊，岂知坐授明堂藏室金兰者耶？】　　足太阳膀胱经，从目内眦上头，连于风府，分为四道，下项并正别脉上下六道，以行于背与身，为经。太阳之经，为诸阳主气。或中寒邪，必发热而恶寒，缘头项腰脊是太阳经所过处。今头项痛，身体疼，腰脊强。其脉尺寸俱浮者，故知太阳经受病也。　　足阳明胃之经，从鼻起，侠于鼻，络于目，下咽分为四道，并正别脉六道，上下行腹内，维于身。盖诸阳在表，阳明主肌肉，络于鼻，故病人身热、目疼、鼻干、不得卧。其脉尺寸俱长者，知阳明经受病也。　　足少阳胆之经，起于目外眦，络于耳，遂分为四道，下缺盆，循于胁，并正别脉六道上下，主经营百节、流气三部。故病人胸胁痛而耳聋，或口苦咽干，或往来寒热而呕。其脉尺寸俱弦者，知少阳经受病也。　　足太阴脾之经，为三阴之首，其脉布于脾胃，络于嗌喉。故病人腹满而嗌干。尺寸俱沉细者，知太阴经受病也。　　足少阴肾之经，其脉起于小指之下，斜趣足心。别行者，入足跟中，上至股内，后廉贯肾络膀胱。直行者，从肾上贯肝膈，入肺中，系舌本。伤寒热气入于脏，流于少阴之经。少阴主肾，肾恶燥，故渴而引饮；又经发汗吐下，已后脏腑空虚，津液枯竭，肾有余热，亦渴。故病人口燥舌干，其脉尺寸俱沉者，知少阴经受病也。　　足厥阴肝之经，厥者尽也。《灵枢》曰：亥为左足之厥阴，戌为右手之厥阴。两阴俱尽，故曰厥阴。夫阴尽为晦，阴出为朔。厥阴者，以阴尽为义也。其脉循阴器，而脉络于舌本也。脉弗荣则筋急，筋急则引舌与卵，故唇青舌卷而卵缩。凡病人烦满而囊缩，其尺寸俱微缓者，知厥阴经受病也。
　　　　东垣十书 【元　李杲】

　　　　　问：手足三阳俱会于首；然六阳会于首，亦有阴乎？
  </div>
  <div class="pagination">
   <a href="经络门.html">
    上一页
   </a>
   <a href="经络门.html">
    1
   </a>
   <span class="current-page">
    2
   </span>
   <a href="经络门_page3.html">
    3
   </a>
   <a href="经络门_page4.html">
    4
   </a>
   <a href="经络门_page5.html">
    5
   </a>
   <a href="经络门_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
