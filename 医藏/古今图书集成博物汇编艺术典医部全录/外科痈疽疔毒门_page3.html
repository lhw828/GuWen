<!DOCTYPE html>
<html>
<head>
    <meta charset="UTF-8">
    <title>外科痈疽疔毒门 - 第 3 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>外科痈疽疔毒门 - 第 3 页/共 16 页</h1>
    <div class="content">　　夫疮疽丹肿结核瘰疬，初觉有之，即用内消之法，经久不除，气血渐衰，肌寒肉冷，脓汁清稀，毒不出，疮口不合，成聚肿，不赤，结核无脓，外证不明者，并宜托里。脓未成者，使脓早成。脓已溃者，使新肉早生。血气虚者，托里补之。阴阳不和，托里调之。大抵托里之法，使疮无变坏之证，凡为疮医，不可一日无托里之药。然而寒热温凉，烦渴利呕，临证宜审甚缓急耳。
　　　　　止痛法

　　夫疮疽之证候不同，寒热虚实，皆能为痛。止痛之法，殊非一端。世人皆谓乳、没珍贵之药，可住疼痛，不知临病制宜，自有方法。盖热病之痛者，以寒之剂折其热，则痛自止也。寒邪之痛，以温热之药熨其寒，则痛自除矣。因风而痛者除其风，因湿而痛者导其湿。燥而痛者润之，塞而痛者通之，虚而痛者补之，实而痛者泻之。因脓郁而闭者开之，恶肉浸溃者引之，阴阳不和者调之，经络秘濇者利之。临机应变，方为上医，不可执方而无权也。
　　　　　用药增损法

　　古人用药，因病制宜，治不执方，随病增损。疗积聚补益，可用丸药以从旧方，不加增损。盖疮疽危要之际，证候多种，安有执方之论？固可临时加减，以从其法。只如发背脑疽恶疔疮脓，溃前后虚而头痛者，于托里药内加五味子。恍惚不宁，加人参、茯苓。虚而发热者，加地黄、(艹舌)蒌根。往来寒热并潮热者，加柴胡、地骨皮。渴不止者，加知母、赤小豆。大便不通者，加大黄、芒硝。小便不通，加木通、灯草。虚烦者，加枸杞子、天门冬。自利者，加厚朴。四肢厥逆者，加附子、生姜。呕逆者，加丁香、藿香。多痰者，加半夏、陈皮。脓多者，加当归、川芎。痛甚者，加没药、乳香。肌肉迟生者，加白蔹、官桂。有风邪者，加独活、防风。心惊怯者，加丹砂。口目瞤动者，加羌活、细辛。愚虽不才，自幼及老，凡治疮疽，常依此法加减用药，取效如神。后之学者，宜细详焉。
　　　　　权变通类法

　　夫疮疽之病，治疗多方。总而论之，各有所宜。补泻淋溻，及敷扫贴熁，针鐮灸烙，用之不同。盖知其道者，举治必效。昧于理者，利害不无。尝见以寒疗热，以热疗寒，古今之通论也。又有检方疗病，妄制加减，以意裁之，自以为可。殊不知病有逆从，治有缓急，法有正权，方有奇偶，用有轻重。夫医者意也，得其意然后能变通也。达其变通者，悟其道而省其理也，则左右逢其源矣。愚虽不才，略陈万一。尝见治寒以热而寒弥甚，治热以寒而热弥炽者，何也？盖不知五脏有阴阳之性，其可因其类而取之也。假如心实生热者，当益其肾，肾水滋足，热将自除。肾虚水寒当补心火，心火既降，寒将自除。此所谓寒之而热者取之阴，热之而寒者取之阳也。又寒因热用，热因寒用，要在通其理类而已。又闻微者逆之，甚者从之。何谓也？盖治寒以热，必凉而行之；治热以寒，必温而行之。此亦欲其调和也。其间有正有权者，何也？盖病有微有甚，微者逆治，理之正也，甚者从治，理之权也。然为疮科于补泻汗下，标本逆从正权之理，乌可阙而不知也？大凡治疗疮疽之要法，曰初觉热毒，发热郁结而作疮疽，一二日宜先服五利汤，荡涤邪气，疏通脏腑，令内消也。古今汤法，谓切銼(口父)咀如麻豆大，以猛火急煎，无令过熟，欲其速利也。次有丸散宣导血脉，渐次消磨，令缓散也；助以淋溻，调和荣卫，行经络也。更当膏润温养，兼磨敷四畔贴熁之药，顺其阴阳也。追蚀托里，汗下调补，临时制宜。浅深缓急，自有等差。男女贵贱，亦当别论。晋尚书褚澄曰：寡妇尼僧，异于妻妾，虽无房室之劳、而有忧思之苦，此深达其情者也。又仲景云：物性刚柔，餐居亦异，治亦不同也。所以黄帝兴四方之问，岐伯举四治之能。况病之新旧，形志乐苦，岂可执方无权，以求其愈疾哉？亦有疮疽肿痛初生，一二日便觉脉沉细而烦闷，脏腑弱而皮寒，邪毒猛暴，恍惚不宁，外证深沉者，亦宜即当用托里散，或增损茯苓汤，及温热之剂以从治之。
　　　　　论五发疽

　　夫五发者，谓痈疽发于脑背眉髯鬓是也。大概论之，分为三等：一者疽也，二者痈也，三者疖也。夫疽初生如黍米大，痒痛有异，悞触破之，即焮展四畔，赤肿沉闷，牵引胁肋疼痛；数日之后，渐觉肌肤壮热，恶寒烦渴，肿晕侵展，(火廪)浆汁出，积日不溃，抑之则流血。发于背者，谓之发背疽也。其发于脑者，为脑疽也。其发于鬓眉髯者，以类呼也。又有初生其状无头，肿阔三四寸，始觉注闷疼痛，因循数日，皮光微软，甚则亦令人发热恶寒，头痛烦渴者，谓之发背痈也。又有初生一头，色浮赤而无根，肿见于皮肤之间，大小一二寸者，疖也。三者之候，惟疽最重。此疾初生，皆由滋味与厚衣。衣服厚暖则表易招寒，滋味过多则五脏生热。脏腑积热则血脉不流，而毒气凝滞，邪气伏留，热搏于血，血聚则肉溃成疮，浅则为疖，实则为痈，深则为疽矣。亦有因服金石发动而患此疾者，亦有平生不服金石药而亦患此疾者。盖由祖上曾服饵者，其毒气流传子孙。此病初生认是疽，则宜速疗之。若气实之人，急服五香连翘汤、漏芦汤。若年未五十，少壮实者，可服五利大黄汤、化毒丸，取通利脏腑一二行，疮头上用追毒散之类，贴温热膏剂。更溻肿汤、溃毒汤淋溻之，如此调治以待脓成，已前不可以诸药救疗，以安患人之心，慎勿恼触着。至脓成败溃，宜服五香汤，及内托里散、茯苓汤、当归托里散之类。渴不止者，服竹叶黄芪汤、乳香散。勿为大热服大黄、(石卜)硝苦寒之药，若因服利药而利不止者死矣。若疮中恶肉未退，脓水不快者，即用追蚀之药，或梃子纴之，上用鹿角散，以酢熬为糊贴之。恶肉退去，好肉渐生，即用搜脓散翠霞散之类纴之。若疮中毒气未尽，慎勿早敛。若早上生肌之药，纵得平复，必再发。其间调理次第，临时制宜，兼将护忌慎之法耳。
　　　　　总论

　　夫疮肿之患，莫大乎痈疽，然而痈疽何以别之？经所谓荣卫稽留于经脉之中则濇不行，血脉不行则阳气郁遏而不通，故生寒热秽毒之气，腾出于外，畜结为痈；久而不散，热气乘之，腐化为脓。然而骨髓不焦枯，腑脏不伤败，可治而愈也。何为疽？五脏风毒积热，毒热炽甚，下陷肌肤，骨髓皆枯，血气涸竭，其肿色夭，坚如牛领之皮，故命曰疽。痈者其肿皮薄以泽，此其候也。痈疽之生，有内有外，内生胸腹脏腑之中，外生肤肉筋骨之表。凡此二毒，发无定处而有常名。夫郁滞之本，始于喜怒忧乐不时，饮食居处不节，或金石草药之发动，寒暑燥湿之不调，内使阴阳之不平而蕴结，外使荣卫凝濇而腐溃。轻者起于六腑，浮达而为痈，气行经络而浮也；重者发于五脏，沉濇而为疽，气行经络而沉也。明乎二者，肿毒丹疹，可以类推矣。
　　　　　疔疮

　　夫疔疮者，以其疮形如丁盖之状者是也。古方论之，凡有十种。华元化载之五色疔，《千金方》说疔疮有十三种，以至《外台秘要》，神巧万全，其论颇同。然皆不离于气客于经络五脏，内蕴毒热。初生一头肿痛，青黄赤黑无复定色，便令烦躁闷乱，或憎寒头痛，或呕吐心逆，以针刺疮，不痛无血，是其候也。其候本因甘肥过度，不慎房酒，以致邪毒畜结，遂生疔疮。《内经》曰：膏粱之变，足生大疔，此之谓也。其治之法，急以艾炷灸之。若不觉痛者，针疔四边，皆令血出，以回疮锭子，从针孔纴之，上用膏药贴之，仍服五香连翘汤、漏芦汤等疏下之为效。若或针之不痛无血者，以猛火烧针通赤，于疮上烙之，令如焦炭，取痛为效，亦纴前锭子，用膏药贴之，经一二日脓溃根出，服托里汤散，依常疗之，以取平复。如针不痛，其人眼黑或见火光者不治，此邪毒之气入脏腑故也。《养生方》云：人汗入肉，食之则生疔疮。不可不慎也。
　　　　证治要诀 【明　戴思恭】

　　　　　痈疽疖毒证治

　　发散诸般毒，多碾白芙蓉叶，入草乌叶少许蜜调敷，重者加入南星末。凡诸毒用膏药，欲散搓入麝香，欲溃搓入雄黄。　　一应毒证已作渴，或脓过多，防其为渴，宜于千金内补散之外，兼进八味丸，用五味者佳。　　发热恶寒，状如伤寒而痛者，其痛处欲为痈疽。痈属腑，故生浅，皮薄而肿高；疽属脏，故生深，皮厚而肿坚。又有轻于痈疽者，名曰疖毒。痈，壅也。疽，沮也。疖，节也。言气血壅滞沮节也。并威灵仙饮微利之，或五香连翘散，佐以复元通气散。若脓血结成不可发散，已溃未溃，宜小托里散，或千金内补散，加木香、羌活、白芍药、乌药等分，渴加(艹舌)蒌根。此数药皆治阳证。若阴证，宜于千金内补散，减防风、桔梗之半，倍加白朮。未效更加熟附，与诸药煎服，尤佳。　　外有服金石以助欲，至精气既衰，药毒偏胜，金石与肺同类，肺附于肾，所以多成发背之疾。又有用鳖为臛，亦治发背。盖鳖之阳气，皆聚于上甲，所以上甲可入药也。治法同前。若毒发于阴，而又未可用附、桂诸药剂。外疼内寒，宜五香汤。　　毒之初发，并宜酒调复元通气散。或病在下者，酒糊丸通气散，却与木香汤吞下。　　治诸毒方结成者，以皂角树上所生之葚磨乌酢调涂。此葚须预藏在烟阁头，缓急取用。　　患背疮人，及诸毒已溃后，血去过多，津液少者，宜换肌散毒。初发头疼体痛，乍寒乍热，恐挟外邪，宜香苏饮加川芎、白芷、防风、当归、陈皮之类。　　病消渴之人，多生毒，此乃津液已耗，虚阳外发，内外俱虚，此为极病。凡消渴愈后生毒，毒愈后消渴，皆非可治之病也。　　痈疽疖，此毒总名，亦举其大概耳。其他证状不一，名称亦异。未溃之际，憎寒壮热，狂言妄语，如见鬼神，脓去已多，而大热不休者，似为难治。盖毒之得脓，犹伤寒病证之得汗，汗已而反大热，则为坏伤寒矣。若淋洗贴敷，自属外科。痈疽发背已溃，出脓过多而羸瘦者，芎归汤。凡所服药，并不可用白朮，能生脓故也。未溃与初发阴证，用之却可。　　若其人呕不喜食，不可用千金内补散，滞其脾，恐挟外邪。未溃者，二陈汤加芎，或不换金正气散。已溃者，谷神嘉禾饮。　　又一方，治毒并不喜食，于不换金正气散加白茯苓、半夏等分，人参、木香减半，亦名正气散。　　患痈毒人脓血已溃，所去过多，津液枯竭，多病于渴，纵有发热躁扰等证，不可以治者，用益荣生津之剂。若大热不止者，难治。　　疮毒久不干成漏者，忍冬草浸酒常服。　　疮毒而大便坚者，升麻和气饮和消毒饮；加以身上发热甚者，消毒饮和败毒散。　　有火邪逼身，及因灸后遍身发为赤核，肿痛旋盘，用荆防汤浸取洗。　　露(疒其)名为羊核，生取石菖蒲烂研盦之；仍以石首胶一两许，火煅存性，研为末，酒调服。　　有不敷药时大痛，敷即不痛；有不敷药时不痛，敷之则痛。盖寒热风湿并忧怒等气，积而内攻，则痛不禁，药拔出之，故不痛也。血死阴毒在中，愈服愈深，愈不觉痛。药发之于外，故反痛也。
　　　　薛氏医案 【明　薛己】

　　　　　用药总论

　　人病不同，药性亦异。有是病而宜是药，不可以误施也。且如疮疽痛息自宁，饮食知味，脉证俱缓，缓则治本，故可以王道和平之药，徐而治之，亦无不愈。若脉沉焮肿，寒热烦躁，此脉证俱实，宜泻之，非硝黄猛烈之剂不能除，投以王道之剂则非也。若疮疡聚肿不溃，溃而脓水清稀，或泻利肠鸣，饮食不入，呕吐无时，或手足并冷，此脉证俱虚，非大补之药不能平，投以硝黄攻伐之剂亦非也。当推《内经》虚者补之，实者泻之，热者清之，寒者温之本旨，随证用药，临机应变，庶不误耳。大抵疮疡之证，皆由脏腑不和，气血凝滞，喜怒不常，饮食不节，或腠理不密，邪气客于经络，或服丹石之药，及膏粱厚味，不慎房室，精虚气竭所致。故治其证者，当辨其表里虚实，随宜治之。若不推阴阳逆顺，气味攻守，率尔投药，以致实实虚虚，或概以王道为万全，犹执一而无权，适以害之矣。　　《灵枢经》云：痈疽不问虚实寒热，皆由气郁而成。经云：气宿于经络，与血俱濇而不行，壅结而成，此因喜怒忧思也。身有热，被风冷搏之，血脉凝滞不行，热气壅结而成，此外因也。有阴虚阳气凑袭，寒化为热，热盛则肉腐为脓，此寒热风热所伤也。有因服丹石炙煿面湿床被厚者，有因尽力房室精虚气竭者。《尔雅》云：疖者节也，痈者壅也，疽者沮也。是言阴阳不和，有所壅结，皆成痈疽也。又云：阴滞于阳则发痈，阳滞于阴则发疽，此二毒发无定处，当以脉辨之。浮洪滑数则为阳，微沉缓濇则为阴。阴则热治，阳则冷治。治法有四节八事。初觉则宜消热拔毒，已溃则宜拨脓止痛，脓毒则消恶肉，恶肉尽则长敷痂。次第既明，又须别其因以施治，观病浅深凶吉。寒则温之，热则凉之，虚则补之，实则泻之，导以针，灼以艾，破毒溃坚，以平为期也。　　客问疮疡脉洪数，身作热为阳证，亦有死者，何也？曰：经云，阴滞于阳则生痈，脉见沉细弱濇；阳滞于阴则生疽，脉见浮洪弦数。此气血为证，疮疽属阴属阳之论也。彼疮疽虽因积热所成，若初起未成脓，脉洪数，乃阴虚阳亢之证。若脓溃于内，不得发泄于外，身必发热，故脉洪数疮疽之病进也。脓既去则当脉静身凉肿消痛息，如伤寒表证之得汗也。若反发热作渴脉洪数者，此真气虚而邪气实也，死无疑矣。
　　　　　治法三要

　　《病机机要》云：疮疡者火之属，须分内外以治其本。若其脉沉实，当先疏其内以绝其源也。其脉浮大，当先托里恐邪气入内也。有内外之中者，邪气至盛，遏绝经络，故发痈肿，此因失托里及失疏通又失和荣卫也。治疮之大要，须明托里、疏通和荣卫之三法。内之外者，其脉沉实，发热烦躁，外无焮赤，痛深于内，其邪气深矣，疏通脏腑以绝其源。外之内者，其脉浮数，焮肿在外，形证外显，恐邪气极而内行，故先托里也。内外之中者，外无焮恶之气，内亦脏腑宣通，知其在经当和荣卫也。用此三法之后，虽未差必无变证，亦可使邪气峻减而易愈。
　　　　　灸法

　　《元戎》云：疮疡自外而入者不宜灸，自内而出者宜灸。外入者托之而不内，内出者接之而令外。故经云：陷者灸之。灸而不痛，痛而后止其灸。灸而不痛者，先及其溃，所以不痛，而后及良肉，所以痛也。灸而痛，不痛而后止其灸。灸而痛者，先及其未溃，所以痛，而次及将溃，所以不痛也。然此亦约法，因以东垣等法附于左，宜参用之。凡人初觉发背，欲结未结，赤热肿痛，先以湿纸覆其上，立候视之，其纸先干处，即是结痈头也。取大蒜切成片如二三钱厚薄，安于头上，用大艾炷灸之三壮，即换一蒜片，痛者灸至不痛，不痛灸至痛时方住。最要早觉早灸为上。一日二日，十灸十活；三日四日，六七活；五六日，三四活；过七日则不可灸矣。若有十数头作一处生者，即用大蒜研成膏，作薄饼铺头上，聚艾于蒜饼上烧之，亦能活也。若背上初发，赤肿一片，中间有一粒如黄粟米头子，便用独蒜切去两头，取中间半寸厚薄，正安于疮上，着艾灸十四壮，多至四十九壮。　　【注　按谓痈疽所发，宜灸之也。然诸疮患久成漏者，常有脓水不绝，其脓不臭，内无歹肉，尤宜用附子浸透，切作大厚三二分于疮上，着艾灸之。仍服内托之药，隔三二日再灸之，不五七次，自然肌肉长满矣。至有脓水恶物渐溃根深者，郭氏治用白面、硫黄、大蒜三物一处捣烂，看疮大小，捻作饼子，厚约三分，于疮上用艾炷灸二十一壮，一灸一易。后隔四五日，方用翠霞锭子并信效锭子互相用之，纴入疮内，歹肉尽去，好肉长平。然后贴收敛之药，内服应病之剂，调理即瘥矣。盖不止宜灸于疮之始发也。大抵始发宜炙，要汗下补养之药对证。至灸冷疮，亦须内托之药切当。设有反逆，不唯不愈，恐致转生他病。】
　　　　　攻补法

　　《元戎》云：陷脉为瘘，留连肉腠，营气不从，逆于肉理，乃生痈肿。荣逆血郁，则热聚为脓。《正理论》曰：热之所过，则为痈肿。营气不从，亦有不热者乎？答曰：膏粱之变，芳草之美，金石之过，气血不盛，荣卫之气充满而抑遏不能行，故闭塞血气，腐而为痈也，当泄之以夺盛热之气。若其人饮食疏，精神衰，气血弱，肌肉消薄，营卫之气短促而濇滞，故寒薄腠理，闭郁而为痈肿也，当补之以接虚怯之气，亦当以脉浮沉别之。既得盛衰，泄之则连翘、大黄，补之则内托之类是也。　　 【注　按辨疮疡因热因寒，及气血郁而成，当攻补之法不同，宜与前后诸篇兼看，殆无余蕴矣。但世俗昧此理，而云是疮不是疮，且服五香连翘汤。然或中或否，致悞者多。盖不审形气虚实，疮毒深浅，发表攻里，所因不同故也。今以丹溪先生《外科精要发挥》诸法之义，附于后例之下，庶学者知所鉴焉。】
　　　　　分三因

　　陈无择云：发背痈疽者，该三因而有之。论曰：痈疽瘰疬，不问虚实寒热，皆由气郁而成。经亦云：气宿于经络，与血俱濇而不行，壅结为痈疽。不言热之所作而后成痈者，此乃内因喜怒忧思有所郁而成也。身有热，被风冷搏之，血脉凝泣不行，热气壅结而成，亦有阴虚阳气凑袭，寒化为热，热盛则肉腐为脓者，此亦外因寒热风湿所伤而成也。又服丹石及炙煿酒面温床厚被所致，又尽力房室，精虚气竭所致者，此乃不因内外所伤而成也，故知三因备也。　　 【注　按所分三因虽备，但未具疮疡之邪，在经在表在里之异，故其治亦不能详备也。】
　　　　　阴滞于阳则生痈阳滞于阴则生疽
　　丹溪曰：《精要》云，阳滞于阴，脉浮洪弦数；阴滞于阳，脉沉细弱濇。阳滞以寒治之，阴滞以热治之。切详其意，阳滞阴滞当作热治寒治。求之寒热，固可作阴阳论，于阴于阳，分明是于气于血，他无可言也。热滞于气，固无寒滞耶？寒滞于血，固无热滞耶？何寒不能伤气，热不能伤血耶？以予观之，气为阳，行脉外；血为阴，行脉内。相并分派，周流循环，一身无停止谓之脉。一呼脉行三寸，一吸脉行三寸，呼吸定息，共得六寸，一身通行八十一丈。得热则行速而太过，得寒则行迟而不及。五味之厚，七情之偏，运气为滞，津液稠厚，积而久也，为饮为痰，渗入脉内，血为所乱，因而凝浊，运行冱泣，或为沸腾，此阴滞于阳也，正血滞于气也。气病，今人或以药助邪，病上生病，血之病日增，溢出脉外，隧道隘塞，升降有妨，运化失令，此阳滞于阴也，正气滞于血也。病分寒热者，当是禀受之素偏，虚邪之杂合，岂可以阳为热，阴为寒耶？浮洪弦数，气病之脉也。岂可遽以此作热论？沉细弱濇，血病之脉，岂可遽以此作寒论？此万病之根本，岂止疥癣疮疡痈疽而已？幸相评其是否。
　　　　　明本末

　　东垣曰：生气通天论云，营气不从，逆于肉理，乃生痈肿。又云：膏粱之变，足生大疔，受如持虚。阴阳应象论云：地之湿气感则害人皮肉筋脉。是言湿气外伤则营气不行，荣卫者，皆营气之所经营也。营气者，胃气也，运气也。营气为本，本逆不行，为湿气所坏而为疮疡也。膏粱之变，亦是言厚滋味过度，而使营气逆行，凝于经络为疮疡也。此邪不在表，亦不在里，唯在其经中道病也。以上《内经》所说，俱言因营气逆而作也。遍看诸疮疡论中，多言二热相搏，热化为脓者，有只言热化为脓者，又言湿气生疮，寒化为热而为脓者，此皆疮疽之源也。宜于所见部分，用引经药，并兼见证中分阴阳证，先泻营气，是其本，本逆助火，湿热相合，败坏肌肉而为脓血者，此治之次也，宜远取诸物以比之。一岁之中，大热无过夏，当时诸物皆不坏烂者，而坏于交秋湿令大行之际也。近取诸身，热病在身，止显热而不败坏肌肉，此理明矣。标本不得，邪气不服。言一而知百者，可以为上工矣。　　营气不从，逆于肉理，乃生疮痈。且营气者，胃气也。饮食入于胃，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，以饮食肥醲之类，杂以厚味，日久太过，其气味俱厚之物，乃阳中之阳，不能走空窍先行阳道，反行阴道，逆于肉理，则湿气大胜，则子能令母实，火乃大旺，湿热既盛，必来克肾，若杂以不顺，又损其真水，肾既受邪，积久水乏，水乏则从湿热之化而上行，其疮多出背出脑，此为大疔之最重者也。若毒气行于肺或脾胃之部分，毒之次也。若出于他经，又其次也。湿热之毒，所止处无不溃烂。故经言：膏粱之变，足生大疔，受如持虚。如持虚器以受物，无不受焉。治大疔之法，必当泻其营气。以标本言之，先受病为本，非苦寒之剂，为主为君，不能除其苦楚疼痛也。诸疮疡有痛，往往多以乳香、没药，杂以芳香之药止之，必无少减之理。若使经络通流脏腑中，去其壅滞，必无痛矣。苦寒之剂除其疼痛，药下于咽，则痛立已，此神品药也。　　疮疡食肉，乃自弃也。疮疡者，乃营气而作也，今反补之，与自弃何异？虽用药施治而不能愈。地之湿气，自外而入内者，疮疖当先服药而用针。如疮疖小，不欲饮药，或婴儿之疮，先当温衣覆盖，令其凝泣壅滞血脉温和，则出血立已者，不如此，血脉凝滞便针，则邪毒不泻，反伤良肉，又益其疮势也。疮疡及诸病面赤，虽伏大热，禁不得攻里，为阳气怫郁，邪气在经，宜发表以去之。故曰，火郁则发之。虽大便数日不见，宜多攻其表，以发散阳气，少加润燥之药以润之。如见风脉风证，只可用发表风药，便可以利通，得大便行也。若只干燥秘濇，尤宜润之，慎不可下也。疮疡郁冒，俗呼昏迷是也，宜汗之则愈。验疮名色治之，当从《素问》、《针经》。《圣济总录》。易老疮论及诸家治疮用药法度，此为紧要，临病之际，宜详审焉！　　【注　按《圣济总录》能悉诸疮之名色，但其用药，则多主寒凉，而无通变之法。唯已上易老、东垣等言，深撷《针经》之大法，陈脉病治例之要，学者能熟此等议论，则临证处方，便自胸中了然明白。】
　　　　　脓溃论

　　夫痈疽疮疖，皆由气血壅滞而生也，当推其虚实表里而早治之。可以内消，此即托里之意也。若毒气已结者，勿泥此内消之法，当辨脓之有无浅深。若按之即复起者有脓也，不复起者无脓也；大按方痛者脓深也，小按便痛者脓浅也。急酌量刺之。缓则穿通脏腑，烂筋骨，可不慎哉！但病者多喜内消，而医者即用十宣散及败毒散、流气饮之类。殊不知十宣散虽有参、芪，然防风、白芷、厚朴、桔梗，皆足以耗气，况不分经络时令气血多少而概用之乎？败毒散乃表散之药也，虽有表证，不过一二服，况非表证而用之乎？流气饮乃行气散血之剂，若服之过度，则气虚血耗，何以为脓？此三药者，不可轻用明矣。若夫疮既成脓，皮肤不得疏泄，昧者待其自穿，殊不知少壮而充实者，或能自解；若老弱之人，气血枯槁，兼或攻发太过，不行针刺，脓毒乘虚内攻，穿肠腐膜，鲜不误事。如沈氏室，乳痈脓成，予为针刺及时，不月而愈。黄上舍腿痈，脓熟恶针，几至危殆，予为刺之，大补三月而愈。练千兵腿痈，脉证俱弱，亦危甚矣，予治以托里得脓，急使针刺，彼固不从，致脓水开泄，淋漓不能收敛而殁。王安人发背，待其自破，毒气内攻；王贵腹痈，溃透腹胁，秽气从疮口而出，予谓其决不起，果然。大抵疮疡之证，感有轻重，发有浅深。浅者肿高而软，发于血脉；深者肿下而坚，发于筋骨。然又有发于骨髓者，则皮肉不变，脓成之时，气血壮实者或自出，怯弱者不行针刺，鲜有不误。东垣云：毒气无从而解，脓瘀无从而泄，过时不烙，反攻于内，内既消败，欲望其生，岂可得乎？兹举一二与同道裁之，使患者知所慎云。
　　　　　生肌止痛

　　夫肌肉，脾之所主也。溃后收敛迟速者，乃气血盛衰使然。世之治者，但知生肌用龙、竭之属，止痛用乳、没之属，恪守不移，予谓不然。盖生肌之法，当先理脾胃，助气血为主，则肌肉自生，岂假龙竭之属？设若脓毒未尽，就用生肌，反增溃烂。壮者轻者，不过复溃或迟敛而已；怯者重者，必致内攻或溃烂而不敛，亦危矣。盖止痛之法，热者清之，寒者温之，实者损之，虚者补之，脓郁者开之，恶肉侵蚀者去之，如是则痛自止，岂假乳没之属？如黄汝耘背发毒气未尽，早用生肌，竟致溃烂，予以解毒药治之得愈。许序班患此，毒气始发，骤用生肌，其毒内攻而死。王汝道患腿痈，因寒作痛，与乳香定痛丸；周朝仪母患时毒，因热作痛，与防风通圣散；丁兰患臀痈脓溃，因虚作痛，与益气养荣汤；刘贵患腹痈，因实作痛，与黄连内疏汤；王州守患腿痈，脓成作痛，予为刺之；杨千兵母发背，腐肉侵蚀作痛，予为取之，痛即自止。嗟夫！以寒治热，以热治寒，损实补虚，此用药者之绳墨。若专用龙、竭生肌，乳、没止痛，予恐其功不奏也。
　　　　　恶肉论

　　夫恶肉者，腐肉也。大凡痈疽疮溃后，腐肉凝滞必取之，乃推陈致新之意。若壮者筋骨强盛，气血充溢，真能胜邪，或自去，或自平，不能为害。若年高怯弱之人，血液少，肌肉濇，必先迎而夺之，顺而取之，是谓定祸乱以致太平。设或留而不去，则有烂筋腐肉之患。如刘大尹、汪太夫人，取之及时而新肉即生，得以全愈。金工部、陆舍人，取之稍迟，几至不救。郑挥使，取之失期，大溃而毙。予常见腐肉既去，虽少壮者不补其气血，尚不能收敛，若怯弱者不取恶肉，不补气血，未见其生也。
　　　　　肿疡

　　肿高焮痛脉浮者，邪在表也，宜托之。肿硬痛深脉沉者，邪在内也，宜下之。外无焮痛，内则便利调和者，邪在经络也，当调荣卫。焮痛烦躁，或咽干作渴者，宜降火。焮痛发热，或拘急或头痛者，邪在表也，宜散之。大痛或不痛者，邪气实也，隔蒜灸之，更用解毒。烦躁饮冷，焮痛脉数者，邪在上也，宜清之。恶寒而不溃者，气实兼寒邪也，宜宣而补之。焮痛发热，汗多大渴，便秘讝语者，结阳证也，宜下之。不作脓或熟而不溃者，虚也，宜补之。
　　　　　溃疡

　　脓熟不溃者，阳气虚也，宜补之。瘀肉不腐者，宜大补阳气，更以桑木灸之。脓清或不敛者，气血俱虚，宜大补之。脓后食少无睡，或发热者，虚也，宜补之。倦怠懒言，食少不睡者，虚也，宜补之。寒气袭于疮口不敛，或陷下不敛者，温补之。脉大无力或濇微者，气血俱虚也，峻补之。出血或脓多，烦躁不眠者，乃亡阳也，急补之。
　　　　　作痛

　　脓出而反痛者，虚也，宜补之。脉数虚而痛者，属虚火，宜滋阴。脉数实而痛者，邪气实也，宜泄之。脉实便秘而痛者，邪在内也，宜下之。脉濇而痛者，气血虚寒也，温补之。
　　　　　发热

　　脉浮或弱，而热或恶寒者，阳气虚也，宜补气。脉濇而热者，血虚也，宜补血。午前热者，补气为主；后热者，补血为主。脉浮数，发热而痛者，邪在表也，宜散之。脉沉数发热而痛者，邪在内也，宜下之。
　　　　　作渴

　　尺脉大或无力而渴者，宜滋阴降火。上都脉沉实而渴者，宜泻火。上部脉洪数而渴者，宜降火。胃脉数而渴者，宜清胃。火气虚不能生津液而渴者，宜补中气。脉大无力或微弱而渴者，宜补气血。脓血大泄，或疮口出血而渴者，大补气血；如不应，急用独参汤。
　　　　　作呕

　　喜寒恶热而呕者，宜降火。喜热恶寒而呕者，宜养胃气。脉实便秘而呕者，宜泻火。脉细肠鸣腹痛泻而呕者，托里温中。
　　　　　便秘

　　脉沉实而秘者，火在内也，宜泄之。脉濇而秘者，属血少，宜养血。脉浮而秘者，属气虚，宜补气。脉浮濇而秘者，气血俱虚也，宜补气血。
　　　　　疔疮

　　脉浮数者散之，脉沉实者下之。表里俱实者，解表攻里。麻痒或大痛及不痛者并灸之，更兼攻毒。古今图书集成医部全录卷三百六十一

外科痈疽疔毒门

　　　　薛氏医案 【明　薛己】

　　　　　灸法用药第一

　　《精要》曰：经云诸痛痒疮疡，皆属心火。前辈又谓痈疽多生于丹石房劳之人。凡人生四十以上，生发背等疮，宜安心早治。此证如虎入室，御而不善，必至伤人。宜先用内托散，次用连翘五香汤，更以骑竹马法，或隔蒜灸，并明灸足三里以发泄其毒。盖邪之所凑，其气必虚，留而不去，其病乃实。故痈疽未溃，脏腑畜毒，一毫热药，断不可用；痈疽已溃，脏腑既亏，一毫冷药，亦不可用。犹宜忌用敷贴之药，闭其毫孔。若热渴便秘，脉沉实洪数，宜用大黄等药以泄其毒，后用国老膏、万金散、蜡矾丸、远志酒之类，选而用之。　　【注　按前证若热毒蕴于内，大便秘结，元气无亏者，宜用大黄等药泄其热毒。若阴亏阳凑，精虚气竭，脾胃虚弱者，宜用甘温之剂培其本源。若疮不焮肿，不作脓者，虽未溃仍须温补。若疮已溃而肿不退，痛不止者，仍宜清凉之剂治之。若病急而元气实者，先治其标；病缓而元气虚者，先治其本。或病急而元气更虚者，必先治本而兼以治标。大抵肿高焮痛，脓水稠粘者，元气未损也，治之则易；漫肿微痛，脓水清稀者，元气虚弱也，治之则难。不肿不痛，或漫肿色黯不溃者，发于阴也，元气虚甚，理所不治。若肿高焮痛者，先用仙方活命饮，后用托里消毒散。漫肿微痛者，宜托里散；如不应，加姜桂。若脓出而反痛，气血虚也，八珍散。不作脓，不腐溃，阳气虚也，四君加归、芪、肉桂。不生肌，不收敛，脾气虚也，十全大补加姜、桂。晡热、内热，阴血虚也，四物加参、朮。欲呕作呕，胃气虚也，六君加炮姜。自汗盗汗，五脏虚也，六味丸加五味子。食少体倦，脾气虚也，补中益气加茯苓、半夏。喘促咳嗽，脾肺虚也，前汤加麦门、五味。欲呕少食，脾胃虚也，人参理中汤。腹痛泄泻，脾胃虚寒也，附子理中汤。小腹痞，足胫肿，脾肾虚弱也，十全大补加山茱、山药、肉桂。泄泻足冷，脾肾虚寒也，前药加桂、附。热渴淋闭，肾虚阴火也，加减八味丸。喘嗽淋闭，肺肾虚火也，补中益气汤、加减八味丸。凡此变证，皆因元气亏损，失于预补所致。故丹溪先生云：但见肿痛，参之脉证虚弱，便与滋补，气血无亏，可保终吉。旨哉斯言！盖古今虚实不同，因时施治，不无少异。是集治论，义悉类此。】
　　　　　备论第二

　　初虞世云：凡痈疽始作，须以大黄等药急转利之，勿以困苦为念。若与其溃烂而死，不若利之而死，况有生道哉！古人立法，率用五香、连翘、漏芦等药，贫乏者单煎大黄汤以利之。至于脓溃，乃服黄芪等药以排脓，《千金》、《外台》备矣。世以疮发于外，不行转利而死者，多矣。悲夫！　　【注　按前证若肿高焮痛，脏腑闭结，属内外俱实，当用前药泻之。若漫肿微痛，脏腑不实，属内外俱虚，当用内托补之。若漫肿无头，肉色不变，当助胃壮气，令其内消。若疼痛不止，焮肿不消，当用人参黄芪散以托里排脓。若饮食少思，肌肉不生，当用参芪托里散以补养脾胃。丹溪云：痈疽因积毒在脏腑，当先助胃壮气，使根本坚固，次以行经活血药佐之，参以经络时令，使毒气外泄，治之早者，可以内消。此内托之旨也。又云：肿疡内外皆壅，宜以托里表散为主。如用大黄，宁无孟浪之非？溃疡内外皆虚，宜以补托为主，如用香散，未免虚虚之失。此盖古今气禀不同，治宜审之。】
　　　　　灸法论第三

　　陈无择云：痈则皮薄肿高，疽则皮厚肿坚，初发并宜灼艾。唯痈脓成则宜针，疽脓成则宜烙。当审察其证，疏利其毒，补托其里。然痈疽冠于杂病之首，治失次序，多致夭枉。故集得效灸法，以贻学者，庶不致妄投也。　　【注　按前证若发热烦渴，大便秘结者，由邪畜于内，宜内疏黄连汤，以泄内毒。若头痛拘急，发热恶寒者，由邪客于外，宜人参败毒散以散表邪。若肿痛焮赤，发热作渴，此毒气凝于肉里，宜仙方活命饮，解散其毒。若食少体倦，发热恶寒，此中气虚弱，宜六君子汤以补脾胃。】
　　　　　骑竹马灸法第四

　　治一切疮疡，即用此法，无有不愈。其法令病人以肘凭几，竖臂腕要直，用篾一条，自臂腕中曲处横纹，男左女右，贴肉量起，直至中指尖尽处截断为则，不量指甲。却用竹杠一条，令病人脱衣，正身骑定，前后用两人杠起，令病者脚不着地；又令二人扶之，勿令伛偻。却将前所量臂篾，从竹杠坐处尾骶骨尽处直贴脊背，量至篾尽处为则，用墨笔点定，此只是取中，非灸穴也。却用薄篾作则子，量病人中指节相去两横纹为则，男左女右，截为一则，就前所点记处，两边各量一则，尽处即是灸穴。两穴各灸五七壮。疽发于左则灸右，疽发于右则灸左，甚则左右皆灸。盖此二穴心脉所过之处，凡痈疽皆心火留滞之毒，灸此则心火流通而毒散矣。起死回生之功，屡试屡验。　　【注　按前证若毒既解，而肌肉不生，当求其属而补之。】　　男以左手，女以右手，先屈中指，用薄篾量取中间一节两横纹尽处为同身一寸，为则子。【此是第一次法。】　　先从男左女右臂腕中曲横纹起，用薄篾一条量至中指齐肉尽处，不量指爪为则，剪断。【此是第二次法。】　　先令病人脱去衣服，以大竹杠一条，跨定，令二人徐徐杠起，足要离地五寸许，两旁更以两人扶定，毋令动摇不稳，却以第一图则子贴定竹杠，从尾闾起贴脊，量至则子尽，以墨点定记之，非灸穴也。此是取中穴止处。却以第二图取同身寸则，取两寸平折自中穴量之，以中分取两旁各一寸，方是灸穴也。【此是第三次法。】
　　　　　隔蒜灸法第五

　　李氏云：治疽之法，灼艾之功胜于用药。盖使毒气外泄，譬诸盗入人家，当开户逐之，不然则入室为害矣。凡疮初发一二日，须用大颗独蒜，切片三分厚，贴疽顶，以艾隔蒜灸之，每三壮易蒜。痛者灸令不痛，不痛者灸之令痛。疮溃贴神异膏。如此则疮不开大，肉不败坏，疮口易敛，一举三得。此法之妙，人所罕知。若头项见疽，则不可用此法。　　【注　按疮疡之证，有诸中必形诸外，在外者引而拔之，在内者疏而下之。苟或毒气郁结，瘀血凝滞，轻者药可解散，重者药无全功，是以灼艾之功为大。凡灸法，未溃则拔引郁毒，已溃则补接阳气。每治四肢患疮，气血无亏者，只以前法灸之皆愈。若中气虚弱，不灸而服败毒之药，复伤中气，未有不败者也。其头项患者，亦宜灸之。但艾炷宜小，而少其壮数为善。】
　　　　　寻头灸法第六
</div>
    <div class="pagination">
<a href="外科痈疽疔毒门_page2.html">上一页</a><a href="外科痈疽疔毒门.html">1</a><a href="外科痈疽疔毒门_page2.html">2</a><span class="current-page">3</span><a href="外科痈疽疔毒门_page4.html">4</a><a href="外科痈疽疔毒门_page5.html">5</a><a href="外科痈疽疔毒门_page6.html">6</a><a href="外科痈疽疔毒门_page7.html">7</a><a href="外科痈疽疔毒门_page8.html">8</a><span>...</span><a href="外科痈疽疔毒门_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
