<!DOCTYPE html>
<html>
<head>
    <meta charset="UTF-8">
    <title>目门 - 第 11 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目门 - 第 11 页/共 24 页</h1>
    <div class="content">　　视瞳神内上半边，有隐隐白气一湾如新月，覆垂向下也，乃内障欲成之候。成则为如银翳。脑漏人及脑有风寒不足阴气怫郁者患之。与偃月侵睛在轮膜中来缓者不同。
　　　　　仰月内障

　　瞳神下半边有白气隐隐一湾如新月，仰而从下生向上也。久而变满为如银肉障，乃水不足，木失培养，金反有余，故精液亏而元气郁滞于络而为病也。
　　　　　如银内障

　　瞳神中白色如银也，轻则一点白亮如星似片，重则瞳神皆雪白而圆亮。圆亮者，一名圆翳内障，有仰月偃月变重为圆者。有一点从中起，视渐昏而渐变大不见者。乃郁滞伤乎太和清纯之元气，故阳光精华为其闭塞，而不得发见。亦有湿冷在脑，脑油滴落，而元精损，郁闭其光。非银风内障已散大而不可复收之比。年未过六十，及过六十而血气未衰者，拨治之皆有复明之理。
　　　　　如金内障

　　瞳神不大不小，只是黄而明莹，乃是元气伤滞所成，因而痰湿阴火攻激，故色变易，非若黄风之散大不可医者。
　　　　　绿映瞳神

　　瞳神乍看无异，久之专精熟视，乃见其深处隐隐绿色，自视亦渐觉昏眇，病甚始觉深绿而变有气动之患。盖痰火湿热，害及于清纯太和之元气也。久而不治，反有触犯者，为如金青盲等证，其日中及日映红光处，看瞳神有绿色，而彼自视不昏者，乃红光烁于瞳神，照映黑红相射，而光映为绿之故，非绿色自生之谓。及春夏瞳神亦觉色微微绿莹者，乃肝胆清纯之正气，而视亦不昏，不可误认为此。但觉昏眇而瞳神绿色，明处暗处看之皆一般气浊不清者，是此证也。
　　　　　云雾移睛

　　谓人自见目外有如蝇蛇旗斾蛱蝶绦环等状之物，色或青黑粉白微黄者，在眼外空中飞扬撩乱，仰视则上，俯视则下也。乃元府有伤，络间精液耗濇郁滞清纯之气，而为内障之证，其原皆属胆肾。黑者胆肾自病，白者因痰火伤肺金之清纯不足，黄者脾胃清纯之气，有伤其络，盖瞳神乃先天元阳之所主，禀聚五脏之精华，因其内虚而见其状。虚弱不足人及经产去血太多而悲哭太过深思积忿者，每有此病。小儿疳证热证疟疾伤寒日久，及目痛久闭蒸伤精液清纯之气，亦有此患。幼而无知，至长始晓，气络已定，治亦不愈。今人但见此证，则曰鬼神现像，反泥于禳祷而不求内治，他日病愈盛而状愈多，害成而不可救矣。
　　　　　圆翳内障

　　黑睛上一点圆，日中见之差小，阴处见之则大，或明或暗，视物不明，医者不晓，以冷药治之，转见黑花，此因肝肾俱虚而得也。宜服皂角丸合生熟地黄丸，及补肺散、补肾丸、镇肝丸、虎睛丸、聚宝丸、化毒丸、青金丹、卷云膏。
　　　　　冰翳内障

　　如冰冻坚实，旁观自透于瞳神内阴处，及日中看之，其形一同。疼而泪出，此因胆气盛，遂使攻于肝而得之。宜服七宝丸、皂角丸合生熟地黄丸，通肝散、羊肝丸、泻肝丸、分珠散。
　　　　　滑翳内障

　　有如水银珠子，但微含黄色，不疼不痛，无泪，遮繞瞳神。宜服皂角丸、生熟地黄丸、还睛丸、羊肝丸、黄连膏。
　　　　　濇翳内障

　　微如赤色，或聚或开两旁微光，瞳神上如凝脂色。时复濇痛，而无泪出。宜服皂角丸、生熟地黄丸。
　　　　　散翳内障

　　形如鳞点，或睑下起粟子而烂，日夜痛楚，瞳神最疼，常下热泪。此二证皆肝肺相传，宜服皂角丸、生熟地黄丸、八味还精散、四物汤、谷精散、磨风膏、宣肺汤、青金散、雄猪散。
　　　　　浮翳内障

　　上如冰光白色，环繞瞳神。初生自小眦头至黑珠上，不痒不痛，无血色相潮。宜服皂角丸合生熟地黄丸，宣肺汤、七宝散、白万膏、细辛散、川芎散。
　　　　　沉翳内障

　　白点藏在黑水下，向日细视，方见其白。或两眼相传疼痛，则早轻夜重，间或出泪。宜服皂角丸及生熟地黄丸、灵宝丹、救睛丹、羊肝丸、美玉散、二和散。　　右自圆翳以下七证，虽有治法，终难奏功，唯金针拨之为善。
　　　　　偃月侵睛

　　风轮上半边，气轮交际，从白膜内隐隐白片，薄薄盖向下来，其色粉青，乃非内非外，从膜中而来者。初不以为意，久之始下风轮而损光。或沿遍风轮周匝，而为枣花。为害最迟，人每忽之，常中其患。乃脑有风湿，久滞郁中，微火攻击脑油滴下。亲火、嗜燥、好酒、暴怒，激走其郁者，为变亦急。凡发经水不待干而湿蒸，及痰火人好燥腻湿热物者，皆有此患。坠翳丸。
　　　　　枣花障

　　甚薄而白，起于风轮周匝，从白膜之内，四围环布而来也。凡性躁急及患痰火，竭视劳瞻、躭酒嗜辣、伤水湿热之人，多罹此患。久则始有目急干濇昏花不爽之病。犯而不戒，甚则有瞳神细小内障等变。或因人触激，火入血分，泪而赤痛者，亦在变证之例。虽有枣花锯齿之说，实无正形。又有二十四枚、四十枚之数，百无一二，不必拘拘泥于此说。凡见白圈傍青轮际，从白膜四围圈圆而来，即是此证。若白而嫩，在风轮外四围生起，珠赤痛者，是花翳白陷，不可误认为此。一云，此候周围如锯齿四五枚相合，赤色，刺痛如针，视物如烟，晨轻，昼则痛楚，迎风有泪，昏暗不见，宜皂角丸、生熟地黄丸、桑白皮汤、蕤仁散。
　　　　　白翳黄心

　　四边皆白，但中心一点黄，大小眦头微赤，时下濇泪，团团在黑珠上，乃肝肺相传，停留风热。宜服还睛散及皂角丸，合生熟地黄丸。
　　　　　黑花瞖

　　其状青色。大小眦头濇痛，频频下泪，口苦不喜饮食，盖胆受风寒。宜凉胆丸、还精丸、四物汤、灵宝丸、青金散、皂角丸、生熟地黄丸。
古今图书集成医部全录卷一百四十三

目门

　　　　证治准绳 【明　王肯堂】

　　　　　五风变成内障

　　其候头旋偏肿痛甚，瞳神结白，颜色相间，却无泪出，乃毒风脑热所致，日中如坐暗室，常自忧叹。宜除风汤、皂角丸，合生熟地黄丸。
　　　　　瞳神散大

　　瞳神散大，而风轮反为窄窄一周，甚则一周如线者，乃邪热郁蒸，风与火击，以致神膏游走散坏。若初起即收，可复；缓则气定膏散，不复收敛。未起内障颜色而止是散大者直收瞳神，瞳神收而光自生矣。散大而有内障起者，于收瞳神药内，渐加攻内障药治之。多用攻内障发药，攻动真气，瞳神难收。病既急者，以收瞳神为先，瞳神但得收复，目即有生意，有何内障？或药或针，庶无失收瞳神之悔。若只攻内障，不收瞳神，瞳神愈散而内障不退，缓而疑不决治者，二证皆气定而不复治，终身疾矣。大抵瞳神散大，十有七八皆因头风痛攻之害，虽有伤寒、疟疾、痰湿、气怒忧思、经产败血等久郁热邪火证，而蒸伤胆中，所包精汁亏耗，不能滋养目中神膏，故精液散走而光华失，皆水中隐伏之火发。夫水不足不能制火，火愈胜，阴精愈亏，故清纯太和之气皆乖乱，气既乱而精液随之走散矣。凡头风攻散者，又难收，如他证，譬诸伤寒疟疾痰火等热证。炎燥之火，热邪蒸坏神膏，内障来迟而收亦易敛。若风攻则内障即来，且难收敛，而光亦损耳。保命集当归汤。
　　　　　瞳神紧小

　　《秘要》云：瞳子渐渐细小如簪脚，甚则小如针，视尚有光。早治可以挽住，复故则难。患者因恣色之故，虽病目亦不忌淫欲，及劳伤血气，思竭心意，肝肾二经俱伤，元气衰弱，不能升运精汁，以滋于胆，胆中三合之精有亏，则所输亦乏，故瞳中之精，亦日渐耗损，甚则陷没俱无，而为终身疾矣。亦有头风热证，攻走蒸干精液而细小者，皆宜乘初早救，以免噬脐之悔也。
　　　　　瞳神攲侧

　　谓瞳神歪斜不正，或如杏仁、枣核、三角、半月也，乃肾胆神膏损耗，瞳神将尽矣。若风轮破损，神膏流绽，致瞳神敧侧者，轮外必有蟹睛在焉。蟹睛虽平，而瞳神不得复圆，外亦结有脂翳，终身不脱。若轮外别无形证，而瞳神攲侧者，必因内伤肾水肝血，胆乏化源，故膏液日耗，而瞳神欲没，甚为可畏，宜急治之。虽难复圆，亦可挽住，而免坠尽无光之患。
　　　　　论目昏花

　　运气目昏有四：一曰风热。经云：少阴司天之政，风热参布，云物沸腾，太阴横流，寒乃时至，往复之作，民病聋瞑。此风热参布目昏也。二曰热。经云：少阴在泉，热淫所胜，病目瞑，治以咸寒。此热胜目昏也。三曰风。经云：岁水不及，湿乃大行，复则大风暴发，目视(目巟)(目巟)。此风胜目昏也。四曰燥。经云：阳明司天，燥淫所胜，目眛眦伤，治以苦热。是也。
　　　　　视瞻昏眇

　　谓目内外别无证候，但自视昏眇，蒙眛不清也。有神劳，有血少，有元气弱，有元精亏而昏眇者，致害不一。若人年五十以外而昏者，虽治不复光明，盖时犹月之过望，天真日衰，自然日渐光谢，不知一元还反之道，虽有妙药，不能挽回，故曰不复愈矣。此专言平人视昏，非因目病昏眇之比，各有其因，又当分别。凡目病外障而昏者，由障遮之故；欲成内障而昏者，细视瞳内亦有气色。若有障治愈后昏眇者，因障遮久，滞濇其气，故光隐眊，当培其本而光自发。有目病渐发渐生，痛损经络，血液濇少，故光华亏耗而昏。有因目病治失其中，寒热过伤，及开导针烙炮炙失当，伤其血气，耗其光华而昏者。以上皆宜培养根本，乘其初时而治之，久则气脉既定，虽治不愈。若目在痛时而昏者，此因气塞火壅，络不和畅而光濇，譬之烟不得透，火反不明。如目暴痛愈后尚昏者，血未充足，气未和畅也，宜谨慎保养以免后患。若目病愈久而昏眇不醒者，必因六欲七情，五味四气，瞻视哭泣等。故有伤目中气血精液脉络也。宜早调治，久则虽治亦不愈矣。若人年未五十，目又无痛赤内障之病，及斫丧精元之过，而视昏眇无精彩者，其人不寿。凡人年在富强而多丧真损元，竭视苦思，劳形纵味，久患头风，素多哭泣，妇女经产损血者，目内外别无证候，只是昏眊，月复月而年复年，非青盲目则内障来矣。
　　　　　睛黄视眇

　　风轮黄亮如金色，而视亦昏眇，为湿热重而浊气熏蒸清阳之气，升入轮中，故轮亦色易。好酒嗜食湿热燥腻之人，每有此疾，与视胆昏眇证本病不同。
　　　　　干濇昏花

　　目自觉干濇不爽利，而视物昏花也。乃劳瞻竭视，过虑多思，躭酒恣燥之人，不忌房事，致伤神水，目上必有如细细赤脉，及不润泽等病在焉。合眼养光，良久则得泪，略润开则明爽，可见水少之故。若不谨戒保养，甚则有伤神水，而枯濇之变生矣。治惟滋阴养水，略带抑火以培其本，本正则清纯之气和，而化生之水润，若误认火实，用开烙针泻之法治之，则有紧缩细小之患。
　　　　　起坐生花

　　内外别无证候，但其人动作少过，起坐少频，或久坐，或久立，久眠久视，便觉头眩目花昏运也。乃元气弱，阴精亏损，水少液伤，脉络衰疲之咎。怯弱证，阴虚水少痰火人，每多患此。
　　　　　萤星满目

　　自见目前有无数细细红星，如萤火飞伏撩乱，甚则如灯光扫星之状，其人必躭酒嗜燥，劳心竭肾，痰火上升，目络濇滞，精汁为六贼之邪火熏蒸所损，故阳光散乱而飞伏，水不胜火之患，久而不治，内障成矣。非若起坐生花证，与有火人昏花中亦带萤星之轻者。此言其时时屡见萤星之重者耳。宜养肝丸、羚羊羌活汤、菊睛丸、明目生熟地黄丸、石决明丸、加减驻景丸、补肾磁石丸、千金神曲丸，三仁五子丸、补肝丸、补肾丸、羚羊角饮、蕤仁丸、熟干地黄丸、摩顶膏、决明丸、白龙粉、煮肝散、服椒方、芎藭散。
　　　　　暴盲

　　平日素无他病，外不伤轮廓，内不损瞳神，倏然盲而不见也。病致有三：曰阳寡，曰阴孤，曰神离，乃痞塞关格之病。病于阳伤者，缘忿怒暴悖、恣酒嗜辣、好燥腻，及久患热病痰火人得之，则烦躁秘渴。病于阴伤者，多色欲、悲伤思竭、哭泣太频之故，患则类中风中寒之起。伤于神者，因思虑太过、用心罔极、忧伤至甚、惊恐无措者得之，患则其人如痴騃病发之状。屡有因头风痰火，元虚水少之人，眩运发而醒则不见。能保养者，亦有不治自愈。病复不能保养，乃成痼疾。其证最速而异，人以为魇魅方犯鬼神为祟之类，泥于禳祷。殊不知急治可复，缓则气定而无用矣。
　　　　　青盲

　　目内外并无障翳气色等病，只自不见者，是乃元府幽邃之源，郁遏不得发此灵明耳。其因有二：一曰神失，二曰胆濇。须讯其为病之始，若伤于七情则伤于神，若伤于精血则损于胆。皆不易治，而失神者尤难。有能保真致虚抱元守一者，屡有不治而愈。若年高及疲病，或心肾不清足者，虽治不愈。世人但见目盲，便呼为青盲者谬甚。夫青盲者，瞳神不大不小，无缺无损，仔细视之，瞳神内并无些少别样，气色俨然与好人一般，只是自看不见，方为此证。若有何气色，即是内障，非青盲也。
　　　　　雀盲

　　俗称也，亦曰鸡盲。本科曰高风内障，至晚不明，至晓复明也，盖元阳不足之病。或云既阳不足，午后属阴，何未申尚见？子后属阳，何丑寅未明？曰：午后虽属阴，日阳而时阴，阳分之阴，且太阳明丽于天，目得其类，故明。至酉日没，阴极而瞑。子后虽属阳，夜阴而时阳，阴分之阳，天地晦黑，理之当瞑，虽有月灯而不见者，月阴也，灯亦阴也，阴不能助内之阳，病轻者视亦稍见，病重者则全不见。至寅时阳盛日道气升而稍明，卯时日出如故。若人调养得宜，神气融和，精血充足，阳光复盛，不治自愈。若不能爱养，反致丧真，则变为青盲内障；甚则有阴阳乖乱，否塞关格，为中满而死者。会以牛猪之肝，治以补气之药，即愈。益见其元气弱而阳不足也。
　　　　　真睛膏损

　　此证乃热伤真水，以致神膏缺损。若四围赤甚痛极者，由络间瘀滞火燥了神膏。若凝脂翳碎坏神膏而缺者，是热烂了神膏，为病尤急。若四围不甚赤痛，不是凝脂所损者，为害稍缓，乃色欲烦躁恣辛嗜热之故。大略是蒸郁铄损了肝胆络分之病，其状风轮有证，或痕或凹，长短大小不一，或凹小如针刺伤者，或凹大如簪脚刺伤者，或痕如指甲刻伤者，或风轮周匝有痕长甚者。凡有此等，皆系内有郁滞热蒸之甚，铄坏了神膏之故，急须早治，勿使深陷为窟而蟹睛突出。若至深大，纵蟹睛未出，而翳满亦有白晕如冰瑕翳等病结焉。乃药气填补其膏，故有此瘢。若久服久点，方得水清膏复。若治少间怠，则白晕终身难免。浅小者方得如故，深大者亦有微微之迹，盖神膏乃先天二五精气，妙凝自然，至精至粹者。今以后天药物之气味而补其缺损，乃于浊中熏陶其含蕴之清也。非识鉴之精，需以岁月，鲜能复其初焉。
　　　　　膏伤珠陷

　　谓目珠子觉低陷而不鲜绽也。非若青黄牒出诸漏等病，因损破膏流水耗而凹低之比。盖内有所亏，目失其养，源枯络伤，血液耗濇，精膏损涸之故。所致不一，有恣色而竭肾水者，有嗜辛燥而伤津液者，有因风痰湿热久郁而蒸损精膏者，有不当出血而误伤经络，及出血太过以致膏津不得滋润涵养者，有哭损液汁而致者，有因窍内漏泄其络中真气，及元气弱不能升载精汁运用者，大抵系元气弱而膏液不足也。凡人目无故而自低陷者，死期至矣。若目至于外有恶证，内损精膏者，不治。
</div>
    <div class="pagination">
<a href="目门_page10.html">上一页</a><span>...</span><a href="目门_page6.html">6</a><a href="目门_page7.html">7</a><a href="目门_page8.html">8</a><a href="目门_page9.html">9</a><a href="目门_page10.html">10</a><span class="current-page">11</span><a href="目门_page12.html">12</a><a href="目门_page13.html">13</a><a href="目门_page14.html">14</a><a href="目门_page15.html">15</a><a href="目门_page16.html">16</a><span>...</span><a href="目门_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
