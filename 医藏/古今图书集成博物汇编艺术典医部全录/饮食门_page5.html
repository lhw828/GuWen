<!DOCTYPE html>
<html>
<head>
    <meta charset="UTF-8">
    <title>饮食门 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>饮食门 - 第 5 页/共 5 页</h1>
    <div class="content">　　然谷、内庭、脾俞，主不嗜食。
　　胃腧、肾腧，主胃中寒胀，食多，身瘦羸。　　大肠俞、周荣，主食不下，喜饮。
　　阳纲、期门、少商、劳宫，主饮食不下。　　章门，主食饮不化，入腹还出，热中不嗜食，苦吞而闻食臭，伤饱身黄，酸疼羸瘦。　　中庭、中府，主膈寒，食不下，呕吐还出。　　巨阙，主膈中不利。
　　中极，主饥不能食。
　　上脘、中脘，主寒中伤饱，食饮不化。　　凡饮食不化，入腹还出，先取下脘，后取三里泻之。　　凡不嗜食，刺然谷，多见血，使人立饥。　　《东垣十书》曰：全不思食，取然谷，出血立饥。　　饥不能食，饮食不下，取章门、期门。　　胃病饮食不下，取三里。
　　吐宿汁吞酸，取章门、神光。
　　三焦停水气攻，不食，身黄微热，胃中有寒故也，取维道、中封、胃俞、肾俞。　　饥不能食，饮食不下，呕而雷鸣，取大迎、中极、食窦。　　《资生方》曰：饮食不多，心腹膨胀，面色萎黄，世谓脾肾病，宜灸中脘。　　食多身瘦，名曰食晦，先取脾俞，后取章门、太仓。　　《医学纲目》曰：胃弱不思饮食，肠鸣腹痛，食亦不化，取三里、三阴交。　　三焦邪热，不嗜饮食，关元一分，沿皮向后三分，灸之。
　　　　导引

　　《保生秘要》曰：伤食呕吐导引法，按寅、卯、辰候，空心披衣起床，正身直立，双手用力拿两肘髆，脚尖着地，脚跟双悬起，倒力舂二九之数。醉饱勿行，恐伤脏腑。　　运功：先呼浊，次吸清，归脐闭口，存心下丹田，半晌，运脐，自然安。　　饱食醉后，因怒下血，运功定神存元气，顾脐念，戒多怒，有食必须调节，病自即安。　　食积致嗽，外法摩脐轮，使食渐次下去，须宽性平胸膈，而气下降，即愈。
　　　　医案

　　《儒门事亲》曰：戴人出游，道经阳夏，问一旧友，其人病已危矣。戴人往视之，其人曰：我别无病，三年前当隆暑时出村野，有以煮酒馈予者，适村落无汤器，冷饮数升，便觉左胁下闷，渐痛结硬，至今不散，针灸磨药，殊不得效。戴人诊其两手脉，俱沉实而有力，先以独圣散吐之，一涌二三升，色如煮酒，香气不变。后服和脾散去湿药五七日，百脉冲和，始知针灸无功，徒增苦楚矣。
　　一缁侣好茶成癖，积在左胁。戴人曰：此与肥气颇同，然痎疟不作，便非肥气，虽病十年，不劳一日。况两手脉沉细，有积故然。吾治无针灸之苦，但小恼一饷可享寿尽期。先以茶调散吐出宿茶水数升；再以水如意揃之，又涌数升，皆作茶色；次以三花神佑丸九十余粒，是夜泻二十余行，脓水燥粪瘀血杂然而下。明日以除湿之剂服十余日，诸苦悉蠲，神清色莹。
　　《丹溪心法》曰：一女子在家，因事不如意，郁结在脾，半年不食，每日食枣数枚，适喜馒头，亦能少食，惟深恶粥饭。予诊其脾气非枳实不能散，遂以温胆汤去竹茹与服，经三月，服二百贴而愈。
　　一女子年二十余，许婚后，夫远出，二年不归。女子病重不食，困卧如痴，他无所苦，诸医不效。予往治之，见女向里床而睡，形体羸瘦。余思之，此气结病也，药不能治，得怒可解。予往，激其怒，掌其面三，且责以不得有外思。女果大怒而哭，待其哭一二时许，令其父母解之，进药二贴，即欲食矣。余谓其父母曰：虽愈必得喜方可解，若再思则结气必复至矣。其父因伪作其夫有书回，约日成婚。一月余，其夫果归，病得全愈。
　　《医学纲目》曰：秦生好服三生茶及冷物，成积而痼寒，脉非浮非沉，上下内外，按举极有力，坚而不柔，触指突出肤表，往来不可以至数名，纵横不可以巨细状。此阴证鼓击脉也，一身流行之火萃于胸中，寒气逼之，故搏大有力。与真武、四逆、理中等汤丸，佐以芍药、茴香，使不僭上，每日服百丸，夜八十丸，至夜出汗而愈。
　　唐臣嗜冷食，遂成阴证，脉迟，七八至一止，后仅三至。余亟与温剂数服，四五日不解；遂续进三服，日脉生大汗而解。
　　罗谦甫云：脾胃弱而饮食难任者，不可一概用克伐之剂，宜钱氏异功散补之，自然能食。设或嗜食太过伤脾，而痞满呕逆，权用枳实丸一服，慎勿多服。余尝治翁氏久疟，食少汗多，先用补剂加黄连、枳实，月余食反不进，汗亦不止。因悟谦甫此言遂减去枳、连，纯用补剂。又令粥多于药而食进，又于原方内加附子三分半，一服而愈。
　　《薛己医案》曰：赵吏部患吐，物出皆酸味，其脉气口大于人迎者二三倍。僚友速余投剂，余曰：此实邪在上，候其吐尽酸味，不药自愈。翊早吐止而安。
　　一妇人脾胃虚弱，饮食素少，忽痰涌气喘，头摇目札，手扬足掷，难以候脉，视其面色，黄中见青。此肝木乘脾土，用六君加柴胡升麻治之而苏，更以补中益气加半夏调理而痊。
　　光禄高署丞脾胃素虚，因饮食劳倦，腹痛胸痞，误用大黄等药下之，谵语烦躁，头痛喘汗，吐泻频频，时或昏愦，脉大而无伦次。用六君子加炮姜四剂而安。但倦怠少食，口干发热，六脉浮数。欲用泻火之药，余曰：不时发热，是无火也；脉浮大，是血虚也；脉浮虚，是气虚也。此因胃虚，五脏亏损，虚证发见。服补胃之剂，诸证悉退。
　　廷评张汝翰胸膈作痞，饮食难化，服枳朮丸久而形体消瘦，发热口干，脉浮大而微。用补中益气加姜、桂，诸证悉退，惟见脾胃虚寒，遂用八味丸补命门火，不月而饮食进，三月而形体充。此证若不用前丸，多变腹胀喘促，腿足浮肿，小便淋沥等证，急用济生加减肾气丸，亦有得生者。
　　一妇人饮食无过碗许，非大便不实，必吞酸嗳腐，或用二陈、黄连，更加内热作呕。余谓东垣先生云：邪热不杀谷，此脾胃虚弱，末传寒中。以六君加炮姜、木香数剂，胃气渐复，饮食渐进。又以补中益气加炮姜、木香、茯苓、半夏数剂全愈。后因怒，饮食顿少，元气顿怯，更加发热，诚似实火，脉洪大而虚，两尺如无，用益气汤、八味丸两月余，诸证悉愈。
　　光禄邝子泾面白神劳，食少难化，所服皆二陈、山楂、枳实之类，形体日瘦，饮食日减。余谓此脾土虚寒之证，法当补土之母。彼不信，乃径消克，以致不起。
　　胡济之场屋不利，胸膈膨闷，饮食无味，服枳朮丸，不时作呕；用二陈、黄连、枳实，痰涌气促，加紫苏、枳壳，喘嗽腹胀；加厚朴、腹皮，小便不利；加槟榔、蓬朮，泄泻腹痛。悉属虚寒。用六君加姜桂，二剂不应；更加附子一钱，二剂稍退，数剂十愈六七；乃以八味丸全愈。
　　一妇人年三十余，忽不进饮食，日饮清茶三五碗，并少用水果，三年余矣。经行每次过期而少。余以为脾气郁结，用归脾加吴茱萸，不数剂而饮食如常。若人脾肾虚而不饮食，当以四神丸治之。
　　一妇人年逾二十，不进饮食二年矣，日饮清茶果品之类，面部微黄浮肿，形体如常，仍能步履，但体倦怠，肝脾二脉弦浮，按之微而结滞。余用六君加木香、吴茱，下痰积甚多，饮食顿进，形体始瘦。卧床月余，仍服六君之类而安。
　　旧僚钱可久素善饮，面赤痰盛，大便不实。此肠胃湿痰壅滞，用二陈、芩、连、山栀、枳实、干葛、泽泻、升麻一剂，吐痰甚多，大便始实。此后日以黄连三钱泡汤饮之而安。但如此禀厚者不多耳。
　　太常边华泉呕吐不食，腹痛后重，自用大黄等药一剂，腹痛益甚，自汗发热，昏愦脉大。余用参朮各一两，炙甘草、炮姜各三钱，升麻一钱，一锺而苏。又用补中益气加炮姜二剂而愈。
　　《医宗必读》曰：文学倪念岚屡劳积郁，胸膈饱闷，不能饮食，服消食之剂不效，改而理气，又改而行痰，又改而开郁，又改而清火。半载之间，药百余剂而病势日增，惶惧不知所出，始来求治于余。余先简其方案，次诊其六脉，喟然叹曰：脉大而软，两尺如丝，明是火衰不能生土，反以伐气寒凉投之，何异于人既入井而又下石乎？遂以六君子汤加益智、干姜、肉桂各一钱，十剂而少苏，然食甚少也。余劝以加附子一钱，兼用八味丸调补，凡百余日而复其居处之常。
　　新安程幼安食少腹闷，食粥者久之，偶食蒸饼，遂发热作渴，头痛呕逆。或以伤寒治之，或以化食破气之药投之，俱不效，势甚危迫。及余诊之，谓其兄季涵曰：脉无停滞之象，按之软且濇，是脾土大虚之诊也，法当以参朮理之。众皆不然。余曰：病势已亟，岂容再误？遂以四君子汤加沉香、炮姜，与之数剂而减，一月而安。
　　《寓意草》曰：钱小鲁，奕秋之徒也，兼善饮，每奕必饮，饮必醉，岁无虚日。辛巳秋，浩饮晚归，呕吐寒热兼作，骨节烦疼。医以时行感冒表散药治之，不愈。更医，知为酒毒，于寒凉药中用热药为向导，治之亦不愈。卧床二十余日，始请余诊。其脉洪大促急，身软，着席不能动展，左腿痛如刀刺，鼻煤，从病起至是，总未大便。此痈疽之候也，归语两门人。王生欣然有得，曰：迄今燥金司令，酒客素伤湿热，至此而发。金盛则木衰，是以筋骨疼痛而不能起床；脏燥则腑亦燥，是以津液干枯而大肠失其润。以清金润燥治之可矣。吴生曰：不然。酒毒大发，肠胃如焚，能俟掘井取水乎？是必以大下为急也。余曰：下法果胜，但酒客胃气，素为多呕所伤，药入胃中，必致上涌，不能下达，即敷脐导肠等法，无所用之。掘井固难，开渠亦不易。奈何！奈何！吾为子辈更开一窦。夫酒者清冽之物，不随浊秽下行，惟喜渗入者也。渗入之区，先从胃入胆，胆为清净之腑，同气相求故也。然胆之摄受无几，其次从胃入肠，膀胱渗之，化溺为独多焉。迨至化溺，则所存者酒之余质，其烈性实惟胆独当之。每见善饮者，必浅斟缓酌，以俟腹中之渗，若连飞数觥，有倾囊而出耳。是以酒至半酣，虽懦夫有挥拳骂座之胆，虽窭人有千金一掷之胆，虽狷士有钻穴逾墙之胆，甚至凶徒有抚剑杀人之胆，以及放浪形骸之流，且有一饮数斛，不顾余生之胆。以小鲁之赤贫而胆不丧落者，夫非借资于酒乎？其受病实有较他人不同者，盖胆之腑原无输泻，胆之热，他人可移于脑，浊涕从鼻窍源源而出，乃少杀其势。若小鲁则阳分之阳过旺，阳分之阴甚衰，发鬓全无，直似南方不毛之地，热也极矣，肯受胆之移热乎？幸其头间多汗，脑热暗泄，不为大患。乃胆热既无可宣，又继以酒之热，时之燥，热淫内炽，脉见促急，几何不至极惫耶？故胆之热汁满而溢出于外，以渐渗于经络，则身目皆黄，为酒瘅之病。以其渗而出也，可转驱而纳诸膀胱，从溺道而消也。今独攻环跳之穴，则在胆之本属无可驱矣，且其步履素为此穴所苦，受伤已久，气离血散，热邪弥漫留连，服药纵多，有拒而不纳耳，何能取效？即欲针之，此久伤之穴有难于针泻者。设遇良工如古人辈，将何法以处此乎？吾更有虑焉：有身以后，全赖谷气充养，谷气即元气也，谷入素少之人，又即借酒为元气，今以病而废饮，何所恃为久世之资耶？吾谛思一法，先搐脑中黄水出鼻，次针胆穴之络脑间者数处，务期胆中之热移从脑鼻而出，庶乎环跳穴中，结邪渐运，而肠胃之枯槁渐回。然后以泻胆热之药入酒中，每日仍痛饮一醉，饮法同而酒性异，始得阴行而妙其用。盖其以生平之偏造为坚垒，必借酒转为向导，乃克有济也。岂清金润燥与下夺之法能了其局乎？两生踊跃曰：蒙诲治法，令人心地开朗，请笔之以志一堂授受之快。录此付渠子，令送商顾幼疏孝廉求救。小鲁竟阻之。或以余言为不然耶？
　　《景岳全书》曰：一上舍年及三旬，因午刻食水煮面角，将至初更，食及小腹，下至右角间，遂停积不行，而坚突如拳，大如鹅卵，其痛之剧，莫可名状。余为治之，察其明系面积，显而无疑。然计其已入大肠，此正通则不痛之证也。乃与木香槟榔丸连下二三次，其痛如故。因疑药力之缓，犹未及病，乃更投神佑丸以泻之，又不效。余谓此必药性皆寒，故滞而不行也，因再投备急丸，虽连得大泻，而坚痛毫不为解。斯时也，余计穷矣。因潜测其由，不过因面，岂无所以制之？今既逐之不及，使非借气以行之不可也？且计面毒，非大蒜不杀，气滞非木香不行，又其滞深道远，非精锐之向导不能达，乃用火酒磨木香，令其嚼生蒜一瓣而以香酒送之，一服后觉痛稍减，三四服后痛渐止而食渐进，方得全愈。然虽痛止食进，而小腹之块仍在，后至半年许，始得消尽。由是知欲消食滞，即大黄、巴豆犹有所不能及，而惟宜行气为先也。且知饮食下行之道，乃必由小腹下右角间，而后出于广肠。此自古无人言及者，故并笔之，用以广人之闻见。
</div>
    <div class="pagination">
<a href="饮食门_page4.html">上一页</a><a href="饮食门.html">1</a><a href="饮食门_page2.html">2</a><a href="饮食门_page3.html">3</a><a href="饮食门_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
