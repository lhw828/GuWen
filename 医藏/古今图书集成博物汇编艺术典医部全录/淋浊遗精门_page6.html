<!DOCTYPE html>
<html>
<head>
    <meta charset="UTF-8">
    <title>淋浊遗精门 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淋浊遗精门 - 第 6 页/共 6 页</h1>
    <div class="content">　　遗精白浊，盗汗虚劳：桑螵蛸炙、白龙骨等分为细末，每服二钱，空心用盐汤送下。 【《外台秘要》】
　　热淋如血：蚕种烧灰，入麝香少许，水服二钱，极效方也。 【《卫生家宝》】
　　血淋疼痛：晚蚕蛾为末，热酒服二钱。 【《圣惠》】
　　梦中失精：苏子一升熬杵研末，酒服方寸匕，日再服，愈。 【《外台秘要》】
　　肾虚遗精：北五味子一斤，洗净水浸，挼去核，再以水洗核，取尽余味，通置砂锅中，布滤过，入好冬蜜三斤，炭火慢熬成膏瓶收，五日出火性。每空心服一二茶匙，百滚汤下。【《保寿堂方》】
　　肾虚白浊，及两胁并背脊穿痛：五味子一两炒赤为末，酢糊丸，梧子大，每酢汤下三十丸。【《经验良方》】
　　梦遗溺白：韭子每日生吞一二十粒，盐汤下。 【藏器】
　　虚劳伤肾，梦中泄精：用韭子二两微炒为末，食前温酒服二钱匕。 【《圣惠》】
　　虚劳溺精：用新韭子二升，十月霜后采之，好酒八合渍一宿，以晴明日，童子向南捣一万杵，平旦温酒服方寸匕，日再服之。【《外台秘要》】
　　小便遗精：莲子心一撮为末，入辰砂一分，每服一钱，白汤下，日二。 【《医林集要》】
　　梦寐遗精：乳香一块，拇指大，卧时细嚼，含至三更咽下，三五服即效。
　　内热遗精：铁锈末冷水服一钱，三服止。 【《活人心统》】
　　心虚遗精，猪心一个批片相连，以飞过朱砂末掺入，线缚，白水煮熟食之。 【《经验方》】
　　大便寒滑，小便精出：赤石脂、干姜各一两，胡椒半两为末，酢糊丸梧子大，每空心米饮下五七十丸。有人病此，热药服至一斗二升，不效，或教服此，终四剂而愈。【《寇氏衍义》】
　　梦遗便溏：牡蛎粉，酢糊丸梧子大，每服三十丸，米饮下，日二服。 【丹溪】
　　肾虚遗精多汗，夜梦鬼交：用猪肾二枚，切开去膜，入附子末一钱，湿纸裹煨熟，空心食之，饮酒一杯，不过三五服效。【《经验方》】
　　盗汗遗精：鹿角霜二两，生龙骨炒，牡蛎煅各一两，为末，酒糊丸，梧子大，每盐汤下四十丸。【《普济》】
　　虚劳尿精：白胶二两炙为末，酒二升，和温服。 【《外台秘要》】
　　梦中泄精：狗头鼻梁骨烧研，卧时酒服一钱。
　　睡即泄精：白龙骨四分，韭子五合为散，空心酒服方寸匕。 【《梅师方》】
　　小便遗精：莲子心一撮为末，入辰砂一分，每服一钱，白汤下，日二。 【《医林集要》】
　　遗精白浊：晚蚕蛾焙干去翅足为末，饭丸菉豆大，每服四十丸，淡盐汤下。此丸当以火烘，否则易于糜湿也。【《唐氏方》】
　　肾虚失精：水胶二两，研末，酒二碗化服，日三。 【《千金》，下同】
　　小便不利，茎中疼痛，小腹急痛者，通草、茯苓各三两，葶苈二两，三味治下筛，以水服方寸匕，日三。　　又方：蒲黄、滑石各等分，二味治下筛，酒服方寸匕，日三。
　　气淋：水三升，煮豉一升，一沸去滓，内盐一合，顿服。亦可单煮豉汁服之。　　又方：空腹，单茹蜀葵一满口。
　　又方：熬盐热熨小腹，冷复易。亦治小便血。
　　热淋：大枣二十七枚，葵根切一升，冬用子，夏用苗，二味以水三升，煮取一升二合，分二服。热加黄芩一两，出难加滑石末二两，血加茜根三两，痛者加芍药二两。加药亦加水也。
　　血淋：以水五升，煮生大麻根十枚，取二升顿服。亦治小便出血。
　　沙石淋方：黑豆一百二十粒，生粉草一升，以水煎，乘热入滑石末一钱，空心服。 【丹溪，下同】　　又方：治小便淋痛，下砂石，或赤濇：萱草根用一握，捣取汁服，或嫩苗煮食之亦可。　　又方：治淋茎中痛，是肝经气滞有热，甘草梢一味，用水煎，空心服。
　　气淋脐痛：盐和酢服之。 【《广利方》】
　　惊悸遗精：木馒头炒、白牵牛等分为末，每服二钱，用米饮调下。 【《乾坤秘韫》】
　　劳心梦泄：龙骨、远志等分为末，炼蜜丸如梧子大，朱砂为衣，每服三十丸，莲子汤下。【《心统》】
　　小便白浊：清明柳叶煎汤代茶，以愈为度。 【《集简方》】
　　心虚梦泄或白浊，白茯苓末二钱，米汤调下，日二服。苏东坡方也。 【《直指方》】
　　虚滑遗精：白茯苓二两，缩砂仁一两，为末，入盐二钱，精羊肉批片，掺药炙食，以酒送下。【《普济》】
　　小便淋沥：由心肾气虚，神室不守，或梦遗白浊。赤白茯苓等分为末，新汲水飞去沫，控干，以地黄汁同捣，酒熬作膏和丸弹子大，空心盐汤嚼下一丸。【《三因方》】
　　小便淋沥：琥珀为末二钱，麝香少许，白汤服之，或萱草煎汤服。老人虚人，以人参汤下亦可。蜜丸，以赤茯苓汤下。【《普济》】
　　小便热淋：马蓟根捣汁服。 【《圣惠》】
　　五种淋疾：苎麻根两茎打碎，以水一碗半，煎半碗，顿服即通，大妙。 【《斗门方》】
　　小便淋闭，服血药不效者：用牡蛎粉、黄蘗炒等分为末，每服一钱，小茴香汤下，取效。【《集成》】
　　小便淋沥，痛不可忍：鸡肫内黄皮五钱，阴干烧存性，作一服，白汤下立愈。 【《集要》，下同】
　　遗精白浊：白果、莲肉、江米各五钱，胡椒一钱为末，乌骨鸡一只，如常治净，装鸡腹内，煮熟，空心食之。
　　小便遗精：莲子心一撮为末，入辰砂一分，每服一钱，白汤下，日二。
　　　　针灸

　　《千金方》曰：气淋，脐中着盐，灸二壮。　　又法：灸关元五十壮；又灸侠玉泉相去一寸半，三十壮。　　石淋，脐下三十六种病，不得小便，灸关元三十壮；又灸气门三十壮；又灸水泉三十壮，足大敦是也。　　劳淋，灸足太阴百壮，在内踝上三寸，三报之。　　血淋，灸丹田随年壮；又灸伏留五十壮。 【一云随年壮。】　　五淋不得小便，灸悬泉十四壮，穴在内踝前一寸，斜行小脉上，是中封之别名。　　五淋，灸大敦三十壮。
　　卒淋，灸外踝尖七壮。
　　淋病，九部诸疾，灸足太阳五十壮。　　淋病不得小便，阴上痛，灸足太冲五十壮。腹中满，小便数起，灸玉泉下一寸，名尿胞，一名屈骨端，灸二七壮，小儿以意减之。　　《东垣十书》曰：热淋小便黄，腹满，取阴陵泉、关元各二寸，灸气冲二七壮。　　石淋不得小便，灸关元三七壮，气门、大敦各二七壮。　　血淋，气海、丹田各灸三七壮。
　　《医学纲目》曰：遗精白浊，夜梦鬼交，取心俞一分，沿皮向外一寸半，先补后泻，灸不宜多；又取白环俞一寸半，泻六吸，补一呼。　　又法：取白环俞一寸半，灸五十壮，与中极相平；肾俞、中极，灸随年壮。　　又法：取肾俞、心俞、膏肓、关元、三阴，不已，取下穴。　　腰脊冷，溺多白浊失精，灸脾募三七壮，曲泉。　　虚劳失精，阴缩茎中痛，灸大赫三七壮，中封。　　遗精，五脏虚竭，灸曲骨端四七壮，在阴横骨中央，曲如月中央是也。　　溺血精出，取列缺，卧针五分。

　　　　导引

　　《古今医统》曰：遗精法，半夜子时分，阳正兴时，仰卧，瞑目闭口，舌顶上腭，将腰拱起，左手用中指顶住尾闾穴，右手用大指顶住无名指根拳着，又将两腿俱伸，两脚十指俱抠，提起一口气，心中存想脊背脑后，上贯至顶门，慢慢直下至丹田，方将腰腿脾手从容放下，再照前行，阳则衰矣；如阳未衰，再行二三次如初行时。阳未兴，勉强兴之方可行。夫人之所以有虚疾者，因年少欲心太盛，房事过多，水火不能相济，以致此疾。能行此法，不惟速去泄精之病，久而肾气上升，心火下降，则水火既济，永无疾病矣。　　又法：遗精不禁，以床铺安短窄，卧如弓，湾二膝并脐缩，或左或右侧卧，用手扎阴囊，一手伏丹田，切须宁心静卧，戒除房室思欲之事，因精不泄，可保身矣。　　又法：侧身曲卧，戌亥之间，一手兜外肾，二手搓脐下八十一次，然后换手，每手各九次，兜搓九日见效八十一日成功。　　《保生秘要》曰：白浊白带导引法，肾俞、气海各掐九九，擦之亦然，兼运后功。　　运功：用双手抱两膝，吹吸，念脐下，绦尾闾升气降回，吸而咽之。　　凡白浊，以两手抱两膝，吹而吸之，念脐而坐，行久即愈。此要升气而后降之，吹而咽之。有一种烦乱其心志，须定神而后可行。白带与痢同证，淋与白浊同法，盖浊之不愈成淋，二种俱是气滞与心劳。　　梦遗漏精导引法：用大颈壶卢一个，口上安带得法，套阳具，如意睡去。如阳物每夜觉起时，勿失其候，急起暖衣提运三十六足数，运散四肢。照此勤心行之，永无患矣。　　运功常要守静，存心念脐勿令弛放，后意想一条水下膀胱，绦尾闾分行二路上两肾，分左右运收脐轮。临卧时摩擦足心及肾腧穴，曲一足而侧卧，精自固矣。　　外法：中夜盘坐，先摩两足心，次摩两肾腧，安神静心，伏枕缩足而卧，精自不遗。　　小便时，以右脚踏左足肋，面向右肩者三，待小便毕，面又向左肩者三。或阳动顾脐念令两盘缩，其精自不泄。　　自汗盗汗兼遗精导引法：先念脐，想火于内旋转，又以手覆脐念；次想脐下一条水，下膀胱，上尾闾，又至背穿出心头洗之，非遗精不用行脐下一条水法。
　　　　医案

　　《儒门事亲》曰：戴人过息城，一男子病淋，戴人令顿食咸鱼，少顷大渴；戴人令恣意饮水，然后以药治淋，立通。淋者无水，故濇也。
　　酒监房善良之子年十三，病沙石淋已九年矣。初因疮疹余毒不出，作便血。或告之服太白散，稍止。后又因积热未退，变成淋闭，每发则见鬼神，号则惊邻。戴人诊之曰：诸医作肾与小肠病者非也。《灵枢》言足厥阴肝之经，病遗溺闭癃。闭谓小溲不行，癃为淋沥。此乙木之病，非小肠与肾也。木为所抑，火来乘之，故热在脬中，下焦为之约，结成沙石，如汤瓶煎炼日久，熬成汤碱。夫羊豕之脬，吹气令满，常不能透，岂有真沙石而能漏者邪？故知前人所说，服五石丸散而致者，恐未尽然。经曰：木郁则达之，先以瓜蒂散越之，次以八正散加汤碱等分顿啜之，沙石自化而下。
　　屈村张氏小儿年十四岁，病约一年半矣。得之麦秋，发则小肠大痛，至握其茎，跳跃转旋，号呼不已，小溲数日不能下，下则成沙石，大便秘濇，肛门脱出一二寸。诸医莫能治，乃负其子而哀请戴人。戴人曰：今日治，今日效。时日在辰巳间矣。以调胃承气仅一两，加牵牛头末三钱，汲河水煎之，令作三五度咽之。又服苦末，丸如芥子许六十粒。日加晡，上涌下泄，一时齐出，有脓有血。涌泻既觉定，令饮新汲水一大盏，小溲已利一二次矣。是夜凡饮新水二三十遍，病去九分，止哭一次。明日困卧如醉，自晨至暮，猛然起走，索食，与母歌笑自得，顿释所苦。继与太白散、八正散等，调一日，大瘥。恐暑天失所养，皆五日而归。戴人曰：此下焦约也。不吐不下，则下焦何以开？不令饮水，则小溲何以利？大抵源清则流清也。
　　柏亭刘十三之子年六岁，病沙石淋，戴人以苦剂三涌之，以益肾散三下之，立愈。
　　鹿邑一阀阅家，有子二十三岁，病膏淋三年。乡中医不能治，住京师遍访，多作虚损。补以温燥，灼以针艾，无少减。戴人曰：惑蛊之疾也，亦曰白淫。实由少腹热，非虚也。可以涌以泄。其人以时暑，惮其法峻，不决者三日。浮屠一僧曰：予以暑病，近觉头痛。戴人曰：亦可涌，愿与君同之，毋畏也！于是涌痰三升，色如黑矾汁，内有死血并黄绿水，又泻积秽数行，寻觉病去。方其来时，面无人色，及治毕，次日面如醉。戴人虑其暑月路远，又处数方，使归以自备云。
　　《丹溪心法》曰：一人便浊经年，或时梦遗，形瘦，作心虚主治，用珍珠粉丸和定志丸，服而愈。
　　一妇人年近六十，形肥，奉养膏粱，饮食肥美，中焦不清，浊气流入膀胱，下注白浊。用二陈去痰，加升麻、柴胡升胃中清气，加苍朮去湿，白朮补胃，全在活法。服四贴后，浊减大半，却觉胸满。因柴胡、升麻升动胃气，痰阻满闷，又用本汤加炒曲、白朮、香附而痊。若素无痰者，虽升动不满也。
　　镇守万户萧伯善便浊，精滑不禁，百药不效，与试倒仓法而安。
　　朱郎小便淋痛，脉左大右濇，此为劳伤经血，勿作淋治，可补血，行肝经滞血，自愈。用生地、当归、赤芍、杜牛膝各一钱，川芎、条芩、甘草梢各三分，陈皮、木通、桃仁各五分，黄蘗二分炒，红花豆大，以桃仁泥研滑石同煎。待淋病退，去滑石、杜牛膝、木通，入川牛膝代木通，分两倍之而痊。
　　《卫生宝鉴》曰：至元己巳，上都住，夏月，太保刘仲晦使引进史柔明来曰：近一两月作伴数人皆有淋疾，是气运使然，是水土耶？予思之，此间别无所患，此疾独公所有之，殆非运气水土使然。继问柔明，近来公多食甚物？曰：宣使赐木瓜百余对，遂多蜜煎之，每客至以此待食，日三五次。予曰；淋由此也。《内经》曰：酸多食之令人癃。可与太保言之，夺饮则已。一日，太保见予问曰：酸味致淋，其理安在？予曰：小便主气。《针经》云：酸入于胃，其气濇以收，上之两焦，弗能出入也。不出则留胃中，胃中和温则下注膀胱之胞，胞薄以懦，得酸则缩绻，约而不通，水道不行，故癃而濇，乃作淋也。又曰：阴之所生，本在五味；阴之五官，伤在五味。五味口嗜而欲食之，必自裁制，勿使过焉。五味过则皆能伤其正，岂止酸味耶？太保叹曰：凡为人子，不可不知医。信哉！
　　中统三年六月中，黄明之小便淋，茎中痛不可忍，相引胁下痛，制方服之大效。用人参五分，茯苓去皮四分，川楝子去核銼、炒、生甘草各一钱，元胡索七分，泽泻、柴胡、当归梢、琥珀各三分，九味(口父)咀，都作一服，用长流水三盏，煎至一盏，去柤温服，空心食前，寻愈。
　　《医学正传》曰：莲塘朱显二里病遗精潮热，不起床三月矣，召予治。脉之左右寸关皆浮虚无力，两尺洪大而软，与补中益气汤，加熟地黄、知母、黄蘗、地骨皮煎，吞下珍珠粉丸。外做小篾笼一个，以笼阴茎，勿使搭肉。服药三十余贴，一月平安。
　　《医学纲目》曰：一男子脉洪，腰热遗精，用沉香和中丸下之，导赤散治其火而愈。于此知身有热而遗者，皆热遗也。
　　一壮年男子梦遗白浊，少腹有气冲上，每日腰热，卯作酉凉，腰热作则手足冷，前阴无气，腰热退则手足温。又旦多下气，暮多噫，时振，隔一旬二旬必遗，脉且弦滑而大，午洪大，予知其有郁滞也。先用沉香和中丸大下之，次用加减八物汤吞滋肾丸百粒，或稍与蛤粉等濇药，则遗与浊反甚，或一夜二遗。遂改用导赤散大剂煎汤服之，遗浊皆止，渐安。
　　一中年男子梦遗，医或与濇药反甚，连遗数夜。愚先与神芎丸大下之，却制此猪苓丸服之，皆得痊安。
　　愚壮年得梦遗证，每四五十日必一遗。累用凤髓丹、河间秘真丸，虽少效，终不除根；后改用菖蒲、远志、韭子、桑螵蛸、益智、酸枣仁、牡蛎、龙骨、锁阳等剂为丸，服之良愈。
　　一中年男子梦遗，以珍珠粉丸等药与服，了无一效，亦以远志、菖蒲等剂服之，随手而愈。
　　王元珪虚而泄精，脉弦大，累与加减八物汤吞河间秘真丸及珍珠粉丸，其泄不止；后用五倍子一两、茯苓二两为丸服之，良愈。此则五倍子濇脱之功，敏于龙骨、牡蛎也。
　　《医宗必读》曰：邑宰严知非患淋经年，痛如刀锥，凡清火疏利之剂，计三百贴，病势日甚。岁暮来就诊，余曰：两尺数而无力，是虚火也。从来医者皆泥痛无补法，愈疏通则愈虚，愈虚则虚火愈炽。遂以八味地黄丸料，如车前、沉香、人参服八剂，痛减一二，而频数犹故。原医者进云：淋证作痛，定是实火，若多温补恐数日后必将闷绝，不可救矣。如非疑惧，复来商之。余曰：若不宜温补，则服药后病势必增。今既减矣，复何疑乎？朝服补中益气汤，晚服八味丸，逾月而病去其九；更倍用参、芪，十四日而霍然矣。
　　大司寇杜完三夫人，淋沥两载，靡药不尝，卒无少效。余诊之，见其两尺沉数，为有瘀血停留，法当攻下。因其年高，不敢轻投，但于补养气血之中加琥珀、牛膝。此等缓剂，须以数十剂收功，而夫人躁急求功，再剂不效，辄欲更端，遂致痼疾。
　　文学顾以功科试南都，归即患精滑，小便后及梦寐间俱有遗失，自服金樱子膏，经月不验。问治于余。余曰：气虚而神动，非远志丸不可。服十日而减半，一月而全愈。
　　武科张宁之禀质素强，纵饮无度。忽小便毕有白精数点，自以为有余之疾，不肯医治。经三月以来，虽不小便，时有精出，觉头目眩运。医者以固精濇脱之剂，治疗二月，略不见功。迎余治之，但见六脉滑大。此因酒味湿热下干精脏，遂以白朮、茯苓、橘红、甘草、干葛、白蔻，加黄蘗少许，两剂后即效，不十日康复如常。
　　儒者钱用宾色欲过度，梦遗精滑。先服清相火之剂不效，继服固涩之剂又无效，求余治之。余以玉华白丹浓煎人参汤送二钱，二服后稍固；兼进六味地黄丸加莲须、芡实、远志、五味子，凡一月而愈。
　　光禄卿吴伯玉闭精行房，时有文字之劳，患白浊，茎中痛如刀割。自服清火疏利之剂不效，改服补肾之剂又不效，商治于余。余曰：败精久蓄，已足为害，况劳心之余，水火不交，坎离顺用也？用萆薢分清饮加茯神、远志、肉桂、黄连，四剂即效；兼服补中益气、六味地黄丸，半月而安。后因劳复发，但服补中益气一二剂即愈。
　　归德郡侯李易斋患白浊，服五苓散数剂，无功。余诊之，两尺大而濇，是龙火虚炎，精阏窍道，用牛膝、茯苓、黄蘗、麦门冬、山药、远志、细辛、甘草，十剂而安。
　　《薛己医案》曰：少宰汪涵斋头运白浊，余用补中益气加茯苓、半夏，愈而复患腰痛，用山药、山茱萸、五味、萆薢、远志顿愈。又因劳心，盗汗白浊，以归脾汤加五味而愈。后不时眩运，用八味丸全愈。
　　一男子素遗精，脚跟作痛，口干作渴，大便干燥，午后热甚，用补中益气加芍药、元参，及六味丸而愈。
　　司厅陈石镜久患白浊，发热体倦，用补中益气加炮姜四剂，白浊稍止；再用六味地黄兼服，诸证悉愈。
　　光禄柴黼庵因劳患赤白浊，用济生归脾、十全大补二汤，间服而愈。
　　司厅张检斋阴囊肿痛，时发寒热，若小腹作痛则茎出白津，用小柴胡加山栀、胆草、茱萸、芎、归而愈。
　　朱工部劳则遗精，齿牙即痛，用补中益气加半夏、茯苓、芍药，并六味地黄丸渐愈，更以十全大补加麦门、五味而痊。
　　一男子白浊梦遗，口干作渴，大便闭濇，午后热甚，用补中益气加芍药、元参，并加减八味丸而愈。
　　举人陈履贤色欲过度，丁酉孟冬发热无时，饮水不绝，遗精不止，小便淋沥。或用四物芩连之类，前证益甚，更加痰涎上涌，口舌生疮；服二陈、黄蘗、知母之类，胸膈不利，饮食少思；更加枳壳、香附，肚腹作胀，大便不实，脉浮大，按之微细。余朝用四君为主，佐以熟地、当归，夕用加减八味丸，更以附子唾津调搽涌泉穴，渐愈。后用十全大补汤，其大便不通，小腹作胀，此直肠干濇，令猪胆通之，形体殊倦，痰热顿增，急用独参汤而安，再用煎药而愈。但劳发热无时，其脉浮洪。余谓其当慎起居，否则难治。彼以余言为迂，至乙巳夏复作，乃服四物、黄蘗、知母而殁。
　　一男子食少胸满，手足逆冷，饮食畏寒发热吐痰，时欲作呕。自用清气化痰及二陈、枳实之类，胸腹膨胀，呕吐痰食，小便淋漓；又用四苓、连、蘗、知母、车前，小便不利，诸病益甚。余曰：此脾胃虚寒无火之证，故食入不消而反出。遂用八味丸补火以生土，用补中益气加姜、桂培养中宫，生发阳气，寻愈。
　　司马李梧山茎中作痛，小便如淋，口干唾痰。此思色精降而内败，用补中益气，六味地黄而愈。
　　下堡顾仁成年六十有一，痢后入房，精滑自遗，二日方止。又房劳感寒，怒气，遂发寒热，右胁痛连心胸，腹痞，自汗盗汗如雨，四肢厥冷，睡中惊悸，或觉上升如浮，或觉下陷如坠，遂致废寝。或用补药二剂益甚，脉浮大洪数，按之微细。此属无火虚热，急与十全大补加山药、山茱萸、丹皮、附子一剂，诸证顿愈而痊。此等元气，百无一二。
　　一儒者口干发热，小便频浊，大便秘结，盗汗梦遗，遂致废寝。用当归六黄汤二剂，盗汗顿止；用六味地黄丸，二便调和；用十全大补汤及前丸兼服，月余而悉愈。
　　《古今医统》曰：郑宪使之子年十六，生七个月后得淋病，五七日必一作，其发则大痛，水道下如漆如粟者一盏方定。脉之轻则濇，重则弦，视其形瘦而长，色青而苍。意其必因其父服热药，遗热在胎，留于子之命门而然，遂以紫雪和黄蘗末丸梧桐子大，晒干，热汤下百丸，半日又下二百丸，食物压之。又半日，痛大作连腰腹，水道乃行，下漆如粟者碗许，痛减十之八。后与陈皮一两，桔梗、木通各半两，又下一合许而安。父得燥热，尚能病子，况母得之者乎？
　　《医贯》曰：予治郑鲁叔，二十余岁攻举子业，四鼓犹未卧，遂病，卧间玉茎但着被与腿，便梦交接脱精，悬空则不梦，饮食日减，倦怠少气。此用心太过，二火俱起，夜不得睡，血不归肝，肾水不足，火乘阴虚，入客下焦，鼓其精房，则精不得聚藏而欲走。因玉茎着物，犹厥气客之，故作接内之梦。于是上补心安神，中调脾胃升其阳，下用益精生阴固阳之剂，不三月而安。
　　昔吴茭山有治遗精得法，论治一男子，因病后用心过度，遂成梦遗之患，多痰瘦削，诸医以清心莲子饮，久服无效。余诊其脉紧濇，知冷药利水之剂太过，致使肾气独降，服此愈剧矣。予以升提之法，升坎水而济于离火，降阳气而滋阴血；次用鹿角胶、人乳，填补精血，不逾月而愈。因思梦遗多端，难作一途而治。有因用心积热而泄者，有因多服门冬、茯苓、车前、知母、黄蘗冷利之药而泄者，有久泄玉门不闭而泄者。治疗之法，积热者当清心降火，冷利者温补下元，肾气独降者当升提，使水火交而坎离自安定位矣。
</div>
    <div class="pagination">
<a href="淋浊遗精门_page5.html">上一页</a><a href="淋浊遗精门.html">1</a><a href="淋浊遗精门_page2.html">2</a><a href="淋浊遗精门_page3.html">3</a><a href="淋浊遗精门_page4.html">4</a><a href="淋浊遗精门_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
