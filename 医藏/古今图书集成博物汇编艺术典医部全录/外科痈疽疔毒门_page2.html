<!DOCTYPE html>
<html>
 <head>
  <meta charset="utf-8"/>
  <title>
   外科痈疽疔毒门 - 第 2 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   外科痈疽疔毒门 - 第 2 页/共 16 页
  </h1>
  <div class="content">
   芝麻疔，用黑云膏，或用紫花草敷疮上。走注者，遍身疼不能转动，服蠲毒流气饮、蟾酥丸。　　气疔，用胜金锭服蟾酥丸，外用紫花草敷之。　　火疔，用胜金锭服蟾酥丸，紫花草敷疮上。　　冷疔者，高粱之变，风湿余毒，天阴久冷，攻于膝下，传于足太阴经。初生如米，渐成溃烂，其色如煤，败血来侵，骨肉损坏，遂成大患。经年骨节疼痛，累岁不能生肌。先用艾叶、蛇床子、紫苏、豨莶草煎汤洗之，内服黄芪、白朮、苍朮、当归、白芍、连翘、生地之药，外用隔纸膏贴之，节劳内省，亦可瘳矣。　　鱼脐疔，春用黑云膏，夏用蟾舌膏，秋用桐泪膏，冬用胜金锭。
　　　　　飞游毒
　　此毒因荣卫受其肌热，故生此疽。赤肿走注不定，用温水洗患处，用三棱针刺毒上二三十针，或磁锋砭之亦妙，随用拔毒散敷之。
　　　　　红丝疮

　　夫红丝者，心肠积毒，气血相凝，灌于经络之间，发于肌肤之上，红丝贯穿，如一红线，或疼或痒，皆由风热相乘而生，如箭之速，若行至心间即死。急当头以磁锋刺破，挤出毒血；其红丝之中再刺之，方绝其根。急用当归、连翘解毒之剂治之。须戒酒数日。
　　　　河间六书 【金　刘完素】

　　　　　总论

　　疮疡者，火之属，须分内外以治其本。《内经》曰：膏粱之变，足生大疔。其原在里，发于表也。受持如虚，言内结而发诸外，未知从何道而出，皆是从虚而出也。假令太阳经虚，从背而出；少阳经虚，从鬓而出；阳明经虚，从髭而出；督脉经虚，从脑而出。经曰：地之湿气，感则害人皮肤筋脉。其在外，盛则内行。若其脉沉实，当先疏其内以绝其原也。其脉浮大，当先托里，恐气伤于内也。有内外之中者，邪气至盛，遏绝经络，故发痈肿。经曰：荣气不从，逆于肉理，乃生痈疽。此因失托里，及失疏通，又失行荣卫也。治疮之大要，须明托里、疏通、行荣卫三法。托里者，治其外之内；疏通者，治其内之外；行荣卫者，治其中也。内之外者，其脉沉实，发热烦躁，外无焮赤痛，其邪气深于内也，故先疏通以绝其原。外之内者，其脉浮数，焮肿在外，形证外显，恐邪气极而内行，故先托里。内外之中者，外无焮恶之气，内亦脏腑宣通，知其在经，当和荣卫也。用此三法之后，虽未差，必无变证，亦可使邪气峻减而易痊愈。故经曰：诸痛痒疮疡皆属心火。又曰：知其要者，一言而终；不知其要，流散无穷。　　《素问》云：痛痒疮疡，痈肿疽疹，瘤气结核，怫郁甚者皆热。五脏不和，九窍不通；六腑不和，留结为痈。近于火气，微热则痒，热甚则痛，附近则灼而为疮，皆火之用也。人之疮肿，因内热外虚所生也。为风湿之所乘，则生疮肿。然肺主气，候于皮毛，脾主肌肉，气虚则肤腠开，为风湿所乘，脾气湿而内热，即生疮也。肿者，由寒热毒气，客于经络，使血濇而不通，壅结成肿。风邪不作，即无头无根。寒血相搏作者，即有头有根。壅盛则为脓，赤根肿则风气流溃也。疮以痛痒，痛则为实，痒则为虚。非虚为寒也，正谓热之微甚也。痒则美疾也。故火旺于夏，而万物蕃鲜荣美也。炙之以火，渍之以汤，而其痒转甚者，微热之所使也。痒去者，谓热令皮肤纵缓，腠理开通，阳气得泄，热散而去。或夏热皮肤痒，而以冷水沃之，其痒不去，谓寒能收敛，腠理闭密，阳气郁结，不能散越，怫热内作故也。疮疡皆为火热，而反腐出脓水者，犹谷肉果菜，热极则腐烂而溃为污水也。溃而腐烂者，水之化也。痈浅而大，疽深而恶，热胜血则为痈脓也。疡有头，小疮也。疹浮而小，瘾疹也。瘤气赤瘤丹熛，热胜气，火之色也。　　人近火气，微热则痒，热甚则痛，附近则灼而为疮，皆火之用也。或痒痛如针轻刺者，犹飞迸火星灼之然也。痒者，美疾也。炙之以火，渍之以汤，而痒转甚者，微热之所使也。因而痒去者，热令皮肤纵缓，腠理开通，阳气得泄而热散也。或夏热皮肤痒，以冷水沃之不去者，寒能收敛，腠理闭密，阳气郁结，不能散越，怫热内作故也。痒得爬而解者，爬为火化，微则亦能令痒，甚则痒去者，爬令皮肤辛辣而属金化，辛能散，故金化见则火力分而解矣。或云痛为实痒为虚者，非谓虚为寒也，正谓热之微甚也。或疑疮疡皆属火热，而反腐烂出脓水者，何也？犹谷肉果菜，至于极热，则腐烂而溃为污水也。溃而腐烂者，水之化也。所谓五行之理，过极则胜己者反来制之，故火热过极则反兼于水化，又如盐能固物，令不腐烂者，咸寒水化，制其火热使不过极，故得久固也。万物皆然。
　　　　东垣十书 【元　李杲】

　　　　　总论

　　膏粱之变，亦是滋味过度，荣气不从，逆于肉理，乃生痈肿。荣气者，胃气也。饮食入于胃中，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，法酒肥羊，杂以厚味，积久太过，其气味俱厚之物，乃阳中之阳，不能走于空窍而先行阳道，今反行阴道则湿气大盛，子令母实，火乃大旺，实热既盛，必来克肾。若不慎房事，损其真火，则水泛而湿热之化上行，其疮必出背上及脑，此为大疔之最重者。若毒气出肺，或脾胃之部分，毒之次也。若出于他经，又其次也。湿热之毒所止处，无不溃烂。故经言膏粱之变，足生大疔，受如持虚者，如持虚器以受物，则无不受矣。治大疔之法，必当泻其荣气。以标本言之，先受病为本，非苦寒之剂为主为君，不能除其苦楚疼痛也。诸疮疡有痛，往往多以乳香、没药，杂以芳香之药止之，必无少减之理，此其悞也。若使经络流通，脏腑中去其壅滞，必无痛矣。痛则以苦寒之剂除之，无不愈者。疮疡食肉，与自杀无异，法当泻气而反补之故也。
　　　　　用药加减法

　　发背疔肿脓溃，前后虚而头痛者，于托里药内加五味子。恍惚不宁，加人参、茯神。虚而发热者，加地黄、(艹舌)萋根。潮热者，加柴胡、地骨皮。渴不止者，加知母、赤小豆。虚烦者，加枸杞、天门冬。自利者，加厚朴。脓多者，加当归、川芎。痛甚者，加芍药、乳香。肌肉迟生者，加白蔹、官桂。有风邪者，加独活、防风。心惊悸者，加丹砂。口目瞤动者，加羌活、细辛。呕逆者，加丁香、藿叶。痰多者，加半夏、陈皮。
　　　　丹溪心法 【元　朱震亨】

　　　　　总论证治

　　痈疽只是热胜血。
　　六阳经六阴经，有多气少血者，有少气多血者，有多气多血者，不可一概论也。若夫要害处，近虚怯薄处，前哲已曾论及，惟分经之言未闻。诸经，惟在少阳厥阴经生痈疽，理宜预防，以其多气少血，肌肉难长，疮久未合，必成死证。遽用驱毒利药，以伐其阴分之血，祸不旋踵。　　阳滞于阴，脉浮洪弦数；阴滞于阳，脉沉细弱濇。阳滞以寒治之，阴滞以热治之。　　人中年以后，不可生痈。才有痛肿，参之脉证，但见虚弱，便与滋补气血，可保终吉。若用寻常驱热拔毒舒气之药，虚虚之祸，如指诸掌。　　内托之法：河间治肿焮于外，根盘不深，形证在表，其脉多浮，病在皮肉，非气盛则必侵于内，急须内托以救其里，宜复煎散除湿散郁，使胃气和平。如或未已，再煎半料饮之。如大便秘及烦热，少服黄连汤。如微利及烦热已退，却与复煎散半两。如此使荣卫俱行，邪气不能内伤也。然世俗多用排脓内补十宣散，若用之于些小疮与冬月时令即可，若溃疡于夏月用之，其桂、朴之温散，佐以防风、白芷，吾恐虽有参、芪，难为倚仗。　　疮先发为肿，气血郁积，蒸肉为脓，故其痛多于疮之始作时也。脓溃之后，肿退肌宽，痛必渐减而反痛者，此为虚，宜补。亦有秽气所触，宜和解。风寒逼者，宜温散。　　加味十全汤，治痈疽后补气血，进饮食，实为切要。盖脓血出多，阴阳两虚，非此药何以回生起死？惜其不分经络，不载时令，又在识者触类而长之。今之外科，于疮疡肿平痛宽，遂以为安，漫不加省，往往于结痂后两三月或半年，虚证乃见。医者不察，病者不悟，无补益调养之功，因而转成他病者，惜哉！予治一士夫因脚弱求诊，两手俱浮洪稍鼓，饮食如常，惟言问不答，肌上起白屑如麸片。时在冬月，予作极虚处治。询其弟，乃知半年前曾于臂背腿三处，自夏至秋冬，节次生疽，率用五香连翘汤、十宣散与之，今结痂久矣。予为作参芪白朮当归膏，以二陈汤化饮之。三日后尽药一斤，白屑没者大半。病者自喜，呼吸有力，补药应效以渐，而病家反怨药不速应，自作风病论治。炼青礞石二钱半，以青州白丸子作料，煎饮子顿服之。予谏之不听，因而不救，书以警云。
　　　　　痛证

　　诸疮痛不可忍者，用苦寒药加黄连、黄芩，详上下根梢用及引经药则可。又云：诸疮以当归、黄连为君，连翘、甘草、黄芩为佐。　　诸痛痒疮疡属火。若禀受壮盛，宜四物加大承气汤下之。　　若性急面黑瘦血热之人，因疮而痛，宜四物加黄连、黄芩、大力子、甘草。在下焦者，加黄蘗。若肥胖之人，生疮而痛，乃是湿热，宜防风、羌活、荆芥、白芷、苍朮、连翘，取其风能胜湿。　　诸疮药：脓窠，治热、燥、湿为主，用无名异；干疥，开郁为主，用茱萸。　　虫疮如藓状，退热杀虫为主，芜荑、黑狗脊、白矾、雄黄、硫黄、水银。杀虫，樟脑、松香。头上多，加黄连、方解石、蛇床，定痒杀虫。松皮岩主脓肿，多者加白芷开郁。痛多，加白芷、方解石。虫多，加藜芦、螌蝥。痒多，加枯矾。阴囊疮，加茱萸。湿多，香油调。干痒出血多，加大黄、黄连、猪脂调。红色加黄丹，青色加青黛。虫多，加锡灰、芜荑、槟榔。
　　　　　疔疮

　　疔，用针刀镞破头上，以蟾酥敷之，后用菉豆、野菊，莎末酒调，饮醉睡觉，即定痛热除，不必去疔，自愈也。　　治一切疗疮，用紫梗菊花，根茎叶皆可，研碎取汁，滴口中饮之。
古今图书集成医部全录卷三百六十

外科痈疽疔毒门

　　　　外科精义 【元　齐德之】

　　　　　诊候入式法

　　夫医者，人之司命也。脉者，医之大业也。盖医家苟不明脉，则如冥行索途，动致颠覆矣。夫大方脉、妇人、小儿风科，必先诊视后，对证处药。独疮科之流，多有不诊其脉候，专攻治外，或有证候疑难，别召方脉诊察，于疮科之辈，甘当浅陋之名。噫！其小哉如是！原夫疮肿之生，皆由阴阳不和，气血凝滞，若不诊候，何以知阴阳勇怯血气聚散耶？由是观之，则须信疗疮肿于诊候之道，不可阙也。历观古今治疗疮肿方书甚多，其间诊候之法，略而未详，比夫诸科，甚有灭裂。愚虽不才，辄取《黄帝素问》、《难经》、《灵枢》、《甲乙》及叔和、仲景、扁鹊、华佗、《千金》、《外台》、《圣惠》、《总录》古今名医诸家方论之中，诊候疮肿之说，简编类次，贯成篇帙。首裁诊候入式之法，次论血气色脉参应之源，后明脉之名状，所主证候及疮肿逆从之方，庶使为疮肿科者，览此则判然可晓，了无疑滞于胸次，一朝临疾，诊候至此，则察逆从，决成败，若黑白之易分耳。
　　　　　荣卫色脉参应之法

　　夫天地之道曰阴与阳，阴阳在人曰血与气。盖血者荣也，气者卫也。荣者荣于中，卫者卫于外。所以荣行脉中，卫行脉外。脉者，血气之先也。血非脉则焉能荣于中？气非脉则焉能卫于外？二者相资而行，内则通于五脏六腑十二经络，外则濡于九窍四肢百节万毛，昼夜循行，如环无端，以成其度，会于寸口，变见于脉。故曰：气血者，人之神也。脉者，气血之神也。所以治病之始，五决为纪。盖五决者，五脏之色脉也。脉应于内，色应于外，其色之与脉，当相参应。故曰，能合色脉可以万全也。凡为医先须调明色脉，若于此不精，虽聪慧辩博，亦不足委也。
　　　　　论持手诀消息法

　　夫诊候脉法，常以平旦为纪。阴气未散，阳气未动，饮食未进，血气未乱，经脉未隆，络脉调匀，故乃可诊有过之脉。若遇仓卒患病，不拘此论。《内经》所谓持脉有道，以虚静为保，但可澄神静虑，调息凝心，视精明，察五色，听音声，问所苦，方始按寸尺，别浮沉，以此参照，可决生死之分矣。复观患人身形长短肥瘦，老少男女，性情缓急，例各不同。故曰：形气相得者生，三五不调者病。谓如室女尼冠脉当濡而弱，婴儿孺子之脉细而疾，三四岁者，呼吸之间脉当七八至为平，比夫常人特不同耳。大抵男子先诊左手，女子先诊右手。男子左脉大则顺，女子右脉大则顺。大凡诊脉，先以中指揣按掌后高骨，骨下为关，得其关位，然后齐下左右两指。若臂长人疏排其指，若臂短人密排其指。三指停稳，先诊上指曰寸口，浮按消息之，中按消息之，重按消息之，上竟消息之，下竟消息之，推而外之消息之，推而内之消息之，然后先关后尺消息之，一一类此。若诊得三部之中，浮沉滑濇，迟疾不调，何病所主，外观形色，内察脉候，参详处治，以忠告之。不可轻言谈笑，乱说是非，左右瞻望，举止忽略，此庸医也。
　　　　　三部所主腑脏病论

　　夫诊候之道，医者之难精也，若非灯下辛苦，勤于记诵，参师访友，昼夜不遑，造次颠沛，寤寐俯仰，存心于此，安能知神圣之妙哉？古人曰：按其脉，知其疾，命曰神，以悟其探赜索隐之妙也。又曰：切其脉，治其病，谓之巧。以明其指别之功也。盖三指相去毫厘之近，主病若千里之远。观夫指别之功，世人固以为难，命曰神，岂容易可至哉？尝考于经，脉有三部，寸关尺也，从鱼际至高骨，却行一寸曰寸，从寸上一分曰鱼际，从寸至尺曰尺泽，寸后尺前为关，关前为阳，即寸口也。关后为阴，即尺脉也。阳出阴入，以关为界。寸主上焦头手皮毛，关主中焦腹及腰，尺主下焦小腹及足，此三部所主之大略也。左右两手三部，谓之六脉也。又有人迎、气口、神门，所主又各不向。盖左手关前曰人迎，右手关前曰气口，两关之后一分，即曰神门。故脉法赞曰：肝心出左，肺脾出右。肾与命门，俱出尺部。魂魄谷神，皆见寸口。所谓左手关前，心之部也，其经手少阴，与手太阳为表里，小肠合为腑。左手关上，肝之部也，其经足厥阴，与足少阳为表里，胆合为腑。左手关后，肾之部也，其经足少阴，与足太阳为表里，膀胱合为腑。右手关前，肺之部也，其经手太阴，与手阳明为表里，大肠合为腑。右手关上，脾之部也，其经足太阴，与足阳明为表里，胃合为腑。右手关后，命门之部也，其经手厥阴，与手少阳为表里，三焦合为腑。此谓六部所主脏腑十二经之义也。又脉要精微论曰：尺内两旁，则季胁也。尺外以候肾，尺里以候腹。中附上，左外以候肝，内以候膈，右外以候胃，内以候脾。上附上，右外以候肺，内以候胸中，左外以候心，内以候膻中，前以候前，后以候后。上竟上者，胷喉中事也。下竟下者，小腹腰股膝胫足中事也。粗大者，阴不足阳有余，为热中也。来疾去徐，上实下虚，为厥颠疾；来徐去疾，上虚下实，为恶风也。故中风者，阳气受也。有脉俱沉细数者，少阴厥也。沉细数散者，寒热也。浮而散者为眴仆。诸浮而数者，皆在阳，为热，其有躁者在手。脉诸细而沉者，皆在阴，则为骨痛，其有静者在足。数动一代者，病在阳之脉也，泄及便脓血。诸过者，切之濇者阳气有余也，滑者阴气有余也。阳气有余为身热无汗，阴气有余为多汗身寒。阴阳有余，则无汗身寒。推而外之，内而不外者，有心腹积也。推而内之，外而不内者，身有热也。推而上之，上而不下者，腰足清也。推而下之，下而不上者，头项痛也。按之至骨脉气少者，腰脊痛而身有痹也。已上诸疾，若非指明心了，乌可得而尽其妙也？又平人气象论曰：一呼脉再动，一吸脉亦再动，呼吸定息，脉行五动，闰以太息，不大不小，不长不短，不滑不濇，不浮不沉，不迟不数，命曰平人。平人者，不病也。盖平人之常气禀乎胃。胃气者，平人之常气也。所以人常禀气于胃，故脉以胃气为本也。《正理论》曰：谷入于胃，脉道乃行。《灵枢经》云：胃为水谷之海也。又曰：脉应四时曰平。信夫四时之脉，皆以胃气为本，谓春弦、夏洪、秋毛、冬石。春之脉微弦曰平。余皆仿此。逆四时则病矣。若诊妇人之脉，妊身则慎勿乱投汤散。其妇人之脉，诊得少阴脉动甚，则有子也。又曰：阴搏阳别，有子也。又曰：身汗而无脉者，即有妊也。治重身者，问其月事，观其体貌，然后主治，不可忽也。又经曰：察色按脉，先别阴阳。盖阴阳者，天地之道也。是以治病者，必求其本，本于阴阳寒暑四时五脏之根也。以脉言之，则浮沉也。以部言之，则尺寸也。经故云：脉者阴阳之法，以应五脏。是谓呼出心与肺，吸入肾与肝，呼吸之间，脾受谷味，其脉在中也。以浮沉论之，则曰浮者阳也，沉者阴也。应在脏腑，则浮而大散者心也，浮而短濇者肺也，所以心肺俱浮也。牢而长者肝也，按之而大，举指来实者肾也，所以肝肾俱沉也。迟缓而长者脾也，脾为中州，所以脉在中也。仲景曰：大、浮、数、动、滑，皆阳也；沉、濇、弱、弦、微，皆阴也。阳者热也，阴者寒也。所以寒则脉来沉而迟，热则脉来浮而数。故曰诸数为热，诸迟为寒。无如此验也。《脉经》曰：诸浮为风，诸紧为痛，诸伏为聚，诸弦为饮，芤者失血，长则气治，短则气病，濇则烦心，大则病进，浮为在表，沉为在里，迟为在脏，数为在腑。又形壮脉细，少气不足以息者危。形瘦脉大，胸中气多者毙。形气相得者生，三五不调者病。三部九候皆相失者死。此先圣诊脉之大法也。故曰：凡治病则察其形气色泽治之，无后其时也。所以形气相得者生，色泽以浮者病易已，脉从四时者可治，脉弱以滑者是有胃气，此皆易治也。若形气相失，或色夭不泽，及脉逆四时，或脉实益坚，皆不可治。经所谓必察四难而明告之。又若病热脉静，泄而脉大，脱血脉实，汗后脉躁，此皆难治也。若疮疽之人，脓血大泄，脉滑数者，难治也。凡出脓多，或如清泔，脉滑大散，寒热发渴者，治之无功也。若患肺疮者，咳嗽脓血，脉见洪滑，治之难痊矣。大凡诊脉见浮数，应当发热而反恶寒，虽头项拘急，四肢烦痛，或复战栗渴甚者，但有痛处，欲发疮肿也。
　　　　　脉证名状二十六种所主病证

　　夫脉之大体二十六种，此诊脉之纪纲也。细而论之，毫厘少差，举治必远。总而言之，逆从虚实阴阳而已。两者议之，以要其中。谨于诸家脉法中，撮其机要，剪去繁芜，载其精义。　　浮脉之诊，浮于指下，按之不足，举之有余，再再寻之，状如太过，瞥瞥然见于皮毛间。其主表证，或为风，或为虚。浮而大散者心也，浮而短濇者肺也，浮而数者热也。浮数之脉应发热，其不发热而反恶寒者，疮疽之谓也。　　洪脉之诊，似浮而大，举按皆泛泛然满三部，其状如水之洪流，波之涌起。其主血实积热疮肿。论曰：脉洪大者，疮疽之病进也。如疮疽结脓未成者，宜下之。脓溃之后，脉见洪大则难治，若自利者，不可救治也。　　滑脉之诊，实大相兼，往来流利如珠，按之则累累然滑也。其主或为热，或为虚，此阳脉也。疮疽之病，脓未溃者，宜内消也。脓溃之后，宜托里也。所谓始为热而终为虚也。　　数脉之诊，按之则呼吸之间，动及六至，其状似滑而数也。若浮而数则表热也，沉而数则里热也。又曰：诸数为热。仲景曰：脉数不时见，则生恶疮也。又曰：肺脉洪数则生疮也。诊诸脉洪数者，里欲有脓结也。　　散脉之诊，似浮而散，按之则散而欲去，举之则大而无力。其主气实而血虚，有表无里。疮肿脓溃之后，而烦痛尚未痊退者，诊其脉洪滑粗散，难治也，以其正气虚而邪气实也。又曰：肢体沉重，肺脉大则毙，谓浮散者也。　　芤脉之诊，似浮而软，按之中央空，两边实。其主血虚或为失血疮肿之病。诊得芤脉，脓溃后易治，以其脉病相应也。　　长脉之诊，按之则洪大而长，出于本位。其主阳气有余也。伤寒得之，欲汗出自解也。长而缓者，胃脉也，百病皆愈，谓之长则气治也。　　牢脉之诊，按之则实大而弦，且沉且浮，而有牢坚之意。若瘰疬结肿，诊得牢脉者，不可内消也？　　实脉之诊，按举有力而类结曰实。经曰：邪气胜则实，久病则虚。人得此最忌。疮疽之人得此，宜急下之，以其邪气与脏腑俱实故也。　　弦脉之诊，按之则紧而弦、其似紧者为弦，如按弦而不移，紧如内绳而转动，以此为异。春脉浮弦而平，不时见则为饮为痛，主寒主虚。疮疽论曰：弦洪相搏，外紧内热，欲发疮疽也。　　紧脉之诊，似弦而紧，按之如绳而转动，其主切痛积癖也。疮肿得之，气血沉濇也，亦主痛也。　　濇脉之诊，按之则散而复来，举之则细而不足。脉濇则气濇也，亦主血虚。疮肿溃后，得之无妨也。　　短脉之诊，按举则不及本位。《内经》曰：短则气病，以其无胃气也。诸病脉短，皆难治也。疮肿脉短，真气短也。　　细脉之诊，按之则萦萦如蜘蛛之丝而欲绝，举之如无而似有，细而微，其主亡阳衰也。疮肿之病，脉来细而沉时直者，里虚而欲变证也。　　微脉之诊，按之则软小而极微，其主虚也。真气复者生，邪气胜者危。疮肿之病溃后，脉微而匀，乃为瘥也。　　迟脉之诊，按举来迟，呼吸定息，方得三至，其状似缓而稍迟。痼疾得之则善，新疾得之则正气虚惫，疮肿得之溃后自痊。　　缓脉之诊，按举似迟，而稍驶于迟。仲景曰：阳脉浮大而濡，阴脉浮大而濡，阴阳同等谓之缓。脉见长缓，百疾自瘳。凡诸疮肿溃后，其脉濇迟缓者皆易愈，以其脉候相应，是有胃气也。　　沉脉之诊，举之不足，按之方见，如烂绵，其主邪气在脏也。水气得之则逆，此阴脉也。疮肿得之，邪气深也。　　伏脉之诊，比沉而伏，举之则无，按之至骨方得，与沉相类而邪气益深矣。　　虚脉之诊，按之不足，迟大而软，轻举指下，豁然而空。经曰：脉虚则血虚，血虚生寒，阳气不足也。疮肿脉虚，宜托里和气养血也。　　软脉之诊，按之则如帛在水中，极软而沉细，亦谓之濡。其主胃气弱。疮肿得之，补虚排脓托里。　　弱脉之诊，似软而极微，来迟而似有。仲景曰：微弱之脉，绵绵如泻漆之绝，其主血气俱虚，形精不足。大抵疮家沉迟濡弱，皆宜托里。　　促脉之诊，按之则去来数，时一止而复来。仲景曰：阳盛则促，主热蓄于里也，下之则和。疮肿脉促，亦急下之。　　结脉之诊，按之则往来迟缓，时一止而复来。仲景曰：阴盛则结。经曰：促结则生，代则死。　　代脉之诊，按之则往来，动则中止不能自还，因而复动者，曰代脉也。代者气衰也，诸病见之不祥。大凡疮肿之病，脉促结者，难治，而况见代脉乎？　　动脉之诊，见于关上，无头尾如豆大，厥厥然而动摇者是也。《脉经》曰：阴阳相搏，故谓之动。动于阳则阳气虚而发厥，动于阴则阴气虚而发热。是阳生于尺而动于寸，阴生于寸而动于尺，不可不辨也。
　　　　　三部脉所主证候

　　夫寸关尺者，脉之位也。浮沉滑濇，脉之体也。奠位分体指文语证者，诊脉之要道也。《脉经》曰：大凡诊候两手三部脉滑而迟，不浮不沉，不长不短，去来齐等者，无病也。　　寸口脉浮者伤风也，紧者伤寒也，弦者伤食也。浮而缓者，中风也。浮而数者，头痛也。浮而紧者，膈上寒，胁下冷饮也。沉而紧者，心下寒而积痛。沉而弱者，虚损也。缓而迟者，虚寒也。微弱者，血气俱虚也。弦者，头痛心下有水也。。双弦者，两胁下痛也。偏绝者，不遂也。俱绝者，不治也。潎潎如羹上肥者，阳气微也。连连如蜘蛛丝者，阳气衰也。　　关主中焦胷腹中事。去来徐而缓者，无病也。浮者，腹满而不欲食，胃虚胀也。滑者，客热在胃也。数者，热结中焦也。沉伏者，中焦水气或呕逆而吞酸也。弱者，胃气虚也。虽有虚热，不可大攻，须防热去则生寒也。牢而实者，腹满响响，噎塞而不通，或复大痛濇者，气逆也。芤则泻血。濇坚大实，按之不减而有力者，中焦实，有结伏在胃也。微浮者，积食不消，蛔动心悸也。　　尺主下焦腰肾膝胫中事也。尺脉浮者，风热小便难也。沉者，腰背痛而肾气不足。数者，脐下热痛，小便赤色而恶寒也。迟者，下焦寒而阴虚也。紧者，脐下小腹急痛也。缓者，脚弱下肿而痿痹也。弱者，下冷而肾气衰也。软者，脚不收而风痹小便难也。伏者，小腹痛而疝瘕，谷不化也。细者，溏泄而下冷也。芤者，小便濇而血下虚也。牢而小者，足膝寒痹，脚下隐隐疼痛也。细而急者，筋挛不能行也。来而断绝者，男子小腹有滞气也，妇人月水不利也。
　　　　　三部脉所主杂病法诀

　　夫三部之中，俱见一脉，所主杂病，略而言之。《脉经》曰：阳邪来见浮洪，阴邪来见微细，水谷之邪来见实坚，寒癖之邪来见弦小。又曰：浮而滑者宿食也，短而滑者酒病也，迟而滑者胀满也，洪而大者伤寒也，浮而数者伤风也，浮而急者饮食不消脾不磨也，沉而弦者寒气结而阴痛也，浮而缓者皮肤不仁也，滑而散者瘫痪也，迟而缓者寒症也，浮而濇者霍乱也，弱而濇者反胃也，紧而滑者哇逆也，短而数者心痛也，弦而数者为疟也，紧而急者尸遁也，实小而坚者病在内而冷也，浮滑而紧者病在外而热也，短而急者病在上也，长而缓者病在下也，长而弦者病在肝也，滑而洪者病在心也，微而软者病在脾也，浮而濇者病在肺也，沉而紧者病在肾也。又诀曰：诸浮为风或为虚也，诸紧为痛或为积也，诸濇为痹，诸弦为饮，诸数为热，诸迟为寒，芤则为失血，软则为虚。若脉沉沉泽泽四肢不仁者，亡祟也；或大而搦搦者，社祟也。若脉来乍大乍小乍短乍长者，鬼祟也。
　　　　　将护忌慎法

　　大凡有疮疽生，皆只如黍粟粒许大，其状至微，人多不以为急，此蕴大患，宜速辨之，不可自忽。若能防之于未形，理之于未成，或朝觉而夕治，求治于良医，则必无危困矣。若因循慢忽，询于庸医，致令脓血结聚，委之于命，束手待毙，不亦去道远乎？以致筋骨败坏，穿通脏腑，死者十有八九矣，可不慎欤！盖患疮疽之人，托命庸医，任意措置，危殆立至。若用良医，则可保痊愈。用医之际，不可不择，辨之何难！若能饱读经书，久谙证候，汤药熟娴，洞明色脉，性情仁善，孝义忠信，临事不惑，处治有决，方为良医。委用勿疑。然后要在病人自克，不可恚怒悲忧，叫呼忿恨，骄恣情性，信任口腹，驰骋劳役，惟宜清静恬淡，耐烦为宜。于患人左右止息烦杂，切忌打触器物，诸恶音声，争辨是非，咒骂鬬殴，及产妇淫男，体气不洁，带酒腥膻，鸡犬乳儿，孳畜禽兽，并须远离。设或亲友重意问疾者，可以预嘱徐行低声，款曲伺候，礼毕躬退，勿令嗟呀惊怪话旧，引其游赏宴乐，远别亲戚，牵惹情怀，但恐病人心绪凄怆，尤不可乱举方药，徒论虚实，惑乱患人，凝滞不决，祇合方便省问，不可久坐多言，劳倦病人，深不方便。夫侍患者、宜须寿近中年，情性沉厚，勤谨耐烦，仁慈智慧，全在调以粥药，无失时节，勿令于患人左右弹指嗟咨，掩泪窃言，感激病人，甚不利便。饮食之间，忌慎非细，不可不载。畜中勿食驴马驼骡猪狗牛羖羊等，并杂鱼龟鳌虾蟹，及淹浥臭陈自死病倒之类，慎勿尝啖。飞禽之中，忌食鹅鸭鸿鹰雀鹤鸳鸯鹭鸶鸠鸽鸦鸡鴙，及能学人言者，慎勿食之。野兽之中，忌食獐鹿狐兔虎豹熊豺，及爪牙害人有毒虫兽，并父母自本命生属，忌慎勿尝啖。菜蔬之中，忌食黄瓜茄子兰香芸薹胡荽生菜蓼芥菌瓠韭蒜葱薤，勿食之。果木之中，忌食桃杏枣栗李柰梨梅软枣红柿樱桃胡桃榛松林檎及诸虫蚛未熟之果，慎勿食之。若其疮疽脓溃肿消，气血虚弱，则可食羊肉鹌鹑蔓菁姜酱瓜荠萝卜及黄白粮米细米稀粥软饭。若至肌肉渐生，思想滋味，则宜食白熟酥饼虀粥羹汤，熟软温和，稀稠得中，制造如法，勿令太饱。此时犹忌馒头蒸饼馎饦馄饨肉角煎饼，及炙煿燠(火臿)煎炒咸酸油腻脂肥鱼肉。若至肌肤欲平，恶肉去尽，疮口收敛之际，尚忌起立行步，揖待宾客，房酒宴会，嗔怒沐浴，登陟台榭，运动肢体，寒暑劳倦。正宜调节饮食，保摄以待疮瘢平复，精神如故，气力完全，万无所忌。百日内慎勿触犯之。
　　　　　论虚实法

　　夫疮疽脓溃，肿毒浸展，证侯危恶者，须辨虚实。况夫虚者难补，实者易泻。补泻之法，不可轻用。若或少差，利害甚大。然而虚实证多端，不可不辨。有疮之虚实，有脏腑气血上下真邪各有虚实，故不同也。分而言之，则肿起坚硬脓稠者，疮疽之实也。肿下软漫脓稀者，疮疽之虚也。泻痢肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也。大便硬，小便濇，饮食如故，腹满膨胀，胸膈痞闷，肢节疼痛，口苦咽干，烦躁多渴，身热脉大，精神昏塞者，悉脏腑之实也。凡诸疮疽，脓水清稀，疮口不合，聚脓不赤，肌寒肉冷，自汗色脱者，气血之虚也。肿起色赤，寒热疼痛，皮肤壮热，脓水稠粘，头目运重者，气血之实也。头疼鼻塞，目赤心惊，咽喉不利，口舌生疮，烦渴饮冷，睡语咬牙者，上实也。精滑不滞，大便自利，腰脚沉重，睡卧不宁者，下虚也。肩项不便，四肢沉重，贝视不正，睛不了了，食不知味，音嘶色败，四肢浮肿者，真气之虚也。肿焮尤甚，痛不可近，积日不溃，寒热往来，大便秘濇，小便如淋，心神烦闷，恍惚不宁者，邪气之实也。又曰：真气夺则虚，邪气胜则实。又曰：诸痛为实，痒为虚也。又曰：诊其脉洪大而数者实也，微细而软者虚也。虚则补之，和其气，托里也。实则泻之，疏利而自导其气。《内经》谓：血实则决之，气虚则掣引之。
　　　　　辨浅深法

　　夫疮候多端，欲辨浅深，直须得法。若不素知方论，而妄生穿凿者，如大匠舍其绳墨，以意度量，安能中于规矩哉？尝闻古人有言曰：多则惑，少则得。简而论之，则疮疽概举有三：肿高而软者发于血，肿下而坚者发于筋骨，肉皮色不相辨者发于骨髓。又曰：凡疗疮疽，以手按摇，疮肿根牢而大者深也，根小而浮者浅也。又验其人初生疮之时，便觉壮热恶寒，拘急头痛，精神不宁，烦躁饮冷者，其患疮疽必深也。若人虽患疮疽，起居平和，饮食如故，其疾浮浅也。恶疮初生，其头如米粟，微似有痛痒，误触破之即焮展，觉有深意，速服犀角汤及漏芦汤、通气丸等，取通利疏畅，兼用浴毒汤溻渍之类。若浮浅者，纴贴膏求差。以此推之，浅深之辨，始终之要也。
　　　　　辨脓法

　　夫疮肿之疾，毒气己结者，不可论内消之法，即当辨脓生熟浅深，不可妄开，视其可否，不至于危殆矣。凡疮疽肿，大按之乃痛者脓深也，小按之便痛者脓浅也，按之不甚痛者未成脓也。若按之即复者有脓也，不复者无脓也。非也，必是水也。若发肿都软而不痛者，血瘤也。发肿日渐增长而不大热，时时牵痛者，气瘤也。气结微肿，久而不消，后亦成脓，此是寒热所为也。留积经久，极阴生阳，寒化为热，以此溃必多成瘘，宜早服内塞散以排之。诸瘿瘤疣赘等，至年衰皆自内溃。若治之于年壮，可无后忧也。又凡疗痈疽，以手掩其上，大热者，脓成自软也。若其上薄皮剥起者脓浅也，其肿不甚热者脓未成也。若患瘰疬结核，寒热发渴，经久不消者，其人面色痿黄，被热上蒸，已成脓也。至于脏腑肠胃，内疮内疽，其疾隐而不见，目既不见，手不能近，所为至难，可以诊其脉而辨之，亦可知矣。有患胃脘痈者，当候胃脉。人迎者，胃脉也。其脉沉细者，气逆则甚，甚则热聚胃口而不行，胃脘而为痈也。若其脉洪数者，脓已成也。设脉迟紧，虽脓未就，已有瘀血也，宜急治之。不尔，则邪毒内攻，腐烂肠胃，不可救也。又肺瘫论曰：始萌则可救，脓成即死。不可不慎也。久久软脓如粳米粥者不治。呕脓而止者，自愈也。又肠痈论曰：或繞脐生疮，脓从疮出者，有出脐中者，惟大便下脓血者，自愈也。
　　　　　辨证法

　　夫疮疽疖肿，其名甚多，载之纷纭，方书百绪，及至临疾，治之无据，不知所以。《内经》曰：知其要者，一言而终；不知其要者，流散无穷。愚虽不才，姑揣其要而言之。热发于皮肤之间，是以浮肿根小，至大不过二三分者，疖也。六腑积热，腾出于外肌肉之间，其发暴甚，肿皮光软，侵展广大者，痈也。五脏风积热攻焮于肌骨，风毒猛暴，初生一头如(疒咅)(疒畾)白焦枯，触之应心者，疽也。夫痈疡发于六腑，若燎原之火，外溃肤肉；疽生五脏，沉濇难疗，若陶室之燧，内消骨髓。痈则易疗，惟难将息而迟瘥；疽则难疗，易得痊复。夫疖与疮初生，并宜灸之，谓其气本浮达，以导其热令速畅也。疽则烙，不宜灸，谓其气本深沉，须达其原也。凡疮疽生于外，皆由热毒蕴于内。明乎三者，肿毒丹(疒轸)，可以类推矣。盖皮肤微高起而肌厚，或痛或痒，移走无常者，谓之肿。有因风而得之者，有因风热相搏而得之者，肿硬色白；因热而得之者，肿焮色赤；因风热相搏而得之者，久久不消。热胜于风，若不即治，血不流通，与气乘之，以成脓也。又曰：风多则痒，热多则痛。此为验也。又有丹毒者，谓人身忽然变赤，如涂丹之状，故谓之丹毒。世俗有云赤瘤。或因有疮，误而相触，四畔焮赤，谓之疮瘤。凡丹毒之疾，皆游走不定，状如云气者是也，小儿得之最忌。百日之内，谓之胎瘤。以其气血嫩弱，脏腑柔脆，难任鐮针，所以忌也。又颈腋之间而生结核，初如豆粒，或如梅李核，累累相连，历历三五枚，久久不消，以渐长大，或发寒热者，谓之瘰疬。有风毒者得之于风，热毒者得之于热，气毒者得之于气，悉由风热邪气蕴结所成。证候不同，治之者亦各异矣。
　　　　　辨善恶法

　　夫疮疽证候，善恶逆从，不可不辨。从来医疮，概举五善七恶，殊不知此特谓肠胃之内，脏腑疮疽所论之证也。发背脑疽，别有善恶之证，载之于后。盖七恶者：烦躁时嗽，腹痛渴甚，或泄痢无度，或小便如淋者，一恶也；脓血既泄，肿焮尤甚，脓色败臭，痛不可近，二恶也；目视不正，黑睛紧小，白睛青赤，瞳子上看，三恶也；喘粗短气，恍惚嗜卧，四恶也；肩背不便，四肢沉重，五恶也；不能下食，服药而呕，食不知味，六恶也；声嘶色败，唇鼻青赤，面目四肢浮肿者，七恶也。动息自宁，饮食知味，一善也；便利调匀，二善也；脓溃肿消，水鲜不臭，三善也；神彩精明，语声清亮，四善也；体气和平，五善也。病有证合七恶，皮急紧而如善者；病有证合五善，而皮缓虚如恶者。夫如是者，岂浅识之所知哉？只知五善并至，则善无以加矣；七恶并至，见恶之极矣。愚意裁之，凡患疮疽之时，五善之中，乍见一二善证　，疮亦回也；七恶之内，忽见一二恶证，宜深惧之。大抵证候疮疽之发，虚中见恶证者，不可救也；真实证无恶候者自愈。大凡脓溃之后，而烦疼尚未痊者，诊其脉洪滑粗散者难疗，微濇迟缓者易痊。此善恶之证，于诊候之中亦可知也。发背脑疽及诸恶疮，别有五逆之证者，白睛青黑面眼小，服药而呕，伤痛渴甚，髆项中不便，音嘶色败者，是为五逆。其余热渴痢呕，盖毒气入里，脏腑之伤也，当随证以治之。
　　　　　砭鎌法

　　夫上古制砭石大小者，随病所宜也。《内经》谓针石、砭石、镵针，其实一也。今时用鐮者，从《圣济总录》丹毒论曰：法用鎌割出血。明不可缓也。又扁鹊云：病在血脉者，治之以砭石。此举《素问》血实宜决之。又气血形志论曰：形乐志乐，病生于内，治之以砭石。盖砭石者，亦从东方来。为东方之民，其病多疮疡，其法宜砭石。砭石之用，自有证候，非止丹瘤也。但见肿起色赤，游走不定，宜急鐮之。先以生油涂赤上鐮之，要在决泄其毒。然而此法不可轻用，忌其太深。《内经》所谓刺皮无伤肉。以其九针之用而各有所宜也。砭鐮之法，虽治疮疽，不可轻用也。
　　　　　贴熁法

　　夫疮肿之生于外者，由热毒之气蕴结于内也。盖肿于外，有生头者，有漫肿者，有皮厚者，有皮薄者；有毒气深者，有毒气浅者；有宜用温药贴熁者，有宜用凉药贴熁者；有可以干换其药者，有可以湿换其药者。深浅不同，用药亦异，是以不可不辨也。若疮肿初生似有头者，即当贴温热药，引出其热毒，火就燥之义也。于四畔赤焮处，捣生寒药贴熁之，折伏其热势，驱逐其邪恶，扑火之义也。夫生寒药势，气力精全，性味雄健。或有疗者，不本物理，皆通用药草膏之类，其有势力微者，是使羸瘦之人，敌其勇夫，不亦难乎！又有粗工不审逆从，便用寒药敷贴，趁逐邪毒，复入于内，归于肝心，十死八九矣。大抵敷贴之法，欲消散肿毒，血脉疏通，寒热逆从断其去就焉。苟使执方无权，安能散其郁结，欲不成脓得乎？其肿皮厚者，以故软布，或以纸花子涂药敷贴之，待其药干换；肿皮薄者，即用疏纱或薄纸涂药敷贴之，其药未干，即当换之。若至脓溃之后，即贴温肌生肉膏药，要在逐臭腐，排恶汁，取死肌，生良肉，全藉温热膏剂之力也。切勿用寒凉之药，水调贴之。夫血脉喜温而恶寒，若着冷气遏之，即血滞难瘥矣。
　　　　　溻渍法

　　夫溻渍疮肿之法，宣通行表，发散邪气，使疮内消也。盖汤水有荡涤之功。古人有论疮肿初生，经一二日不退，即须用汤水淋射之。其在四肢者溻渍之，其在腰腹背者淋射之，其在下部委曲者浴渍之。此谓疏导腠理，通调血脉，使无凝滞也。且如药二两，用水为二升，则煎取一升半，以净帛或新绵蘸药水稍热，渍其患处，渐渐淋浴之。稍凉则急令再换，慎勿冷用。夫血气得寒则凝濇，得热则淖泽。日用五七次，病甚者日夜不住，或十数次，肿消痛止为验。此治疮肿神良之法也。
　　　　　针烙法

　　夫疮疽之疾，证候灴一。针烙之法，实非小端。盖有浅有深，有迟有速，宜与不宜，不可不辨。盖疽肿皮厚口小，肿多脓水出不快者，宜用针烙。疖皮薄，惟用针以决其脓血，不可烙也。如未成脓已前，不可以诸药贴熁溻渍救疗以待自消，久久不消，内溃成脓，即当弃药，从其针烙。当用大针如似火箸，磨令头尖，如枣核样圆满，用灯焰烧，须臾作炬，数搵油烧令赤，于疮头近下烙之。一烙不透，即须再烙令透，要在脓水易出，不假按抑。近代良医，仓卒之际，但以金银铁铤，其样似针者，可通用之，实在泄其毒也。或只以木炭然火，猛烧通赤，蘸油烙之尤妙。烙后，实者捻发为纴，虚者以纸为纴，于纴上蘸药纴之，上以帛摊温热软粘膏药贴之，常令滋润，勿令燥也。夫疮疽既作，毒热聚攻，蚀其膏膜，肌肉腐烂，若不针烙，毒气无从而解，脓瘀无从而泄，过时不烙，反攻其内，内既消败，欲望其生，岂可得乎？嗟乎！此疾针烙取差，实为当理。然忌太早，亦忌稍迟。尝见粗工不审其证浅深，妄施针烙之法，或疮深针烙浅，毒气不得泄，以致内溃；或疮浅针烙深，误伤良肉，筋骨腐烂。或抑擦掀动，益加烦痛；或针之不当，别处作头；或即时无脓，经久方溃，遂使痛中加痛，真气转伤。详其所由，不遇良医也。以此推之，凡用医者，不可不择。纵常医疗之得痊者，幸矣。
　　　　　灸疗法

　　夫疽则宜灸不宜烙，痈则宜烙不宜灸。丹瘤肿毒，宜溻渍之。肿皮光软，则针开之，以泄其毒。治疮之手法，殆不过此，而各有所宜。故《圣惠方》论曰：认是疽疮，便宜灸之一二百壮，如菉豆许大。灸后觉似焮痛，经一宿，乃是火气下彻肿内，热气被火导之，随火而出，所以然也。若其疮痒，宜隔豉饼子灸之，其饼须以椒姜盐葱相和烂捣，捏作饼子，厚薄如折三钱以来，当疮头豉饼子上灸之。若觉太热，即抬起，又按其上。饼子若干，更换新者，尤佳。若其疮痛，即须急灸，壮数多为妙。若其脓已成者，慎不可灸，即便针开之，即得瘥也。若诸疮经久不瘥，变成瘘者，宜用硫黄灸法灸之。其法硫黄一块，可疮口大小安之，别取少许硫黄于火上烧，用钗尖挑起点硫黄，令着三五遍，取脓水干差为度。若其发背初生，即宜上饼灸法，灸之。初觉背上有疮，疼痒颇异，认是发背，可取净土水和捻作饼子，径一寸厚二分，贴着疮上，以艾作炷灸之，一炷一易饼子。其疮粟米大时，可灸七七炷。其疮如钱许大，日夜不住灸，以瘥为度。以上数法，并依本方一一亲验，所以载之。愚谓疮医自幼至老，凡所经验，必须写之。尝记疳痿恶疮诸医不验者，取蛴螬剪去两头，安疮口上，以艾灸之，七壮一易，不过七枚，无不效者。又法用乞火婆虫，灸之同前法，累验之神效。人皆秘之，往往父子不传。又法赤皮蒜捣烂，焊作饼子，一如豆豉饼子灸法，灸之弥佳。
　　　　　内消法

　　夫疮疽丹肿之生，皆由阴阳不调，荣卫凝濇，气血不流之所生也。古人有言曰：阳滞于阴则生疮，阴滞于阳则生疽，疮疽之生，有内有外，内生于脏腑胸腹之中，外则生于肤肉筋骨之表，发无定处，夫郁滞之本，则因血气不流，蒸气不能外达，留滞而成内热，疮疽所以生焉。若初觉气血郁滞，皮肉结聚，肿而未溃，特可疏涤风热，通利脏腑一二行，徐次诸汤溻渍，即得内消矣。不然，则治之稍慢，毒热不散，反攻其内，致令脓血之聚也。《内经》谓治病必求于本。盖疮疽本乎中热之郁结不通也，其风邪寒气所聚也，治之宜温热之剂和血，令内消也。辨之有法，须认风寒则肿硬色白，热毒则掀肿色赤，以为异也。如有气已结聚，不可论内消之法，宜用排脓托里之药，此皆先后之次也。
　　　　　追蚀法

　　夫疮疡生于外，皆由积热蕴于内，《内经》谓血热肉败，荣卫不行，必将为脓，留于节腠，必将为败。盖疮疽脓溃烂之时，头小未破，疮口未开，或毒气不出，疼痛难任者，所以立追蚀脓之方法，使毒外泄而不内攻，恶肉易去，好肉易生也。若其疮纴，其血出不止者，则未可纴，于疮上掺追蚀之药，待其熟可纴方纴，若其疮纴之痛应心根者，亦不可以强纴之，悞触其疮，其焮痛必倍，不无变证，不可不慎也。若疮疖脓成未破，于上薄皮剥起者，即当用破头代针之剂安其上，以膏贴之，脓出之后，用搜脓化毒之药，取效如神矣。若脓血未尽，便用生肌敛疮之剂，欲其早愈，殊不知恶不尽，其疮早合，后必再发，不可不慎也。
　　　　　托里法
  </div>
  <div class="pagination">
   <a href="外科痈疽疔毒门.html">
    上一页
   </a>
   <a href="外科痈疽疔毒门.html">
    1
   </a>
   <span class="current-page">
    2
   </span>
   <a href="外科痈疽疔毒门_page3.html">
    3
   </a>
   <a href="外科痈疽疔毒门_page4.html">
    4
   </a>
   <a href="外科痈疽疔毒门_page5.html">
    5
   </a>
   <a href="外科痈疽疔毒门_page6.html">
    6
   </a>
   <a href="外科痈疽疔毒门_page7.html">
    7
   </a>
   <span>
    ...
   </span>
   <a href="外科痈疽疔毒门_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
