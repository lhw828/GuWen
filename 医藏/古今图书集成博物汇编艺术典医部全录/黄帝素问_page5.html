<!DOCTYPE html>
<html>
 <head>
  <meta charset="utf-8"/>
  <title>
   黄帝素问 - 第 5 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝素问 - 第 5 页/共 25 页
  </h1>
  <div class="content">
   【王冰曰：心者任治于物，故为君主之官，清静栖灵，故曰神明出焉。若肺之位居高非君，故官为相傅；主行荣卫，故治节由之。肝则勇而能断，故曰将军；潜发未萌，故谋虑出焉。胆则刚正果决，故官为中正；直而不疑，故决断出焉。膻中者在胸中两乳间，为气之海，然心主为君，以敷宣教令，膻中主气以分布阴阳，气和志适，则喜乐由生，阴阳分布，故官为臣使。脾胃则包容五谷，是为仓廪之官；荣养四旁，故云五味出焉。传道谓传不洁之道，变化谓变化物之形，故大肠为传道之官，变化出焉。小肠承奉胃司，受盛糟粕，受已复化，传入大肠，故云受盛之官，化物出焉。肾者强于作用，故曰作强；造化形容，故云伎巧；在女则当其伎巧，在男则正曰作强。三焦引导阴阳，开通闭塞，故官司决渎，水道出焉。膀胱位当孤府，故谓州都；居下内空，故藏津液；若得气海之气施化，则溲便注泄；气海之气不及，则闭隐不通，故曰气化则能出矣。若十二官之职失，则灾害至，故不得相失。主谓君主，心之官也。夫主肾明则刑赏一，刑赏一则吏奉法，吏奉法则民不获罪于枉滥矣，故主明则天下安也。夫心内明则铨善恶，铨善恶则察安危，察安危则身不夭伤于非道矣，故以此养生则寿，殁世不至于危殆矣。然施之于养生，殁世不殆，施之于君主，天下获安，以其为天下主，则国祚昌盛矣。使道，谓神气行使之道也。夫心不明则邪正一，邪正一则损益不分，损益不分则动之凶咎，陷身于羸瘠矣，故形乃大伤，以此养生则殃也。夫主不明则委于左右，委于左右则权势妄行，权势妄行则吏不得奉法，吏不得奉法则人民失所，而皆受枉曲矣。且人为邦本，本固邦宁，本不获安，国将何有？宗庙之立，安有不至于倾危乎？故曰，戒之戒之者，言当深惧也。】
　　【马莳曰：此言十二脏相使之贵贱，而遂归重于心也。十二脏者，不分脏腑而皆谓之脏也。据下文所答，内以心为一脏，而未及心包络一脏，盖以心为主而统之也。其膻中为一脏，以膻中为气之海，乃宗气所积，故亦得以脏称也。帝问诸脏相使之贵贱者，即诸脏而较其轻重耳。伯言心者君主之官，乃五脏六腑之大主也，至虚至灵，具众理而应万事，神明从此出焉。肺与心皆居膈上，经脉会于太渊，死生决于外阴，故肺为相傅之官，佐君行令，凡为治之节度，从是而出焉。刺禁论以父母比心肺，乃曰膈肓之上，中有父母，而此规以君相比心肺，其尊同矣。肝属木，木主发生，故为将军之官，而谋虑所出，犹运筹于帷幄之中也。胆为肝之腑，谋虑贵于得中，故为中正之官，而决断所出，犹决胜于千里之外也。宗气会于上焦之膻中，穴主行脉气于诸经而分布阴阳，为君主之臣使，乐趋君令，喜乐出焉。脾胃属土，纳受运化，乃仓廪之官，而所受之五味，从是出焉。大肠居小肠之下，小肠之受盛者，赖以传导，而凡物之变化者，从是出焉。小肠居胃之下，脾之运化者，赖以受盛，而凡物之所化者，从是出焉。五脏在人，惟肾为能作强，而男女构精，人物化生，伎巧从是而出，王注所谓在男则当其作强，在女则当其伎巧是也。血气形志论谓少阳与心主为表里者，言三焦与心包络为表里也。居于右肾之中，谓太阳与少阴为表里者，言膀胱与肾为表里也，居于左肾之中。又《灵枢》本脏篇谓肾合三焦膀胱，言右肾合三焦，左肾合膀胱，故三焦在下部之右，为决渎之官，水道所出，膀胱在下部之左，为州都之官，津液所藏。然是三焦膀胱者，必得气海之气施化，则溲便泄注，气海之气不及，则隐闭不通，故曰气化则能出矣。凡此十二官者，上下相使，彼此相济，不得相失也。故十二官之中，唯心为君主，君主不病则百体自宁，犹人主明则下民自安也。以人身而言，用此法以养生，心泰而体宁，必有寿而终身不殆。以人主而言，用此法以治世，君明而下安，必大昌而天下盛治。否则心主不明，则十二官危，凡各经转输之路，皆闭塞而不通，其形乃大伤矣，以此养生则受殃，以此治世则宗危，可不知所戒哉！】
　　【张志聪曰：六脏藏神，六腑藏物，六脏六腑皆谓之脏，故云十二脏也。相使者，六脏六腑相为传使也。受清者贵，受浊者贱，五脏之中，惟足太阴独受其浊，故曰脾胃者仓廪之官。上章论手足三阴三阳之经脉，阴阳相间而传，然所本于六脏六腑，故帝复问脏腑之相使贵贱，而伯称其详悉焉。心者位居南面，灵应万机，故为君主之官；清静虚灵而主藏神，故神明出焉。肺者位高近君，犹之宰辅，主行荣卫阴阳，故治节由之。肝气急而志怒，故为将军之官；主春生之气，潜发未萌，故谋虑出焉。胆秉刚果之气，故为中正之官；有胆量则有果断，故决断出焉。膻中者心主之宫城，心主包络位居膻中，而代君行令，故为臣使之官；心志喜，心主代君宣布，故喜乐出焉。脾胃运纳五谷，故为仓廪之官；五味入胃脾为转输，以养五脏气，故五味出焉。大肠居小肠之下，小肠之受盛者，赖以传道济泌别汁，变化糟粕从是出焉。小肠居胃之下，胃之运化者，赖以受盛，而凡物之所化者，从是出焉。肾藏志，志立则强于作用，能作用于内，则伎巧施于外矣。三焦下俞出于委阳，并太阳之正，入络膀胱约下焦，实则闭癃，虚则遣溺；三焦主气，气化则水行，故为决渎之官也。膀胱为水，腑乃水液都会之处，故为州都之官；水谷入胃，济泌别汁，循下焦而渗入膀胱，故为津液之所藏，气化则水液运行而下出矣。凡此十二官者，经脉相通，刚柔相应，失则灾害至矣。夫五脏六腑，心为之主，君主神明，则十二官各安其职，以此养生则寿终身，而不致危殆，盖心正则身修也。以此而及于治国平天下，未有不大昌者矣。心者离也，离也者明也，心为一身之主，即我之神明，心主不明，则十二官皆不安矣。心主包络为臣使之官，代君行令而主脉。脉者血脉也，血者神气也，神明昏乱则血脉凝泣而使道闭塞矣。血气者，充肤热肉，渗皮肤，生毫毛，濡筋骨，利关节者也。血脉不通，而形乃大伤矣。故以此养生则殃折不寿，在治天下则其宗大危，正心明德之道，岂不重可戒哉？此言心为一身之主，主明即可以养生，推而大之，可以治国平天下，如心不明，即此身亦不可保矣。】
　　【王子芳曰：血者神气也，心藏神，心主脉，故十二脏腑经脉，皆以心为主。】
　　至道在微，变化无穷，孰知其原？窘乎哉！消者瞿瞿，孰知其要？闵闵之当，孰者为良？恍惚之数，生于毫厘，毫厘之数，起于度量，千之万之，可以益大，推之大之，其形乃制。黄帝曰：善哉！余闻精光之道，大圣之业，而宣明大道，非斋戒择吉日不敢受也。黄帝乃择吉日良兆，而藏灵兰之室以传保焉。【瞿，音据。】
　　【王冰曰：孰知其原，言孰知至道之用也。小之则微妙而细无不通，大之则广远而变化无穷，然其渊原谁所知察窘要也，瞿瞿，勤勤也，人身之要者道也，然以消息异同，求诸物理，而欲以此知变化之原本者，虽瞿瞿勤勤以求明悟，然其要妙谁得知乎？既未得知，转成深远，闵闵元妙，复不知谁者为善。知要妙者，元妙深远固不以理求而可得。近取诸身，则十二官粗可探寻而为治身之道尔。恍惚者，谓似有似无也。似有似无，而毫厘之数生其中。夫毫厘虽小，积而不已，命数乘之，则起至于尺度斗量之绳准，千之万之亦可增益，而至载之大数推引其大则应通人形之制度也，斋卜以藏秘之至也。】
　　【马莳曰：此言十二官之道，乃至道也。微妙而难测，变化而无穷，孰知其原之所在耶？彼不知此养生之法者，有消而无长，瞿瞿然惊顾，拟而议之，窘迫哉！此消者瞿瞿也。孰知其有要耶？不知其要，所以不知其原也。闵闵者，《说文》以为病与伤痛也，唯不知其要，则闵闵然独当其病，孰知何法为善耶？且是十二官之数，恍惚者无形也，毫厘从此而生，毫厘者至小也，度量从此而起，顾推之而千，又推之而万，可以益大。唯心为君主之官，有以制此形耳。帝乃深赞此书，而藏之灵兰之室，故此篇曰灵兰秘典论者，良有故也。】
　　【张志聪曰：承上文而言修身养生，以及于为天下之至道，始在于微。盖心之变化无穷，苟正其心，在养生则寿，为天下则昌；其心不正，在此身则殃，为天下则殆。当知寿夭治乱之机，在此心一念之发萌，而人莫知其原也。窘乎哉者，叹其至道之难明而窘极也。消者，消息其道之微。瞿瞿，惊顾貌。视其道之要妙，而孰能知之也。闵，忧也。忧其理之切当，而孰者为良也。恍惚，谓心神之萌动，生于毫厘之间。度量，长短轻重也。言毫厘之间，而有邪正明昧之分，以至于千之万之不可胜极也。制，正也。以毫厘之诚意，推而大之，其形乃正，言其心正而后形正也。精光之道，言正心明德之道也。大圣之业者，能正心修身以及于治国平天下也。斋戒者，诚意涤虑也。择吉者，从善避恶也。灵兰之室，心之宫也，乃择其良善而藏之于心以传保者，保于无穷，流于无极，守而勿失也。】
　　【吴氏曰：灵台兰室，黄帝藏书之所。秘典，秘密典籍也。】
　　　六节脏象论篇第九

　　【马莳曰：篇内首问六六之节，后又问脏象何如，故名篇。】
　　黄帝问曰：余闻天以六六之节，以成一岁，人以九九制会，计人亦有三百六十五节以为天地久矣，不知其所谓也？岐伯对曰：昭乎哉问也！请遂言之。夫六六之节，九九制会者，所以正天之度，气之数也。天度者，所以制日月之行也。气数者，所以纪化生之用也。天为阳，地为阴；日为阳，月为阴。行有分纪，周有道理，日行一度，月行十三度而有奇焉。故大小月三百六十五日而成岁，积气余而盈闰矣。立端于始，表正于中，推余于终，而天度毕矣。帝曰：余已闻天度矣，愿闻气数何以合之？岐伯曰：天以六六为节，地以九九制会，天有十日，日六竟而周甲，甲六复而终岁三百六十日，法也。夫自古通天者生之本，本于阴阳，其气九州九窍，皆通乎天气。故其生五，其气三；三而成天，三而成地，三而成人；三而三之，合则为九；九分为九野，九野为九脏。故形脏四，神脏五，合为九脏以应之也。
　　【王冰曰：六六之节，谓六竟于六甲之日，以成一岁之节，限九九制会，谓九周于九野之数，以制人形之会通也。言人之三百六十五节，以应天之六六之节，六竟若复以九九为纪法，则两岁大半，乃曰一周，不知其法真原安谓也。六六之节，天之度也。九九制会，气之数也。所谓气数者，生成之气也。周天之分，凡三百六十五度四分度之一，以十二节气均之，则岁有三百六十日而终兼之，小月日又不足其数矣，是以六十四气而常置闰焉。何者？以其积差分故也。天地之生育，本址于阴阳，人神之运为，始终于九气，然九之为用，岂不大哉？《律书》曰：黄钟之律，管长九寸，冬至之日，气应灰飞。由此则万物之生，咸因于九气矣。古之九寸，即今之七寸三分，大小不同，以其先秬黍之制而有异也。制谓准度，纪谓纲纪。准日月之行度者，所以明日月之行迟速也。纪化生之为用者，所以彰气至而斯应也。气应无差，则生成之理不替，迟速以度，而大小之月生焉。故日异长短，月移寒暑，收藏生长，无失时宜也。日行迟，故昼夜行天之一度，而三百六十五日一周天，而犹有度之奇分矣。月行速，故昼夜行天之十三度余，而二十九日一周天也。言有奇者，谓十三度外，复行十九度分之七，故云月行十三度而有奇也。《礼义》及汉《律历志》云：二十八宿及诸星，皆从东而循天西行，日月及五星皆从西而循天东行。今太史说云，并循天而东行，从东而西转也。诸历家说月一日至四日，月行最疾，日夜行十四度余；自五日至八日，行次疾，日夜行十三度余；自九日至十九日，其行迟，日夜行十二度余；二十日至二十二日行又小疾，日夜行十三度余；二十四日至晦日，行又大疾，日夜行十四度余。今太史说月行之率不如此矣。月行有十五日前疾，有十五日后迟者；有十五日前迟，有十五日后疾者。大率一月四分之，而皆有迟疾迟速之度，固无常准矣。虽尔终以二十七日月行一周天，凡行三百六十一度，二十九日日行二十九度，月行三百八十七度，少七度而不及日也。至三十日，日复迁，计率至十三分日之八，月方及日矣，此大尽之月也。大率其计率至十三分日之半者，亦大尽法也。其计率至十三分日之五之六而及日者，小尽之月也。故云大小月，三百六十五日而成岁也。正言之者，三百六十五日四分日之一乃一岁，法以奇不成日，故举大以言之。若通以大小为法，则岁止有三百五十四日，岁少十一日余矣。取月所少之辰，加岁外余之日，故从闰后三十二日而盈闰焉。《尚书》曰：期三百有六旬有六日，以闰月定四时成岁。则其义也。积余盈闰者，盖以月之大小，不尽天度故也。正，斗建也。中，月半也。推，退位也。言立首气于初节之日，示斗建于月半之辰，退余闰于相望之后，是以闰之前则气不及月，闰之后则月不及气，故常月之制，建初立中，闰月之纪，无初无中，纵历有之，皆他节气也。故历无云某候闰某月节闰某月中也，推终之义断可知乎。故曰，立端于始，表正于中，推余于终也。由斯推日成闰，故能令天度毕焉。十日，谓甲乙丙丁戊己庚辛壬癸之日也。十者天地之至数，《易》系辞曰，天九地十，则其义也。六十日而周甲子之数，甲子六周而复始，则终一岁之日，是三百六十日之岁法，非天度之数也。此盖十二月各三十日者，若除小月，其日又差也。通天谓元气，即天真也。然形假地生，命惟天赋，故奉生之气，通系于天，禀于阴阳而为根本也。宝命全形论曰：人生于地，悬命于天，天地合气，命之曰人。四气调神大论曰：阴阳四时者，万物之终始也，死生之本也。又曰：逆其根则伐其本，坏其真矣。此其义也。九州，谓冀、兖、青、徐、扬、荆，豫、梁、雍也。然地列九州，人施九窍，精神往复，气与参同，故曰九州九窍也。《灵枢经》曰：地有九州，人有九窍。则其义也。先言其气者，谓天真之气，常系属于中也。天气不绝，真灵内属，行藏动静，悉与天通，故曰皆通乎天气也。形之所存，假五行而运用，征其本始，后三气以生成，故云其生五，其气三也。气之三者，亦副三元，非唯人独由三气以生，天地之道亦如是矣，故《易》乾坤诸卦，皆必三焉。九野者，应九脏而为义也。形脏四者，一头角，二耳目，三口齿，四胸中也。形分为脏，故以名焉。神脏五者，一肝、二心、三脾、四肺、五肾也。神藏于内，故以名焉。所谓神脏者，肝藏魂，心藏神，肺藏魄，肾藏志，合则为九脏尔。】
　　【马莳曰：此详言六六九九之会也。按六微旨大论帝曰：愿闻天道六六之节盛衰何也？岐伯曰：上下有位，左右有纪，故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。故曰，因天之序，盛衰之时，移光定位，正立而待之，此之谓也。盖言天道六六之节盛衰者，天之三阴三阳，右旋天外，更治岁政，每岁各一盛衰，至六岁周遍，通得盛衰之数六六也。上下有位，左右有纪者，谓每岁阴阳盛衰之位，上下谓司天在泉二位也，左右谓司天之左间右间也。在泉之左间右间为四纪也。凡天右旋之阴阳，临司天之位者，其天之政盛。至三之气始布，临在泉之位者，其地之气盛，至终之气始布，而上下二位，有二节阴阳盛衰也。临司天之左间者，其气至四之气盛；右间者，其气至二之气盛。临在泉之左间者，其气至初之气盛；右间者，其气至二之气盛，而左右四纪，有四节阴阳盛衰也。故此六节阴阳，每岁各一盛衰，而数得六；寅申岁，少阳旋来司天，治之为初六少阳之右；卯酉岁，阳明旋来司天，治之为六二阳明之右；辰戌岁，太阳旋来司天，治之为六三太阳之右；巳亥岁，厥阴旋来司天，治之为六四厥阴之右；子午岁，少阴旋来司天，治之为六五少阴之右；丑未岁，太阴旋来司天，治之为六六太阴之右。周而复始，于少阳治之，故曰六六之节盛衰也。本篇帝问所重在六六之节，不及盛衰与标本之义。其所谓九九制会者，即下文自古通天者生之本，至合为五脏以应之也。凡此六六之节，九九之会，所以正天之度，而天之有度，正所以制日月之行也，亦所以正气之数，而气之有数，正所以纪化生之用也。何以见天度制日月之行也？天本属阳，地本属阴，日为阳之精，故为阳；月为阴之精，故为阴。其行也，各有分纪；其周也，各有道理。盖天自西而东转，其日月五星，循天从东而西转，日则昼夜行天之一度，月则昼夜行天之十三度有奇者，谓复行一度之中，作十九分，分之得七，大率月行疾速，终以二十七日月行一周天，是将十三度及十九分之七数总之，则二十九日，计行天三百八十七度有奇，计月行疾之数，比日行迟之数，则二十九日日方行天二十九度，月已先行一周天三百六十五度外，又行天之二十二度，反少七度，而不及日也。阴阳家说谓日月之行，自有前后迟速不等，固无常准，则有大小月尽之异也。本三百六十五日四分度之一，即二十五刻当为一岁，自除岁外之异，则有三百六十日，又除小月所少之日六日，止有三百五十四日而成一岁，通少十一日二十五刻，乃盈闰为十二月之制，则有立之之岁气，乃三候之至，月半示斗建之方，乃十二辰之方也。闰月之纪，则无立气，建方皆他气，但依历以八节见之，推其所余乃成闰，天度毕矣。按天体至圆，周围三百六十五度四分度之一，绕地左旋，常一日一周而过一度。日丽天而少迟，故日行一日，亦绕地一周，而较天为不及一度，积三百六十五日九百四十分日之二百三十五而与天会，是一岁日行之数也。月丽天而尤迟，一日常不及天十三度十九分度之七，积二十九日九百四十分日之四百九十九而与日会，十二会得全日三百四十八余分之积义五千九百八十八，如日法九百四十而一得六，不尽三百四十八，通计得日三百五十四九百四十分日之三百四十八，是一岁月行之数也。岁有十二月，月有三十日。三百六十者，一岁之常数也，故日与天会而多五日九百四十分日之二百三十五者，为气盈，月与日会而少五日九百四十分日之五百九十二者为朔虚，合气盈朔虚而闰生焉。故一岁闰率，则十日九百四十分日之八百二十七；三岁一闰，则三十二日九百四十分日之六百单一；五岁再闺，则五十四日九百四十分日之二百七十五；十有九岁七闰，则气朔分齐，是为一章也。故三年而不置闰，则春之一月入于夏，而时渐不定矣；子之一月入于丑，而岁渐不成矣。积之之久，至于三失闰，则春皆入夏，而时全不定矣；十二失闰，子皆入丑，岁全不成矣。其名实差戾，寒暑反易，农桑庶务，皆失其时，故必以此余日置闰于其间，然后四时不差而岁功得成，以此信治百官，而众功皆广也。立端于始，步历者以冬至日为岁首也。表正于中，举中气以正月也。推余于终，月有余日，则归之于终积而为闰也。何以见气数纪化生之用也？盖天以六六为节，地以九九制会。天有十日　谓甲乙丙丁戊己庚辛壬癸之日也。六十日而周甲子之数，甲子六周而复始，则终一岁之日，是三百六十日之岁法，非天度之数也。此则十二月各三十日，若除小月，其日又差矣。故有此天度，则自然有此气数，而日异长短，月移寒暑，生长收藏，无失其宜矣。何以见地之与人皆九九制会也？夫自古通天者生之本，以人皆本于天地之阴阳而生也，故在地为九州，在人为九窍，皆本之于天气。其所以生者五，金木水火土也；其所以为气者三，天气、地气、运气也。非独人由三气以生，天地之道亦然，故天地人之道，三而三之则为九，以地则有九野，故人则有九脏，曰头角，曰耳目，曰口齿，曰胸中，此形脏计有其四；曰肝，曰心，曰脾，曰肺，曰肾，此神脏计有其五。合为九脏，正所以应九野也。】
　　【张志聪曰：天以六六之节者，十干主天，六十日甲子一周而为一节，六六三百六十日以成一岁也。人以九九制会者，人之九窍九脏，以会合生五气三之数也。《灵枢经》曰：岁有三百六十五日，人有三百六十五节。言人亦有六六之节，以应天六六之数也。按下文曰，地以九九制会，盖人有九窍九脏，地有九州九野，以会三而成天，三而成地，三而成人，故先言人以九九制会，而后言地以九九制会也。此篇乃论岁运之总纲，天之十干，成六六之节，以应一岁，而天之十干，化生地之五行，地之五行，上呈天之六气。五运行论内云：帝曰，寒暑燥湿风火，在人合之，奈何？伯曰：东方生风，风生木，木生酸，酸生肝。是在天之六气，在地之五行五味，而又化生人之五脏也。然人之五脏，地之五行，皆由天之十干所化，故曰六节脏象论也。夫人之五脏，又化生六气，六气者，即末章之所谓人迎一盛，病在少阳，二盛病在太阳是也。盖人之五脏，应地之五行，食地之五味。人之六气，复应天之六气，气亢害而无承制，则为病矣。夫先以九九制会，以应六六之节者，言地有九州，人有九窍，天有六节，而皆合乎生五气三之数。夫六六之节，所以正天之度，盖岁有三百六十五日，而天有三百六十五度也。九九制会，所以纪气之数也。制，度也，天度者，周天三百六十五度，日，日行一度，一岁而一周天。月，日行十三度，一月而一周天。盖以天之度数，以纪日月之行也。气数者，生五气三之数也。化者阴阳之化，在天而成六六，在地在人而成九九，皆阴阳气化之为用也。行有分纪者，谓日月之行，有分野纪度。周有道理者，谓日月之周天，有南道北道之理路也。按历法周天三百六十五度四分度之一，左旋于地，一昼一夜，则其行一周而又过一度。日月皆右行于天，一昼一夜，则日行一度，月行十三度十九分度之七，故曰有奇也。故日一岁而一周天，月二十九日有奇而一周天，以二十九日有奇，故有大月小月也。每岁朔虚五日有奇，故止三百五十四日，又气盈五日有奇，合气盈朔虚而闰生焉。故每岁连闰，共计三百六十五日有奇也。汉《历志》云：日月五星，从西而循天东行，天道从东西行一昼一夜，日月随天西转一周，如蚁行磨上，磨转一回，而日往东行止一度，月从西而东行十三度，故月行疾，而一月与日一会而一周天，是以每岁冬至夏至，日行有南道北道之分，每月上弦下弦，而月有南道北道之分也。此复申明天度以纪日月之行也。立端，竖端正之木以正天表也。上古树八尺之臬，度其日出入之影以正东西，参日中之影与极星以正南北，以周天三百六十五度之余四分度之一，推日月行度之有奇气盈五日之有余朔虚五日之有余，推而??具之，以终一岁之数，以终天道之周，而天度毕矣。气数何以合者？此帝复以九九之数，以合六六之数而为问也。首言人之九九，以应天之六六，此言地之九九，以应天之六六也。夫十干主天，故曰天有十日，此言天以六六为节而成一岁也。阴阳者，五行所生之三气也。是以地之九州，人之九窍，皆通乎天气，盖天有此三气，地有此三气，人有此三气也。此言地之九九，人之九九，而通乎天之六六者，皆本于阴阳。生五者，天之十干，化生地之五行也。气三者，五行所生三阴三阳之气也。承上文而言，以五行所生之三气，而后能合六六九九之数也。以此三气三而三之，以成天之六气，地之六气，人之六气也。天之六气者，以冬至后得甲子少阳王，复得甲子阳明王，复得甲子太阳王，复得甲子厥阴王，复得甲子少阴王，复得甲子太阴王，所谓天以六六之节以成一岁也。地之六气者，显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之，此地理之应六节气位也。人之六气者，脏腑三阴三阳之气也。是以人迎一盛病在少阳，二盛病在太阳，三盛病在阳明；寸口一盛病在厥阴，二盛病在少阴，三盛病在太阴。所谓亢则害，承乃制，害则败乱生化大病也。再以天地人之六气，三而三之，合则为九九，九九分为地之九野，人之九脏，盖以九州配九窍，九野配九脏，故曰九野为九脏也。以地之九州通乎天气，天之三气分为九野，是地以九九制会，而合天之六六也。以人之九窍通乎天气，天之三气分为九脏，是人以九九制会，而合天之六六也。胀论曰：胸腹，肠胃之郭也。膻中者，心主之宫城也。盖以九野在内九州在八方之外，九脏在内，九窍在形身之外，故曰九野为九脏也。以九野之草生五色，普遍于九州八荒，是五色之变，不可胜视矣。五气五味藏于心肺肠胃，外使九窍之五色修明，音声能彰，此五味之美，不可胜极矣。是人之九窍，与天气相通，而九脏之又与地气相通也。形脏者，藏有形之物也。神脏者，藏五脏之神也。藏有形之物者，胃与大肠小肠膀胱也。藏五脏之神者，心藏神、肝藏魂、脾藏意、肺藏魄、肾藏志也。盖五味入口，藏于肠胃，津液藏于膀胱，以养五脏之神气，故以形脏神脏合而为九脏，以配地之九野九州也。按脏腑各六，止五脏藏神。肠胃膀胱受盛水谷，胆乃奇恒之腑，不藏有形。三焦虽主决渎，乃无形之气，而亦不藏有形者也。故以九脏在内以应九野，九窍在外以应九州，而王氏诸贤，妄以头角耳目为形脏，即三部九候论之所谓天以候头角之气者，候足太阳膀胱之气也，地以候口齿之气者，候足阳明胃腑之气也；小肠之脉至目锐眦却入耳中人以候耳目之气者，候手太阳小肠之气也。岂可以头角耳目为形脏乎？】
　　帝曰：余已闻六六九九之会也，夫子言积气盈闰，愿闻何谓气？请夫子发蒙解惑焉！岐伯曰：此上帝所秘，先师传之也。帝曰：请遂言之！岐伯曰：五日谓之候，三候谓之气，六气谓之时，四时谓之岁，而各从其主治焉。五运相袭，而皆治之，终期之日，周而复始，时立气布，如环无端，候亦同法。故曰，不知年之所加，气之盛衰，虚实之所起，不可以为工矣。
　　【王冰曰：上帝，谓上古帝君也。先师，岐伯祖之师僦贷季，上古理色脉者。候者，日行天之五度，则五日也，三候正十五日也。六气凡九十日，正三月也。设其多之矣，故十八候为六气，六气谓之时也。四时凡三百六十日，故曰四时谓之岁也。各从主治，谓一岁之日，各归从五行之气，而为之主治者也。五运，谓五行之气，应天之运而主化者也。五行之气，如父子相承，主统一周之日，常如是无已，周而复始也。时谓立春之前，当至时也。气谓当王之脉气也。春前气至，脉气亦至，故曰时立气布也。候亦同法，即日行五度之候也。言一候之日，亦五气相生，而直之差则病矣。工，谓工于修养者也，言必明于此，乃可横行天下矣。】
　　【马莳曰：此言积气盈闰之法也。五日谓之候，三候谓之气。如立春之初五日，东风解冻；次五日，蛰虫始振；后五日，鱼陟负冰，合三候而谓之一气也。六气谓之时，则六气计有三月，而谓之春。四时谓之岁，计春夏秋冬之四时，而谓之一岁。各有其时，则五行各从其所主而主治之也。五运相袭，而皆治之，终期之日，周而复始，时立气布，如环无端。其所候者，每年同法，故必知年之加临，气有盛衰，病有虚实，而始可以称上工矣。】
　　【张志聪曰：三五十五日为一气，每一气盈二十一刻有奇，合气盈朔虚而生闰，故曰积气盈闰也。此以下论五运之主岁主时，各有太过不及，故复设此问，上帝贵道而秘密，师所以传教者也。上帝者，天帝也，盖天不言而四时代序，惟师能阐明而传道之也。《月令》曰：立春节初五日，东风解冻，次五日，蛰虫始振；后五日，鱼陟负冰。故五日谓之候，候物气之生长变化也。三五十五日而成一气，六气九十日而为一时，四时合二十四气而成一岁，以四时之气，而各从其主治焉。甲己之岁，土运主之；乙庚之岁，金运主之；丙辛之岁，水运主之；丁壬之岁，木运主之；戊癸之岁，火运主之。以五行之相生沿袭，而各主一岁，一岁之中所主之气，而皆治之。终期年之三百六十日，五岁一周而复始也。时立气布者，一岁之中，又分立五运所主之时，而分布五行之气，五气相传，而如环无端，其候环转之气，亦如五岁沿袭之法同也。此论五运之主岁也。每岁有六气之加临，五运之太过不及，气有盛衰，则虚实之乘侮胜复所由起也。岁气之盛虚，主民病之生死，故不知气运者，不可为良工也。】
　　帝曰：五运之始，如环无端，其太过不及何如？岐伯曰：五气更立，各有所胜，盛虚之变，此其常也。帝曰：平气何如？岐伯曰：无过者也。帝曰：太过不及奈何？岐伯曰：在经有也。
　　【王冰曰：在经有者，言玉机真脏论篇已具言五气平和太过不及之旨也。】
　　【马莳曰：此言五运之有平气，有太过，有不及也。按气交变大论帝以五运之化太过为问，而伯以岁本太过，岁火太过，岁土太过，岁金太过，岁水太过，各有天时，民病应星为答。又以不及为问，而伯以岁木不及，岁火不及，岁土不及，岁金不及，岁水不及，各有天时民病为答。又按五常政大论，帝以平气不及太过为问，而伯以木曰敷和，火曰升明，土曰备化，金曰审平，水曰静顺为平气，木曰委和，火曰伏明，土曰卑监，金曰从革，水曰涸流为不及，木曰发生，火曰赫曦，土曰敦阜，金曰坚成，水曰流衍为太过，故谓之曰在经有也。】
　　【张志聪曰：五运之始，始于甲己化土、土生金，金生水，水生木，木生火，火复生土，五岁而右迁，如环无瑞。五行所主之岁，而各有太过不及。五运之气，五岁更立。太过之年，则胜己所胜，而侮所不胜；不及之年，则为己所不胜而胜之，己所胜而侮之，故各有所胜也。所胜之气，不务其德，则反虚其本位，而复受其乘侮，此盛虚之变，理之常也。无太过不及之岁，是为平气。故曰无过者，谓不愆常候也。此篇乃岁运之提纲，后天元纪、五运行、六微旨、气交变、五常政、至真要诸篇，详论天地有淫胜郁复之变，生物有草木昆虫之眚，民病有胸胁腹背之灾，故曰在经有也。】
　　帝曰：何谓所胜？岐伯曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其脏。帝曰：何以知其胜？岐伯曰：求其至也，皆归始春。未至而至，此谓太过，则薄所不胜而乘所胜也，命曰气淫不分，邪僻内生，工不能禁。至而不至，此谓不及，则所胜妄行，而所生受病，所不胜薄之也，命曰气迫。所谓求其至者，气至之时也。谨候其时，气可与期，失时反候，五治不分，邪僻内生，工不能禁也。
　　【王冰曰：春应木，木胜土，长夏应土，土胜水，冬应水，水胜火，夏应火，火胜金，秋应金，金胜木，常如是矣。四时之中，加之长夏，故谓得五行时之胜也。所谓长夏者，六月也，用生于火，长在夏中，既长而王，故曰长夏也。以气命脏者，春之木内合肝，长夏土内合脾，冬之水内合肾，夏之火内合心，秋之金内合肺，故曰各以气命其脏也。始春，谓立春之日也，春为四时之长，故候气皆归于立春前之日也。凡气之至，皆谓在春前十五日，乃候之初也。未至而至，谓所直之气，未应至而先期至也。先期而至，是气有余，故曰太过。至而不至，谓所直之气，应至不至而后期至。后期而至，是气不足，故曰不及。太过则薄所不胜而乘所胜，不及则所胜妄行，而所生受病，所不胜薄之者。凡五行之气，我克者为所胜，克我者为所不胜，生我者为所生。假令肝木有余，是肺金不足，金不制木，故木太过，木气既余，则反薄肺金，而乘于脾土矣。故曰，太过则薄所不胜而乘所胜也。此皆五脏之气，内相淫并为疾，故命曰气淫也。余太过例同之。又如肝木气少，不能制土，土气无畏而遂妄行，水被土陵，故云所胜妄行而所生受病也。肝木之气不平，肺金之气自薄，故曰所不胜薄也。然木气不平，土金交薄，相迫为疾，故曰气迫也，余不及例皆同。时，谓气至时也。候其年，则始于立春之日；候其气，则始于四气定期；候其日，则随于候日。故曰谨候其时，气可与期也。反，谓反背也。五治，谓五行所治，主统一岁之气也。然不分五治，谬引八邪，天真气运，向未该通，人病之由，安能精达？故曰工不能禁也。】
　　【马莳曰：此明胜之为义，不分太过不及，而皆有所胜也。所谓胜者，即五行相克之谓。如春属木，夏属火，长夏属土，秋属金，冬属水，故春胜长夏，木克土也，长夏胜冬，土克水也，冬胜夏，水克火也，夏胜秋，秋克金也，秋胜春，金克木也。此乃五行以时相胜，而在人则以气命其脏，肝胜脾，脾胜肾，肾胜心，心胜肺，肺胜肝者是已。然欲知其胜之为候，则在于立春前十五日，乃候之初也，斯时气候未当至而先至者，是气有余，故曰太过则薄所不胜而乘所胜。假令肝木有余。则肺金不足，金不克木，故木太过，木气有余，则反薄肺金，而乘于脾土矣，故曰太过则薄所不胜而乘所胜也。此皆五脏之气，内相淫并为疾，故曰气淫也。气候应至不至，而后期始至，是气不足，故曰不及则所胜妄行，而所生受病，所不胜薄之。又如肝木气少不能制土，土气无畏而遂妄行，水被土陵，故云所胜妄行，而心亦受病也。肝木之气不乎，肺金之气薄之，故曰所不胜薄之。然木气不平，土金交薄，相迫为疾，故曰气迫。何也？盖我克者为所胜，克我者为所不胜，生我者为所生耳。故必谨候其气至之时，凡候其年则始于立春之日，候其气则始于四气定期，候其日则随于候日，故曰谨候其时，气可与期也。若失时反候，而五行所治主统一岁之气者，不能分之，则邪僻内生，医工不能禁之矣。】
　　【张志聪曰：此言五运之所胜也。春应木，木胜土，长夏应土，土胜水，冬应水，水胜火，夏应火，火胜金，秋应金，金胜木。所谓得五行之主时而为胜也。春木合肝，夏火合心，长夏土合脾，秋金合肺，冬水合肾，各以四时五行之气以名其脏焉。然岁运之气至，有太过不及，而皆归始于春，盖春为气之始也。六元正纪论曰：运太过则其至先，运不及则其至后。此天之道，气之常也。运非有余，非不足，是谓正岁，其至当其时也。是以春未至而天气温和，此为至先，运之太过也。主岁之气太过，则薄己所不胜之气，而乘侮己所胜之气也。至真要论曰：气至谓之至，气分谓之分，至则气同，分则气异。所谓天地之正纪也。如所主岁运之气，惟太过淫胜而不分，则民之邪僻内生，虽有良工不能禁也。《下经》曰，太过者暴，不及者徐。暴者为病甚，徐者为病持。是以太过之岁，如木淫不政，冲阳绝者死不治；岁火太过，太渊绝者死不治。故不及之气，止云所生受病，而不致于工不能禁也。若春已至而天未温和，是至而不至，此谓气之不及也。主岁之运气不及，则所胜之气妄行，而所生受病，所不胜薄之也。如岁木不及，则己所胜之土气妄行，而所生我之水气受病矣。木火之气虚，则己所不胜之金气，薄而侮之，名曰气迫，谓主气不及而所胜所不胜之气，交相逼迫也。复申明气淫不分之义，所谓求其至者，求其四时之气，应至而至之时也。谨候其春夏秋冬之时，则春时之气，可期而温；夏时之气，可期而热；秋时之气，可期而凉；冬时之气，可期而寒。失时反候，而五行所主之时气不分，以致邪僻内生，而工不能禁也。】
　　帝曰：有不袭乎？岐伯曰：苍天之气，不得无常也，气之不袭，是谓非常，非常则变矣。帝曰：非常而变奈何？岐伯曰：变至则病，所胜则微，所不胜则甚，因而重感于邪，则死矣。故非其时则微，当其时则甚也。
　　【王冰曰：不袭，言五行之气有不相承袭者。变，谓变易天常也。苍天布气，尚不越于五行，人在气中，岂不应于天道？四时之气乱，不顺天常，故有病死之征矣。假令木直之年，有火气至，后二岁病矣；土气至，后三岁病矣；金气至，后四岁病矣；水气至，后五岁病矣。真气不足，复重感邪，真气内微，故重感于邪则死也。假令非主直年而气相干者，宜为微病，不必内伤于神脏，故非其时则微而且持也。若当所直之岁，则易中邪气，故当其直时则病疾甚也。诸气当其王者，皆必受邪，故曰非其时则微，当其时则甚也。通评虚实论曰：非其时则生，当其时则死。当谓正直之年也。】
　　【马莳曰：此言五运之气有不袭者，乃所以为变，而民病之微甚，生死系之也。按六元正纪大论云：阴阳之气，各有多少，故曰三阴三阳也。形有盛衰，谓五行之治，各有太过不及也。故其始也，有余而往，不足随之；不足而往，有余从之。知迎知随，气可与期。若余已复余，少已复少，则天地之气变常，而苛疾至矣。假如木令太过，木克脾土，然肺金足以制之，是因所胜而病微也。若肺金不足以制之，而脾土为肝之所不胜，其病当甚矣。但所不胜者，其病既甚，而又重感于邪，则必死耳。故非其所胜之时，则病必微，当其所胜之时，则病必甚也。】
　　【张志聪曰：袭，承袭也。木承水而王于春，火承木而王于夏，土承火而王于长夏，金承土而王于秋，水承金而王于冬，五运之气，交相沿袭而主治也。夫苍天之气，四时代序，自有经常，然五运之气，有德化政令变异灾眚之不同，设有不袭，是谓反常而变易矣，变易则为民病之灾眚矣。五运相袭，气之常也，反常则为变易矣，，变常之气至，则为民病矣。如春木主时，其变为骤注，是主气为风木，变气为湿土，变气为主气之所胜，而民病则微；如变为肃杀，是主气为风木，变气为燥金，变气为主气之所不胜，而民病则甚，因而重感于邪则死矣。故变易之气，至非其克我之时，为病则微；当其克我之时，为病则甚。】
　　帝曰：善。余闻气合而有形，因变以正名，天地之运，阴阳之化，其于万物，孰少孰多，可得闻乎？岐伯曰：悉哉问也！天至广不可度，地至大不可量，大神灵问，请陈其方。草生五色，五色之变，不可胜视。草生五味，五味之美，不可胜极。嗜欲不同，各有所通。天食人以五气，地食人以五味。五气入鼻，藏于心肺，上使五色修明，音声能彰。五味入口，藏于肠胃，胃有所藏，以养五气，气和而生，津液相成，神乃自生。
　　【王冰曰：夫天地广大，不可度量，而得之造化元微，岂可以人心而遍悉？大神灵问，赞圣深明，举大说凡，粗言纲纪，故曰请陈其方。五色五味之变，不可极窍者，言物生之众，禀化各殊，目视口味，尚无能尽之，况于人心乃能包括耶？嗜欲不同，各有所通者，言色味之众，虽不可徧尽所由，然人所嗜所欲，则自随己心之所爱耳。天以五气食人者，臊气凑肝，焦气凑心，香气凑脾，腥气凑肺，腐气凑肾也。地以五味食人者，酸味入肝，苦味入心，甘味入脾，辛味入肺，咸味入肾也。清阳化气而上为天，浊阴成味而下为地，故天食人以气，地食人以味也。心荣面色，肺主音声，故气藏于心肺，上使五色修洁分明，音声彰着。气为水母，故味藏于肠胃，内养五气，五气和化，津液方生，津液与气相副化成，神气乃能生而宣化也。】
　　【马莳曰：此帝以万物禀气多少为问，伯乃大其问，而以天地之气味养人者概之也。万物皆有形，必气合而后成之；万物皆有名，必因变而正其名。变者，异也。是皆天地之所运，阴阳之所化。但万物禀此阴阳之气者，必有多少，可尽得而闻之。伯言天地至为广大，难以尽言，其间阴阳所化者，万物有色，而草之五色，有出于天成者，有出于人为者，极之而有不可胜视者也。万物有味，而草之五味，有出于天成者，有出于人为者，极之而有不可胜美者也。惟人之嗜欲无穷，气味皆有以通之。故阳为气，气本于天，而上天之五气，乃天之所以食人者也。故五气入于鼻以通于五脏，而藏于心肺，遂使五色修明，音声能彰矣。《灵枢》忧恚无言论云：喉咙者，气之所以上下者也。此乃入于鼻，上下于喉咙，而通于五脏者欤？阴为味，味本于地，而万物之五味乃地之所以食人者也。故五味入于口，以通于六腑，而藏于肠胃，遂使味有所藏，以养五气，则气和而生，津液相成，神气乃自生矣。忧恚无言论云：咽喉者，水谷之道路也。此乃入于口，由于咽喉，而通于六腑者欤？孰谓气味不尽万物阴阳之妙，而即人又不可以尽万物禀赋之大耶？吁！非帝不能问，非伯不能答，其一时神圣，聚会于一堂，而讲究元理，以救万古之民命者如此。】
　　【张志聪曰：此复言地气与天气相合，而后化生万物之有形也。五常政论曰：气始而生化，气散而有形，气布而蕃育，气终而象变。然而五味所资，生化有厚薄，成熟有多少，终始不同。盖在天为气，在地成形，形气相合而化生万物，物生谓之化，物极谓之变，物变已成而后定名，此皆天地之运，阴阳之化。然生化有厚薄，成熟有多少，故帝设此问焉。所谓太虚寥廓，肇基化元，万物资始，五运经天，布气真灵，总统坤元，幽显既位，寒暑弛张，生生化化，万物咸章，故曰大神灵问。神灵指天地阴阳而言，言大哉天地阴阳之问也。陈其方，言其略也。草者，五谷五菜概及果木而言也。盖天三生木，故先言草木而及于昆虫万物也。草生五色者，其色为苍，其化为荣，其色为赤，其化为茂，其色为黄，其化为盈，其色为白，其化为敛，其色为黑，其化为肃，物极而象变，不可胜视也。草生五味者，其味为酸，其味为苦，其味为甘，其味为辛，其味为咸，以草生之五味，而及于五菜五谷五果五畜之美，不可胜极也。但人之嗜欲不同，而五味各归所喜，如苦先入心，酸先入肝，五气入鼻，藏于心肺，五味入口，以养五气，故各有所通也。五气，臊焦香腥腐也，在天为气，故食人以五气，在地为化，化生五味，故食人以五味也。天位居高而包乎地之外，故五气从外窍而内入于心肺，心肺居上，为阳也。心荣色而华于面，故使五色修明。肺主声，故音声能彰也。地位居下而处乎天之内，故五味藏于肠胃，以养五脏之气，气得味养，则阴阳和而相生矣。水谷皆入于口，其味有五，津液各走其道，气和津成，而五脏之神乃自生矣。】
　　【朱济公曰：神气为阳，故曰生；津液为阴，故曰成。】
　　帝曰：脏象何如？岐伯曰：心者生之本，神之变也。其华在面，其充在血脉，为阳中之太阳，通于夏气。肺者气之本，魄之处也。其华在毛，其充在皮，为阳中之太阴，通于秋气。肾者主蛰封藏之本，精之处也。其华在发，其充在骨，为阴中之少阴，通于冬气。肝者罢极之本，魂之居也。其华在爪，其充在筋，以生血气，其味酸，其色苍，此为阳中之少阳，通于春气。脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也。其华在唇四白，其充在肌，其味甘，其色黄，此至阴之类，通于土气。凡十一脏，取决于胆也。【罢，音皮。】
　　【王冰曰：象谓所见于外，可阅者也。心者君主之官，神明出焉，然君主者，万物系之以兴亡，故曰心者生之本，神之变也。火气炎上，故华在面也。心养血，其主脉，故充在血脉也。心王于夏，气合太阳，以太阳居夏火之中，故曰阳中之太阳，通于夏气也。肺藏气，其神魄，其养皮毛，故曰肺者气之本，魄之处，华在毛，充在皮也。肺脏为太阴之气，主王于秋，昼日为阳气所行，位非阴处，以太阴居于阳分，故曰阳中之太阴，通于秋气也。地户封闭，蛰虫深藏，肾又主水，受五脏六腑之精而藏之，故曰肾者主蛰封藏之本，精之处也。脑者髓之海，肾主骨髓，发者脑之所养，故华在发，充在骨也。以盛阴居冬阴之分，故曰阴中之少阴，通于冬气也。夫人之运动者，皆筋力之所为也。肝主筋，其神魂，故曰肝者罢极之本，魂之居也。爪者筋之余，筋者肝之养，故华在爪，充在筋也。东方为发生之始，故以生血气也。阴阳应象大论曰：东方生风，风生木，木生酸，肝合木，故其味酸也。又曰：神在脏为肝，在色为苍，故其色苍也。以少阳居于阳位而王于春，故曰阳中之少阳，通于春气也，脾胃大肠小肠三焦膀胱，皆可受盛，转运不息，故为仓廪之本，名曰器也。营起于中焦，中焦为脾胃之位，故云营之居也。然水谷滋味，入于脾胃，脾胃转化其味，出于三焦膀胱，故曰转味而入出者也。口为脾官，脾主肌肉，故曰华在唇四白，充在肌也。四白，谓唇四际之白色肉也。又曰：中央生湿，湿生土，土生甘，脾合土，故其味甘也。又曰：在脏为脾，在色为黄，故其色黄也。脾脏土气，土合至阴，故曰此至阴之类，通于土气也。金匮真言论曰：阴中之至阴，脾也。十一脏者，上从心脏，下至于胆，为十一也。然胆者中正刚断无私偏，故十一脏取决于胆也。】
　　【马莳曰：此明十一脏象，而总其取决于胆也。夫脏在内而形之于外者可阅，斯之谓脏象也。《灵枢》本神篇帝问德、气、精、神、魂、魄、心、意、志、思、智、虑，伯言天之在我者德也，地之在我者气也，德流气薄而生者也，故生之来谓之精，两精相搏谓之神，随神往来者谓之魂，并精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。此篇心脏则曰生之本，神之变，肺脏则曰气之本，魄之处，肾脏则曰精之处，肝脏则曰魂之居，正当以彼义而释此义也。试以心脏言之：心者为君主之官，神明出焉，故吾身与万事万物之所以生，以之为本，神明应用，以之变化。面居上，心则华之火炎上也。血脉在中，心则充之，心主血脉也。心肺居于膈上，皆属阳，而心则为阳中之阳，当为阳中之太阳也。自时而言，夏主火，心亦属火，其通于夏气乎？以肺脏言之：五脏生成篇云：诸气者皆属于肺，故吾身之气以之为本，肺藏魄，故魄以之为处。肺主身之皮毛，故其华在毛，其充在皮。肺与心居于膈上，皆属阳，而肺为阳中之阴，当为阳中之太阴也。自时而言，秋主金，肺亦属金，其通于秋气乎？以肾脏言之：肾主冬，冬主闭藏，故肾主蛰封藏之本也。肾者主水，主受五脏六腑之精而藏之，故为精之处也。肾主骨髓，脑为髓海，故其华在发，其充在骨。肾肝居于膈下，皆属阴而肾为阴中之阴，当为阴中之少阴也。盖肺为手太阴，故即以太阴名之，而肾为足少阴，故即以少阴名之耳。冬主水，肾亦属水，其通于冬气乎？以肝脏言之：肝主筋，故劳倦罢极，以肝为本，肺藏魂，故为魂所居。《灵枢》本脏篇云：肝应爪。故其华在爪。肝主筋。故其充在筋。阴阳应象大论云：木生酸，酸生肝，肝生筋，筋生心，心生血，血生脾，脾生肉，肉生肺，肺生皮毛。又诸气皆属于肺，则吾身之血气，皆由肝而生也。又曰：在味为酸，在色为苍，故其味酸，其色苍也。东方为阳生之始，而肝则为五脏之长，故肝属阳中之少阳也。春主木，肝亦属木，其通于春气乎？然脾虽属于五脏，而与胃以膜相连，故此脾胃为仓廪之官，大肠为传导之官，小肠为受盛之官，三焦为决渎之官，膀胱为州都之官，然六腑皆所以受物，实而不满者也，故皆可以为仓廪之本耳。痹论谓营气者水谷之精气也。《灵枢》营卫生会篇谓营气出于中焦，故此六脏者，诚为营气之所居，又为营气所居之器也。凡所以化糟粕转味而或入或出者，皆由此六腑耳。阴阳应象大论云：脾主口。故其华在唇四白也。四白者，口唇四际之白色也。又曰：在味为甘，在色为黄。故曰，其味甘，其色黄也。脾居中州，为阴中之至阴，故曰至阴之类通土气也。灵兰秘典论云：胆者中正之官，决断出焉。故凡十一脏，皆取决于胆耳。盖肝之志为怒，心之志为喜，脾之志为思，肺之志为忧，肾之志为恐，其余六脏，孰非由胆以决断之者乎？】
　　【张志聪曰：象者像也，论脏腑之形像，以应天地之阴阳也。心主血，中焦受气，取汁化赤而为血，以奉生身，莫贵于此，故为生身之本。心藏神而应变万事，故曰神之变也。十二经脉，三百六十五络，其气血皆上于面，心主血脉，故其华在面也。在体为脉，故其充在血脉。其类火而位居尊高，故为阳中之太阳，而通于夏气。夏主火也。肺主气而藏魄，故为气之本，魄之处也。肺主皮毛，故华在毛，充在皮也。脏真居高而属阴，故为阳中之太阴，而通于秋气。秋主肺也。冬令之时，阳气封闭，蛰虫深藏，肾主冬藏，故为蛰封藏之本，盖蛰乃生动之物，以比生阳之气，至春一阳初生，而蛰虫复振矣。肾为水脏，受五脏之精液而藏之，故为精之处也。发乃血之余，血乃精之化，故其华在发，肾主骨，故其充在骨也。肾为阴脏而有坎中之阳，故为阴中之少阴，而通于冬气。冬主水也。动作劳甚谓之罢，肝主筋，人之运动皆由于筋力，故为罢极之本。肝藏魂，故为魂之居。爪者筋之余，故其华在爪，其充在筋。肝属木，位居东方，为发生之始，故以生血气。酸者木之味，苍者木之色，木旺于春，阳气始生，故为阳中之少阳，以通于春气。足太阴独受水谷之浊，为转输之官，肠胃主受传水谷，三焦主决渎水道，膀胱为水精之腑，故皆为仓廪之本。脾藏荣，故为荣之居。器者生化之宇，具升降出入之气。脾能运化糟粕，转味而入养五脏，输出腐秽于二阴，故名之曰器也，四白唇之四际白肉也。口为脾窍而主肌，故华在唇四白，其充在肌，甘者土之味，黄者土之色也，脾为阴中之至阴，通于土气，此指脾而言，以肠胃三焦膀胱，并受传水谷之精粗，故总为仓廪之本。受浊者为阴，故曰至阴之类。五脏六腑，共为十一脏，胆主甲子，为五运六气之首，胆气升则十一脏腑之气皆升，故取决于胆也。所谓求其至也，皆归始春。】
　　故人迎一盛病在少阳，二盛病在太阳，三盛病在阳明，四盛已上为格阳。寸口一盛病在厥阴，二盛病在少阴，三盛病在太阴，四盛已上为关阴。人迎与寸口俱盛，四倍已上为关格。关格之脉赢，不能极于天地之精气，则死矣。
　　【王冰曰：少阳，胆脉也；太阳，膀胱脉也；阳明，胃脉也。《灵枢经》曰：一盛而躁在手少阳，二盛而躁在手太阳，三盛而躁在手阳明。手少阳，三焦脉也；手太阳，小肠脉也；手阳明，大肠脉也。一盛者，谓人迎之脉，大于寸口一倍也，余盛同法。四倍已上，阳盛之极，故格拒而食不得入也。此阳脉法也。厥阴，肝脉也；少阴，肾脉也；太阴，脾脉也。又曰：一盛而躁在手厥阴，二盛而躁在手少阴，三盛而躁在手太阴，手厥阴，心包脉也；手少阴，心脉也；手太阴，肺脉也。盛法同阳。四倍已上，阴盛之极，故关闭而溲不得通也。此阴脉法也。俱盛，谓俱大于平常之脉四倍也。物不可以久，盛极则衰败，故不能极于天地之精气则死矣。又曰：阴阳俱盛，不得相营。故曰关格。关格者，不得尽期而死，此之谓也。】
　　【马莳曰：此言关格之脉，而决其为死也。上文言十一脏之脏象矣，然胃胆小肠大肠三焦膀胱之脉，见于左手寸部人迎，肝心脾肺肾之脉，见于右手寸部气口，故《灵枢》终始经脉四时气等篇，皆云人迎一盛病在足少阳，一盛而躁病在手少阳，人迎二盛病在足太阳，二盛而躁病在手太阳，人迎三盛病在足阳明，三盛而躁病在手阳明，人迎四盛，且大且数，名曰溢阳，溢阳为外格，故此篇名之曰格阳，正以拒六阴于内，而使之不得出耳。王注止言手经而不言足经者，未考诸篇大义故也。又言脉口一盛，病在足厥阴，一盛而躁病在手心主，脉口二盛，病在足少阴，二盛而躁病在手少阴，脉口三盛，病在足太阴，三盛而躁病在手太阴，脉口四盛且大且数者名曰溢阴，溢阴为内关，故此篇名之曰关阴，正以关六阳在外，而使之不得入耳。王注止引躁脉而不兼手足者非。又云人迎与脉口俱盛四倍以上，则是两手寸部兼盛之极也，名曰关格。关格者，与之短期，故此篇曰关格之脉赢，不能极于天地之精气，则死矣。赢与盈同，即俱盛之谓也。】
　　【张志聪曰：此论脏腑之六气，以应天地之六六也。左为人迎，右为气口，盖阳气从左而行于右，阴气从右而行于左，故以人迎以候三阳之气。故者承上文而言人之脏腑，以应三阴三阳之六气也。一盛病在少阳，少阳主春升之气也，太阳主夏，阳明主秋，四盛以上者，言人之阴阳，惟阳太盛，名曰格阳。盖阳主在外，阳格于外，不得三阴中见之化以和之，此三阳之太过也。寸口，手太阴之两脉口，以候三阴之气也。厥阴主乙木，春生之气，故寸口一盛病在厥阴，二之气少阴，三之气太阴。四盛以上者，人之阴阳，惟阴太盛，名曰关阴，盖阴气主内，关阴于内，不得三阳中见之化以和之，此三阴之太过也。此论寸口人迎之病脉，以应四时之三阴三阳，即四时之六气不平，而亦为三阴三阳之民病也。故六微旨大论曰：至而不至，来气不及，未至而至，来气有余，物生其应也，气脉其应也。《灵枢经》曰：持其脉口人迎，以知阴阳有余不足，平与不平，天道毕矣。所谓平人者不病，不病者脉口人迎应四时也。上下相应而俱往来也。上下相应者，脉口与人迎平等，所谓阴中有阳，阳中有阴也。此言天地之阴阳，以应人之脏腑，脏腑之六气，以应天地之阴阳也。俱四倍已上者，阴阳俱亢极也。极，至也。盖天有阴阳，地有阴阳，阳盛之下，阴精承之，阴盛之下，阳气承之，阴阳承制而交相生化者也。人生于天地气交之中，阴阳和平，是为无病。如阴阳俱盛而不和，是不能及于天地阴阳精气之承制，则死矣。即六微旨之所谓亢则害，承乃制，制则生化，外列盛衰，害则败乱，生化大病之旨也。】古今图书集成医部全录卷七

　　　五脏生成篇第十

　　【王冰曰：按此篇直记五脏生成之事，而无问答之辞，故不云论，后皆仿此。】
　　【马莳曰：按篇内以五脏之所主所伤所合，五色之见死见生，五脏所生之外荣，五色当五脏之味，五色当五脏之合，及后半篇能合色脉之义，推之皆本于天地生成，如《易》之所谓天一生水，而地以六成之；地二生火，而天以七成之；天三生木，而地以八成之；地四生金，而天以九成之；天五生土，而地以十成之。五脏之义有如此，故名曰五脏生成篇。】
　　【张志聪曰：夫色以应天，脉以应地，天主生，地主成。此篇无问答，而直曰心之合脉，似承上篇天地之阴阳，而复应乎色脉也。】
　　心之合脉也，其荣色也，其主肾也。肺之合皮也，其荣毛也，其主心也。肝之合筋也，其荣爪也，其主肺也。脾之合肉也，其荣唇也，其主肝也。肾之合骨也，其荣发也，其主脾也。
　　【王冰曰：火气动躁，脉类齐同，心脏应火，故合脉。火炎上而色赤，故荣美于面而赤色。主谓主与肾相畏也。主肾者，火畏于水，水与为官，故畏于肾。金气坚定，皮象亦然，肺脏应金，故合皮。毛附皮革，故外荣。主心者，金畏于火，火与为官，故主畏于心也。木性曲直，筋体亦然，肝脏应木，故合筋。爪者筋之余，故外荣。主肺者木畏于金，金与为官，故主畏于肺也。土性柔厚，肉体亦然，脾脏应土，故合肉。口为脾之官，故荣于唇。唇谓四际白色之处，非赤色处也。主肝者土畏于木，木与为官，故主畏于肝也。水性流湿，精气亦然，骨通精髓，故合骨。脑为髓海，肾气主之，故外荣发。主脾者，水畏于土，土与为官，故主畏于脾也。】
　　【马莳曰：此一节举五脏之所合所荣所主者而言之也。吾身有脉，心则合之；吾身有色，心则荣之。然心属火，肾属水，火之所畏者惟水，则心之所主者惟肾也，故曰其主肾也。吾身有皮，肺则合之；吾身有毛，肺则荣之。然肺属金，心属火，金之所畏者惟火，则肺之所主者惟心也，故曰其主心也。吾身有筋，肝则合之，吾身有爪，肝则荣之。然肝属木，肺属金，木之所畏者惟金，则肝之所主者惟肺也，故曰其主肺也。吾身有肉，脾则合之；吾身有唇，脾则荣之。然脾属土，肝属木，土之所畏者惟木，则脾之所主者惟肝也，故曰其主肝也。吾身有骨，肾则合之；吾身有发，肾则荣之。然肾属水，脾属土，水之所畏者惟土，则肾之所主者惟脾也，故曰其主脾也。】
　　【张志聪曰：心主血脉，故合于脉。经云：脉出于气口，色见于明堂。心之华在面，故其荣在色。五脏合五行，各有相生相制，制则生化。心主火而受制于肾水，是肾乃心脏生化之主，故其主肾也。肺主气，气主表，故合于皮，《伤寒论》曰：寸口脉缓而迟，缓则阳气长，其声商，毛发长。毛附于皮，气长则毛荣。髓生肝，肝生筋，故肝所合在筋，爪乃筋之余，故其荣在爪。脾主中央土，乃仓廪之官，主运化水谷之精，以生养肌肉，故合肉。脾开窍于口，故荣在唇。肾藏精而主体，故所合在骨。发乃精血之余，故其荣在发。五运行论曰：北方生寒，寒生水，水生咸，咸生肾，肾生骨髓，髓生肝，肝生筋，筋生心，心生血，血生脾，脾生肉，肉生肺，肺生皮毛，皮毛生肾。此天一生水而五脏之相生也。六微旨论云：帝曰地理之应六节气位何如？岐伯曰：相火之下，水气治之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。亢则害，承乃制，制则生化。故曰心之合脉也，肺之合皮也，言五脏之相生也。其主肾也，其主心也，言五脏之相成也。朱济公问曰：先心而肺，肺而肝，肝而脾，脾而肾，乃归重于成与？曰：然。】
　　是故多食咸，则脉凝泣而色变。多食苦，则皮槁而毛拔。多食辛，则筋急而爪枯。多食酸，则肉胝(月刍)而唇揭。多食甘，则骨痛而发落。此五味之所伤也。 【泣、濇同。胝，音抵。(月刍)，音绉。】
　　【王冰曰：心合脉，其荣色，咸益肾，胜于心，心不胜，故脉凝泣而颜色变易也。肺合皮，其荣毛，苦益心，胜于肺，肺不胜，故皮枯槁而毛拔去也。肝合筋，其荣爪，辛益肺，胜于肝，肝不胜，故筋急而爪干枯也。脾合肉，其荣唇，酸益肝，胜于脾，脾不胜，故肉胝(月刍)而唇皮揭举也。肾合骨，其荣发，甘益脾，胜于肾，肾不胜，故骨痛而发堕落也。夫五味入口，输于肠胃，而内养五脏，各有所欲，欲则互有所伤。】
　　【马莳曰：此承上文五脏之所主者，有相克之义，而此遂以所主之所伤者言之也。心之所主者惟肾，故肾之味，主咸者也；多食咸，则心为肾伤；心之合在脉，脉则凝泣而不通；心之荣在色，色则变常而黧黑矣。肺之所主者惟心，故心之味，主苦者也；多食苦，则肺为心伤，肺之合在皮，皮则枯槁而不泽；肺之荣在毛，毛则脱落而似拔矣。肝之所主者惟肺，故肺之味，主辛者也。多食辛，则肝为肺伤，肝之合在筋，筋则紧急而不柔；肝之荣在爪，爪则干枯而不润矣。脾之所主者惟肝，故肝之味，主酸者也。多食酸，则脾为肝伤；脾之合在肉，肉则胝(月刍)而憔瘁；脾之荣在唇，唇则揭举而枯薄矣。肾之所主者惟脾，故脾之味，主甘者也。多食甘，则肾为脾伤；肾之合在骨，骨则疼痛而不快；肾之荣在发，发则渐堕而零落矣。此五味之所伤者如此。】
　　【张志聪曰：此承上文而言太过之为害也。夫五行有相生相制，不可偏废者也，如制之太过，则又有克贼之害矣。是故多食咸，则水味太过而伤心，其脉凝泣而色变矣。多食苦，是火味太过而伤肺，则皮槁而毛落矣。多食辛，是金味太过而伤肝，则筋缩急而爪干枯矣。多食酸，是木味太过而伤脾，则肉胝(月刍)而唇掀揭矣。多食甘，是上味太过而伤肾，则骨痛而发落矣。五味所以养五脏者也，脏有偏胜，则所不胜之脏受伤，此又承制之不可太过。】
　　故心欲苦，肺欲辛，肝欲酸，脾欲甘，肾欲咸，此五味之所合也。
　　【王冰曰：苦合火，辛合金，酸合木，甘合土，咸合水，各随其欲而归凑之。】
　　【马莳曰：此言五脏有所欲之味，乃其所合者也。合者，犹所谓相宜也。阴阳应象大论云：南方生热，热生火，火生苦，苦生心。西方生燥，燥生金，金生辛，辛生肺。东方生风，风生木，木生酸，酸生肝，中央生湿，湿生土，土生甘，甘生脾。北方生寒，寒生水，水生咸，咸生肾。故心之所欲惟苦，肺之所欲惟辛，肝之所欲惟酸，脾之所欲惟甘，肾之所欲惟咸。此乃五脏之气，合于五味，故其所以欲之者如此。】
　　【张志聪曰：五味入口，藏于肠胃，以养五脏气，故五味为五脏之所欲，无有偏胜，则津液相成，而神自生矣。】
　　五脏之气，故色见青如草兹者死，黄如枳实者死，黑如炲者死，赤如衃血者死，白如枯骨者死。此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生。此五色之见生也。【兹，作滋。炲，音台。衃，铺杯切。】
　　【王冰曰：如草兹者，如草初生之青色也，如枳实者，色青黄也；如炲者，如炲煤也；如衃血者，如败恶凝聚之血色赤黑也；白而枯槁如干骨之白也。脏败，故见死色也，三部九候论曰：五脏已败，其色必夭，夭必死矣。此之谓也。翠羽、鸡冠、蟹腹、豕膏、乌羽，此谓光润也。色虽可爱，若见朦胧尤善矣。】
　　【马莳曰：此历举五脏之五色，而决其为死生之外见也。五色以黄为主，黄以明润为难。青如草之兹汁，其色青沉；黄如枳实，其色青黄；黑如炲煤，其色纯黑；赤如衃血，其色赤黑；白如枯骨，其色干枯。此皆色不明润者也，故见之则为死者如此。青如翠羽，赤如鸡冠，黄如蟹腹，白如豕膏，黑如乌羽，此皆色之明润者也，故见之则为生者如此。】
　　【张志聪曰：五味藏于肠胃，以养五脏之气，五脏内藏五神，五气外见五色，此以下论五脏之经气，而见死生之色，与生于心生于肺之色，各有不同，故首提曰五脏之气。故者承上文而言五脏之气受伤，则见五行之败色矣。兹，蓐席也，兹草者，死草之色，青而带白也。枳实，黄而带青色也。炲，烟尘也，如炲黑而带黄也。衃者，败恶凝聚之血，色赤黑也。枯骨，死白而枯干也。五色干枯，而兼有所胜之色，故死。五色正而华彩光润，故生。】
　　生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝楼实；生于肾，如以缟裹紫。此五脏所生之外荣也。【楼，蒌同。】
　　【王冰曰：是乃真见生色也。缟，白色。绀，薄青色。荣，美色也。】
　　【马莳曰：此举五脏所生之正色，而指其为外荣也。缟，素练也。彼色之生于心者，如以缟裹朱，此赤之明润者也；生于肺者，如以缟裹红，白中有血色，此白之明润者也；生于肝者，如以缟裹绀，绀者深青扬赤色，此青之明润者也；生于脾者，如以缟裹栝楼实，此黄之明润者也；生于肾者，如以缟裹紫，此黑之明润者也。此乃五脏所生之外荣者如此。脉要精微论曰：赤欲如帛裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆，不欲如地苍，皆以明润为贵也。】
　　【张志聪曰：此言五脏所生之荣色见于外也。上节言五脏之气，见五色于外，此复言脏真之荣，隐见于皮肤之间，有若缟裹者也。朱，红之深也；红，淡白红也。栝楼实，红黄色也；紫，赤黑之间色也。此五行之色而俱兼红者也。盖气主白而荣主红，如以缟裹者，五脏之气包于外也。五色之俱兼红者，五脏之荣隐见于内也。上节言五脏之气色，此论五脏之血色。　　王子芳问曰：气色有死生，血色无死生耶？曰：外因之病，由气而经，经而脏；内因之病，由脏而经，经而气。内外二因，俱伤五脏之气而后死。是以五色之见死者，五脏之气绝也。】
　　色味当五脏：白当肺辛，赤当心苦，青当肝酸，黄当脾甘，黑当肾咸。故白当皮，赤当脉，青当筋，黄当肉，黑当骨。
　　【王冰曰：此言各当其所应，而为色味，各归其所养之脏气也。】
　　【马莳曰：此以五色五味配五脏也。肺之味在辛，白色当之。心之味在苦，赤色当之。肝之味在酸，青色当之。脾之味在甘，黄色当之。肾之味在咸，黑色当之。不唯是也，肺之合在皮，白色当之。心之合在脉，赤色当之。肝之合在筋，青色当之。脾之合在肉，黄色当之。肾之合在骨，黑色当之。此所谓色味当五脏也。】
　　【张志聪曰：当，承也，值也，谓色味之应五脏者，色外而味内也。故曰白当肺辛，言辛生肺而肺生白也。此复结五脏死生之色，生于五脏之气，五脏之神气，生于五味也。肺合皮，心合脉，肝合筋，脾合肉，肾合骨，此言生于心生于肺之色，承五脏之合而见于外也。】
　　诸脉者皆属于目，诸髓者皆属于脑，诸筋者皆属于节，诸血者皆属于心，诸气者皆属于肺。此四肢八溪之朝夕也。
　　【王冰曰：脉者血之府。宣明五气篇曰：久视伤血。由此明诸脉皆属于目也。脑为髓海，故诸髓属之。而筋气之坚结者，皆络于骨节之间。宣明五气篇曰：久行伤筋。由此明诸筋皆属于节。血居脉内，属于心。八正神明论曰：血气者人之神，然神者心之主。由此故诸血皆属于心。诸气属肺，肺脏主气故也。溪者，肉之小会名也。八溪，谓肘膝腕也。如是气血筋脉，互有盛衰，故为朝夕矣。】
　　【马莳曰：吾身诸脉，皆属于目。解精微论曰：心者，五脏之专精也，目者其窍也。《灵枢》大惑论岐伯曰：目者，五脏六腑之精也。《灵枢》口问篇岐伯曰：目者，宗脉之所聚也。脉要精微论曰：脉者血之府。宣明五气论云：久视伤血。夫心主脉，为五脏之专精，而目为之窍，然脉为血之府，而久视伤血，则伤脉矣。血脉本为同类，此诸脉皆属于目也。吾身有髓，皆属于脑，盖骨中有髓，非止于脑，而脑为髓海，故诸髓皆脑属之也。吾身诸筋，皆属于节。《灵枢》九针十二原篇云：所谓节之交，三百六十五会。又云：所谓节者，神气之所游行出入也，非皮肉筋骨也。小针解云：节之交三百六十五会者，络脉渗灌诸节者也。盖骨节曰节，筋则络于诸节之间。宣明五气篇云，久行伤筋，则筋属于节可知矣。吾身诸血，皆属于心。阴阳应象大论云：心主血。痿论曰：心主身之血脉。则血属于心可知矣。吾身诸气，皆属于肺。《灵枢》本神篇云：肺藏气。则气属于肺可知矣。此四肢八溪，朝夕各有所属，而流通无间者也。四肢者，手足也；八溪者，手之肘与腕，足之膝与腕也，盖肉之小会为溪也。】
　　【张志聪曰：五脏六腑之精，十二经脉，皆上注于目，属于脑后，出于项，故曰诸脉皆属于目。此节论五脏经气之所循行，盖脏而经，经而气，气而色也。头痛巅疾，过在足少阴巨阳，是气而经，经而脏也。是以此节与头痛巅疾节，照应五脏之气节，故人卧血归于肝节，与赤脉之至节，照应生于心如以缟裹朱节。脑为精髓之海也。筋生于骨，连络于骨节之间。血者，神气也。中焦之汁，五脏之精，奉心神化赤而为血，故诸血皆属于心。上焦开发，宣五谷味，熏肤，充身，泽毛，若雾露之溉，是谓气。五谷入胃，淫精于脉，肺居上焦，朝百脉而输精于皮毛，故主周身之气也。四肢，五脏经俞之所出也。八溪，即四肢股肱之肉，五脏元真之所通会也。此言五脏之经血，总属于心，五脏之气，总属于肺，经气循行于四肢八溪，注于目，会于脑，濡筋骨，利关节，朝夕循行，外内出入，如环无端者也。故善察色者，当知五脏之气，善诊脉者，当以五脉为始也。】
　　故人卧，血归于肝。肝受血而能视，足受血而能步，掌受血而能握，指受血而能摄。卧出而风吹之，血凝于肤者为痹，凝于脉者为泣，凝于足者为厥。此三者血行而不得反其空，故为痹厥也。【泣，音濇。空，与孔同。】
　　【王冰曰：肝藏血，心行之，人动则血运于诸经，人静则血归于肝脏，何者？肝主血海故也。视，言其用也。目为肝之官，故肝受血而能视。气行血乃流，故足受血而能行步也。掌受血以当把握之用，指受血以当摄受之用。血气者人之神，故所以受血者，皆能运用。痹谓(疒君巾)痹，泣谓血行不利，厥谓足逆冷。空者血流之道，大经隧也。】
　　【马莳曰：《灵枢》本脏篇云：肝藏血。然动则运于诸经，静则归于肝脏，肝既受血，则肝本藏精于目，遂能视矣。下而为足，乃足之三阳三阴经也，足既受血，遂能步矣。上而为掌为指，乃手之三阳三阴经也，掌与指既已受血，遂能握能摄矣。然血虽充足于人身，而风为百病之始，若卧出之际，元府未闭，魄汗未藏，为风所吹，则血凝于肤，当为痹证。痹论云：以风胜者为行痹，血凝于脉，当濇滞不通，血凝于足，当为厥证。厥论分厥有寒热，阳经胜则为热厥，阴经胜则为寒厥。今风吹血凝而成厥，又当验阴阳偏胜而分寒热也。此三者血行而不得反其空穴，故为痹与厥者如此。不曰濇者，言痹厥皆血凝于脉也。】
　　【张志聪曰：此复论血随卫气之行于脉外也。夫血乃水谷之精，流溢于中，布散于外，专精者行于经隧，是行于经隧者，经脉之荣血也。流溢于中者，流溢于冲任也。冲任起于胞中，上循背里为经络之海，其浮而外者，循腹右上行，布散于外，渗皮肤，生毫毛，寤则随卫行于肤表，卧则随卫内入而归于肝，是冲任主发源，而肝主受纳，是以伤寒热入血室，而刺肝之期门。故者承上文而言。经脉之血，随荣气行于四肢之三阴三阳，昼夜环转，冲任之血随卫气而日行于阳，夜归于阴也。肝开窍于目，故肝受此血而能视。夫色见于明堂者，五脏之气色也。五脏所生之外荣者，血色而见于目也。故曰五色之奇脉者，奇经之血色也。夫水谷入胃，津液各走其道。五脏，主藏精者也。五脏之精，化赤而为血，溢于冲任，归受于肝，开窍于目，是以五脏所生之色，外荣于目，而肝主色也。夫血者，所以濡筋骨，利关节者也。能步、能握、能摄，言冲任之血，亦循行于四肢，渗于指掌，而无处不到也。《金匮要略》曰：血痹病从何得之？师曰：汗出卧，不时动摇，加被微风，遂得之。汗出者，言卫气之虚于外也。卧则卫归于阴，出则血行于外，如被风吹，则血凝于皮肤而为痹矣。痹者痹闭而不遂也，此言卫气之留于阴也久，不能为血之外卫故也。脉者，见于皮肤之络脉也，冲任之血，溢于皮肤，渗于络脉，故凝于皮肤则为痹，凝于络脉则泣濇而不能流行矣。厥者，逆冷也。夫阴阳气不相顺接则为厥。下为阴，血为阴，如血凝于下，则上下阴阳不相顺接，而为厥矣。此言血随卫行，而阴阳之不相和者也。空，骨空也。骨空者，节之交三百六十五穴，会络脉之渗灌诸节者也。血行于皮肤，不得反循于穴会，故为痹厥也。诸门人起跃曰：荣卫之循行，经旨似乎矛盾，久为人所疑，今夫子发明之，始知血随卫气之日行于阳夜行于阴者，皮肤之血也。阴经行尽，阳经继之，阳经行尽，阴经继之者，十二脏腑之经荣也。】
　　人有大谷十二分，小溪三百五十四名，少十二俞，此皆卫气之所留止，邪气之所客也。针石缘而去之。诊病之始，五决为纪，欲知其始，先建其母。所谓五决者，五脉也。【分，去声。】
　　【王冰曰：大经所会，谓之大谷。十二分者，谓十二经脉之部分。小络所会，谓之小溪。然以三百六十五小络言之者，除十二俞外，则当三百五十三名，经言三百五十四者，传写误以三为四也。卫气满填以行，邪气不得居止，卫气亏缺留止，则为邪气所客，故言邪气所客。夫邪气所客，卫气留止，针其溪谷，则邪气夤缘，随脉而行去也。五决，谓以五脏之脉，为决生死之纲纪也。母，谓应时之王气也。先立应时王气，而后乃求邪正之气。五脉，五脏脉也。】
　　【马莳曰：大经所会谓之大谷。十二分者，十二经脉之部分也。小络所会谓之小溪。穴有三百六十五，除十二俞外，止有三百五十三名耳，其四字误也。十二俞者，肝俞、心俞、肺俞、脾俞、肾俞、气海俞、胆俞、胃俞、三焦俞、大肠俞、小肠俞、膀胱俞也。此皆卫气之所留止，邪气之所客，宜以针石循其部分而去之。且诊病之始，当决五脏之脉以为之纪。故欲知其始，先建其母。母者，五脏相乘之母也，此正所谓病之始也。其所谓五决者，即五脏之脉以决之也。下文正详言之。】
　　【张志聪曰：此言卫气之行于溪谷也。溪谷者，分肉之交会处也。气穴论曰：肉之大会为谷，肉之小会为溪。分肉之间，溪谷之会，以行荣卫，以会大气。溪谷三百六十五穴会，以应一岁。人有大谷十二分者，肉之大分处也；小溪三百五十四名者，肉之小分处也。分者，肉分而有纹理也。名，穴名也。盖肉分之间而有交会，交会之处而有穴名也。溪谷之数，以应一岁者，岁止三百六十日，内朔虚六日，止三百五十四日以应小溪之数也。少十二俞者，言大谷十二分，而有十二俞穴也。气盈五日，九百四十分，朔虚五日，九百四十分，共计十二日以应十二俞也。以岁之三百五十四日，合气盈朔虚之十二日，共三百六十五日有奇，以成一岁，故曰期三百有六旬有六日，以闰月定四时而成岁也。卫气者行于脉外，温分肉，充皮肤，肥腠理，司开阖者也。此腠理分肉之间，皆卫气之所留止，卧出而风吹之，则血凝而为痹厥矣。针石缘而去之者，言分肉之间，亦有三百六十五穴也。始者，言邪始在三阴三阳之气分也。五决者，审别五脏阴阳之经气以决其病也。欲知其病之始在某经，先分立五脏为根本，审其邪病某经之气，某脏之经也。夫五脏之体藏于内，而五脏之经气行于外，故色见草兹者死，青如翠羽者生，是五脏死生之经气，发于外而成于色也。诊病之始，五决为纪者，复言邪之始病在气，气而经，经而脏也。杨君立问曰：气穴论云，溪谷三百六十五穴会以应一岁，今则三百六十六矣。曰：岁缘三百六十六日，而少有不足，故合而论之，则曰三百六十五日。今分而论之，则每岁有三百五十四日，而又有气盈朔虚之十二日也。】
　　是以头痛巅疾，下虚上实，过在足少阴巨阳，甚则入肾。徇蒙招尤，目瞑耳聋，下实上虚，过在足少阳厥阴，甚则入肝。腹满(月真)胀，支膈胠胁，下厥上冒，过在足太阴阳明。咳嗽上气，厥在胸中，过在手阳明太阴。心烦头痛，病在膈中，过在手巨阳少阴。
　　【王冰曰：足少阴，肾脉也。巨阳，膀胱脉也。足少阴之脉，起于小指之下，斜趋足心，出于然谷之下，循内踝之后，别入跟中，以上腨内出腘内廉上股内后廉，贯脊属肾络膀胱，其直者从肾上贯肝膈，入肺中，循喉咙，挟舌本。其支者，从肺出络心，注胸中。足巨阳之脉，起于目内眦，上额交巅上，其支别者，从巅至耳上角，其直行者，从巅入络脑，还出别下项，循肩膊内挟脊，抵腰中，入循膂络肾属膀胱。然肾虚而不能引巨阳之气，故头痛而为上巅之疾也。经病甚已则入于脏。徇，疾也。蒙，不明也。目暴疾而不明。招，掉也，摇掉不定也。尤，甚也。目疾不明，首掉尤甚，谓暴病也。目瞑耳聋，谓渐病也。足少阳，胆脉也。厥阴，肝脉也。足厥阴之脉，从少腹上挟胃属肝络胆，贯膈布胁肋，循喉咙之后，入颃颡上，出额与督脉会于巅，其支别者，从目系下颊里。足少阳之脉，起于目锐眦，上抵头角下耳，后循脑，入缺盆，其支别者，从耳后入耳中，出走耳前，至目锐眦，又支别者，别目锐眦下颧加颊车下颈，合缺盆以下胸中，贯膈络肝属胆。今气不足，故为是病。胠，谓胁上也。下厥上冒者，谓气从下逆上而冒于目也。足太阴，脾脉也。阳明，胃脉也。足太阴之脉，自股内前廉入腹，属脾络胃，上膈。足阳明之脉，起于鼻交頞中，下循鼻外，入齿环唇，下络颐颔，出大迎，从喉咙入缺盆，属胃络脾。其直行者，从缺盆下乳内廉下挟齐入气街中。其支别者，起胃下口循腹里至气街中，而合以下髀关，故为是病。手阳明，大肠脉也。太阴，肺脉也。手阳明之脉，自肩髃前廉上出于柱骨之会，上下入缺盆络肺，下膈入大肠。手太阴之脉，起于中焦，下络大肠，还循胃口，上膈属肺，从肺系横出腋下，故为咳嗽上气，厥在胸中也。手巨阳，小肠脉也。手少阴，心脉也。手巨阳之脉，从肩上入缺盆络心，循咽下膈，抵胃属小肠，其支别者，从缺盆循颈上颊至目锐眦。手少阴之脉，起于心中，出属心系，下膈络小肠，故心烦头痛，病在膈中也。】
　　【马莳曰：此正所谓五决也。但此节止言证以分其经，而下节则兼色与脉以言之耳。巅，顶也。下，足也。上，头也。过者，病也。凡《内经》以人之有病，如人之有过误，故称之曰过。脉要精微论曰：故乃可诊有过之脉。此非过与不及之过，亦非经过之过，乃指病而言也。足少阴，肾之脉，属肾络膀胱；足太阳，膀胱之脉，属膀胱络肾，二经相为表里。今头痛而巅顶有疾者，正以下虚上实，其病在于肾与膀胱也。虚者正气不足也，实者邪气有余也。且经病不已，当入于脏，故甚则入于肾矣。按此篇与热论称膀胱为巨阳，而下文称小肠亦为巨阳，盖二经皆为太阳，而太阳名为三阳。阴阳类论曰：三阳为父。则三阳正所以为阳之表，宜称为巨阳也。足厥阴，肝之脉，属肝络胆，足少阳，胆之脉，属胆络肝，二经相为表里，今目暴疾不明，首掉尤甚，目暗耳聋，皆暴病也。正以下部肝胆之邪有余，而上部则虚，故为病若是，其病正系于胆与肝也。且经病不已，当入于脏，故甚则入于肝矣。足太阴，脾之脉，属脾络胃；足阳明，胃之脉，属胃络脾，二经相为表里。今腹满(月真)胀，凡支膈胠胁等所，气从下上，而上焦昏冒，其病正在脾胃也。手太阴，肺之脉，属肺络大肠；手阳明，大肠之脉，属大肠络肺，二经相为表里。今咳嗽上气，厥在胸中，其病正在大肠与肺也。手少阴，心之脉，属心络小肠；手巨阳，小肠之脉，属小肠络心，二经相为表里。今心烦头痛，膈中有病，其病正在小肠与心也。后三段不言甚则入脾入肺入心者，可因肾肝以推之耳。】
　　【张志聪曰：少阴巨阳，相为表里，阳气生于水脏水腑之中，而上出于巅顶，实者邪实，虚者正虚，是以头痛巅疾，乃邪气实于上，而使正气虚于下也。盖邪之中人，始于皮毛气分，留而不去，则转入于经，是以过在巨阳少阴之经，而甚则入肾。盖经络受邪，则内干脏腑矣。足少阳厥阴经脉，布胁肋而下循足跗，厥阴肝脏，开窍于目，少阳经脉，上出于耳，邪实于下，而经气不能上通，是以目冥耳聋，正气虚于上，致动视而昏。冒，摇掉之甚也。此始伤气而致正虚于上，过在经而复邪实于下也。上节论邪实为病，此复论正虚为病，盖邪之所凑，其正必虚。腹者，脾胃之郛郭也，腹满(月真)胀，邪薄于太阴阳明之气分支支络。膈，内膈也，太阴阳明之支络贯膈，气分之邪，转入于经，是以连及支膈胠胁，皆胀满也。手太阴主气而主皮毛，邪伤皮毛气分，则咳嗽而气上逆矣。手太阴之脉，起于中焦，循胃上膈；手阳明之脉，入缺盆络肺下膈，属大肠。邪过在经，是以胸中厥逆也。经曰：心部于表。君火之气，外受于邪，则心烦于内矣。太阳之气受邪，则头痛于上矣。手太阳之脉，循咽下膈，手少阴之脉，出属心系下膈，络小肠，病在膈中，是过在手太阳少阴之经矣。此节以审证而知五脏之病。盖脏腑之经气，上下内外，各有部分，故曰诊病之始，五决为纪也。诊，视也。王子芳曰：五脏之邪，止言甚则入肾入肝，何也？曰：邪入于经，则内干脏腑，然干脏者半死半生，故曰不必动脏，邪入于阴经，其脏气实则留于腑，此章论五脏三阴三阳之经气，故曰甚则入肾入肝，如不甚则或溜于经，或溜于腑，是以首提二脏而不尽言之者，欲使后学之不可执一而论也。】
　　夫脉之大小滑濇浮沉，可以指别；五脏之象，可以类推；五脏相音，可以意识；五色微诊，可以目察。能合色脉，可以万全。赤脉之至也，喘而坚，诊曰，有积气在中，时害于食，名曰心痹，得之外疾，思虑而心虚，故邪从之。白脉之至也，喘而浮，上虚下实，惊，有积气在胸中，喘而虚，名曰肺痹，寒热，得之醉而使内也。青脉之至也，长而左右弹，有积气在心下支胠，名曰肝痹，得之寒湿，与疝同法，腰痛，足清，头痛。黄脉之至也，大而虚，有积气在腹中，有厥气，名曰厥疝，女子同法，得之疾使四肢，汗出当风。黑脉之至也，上坚而大，有积气在小腹与阴，名曰肾痹，得之沐浴清水而卧。【相，去声。】
　　【王冰曰：脉小者细小，大者满大，滑者往来流利，濇者往来蹇难，浮者浮于手下，沉者按之乃得也，如是虽众状不同，然手巧心谛，而指可分别也。五脏之象，谓五脏之气象也，言五脏虽隐而不见，然其气象性用，犹可以物类推之。何者？肝象木而曲直，心象火而炎上，脾象土而安静，肺象金而刚决，肾象水而润下。夫如是皆大举宗兆，其中随事变化，象法旁通者，可以同类而推之耳。音谓五音，肝音角，心音征，脾音宫，肺音商，肾音羽，此其常应也。然其互相胜负，声见否臧，则耳聪心敏者，犹可以意识而知之。色谓颜色也，夫肝色青，心色赤，脾色黄，肺色白，肾色黑，此其常色也，然其气象交互，微见吉凶，则自明知远者，可以占视而知之。合色脉者，如色青者其脉弦，色赤者其脉钩，色黄者其脉代，色白者其脉毛，色黑者其脉坚，此其常色脉也。然其参校异同，断言成败，则审而不惑，万举万全。赤脉之至，喘而坚，喘谓脉至如卒喘状也。心脏居高，病则脉为喘状，故心肺二脏而独言之尔。喘为心气不足，坚则病气有余。心脉起于心胸之中，故积气在中，时害于食。积谓病气积聚，痹谓脏气不宣行也，若思虑则心虚，故外邪因之而居止矣。白脉之至，喘而浮，喘为不足，浮者肺虚，肺不足是谓心虚，上虚则下当满实，以其不足，故善惊而气积胸中矣。然脉喘而浮，是肺自不足，喘而虚者，是心气上乘，肺受热而气不得营，故名肺痹，而外为寒热也，此得之醉而使内也。夫酒味苦燥，内益于心，醉甚入房，故心气上胜于肺矣。青脉之至，若长而左右弹，是谓弦紧，紧为寒气，中湿乃弦，肝主胠胁近于心，故气积心下及支胠也。夫脉紧为寒，脉长为湿，而疝之为病，亦寒湿所生，故言与疝同法也。寒湿在下，故腰痛也。肝脉者，起于足，上行至头出额，与督脉会于巅，故病则足冷而头痛也。清，即冷也。黄脉之至，若脉大则为气脉虚，既气脉虚，故脾气积于腹中；若肾气逆上则是厥疝，肾气不上则但虚而脾气积也。女子同法，言同其候。风气通于肝，故汗出当风，则脾气积满于腹中。黑脉之至，上坚而大。上谓寸口，肾主下焦，故气积聚于小腹与阴也。湿气伤下，自归于肾，况沐浴而卧，得无病乎？《灵枢经》曰：身半以下，湿之中也。】
　　【马莳曰：此正合色脉以图万全，乃五决之法也。五脏在内，而气象则见于外，皆五行相生相克之类也，可以类而推之。人之相与音虽见于外，而五脏主于其中，可以意会而识之。五脏有五色，其诊最微，可以目而察之，夫小大滑濇浮沉者，为脉在于内，曰象，曰相，曰音，曰五色者，总名曰色，在于外，人能合于色脉，可以万全无失矣。何言之？如诊人之色已赤矣，及其脉之至也，涌盛如喘之状，而按之则甚坚，当诊之曰，心脉起于心胸之中，必有积气在中，时害于食、名曰心痹。斯疾也，得之既有外感，而又思虑而心虚，故积气之邪，从而成耳。如诊人之色已白矣，及其脉之至也，涌盛如喘之状，而举指则甚浮，肺居上，故曰上虚，病不在下，故曰下实，且有惊，当称之曰，有积气在胸中，其脉喘，当为虚，名曰肺痹，而外有寒热，斯疾也，得之醉而使内也。盖酒味苦燥，内入于心，醉甚入房，故心气上胜于肺，而为惊、为喘、为虚、为寒热者宜也。如诊人之色已青矣，及其脉之至也，脉甚弦长，而鼓击，如弹医工左右之指，当诊之曰，有积气在心下支胠，名曰肝痹，斯疾也，得之寒湿所致，与疝同法以积之。盖积于支胠则为肝痹，积于小腹睾丸则为疝，正以肝脉者，起于足之大指，上入颃颡，连目系，上出额，与督脉会于巅，故病必腰痛足冷头痛也。如诊人之色已黄矣，及其脉之至也，既大且虚，当诊之曰，必有脾经积气在腹中，宜有厥逆之气，名曰厥疝，不特男子，而女子亦皆有之，其法相同。斯疾也，得之速使四肢汗出当风，故风气通肝，而为积气与厥气如此，正以木盛则克土，故脾色之外见者黄也。如诊人之色已黑矣，及其脉之至也，尺脉之上，坚而且大，当诊之曰，有积气在小腹与阴器之中，名曰肾痹，斯疾也，得之沐浴冷水而卧，盖湿气伤下，必归于肾，而肾既受寒，故为积气在小腹与阴者如此。凡若此者，皆合色脉以图万全，而五决之法尽矣。】
　　【张志聪曰：此以诊脉察色而知五脏之病也。小者正气虚，大者邪气盛，滑主血伤，濇为少气，浮为在外在腑，沉为在里在脏，此六者，脉之提纲而可以指别也。五脏在内，而气象见于外，以五行之理，可类而推之。五脏之相合于五音，发而为声，可以意识。视五色之微见可以目内察之。能审色脉之相应，以辨病之死生，则万全而无失矣。此与上节审证以决五脉之病，又一法也。赤当脉，脉合心，故曰赤脉之至也。喘，急疾也。坚，牢坚也。心脉之至，急而牢坚，主积气于中，当时害于食。盖食气入胃，浊气归心，淫精于脉，有积于中，故害于食也。名曰心痹，积气痹闭于心下也，此得之外淫之邪，因思虑而心虚，故邪气乘虚而留于内也。经曰：心怵惕思虑则伤神。神伤则心虚矣。此节照应生于心如以缟裹朱节，故曰赤脉之至，白脉之至也。前论五脏之色，生于脏而见于外，此言五脏之病，成于内而见于脉也。头痛巅疾，过在足少阴巨阳，言六淫之邪生于外也，此言五脏之病成于内也。辨脉篇曰：呼吸者脉之头也。盖呼吸急则脉亦急，故以呼吸之喘急，以形容脉之急疾也。肺主气而虚，故脉浮，病气而不病血，病上而不病下，故脉上虚而下实也，阳气虚则善为惊骇矣。胸中为气之海，上注于肺，以司呼吸，邪积于上，则膻中之正气反虚，故为虚喘也。脏真高于肺，主行荣卫阴阳，阴阳虚乘则为往来之寒热矣。酒者，熟谷之液，其气慓悍，入于胃中，则胃胀。气上逆则满于胸中，醉而使内，则气上逆，故有积气在胸中也。入房太过则伤肾，肾为本，肺为末，本伤故肺虚也。脉长而弹，弦而急也。弦则为减诸急为寒，此得之寒湿而阳气受伤，故弦急也。心下为膈，胁下为胠，内膈下连于两胠，邪在心下支胠间，故脉左右弹也。清湿地气之中人也，必从足始，足厥阴之脉，从足上腘入毛中，过阴器，抵小腹，布胁肋，故病证与疝病相同，而腰痛足冷也。厥阴与督脉会于巅，故头痛也。腹中乃脾土之郛郭，脾属四肢，上灌四末，四肢汗出当风，则风湿内乘于脾，而为积气。盖风木之邪，内干脾土，湿与阴土同气相感，故留聚而为积也。脾气不能灌溉于四旁，则逆于中而为厥气矣，名曰厥疝者，气逆而痛也。夫男女气血相同，受病亦属同法，故于中央上脏，而曰女子同法者，欲类推于四脏也。尺以候肾，黑脉之至，上坚而大者，坚大在上而不沉，乃肾脏有积，故肾脉坚大也。在小腹与阴者，小腹而兼于前阴也。清水，冷水也。肾脏寒水主气，亦同气相感也。经云：积生于风雨寒暑清湿喜怒，喜怒不节则伤脏，脏伤则病起于阴。阴既虚矣，则风雨袭阴之虚，病起于上而生积，清湿袭阴之虚，病起于下而成积。夫风雨天之邪也，清湿地之邪也，言五脏之积，由天生而地成也。王子芳曰：清邪中上，浊邪中下。阳受风气。阴受湿气。阴病者下行极而上，故头痛也。】
　　凡相五色之奇脉，面黄目青，面黄目赤，面黄目白，面黄目黑者，皆不死也。面青目赤，面赤目白，面青目黑，面黑目白，面赤目青，皆死也。
　　【王冰曰：奇脉，谓与色不相偶合。凡色见黄，皆为有胃气，故不死。无黄色而皆死者，以无胃气也。五脏以胃气为本，故无黄色，皆曰死焉。】
　　【马莳曰：上文言合色脉以图万全，而此又即五色所重者，以决其死生也。人知色脉可以决死生，而相色有诀，亦可以决死生，故谓之曰相五色之奇脉。当知色见于面，而五色以黄为主，故五色皆有黄色来参，是有胃气，不死也。若无黄色相参，是无胃气，必死也。人以胃气为本，信哉！】
　　【张志聪曰：奇脉，奇经冲任之脉色也。冲任为经血之海，五脏之血，皆归于肝，故外荣于目也。面主气色，目主血色，目之五色而俱见面黄者，五脏之阴，而俱得胃脘之阳也。经云：人无胃气者死，面无黄色，无胃土之阳矣。面之青黑赤色，皆脏邪乘阳，纯阴无阳，故皆死也。夫生于心如以缟裹朱者，论五脏之生色也，察于目者，论五脏病成之色也。】
　　　五脏别论篇第十一
  </div>
  <div class="pagination">
   <a href="黄帝素问_page4.html">
    上一页
   </a>
   <a href="黄帝素问.html">
    1
   </a>
   <a href="黄帝素问_page2.html">
    2
   </a>
   <a href="黄帝素问_page3.html">
    3
   </a>
   <a href="黄帝素问_page4.html">
    4
   </a>
   <span class="current-page">
    5
   </span>
   <a href="黄帝素问_page6.html">
    6
   </a>
   <a href="黄帝素问_page7.html">
    7
   </a>
   <a href="黄帝素问_page8.html">
    8
   </a>
   <a href="黄帝素问_page9.html">
    9
   </a>
   <a href="黄帝素问_page10.html">
    10
   </a>
   <span>
    ...
   </span>
   <a href="黄帝素问_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
