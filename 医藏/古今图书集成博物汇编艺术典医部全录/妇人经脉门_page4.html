<!DOCTYPE html>
<html>
<head>
    <meta charset="UTF-8">
    <title>妇人经脉门 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>妇人经脉门 - 第 4 页/共 7 页</h1>
    <div class="content">　　凡血色有辨，固可以察虚实，方可以察寒热。若血浓而多者，血之盛也；色淡而少者，血之衰也。此固大概之易知者也。至于紫黑之辨，其证有如冰炭，而人多不解，误亦甚矣。盖紫与黑相近，今人但见紫色之血，不分虚实，便谓内热之甚，不知紫赤鲜红，浓而成片成条者，是皆新血妄行，多由内热；紫而兼黑，或散或薄，沉黑色败者，多以真气内损，必属虚寒。由此而甚，则或如屋漏水，或如腐败之宿血，是皆紫黑之变象也。此肝脾大损，阳气大陷之证，当速用甘温，如理阴煎、理中汤、归脾汤、四味回阳饮、补中益气汤之类，单救脾土，则陷者举，脱者固，元气渐复，病无不愈。若尽以紫色作热证，则无不随药而毙矣。凡肠澼便血之属，无不皆然。学者于此，最有不可忽者。
　　　　　血枯经闭

　　血枯之与血隔，本自不同。盖隔者，阻隔也；枯者，枯竭也。阻隔者。因邪气之隔滞，血有所逆也。枯竭者，因冲任之亏败，源断其流也。凡妇女病损，至旬月半载之后，则未有不闭经者，正因阴竭所以血枯，枯之为义，无血而然。故或以羸弱，或以困倦，或以咳嗽，或以血热，或以饮食减少，或以亡血失血，及一切无胀无痛，无阻无隔，而经有久不至者，即无非血枯经闭之候。欲其不枯，无如养营；欲以通之，无如充之。但使雪消则春水自来，血盈则经脉自至。源泉混混，又孰有能阻之者！奈何今之为医者，不论有滞无滞，多兼开导之药，其有甚者，则专以桃仁、红花之类，通利为事，岂知血滞者可通，血枯者不可通也。血既枯矣，而复通之，则枯者愈枯，其与榨干汁者何异？为不知枯字之义耳。为害不小，切毋蹈此弊也。此之治法，当与前血虚肾虚二条，参而用之。
　　　　　室女经久不行

　　张氏云：室女月水久不行，切不可用青蒿等凉药。医家多以为室女血热，故以凉药解之。殊不知血得热则行，冷则凝，《养生必用方》言之甚详。此说大有理，不可不知。若经候微少，渐渐不通，手足骨肉烦疼，日渐羸瘦，渐生潮热，其脉微数，此由阴虚血弱，阳往乘之，少水不能减盛火，火逼水涸，耗亡津液。治当养血益，阴，慎毋以毒药通之，宜用柏子仁丸、泽兰汤。
　　　　　血热经早

　　凡血热者，多有先期而至，然必察其阴气之虚实。若形色多赤，或紫而浓，或去多，其脉洪滑，其脏气饮食喜冷畏热，皆火之类也。　　治血热有火者，宜清化饮主之。若火之甚者，如抽薪饮之类，方可暂用。但不可以假火作真火，以虚火作实火也。　　大都热则善流，而愆期不止者，如续断、地榆、丹参、茜根、栀子之属，皆可用。若微火阴虚，而经多早者，治宜滋阴清火，用保阴煎之类主之。　　所谓经早者，当以每月大概论。所谓血热者，当以通身脏象论。勿以素多不调，而偶见先期者为早。勿以脉证无火，而单以经早者为热。　　若脉证无火，而经早不及期者，乃其心脾气虚，不能固摄而然，宜大营煎、大补元煎，或五福饮加杜仲、五味子之类主之。此辈极多，若作火治，必误之矣。　　若一月二三至，或半月或旬日而至者，此血气败乱之证，当因其寒热而调治之，不得以经早者并论。
　　　　　血热经迟

　　血热者，经期常早，此营血流利及未甚亏者，多有之。其有阴火内烁，血本热而亦每过期者，此水亏血少燥濇而然，治宜清火滋阴，以加味四物汤、加减一阴煎、滋阴八味丸之类主之。
　　　　　血寒经迟

　　凡血寒者，经必后期而至，然血何以寒？亦惟阳气不足，则寒从中生而生化失期，是即所谓寒也。至于阴寒由外而入，生冷由内而伤，或至血逆，或为疼痛，是又寒滞之证，非血寒经迟之谓也，当详辨之！　　凡阳气不足，血寒经迟者，色多不鲜，或色见沉黑，或濇滞而少，其脉或微或细，或沉退弦濇，其脏气形气必恶寒喜暖。凡此者皆无火之证，治宜温养血气，以大营煎、理阴煎之类加减主之。　　大约寒则多滞，宜加姜、桂、吴茱萸、荜茇之类，甚者须加附子。
　　　　　血虚经乱

　　凡女人血虚者，或迟或早，经多不调，此当察脏气，审阴阳，参详形证脉色，辨而治之、庶无误也。盖血虚之候，或色淡，或濇少，或过期不至，或行后反痛，痛则喜暖喜按，或经后则困惫难支，腰膝如折，或脉息则微弱弦濇，或饮食素少，或形色薄弱。凡经有不调，而值此不足之证，皆不可妄行克削及寒凉等剂，再伤脾肾以伐生气，则惟有日甚矣。　　凡肝脾血虚，微滞微痛者，宜四物汤主之。或加肉桂，或加黄芩，随寒热而用之，自无不可。　　三阴亏弱，无热无寒平脏者，宜小营煎、五福饮、六物煎之类主之，此常人最宜之剂；或八珍汤、十全大补汤之类，皆宜择用。　　三阴亏弱兼阳虚者，宜大营煎、理营煎之类主之。　　忧思过度，心脾受伤者，七福饮、归脾汤之类主之。　　脾土不健，饮食减少，宜燥宜温者，温胃饮、理中汤之类主之。　　脾土虚陷，不能统摄营气，而为漏为频者，宜五福饮、归脾汤、寿脾煎、秘元煎，或四君子加芎、归主之。　　肝虚不能藏血，或多惊惕，或多小腹急痛，宜三阴煎、补肝散之类主之。　　若阴血虚，水不制火而邪火盛者，或为夜热盗汗，或为烦渴生痰，是即痨损之渐，速宜调治，用一二三四五阴等煎，择宜治之，否则恐成血枯也。
　　　　　肾虚经乱

　　妇人因情欲房室，以致经脉不调者，其病皆在肾经，此证最多，所当辨而治之。　　凡欲念不遂，沉思积郁，心脾气结，致伤冲任之源而肾气日消，转则或早或迟，重则渐成枯闭，此宜兼治心脾肾，以逍遥饮、秘元煎之类主之。　　若或欲火炽盛，以致真阴日溃者，宜保阴煎、滋阴八味丸之类主之。　　若房室纵肆不慎者，必伤冲任之流，而肾气不守，治须扃固命门，宜固阴煎、秘元煎之类主之。　　若左肾真阴不足，而经脉不调者，宜左归饮、左归丸、六味地黄丸之类主之。　　若右肾真阴不足，而经有不调者，宜右归饮、右归丸、八味地黄丸之类主之。　　若思郁不解致病者，非得情舒愿遂，多难取效。房室不慎致病者，使非勇于节欲，亦难全恃药饵也。
　　　　　经行腹痛

　　经行腹痛，证有虚实。实者或因寒滞，或因血滞，或因气滞，或因热滞；虚者有因血虚，有因气虚。然实痛者，多痛于未行之前，经过而痛自减。虚痛者，多痛于既行之后，血去而痛未止，或血去而痛益甚。大都可按可揉者为虚，拒按拒揉者为实。有滞无滞，于此可察。但实中有虚，虚中亦有实，此当于形气禀质，兼而辨之。当以意察，言不能悉也。　　凡妇人经期，有气逆作痛，全滞而不虚者，须顺其气，宜调经饮主之；甚者，如排气饮之类方可用。　　若气血俱滞者，宜失笑散主之。
　　若寒滞于经，或因外寒所逆，或素日不慎寒凉，以致凝结不行，则留聚为痛而无虚者，须去其寒，宜调经饮加姜、桂、吴茱萸之类主之，或和胃饮方可酌用。　　若血热血燥，以致滞濇不行而作痛者，宜加味四物汤，或用保阴煎去续断加减主之。　　此上五证，但察其有滞无虚，方是真实。若或兼虚，弗得任行克伐。　　凡妇人经行作痛，挟虚者多，全实者少。即如以可按拒按及经前经后辨虚实，固其大法也。然有气血本虚，而血未得行者。亦每拒按，故于经前，亦常有此证，此以气虚血滞，无方流通而然。但察其形证脉息，凡涉虚弱不足而经滞作痛者，惟用决津煎、五物煎加减主之，其效如神；或用四神散之类亦可。　　若痛在经后者，多由血虚，当用大小营煎，随宜加减治之，或四物、八珍俱可用。然必察其寒热虚实，以为佐使，自无不效。其有余滞未行者，惟决津煎为妙。　　凡妇人但遇经期，则必作痛，或食则呕吐，肢体困倦，或兼寒热者，是必素禀气血不足，止宜八珍汤、大营煎之类。其虚而寒甚者，宜理阴煎，渐加培补，久必自愈。有因带浊多而虚痛者，亦宜大小营煎，随其寒热加佐使主之。
　　　　　热入血室

　　妇人伤寒或劳役，或怒气发热，适遇经行，以致热入血室，或血不止，或血不行，令人昼则明了安静，夜则谵语如见鬼状者是也。　　若热因外邪由表而入者，宜一柴胡饮，或三柴胡饮，或四柴胡饮，或良方黄龙汤加生地酌而用之。　　若或怒或劳，火由内生，其人多汗而无表证者，宜保阴煎、清化饮、当归六黄汤之类加减主之。　　若病虽渐愈，但元气素弱而热有未退，血未止者，宜补阴益气煎或补中益气汤。　　若脾气素弱宜归脾汤，血气俱弱者宜十全大补汤，庶无误矣。　　若血热多滞者，宜小柴胡汤加丹皮、红花、当归。　　论曰：阳明病下血讝语者，此为热入血室，是兼男女而言也。曰妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。曰妇人中风，脉迟身凉，而证如结胸者，当刺期门。曰妇人伤寒经水适来，昼日明了，暮则讝语者，无犯胃气及上二焦，必自愈。按血室者，即冲任血海也，亦血分也。凡血分之病，有畜血者，以血因热结而留畜不行也。有热入血室者，以邪入血分而血乱不调也。故血畜者去之则愈，血乱者调之则安。调之之法，热者宜凉，陷者宜举，虚者宜滋，瘀者宜行，邪未散者宜解。然此皆病在下焦，故曰无犯胃气及上二焦，必自愈，是又不可不察。
　　　　方

　　抵当汤 【《金匮》，下同】　治妇人经水不利。　　水蛭熬　蝱虫各三十枚，熬，去翅足　桃仁二十个，去皮尖　大黄三两，酒浸　　右四味为未，以水五升，煮取三升，去滓，温服一升。
　　矾石丸　治经水不利，脏坚癖不止，中有干血，下白物。　　矾五三分，烧　杏仁一分
　　右二味末之，炼蜜和丸枣核大，内脏中，剧者再内之。
　　小柴胡汤　治妇人经病问，用此加减。　　柴胡半斤　人参去芦　甘草　生姜各三两　半夏半升　黄芩三两　大枣十二枚　　右以水一斗二升，煮取六升，去滓，再煮取三升，温服一升，日三服。
　　杏仁汤 【《千金方》，下同】　治月经不调，或一月再来，或两月三月一来，或月前或月后闭塞不通。　　杏仁二两　桃仁一两　大黄三两　水蛭　蝱虫各三十个　　右五味(口父)咀，以水六升，煮取二升，分三服。一服当有物随大小便有所下，下多者止之，少者尽三服方止。
　　大黄石卜)硝汤　治经年月水不利，胞中有风冷所致，宜下之。　　大黄　牛膝各五两　代赭一两　(石卜)硝　牡丹皮　甘草　紫菀各三两　桃仁　蝱虫　水蛭　干姜　细辛　芒硝各二两　麻仁五合　　右十四味(口父)咀，以水一斗五升，煮取五升，去滓，内硝令烊，分五服，五更为首，相去一炊顷自下，后将息。忌见风。
　　茱萸蝱虫汤　治久寒月经不利，或多或少。　　吴萸三升　蝱虫　水蛭　(上庶下虫)虫　牡丹皮各一两　生姜一片　小麦　半夏各一升　桃仁五十枚　人参　牛膝各三两　桂心六两　甘草一两半　芍药二两　大枣二十枚　　右(口父)咀，以酒一斗，水二斗，煮取一斗，去滓，适寒温，一服一升，日三。不能饮酒人，以水代之。汤欲成，乃内诸虫。不耐药者，饮七合。
　　抵当汤　治月经不利，腹中满，时自减。　　虎掌　大黄各二两　桃仁三十枚　水蛭二十枚　　右四味，水三升，煮取一升，尽服之，当下恶血为度。
　　七熬圆　治月经不利，手足烦热，腹满，默默不欲寤，心烦。　　前胡　芒硝各五两　葶苈　蜀椒并熬，各六铢　生姜　芎藭　茯苓十五铢　杏仁九铢，熬　桃仁二十枚，熬　水蛭半合，熬　大黄一两半　　右十一味为末，蜜丸梧子大，空腹饮服七丸，日三。不知加一倍。一方无芎藭、前胡，有柴胡。一方有庶　虫虫、丹皮各二两。
　　桃仁散　治月经来绕脐痛，上冲心胸，往来寒热，如疟疰状。　　桃仁五十枚　(上庶下虫)虫二十枚　桂心五寸　苡仁　牛膝　代赭各二两　大黄八两　茯苓一两　　右治下筛，宿勿食，温酒服一钱匕，日三。
　　小牛角(角思)散　治经来举重，伤任脉下血；或经脉未断为房事，成血漏；及产后脏开经利，五贲之病。　　牛角(角思)一枚，烧令赤　鹿茸　禹余粮　当归　干姜　续断各二两　阿胶三两　鰞鲗鱼骨　龙骨各一两　赤小豆二升　　右十味，治下筛，空腹，以酒服方寸匕，日三。一方无鹿茸、鰞鲗骨。
　　龙骨散　治妇人经水不利，绝产。
　　龙骨三两　黄蘗　半夏　灶中黄土　桂心　干姜各二两　石苇　滑石各一两　鰞鲗骨　代赭石各四两　白殛蚕五枚　　右十一味，治下筛，酒服方寸匕，日三服。服菜三月，有子即住药。药太过多生两子。寡妇童女，不可妄服。
　　桃仁汤　治妇人月水不通。
　　桂心　牛膝各二两　桃仁　(石卜)硝　牡丹皮　射干　土瓜根　黄芩各三两　芍药　大黄　柴胡各四两　水蛭　蝱虫各七十枚　　右(口父)咀，以水九升，煮取二升半，去滓，分三服。
　　干漆汤　治月水不通，小腹坚痛不得近。　　大黄三两　吴茱萸随宜　干漆　萎蕤　芍药　细辛　甘草　附子各一两　当归　桂心　芒硝　黄芩各二两　　右(口父)咀，以清酒一斗，浸一宿，煮取三升，去滓，内硝烊尽，分为三服，相去如一炊顷。
　　芒硝汤　治月经不通。
　　大黄三两　芒硝　丹砂末　当归　芍药　土瓜根　水蛭各二两　桃仁一升　　右(口父)咀，以水九升，煮取三升，去滓，内丹砂、芒硝，分为三服。
　　阳起石汤　治月水不调，或前或后，或多或少，乍赤乍白。　　赤石脂三两　阳起石　甘草　续断　干姜　人参　桂心各二两　附子一两　伏龙肝五两　生地一斤　　右十味，以水一斗，煮取三升二合，分四服，日三夜一。
　　黄苓牡丹汤　治女人从小至大，月经未尝来，颜色痿黄，气力衰少，饮食无味。　　黄芩　丹皮　桃仁　瞿麦　芎藭各二两　芍药　枳实　射干　海藻　大黄各一两　蝱虫七十枚　水蛭五十枚　蛴螬十枚　　右(口父)咀，以水一斗，煮取三升，分三服。服两剂后，灸乳下一寸黑员际各五十壮。
　　牡丹圆　治妇人女子，病后月经闭绝不通，及从来不通。　　瞿麦　芎藭　海藻各一两　丹皮三两　芍药　元参　桃仁　当归　桂心各二两　蝱虫　水蛭各三十枚　蛴螬二十枚　　右为末，蜜和丸梧子大，酒下十五丸，加至二十丸。如血盛者，作散服方寸匕。腹中当转如沸，血自化成水去。如小便赤少，除桂心，用地肤子一两。
　　干漆圆　治月经不通，百疗不瘥。
　　干漆　土瓜根　射干　芍药各一两半　(上庶下虫)虫　蛴螬各四十枚　水蛭　蝱虫各七十枚　桃仁　鳖甲各二两　丹皮　牛膝　黄芩　吴茱萸　大黄　桂心　柴胡各一两六铢　火麻仁四合　乱发鸡子大，二枚　庵(艹闾)子二合　　右为末，以蜜和丸，每日酒下十五丸，梧子大，渐加至三十丸，日三。仍用后浸酒，服前丸药。
　　浸酒方　以此酒服前药甚良。
　　火麻子三升　庵(艹闾)子二升　桃仁一升　桂心　灶屋炲煤各四两　土瓜根　射干各六两　牛膝八两　　右(口父)咀，以清酒三斗，绢袋盛药，浸五宿；或单服之，不下前药亦好。
　　牡蛎圆　治经闭不通，不欲饮食。
　　牡蛎四两　大黄一斤　柴胡五斤　干姜三两　芎藭　茯苓各二两半　蜀椒十两　亭苈子　芒硝　杏仁各五合　水蛭　蝱虫各半两　桃仁七十枚　　右十三味为末，蜜丸梧子大，饮服七丸，日三。
　　当归圆　治腰腹痛，月水不通利。
　　当归　川芎各四两　桃仁五十枚　蝱虫　乌头　丹参　干漆各一两　人参　牡蛎　土瓜根　水蛭各二两　　右为末，以白蜜丸如梧子，酒下三丸，日三服。
　　促经汤 【《医统》，下同】　治月经过期不行，腰腹作痛。　　香附子　熟地黄　白芍药　莪朮　木通　苏木各八分　当归一钱　川芎　红花　肉桂各五分　桃仁二十粒，去皮尖　甘草五分　　右，水锺半，煎八分，空心温服。

　　白垩圆　治妇人月经一月再来，或隔月不来，或多或少，淋沥不断，或来而腰腹痛，嘘吸不能食，心腹痛，或青黄黑色，或如水，举体沉重。　　白垩　白石脂　牡蛎　禹余粮　龙骨　细辛　鰞鲗骨各一两半　当归　芍药　黄连　黄芩　干姜　桂心　人参　瞿麦　石苇　白芷　白蔹　附子　甘草各一两　蜀椒半两　　右为末，蜜丸如梧子大，空心酒下二十丸，日三；至月候来时，日四五服为佳。
　　加味逍遥散　治肝脾血虚有热。
　　柴胡　丹皮　山栀炒，各五分　甘草炙　当归炒　芍药酒炒　茯苓　白朮炒，各一钱　　右，水煎服。

　　归脾汤　治经候不准，晡热内热。
　　人参　白朮炒　黄芪炒　白茯苓　龙眼肉　当归　远志　酸枣仁炒，各一钱　木香　甘草　　右，姜枣水煎服。

　　四物汤　血家要药。亦治月水不调，脐腹(疒丂)痛。　　熟地黄酒蒸，三钱　当归酒拌　白芍药炒　川芎各一钱　　右，水煎服。

　　加味四物汤　治血分有热。
　　四物汤　柴胡　牡丹皮　山栀
　　右，煎服。

　　二陈汤　治中脘停痰，饮食少思，呕逆等证，女人经病。　　陈皮去白　茯苓　半夏各一钱　甘草炙，五分　　右，水煎服。

　　越鞠丸　治郁伤气滞，胸膈痞闷，肚腹膨胀，饮食少思，吞酸嗳腐，女人经病。　　香附　苍朮炒　川芎　栀子炒　神曲炒　山楂各等分　　右为末，用神曲糊丸菉豆大，每服六十丸或七十丸，食远白汤送下。
　　八珍汤　治脾胃伤损，恶寒发热，烦躁作渴，女人经病。　　当归酒拌　芍药　炙甘草　川芎各一钱　人参　白朮　茯苓各二钱　熟地三钱　　右，水煎服。

　　加味小柴胡汤　治肝胆经风热。
　　柴胡二钱　黄芩炒，一钱　人参　半夏各七分　甘草炙，五分　山栀　牡丹皮随宜　　右，姜枣水煎服。

　　补肝散　治肝肾二经，气血亏损，经候不调。　　山萸肉　当归　五味子炒杵　山药　黄芪炙　川芎　木瓜各半两　熟地黄　白朮炒，各一两　独活　酸枣仁炒，各四两　　右为末，每服五钱，姜枣水煎服。

　　十全大补汤　治气血俱虚，经候不调，及培补一切虚证，必用之药。　　当归　甘草炙　芍药　川芎各一钱　人参　白朮　茯苓各二钱　熟地黄三钱　黄芪蜜炙　肉桂随宜　　右，水煎服。

　　神芎丸 【河间，下同】　治妇人经病。　　大黄　黄芩各二两　牵牛　滑石四两　　右为细末，滴水为丸如小豆大，温水下十丸至十五丸，每服加十丸，日三服；冷水下亦得。或炼蜜丸愈佳，以利为度。如孕妇及妇人经病，产后血下不止者，则不宜服。
　　二气汤　治月水不调，断绝不产，面黄肌瘦，饮食不甘，内有燥热，以柴胡饮子相参服之。　　大黄四两，别为末，酢一升，慢火熬成膏子　当归　白芍药各二两　　右为末，以膏子和丸如桐子大，服股二十丸，淡酢汤下，食前，日进三服。如月水不通，如干漆三钱炒，出火毒，没药半两，硇砂三钱研。官桂二钱，盘蝥三钱，去足炒熟用，生则令人吐泻。
　　当归龙骨丸　治月事失常，经水过多。　　当归　白芍药　黄连　染槐子　艾叶炒　茯苓各半两　龙骨　黄蘗各一两　木香一分　　右为末，滴水为丸如小豆大，温米饮下三四十九，食前，日三四服。
　　黄药子散　治月事不止，烦渴闷乱，心腹急痛，肢体困倦，不思饮食。　　黄药子　当归　芍药　生地　黄芩　人参　白朮　甘草　知母　石膏各一两　川芎　桔梗　紫菀　槐花子　柴胡各一分　　右为粗末，抄三钱，水一盏，煎至七分，滤汁温服，食前，但一服。
　　通经散　治月经不通。
　　甘遂以面包百余沸，取出，冷水浸过，去面焙干　陈皮去白　当归各一两　　右为细末，每服三钱，温汤调下，临卧服。
　　桃仁承气汤　治月事沉滞。
　　桃仁十二个，去皮尖　官桂　甘草　芒硝各半两　　右銼如麻豆大，每服三五钱，水一大盏，煎至七分，去滓温服。
　　黄连解毒汤　治经血暴下。
　　黄连　黄蘗　黄芩　大栀子各等分
　　右銼如麻豆大，每服五钱，水二盏，煎至八分，去滓温服之。
　　通经方 【丹溪】　治积痰伤经不行，夜则妄语。　　(艹舌)蒌子一两　吴茱萸十粒　桃仁五十个　红曲二钱　砂仁三两　黄连半两　　右为末，生姜汁化炊饼，为丸桐子大，每服百丸，空心白汤下。
　　琥珀散 【《入门》，下同】　治妇人月经壅滞，每发心腹脐(疒丂)痛不可忍，及寻常气血痛，并产后血上抢心。　　京三棱　蓬莪朮　赤芍药　刘寄奴　牡丹皮　熟地　官桂　菊花　真蒲黄　当归各一两　　右，前五味用乌豆一升，生姜半斤，米酢四升，同煮豆烂为度，焙干入后五味同为末，每服二钱，温酒调下，空心食前服。《济生》有延胡、乌药各一两，无蒲黄、菊花。
</div>
    <div class="pagination">
<a href="妇人经脉门_page3.html">上一页</a><a href="妇人经脉门.html">1</a><a href="妇人经脉门_page2.html">2</a><a href="妇人经脉门_page3.html">3</a><span class="current-page">4</span><a href="妇人经脉门_page5.html">5</a><a href="妇人经脉门_page6.html">6</a><a href="妇人经脉门_page7.html">7</a><a href="妇人经脉门_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
