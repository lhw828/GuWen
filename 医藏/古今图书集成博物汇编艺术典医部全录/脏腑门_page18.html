<!DOCTYPE html>
<html>
<head>
    <meta charset="UTF-8">
    <title>脏腑门 - 第 18 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>脏腑门 - 第 18 页/共 27 页</h1>
    <div class="content">　　 【注　肺属金位，居西方，故右颊先赤。】
　　　　　气厥论

　　心移寒于肺，肺消。肺消者，饮一溲二，死，不治。　　 【注　肺受心邪，则不能通调水液，而惟下泄矣。肺为金水之原，寒随心火，消烁肺精，是以饮一溲二者，肺液并消，故为不治之死证。】　　心移热于肺，传为膈消。
　　 【注　心肺居于膈上，火热淫于肺金，则金水之液涸。膈消者，膈上之津液耗竭而为消渴也。】
　　　　　大奇论

　　肺之壅，喘而两胠满。
　　 【注　壅者脏气满而外壅于经络也。盖满在气，则肿在肌肉；壅在经，则随经络所循之处而为病也。肺主呼吸，其脉从肺系横出腋下，故喘而胠满。】
　　　　　标本病传论

　　肺病，喘咳三日而胁支满痛，一日身重体痛，五日而胀。十日不已，死。冬日入，夏日出。　　 【注　肺病喘咳者，病先发于肺，三日而之肝则胁支满痛，一日而之脾则身重体痛，五日而之胃则胀。再十日不已，死。夫冬气收藏，夏气浮长，日出气始生，日入气收引，肺主气，故终于气之出入也。】
　　　　　阴阳类论

　　二阴二阳病在肺。少阴脉沉，胜肺伤脾，外伤四肢。　　 【注　肾精之上通于肺者，从脾土而上升，二阴二阳相类而病在肺者，肾水从阳明而直乘于肺，是以肺反病也。少阴脉沉，是心肾不交矣。水不济火，则火热炎上而胜肺；水不灌于土中，则土燥而脾气损伤，外伤四肢。盖土受水津之湿，而后能灌溉于四旁。】
　　　　　方盛衰论

　　肺气虚，则使人梦见白物，见人斩血藉藉。得其时，则梦见兵战。　　【注　白物，金之象，斩血，刑伤也。得其时，谓得其秋令之时，则梦见兵战，盖得其时气之助而金气盛也。】
　　　　灵枢经

　　　　　本输篇

　　肺出于少商，少商者，手大指端内侧也，为井木。溜于鱼际，鱼际者，手鱼也，为荥。注于太渊，太渊，鱼后一寸陷者中也，为腧。行于经渠，经渠，寸口中也，动而不居，为经。入于尺泽，尺泽，肘中之动脉也，为合。手太阴经也。　　 【注　肺出于少商者，脏腑之血气，从大络而注于孙络皮肤之间。肺脏所出之血气，从少商而合于手太阴之经也。少商在手大指内侧，去爪甲如韭叶许，为井木。鱼际在大指下高起之白肉际为荥火，有如鱼腹，因以名之。太渊在鱼后陷中，为腧土。经渠在寸口中动脉，为经金。尺泽在肘中，为合水。】
　　　　　本神篇

　　肺喜乐无极则伤魄，魄伤则狂，狂者意不存。人皮革焦，毛瘁色夭，死于夏。　　 【注　喜乐，心之情，如肺因喜乐无极则伤肺脏之魄，魄伤则狂，狂者意不存，意者心之发，盖喜乐无极，则神亦惮散而不存矣。肺主皮毛，故人皮革焦。】
　　　　　经脉篇

　　肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内，上骨下廉，入寸口上鱼，循鱼际出大指之端。其支者，从腕后直出次指内廉，出其端。是动则病肺胀满膨膨而喘咳，缺盆中痛；甚则交两手而瞀，此为臂厥。是主肺所生病者，咳上气喘，渴烦，心胸满，臑臂内前廉痛，厥，掌中热。气盛有余，则肩背痛，风寒，汗出，中风，小便数而欠。气虚，则肩背痛寒，少气不足以息，溺色变。　　【注　三阴三阳之气，本于阳明胃腑所生，从手阳明之五里而散，行于肤表。肺主气而外主皮毛，是以手太阴与手足阳明论气之盛虚，其余诸经略而不论也。夫三阴三阳之气，有因于本气之盛虚，有因于外感风寒，以致气之盛者，故提于十二经之首。曰风寒、汗出、中风，盖以申明三阴三阳之气在表，而合于天之六气也。】　　【肺经诸穴歌　手太阴，十一穴。中府云门天府列。侠白下尺泽，孔最见列缺。经渠太渊下鱼际，抵指少商如韭叶。】　　【分寸歌　太阴肺兮出中府，云门之下一寸许。云门璇玑旁六寸，巨骨之下二骨数。天府腋下三寸求，侠白肘上五寸主。尺泽肘中约横纹，孔最腕上七寸取。列缺腕侧一寸半，经渠寸口陷中主。太渊掌后横纹头，鱼际节后散脉举。少商大指端内侧，相去爪甲韭叶许。】
　　　　　经水篇

　　手太阴外合于河水，内属于肺。
　　 【注　肺属干金，而主天为水之生源，故手太阴外合于河水，而内属于肺。】
　　　　　病传篇

　　病先发于肺，三日而之肝，一日而之脾，五日而之胃。十日不已，死。冬日入，夏日出。　　 【注　肺主气，日出而气始隆，日入而气收引。冬日入者，气入而绝于内也。夏日出者，气出而绝于外也。】
　　　　　淫邪发梦篇

　　肺气盛，则梦恐惧哭泣飞扬。厥气客于肺，则梦飞扬，见金铁之奇物。　　【注　客于肺，则梦飞扬，肺主气而肺气虚也。金铁之奇物，金气虚而见异象也。】
　　　　　顺气一日分为四时篇

　　肺为牝脏，其色白，其音商，其时秋，其日庚辛，其味辛。　　 【注　肺属金，故为牝脏。】

　　　　　本脏篇

　　肺小则少饮，不病喘喝；肺大则多饮，善病胸痹、喉痹、逆气。肺高则上气肩息咳；肺下则居贲迫肺，善胁下痛。肺坚则不病咳上气；肺脆则苦病消瘅易伤。肺端正则和利难伤；肺偏倾则胸偏痛也。　　 【注　肺主通调水道，故小则少饮，大则多饮。肺司呼吸，故小则不病喘喝，大则善病胸痹、喉痹。肺主气，故高则上气息肩而咳也；下则肺居贲间而胃脘迫肺，血脉不通，故胁下痛。肺坚则气不上逆而咳，肺脆则苦病消瘅而肺易伤也。】
　　　　扁鹊难经

　　　　　肺脏形象

　　四十二难曰：肺重三斤三两，六叶两耳，凡八叶，主藏魄。
　　　　中藏经 【汉　华佗】

　　　　　论肺脏虚实寒热生死逆顺脉证之法
　　肺者，魄之舍，生气之源，乃五脏之华盖也。外养皮毛，内荣肠胃，与大肠为表里，手太阴阳明是其经也。气通则能知其香味。有病则喜嗽。实则鼻流清涕，虚实寒热皆使人喘嗽。实规梦刀兵恐惧，肩息胸满；虚则寒生咳息利下，少气力，多悲感。王于秋。其脉浮而毛，曰平。又浮而短濇者，肺脉也。其脉来毛而中央坚，两旁虚曰太过，病在外；其脉来毛而微，曰不及，病在内。太过则令人气逆、胸满、背痛；不及则令人喘呼而咳，上气见血，下闻病音。又肺脉厌厌聂聂，如落榆叶住曰平；来如循鸡羽曰病；如物之浮，如风之吹鸟背上毛者死。其肺脉来至大虚，又如以毛羽中人肤，其色赤，其毛折者死。又微曰平，毛多曰病，毛而弦曰春病，弦甚曰即死。又肺病吐衂血，皮热脉数，颊赤者死。又久咳而见血，身热而短气，脉当濇今反浮大，色当白今反赤者，火克金，十死不治也。肺病喘咳，身寒无热，脉迟微者，可治。秋旺于肺，其脉当浮濇而短，曰平；反此为病。又反洪而大而长，是火焚金，亦不可治。反得软而滑者，肾来乘肺，不治自愈。反浮大而缓者，是脾来生肺，不治而差。反弦而长者，是肺被肝从为微邪，虽病不妨。虚则不能息，耳重嗌干，喘咳上气，肩背痛。有积则胁痛。中风则口燥而喘，身运而重，汗出而冒闷。其脉按之虚弱，如葱叶，下无根者死。中热则唾血，其脉细紧浮数芤皆主失血，此由躁扰嗔怒，劳伤得之，气结壅所为也。又其人喘而目脱，其脉浮大者是也。又肺痿则吐涎沫，而咽干欲饮者，欲愈；不饮则未差。又咳而遗小便者，上虚不能制下故也。其沉浊者病在内，浮清者病在外。肺死则鼻孔开而黑，喘而目直视也。又肺绝则十三日死。其病足满泻痢不觉出也，面白目青，此谓经乱也。此虽天命亦不足治。又饮酒中风，言则肺发咳嗽，喘闷，见血者不可治；无血者可治。面黄色白亦可治，肺病颊赤者死。又言音喘急短气而睡，此为真鬼相害，十死十，百死百，大逆之兆也。又汤上而下降燔于肺，肺自结邪胀满喘急，狂言目瞑，非常所说而口鼻张，大小便头俱胀，饮水无度，此因热伤阳为肺化血不可治，半岁死。又肺疟使人心寒，寒甚则发热，寒热往来，休作不定，多惊咳喘如有所见者是也。其脉浮而紧，又滑而数，又迟濇而小，皆为肺疟之脉也。又其素声清而雄烈，暴不响亮，而拖气用力，言语难出，视不转睛，虽未为病，其人不久。又肺病实则上气喘急咳嗽，身热脉大也。虚则力乏喘促，右胁胀，语言气短者是也。又乍寒乍热，鼻塞颐赤白，皆病之候也。
　　　　脉诀 【晋　王叔和】

　　　　　肺脏歌

　　肺脏最居先，大肠通道宣。
　　 【注　体居各脏之上，用为各经之始，故曰居先。肺主气，大肠乃肺之腑而行气宣化，为传送之官也。】　　兑为八卦地，金属五行牵。
　　 【注　肺居兑方而属金。以八卦论之，居于兑地；五行论之，木水火土皆起于金也。】　　皮与毛相应。
　　 【注　肺主皮毛，故曰相应。】
　　魂将魄共连。
　　 【注　肝藏魂，肝木受气于申；肺藏魄，肺金受气于寅，故曰连。】　　鼻闻香臭辨，壅塞气相煎。
　　 【注经曰：肺气通于鼻，鼻和则知香臭矣。壅塞，不通也。相煎，邪气迫于肺也。】　　语过多成嗽。
　　 【注　肺主气，语言太过则气伤矣，嗽疾于是而作焉。】　　疮浮酒灌穿。
　　 【注　酒，湿热之物也。疮多起于湿热，肺主皮毛，酒过多则湿热伤肺，而皮分生疮，故曰疮浮。】　　脂膏凝者吉，枯骨命难全。
　　 【注　肺金色，白而光泽，白者金也。光泽者，水也，是金能生水，故云吉也。枯骨之色白而不泽，白是金也，不泽者内失其水，以火就燥也，火来克金，故云命难全也。】　　本积息贲患，乘春右胁边。
　　 【注经曰：肺之积名曰息贲，在右胁下，覆大如杯，以甲乙日得之。何以言之？心病传肺，肺当传肝，肝以春适王，王则不受邪，肺欲复还心，心不肯受而留结为积；故知息贲以春甲乙日得之也。】　　顺时浮濇短，反即大洪弦。
　　 【注　肺属金而旺秋，其脉当秋浮濇而短，谓之顺时；若洪大而弦，风火胜金，谓之反候。】　　实梦兵戈竞，虚行涉水田。
　　 【注　金盛主杀，肺气盛，故梦兵戈相竞。北方属水，乃金衰墓之乡，肺气虚，故梦涉于水田也。】　　三斤三两重，六叶散分悬。
　　 【注　肺重三斤三两凡六叶，分散而悬各脏之上。】
　　　　千金方 【唐　孙思邈】

　　　　　肺脏病脉论

　　肺主魄，魄脏者，任物之精也。为上将军，使在上行，所以肺为五脏之华盖。并精出入谓之魄。魄者肺之脏也。鼻者肺之官，肺气通于鼻，鼻和则能知香臭矣。循环紫宫，上出于颊，候于鼻，下回肺中，荣华于发。外主气，内主胸。与乳相当，左乳庚，右乳辛。肺重三斤三两，六叶两耳，凡八叶，有十四童子七女子守之。神名鸿，鸿主藏魄，号为魄脏。随节应会，故云肺藏气，气舍魄。在气为咳，在液为涕。肺气虚，则鼻息利，少气；实则喘喝，胸凭仰息。肺气虚则梦见白物，见人斩血藉藉，得其时，则梦见兵战。气盛则梦恐惧哭泣，厥气客于肺，则梦飞扬，见金铁之器及奇物。　　白为肺，肺合皮，白如豕膏者吉。肺主鼻，鼻是肺之余。凡人分部陷起者必有病生。大肠阳明为肺之部，而脏气通于内，外部亦随而应之。沉浊为内，浮清为外。若外病内入则所部起，内病里出则所部陷。外入前治阳，后治阴；内出前治阴，后治阳。实泻虚补。阳主外，阴主内。凡人死生休否，则脏神前变形于外。人肺前病，鼻则为之孔开焦枯；若肺前死，鼻则为之梁折，孔闭，青黑色；若天中等分，墓色应之，必死不治。看色深浅，斟酌赊促。远不出一年，促不延时月。肺疾少愈而卒死，何以知之？曰：赤黑如拇指，黡点见颜颊上，此必卒死。肺绝三日死，何以知之？口张但气出而不还，面白目青，是谓乱经。饮酒当风，风入肺经，胆气妄泄，目则为青，虽有天救，不可复生。面黄目白，如枯骨死。吉凶之色，在于分部。若见赤白入鼻必病，不出其年。若年间不应，三年之中祸必应也。　　假令肺病南行，若食马肉及獐肉得之。不者当以夏时发，得病以丙丁日也。宜赤药。
　　　　　肺实热

　　右手寸口气口以前脉阴实者，手太阴经也。病苦肺胀，汗出若露，上气喘逆，咽中塞，如欲呕状，名曰肺实热也。
　　　　　肺虚冷

　　右手寸口气口以前脉阴虚者，手太阴经也。病苦少气，不足以息，嗌干不津液，名曰肺虚冷也。
　　　　　肺与大肠俱实

　　右手寸口气口以前脉阴阳俱实者，手太阴与阳明经俱实也。病苦头痛目眩，惊狂，喉痹痛，手臂卷，唇吻不收，名曰肺与大肠俱实也。
　　　　　肺与大肠俱虚

　　右手寸口气口以前脉阴阳俱虚者，手太阴与阳明经俱虚也。病苦耳鸣嘈嘈，时妄见光明，情中不乐，或如恐怖，名曰肺与大肠俱虚也。
　　　　　肺劳

　　肺劳病者，补肾气以益之，肾王则感于肺矣。人逆秋气则手太阴不收，肺气焦满，顺之则生，逆之则死。顺之则治，逆之则乱。反顺为逆，是为关格，病则不得生矣。
　　　　　气极

　　凡气者主肺也，肺应气，气与肺合。又曰：以秋遇病为皮痹，皮痹不已，复感于邪，内舍于肺，则寒湿之气客于六腑也。若肺有病，则先发气，气上冲胸，常欲自恚，以秋庚辛日伤风邪之气为肺风。肺风之状多汗，若阴伤则寒，寒则虚，虚则气逆咳，咳则短气，暮则甚，阴气至，湿气生，故甚。阴畏阳气，昼日则瘥。若阳伤则热，热则实，实则气喘息，上胸臆，甚则唾血。然阳病治阴，阴是其里；阴病治阳，阳是其表。是以阴阳表里衰王之源，故知以阳调阴，以阴调阳。阳气实则决，阴气虚则引。善治病者，初入皮毛肌肤筋脉则治之，若至六腑五脏，半死矣。
　　　　济生方 【宋　严用和】

　　　　　肺大肠虚实论治

</div>
    <div class="pagination">
<a href="脏腑门_page17.html">上一页</a><span>...</span><a href="脏腑门_page13.html">13</a><a href="脏腑门_page14.html">14</a><a href="脏腑门_page15.html">15</a><a href="脏腑门_page16.html">16</a><a href="脏腑门_page17.html">17</a><span class="current-page">18</span><a href="脏腑门_page19.html">19</a><a href="脏腑门_page20.html">20</a><a href="脏腑门_page21.html">21</a><a href="脏腑门_page22.html">22</a><a href="脏腑门_page23.html">23</a><span>...</span><a href="脏腑门_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
