<!DOCTYPE html>
<html>
<head>
    <meta charset="UTF-8">
    <title>伤寒门 - 第 7 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伤寒门 - 第 7 页/共 30 页</h1>
    <div class="content">　　伤寒战栗，何以明之？二者形相类而实非一。合而言之，非二也；析而分之，有内外之别焉。战者，身为之摇者是也；栗者，心战是也。二者有内外之诊也。昧者通而为一，而不知有逆顺之殊焉。经曰：胃无谷气，脾濇不通，口急不能言，战而栗者。即此观之，二者岂不异哉？战之与振，振轻而战重也。战之与栗，战外而栗内也。战栗者，皆阴阳之争。伤寒欲解，将汗之时，正气内实，邪不能与之争，则便汗出而不发战也。邪气欲出，其人本虚，邪与正争，微者为振，甚者则战，战退正胜而解矣。经曰：病有战而汗出，因得解者，何也？其人本虚，是以发战者是也。邪气外与正气争则为战，战其愈者也。邪气内与正气争则为栗，栗为甚者也。经曰：阴中于邪，必内栗也。表气微虚，里气不守，故使邪中于阴也。方其里气不守，而为邪中于正气，正气怯弱，故成栗也。战者正气胜，栗者邪气胜也。伤寒六七日欲解之时，当战而汗出，其有但心栗而鼓颔，身不战者，已而遂成寒逆，似此证多不得解。何者？以阴气内盛，正气大虚，不能胜邪，反为邪所胜也。非大热剂与其灼灸，又焉得而御之？
　　　　　四逆

　　伤寒四逆，何以明之？四逆者，四肢逆而不温者是也。积凉成寒，积温成热，非一朝一夕之故，其所由来者渐矣。伤寒始者，邪在皮肤，当太阳阳明受邪之时则一身手足尽热，当少阴太阴受邪之时则手足自温，是表邪渐缓而欲传里也。经曰：伤寒四五日，手足温而渴者，小柴胡汤主之。是太阳之邪，传之少阴也。伤寒脉浮，手足自温者，是为系在太阴，是少阳邪传于太阴也。是知邪气在半表半里，则手足不热而自温也。至于邪传少阴，为里证已深，虽未至厥，而手足又加之不温，是四逆也。若至厥阴则手足厥冷矣。经曰：少阴病四逆，其人或咳或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草四者，皆是寒冷之物，而专主四逆之疾，是知四逆非虚寒之证也。又有四逆诸汤，亦治四逆手足寒，方用干姜、附子热药者，厥有旨哉！若手足自热而至温，从四逆而至厥者，传经之邪也，四逆散主之。若始得之，手足便厥而不温者，是阴经受邪，阳气不足，可用四逆汤温之。当须识此，勿令误也。四逆与厥，相近而非也。经曰：诸四逆厥者不可下，是四逆与厥有异也。吐利烦躁见四逆者，死，是恶见其四逆也。诊视之间，熟详究之。
　　　　　厥

　　伤寒厥者，何以明之？厥者冷也，甚于四逆也。经曰：厥者，阴阳气不相顺接，便为厥。厥者，手足逆冷是也。谓阳气内陷，热气逆伏，而手足为之冷也。经曰：伤寒一二日至四五日厥者，必发热。前热者后必厥。厥深者热亦深，厥微者热亦微。是知内陷者手足为厥矣。少阴病但厥无汗，而强发之，必动其血，未知从何道出，或从口鼻，或从目出，是名下厥上竭，亦是言发动其热。先热而后厥者，热伏于内也；先厥而后热者，阴退而阳气得复也。若始得之便厥者，则是阳气不足而阴气胜也。大抵厥逆为阴所主寒者多矣，而又有进退之别。经曰：病厥五日，热亦五日，设六日当复厥，不厥者自愈。发热四日，厥反三日，复热四日，厥少热多，其病自愈。厥四日，热反三日，复厥五日，其病为进。寒多热少，阳气退，故为进也。病至厥阴，传经尽也。当是之时，阳气胜阴，厥少热多，其病则愈。若或阴气反胜，阳不得复，厥多热少，其病则逆。厥为阴气至也，热为阳气复也。至于下利，则曰先厥后发热，而利必自止，见厥复利。厥者复为热，为阳气得复，而利必自止。热者便为厥，是阴气还胜也，故复下利矣。诸阳受气于胸中，邪气客于胸中，郁郁留结，则阳气不得敷布，而手足为之厥。经曰：手足厥冷，脉乍紧，邪结在胸中，心中满而烦，饥不能食，病在胸中，当吐之者是矣。厥为阴之盛也，若更加之恶寒而蜷者，阴气之极也，则难可制。经曰：少阴病恶寒，身蜷而利，手足厥冷者，不治。是厥冷之逆者，神丹其能生乎？
　　　　　郑声

　　伤寒郑声，为邪音也。孔子曰：恶郑声之乱雅乐也。又曰：放郑声，远佞人。郑声淫，佞入殆。是谓郑声为不正之音也。伤寒郑声者，则其声如郑卫之音转不正也。经曰：虚则郑声。今汗后或病久人声转者是也。以此为虚，从可知矣。又郑声者，重语也，正为声转也。若声重而转其本音者亦是矣。昧者殊不知此，妄以重为重迭之语，与讝语混而莫辨，遂止以身热脉数，烦渴便难而多言者为讝语；以身凉脉小自利不渴，而多言者为郑声。如此则有失仲景之本意。兼郑声淫则语以正之，则郑声不为重迭，正为不正也。况仲景之书三百九十余证，曲尽伤寒形候，未有脱落而不言者。若是郑声为多言，则于三阴门中，亦须条见。所以郑声别无证治者，是不与讝语为类也。虽曰虚矣，止为正气虚而不全，故使转声而不正也。明者鉴此，幸详究之！
　　　　　讝语

　　伤寒讝语，何以明之？讝者，谓呢喃而语者也。又作讝谓妄有所见而言也。此皆真气昏乱，神识不清之所致。夫心藏神而主火，病则热气归焉。伤寒胃中热盛，上乘于心，心为热冒，则神昏乱而语言多出识昏，不知所以然，遂言无次而成讝妄之语。轻者睡中呢喃，重者不睡亦语言差缪。有讝语者，有独语者，有狂语者，有语言不休者，有言乱者，此数者，见其热之轻重也。讝语与独语，虽问有妄错之语，若与人言有次，是热未至于极者也。经曰：独语如见鬼状，若剧者，发则不识人。是病独语未为剧也。狂语者，热甚者也。由神昏而无所见觉，甚则至于喊叫而言语者也。言语不休，又其甚也。至于乱语者，谓妄言骂詈，善恶不避亲疏，为神明已乱也。经曰：诸逆发汗，微者难差，剧者言乱，是难可复制也。讝语之由，又自不同，皆当明辨之；有被火劫而致者，有汗出而致者，有下利而致者，有下血而致者，有燥屎在胃而致者，有三阳合病而致者，有过经而致者，有亡阳而致者。经曰：火热入胃中，水竭躁烦，必发讝语。又腹满微喘，口干咽烂，或不大便，久则讝语。是因被火刼而致也。汗出讝语，此为风也，须下之。过经乃可下之。下之若早，语言必乱，以表虚里实故也。是汗出而致者也。下利讝语者，有燥屎也，小承气汤主之。是下利而致者也。下血讝语者，此为热入血室，当刺期门，随其实而泻之。是下血而致者也。讝语有潮热反不能食者，胃中必有燥屎五六枚也。是燥屎在胃而致者也。腹满身重，虽以转侧，口不仁而面垢，讝语遗尿。是三阳合病而致者也。过经讝语者热也，当以汤下之，是过经而致者也。发汗多亡阳讝语者，不可下，与柴胡汤桂枝汤，和其荣卫，是以有通津液后自愈，是亡阳而致者也。诸如此者，脉短则死，脉自和则愈。又身微热脉浮大者生。逆冷脉细沉，不过一日死。实则讝语，气收敛在内而实者，本病也。或气上逆而喘满，或气下夺而自利者，皆为逆也。经曰：直视讝语喘满者死，下利者亦死。谓其正气脱绝也。能知虚实之诊，能识从逆之要，治病疗病，则不失矣。
古今图书集成医部全录卷三百四十三

伤寒门

　　　　明理论 【金　成无己】

　　　　　短气

　　伤寒短气，何以明之？短气者，气短而不能相续者，是矣。似喘而非喘者，有气上冲，而实非气上冲也。喘者，张口抬肩，摇身滚肚，谓之喘也。气上冲者，腹里气时时上冲也。所谓短气者，呼吸虽数而不能相续，似喘而不摇肩，似呻吟而无痛者，短气也。经所，谓短气者众，实为难辨之证，愚医莫识之，为治有误者多矣。要识其短气之真者，气急而短促，谓之气短者是也。短气有责为虚者，有责为实者，要当明辨之。经曰：趺阳脉微而紧，紧则为寒，微则为虚，微紧相搏则为短气。此为短气之虚者也。短气腹满而喘有潮热，此外欲解，可攻里也。此为短气之实者也。又有属表，又有属里者，要当审视之。经曰：短气但坐，以汗出不彻故也，更发汗则愈；与其风湿相搏，汗出短气，小便不利，恶风不欲去衣，甘草附子汤主之者，是邪在表而短气者也。干呕短气，汗出不恶寒者，此表解里未和也，十枣汤主之；与其太阳病医反下之，短气烦躁，心懊憹，阳气内陷，心下因硬则为结胸，大陷胸汤主之，是邪气在里而短气者也。虚也，实也，在表也，在里也，皆作短气。又何以辨虚实也？大凡心腹胀满而短气者，邪在里而为实也。腹濡满而短气者，邪在表而为虚也。大抵短气为实。《金匮要略》曰：短气不足以息者实也。又水停心下，亦令短气。《金匮要略》曰：食少饮多，水停心下微者短气。即此观之，短气之由亦众矣。必审其形候，使的而不惑，必审其邪气在表里之不差，随证攻之，了无不愈者矣。
　　　　　摇头

　　伤寒摇头，何以明之？头者，诸阳之会也。诸阳之脉皆上于头，诸阴脉皆至颈胸中而还。阳脉不治，则头为之摇。伤寒摇头有三，皆所主不同也。有曰，摇头言者里痛也。以里有痛者，言语则剧，欲言则头为之战摇也。有曰独摇头卒口噤背反张者，痉病也。以风盛于上，风主动摇故也。里痛非邪也，痛使之然。痉病非逆也，风使之然。至于阳反独留，形体如烟熏，直视摇头者，又谓之心绝。盖心藏神而为阴之本，阳根于阴，阴根于阳，阴阳相根，则荣卫上下相随矣，绝则神去而阴竭，阳无根者，则不能自主持，故头为之摇矣。王冰曰：滋苗者宜固其根，伐下者必枯其上。内绝其根，外作摇头，又何疑焉？心绝者，真病也；风痉里痛者，邪气也。观其头摇，又当明其臧否焉。
　　　　　瘈瘲

　　伤寒瘈瘲，何以明之？瘈者，筋脉急也；瘲者，筋脉缓也。急者则引而缩，缓者则纵而伸。或缩或伸，动而不止者，名曰瘈瘲，俗谓若搐者是也。《黄帝内经》曰：病筋脉相引而急，名曰瘈瘲。瘈谓之契合之契也。行则缓，卧则紧，从则纵。瘲疾之纵者，谓若放纵之纵也。以急为瘈，以缓为瘲，理至明矣。瘈瘲者，风疾也，而癫癎则瘈瘲焉。伤寒瘈瘲者，邪热气极也。热盛则风搏并经络，风主动，故四肢瘈瘲而不宁也。故风温被火者，曰发微黄色，剧者如惊癎，时瘈瘲，言其热气之剧盛也。伤寒病至于发瘈瘲者，疾势已过矣，多难可制。《内经》曰：太阳终者，戴眼反折，瘈瘲，绝汗乃出，大如贯珠，着身不流，是见其瘈瘲为已过之疾也。又有四肢漐习，为四肢动而不止，似瘈瘲而无力，不得伸缩者也，此为肝绝。瘈瘲之证，虽难已，若能以祛风涤热之剂，折其大势，则瘈瘲亦有生者。若妄灼火，或饮以发表之药，则死不旋踵。经曰：一逆尚引日，再逆促命期。
　　　　　不仁

　　伤寒不仁，何以明之？仁，柔也。不仁谓不柔和也，痒不知也，痛不知也，寒不知也，热不知也，任其屈伸灸刺不知，所以然者，是谓不仁也。由邪气拥盛，正气为邪气闭伏，郁而不发，荣卫血气虚少，不能通行，致斯然也。《内经》曰：荣气虚则不仁。《针经》曰：卫气不行则为不仁。经曰：荣卫不能相将，三焦无所仰，身体痹不仁。即是言之，知荣卫血气虚少不能通行为不仁者明矣。经曰：诸乘寒者则为厥，郁冒不仁。言此厥者，是正气为寒气所乘为厥气也，非四肢逆冷之厥也。何者，盖以郁冒为昏冒，不仁为不知痛痒，得不为尸厥之厥耶？经曰：少阴脉不至，肾气微，少精血，奔气促逼，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥。其乘寒之厥，郁冒不仁，即此尸厥可知矣。昔越人入虢，诊太子为尸厥，以郁冒不仁为可治，刺之而得痊济者，实神医之诊也。呜呼！设或脉浮而洪，身汗如油，喘而不休，水浆不下，形体不仁，此又为命绝，虽越人其能起之欤！
　　　　　直视

　　伤寒直视，何以明之？直视者，视物而目睛不转动者是也。若目睛转动者，非直视也。水之精为志，火之精为神。目者心之使也，神所寓焉，肝之外候也，精神荣焉。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肌肉之精为约束，裹撷筋骨血气之精，与脉并为系，上属于脑，五脏血气调和，精气充荣，则目和而明矣。伤寒目直视者，邪气壅盛，冒其正气，使神智不慧，藏精之气，不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，汗出则额上陷，脉急紧，直视不能眴，不得眠。以肝受血而能视，亡血家肝气已虚，目气已弱，又发汗亡阳，则阴阳俱虚所致也。此虽错逆，其未甚也。逮乎狂言反目直视又为肾绝，直视摇头又为心绝，皆脏气脱绝也。直视讝语喘满者死，下利者亦死。又剧者发则不识人，循衣摸床，惕而不安，微喘直视，脉弦者生，濇者死。皆邪气盛而正气脱也。其或有目中不了了，睛不和，无表里证，大便难，身微热者，是非直视也，此为内实也，可用大承气汤、大柴胡汤下之。直视为不治之疾，目中不了了为可治之候，二者形证相近，其为工者，宜熟视之。
　　　　　郁冒

　　伤寒郁冒，何以明之？郁为郁结而气不舒也，冒为昏冒而神不清也，世谓之昏迷者是也。郁冒之来，皆虚极而乘寒则有之矣。经曰：诸乘寒者，则为厥，郁冒不仁。又曰：太阳病先下之而不愈，因复发汗，以此表里俱虚，其人因致冒。冒家汗出自愈。所以然者，汗出表和故也。是知因虚乘寒，乃生郁冒。《金匮要略》曰新产妇人有三病：一者病痉，二者病郁冒，三者大便难，亡血，复汗，寒多，故令郁冒。又曰：产妇郁冒，其脉微弱，呕不能食，大便坚，所以然者，血虚而厥，厥而必冒，冒家欲解，必大汗出。即此观之，郁冒为虚寒可知矣。又或少阴病下利止而头眩，时时自冒者，又为死证。盖谓其虚极而脱也。观其郁冒，辛无忽焉。
　　　　　动气

　　伤寒动气，何以明之？动气者，为筑筑然动于腹中者是矣。脏气不治，随脏所主，发泄于脐之四旁，动跳筑筑然，谓之动气。《难经》曰：肝内证脐左有动气，按之牢若痛；心内证脐上有动气，按之牢若痛；肺内证脐右有动气，按之牢若痛，是脏气不治，腹中气候发动也。动气应脏，是皆真气虚，虽有表里攻发之证，即不可汗下。经曰：动气在左不可发汗，汗则头眩，汗不止，筋惕肉瞤，是发汗而动肝气者也。动气在左不可下，下之则腹内拘急，食不下，动气更剧，虽有身热，卧则欲蜷，是下之而动肝气者也。动气在上不可发汗，汗则气上冲，正在心端，是发汗而动心气者也。动气在上不可下，下之则掌握热烦，身上浮冷，热汗自泄，欲得水自灌，是下之而动心气者也。动气在右，不可发汗，汗则衄而渴，心苦烦，饮即吐水，是发汗而动肺气者也。动气在右，不可下，下之则津液内竭，咽燥鼻干，头眩心悸，是下之而动肺气者也。动气在下，不可发汗，汗之则无汗，心中大烦，骨节苦痛，目运恶寒，食则反吐，谷不得下，是发汗而动肾气者也。动气在下，不可下，下之则腹胀满，卒起头眩，食则下清谷，心下痞，是下之而动肾气者也。且脾内证当脐有动气，经特曰脐之四旁动气，不可汗下。独不言脾候当脐有动气者，以脾者中州，为胃以行津液，发汗吐下，已先动脾，况脾家发动气者，讵可动之也？所以特不言之也。伤寒所以看外证为当者，盖不在脉之可见，必待问之可得者。发汗吐下，务要审谛，举此动气，类可知矣。
　　　　　自利

　　伤寒自利，何以明之？自利者，有不经攻下自然溏泄者，谓之自利也。伤寒自利多种，须知冷热虚实消息，投汤无致失瘥。杂病自利多责为寒，伤寒下利多由协热，其与杂病有以异也。表邪传里，里虚协热则利，不应下而便攻之，内虚协热遂利，是皆协热也。又合病家皆作自利。太阳与阳明合病，必自下利，葛根汤主之。太阳与少阳合病，必自下利，黄芩汤主之。阳明与少阳合病，必自下利，大承气汤主之。三者皆合病下利，一者发表，一者攻里，一者和解。所以不同者，盖六经以太阳阳明为表，少阳太阴为在半表半里，少阴厥阴为在里。太阳阳明合病，为在表者也，虽曰下利，必发散经中邪气而后已，故以葛根汤以汗之。太阳与少阳合病，为在半表半里者也，虽曰下利，必和解表里之邪而后已，故与黄芩汤以散之。阳明少阳合病，为少阳邪气入腑者也，虽曰下利，必逐去胃中之实而后已，故与承气汤以下之。是三者所以有异也。下利家何以明其寒热耶？且自利不渴属太阴，以其脏寒故也。下利欲饮水者，以有热也。故大便溏小便自可者，此为有热；自利小便色白者，少阴病形悉具，此为有寒。恶寒脉微，自利清谷，此为有寒；发热后重泄色黄赤，此为有热。皆可理其寒热也。凡腹中痛转气，下趣少腹者，此欲自利也。自利家，身凉脉小为顺，身热脉大为逆。少阴病脉紧下利，脉暴微手足反温，脉紧反去者，此为欲解。下利脉大者为未止，脉微弱数者为欲自止，虽发热不死。是知下利脉大为逆，而脉小为顺也。自利宜若可温，理中、白通、诸四逆辈，皆温脏止利之剂。又有肠胃有积结，与下焦客邪，皆温剂不能止之，必也或攻泄之或分利之而后已。经曰：理中者，理中焦，此利在下焦，宜赤石脂禹余粮汤。复利不止，当利其小便，是泄在下焦渗泄而聚利者也。少阴病自利清水，色纯青，心下必痛，口干燥，与下利三部皆平，按之心下硬，或脉沉而滑，或不欲食而讝语，或瘥后至年月日复发，此数者皆肠有积结而须攻泄者也。《内经》注曰：大热内结，注泄不止，热宜寒疗，结伏须除，以寒下之，结散利止，大寒凝内，久利泄溏，愈而复发，绵历岁年，以热下之，寒去利止，谓之通因通用。下利虽有表证，又不可发汗，以下利为邪气内攻，走津液而胃虚也。故经曰：下利不可攻其表，汗出必胀满者是矣。大抵下利脱气至急，五夺之中，此为甚者。其或邪盛正虚，邪壅正气下脱，多下利而死。何以言之？经曰：下利日十余行，脉反实者，死。发热下利至甚，厥不止者，死。直视讝语下利者，死。下利手足厥冷无脉者，灸之不温，脉不还者，死。少阴病自利，复烦躁不得卧寐者，死。此数者，皆邪壅正气下脱而死者也。《金匮要略》曰：六腑气绝于外者，手足寒，五脏气绝于内者，利下不禁。呜呼！疾成而后药，虽神医不可为已。气既脱矣，孰能治之？
　　　　　筋惕肉瞤

　　伤寒筋惕肉瞤，何以明之？然在伤寒中，非常常有者，必待发汗过多，亡阳则有之矣。《内经》曰：阳气者，精则养神，柔则养筋，发汗过多，津液枯少，阳气大虚，筋失所养，故惕然而跳，瞤然而动也。太阳病脉微弱，汗出恶风者，不可服大青龙汤，服之则厥逆筋惕肉瞤，此为逆也。太阳病发汗，汗出不解，其人仍发热头眩，身瞤动，振振欲擗地者，真武汤主之。动气在左不可发汗，发汗则头眩，汗不止，筋惕肉瞤。即是观之，其由发汗多亡阳，阳虚可见矣。兹虽逆也，止于发汗亡阳而表虚，治以温经益阳则可矣。或因吐下发汗，表里俱虚而有此状者，又非但发汗后所可同也。经曰：伤寒吐下后，发汗虚烦，脉甚微，八九日心下痞鞕，胁下痛，气上冲咽喉，眩冒，筋脉动惕者，久而成痿。此为逆之甚者也。太阳病发汗复下之后，表里俱虚，复加烧针，因胸烦面色青黄，肤瞤者难治。兹为逆之甚者也。发汗吐下，庸可忽诸！
　　　　　热入血室

　　伤寒热入血室，何以明之？室者屋室也，谓可以停止之处。人身之血室者，荣血停止之所，经脉留会之处，即冲脉是也。冲脉者，奇经八脉之一脉也，起于肾下，出于气冲，并足阳明经侠脐上行，至胸中而散，为十二经脉之海。王冰曰：冲为血海，言诸经之血，朝会于此。男子则运行生精，女子则上为乳汁，下为月水。《内经》曰：任脉通，冲脉盛，月事以时下者是也。王冰曰：阴静海满而去血，谓冲脉盛为海满也。即是观之，冲是血室可知矣。伤寒之邪，妇人则随经而入，男子由阳明而传。以冲之脉与少阴之络起于肾，女子感邪，太阳随经，便得而入冲之经，并足阳明；男子阳明内热，方得而入也。冲之得热，血必妄行，在男子则下血讝语，在妇人则月水适来。阳明病下血讝语，此为热入血室者，斯盖言男子，不止谓妇人而言也。妇人伤寒经水适来，与经水适断者，皆以经气所虚，宫室不辟，邪得乘虚而入。《针经》有言曰：邪气不得其虚，不能独伤人者是矣。妇人热入血室，有须治而愈者，有不须治而愈者，又各不同也。妇人中风，发热恶寒，经水适来，得之七八日，热除而脉迟身凉和，胸胁下满如结胸状，讝语者，此为热入血室，当刺期门，随其实而泻之；与其妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。二者是须治而愈者也。妇人伤寒发热，经水适来，昼则明了，暮则讝语如见鬼状者，此为热入血室，无犯胃气及上二焦，必自愈，是不须治而愈者也。讝语为病邪之甚者，何不须治而愈耶？且胸胁满如结胸，讝语，是邪气留结于胸胁而不去者，必刺期门，随其实而泻之。寒热如疟，发作有时者，是血结而不行也，须小柴胡汤散之。二者既有留邪，必须治之可也。若发热经水适来，昼日明了，暮则讝语，此则经水既来，以里无留邪，但不妄犯，热随血教必自愈。经曰：血自下，下者愈，故无犯胃气及上二焦必自愈。所谓妄犯者，谓恐以讝语为阳明内实攻之，犯其胃气也。此无胸胁之邪，恐刺期门，犯其中焦也。此无血结，恐与小柴胡汤，犯其上焦也。小柴胡汤解散则动卫气，卫出上焦，动卫气是犯上焦也。刺期门则动荣气，荣出中焦，动荣气是犯中焦也。《脉经》有曰：无犯胃气及上二焦，岂谓药不谓针耶？此其是欤！
　　　　　发黄

　　伤寒发黄，何以明之？经曰：湿热相交，民当病瘅。瘅者黄也，单阳而无阴者也。伤寒至于发黄，为病之甚也。湿也，热也，甚者则发黄。内热已盛复被火者，亦发黄也。邪风被火热，两阳相熏灼，其身必发黄；阳明病被火，额上微汗出，小便不利者必发黄。是由内有热而被火致发黄者也。阳明病无汗，小便不利，心中懊憹者，必发黄。是由阳明热盛致发黄者也。伤寒发汗已，身目为黄，所以然者，寒湿在里不解故也，以为不可下也，于寒湿中求之。是由寒湿致发黄者也。湿亦令黄也，热亦令黄也，其能辨之乎？二者非止根本元来有异，而色泽亦自不同。湿家之黄也，身黄如似熏黄，虽黄而色暗不明也。至于热盛之黄也，必身黄如橘子色，甚者勃勃出染着衣，正黄如蘗，是其正黄色也。由是观之，湿之与热，岂不异哉？大抵黄家属太阴，太阴者脾之经也。脾者，土。黄，土色也。脾经为湿热蒸之，则色见于外必发身黄。经曰：伤寒脉浮缓，手足自温者，是为系在太阴，太阴当发身黄者是矣。热虽内盛，若已自汗出小便利者，则不能发黄，必也头汗出，身无汗，剂颈而还，小便不利，渴饮水浆，此为瘀热在里，身必发黄。黄家为热盛，而治法亦自有殊。伤寒八九日，身如橘子色，小便不利，小腹满者，茵陈蒿汤主之。此欲泄涤其热也。伤寒身黄发热者，栀子蘗皮汤主之。此欲解散其热也。伤寒瘀热在里，身必发黄麻黄连轺赤小豆汤主之。此欲解散其热也。此数者，泄涤解散，乃为之不同，亦皆折火彻热之剂也。一或身黄脉沉结，少腹鞕，而小便自利，其人如狂者，又为蓄血在下焦使之黄也，必须抵当汤下之而愈。黄家既为病之已极，是以有不治之者多矣。非止寸口近掌无脉，鼻气出冷，为不治之疾。又若形体如烟熏，直视摇头者，是为心绝；环口黧黑柔汗发黄，是为脾绝。皆不治之诊，医者更详视之。
　　　　　发狂

　　伤寒发狂，何以明之？狂者，猖狂也，谓其不宁也。《难经》曰：狂之始发也，少卧不饥，而自高贤也，自辨智也，自贵倨也，妄笑好歌乐也，妄行走不休也。狂家所起，皆阳盛致然。《内经》曰：阴不胜其阳，脉留薄疾并乃狂也。又曰：邪入于阳则狂，邪入于阴则喑。《难经》曰：重阳者狂，重阴者癫。《脉经》曰：阴附阳则狂，阳附阴则癫。《病源》曰：阳邪并于阳则狂，阴邪并于阴则癫。即诸经之狂，为阳盛也明矣。又阳明之病，恶人与火，闻木音则惕然而惊，心欲动，独闭户牖而处，甚则欲上高而歌，弃衣而走，逾垣上屋，其所上之处，皆非素能者，是谓阳邪并于阳明也。伤寒热毒在胃，并于心脏，使神不宁而志不定，遂发狂也。伤寒至于发狂，邪热至极也，非大吐下则不能已。又有热在下焦，其人如狂者，经曰：热入膀胱，其人如狂。谓之如狂，则未至于狂，但卧起不安尔。其或狂言目反直视，又为肾之绝。汗出辄复热，狂言不能食，又为失志死。若此则殆非药石之所及，是为真病焉。
　　　　　霍乱

　　伤寒霍乱，何以明之？上吐而下利，挥霍而撩乱是也。邪在上焦者，但吐而不利；邪在下焦者，但利而不吐。若邪在中焦，胃气不治，为邪所伤，使阴阳乖隔，遂上吐而下利。若止呕吐而利，经止谓之吐利。必也上吐下利，躁扰烦乱，乃谓之霍乱。其与但称吐利者，有以异也。伤寒吐利者，邪气所伤；霍乱吐利者，饮食所伤也。其有兼伤寒之邪，内外不和者，加之头痛发热而吐利也。经曰：病发热头痛，身疼恶寒吐利者，此属何病？答曰：此名霍乱，自吐下，又利止，复更发热也。是霍乱兼伤寒者也。霍乱头痛发热，热多欲饮水者，五苓散主之；寒多不用水者，理中圆主之。以其中焦失治，阴阳乖隔，必有偏之者，偏阳则多热，偏阴则多寒。许仁则曰：病有干霍乱，有湿霍乱。干霍乱死者多，湿霍乱死者少。盖吐利则所伤之物得以出泄，虽霍乱甚则止于胃中水谷泄尽则止矣，所以死者少。及其干霍乱而死多者，以其上不得吐，下不得利，则所伤之物不得出泄，壅闭正气，关隔阴阳，烦扰闷乱，躁无所安，喘胀干霍乱而死。呜呼！食饮有节，起居有常者，岂得致霍乱耶？饮食自倍，肠胃乃伤。丧身之由，实自致尔。
　　　　　蓄血

　　伤寒蓄血，何以明之？蓄血者，血在下焦，结聚而不行，蓄积而不散者，是也。血菀于上而吐血者，谓之薄厥；留于下而瘀者谓之蓄血。此由太阳随经瘀热在里，血为热所搏结而不行，蓄于下焦之所致。经曰：太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈，抵当汤主之者是也。大抵看伤寒，必先观两目，次看口舌，然后自心下至少腹，以手摄按之，觉有满硬者，则当审而治之。如少腹觉有硬满，便当问其小便。若小便不利者，则是津液留结，可利小便；若小便自利者，则是蓄血之证，可下瘀血。经曰：伤寒有热，少腹满，应小便不利，今反利者为有血也。又曰：太阳病，身黄，脉沉结，少腹硬，小便不利者，为无血也；小便自利，其人如狂者，血证谛也。皆须抵当圆下之愈。阳明证其人喜忘，屎虽硬，大便反易，其色必黑，亦是蓄血之证，蓄血于下，所以如狂者。经所谓热结膀胱其人如狂者是也。血瘀于下，所以喜忘者，《内经》曰：血并于下，乱而喜忘者是也。二者若有其一，则为蓄血证明矣。蓄血之证，又有轻重焉。如狂也，喜忘也，皆蓄血之甚者，须抵当汤圆以下之。如外已解，但小腹急结者，则为蓄血之轻也，须桃仁承气汤以利之。医之妙者何也？在乎识形证，明脉息，晓虚实，知传变。其于形证之明者，众人所共识，又何以见其妙？必也形证之参差，众人所未识独识之，乃所以为妙。且如病人无表里证，发热七八日，虽浮数者，可下之。假令已下，脉数不解，合热则消谷善饥，至六七日不大便者，此有瘀血，抵当汤主之。当不大便六七日之际，又无喜忘如狂之证，亦无少腹硬满之候，当是之时，与承气汤下者多矣。独能处以抵当汤下之者，是为医之妙者也。若是者何？以知其有蓄血也。且脉浮而数，浮则伤气，数则伤血；热客于气则脉浮，热客于血则脉数。因下之后，浮数俱去则已。若下之后数去，其脉但浮者，则荣血间热去而卫气间热在矣。为邪气独留，心中则饥，邪热不杀谷，潮热发渴也。及下之后，浮脉去而数不解者，则卫气间热去，而荣血间热在矣。热气合并，迫血下行，胃虚协热，消谷善饥，血至下焦。若下不止，则血得以去，泄必便脓血也。若不大便六七日，则血不得出泄，必蓄在下焦为瘀血，是须抵当汤下之。此实疾证之奇异，医法之元微，能审诸此者，真妙医也。
　　　　　劳复

　　伤寒劳复，何以明之？劳为劳动之劳，复为再发也。是伤寒瘥后，因劳动再发者是也。伤寒新瘥后，血气未平，余热未尽，劳动其热，热还经络，遂复发也。此有二种：一者因劳动外伤，二者因饮食内伤。其劳动外伤者，非止强力摇体持重远行之劳，至于梳头洗面则动气，忧悲思虑则劳神，皆能复也，况其过用者乎？其饮食内伤者，为多食则遗，食肉则复者也。《内经》曰：热病已愈而时有遗者，何也？以热甚而强食之，病已衰而热有所藏，因其谷气留薄，两阳相合，故有所遣。经曰：病已差尚微烦，设不了了者，以新虚不胜谷气，故令微烦，损谷则愈。夫伤寒邪气之传，自表至里，有次第焉。发汗吐下，自轻至重，有等差焉。又其劳复则不然。见其邪气之复来也，必迎夺之，不待其传也，经曰：大病瘥后劳复者，枳实栀子豉汤主之；若有宿食加大黄。且枳实栀子豉汤则吐之，岂待虚烦懊憹之证？加大黄则下之，岂待腹满讝语之候？经曰：伤寒瘥后更发热者，小柴胡汤主之。脉浮以汗解之，脉沉实者以下解之，亦是便要折其邪也。盖伤寒之邪，自外入也；劳复之邪，自内发也。发汗吐下，随宜施用焉。呜呼！劳复也，食复也，诸劳皆可，及御内则死矣。若男女相易，则为阴阳易。其不易自病者，谓之女劳复。以其内损真气，外动邪热，真虚邪盛则不可治矣。昔督邮顾子献，不以华敷之诊为信，临死致有舌出数寸之验。由此观之，岂不与后人为鉴诫哉？
　　　　儒门事亲 【元　张从政】

　　　　　解利伤寒

　　人冒风时气湿病伤寒三日以里，头痛身热恶寒，可用通圣散、益元散各五七钱，水一大碗，入生姜十余片，连须葱白十余茎，豆豉一撮，同煎三五沸，去滓稍热，先以多半投之，良久用钗子于喉中探引，吐了不宜漱口；次用少半亦稍热投之，更用葱酢酸辣汤投之，衣被盖覆，汗出则愈矣。如遇世乱，《内经》曰：岁火太过，炎暑流行，火气太盛，肺金受邪，上应荧惑，大而明现，若用辛凉之剂解之，则万举万全也。若遇治世，可用升麻汤葛根汤、败毒散辛温之剂解之，亦加葱根、白、豆豉上涌而表汗。《内经》曰：因其轻而扬之。扬者发扬也，吐汗发扬寒热之邪。既吐汗之后，必大将息，旬日之后，其邪不复作矣。　　又一法：或于无药之处，可用酸虀汁一大碗，煎三五沸，去菜叶猛服讫；少间，用钗子咽喉中探引，吐了；如此三次后，煎葱酸辣汤投之，以衣被盖覆，汗出即解。《内经》曰：酸苦涌泄为阴。涌者吐也。伤寒三日头痛身热，是病在上也。在上者固宜涌之。然后以淡浆粥养之，一二日则愈矣。　　又一法：可用不卧散解之。于两鼻内(口畜)之，连嚏喷二三十次，以衣被盖覆。用此药时，当于暖室中嚏罢，以酸辣浆粥投之，汗出如洗。嚏喷者，同吐法也，此法可与双解散为表里也。　　伤寒温疫时气冒风中暑，俱四时不正之气也。人若初感之，皆头痛恶寒，身热，及寒热往来，腰脊强，是太阳经受之也。《内经》曰：可先治内而后治外。先用生姜、葱白、豆豉煎双解散上涌，及汗出则解；如不解者，至五六日或不大便，喘满讝语，实热，两手脉沉，可用调胃、大、小承气汤下之。慎不可用银粉、巴豆霜、杏仁、芫花热药，下之则必死。此先外而后治内也。如大汗之后，慎不可食葵羹藿菜羊猪鸡犬鱼兔等肉。惟不先明，必致重困，后必难治也。伤寒七八日，发黄有斑，潮热腹满者，或痰实作止，虽诸承气汤下过者，仲景曰：寸口脉浮滑者，可用瓜蒂散吐之。然伤寒寸口脉浮滑者，可用。杂病寸口脉沉者可吐。叔和云：寸脉沉兮胸有痰。启元子曰：上盛不已，吐而夺之是也。
　　　　东垣十书 【元　李杲】

　　　　　辨阴阳

　　阴证：身静重，语无声，气难布息，目睛不了了，鼻中呼不出，吸不入，口鼻中往来气冷，水浆不入，大小便不禁，面上恶寒，有如刀刮。　　阳证：身动轻，语有声，目睛了了，口鼻中呼吸出入，能往能来。　　身表凉，知在阴经也，名曰阴证。身表热，知在阳经也，名曰阳证。
　　　　　辨脉

　　古人以脉上辨内外伤于人迎气口，人迎脉大于气口为外伤，气口脉大于人迎为内伤。此辨固是，但其说有所未尽耳。外感风寒，皆有余之证，是从前客邪来也，其病必见于左手。左手主表，乃行阳二十五度。内伤饮食，及饮食不节、劳役不节，皆不足之病也，必见于右手。右手主里，乃行阴二十五度。故外感寒邪，则独左寸人迎脉浮紧，按之洪大。紧者急甚于弦，是足太阳寒水之脉；按之洪大而有力，中见手少阴心火之脉。丁与壬合，内显洪大，乃伤寒脉也。若外感风邪，则人迎脉缓而大于气口一倍或两倍、三倍。内伤饮食，则右寸气口脉大于人迎一倍；伤之重者，过在少阴则两倍，太阴则三倍。此内伤饮食之脉。若饮食不节，劳役过甚，则心脉变见于气口，是心火刑肺，其肝木挟心火之势，亦来薄肺，经云：侮所不胜，寡于畏者是也。故气口脉急大而濇数，时一代而濇也。濇者肺之本脉，代者元气不相接。脾胃不及之脉，洪大而数者，心脉刑肺也。急者，肝木挟心火而反克肺金也。若不甚劳役，惟右关脾脉大而数，谓独大于五脉，数中显缓，时一代也。如饮食不节，寒温失所，则先右关胃脉损弱，甚则隐而不见，惟内显脾脉之大数微缓，时一代也。宿食不消，则独右关脉沉而滑。经云：脉滑者，有宿食也。以此辨之，岂不明白易见乎？但恐山野间卒无医者，何以诊候？故复说病证而辨之。
　　　　　辨内外

　　外感八风之邪，乃有余证也。内伤饮食不节，劳役所伤，皆不足之病也。其内伤亦恶风自汗，若在温暖无风处则不恶矣。与外伤鼻流清涕，头痛自汗颇相似，细分之特异耳。外感风邪，其恶风自汗，头痛，鼻流清涕，常常有之，一日一时，增加愈甚，及至传入里作下证乃罢，语声重浊，高厉有力，鼻息壅塞而不通，能食，腹中和，口知味，大小便如常，筋骨疼痛，不能动摇，便着床枕，非扶不起。其内伤与饮食不节，劳役所伤，然亦恶风。居露地中，遇大漫风起，却不恶也。惟门窻隙中些小贼风来，必大恶也。与伤风伤寒俱不同矣。况鼻流清涕，头痛自汗，间而有之。鼻中气短，少气不足以息，语则气短而怯弱，妨食，或食不下，或不欲食，三者互有之。腹中不和，或腹中急而不能伸，口不知五谷之味，小便频数而不渴；初劳役得病，食少，小便赤黄，大便常难，或濇或结，或虚坐，只见些少白脓，时有下气，或泄黄如糜，或溏泄色白，或结而不通，若心下痞，或胸中闭塞，如刀劙之痛。二者亦互作不并出也。有时胃脘当心而痛，上支两胁痛，必脐下相火之势，如巨川之水不可遏而上行，使阳明之经逆行，乱于胸中，其气无止息，甚则气高而喘，热伤元气，令四肢不收，无气以动，而懒倦嗜卧，以其外感风寒，俱无此证，故易为分辨耳。　　伤风，鼻中气出粗，合口不开，肺气通于天也。伤食口无味，多涎不纳，鼻息气匀，脾气通于地也。　　外伤，一身尽热，先太阳也。从外而之内者，先无形也。内伤手足不和，两胁俱热，先少阳也。从内之外者，先有形也。内外俱伤，人迎气口俱盛，或举按皆实大，表发热而恶寒，腹不和而口液，此内外两伤也。　　凡诊则必扪手心手背，手心热则内伤，手背热则外伤；次以脉别之。
　　　　　辨寒热

　　外伤寒邪之证，与饮食失节劳役形质之病及内伤饮食，俱有寒热。举世尽将内伤饮食失节劳役不足之病，作外伤寒邪表实有余之证，反泻其表，枉死者岂胜言哉？皆由其不别其寒热耳。今细为分解之：外伤寒邪，发热恶寒，寒热并作；其热也，翕翕发热，又谓之拂拂发热，发于皮毛之上，如羽毛之拂，明其热在表也。是寒邪犯高之高者也。皮肤毛腠者，阳之分也，是卫之元气所滋养之分也。以寒邪乘之，郁遏阳分，阳不得伸，故发热也。其面赤，鼻气壅塞不通，心中烦闷，稍似袒裸，露其皮肤，已不能禁其寒矣。其表上虚热止此而已。其恶寒也，虽重衣下幕，逼近烈火，终不能御其寒，一时一日，增加愈甚，必待传入里作下证乃罢。其寒热齐作，无有间断也。其内伤饮食不节或劳役所伤，亦有头痛项强腰痛，与太阳表证，微有相似，余皆不同，论中辨之矣。内伤不足之病，表上无阳，不能禁风寒也，此则常常有之；其躁热发于肾间者，间而有之，与外中寒邪，略不相似。其恶风寒也，盖脾胃不足，荣气下流而乘肾肝，此痿厥气逆之渐也。若胃气平常，饮食入胃，其荣气上行以输于心肺，以滋养上焦之皮肤，腠理之元气也，既下流，其心肺无所禀受，皮肤间无阳，失其荣卫之外护，故阳分皮毛之间虚弱，但见风见寒，或居阴寒处、无日阳处便恶之也。此常常有之，无间断者也。但避风寒及温暖处，或添衣盖，温养其皮肤，所恶风寒便不见矣。是热也，非表伤寒邪皮毛间发热也，乃肾间受脾胃下流之湿气，闭塞其下，致阴火上冲，作蒸蒸而躁热，上彻头顶，旁彻皮毛，浑身躁热作，须待袒衣露居，近寒凉处即已，或热极而汗出亦解。彼外伤恶寒发热，岂有汗出者乎？若得汗则病愈矣。以此辨之，岂不如黑白之易见乎？当内虚而伤之者，躁热也。或因口吸风寒之气，郁其阴火，使咽膈不通，其吸入之气，欲入为膈上冲脉之火所拒，使阴气不得入，其胸中之气为外风寒所遏而不得伸，令人口开目瞪，极则声发于外，气不能上下，塞于咽中而气欲绝；又或因哕因呕因吐而躁热，发必有所因，方有此证，其表虚恶风寒之证复见矣。表虚之弱，为阴火所乘，躁发须臾而过，其表虚无阳，不任风寒复见矣。是表虚无阳，常常有之，其躁热则间而有之。此二者不齐，躁作寒已，寒作躁已，非如外伤之寒热齐作，无有间断也。百病俱有身热，又谓之肌热，又谓之皮肤间热，以手扪之方知者是也，乃肌体有形之热也。亦须皆待阴阳既和，汗出则愈矣。慎不可于此上辨之。以其虚实内外病皆有之，故难辨耳。只依此说，病人自觉发热恶寒之热，及躁作之热上辨之，为准则矣。
　　　　　辨手心手背

　　内伤及劳役饮食不节，病手心热，手背不热；外伤风寒则手背热，手心不热。此辨至甚皎然。
　　　　　辨口鼻

　　若饮食劳役所伤，其外证必显在口，必口失谷味，必腹中不和，必不欲言，纵勉强对答，声必怯弱，口沃沫多唾，鼻中清涕或有或无，即阴证也。外伤风寒，则其外证必显在鼻气不利，声重浊不清利，其言壅塞，盛而有力，口中必和，伤寒则面赤鼻壅塞而干，伤风则鼻流清涕而已。《内经》云：鼻者肺之候。肺气通于天，外伤风寒，则鼻为之不利。口者，坤土也。脾气通于口，饮食失节，劳役所伤，口不知谷味，亦不知五味。又云：伤食恶食。伤食明矣。
　　　　　辨气

　　外伤风寒者，其气壅盛而有余；内伤饮食劳役者，其口鼻中皆气短促不足以息。何以分之？盖外伤风寒者，心肺元气初无减损，又添邪气助之，使鼻气壅塞不利，面赤不通，其鼻中气不能出，并从口出，但发一言，必前轻而后重，其言高，其声壮厉而有办，是伤寒则鼻干无涕，面壅色赤，其言前轻后重，其声壮厉而有力，此乃有余之验也。伤风则决然鼻流清涕，其声嗄，其言响，如从瓮中出，亦前轻而后重，高揭而有力，皆气盛有余之验也。内伤饮食劳役者，心肺之气先损，为热所伤，热皆伤气，四肢无力以动，故口鼻中皆短气少气，上喘懒语，人有所问，十不欲对其一，纵勉强答之，其气亦怯，其声亦低，是其气短少不足之验也。明白如此，虽妇人女子亦能辨之，岂有医者反不能辨之乎？
　　　　　辨头痛

　　内证头痛，有时而作，有时而止；外证头痛，常常有之，直须传入里实方罢。此又内外证之不同者也。
　　　　　辨筋骨四肢

　　内伤等病，是心肺之气已绝于外，必怠惰嗜卧，四肢沉困不收，此乃热伤元气。脾主四肢，既为热所乘，无气以动，经云热伤气，又云热则骨消筋缓，此之谓也。若外伤风寒，是肾肝之气已绝于内，肾主骨为寒，肝主筋为风，自古肾肝之病同一治，以其递相维持也。故经言：胆主筋，膀胱主骨是也。或中风或伤寒，得病之日，便着床枕，非扶不起，筋骨为之疼痛，不能动摇，乃形质之伤，经云：寒伤形，又云寒则筋挛骨痛，此之谓也。
　　　　　辨饮食

</div>
    <div class="pagination">
<a href="伤寒门_page6.html">上一页</a><span>...</span><a href="伤寒门_page2.html">2</a><a href="伤寒门_page3.html">3</a><a href="伤寒门_page4.html">4</a><a href="伤寒门_page5.html">5</a><a href="伤寒门_page6.html">6</a><span class="current-page">7</span><a href="伤寒门_page8.html">8</a><a href="伤寒门_page9.html">9</a><a href="伤寒门_page10.html">10</a><a href="伤寒门_page11.html">11</a><a href="伤寒门_page12.html">12</a><span>...</span><a href="伤寒门_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
