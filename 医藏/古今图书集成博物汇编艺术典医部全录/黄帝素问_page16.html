<!DOCTYPE html>
<html>
 <head>
  <meta charset="utf-8"/>
  <title>
   黄帝素问 - 第 16 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝素问 - 第 16 页/共 25 页
  </h1>
  <div class="content">
   痹论篇第四十三
　　【马莳曰：后世医书止有痛风一门，并无痹门，盖不考《内经》痹为何病，致使痹证不明于后世，惜哉！此篇当与《灵枢》周痹篇参看。】
　　黄帝问曰：痹之安生？岐伯对曰：风寒湿三气杂至，合而为痹也。其风气胜者为行痹，寒气胜者为痛痹，湿气胜者为着痹也。【痹，必至反。】　　【马莳曰：此言三气成痹，而痹之证有不同也。痹者，卑也。有病则有日降日深之义，又有不得自如之义，故名曰痹，即下文行痛着三证也。夫风寒湿之三邪气错杂而至，则合之于体而痹生，合之于经而痹分，故曰合而为痹也。其风气胜者，则风以阳经而受之，故当为行痹之证，如虫行于头面四体也。其寒气胜者，则寒以阴经受之，故当为痛痹之证，寒气伤血而伤处作痛也。其湿气胜者，则湿以皮肉筋脉而受之，故当为着痹之证，当沉着不去，而举之不痛也。】　　【张志聪曰：痹者闭也，邪闭而为痛也。言风寒湿三气错杂而至，相合而为痹。风者善行而数变，故其痛流行而无定处，寒为阴邪，痛者阴也，是以寒气胜者为痛痹。湿流关节，故为留着之痹。按《灵枢经》有风痹，《伤寒论》有湿痹，是感一气而为痹也。本篇论风寒湿三气杂至，合而为痹，是三邪合而为痹也。《灵枢》周痹篇曰：风寒湿气，客于外分肉之间，迫切而为沫，沫得寒则聚，聚则排分肉而分裂也。分裂则痛，痛则神归之，神归之则热，热则痛解，痛解则厥，厥则他痹发，发则如是。是寒痹先发而他痹后发也。本篇论风气胜者为行痹，湿气胜者为着痹，是三气杂合而以一气胜者为主病也。经论不同，因证各别也。】
　　帝曰：其有五者何也？岐伯曰：以冬遇此者为骨痹，以春遇比者为筋痹，以夏遇此者为脉痹，以至阴遇此者为肌痹，以秋遇此者为皮痹。　　【马莳曰：此言五痹之证，因五时而成者也。帝问风寒湿三气异胜则三痹生，其有五痹者，则止有三气，将以何气之胜而名之为五痹耶？伯言五痹之生，不外于风寒湿之三气也。特以时有五者，而遇此三气则异病耳，非复有五气以入五脏也。故冬遇此三者则为骨痹，盖肾主冬，亦主骨，肾气衰则三气入骨，故名之曰骨痹。肝主春，亦主筋，肝气衰则三气入筋，故名之曰筋痹。心主夏，亦主脉，心气衰则三气入脉，故名之曰脉痹。脾主至阴，至阴者六月也，亦主肌肉，脾气衰则三气入肌，故名之曰肌痹。肺主秋，亦主皮，肺气衰则三气入皮，故名之曰皮痹。然犹在皮脉肌筋骨，而未入于脏腑，但痹有在脏在腑者，故帝复于下文而再问之。】　　【张志聪曰：五者，五痹也。上节论天之三邪，此下论人之五气。皮肉脉筋骨，五脏之外合也，五脏之气，合于四时五行，故各以其时受病，同气相感也。】
　　帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，重感于风寒湿之气也。　　【马莳曰：此言痹之入五脏者，以五痹不去，三气重感而入之于五脏也。帝问五痹在体，五脏在内，至有内舍于五脏者，何气使之然也？舍者，藏也。伯言五脏皆有合，即如肾之合在骨，肝之合在筋，心之合在脉，脾之合在肌，肺之合在皮，五痹病久而不去，则内舍于其合矣。故骨痹不已，而又重感于三气，则内舍于肾。筋痹不已，而又重感于三气，则内舍于肝。脉痹不已，而又重感于三气，则内舍于心。肌痹不已，而又重感于三气，则内舍于脾。皮痹不已，而又重感于三气，则内舍于肺。所谓五脏之痹者，各以其所主之时，重感于风寒湿之三气，故使之人于五脏也。】　　【张志聪曰：邪之中人，始伤皮肉筋骨，久而不去，则内舍于所合之脏，而为脏腑之痹矣。所谓五脏之痹者，各以五脏所合之时，重感于风寒湿之气也。盖皮肉脉筋骨，内合于五脏，五脏之气，外合于四时，始病在外之有形，复伤在内之五气，外内形气相合，而邪舍于内矣。所谓舍者有如馆舍，邪客留于其间者也。邪薄于五脏之间，干脏气而不伤其脏真，故曰舍曰客，而止见其烦满喘逆诸证，如入脏则死矣。】
　　凡痹之客五脏者：肺痹者，烦满喘而呕；心痹者，脉不通，烦则心下鼓，暴上气而喘，嗌干善噫，厥气上则恐；肝痹者，夜卧则惊，多饮数小便，上为引如怀；肾痹者，善胀，尻以代踵，脊以代头；脾痹者，四肢解堕，发咳呕汁，上为大塞。【尻，枯熬切。解、懈同。堕、惰同。】　　【马莳曰：此承上文而遂言五脏之痹各有其证也。夫以五痹重感乎三气，固五脏各成其痹矣。试以肺痹言之：肺脉起于中焦，下络大肠，还循胃口，上鬲属肺，又主息，故其为痹，则烦满喘息而呕也。又以心痹言之：心合脉，今受邪则脉不通，邪气内扰，故为烦。手少阴心脉，起于心中，出属心系，下鬲络小肠，其支别者，从心系上侠咽喉，其直者复从心系却上肺，手厥阴心包络之脉，起于胸中，出属心包下鬲，故烦则心下鼓战，暴时上气而为喘，又嗌喉干燥也。心主为噫，以其鼓满，故噫之以出气也。逆气上乘于心，神气不足，神弱则惧凌，故为恐也。又以肝痹言之：肝主惊骇，故夜卧多惊。肝脉循股阴入毛中，环阴器，抵少腹，侠胃属肝络胆，上贯鬲布胁肋，循喉咙之后，上入颃颡，故多饮水而数小便，上引少腹而痛，如怀妊之状也。又以肾痹言之：盖肾者胃之关也，关门不利，则胃气不转，故善胀。尻，腰尻骨也。踵，足跟也。肾脉起于足小指之下，斜趋足心，出于然骨之下，循内踝之后，别入跟中，以上腨内，出腘内廉上股内后廉，贯脊属肾络膀胱；其直行者，从肾上贯肝鬲，入肺中。气不足而受邪，故踵本在足，而尻则伏地而不伸，其尻反以代踵也。脊本在中，而头则俯伏而不上，其脊反以代头也。又以脾痹言之：土主四季，外主四肢，故四肢懈堕。又以其脉起于足，循腨胻上膝股，然脾脉入腹，属脾络胃，上鬲侠咽，故发咳嗽，呕出清汁也。脾气养肺，胃复连咽，故上为大塞也。】　　【张志聪曰：此论五脏之气，受邪而形诸于病也。肺主气而司呼吸，其脉起于中焦，还循胃口，上鬲属肺，故痹则烦喘而呕。心主脉，故痹闭而令脉不通，邪薄心下，鼓动而上干心脏则烦，故烦财心下鼓也。肺者心之盖，而心脉上通于肺，故逆气暴上则喘而嗌干。心主噫，心气上逆而出则善噫也。夫水火之气，上下时交，心气厥逆于上，则不能下交于肾，肾气虚，故悲也。肝藏魂，卧则神魂不安，故发惊骇。肝气痹闭则木火郁热、故在上则多饮，在下则便数，上引于中，而有如怀妊之状也。肾者胃之关，关门不利，则胃气不转，故善胀也。脊椎尽处为尻，肾主骨，骨痿而不能行，故尻以代踵。阴病者不能仰，故脊以代头。脾气不能行于四肢，故四肢懈堕。脾脉上鬲侠咽，气痹不行，故发咳也。入胃之饮，上输于脾肺，脾气不能转输，故呕汁。肺气不能通调，故上为大塞。】
　　肠痹者，数饮而出不得，中气喘争，时发飧泄。胞痹者，少腹膀胱按之内痛，若沃以汤，濇于小便，上为清涕。【数，音朔。】　　【马莳曰：此言肠痹胞痹六腑痹中之二，亦各有其证也。夫五脏各有其痹，而六腑亦有其痹也。试以肠痹言之：大肠之脉，入缺盆络肺下鬲，属大肠。小肠之脉，入缺盆络心，循咽下鬲，抵胃属小肠，今小肠有邪，则脉不下鬲，胃气蓄热，小肠燥滞，故数饮水而不得下出也。其小肠与胃，邪气奔喘，故中气喘争也。有时小肠邪盛，热飧从上而降下，则大肠火迫，飧即泄出，此乃肠痹之证也。又以胞痹言之：膀胱在少腹之内，胞在膀胱之内，胞受风寒湿气而为痹，则少腹膀胱，按之内痛，若沃以汤，濇于小便也。膀胱之脉，上额交巅上，入络脑，故邪气上蒸于脑而为清涕也，此乃胞痹之证也。言胞痹者，大约是膀胱为病耳。】　　【张志聪曰：肠痹者，兼大小肠而言，小肠为心之腑，而主小便，邪痹于小肠，则火热郁于上而为数饮，下为小便不得出也。大肠为肺之腑，而主大便，邪痹于大肠，故上则为中气喘争，而下为飧泄也。胞者，膀胱之室，内居少腹邪闭在胞，故少腹膀胱，按之内痛，水闭不行，则蓄而为热，故若沃以汤，且濇于小便也。膀胱之脉，从巅入脑，脑渗则为涕。上为清涕者，太阳之气，痹闭于下，不能循经而上升也。愚按六腑之痹，止言其三，盖荣气者，胃腑之精气也；卫气者，阳明之悍气也。荣卫相将，出入于外内三焦之气，游行于上下甲胆之气，先脏腑而升。夫痹者闭也。正气运行，邪不能留，三腑之不病痹者，意在斯欤？】
　　阴气者，静则神藏，躁则消亡。饮食自倍，肠胃乃伤。　　【王冰曰：阴谓五神脏也，所以说神藏与消亡者，言人安静，不涉邪气，则神气宁以内藏，人躁动，触冒邪气，则神被害而离散，脏无所守，故曰消亡。此言五脏受邪之为痹也。脏以躁动致伤，腑以饮食见损，皆谓过用则受其邪，此六腑受邪之为痹也。】　　【马莳曰：此言脏腑所以成痹者，以其内伤为本，而后外邪得以乘之也。阴气者荣气也，阴气精专随宗气以行于经脉之中，惟其静，则五脏之神，自藏而不消亡，若躁则五脏之神，消亡而不能藏矣。所以有五痹者，必重感于邪，而成五脏之痹也。至于六腑之所以成痹者，何哉？饮食固所以养人，而倍用适反以害人，故饮食自倍，肠胃乃伤也。肠胃既伤，则邪得以乘俞，入之而为痹矣。按生气通天论云：阳气者精则养神，柔则养筋。论卫气也。此节论荣气也，此乃论荣卫至精至妙之义耳。】　　【张志聪曰：此言脏气不藏，而邪痹于脏也。阴气者，脏气也。神者，五脏所藏之神也。五脏为阴，阴者主静，故静则神气藏而邪不能侵，躁则神气消亡而痹聚于脏矣。若居处失宜，则风寒湿气中其俞矣。然当节其饮食，勿使邪气内入，如食饮应之，邪即循俞而入，各舍其腑矣。】
　　淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。　　【王冰曰：淫气谓气之妄行者，各随脏之所主而入为痹也。益内者，从外不去，则益深至于身内也。】　　【马莳曰：此言因诸证而可验五脏之痹，其间有难愈易愈之分焉。夫五脏之痹，其证备见以前矣。然又有他证可验，而知其痹之在五脏者，难于去也。是故邪气浸淫，喘息靡宁，正以肺主气，惟邪聚在肺，故喘息若是。邪气浸淫，忧思不已，正以心主思，惟痹聚在心，故忧思若是。邪气浸淫，膀胱遗溺，正以肾与膀胱为表里，惟痹聚在肾，故遣溺若是。邪气浸淫，阴血乏竭，正以肝主血，惟痹聚在肝，故乏竭若是，邪气浸淫，肌气阻绝，正以脾主肌，惟痹聚在脾，故肌绝若是。凡此诸痹不已，亦以日深一日而不能愈也。故风寒湿三气皆能为病，唯风气胜者，则较之寒湿二气，其病易已，盖风胜为行痹，而寒湿则为着痹痛痹，其势似难愈耳。】　　【张志聪曰：此申明阴气躁亡，而痹聚于脏也。淫气者，阴气淫佚，不静藏也。淫气而致于喘息，则肺气不藏，而痹聚在肺矣。淫气而致于忧思，则心气不藏，而痹聚在心矣。淫气而致于遣溺，则肾气不藏，而痹聚在肾矣。淫气而致于阴血乏竭，则肝气不藏，而痹聚在肝矣。淫气而致于肌肉焦绝，则脾气不藏，而痹聚在脾矣。是以在脏腑经俞，诸痹留而不已，亦进益于内，而为脏腑之痹矣。夫寒湿者，天之阴邪，伤人经俞筋骨。风者天之阳邪，伤人皮肤气分，是以三邪中于脏腑之俞，而风气胜者，其性善行，可从皮腠而散，故其人易已也。愚按下文云，六腑亦各有俞，盖言五脏六腑俱各有俞，如风寒湿气中于五脏之俞，而脏气淫躁，则邪循俞内入，而各聚于脏矣。中于六腑之俞，而饮食自倍，肠胃乃伤，邪亦循俞而入，各舍其腑矣。上节所谓各以其时，重感于风寒湿之气，而为五脏之痹者，合五脏之气而舍于内也。此节论邪中脏腑之俞，循俞而亦进益于内，先言阴气消亡，痹聚于脏，故后止言六腑亦各有俞云。】
　　帝曰：痹其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。　　【王冰曰：入脏者，以神去也；筋骨疼久，以其定也；皮肤易已，以浮浅也。由斯深浅，故有是不同。】　　【马莳曰：此言痹有死生病久之异，皆各有其由也。痹有死者，正以邪气入于内脏，故脏气已绝，所以死也。有疼久者，正以邪气留连筋骨之间，外不出而内不得入，所以疾久未已也。有易已者，正以邪气留于皮肤之间，浅而易散，所以易已也。】　　【张志聪曰：比言五脏之痹，循俞而入脏者死也。夫风寒湿气中其俞，其脏气实则邪不动脏，若神气消亡，则痹聚在脏而死矣。按邪从皮肉脉筋骨，而内合五脏者，此邪干脏气，而不伤于脏真，故痹客于脏，则为烦满、喘呕、脉不通、心下鼓、嗌干、善噫诸证。其留连筋骨间，而不内舍于其合者，疼久。其留皮肤间者，随气而易散。若中其俞，则内通五脏，兼之阴气不藏，则邪直入于脏而为死证矣。】
　　帝曰：其客于六腑者何也？岐伯曰：此亦其食饮居处，为其病本也。六腑亦各有俞，风寒湿气，中其俞而食饮应之，循俞而入，各舍其腑也。　　【王冰曰：四方虽土地温凉高下不同，物性刚柔，食居有异，但动过其分，则六腑致伤。阴阳应象大论曰：水谷之寒热，感则害六腑。六腑俞，亦谓背俞也。胆俞在十椎之旁，胃俞在十二椎之旁，三焦俞在十三椎之旁，大肠俞在十六椎之旁，小肠俞在十八椎之旁，膀胱俞在十九椎之旁，随形分长短而取之如是，各去脊同身寸之一寸五分，并足太阳脉气之所发也。】　　【马莳曰：此言六腑之成痹者，先以内伤为之本，而后外邪得以乘之也。第三节帝问内舍五脏六腑，固合脏腑而并问之矣，第四节虽主肠痹胞痹，而六腑之痹不尽于此，故此节帝以六腑之痹为问。伯言六腑成痹，亦以其饮食失节，居处失宜，为之病根也。上文所谓饮食自倍，肠胃乃伤者，正以此耳。盖内无所伤，则外邪无自而乘之也。故六腑之分肉，皆各有俞穴，风寒湿之三气，外中其俞，而内之饮食失节应之，则邪气循俞而入，各舍于六腑之中，此痹之所以成也。按三百六十五穴，皆可以言俞，今曰俞者，凡六腑之穴，皆可以入邪，而王注止以足太阳经在背之六俞穴为解，则又理之不然者也。若止以井荥俞原经合之俞穴解之，犹未尽通，况背中之六俞乎。】　　【张志聪曰：此言六腑之痹，乃循俞而内入者也。夫居处失常，则邪气外客，饮食不节，则肠胃内伤，故食饮居处，为六腑之病本。食饮入胃大小肠，济泌糟粕，膀胱决渎水，浊蒸化精液。荣养经俞，如居处失常，而又食饮应之于内，则经脉虚伤，邪循俞而入，舍其腑矣。　张兆璜曰：邪中五脏之俞，而阴气淫躁应之，邪中六腑之俞，而食饮应之，故曰六腑亦各有俞，而食饮应之。再按《灵枢》口问篇曰，夫百病之始生也，皆生于风雨寒暑，阴阳喜怒，饮食居处，大惊卒恐。夫风寒雨湿合而为痹矣。居处失常，则邪中脏腑之俞矣。喜怒病脏，惊恐伤阴，则阴气消亡矣。饮食自倍，则肠胃乃伤矣。是以上古之人，食饮有节，起居有常，不妄作劳，和于阴阳，故能形与神居，度百岁乃去。】
　　帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳也。　　【王冰曰：五脏有俞：肝之俞曰太冲，心之俞曰太陵，脾之俞曰太白，肺之俞曰太渊，肾之俞曰太溪，皆经脉之所注也。太冲在足大指间本节后二寸陷者中，动脉应手，刺可入同身寸之三分，留十呼，若灸者，可灸三壮。太陵在手掌后骨两筋间陷者中，刺可入同身寸之六分，留七呼，若灸者，可灸三壮。太白在足内侧核骨下陷者中，刺可入同身寸之三分，留七呼，若灸者，可灸三壮。太渊在手掌后陷者中，刺可入同身寸之二分，留二呼，若灸者，可灸三壮。太溪在足内踝后跟骨上动脉陷者中，刺可入同身寸之三分，留七呼，若灸者，可灸三壮。六腑有合：胃合入于三里，胆合入于阳陵泉，大肠合入于曲池，小肠合入于小海，三焦合入于委阳，膀胱合入于委中。三里在膝下三寸胻外廉两筋间，刺可入同身寸之一寸，留七呼，若灸者，可灸三壮。阳陵泉在膝下一寸胻外廉陷者中，刺可入同身寸之六分，留十呼，若灸者，可灸三壮。小海在肘内大骨外去肘端五分陷者中，屈肘乃得之，刺可入同身寸之二分，留七呼，若灸者，可灸五壮。曲池在肘外辅屈肘曲骨之中，刺可入同身寸之五分，留七呼，若灸者，可灸三壮。委阳在足腘中外廉两筋间，刺可入同身寸之七分，留五呼，若灸者，可灸三壮，屈伸而取之。委中在腘中央约文中动脉，刺可入同身寸之五分，留七呼，若灸者，可灸三壮。】　　【马莳曰：此言治痹者，五脏取其俞，六腑取其合，各分刺之而病愈也。夫五脏有俞，六腑有合，循脏腑经脉所行之分，各有所发病之经，乃随其病之所在而刺之，则或俞或合，其病无有不瘳也。】　　【张志聪曰：此论治脏腑之痹而各有法也。夫荣俞治经，故痹在脏者，当取之于俞，合治内腑，故痹在腑者，取之于合也。又当循形身经脉之分，皮肉脉筋骨各有所发，各随其有过之处而取之，则其病自瘳矣。】
　　帝曰：荣卫之气，亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。卫者，水谷之悍气也，其气慓疾滑利，不能入于脉也，故循皮肤之中，分肉之间，熏于肓膜，散于胸腹。逆其气则病，从其气则愈，不与风寒湿气合，故不为痹。　　【王冰曰：《正理论》云：谷入于胃，脉道乃行，水入于经，其血乃成。又《灵枢经》曰：荣气之道，内谷为实。盖谷入于胃，气传与肺，精专者上行经隧，由此故水谷精气，合荣气运行而入于脉也。贯五脏，络六腑者，荣行脉内，故无所不至也。悍气，谓浮盛之气也，以其浮盛之气，故慓疾滑利，不能入于脉中也。皮肤之中，分肉之间，谓脉外也。肓膜，谓五脏之间鬲中膜也，以其浮盛，故能布于胸腹之中，空虚之处，熏其盲膜，令气宣通也。】　　【马莳曰：此言荣卫二气，不与风寒湿三气相合，故不为痹也。荣者，阴气也，由水谷入胃而成，此精微之气，故谓之水谷之精气也。《灵枢》荣卫生会等篇曰：宗气积于上焦，荣气出于中焦，卫气出于下焦。是言宗气者，大气也，大气积于膻中，其中焦之气，阳中有阴者，随上焦之气，以降于下焦而生此阴气，故谓之清者为荣，又谓之荣气出于中焦者是也。然阴性精专，必随宗气以行于经隧之中，由手太阴肺行手阳明大肠，足阳明胃，足太阴脾，手少阴心，手太阳小肠，足太阳膀胱，足少阴肾，手厥阴心包络，手少阳三焦，足少阳胆，足厥阴肝。行于昼二十五度，行于夜二十五度，共五十度周于身，始于手太阴，而复会于手太阴，所谓太阴主内者此也。此篇曰，和调于五脏，言其行于手足六阴经也。洒陈于六腑，言其行于手足六阳经也。乃能入于脉者，言其随宗气以行于经脉之中也。又总之曰，故循脉上下，贯五脏，络六腑也。脏气者，阳气也，亦由水谷入胃而成，此精微之气，故谓之水谷之悍气也。其下焦之气，阴中有阳者，随中焦之气，以升于上焦，而生此阳气，故谓之浊者为卫，又谓之卫气出于下焦者是也。然阳气慓悍，不随宗气而行，而自行于各经皮肤分肉之间。平旦阴尽，阳气出于目，目张则气上行于头，由足太阳行手太阳、足少阳、手少阳、足阳明、手阳明，昼行阳经二十五度，日入则行足少阴、手少阴、手太阴、足厥阴、足太阴，夜行于阴二十五度，亦一昼一夜而共为五十度周于身，所谓太阳主外者此也。故曰，其气慓悍滑利，不能入于脉也。故循皮肤之中，分肉之间，熏于肓膜，散于胸腹也。夫荣卫之所行者如此，必逆荣卫之气则病，而顺荣卫之气则愈，则此荣卫乃气也，非筋骨肌皮脉与五脏六腑之有形者也。不与风寒湿三气相合，故荣卫在人不为痹也。】　　【张志聪曰：谷入于胃，乃传之肺，流溢于中，布散于外，专精者行于经隧，常荣无已，是水谷之精气，从肺气而先和调于脏腑，五脏六腑皆以受气，而乃能入于脉也。入于脉，故循脉上下，复贯五脏，络六腑。盖言五脏六腑，受谷精之气，荣行于经脉，经荣之气，复贯络于脏腑，互相资生而资养者也。卫者，水谷之悍气，其气慓疾滑利，不能入于脉，不入于脉，故在外则循于皮肤分肉之间，在内则行于络脏络腑之膜原。络小肠之脂膜谓之肓。是以在中焦则熏蒸于盲膜，行于胸鬲之上，则散于心肺之膜理，行于腹中，散于肠胃肝肾之膜原，是外内上下，皮肉脏腑，皆以受气。一日一夜五十而周于身，荣行脉中，卫行脉外，营周不休，五十而复大会，阴阳相贯，如环无端，旋转而不休息者也。故逆其气则病，从其气则愈，不与风寒湿邪合，而留连于皮肤脉络之间，故不为痹也。盖言痹在皮者，肺气之所主也，痹在肌者，脾气之所主也，痹在脉者，心气之所主也，荣卫之气，虽在皮肤脉络之间，行而不留，故不与邪合。】
　　帝曰：善。痹或痛，或不痛，或不仁，或寒，或热，或燥，或湿，其故何也？岐伯曰：痛者寒气多也，有寒故痛也。其不痛不仁者，病久入深，荣卫之行濇，经络时疏，故不通。皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴，故为痹热。其多汗而濡者，此其逢湿甚也。阳气少，阴气盛，两气相感，故汗出而濡也。【不通，当作不痛。】　　【王冰曰：风寒湿气，客于肉分之间，迫切而为沫，得寒则聚，聚则持分肉，肉裂则痛，故有寒则痛也。与病相益，言病本生于风寒湿气，故阴气益之也。阳遭阴为痹热，言遇于阴气，阴气不胜故为热。两气相感，言中表相应则相感也。】　　【马莳曰：此言痹证有痛、有不痛、有不仁、有寒、有热、有燥、有湿者，皆各有其故也。盖痹之所以痛者，以其寒气多也，有寒故痛也。故曰，其寒气胜者，为痛痹也。又痹之所以不痛者，以病久则邪气日深，荣卫之行濇，经络之脉有时而疏，故亦不为痛也。又痹之所以不仁者，以其皮肤之中，少气血以为之营运，故皮顽不动而为不仁也。又痹之所以体寒者，以卫气少，荣气多，惟荣气多则与病气相益，故寒冷也。又痹之所以体热者，以卫气多，荣气少，故邪气胜则风气为阳，阳与荣气相遭，而阴气不能胜之，故为痹热也。又痹之所以湿者，以其遇湿甚也。卫气少，荣气盛，两阴相感，故汗出而湿也。又痹之所以燥者，虽未之言、而即湿者以反观之，则卫气多，荣气少，遇热太甚，两阳相感，则可以知其为燥矣。】　　【张志聪曰：不仁，不知痛痒也。燥者，谓无汗。湿者，多汗而濡湿也。寒气胜者为痛痹，故痛者，寒气多也。《下经》曰：病痛者，寒也。人有阴寒，故痛也。上寒字，言天之寒邪，下寒字，言人之寒气。盖天有阴阳，人有阴阳，如感天之阴寒，而吾身之阳盛，则寒可化为热。如热寒相搏，则凝聚而为痛痹矣。病久入深者，久而不去，将内舍于其合也。邪病久，则荣卫之道伤而行濇，邪入深，则不痹闭于形身，而经络时疏，故不痛也。荣卫行濇，则不能荣养于皮肤，故为不仁。夫寒热者，由人身之阴阳气化也。人之阳气少而阴气多，则与病相益其阴寒矣。邪正惟阴，故为寒也。若阳气多而阴气少，邪得人之阳盛而病气胜矣。人之阳气盛，而遇天之阴邪，则邪随气化而为痹热矣。湿者，天之阴邪也，感天地之阴寒，而吾身阴气又盛，两气相感，故汗出而濡也。】　　【张兆璜曰：与病相益者，言人之阴气多，而益其病气之阴寒也。病气胜者，言人之阳气多，而益其病气之热胜也。此论天有阴阳之邪，而人有寒热之气化也。又阳热盛者多汗出，濡湿之汗，又属阴寒，医者审之。】
　　帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒。故具此五者则不痛也。凡痹之类，逢寒则虫，逢热则纵。帝曰：善。　　【王冰曰：虫谓皮中如虫行，纵谓纵缓不相就。】　　【马莳曰：此言痹在五者不为痛，除寒气胜者而言之也。帝意痹之为病，皆当痛也，而今曰，以寒气胜者为痛痹，其风湿所感者不为痛，何也？伯言风湿所感者，虽不为痛，亦不能尽脱然无累也。在于骨则重，在于脉则血凝而不流，在于筋则不伸，在于肉则不仁，在于皮则体寒，故具此五者则不痛耳。且凡痹病之类，逢天寒则其体急诸证皆当急，逢天热则其体纵诸证皆当缓，此其大略也。】　　【张志聪曰：经云气伤痛，此论邪痹骨肉经脉之有形，而不伤其气者，则不痛也。夫骨有骨气，脉有脉气，筋有筋气，肌有肌气，皮有皮气，皆五脏之气，而外合于形身。如病形而不伤其气，则止见骨痹之身重，脉痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形证而不痛也。凡此五痹之类，如逢吾身之阴寒，则如虫行皮肤之中，逢吾身之阳热，则筋骨并皆放纵，又非若病气之有寒则痛，阳气多则为痹热也。此言形气之病，各有分别焉。】
古今图书集成医部全录卷二十一

　　　痿论篇第四十四
　　【马莳曰：内详五脏之痿，必始于肺，其本脏自有所合，其成痿各有其由，其验之有色有证，其治之有法有穴，故名篇。】
　　黄帝问曰：五脏使人痿，何也？岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，着则生痿躃也。心气热则下脉厥而上，上则下脉虚，虚则生脉痿，枢折挈，胫纵，而不任地也。肝气热则胆泄口苦，筋膜干，筋膜干则筋急而挛，发为筋痿。脾气热则胃干而渴，肌肉不仁，发为肉痿。肾气热则腰脊不举，骨枯而髓减，发为骨痿。【躃，音碧。】　　【王冰曰：痿谓痿弱无力以运动。膜者，人皮下肉上筋膜也。脾主肌肉，肾主骨髓，所主不同，痿生亦各归其所主。躄谓挛躄，足不得伸以行也。肺热则肾受热气故尔。心热盛则火独光，火独光则内炎上。肾之脉常下行，今火盛而上炎用事，故肾脉亦随火炎烁而逆上行也。阴气厥逆，火复内燔，阴上隔阳，下不守位，心气通脉，故生脉痿。肾气主足，故膝腕枢纽如折去而不相提挈，胫筋纵缓而不能任用于地也。胆约肝叶而汁味至苦，故肝热则胆液渗泄，胆病则口苦。今胆渗泄，故口苦也。肝主筋膜，故热则筋膜干而挛急，发为筋痿也。脾与胃以膜相连，脾气热则胃液渗泄，故干而且渴。脾主肌肉，今热薄于内，故肌肉不仁而发为肉痿也。腰为肾腑，又肾脉上股内贯脊属肾，故肾气热则腰脊不举也。肾主骨髓，故热则骨枯而髓减，发为骨痿。】　　【马莳曰：此言五脏各有所合，故五脏热则其所合者，有皮毛焦而为痿躄，有脉痿，有筋痿，有肉痿，有骨痿也。正以五脏皆有合，肺主身之皮毛，心主身之血脉，肝主身之筋膜，脾主身之肌肉，肾主身之骨髓，然五脏之痿皆始于肺，而后四脏之痿所由成。试以肺痿言之：肺痿者，皮毛痿也，肺本属金，肺气热为火来乘金，故肺叶皆焦，凡皮毛皆虚弱急薄矣。夫肺为母，肾为子，肾受热气，着而不去，则足挛而不得伸，致成痿躄之证矣。又以心痿言之：心痿者，脉痿也，正以心气热则火独炎上，凡在下之脉，皆厥逆而上，上则下脉虚，下脉虚则生脉痿，脉痿者，膝腕为枢，如折脱而不相提挈，足胫纵缓而不能任于地也。又以肝痿言之：肝痿者，筋痿也，正以肝气热，则胆在肝之短叶间者，其汁泄而口苦，筋膜为火蒸而干燥，筋膜干燥则拘急而挛，故发而为筋痿也。又以脾痿言之：脾痿者，肉痿也，脾与胃以膜相连，脾气热故胃干而渴，脾主肌肉，今热薄于内，则肌肉不仁，不仁者不知痛痒，故发而为肉痿也。又以肾痿言之：肾痿者，骨痿也，腰为肾府，肾气热故腰脊不举，肾主骨，则骨枯而髓减，发而为骨痿也。夫凡曰痿者，皆有痿躄之义，而唯肺痿名曰痿躄，其余脉筋肉骨，皆成此痿，亦不免于痿躄，则知痿躄为病之同肺气为病之本矣。下文首节，乃详言之。】　　【张志聪曰：痿者，四肢无力委弱，举动不能，若委弃不用之状。夫五脏各有所合，痹从外而合病于内，外所因也。痿从内而合病于外，内所因也。夫形身之所以能举止动静着，由脏气之呴养于筋脉骨肉也。是以脏病于内，则形痿于外矣。肺属金，肺热则金燥而叶焦矣。肺主皮毛，肺热，叶焦则皮毛虚薄矣。夫食饮入胃，其精液乃传之肺，肺朝百脉，输精于皮毛，毛脉合精行气于脏腑，是五脏所生之精神气血，所主之皮肉筋骨，皆由肺脏输布之精液以资养，皮肤薄着，则精液不能转输，是以五脏皆热而生痿躄矣。《灵枢经》云：皮肤薄着，毛腠夭焦。著者皮毛燥着而无生转之气，故曰，着则生痿躄也。心为火脏，心气热则气惟上炎，心主脉，故脉气亦厥而上矣。上则身半以下之脉虚，而成脉痿也。夫经脉者，所以行气血而营阴阳，濡筋骨以利关节，故经脉虚则枢折于下矣。枢折即骨繇而不安于地，骨繇者，节缓而不收，故筋骨县挈不收，足胫缓纵而不能任地也。胆者中精之腑，其应在筋，是周身之筋膜，由胆脏之精汁以荣养，胆附于肝，肝气热则胆痿泄而口苦矣。胆汁泄，则筋膜无以荣养而干燥矣。筋膜干，则挛急而发为筋痿也。阳明燥金主气，从中见太阴之湿化，是以脾气热则胃干而渴矣。脾胃之气，并主肌肉，阳明津液不生，太阴之气不至，故肌肉不仁而发为肉痿也。肾主藏精，肾气热则精液燥竭矣。腰者肾之腑，故腰脊不能伸举，肾生骨髓，在体为骨，肾气热而精液竭，则髓减骨枯，而发为骨痿也。】
　　帝曰：何以得之？岐伯曰：肺者，脏之长也，为心之盖也。有所失亡，所求不得，则发肺鸣，鸣则肺热叶焦。故曰，五脏因肺热叶焦，发为痿躃，此之谓也。悲哀太甚则胞络绝，胞络绝则阳气内动，发则心下崩，数溲血也。故本病曰：大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿及为白淫。故《下经》曰，筋痿者生于肝，使内也。有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰，肉痿者得之湿地也。有所远行劳倦，逢大热而渴，渴则阳气内伐，内伐则热舍于肾。肾者水脏也，今水不胜火，则骨枯而髓虚，故足不任身，发为骨痿。故《下经》曰，骨痿者，生于大热也。【长，上声。音尖。】　　【王冰曰：肺位高而布叶于胸中，故为五脏之长，心之盖也。有所失亡，所求不得，则志苦不畅而气郁，肺脏气郁不利，故喘息有声而肺热叶焦也。肺者所以行荣卫，治阴阳，故引曰，五脏因肺热而发为痿躃也，悲则心系急，肺布叶举，而上焦不通，荣卫不散，热气在中，故胞络绝而阳气内鼓动，发则心下崩，数溲血也。心下崩，谓心胞内崩而下血也。本病，古经论篇名。大经，谓大经脉也。以心崩溲血，故大经空虚，脉空则热内薄，卫气盛，荣气微，故发为肌痹也。先见肌痹，后渐脉痿，故曰传为脉痿也。思想所愿，为祈欲也。施泻劳损，故为筋痿及白淫也。白淫，谓白物淫衍如精之状，男子因溲而下，女子阴器中绵绵而下也。《下经》，上古之经名。使内，谓劳役阴力，费竭精气也。业惟近湿，居处泽下，皆以水为事也。平居久而易忽，感之者尤甚矣。内属于脾，脾气恶湿，湿着于内则卫气不荣，故肉为痿也。肉痿得之湿地者，阴阳应象大论曰：地之湿气，感则害皮肉筋脉，此之谓害肉也。阳气内伐，谓伐腹中之阴气也。水不胜火，以热舍于肾中也。肾性恶燥，热反居下，热薄骨干，故骨痿无力也。】　　【马莳曰：此承上文而言肺痿为诸痿之由，又详诸痿之所以成也。上文所重在合，故揭皮脉肉筋骨为五脏之痿，此节所重在诸痿之由，故较上节为更详也。言肺痿之所以得者，以肺为五脏之长，为心之盖，其病始于有所失亡，所求不得，则郁火炎极，发为肺鸣，金得火而有声也，时则肺热叶焦，发为痿躃。然五脏之痿，皆成痿躃，实由于肺热叶焦而始。古语有之，特以皮毛之痿为肺经本脏之痿耳。又脉痿之所以得者，奇病论云：胞脉者系于肾。评热论云：胞脉者属心，而络于胞中。盖妇人有胞络宫乃受胎之所，惟胞络系于肾而属于心，故悲哀太甚，则心系必急，胞之络脉阻绝，卫气不得外出。而动干其内，所以心主血脉者，从下崩溃，数溲其血。故本病篇云：血脱过多，大经空虚，发为肌痹，传为脉痿者此也。又筋痿之所以得者，肝主身之筋膜，思想既已无穷，所愿又不得遂，其意久淫于外，或至入房太甚，宗筋弛纵，发为筋痿及为白淫，故《下经》曰，筋痿者生于肝，使内也。盖肝主筋，其使内之际，肾主闭藏，肝主疏泄，二脏相须为用，故筋弛而成筋痿者如此。又肉痿之所以得者，此人有渐于湿，业惟事水，湿有所留，其居处又湿，肌肉濡渍，痹而不仁，发为肉痿，彼《下经》言肉痿得之湿地者，此也。又骨痿之所以得者，有所远行劳倦，时逢大热而发为渴，渴则卫气内伐其阴气，阴气被伐，热舍于肾，肾为水脏，不胜其火，则骨枯髓虚，故足不任身，发为骨痿，彼《下经》言骨痿生于大热者，此也。】　　【张志聪曰：此申明五脏之热而成痿者，由肺热叶焦之所致也。脏真高于肺，朝百脉而行气于脏腑，故为脏之长。肺属干金而主天，居心主之上，而为心之华盖。有所失亡，所求不得，则心志靡宁而火气炎上，肺乃心之盖，金受火刑，即发喘呜，而肺热叶焦矣。肺热叶焦则津液无从输布，而五脏皆热矣。故曰，五脏因肺热叶焦而成痿躄者，此之谓也。躄者，足痿而不能任地，故曰，谓《下经》本病篇有此语也。复论心肝脾肾，各有所因而自成痿躄也。胞络者胞之大络，即冲脉也。冲脉起于胞中，为十二经脉之海，心主血脉，是以胞络绝则心气虚而内动矣。阳气，心气也，心为阳中之太阳，故曰阳气。夫水之精为志，火之精为神，悲哀太甚，则神志俱伤，而上下之气不交矣。是以胞络绝而阳气内动，心气动则心下崩而数溲血矣。本病，即本经第七十三篇之本病论。大经，胞之大络也。胞乃血室中焦之汁，奉心化赤，流溢于中，从冲脉而上循背里者，贯于脉中，循腹右上行者，至胸中而散于脉外，充肤热肉，生毫毛，是胞络之血，半行于脉中，半行于皮腠，脉外之血少则为肌痹，脉内之血少则为脉痿，是溲崩之血，从大经而下，先伤皮肤气分之血，而复及于经脉之中，故曰，大经空虚，发为肌痹，传为脉痿。按皮肤之血，卧则归肝。五脏生成篇曰：人卧，血归于肝。正此血也。故卧出而风吹之，血凝于肤者为痹。再按男子络唇口而生髭须，女子月事以时下者，肝经冲脉之血也，是以崩溲或大吐衂而不致于死。若心主脉中之血，一息不运则机缄穷，一毫不续则穹壤判矣。至若肝气自伤而发为筋痿，则何如也？肝者将军之官，谋虑出焉。思想无穷，所愿不得，则肝气伤矣。前阴者，宗筋之所聚，足厥阴之脉，循阴股入毛中，过阴器，意淫于外，则欲火内动，入房太甚，则宗筋纵弛，是以发为阴痿及为白淫。白淫者，欲火盛而淫精自出也。《下经》即以下七十三篇之本病论，今遗亡矣。言本篇所论筋痿者，又生于所愿不遂而伤肝，兼之使内入房之太甚也。有渐于湿者，清湿地气之中于下也。以水为事者，好饮水浆湿浊之留于中也。若有湿浊之所留，而居处又兼卑下，外内皆湿，以致肌肉濡渍，痹而不仁，发为肉痿也。远行劳倦则伤肾，逢大热则暑暍伤阴，渴则阴液内竭，是以阳热之气，内伐其阴，而热舍于肾矣。肾者水脏，水盛则能制火，今阳盛阴消，水不胜火，以致骨枯髓虚，足不任用于身，而发为骨痿也。】
　　帝曰：何以别之？岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。【蠕，软平声。】　　【王冰曰：各求脏色及所主养而命之，则其应也。】　　【马莳曰：此言别五脏之痿，当验五色五合之证。】　　【张志聪曰：痿病之因，皆缘五脏热而精液竭，不能荣养于筋脉骨肉，是以有因肺热叶焦，致五脏热而成痿者，有因悲思内伤，劳倦外熬，致精血竭而脏气热者，皆当诊之于形色也。爪者筋之虑，齿者骨之余。】
　　帝曰：如夫子言可矣。论言治痿者，独取阳明何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋。阴阳总宗筋之会，会于气街而阳明为之长，皆属于带脉而络于督脉，故阳明虚则宗筋纵，带脉不引，故足痿不用也。　　【王冰曰：宗筋，谓阴毛中横骨上下之竖筋也，上络胸腹，下贯髋尻，又经于背腹上头项，故云宗筋主束骨而利机关也。然腰者身之大关节，所以司屈伸，故曰机关。横骨上下脐两旁竖筋，正宗筋也。冲脉循腹侠脐旁，各同身寸之五分而上，阳明脉亦侠脐旁各同身寸之一寸五分而上，宗筋脉于中，故云与阳明合于宗筋也。以为十二经海，故主渗灌溪谷。宗筋脉会会于横骨之中，从上而下，故云阴阳总宗筋之会也。宗筋侠脐下合于横骨，阳明辅其外，冲脉居其中，故云会之气街而阳明为之长也。气街则阴毛两脉动处带脉者，起于季胁，回身一周，而络于督脉。督脉者，起于关元，上下循腹，故云皆属于带脉而络于督脉也。督脉任脉冲脉，三脉者同起而异行，故经文或参差而引之，阳明虚则宗筋纵缓，带脉不引，而足痿弱不可用也。引谓牵引。】　　【马莳曰：此言治痿独取阳明者，以阳明虚则宗筋不能引带脉而为痿也。帝意五脏之痿，似当分经以治之，然论言治痿独取足阳明胃经者，何也？伯言宗筋在人，乃足之强弱所系，但阳明实则宗筋润，阳明虚则宗筋纵，所以独有取于足阳明也。盖阳明为五脏六腑之海，主润宗筋，宗筋主束骨而利机关者，所系之重如此。彼冲脉乃奇经之一，为经脉之海，主渗灌溪谷，与阳明合于宗筋。凡阳经阴经，总与宗筋而相会，会于阳明经之气冲穴，所以阳明为之长也。带脉亦奇经之一，起于季胁，回身一周。此宗筋者，与带脉而相属，与督脉而为络，正以奇经八脉，任冲督三脉，皆起于会阴之穴，而带脉亦相连属也。故阳明虚则宗筋纵弛而不能牵引带脉，故足痿而不能举。然则足痿而不能举者，由于阳明之虚，则治痿独取阳明者，宜也。】　　【张志聪曰：论言，即本病论中之言也。帝以伯言痿病之因于脏热，当从五脏所合之皮肉筋骨以治之，如夫子言可矣。然论言治痿，何独取于阳明？盖阳明为水谷血气之海，五脏六腑皆受气于阳明，故为脏腑之海。宗筋者，前阴也。前阴者，宗筋之所聚，太阴阳明之所合。诸筋皆属于节主束骨，而利机关。宗筋为诸经之会，阳明所生之血气为之润养，故诸痿独取于阳明。溪谷者，大小分肉腠理也。冲脉起于胞中，上循背里为经络之海，其浮而外者，渗灌于溪谷之间，与阳明合于宗筋，是以宦者去其宗筋，则伤冲任，血泻不复而须不生也。少阴太阴阳明冲任督脉，总会于宗筋，循腹上行而复会于气街。气街者，腹气之街，在冲脉于脐左右之动脉间，乃阳明之所主，故阳明为之主长。带脉起于季胁，围身一周，如束带然。三阴三阳十二经脉，与奇经之任督冲维经循于上下，皆属带脉之所约束。督脉起于会阴，分三岐为任冲而上行腹背，是以冲任少阴阳明，与督脉皆为连络。夫阳明为水谷之海，主润宗筋，阳明虚则宗筋纵，宗筋纵弛不能束骨而利机关，则成痿躄矣。故诸痿独取于阳明。阴阳经脉，皆属带脉之所约束，如带脉不能延引，则在下之筋脉纵弛，而足痿不用矣。】
　　帝曰：治之奈何？岐伯曰：各补其荥而通其俞，调其虚实，和其逆顺，筋脉骨肉，各以其时受月，则病已矣。帝曰：善。　　【王冰曰：时受月者，受气时月也。如肝王甲乙，心王丙丁，脾王戊己，肺王庚辛，肾王壬癸，皆王气法也。时受月，则正谓五常受气月也。】　　【马莳曰：此言治痿之有法也。盖筋脉骨肉，各以其时而有受病之月，如肝受病于春为筋痿，心受病于夏为脉痿，脾受病于至阴为肉痿，肺受病于秋为皮痿，肾受病于冬为骨痿。今曰独取阳明，又必兼取所受病之经，假如治筋痿者，合胃与肝而洽之，补阳明之荥穴内庭，肝之荥穴行间，胃之俞穴陷谷，肝之俞穴太冲，调其虚实，虚则补之，实则泻之，和其逆顺，补则逆取，泻则顺取，则病已矣。他如心之荥穴少府、俞穴神门，脾之荥穴大都、俞穴太白，肺之荥穴鱼际、俞穴太渊，肾之荣穴然谷、俞穴太溪，是皆与胃而兼取者也。】　　【张志聪曰：伯言治痿之法，虽取阳明，而当兼取其五脏之荥俞也。各补其荥者，补五脏之真气也。通其俞者，通利五脏之热也。调其虚实者，气虚则补之，热盛则泻之也。和其顺逆者，和其气之往来也。筋脉骨肉。内合五脏，五脏之气，外应四时，各以其四时受气之月，随其浅深而取之，其病已矣。按诊要经终篇曰：正月二月，人气在肝；三月四月，人气在脾；五月六月，人气在头；七月八月，人气在肺；九月十月，人气在心；十一月十二月，人气在肾。故春刺散俞，夏刺络俞，秋刺皮肤，冬刺俞窍，春夏秋冬，各有所刺。谓各随其五脏受气之时月，察其浅深而取之，如皮痿者治皮，而骨痿者刺骨也。】
　　　厥论篇第四十五
　　【马莳曰：详论寒厥热厥之分，及手足十二经之各有其厥，故名篇。】
　　黄帝问曰：厥之寒热者何也？岐伯对曰：阳气衰于下则为寒厥，阴气衰于下则为热厥。　　【马莳曰：此言厥病之分寒热者，以足之阴阳六经，其气有偏胜也。盖足有三阳经，足太阳膀胱经，足少阳胆经，足阳明胃经也。足有三阴经，足太阴脾经，足少阴肾经，足厥阴肝经也。三阳经气衰于下，则阳气少阴气盛，而厥之所以为寒。三阴经气衰于下，则阴气衰阳气盛，而厥之所以为热。下者，足也。】　　【张志聪曰：厥，逆也。气逆则乱，故忽为眩仆，卒不知人，比名为厥，与中风不同。有寒热者，有阴有阳也。阴阳二气，皆从下而上，是以寒厥热厥之因，由阴阳之气衰于下也。】
　　帝曰：热厥之为热也，必起于足下者何也？岐伯曰：阳气起于足五指之表，阴脉者集于足下而聚于足心，故阳气胜则足下热也。　　【王冰曰：足太阳脉出于足小指之端外侧，足少阳脉出于足小指次指之端，足阳明脉出于足中指及大指之端，并循足阳而上，肝脾肾脉集于足下，聚于足心，阴弱故足下热也。】　　【马莳曰：此言热厥之热在阴分者，以其阳胜阴也。帝问热厥之热，宜在阳分，而反足下热者，何也？正以阳脉起于足五指之表，并循五指之表而上行，彼肝脾肾之阴脉，皆聚于足心，其所行者皆阴分也。惟阳经气胜则阴经气衰，阴不能胜其阳，所以热厥之热，必起于足下也。】　　【张志聪曰：阳气胜则阴气虚，而阳往乘之，故热厥起于足下也。】　　【张兆璜曰：足心，足少阴经脉之所出。阴阳类论曰：三阳为表，三阴为里。盖太阳为诸阳主气，少阴为诸阴主气也。】
　　帝曰：寒厥之为寒也，必从五指而上于膝者，何也？岐伯曰：阴气起于五指之里，集于膝下，而聚于膝上，故阴气胜则从五指至膝上寒。其寒也，不从外，皆从内也。　　【王冰曰：足太阴脉起于足大指之端内侧，足厥阴脉起于足大指之端三毛中，足少阴脉起于足小指之下，斜趋足心，并循足阴而上循股阴入腹，故云，集于膝下而聚于膝之上也。】　　【马莳曰：此言寒厥之厥上于膝，以其阴胜阳也。帝问寒厥之寒，宜在足下，反从五指而上于膝者，何也？正以阴脉起于五指之里，并循五指之里，而上行膝上膝下之里也。惟阴经气胜则阳经气衰，阳不能胜其阴，所以寒厥之寒，从五指至膝上寒，但内属阴分，故其寒也，不从外之所入，而实由于内之所出也。】　　【张志聪曰：集于膝下者，三阴交于踝上也。聚于膝上者，三阴经脉皆循内股而上。故其寒也，不从外皆从内也。】　　【张兆璜曰：阴阳二气皆起于足，是以伤寒病足经而不病手经也。】　　【张应略曰：阴阳六气，止合六经，足之六经，复上合于手者也。】
　　帝曰：寒厥何失而然也？岐伯曰：前阴者，宗筋之所聚，太阴阳明之所合也。春夏则阳气多而阴气少，秋冬则阴气胜而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰不能渗营其经络，阳气日损，阴气独在，故手足为之寒也。【因。当作困。】　　【王冰曰：宗筋侠齐下，合于阴器，故云前阴者，宗筋之所聚也。太阴者脾脉，阳明者胃脉，脾胃之脉，皆辅近宗筋，故云太阴阳明之所合。夺于所用谓多欲而夺其精气也。】　　【马莳曰：此言寒厥之由，以肾经纵欲而然也。前阴者，外肾也，本宗筋之所聚，而太阴阳明之脉，各入于腹，皆与宗筋而相合者也。大凡人处春夏之时，则三阳经之气多，而三阴经之气少；处秋冬之时，则三阴经之气多，而三阳经之气少，此寒厥之人，必恃其质壮，而秋冬多欲，以夺于肾经之用事，是在下之肾气，乃因强力而遂与上焦之气相争，不能复如其旧，其精气为之溢下，故寒邪之气，因从相争之气而齐上也。盖由肾气既困于中，秋冬三阳本衰，而至此益衰，不能渗营其经络，故阳气日损，阴气独在，今寒邪入之，则手足皆为之寒也。】　　【张志聪曰：此下二节论寒厥热厥之因，寒厥因失其所藏之阳，故曰失也。宗筋根起于胞中，而内连于肾脏，阴阳二气生于胃腑，输于太阴，藏于肾脏，太阴阳明合聚于宗筋者，乃中焦之太阴阳明，与下焦之少阴太阳，中下相合，而会合于前阴之间也。盖寒厥之因，因虚其所藏之阳而致之也。夫秋冬之时，阳气收藏，阴气外盛，此寒厥人者，因恃其质壮，过于作劳，则下气上争，不复藏于下矣，阳气上出，则阴脏之精气，亦溢于下矣。所谓烦劳则张精绝也。邪气者，谓阴脏水寒之邪，夫阳气藏于阴脏，精阳外出，则阴寒之邪，因从之而上矣。夫气因于中焦，水谷之所生，然借下焦之气，为阳明釜底之燃，如秋冬之时，过于作劳，夺其阳气，争扰于上，阴寒之邪，又因而从之，则中焦所生之阳亦衰，不能渗营于经络矣。中下之气，不能互相资生，阳气日损，阴气独在，故手足为之寒也。】　　【张兆璜曰：渗者渗于脉外，营者营于脉中。营气宗气，皆精阳之气，营行于脉中，诸阳之气，淡渗于脉外，非独卫气之行于脉外也。又曰，论寒厥曰，太阴阳明之所合，论热厥曰，脾主为胃，行其津液，是阴阳二气，本于先天之下焦，而生于焦也。】
　　帝曰：热厥何如而然也？岐伯曰：酒入于胃，则络脉满而经脉虚。脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营于四肢也。此人必数醉，若饱以入房，气聚于脾，中不得散，酒气与谷气相薄，热盛于中，故热遍于身，内热而溺赤也。夫酒气盛而慓悍，肾气日衰，阳气独胜，故手足为之热也。【为，去声。数，音朔。】　　【王冰曰：前阴为太阴阳明之所合，故胃不和则精气竭也。内精不足，故四肢无气以营之。醉饱入内亡精气，中虚热入，由是肾衰，阳盛阴虚，故热生于手足也。】　　【马莳曰：此言热厥之由，以肾经纵欲，胃经纵酒而然也。盖凡酒入于胃，则络脉满而经脉虚，以络脉横行，经脉直行，酒性慓悍而溢，故络脉满。惟络脉既满，则经脉必虚。彼脾主为胃行其津液者也，今肾属足少阴者以欲而虚，胃属足阳明者以酒而盛，阴气虚则阳气入，阳气入则胃气下陷而不和，胃不和则脾气亦衰，谷气不得化为精微之气，而运之以行于四肢矣。何也？此热厥之人，每为醉饱以入房，下气上争，聚于脾中，脾胃既受谷气，又受酒气，热盛于中，故热遍于身，自内形外也，其内热以溺赤为验。夫酒气本盛而慓悍，惟肾阴既衰，胃阳独胜，手足皆为之热者，宜也。】　　【张志聪曰：此言热厥之因，因伤其中焦所生之阴气也。《灵枢经》云：饮酒者，卫气先行皮肤，先充络脉。矢卫气者，水谷之悍气也。酒亦水谷悍热之液，故从卫气先行于皮肤，从皮肤而充于络脉，是不从脾气而行于经脉，故络脉满而经脉虚也。夫饮入于胃，其津液上输于脾，脾气散精于肺，通调于经脉，四布于皮毛，是从经脉而行于络脉，从络脉而散于皮肤，自内而外也。酒入于胃，先行于皮肤，先充于络脉，是从皮肤而入于络脉，反从外而内矣。不从脾气通调于经脉，则阴气虚矣。悍热之气，反从外而内，则阳气入矣。阳明乃燥热之腑，借太阴中见之阴化，阴气虚而阳热之气内入，则胃气不和矣。胃不和则所生之精气竭，精气竭则不能营于四肢而为热厥矣。夫饮酒数醉，则悍热之气，反从外而内，而酒气聚于脾中矣。若饱以入房，则谷食留于胃中，脾脏不能转输其精液，而谷气聚于脾中矣。气聚于中而不得散，酒气与谷气交相侵薄，则热盛于中矣。中土之热，灌于四旁，故热遍于身也。入胃之饮食，不能游溢精气，下输膀胱，故内热而溺赤也。夫肾为水脏，受水谷之精而藏之，酒气热盛而慓悍，则肾脏之精气日衰，阴气衰于下，而阳气独胜于中，故手足为之热也。　张兆璜曰：寒厥因失其所藏之阳，而致中气日损，热厥因伤其所生之阴，而致肾气日衰，当知中下二焦，互相资生者也。】
　　帝曰：厥或令人腹满，或令人暴不知人，或至半日，远至一日，乃知人者，何也？岐伯曰：阴气盛于上则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。【重，平声。】　　【王冰曰：不知人，谓闷甚不知识人也。或谓尸厥，阴谓足太阴气也。】　　【马莳曰：此言厥有腹满者，以阴气行于上，其不知人者，以阳气盛于上，而阴气又行于上也。阴气者，据上文观之，则是足少阴也。足少阴夺于所用，醉以入房，下气上争，而行之于上则下虚，故气在腹而不在足，所以腹中胀满也。阳气者，由上文观之，则是足阳明也。足阳明酒气盛于上，足少阴肾气又上，彼邪气从之而上，则邪气与阳气为逆，逆则阳气乱，阳气乱则昏晕而不知人也。夫曰：阴气盛于上则腹胀满者，乃上文之寒厥，阳气盛于上则不知人者，乃上文之热厥耳。】　　【张志聪曰：暴不知人，卒然昏愦或倾仆也。半日气周之半，一日气行之周。阴气盛于上，谓中焦之阳气日损，阴气独盛于上也。阴盛于上，则下焦之阳气亦虚，阳虚于下，是以腹胀满也。下气谓下焦之元阳。邪气，肾脏水寒之邪也。阳气盛于上，谓阴气虚而阳气独胜也。阳盛于上则下气重上，下气上乘则寒邪随之而上逆，逆则阳气乱于上，而卒不知人。《灵枢经》曰：清浊之气，乱于头则为厥逆眩仆，此论阴阳二气之并逆也。　张兆璜曰：前论下气上争，则中焦之阳气日损，阴气虚中，则下焦之肾气日衰，此复论阴气盛于上，则下气亦虚，阳气盛于上，则下气重上，又一辙也。】
　　帝曰：善。愿闻六经脉之厥状病能也。岐伯曰：巨阳之厥，则肿首头重，足不能行，发为眴仆。阳明之厥，则癫疾欲走呼，腹满不得卧，面赤而热，妄见而妄言。少阳之厥，则暴聋颊肿而热，胁痛，胻不可以运。太阴之厥，则腹满(月真)胀，后不利，不欲食，食则呕，不得卧。少阴之厥，则口干溺赤，腹满心痛。厥阴之厥，则少腹肿痛，腹胀，泾溲不利，好卧屈膝，阴缩肿，胻内热。盛则泻之，虚则补之，不盛不虚，以经取之。【能，音耐。】　　【王冰曰：不盛不虚，谓邪气未盛，真气未衰，如是则以穴俞经法，留呼多少而取之。】　　【马莳曰：此言足六经之厥状病能也。巨阳之厥，首肿头重者，以其脉上额交巅，从巅络脑也。其足不能行者，以其脉之支者，过髀枢贯腨内，出外踝也。发为眴仆者，眴眩而仆倒，乃上重下轻之证也。又足阳明胃经之厥，胃本多气多血，故邪盛则为癫疾而欲走且呼也。腹满者，胃脉下鬲属胃络脾也。不得卧者，胃不和则卧不安也。面赤而热者，其脉循颐下交承浆也。又足少阳胆经之厥，猝暴而聋者，以其脉下耳后，其支者从耳后入耳中，出走耳前也。颊肿者，以其脉之下大迎加颊车下颈也。胁痛者，以其脉下腋循胸过季胁下合髀厌中也。胻不可以运者，以其脉直下抵绝骨之端，下出外踝之前也。又足太阴脾经之厥，腹满(月真)胀者，以其脉入腹属脾络胃也。后不利者，以其脉之入腹属脾络胃，而厥逆则不利也。不欲食，食则呕者，以其脉之上鬲侠咽连舌本散舌下也。不得卧者，胃不和则卧不安，脾与胃同也。又足少阴肾经之厥，溺赤者，以其脉贯脊属肾络膀胱也。口干者，以其脉之循喉咙侠舌本也。腹满心痛者，以其脉络心注胸中也。又足厥阴肝经之厥，少腹肿痛者，以其脉之下环阴器，入少腹也。大腹胀者，以其脉之侠胃属肝络胆上贯鬲也。泾溲不利及下阴缩肿者，以其脉入毛中下环阴器也。好卧屈膝者，以胆脉出膝外廉下，循辅骨抵绝骨，足软欲卧而膝屈也。胻内热者，肝脉行于内胻也。凡此六经之厥，其治法盛则泻之，虚则补之，不盛不虚，以经取之。按《灵枢经》脉、终始等篇皆言；人迎一盛，病在足少阳，则人迎大于气口一倍也，乃足少阳胆经为盛，足厥阴肝经为虚，即补胆而泻肝。气口一盛，病在足厥阴，则气口大于人迎一倍也，乃足厥阴肝经为盛，足少阳胆经为虚，即补肝而泻胆。此所谓盛则泻之，虚则补之。若不盛不虚，则在胆取胆而不取之肝，在肝取肝而不取之胆，所谓自取其经也。即名之曰经治，又曰经刺，余经皆然。《难经》七十九难，以实则泻子，是肝胆病泻心，虚则补母，是肝胆病补肾，此说似通，但求之经旨则不合耳。】　　【张志聪曰：上节论阴阳二气之厥，故帝复问其经脉之厥状焉。病能者，能为奇恒之病也。夫奇恒之病，不应四时，多主厥逆，是以六经之厥，能为诸脉作病者，皆属奇恒。因于论厥，故列于厥论篇中。原属厥逆奇恒之病，故先提曰病能，而列于病能篇之前也。巨阳，太阳也。足太阳之厥，厥逆于上则为首肿头痛，厥逆于下则为足不能行，此皆经脉所过而为病也。神气昏乱则为眴仆。太阳为诸阳主气也，此病在经而转及于气分，故曰发癫狂走呼，妄言妄见，阳明之脉病也。经气厥逆，故腹满，胃不和，不得卧也。阳明乃燥热之经，其经气上出于面，故面赤而热。足少阳之脉，逆则暴聋，颊肿，胁痛，足胻不可以运行也。足太阴之脉，入腹属脾络胃，故厥则腹满(月真)胀。食饮入胃，脾为转输，逆气在脾，故后便不利。脾不转运，则胃亦不和，是以食则呕而不得卧也。足少阴之经脉厥逆，而阴液不能上资，是以口干心痛。肺金不能通调于下，故溺赤。水火阴阳之气，上下不交，故腹满也。足厥阴之厥，泾溲不利，阴缩而肿，亦经脉所行也。肝主筋，膝者筋之会，经脉厥逆不能濡养筋骨，故好卧而屈膝。厥阴木火主气荣俞，厥逆故胻内肿热也。阴阳二气，皆起于足，故止论足之六经焉。夫厥在经脉，故当随经以治之。如经气盛者，用针泻而疏之。经气虚者，以针补之。不盛不虚，即于本经以和调之，名曰经刺。】
　　太阴厥逆，胻急挛，心痛引腹，治主病者。少阴厥逆，虚满呕变，下泄清，治主病者。厥阴厥逆，挛腰痛虚满，前闭，谵言，治主病者。三阴俱逆，不得前后，使人手足寒，三日死。太阳厥逆，僵仆，呕血，善衂，治主病者。少阳厥逆，机关不利，机关不利者，腰不可以行，项不可以顾，发肠痈不可治，惊者死。阳明厥逆，喘咳身热，善惊，衂呕血。　　【马莳曰：此申足六经厥逆之证。其三阴各厥者，各治本经。三阴俱厥者易死，太阴阳明厥者可治，惟少阳厥者，发之为痈而惊，则不可治也。足太阴厥逆，其胻急且挛者，以其脉循胻骨后上膝股内前廉入腹也。心痛引腹者，以其脉之从胃别上鬲注心中也。此则太阴本经之病，而取本经以治之也。又足少阴厥逆，虚满呕变者，以其脉之上贯肝鬲入肺中循喉咙也。下泄清者，以其脉之开窍于二便也。此亦治本经之主病者耳。又足厥阴厥逆，拘挛腰痛，虚而腹满，前阴自闭，谵言不次者，以其脉之循股阴，入毛中，环阴器，抵少腹，挟胃上贯鬲，布胁肋，循喉咙，络舌本也。此亦治本经之主病耳。凡此三阴俱厥，前后不通，手足皆寒，至三日死，以其三阴之气绝也。又足太阳之厥逆，僵仆者，以其脉之自项下挟脊抵腰中也。呕血善衂者，《灵枢》经脉篇亦谓其病则鼽衂也。此则本经之证而治其本经耳。又足少阳之厥逆，机关不利，腰不可以行，项不可以顾者，以其脉之循颈下，绕毛际，横入髀厌中也。但此足少阳脉贯鬲络肝属胆，循胁里，出气街，若发肠痈，则经气绝，故不可治。肝之病发为惊骇，而胆与之为表里，故惊则死矣。又足阳明之厥逆，喘咳身热，善惊衂呕血者，以阳明多气多血，其脉之循喉咙，入缺盆，下鬲属胃络脾也。】　　【张志璁曰：夫手足三阴三阳之气，五脏六腑之所生也。脏腑之气逆于内，则阴阳之气厥于外矣，故复论手足十二经气之厥逆焉。中土之气，主溉四旁，足太阴气厥，故胻为急挛。食气入胃，浊气归心，脾气逆而不能转输其精气，是以心气虚而痛引于腹也。此是主脾所生之病，故当治主病之脾气焉。按首言阳气起于足五指之表，阴气起于足五指之里，是以先论足六经脉之厥状，次言阴阳二气由中焦水谷之所生，脾主为胃行其津液，是太阴为之行气于三阴，阳明为之行气于三阳，五脏六腑皆受气于阳明，故复论手足三阴三阳之气厥也。少阴之气，上与阳明相合而主化水谷，少阴气厥，以致中焦虚满而变为呕逆，上下水火之气不交，故下泄清冷也。按呕变当作变呕，　《灵枢经》云：苦走骨，多食之，令人变呕。言苦寒之味，过伤少阴，转致中胃虚寒，而变为呕逆，与此节大义相同。且有声无物曰呕，故不当作呕出变异之物解。挛者，肝主筋也。腰者，肝之表也。虚满者，食气不能散精于肝也。前闭者，肝主疏泄也。肝主语，谵语者，肝气郁也。三阴俱逆，是阴与阳别矣。不得前后者，阴关于下也。诸阳之气，皆生于阴，三阴俱逆则生气绝灭，是以手足寒而三日死矣。此厥在气分，故主三日死，谓三阴之气厥绝也。若厥在经脉，则为厥状病能，而不至于死矣。若太阳则主诸阳之气，阳气厥逆，故僵仆也。阳气上逆则呕血，阳热在上则衂血，此太阳之气厥逆于上，以致迫血妄行也。少阳主枢，是以少阳气厥，而机关为之不利。颈项者，乃三阳阳维之会；腰脊者，身之大关节也。故机关不利者，腰不可以转行，项不可以回顾。夫少阳相火主气，火逆于内，故发为肠痈。不可治者，谓病在气分，而痈肿在内，非针刺之可能治也。若发惊者，其毒气干脏故死。阳明气厥则喘，上逆则咳也。阳明之气主肌肉，故厥则身热。经云：二阳发病，主惊骇衂血呕血者。阳明乃悍热之气，厥气上逆则迫血妄行，此病在气而及干经血，故皆曰善。】
　　手太阴厥逆，虚满而咳，善呕沫，治主病者。手心主少阴厥逆，心痛引喉，身热，死不可治。手太阳厥逆，耳聋泣出，项不可以顾，腰不可以俯仰，治主病者。手阳明少阳厥逆，发喉痹，嗌肿痓，治主病者。【痓，音炽。】　　【马莳曰：此言手六经之厥逆，惟心经则死，余则不言生死也。手太阴肺经之厥逆，虚满而咳，善呕沫者，以其脉之还循胃口上鬲属肺也。又手心主包络经，手少阴心经之厥逆，心痛引喉，身热者，以心主之脉，起于胸中，出属心包，手少阴脉其支别者，从心系上侠咽喉也。《灵枢》邪客篇言：心者五脏六腑之大主也，精神之所舍也，其脏坚固，邪弗能客也，客之则心伤，心伤则神去，神去则死矣。此所以死不可治。又手太阳小肠经之厥逆，耳聋泣出，项不可以顾者，以其脉之从缺盆，循颈上颊，至目锐眦，入耳中出项，又从颊上(出页)抵鼻，至目内眦也。腰不可以俯仰者，经脉不合，恐是足少阳之证也。此亦治其主病者耳。又手阳明大肠经手少阳三焦经之厥逆，发喉痹及嗌肿。痓者，以大肠之脉，从缺盆上颈，手少阳之脉，从腹中出缺盆上项也。此亦治其主病者耳。】　　【张志聪曰：手太阴厥逆，肺气逆也。肺主气，故虚满而咳，不能通布水津，故善呕沫，此是主肺所生之病，故当治主病之肺气焉。夫阴阳之气，皆出于足，此论脏腑之气，故并及于手焉。手心主者，手厥阴胞络之气也。手少阴者，心脏之气也。胞络为君主之相火，二火并逆，将自焚矣，故为死不可治。手太阳所生病者耳聋，小肠主液，故逆则泣出也。夫心主血脉，小肠主液而为心之表，小肠气逆，则津液不能荣养于经脉，是以项不可以顾，腰不可以俯仰，盖腰项之间，乃络脉经俞之大会也。手阳明者，肺之腑也。手少阳者，手厥阴三焦也。阳明主嗌，肺主喉，兼三焦之火气并逆，是以发喉痹而嗌肿也。阳明乃燥热之经，三焦属龙雷之火，火热并逆，故发痓也。　张兆璜问曰：手之六经，独心主少阴与阳明少阳合论者，何也？曰：天之六气，化生地之五行，地之五行，以生人之五脏，五脏配合五腑，是止五脏、五腑以应五方、五行、五色、五味、五音、五数也。所谓六脏六腑者，心主与三焦为表里，俱有名而无形，合为六脏六腑，复应天之六气，是以论手心主而兼于少阴，论手阳明而合少阳也。曰：手厥阴为心脏之胞络，固可合并而论，手阳明与少阳并论者，其义何居？曰：三焦者，中渎之腑也。中上二焦，并出于胃口，下焦别手阳明之回肠而出，故论手阳明而兼于少阳也。】
　　　病能论篇第四十六
　　【马莳曰：能音耐，言病之形状耐受，故此以病能名篇。】　　【张志聪曰：按以下四篇，论奇恒之为病，篇名病能者，言奇病之不因于四时六气，而能为脏腑经脉作病也。疏五过论曰：《上经》、《下经》，揆度阴阳，奇恒五中，决以明堂，审于终始，可以横行。方盛衰论曰：诊有大方，坐起有常，出入有行，以转神明，必清必静，上观下观，司八正邪，别五中部，按脉动静，循尺滑濇寒温之意，视其大小合之病能，逆从以得，复知病名，诊可十全。盖言本经之《上经》论气之通于天，《下经》言病之变化，临病之士，审证辨脉，察色观形，分时候气，别正甄邪，再当比类奇恒，合之病能，诊可十全，方为得道。是以本卷一十五篇，目热病论至厥论，论疾病之变化，而以奇恒四篇续于其后，谓疾病变化之外，而又有奇恒之病，诊恒病之脉证，又当合参于病能，庶无五过四失之误。】
　　黄帝问曰：人病胃脘痈者，诊当何如？岐伯对曰：诊此者当候胃脉，其脉当沉细，沉细者气逆，逆者人迎甚盛，甚盛则热。人迎者，胃脉也，逆而盛，则热聚于胃口而不行，故胃脘为痈也。　　【王冰曰：胃者水谷之海，其血盛气壮，今反脉沉细者，是逆常平也。沉细为寒，寒气格阳，故人迎脉盛。人迎者，阳明之脉，故盛则热也。人迎谓结喉旁脉应手者，胃脉循喉咙而入缺盆，故云人迎者胃脉也。血气壮盛，而热内薄之。两气合热，故结为痈。】　　【马莳曰：此言诊胃脘有痈之脉，胃脉则沉细，而人迎则甚盛也。盖胃为水谷之海，其经多气多血，脉见右关，本宜洪盛，而今反沉细，则是胃气已逆，故沉细如此。人迎者，胃经穴名，其脉见于左寸。今右关沉细而人迎甚盛，则是热聚胃口而不行耳。按《灵枢》经脉篇谓人迎大三倍于寸口，则胃经为实，即此二脉以验之，而知胃脘之有痈矣。】　　【张志聪曰：首论胃脘痈者，言荣卫血气由阳明之所生，血气壅逆则为痈肿之病，与外感四时六淫，内伤五志七情之不同也。胃脉者，手太阴之右关脉也。人迎者，结喉两旁之动脉也。盖胃气逆则不能至于手太阴，而胃脉沉细矣。气逆于胃，则人迎甚盛，人迎甚盛，则热聚于胃矣。人迎者，胃之动脉也，故胃气逆则人迎脉盛，热聚于胃口而不行，则留滞而为痈矣。】
　　帝曰：善。人有卧而有所不安者，何也？岐伯曰：脏有所伤，及精有所之寄则安，故人不能悬其病也。　　【王冰曰：五脏有所伤损，及水谷精气有所之寄扶其下，则卧安，以伤及于脏，故人不能悬其病处于空中也。】　　【马莳曰：此言人有卧而不安者，以脏气伤而精气耗也。盖五脏为阴，各藏其精，脏有所伤，及精有所之，则脏伤而精耗者，卧不安也。必精有所寄，各在本脏而无失，斯安矣。寄者，藏也，如肝藏魂，肺藏魄之类。故凡人有卧不安者，血不归肝，荣气以躁而消亡，卫气不能入于阴，此人之所以不能悬绝其病也。】　　【张志聪曰：此言胃不和而卧不安也。夫五脏所以藏精者也。精者，胃腑水谷之所生，而分走于五脏，如脏有所伤，及精有所往而不受，则为卧不安矣。盖五味入胃，津液各走其道，是胃腑所生之精，能分寄于五脏则安，逆留于胃，即为卧不安之病。上节论胃中气逆则为脘痈，此言胃腑精逆则卧有所不安，是奇恒之道。如璇玑玉衡，神转不回。如回而不转，则失其相生之机，如有所留阻，则为痈逆之病，故人不能少空悬其病也。】
　　帝曰：人之不得偃卧者，何也？岐伯曰：肺者，脏之盖也，肺气盛则脉大，脉大则不得偃卧，论在奇恒阴阳中。　　【王冰曰：肺居高布叶，四脏下之，故言肺者，脏之盖也。若气盛满，偃卧则气促喘奔，故不得偃卧也。】　　【马莳曰：此言人之不得偃卧者，以其肺之邪气盛也。】　　【张志聪曰：此言肺气逆而为病也。脏真高于肺，为五脏之华盖，朝百脉而输精于脏腑，肺气逆则气盛而脉大，脉大则不得偃卧矣。偃，仰也。奇恒阴阳，谓玉机诸论篇中，言行奇恒之法，以太阴始也。】
　　帝曰：有病厥者，诊右脉沉而紧，左脉浮而迟，不然，病主安在？岐伯曰：冬诊之右脉，固当沉紧，此应四时。左脉浮而迟，此逆四时。在左当主病在肾，颇关在肺，当腰痛也。帝曰：何以言之？岐伯曰：少阴脉贯肾络肺，今得肺脉，肾为之病，故肾为腰痛之病也。　　【王冰曰：不然，言不沉也。】
　　【马莳曰：此言肾有浮迟之脉，当知其有腰痛之病也。据本节大义，所谓右脉沉而紧，左脉浮而迟者，此脉当见于两尺也。春夏脉浮，秋冬脉沉，此四时之脉也。今冬时诊之，右尺之脉沉而带紧，与冬时相应，所谓应四时也。左尺之脉逞而兼浮，与冬时相反，所谓逆四时也。迟为肾脉，浮为肺脉，左尺浮而迟，当主病在肾，特脉颇关在肺，故肾当腰痛而脉经则无疾也。何也？足少阴肾经之脉，贯肾络肺。今得肺脉者，岂肺脉来见于此哉？以左肾不足，而脉不能沉，故得肺脉耳，其实非肺病也，当知其为腰痛之病耳。】　　【张志聪曰：此论肾气逆而为病也。夫左脉主血当沉，右脉主气当浮，故冬诊之，左右脉皆当沉紧，今左脉反浮而迟，是逆四时之气矣。肾主冬气，而又反浮在左，故当主病在肾，颇关涉于肺，当为腰痛之病。盖行奇恒之法，以太阴始，五脏相通，移皆有次，是水谷所生之精气，先至于手太阴，肺金相生而顺传于肾，肾当复传之于肝，今反见浮迟之肺脉，是肾脏有病，而气反还逆之于母脏，故当主肾病之腰痛，而颇关涉之于肺也。】
　　帝曰：善。有病颈痈者，或石治之，或针灸治之而皆已，其真安在？岐伯曰：此同名异等者也。夫痈气之息者，宜以针开除去之。夫气盛血聚者，宜石而泻之。此所谓同病异治也。　　【王冰曰：帝言所攻则异，所愈则同，欲闻真法何所在？伯言虽同曰颈痈，然其皮中别异不一等也。息，瘜也，死肉也。石，砭石也，可以破大痈出脓，今以(金非)针代之。】　　【马莳曰：此言有病颈痈者，当同病异治也。颈中有痈者，或以石为针治之，或以小针治之，或以艾灸之，而病皆愈者，岂无真要之法哉？盖病名虽同，而实有微甚之异耳。所谓以小针开除而去病者，正以痈间有气顿息，未至甚也。所谓以石为针而泻之者，正以气盛血聚故也。唯共同名异等，此所以同病异治也。】　　【张志聪曰：经曰肾移寒于肝，痈肿少气，此言五脏相通，虽顺传有次，然不得相生之正气，而反受母脏之寒邪，则为痈肿之病矣。同名异等，言痈虽同名，而为病之因各有其类。《灵枢》痈疽篇曰：血脉之道，因息乃行，寒邪客于经络之中则血泣，血泣则不通，故痈肿。盖言邪客于脉络之中而为痈肿者，宜用针开除以去之。夫肾脉上贯肝膈，肾与肝脉皆循喉咙入颃颡，故痈肿在颈，此病因于肾也。肝脏之血，行于皮肤气分，如肾脏之寒邪，顺传于肝，肝气盛而血聚于皮肤之间而为痈肿者，宜石而泻之。盖石者，砭其皮肤出血；针者，刺入经穴之中。故病在脉络者宜针，病在皮肤者宜石，是以同病异治而皆已也。】　　【张兆璜曰：陷下者又宜灸，始言针灸，而后止言针石者，盖此篇论五脏之相传，而肾脏之气，已传于肝，故止宜针宜石。设或有回陷于肾者，又当灸之。此虽不明言，盖欲人意会，读者宜潜心参究，不可轻忽一字。】
　　帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以知之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已。夫食入于阴，长气于阳，故夺其食即已。使之服以生铁洛为饮。夫生铁洛者，下气疾也。【长，上声。洛、落同。】　　【王冰曰：暴折而难决，言阳气被折郁不散也。此人多怒，亦曾因暴折而心不疏畅故尔。如是者皆阳逆躁急所生，故病名阳厥。阳明常动者，言颈项之脉皆动不止也。阳明之动，动于结喉旁，是谓人迎气舍之分位也。若少阳之动，动于曲颊下，是谓天窻、天牖之分位也。若巨阳之动，动于项两旁大筋前陷者中，是谓天柱、天容之分位也。不应常动而反动甚者，动当病也。食少则气衰，故节去其食而病自止。铁洛味辛微温平，主治下气，方俗或呼为铁浆，非是生铁液也。】　　【马莳曰：此言病怒狂者之病，有诊法洽法也。人有病狂者，以其阳气之逆也。阳气者，足三阳经，即下阳明、巨阳、少阳之气也。此人者，因猝暴之顷有所挫折，而事有难决，志不得伸，故三阳之气厥逆上行，而善怒而狂，病名曰阳气之厥逆。然所以知此疾者，必诊之三阳经之动脉耳。足阳明经常动者，《灵枢》动输篇言足阳明独动不休，故凡冲阳、地仓、大迎、下关、人迎、气冲之类，皆有动脉不止，而冲阳为尤甚。彼足太阳膀胱经足少阳胆经，则不动者也。虽膀胱经有天窻、委中、昆仑，胆经有天容、悬钟、听会，而皆不及胃经之尤动也。夫二经不动，而今至于动之甚速，此其病之怒狂，故诸阳之脉有如此耳。至于所以治之者，亦惟夺其饮食，饮以生铁洛焉可也。盖食化于太阴脾经，而气乃长于阳明胃经，故胃本多气多血，而又加多食，则阳愈盛而狂愈甚，所以必减其食也。生铁洛者属金，金能克木，则肝气可下而怒不至甚，以其性之能下气疾，故可为饮以服之也。】　　【张志聪曰：经云，肝移寒于心狂膈中，又肝病者善怒，此肝虽顺传于心，而不得相生之正气，反受肝之寒邪，寒凌心火，故为怒狂。折，屈逆也。决，流行也。本经曰，所谓少气善怒者，阳气不治，阳气不治则阳气不得出，肝气当治而未得，故善怒。善怒者，名曰煎厥。此言肝气上逆，则阳气暴折而不得出，阳气难于流行，则肝气亦未得而治，故善怒也。夫心为阳中之太阳。巨阳者，心之标阳也。少阳者，肝之表气也。夫阳明乃胃之悍气，故独动而不休。巨阳少阳，不动者也，今不动之气反动而大疾，故使人怒狂也。食气入胃，散精于肝，浊气归心，淫精于脉，毛脉合精，行气于腑，是食入于阴而长气于阳也。此言巨阳少阳受气于心肝二脏之阴，肝心之气上逆，以致巨阳少阳之动大疾，故夺其食则阴气衰而阳动息矣。夫所谓怒狂者，肝邪上乘于心，铁乃乌金，能伐肝木，故下肝气之疾速也。】
　　帝曰：善。有病身热解堕，汗出如浴，恶风少气，此为何病？岐伯曰：病名曰酒风。帝曰：治之奈何？岐伯曰：以泽泻、朮各十分，麋衔五分，合以三指撮，为后饭。【解、懈同。堕、惰同。恶，去声。】　　【王冰曰：酒风，饮酒中风者也。夫极饮者，阳气盛而腠理疏，元府开发，阳盛则筋痿弱，故身体解惰也。腠理疏则风内攻元府，发则气外泄，故汗出如浴也。风气外薄，肤腠理开，汗多内虚，瘅热熏肺，故恶风少气也。因酒而病，故曰酒风。朮味苦温平，主治大风，止汗。麋衔味苦寒平，主治风湿筋痿。泽泻味甘寒平，主治风湿益气。由此功用，方故先之。饭后药先，谓之后饭。】　　【马莳曰：此言酒风之证也。风论曰：饮酒中风则为漏风，漏风之状，或多汗，常不可单衣，食则汗出，甚则身汗喘息，恶风，衣常濡口干善渴，不能劳事。故凡极饮者，阳气盛而腠理疏，元府开，惟阳盛则热盛筋萎，故身热懈惰也。腠理开则风内入，元府开则气外泄，所以多汗如浴也。风气外薄腠理，汗多内虚，热熏于肺，肺气亦虚，故恶风少气也。治之者，用泽泻、朮各十分、麋衔五分，合以三指撮煎服。其药后饭而服，谓之后饭也。王注以为先用药者，不知此证在表，先服药则入里，故后饭者，药在饭后也。】　　【张志聪曰：此言脾气逆而为病也。夫饮酒数醉，气聚于脾中，热盛于中，故热遍于身，而四肢懈惰也。热盛则生风，风热相搏，是以汗出如浴，而恶风少气也。酒气聚于脾，则不能上输于肺，而下输膀胱矣。　《易》曰：山泽通气。泽泻服之能行水上，如泽气之上升为云，而复下泻为雨也。朮乃山之精，得山土之气，能通散脾气于四旁。麇衔草有风不偃，无风独摇，能去风除湿者也。合三指撮者，三乃木之生数，取制化土气之义。后饭者，复以谷气助脾也。夫奇恒之病，行所不胜曰逆，逆则死。今论胃腑所生之精气，以太阴始而顺传于肾，肾传之肝，肝传之心，心传之脾，是五脏相通，移皆有次，而又有不得偃卧腰痛颈痈诸病，是四时六淫七情五志之外，而有奇恒之逆传，奇恒之中，而又有顺传之奇病，故人不能虚悬其病也。按本经八十一篇，内论疾病者，止二十有奇，而论奇恒者有十篇，当知人之生病也，多起于厥逆。】
　　所谓深之细者，其中手如针也，摩之切之。聚者坚也，博者大也。《上经》者，言气之通天也；《下经》者，言病之变化也；《金匮》者，决死生也；《揆度》者，切度之也；《奇恒》者，言奇病也。所谓奇者，使奇病不得以四时死也。恒者，得以四时死也。所谓揆者，方切求之也，言切求其脉理也。度者，得其病处，以四时度之也。【度，俱音铎。】　　【马莳曰：此历举古经篇名而释其义也。首四句，似以针法为解。《上经》、《下经》、《金匮》、《揆度》、《奇恒》俱古经篇名，今皆失之。《上经》者，必以卫气为论，如生气通天论之义，故曰言气之通天也。《下经》者，言病之变化。《金匮》疑是藏之金匮，如金匮真言论之类，然其义则决死生也。《揆度》以度病为言，奇病不得以四时而死，如奇病论、大奇论之类。恒病得以四时而死，如脏气法时论合于四时而死之类。揆以切求其脉理，度以得其病处，遂以四时度之，此皆古经篇之义也。】　　【张志聪曰：此论切求奇恒之脉法也。夫胃腑五脏之病能者，其气逆者，其脉沉细，故所谓沉之而细者，其应手如针之细而沉也。再按而摩之，切而求之。如胃精之聚于胃，脾气之聚于脾者，其脉坚牢而不鼓也；又如肺气之盛，肾气之上搏于肝，肝气之上搏于心者，其脉应指而大也。《上经》者，谓上古天真、生气通天至六节脏象、脏气法时诸篇，论人之脏腑阴阳，地之九州九野，其气皆通于天气。《下经》者，谓通评虚实以下至于脉解诸篇，论疾病之变化。《金匮》者，如金匮真言、脉要精微、平人气象诸篇，论脉理之要妙，以决死生之分，藏之金匮，非其人勿教，非其真勿授，故曰金匮者，所以决死生也。《揆度》者，切度奇恒之脉病。《奇恒》者，言奇病之异于恒常也。所谓奇者，病五脏之厥逆，不得以四时之气应之。所谓恒者，奇恒之势，乃六十首，亦得以四时之气而为死生之期。揆度奇恒，所指不同，故当切求其脉理，而复度其病处，如本篇论五脏之病能，当摩之切之，以脉求之，如太阳之腰椎肿，少阳之心胁痛，阳明之振寒，大阴之病胀，又当得其病处而以四时度之。】古今图书集成医部全录卷二十二

　　　奇病论篇第四十七
　　【马莳曰：内论诸病皆异，故名篇。】　　【张志聪曰：此论奇恒之腑，而为奇恒之病也。五脏别论曰：脑、髓、骨、脉、胆、女子胞，此六者名为奇恒之腑。是以本篇所论，有犯大寒内至骨髓，上逆于脑之脑髓骨病，脉解篇之脉病，口苦之胆病，九月而喑，及母腹中受惊之女子胞病，皆奇恒之腑而为病也。】
　　黄帝问曰：人有重身九月而喑，此为何也？岐伯对曰：胞之络脉绝也。帝曰：何以言之？岐伯曰：胞络者系于肾，少阴之脉贯肾系舌本，故不能言。帝曰：治之奈何？岐伯曰：无治也，当十月复。刺法曰：无损不足，益有余，以成其疹，然后调之。所谓无损不足者，身羸瘦无用镵石也。无益其有余者，腹中有形而泄之，泄之则精出而病独擅中，故曰疹成也。【重，平声。瘖，音音。】　　【王冰曰：重身，谓身中有身，则怀妊者也。喑，谓不得言语也。妊娠九月，足少阴脉，养胎约气，断则喑不能言也。绝谓脉断，绝而不通流，则不能言，非天真之气断绝也。少阴，肾脉也。气不荣养，故舌不能言。十月胎去，胞络复通，肾脉上荣，故复旧而言也。疹谓久病。反法而治，则胎死不去，遂成久痼之疹病。妊娠九月，筋骨瘦劳，力少身重，又拒于谷，故身形羸瘦，不可以镵石伤也。胎约胞络，肾气不通，因而泄之，肾精随出，精液内竭，胎则不全，胎死腹中，着而不去，由此独擅，故疹成焉。】　　【马莳曰：此言重身而喑者，当产后愈，不必强施以攻补之法也。重身九月而喑者，医书谓人之受孕者，一月肝经养胎，二月胆经养胎，三月心经养胎，四月小肠经养胎，五月脾经养胎，六月胃经养胎，七月肺经养胎，八月大肠经养胎，九月肾经养胎，十月膀胱经养胎，先阴经而后阳经，始于木而终于水，以五行之相生为次也。然以理推之，则手足十二经之经脉，昼夜流行无间，无日无时而不共养胎气也，必无分经养胎之理，今日九月而喑，盖时至九月，则妊胎已久，儿体日长，胞络宫之络脉，系于肾经者，阻绝而不通，故间有为之喑者，非人人然也。此乃阻绝之绝，非断绝之谓，何也？肾经之脉，下贯于肾，而上系舌本，故脉道阻绝者，不能言也，此所以不必强为施治，当至十月分娩之后，而自能复言矣。刺法篇有云：无损不足，无益有余，以成痼病，必俟十月之后，然后调理之耳。所谓无损不足者，即如身体羸瘦，无用镵石以针之之谓也。所谓无益有余者，即如腹中有形，而又用针以治之，则反以泄之也。泄之则肾之精气反出，而胎亦随损，胎死腹中，着而不下，是乃病独擅中，故曰疹之已成也。吾故曰无治也，当十月复。愚意古人用针，故曰无治，若今人用药，则当用药治之，但当以补心肾为宜耳。按大奇论以胞精不足者，善言为死，不言为生，此可以验九月而喑，非胞精之不足，故十月而复也。】
　　【张志聪曰：胞之络脉，胞络之脉也。盖妊至九月，胞长已足，设有碍于胞络，即使阻绝而不通声音之道，在心主言，在肺主声，然由肾间之动气，上出于舌，而后能发其音声，故曰，舌者音声之机也。胞之络脉系于肾，足少阴之脉贯肾系舌本，胞之络脉阻绝，则少阴之脉亦不通，是以舌不能发机而为喑矣。至十月胎出，则胞络通而音声复矣。刺法谓《针经》内之法也。疹病也，言毋损其不足，益其有余，使成其病而后复调治之。《针经》曰：形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。是以身羸瘦者，不可妄用针石，此盖重在有余而兼引其不足也。泄谓用缄泻之，《针经》曰：刺之害中而不去则精泄，精泄则病益甚而恇，按腹中胞积，皆为有形，在女子胞则曰无益其有余，在息积曰不可灸刺，在伏梁曰不可动之，是腹中有形者，皆不可刺泄，刺虽中病，而有形之物不去，则反泄其精气，正气出而邪病反独擅于其中，故为疹成也。　朱圣公曰：女子胞、腹中积，皆为有余。】
　　帝曰：病胁下满气逆，二三岁不已，是为何病？岐伯曰：病名曰息积。此不妨于食，不可灸刺。积为导引服药，药不能独治也。　　【王冰曰：腹中无形，胁下逆满，频岁不愈，息且形之，气逆息难，故名息积也。气不在胃，故不妨于食也。灸之则火热内烁，气化为风，刺之则必泻其经，转成虚败，故不可灸刺，是可积为导引，使气流行久，以药攻内消瘀稸则可矣。若独凭其药，而不积为导引，则药亦不能独治之也。】　　【马莳曰：此言息积之病，当兼导引服药以治之。】　　【张志聪曰：此肺积之为病也。肺主气而司呼吸定息，故肺之积曰息奔，在本经曰息积。积者渐积而成，是以二三岁不已。夫肝肺之积，皆主胁下满，积在肝则妨于食，此积在肺，故不妨于食也。此病腹中有形，不可灸刺。凡积当日用导引之功，调和之药，二者并行，斯病可愈，若止用药而不导引，则药不能以独治也。】
　　帝曰：人有身体髀股胻皆肿，环齐而痛，是为何病？岐伯曰：病名曰伏梁，此风根也。其气溢于大肠而着于肓，肓之原在齐下，故环齐而痛也，不可动之，动之为水溺濇之病也。【肓，音荒。】　　【王冰曰：以冲脉病，故名曰伏梁。然冲脉者，与足少阴之络，起于肾下，出于气街，循阴股内廉，斜入腘中，循胻骨内廉，并足少阴经下入内踝之后入足下，其上行者，出齐下同身寸之三寸关元之分，侠齐直上循腹各行会于咽喉，故身体髀皆肿，绕齐而痛，名曰伏梁。动之为水溺濇之病者，以冲脉起于肾下，出于气街，其上行者起于胞中，上出齐下关元之分，故动之则为水而溺濇也。动谓齐其毒药而击动之，使其大下也。】　　【马莳曰：此节大义与腹中论第四十以为奇病，故重出于此，其释义具彼。】　　【张志聪曰：此其气积于大肠之外而为伏梁也。大肠为肺之腑，气逆不通，是以身体髀股胻皆肿，此根因于风邪伤气，留溢于大肠之间而着于肓，肓者即肠外之膏膜，其原出于脖胦，正在齐下，故环齐而痛也。不可动者，不可妄攻以动之，盖风气留溢于齐下，与水脏水腑相连，动之则风行水涣而为水病矣。水逆于上，则小便为之不利矣。】　　【张兆璜曰：奇恒之病，多因于积聚厥逆，前论腹中，此论奇恒也。】
　　帝曰：人有尺脉数甚，筋急而见，此为何病？岐伯曰：此所谓疹筋。是人腹必急，白色黑色，见则病甚。【数，音朔。】　　【王冰曰：筋急，谓掌后尺中两筋急也。脉要精微论曰：尺外以候肾，尺里以候腹中。今尺脉数急，脉数为热，热当筋缓，反尺中筋急而见腹中筋当急，何也？腹急谓侠齐肾筋俱急，盖尺里候腹中，故见尺中筋急，则必腹中拘急矣。色见，谓见于面部也。夫相五色者，白为寒，黑为寒，故二色见，病弥甚也。】　　【马莳曰：此言尺数筋急者，不必据其肾之热，而当据其腹之寒也。尺脉数甚，则肾经有热，热宜筋缓，而今掌后尺中，反见筋急者，何也？此所谓病在手筋也。尺脉虽数，而筋则肝经主之，于肾无与，尺中筋急，其人腹中当有筋急，所谓尺里以候腹中也。腹中有寒，故急，不可以其肾之热，而疑其筋之不宜急矣。且其人白黑二色见于面部，则白黑为寒，其病为尤甚也。】　　【张志聪曰：此论诸筋之为病也。夫奇恒之势，诊有十度，度脉，度脏，度肉、度筋、度俞、度阴阳气。如心脉满大，肝脉小急，脉来悬钩，脉至如喘之类，皆所以度脉也。如肝满、肾满、肺满则为肿，肝气予不足，木叶落而死，肾气予不足，去枣华而死，皆所以度脏也。如肌气予不足，肤胀身肿，大肉陷下，皆所以度肉也。诊筋之病，所以度筋也。如十二俞之予不足水凝而死，所以度俞也。如正月太阳，三月厥阴，五月阳明，十月少阴，所以度阴阳气也。皆为病之异于恒常者也。夫内有阴阳，外有阴阳，在外者皮肤为阳，筋骨为阴，是以筋病急而尺脉数也。夫诸筋之会聚于宗筋冲脉者，主渗灌溪谷，与阳明合于宗筋，是以筋病而腹必急也。夫十二经之筋病，惟手太阴甚，则成息贲胁急吐血，足少阴筋病甚者，死不治，是以白色黑色见者，则病甚也。】
　　帝曰：人有病头痛以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆故令头痛齿亦痛，病名曰厥逆。帝曰：善。　　【王冰曰：头痛之疾，不当逾月，数年不愈，故帝怪而问之。夫脑为髓主，齿是骨余，脑逆反寒，骨亦寒入，故令头痛齿亦痛。】　　【马莳曰：此言岁久头痛者，以其寒入于脑，气有所逆而然也。人有头痛数岁不已者，其人曾犯于大寒，大寒至于骨髓，脑者为髓之海，故髓以脑为主。今大寒入体，而气逆上行，故令头痛，齿为骨余，亦兼齿痛也。此病气逆而然，故亦名之曰厥逆耳。】　　【张志聪曰：此论脑骨髓之为病也。夫在地为水，在天为寒，寒生水，水生咸，咸生肾，肾生骨髓，故所犯大寒之气，而内至骨髓也。诸髓皆属于脑，故以脑为主体，邪上逆则入于脑，是以头痛数岁不已。齿乃骨之余，故齿亦痛也。此下受之寒，上逆于巅顶，故名曰厥逆。】
　　帝曰：有病口甘者，病名为何？何以得之？岐伯曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘也。此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。　　【为，去声。瘅，得烂反。数，音朔，下同。】　　【王冰曰：瘅，谓熟也。脾热则四脏同禀，故五气上溢也。生因脾热，故曰脾瘅。脾热内渗，津液在脾，胃谷化余，精气随溢，口通脾气，故口甘。津液在脾，是脾之湿，食肥则腠理密，阳气不得外泄，故肥令人内热。甘者性气和缓而发散逆，故甘令人中满。然内热则阳气炎上，炎上则欲饮而嗌干，中满则陈气有余，有余则脾气上溢，故曰其气上溢，转为消渴也。兰草味辛热平，利水道，辟不祥，除陈久甘肥不化之气者，以辛能发散故也。】　　【马莳曰：此言有脾瘅之疾者，当转为消渴也。五气者，五脏之气也。肝主酸，心主苦，脾主甘，肺主辛，肾主咸。人有病口甘者，乃脾气之溢也，名曰脾瘅。脾瘅者，脾气之热也。正以五味入口藏于胃，脾为胃行其精气津液，今津液在脾，脾热则口甘，此病必发之于多食肥美也。盖肥者阳气有余，令人内热；甘者性缓不散，令人中满。多食肥美，故其气至溢，口为之甘。口甘日久，则热气燥甚，转为消渴之证。治之者以兰草除其陈郁之气，则辛能发散病愈矣。】　　【张志聪曰：五气者，土气也。土位中央，在数为五，在味为甘，在味为香，在脏为脾，在窍为口，多食甘美，则臭味留于脾中，脾气溢而证见于外窍也。脾主为胃行其津液者也，五味入口，津液各走其道，苦先入心，酸先入肝，甘先入脾，辛先入肺，咸先入肾。此人必数食甘美而多肥，美者香美，肥者厚味也。厚味令人内热，甘者主于留中津液，不能输布于五脏，而独留在脾，脾气上溢，发为口甘，内热不清，转为消渴。治之以兰者，盖味有所积，以臭行之，从其类而治之也。】
　　帝曰：有病口苦，取阳陵泉。口苦者病名为何？何以得之？岐伯曰：病名曰胆瘅。夫肝者中之将也，取决于胆，咽为之使。此人者数谋虑不决，故胆虚，气上溢，而口为之苦。治之以胆募俞，治在阴阳十二官相使中。【咽，音烟。使，去声。】　　【王冰曰：胆汁味苦，故口苦。灵兰秘典论曰：肝者将军之官，谋虑出焉。胆者中正之官，决断出焉。肝与胆合，气性相通，故诸谋虑取决于胆，咽胆相应，故咽为使焉。胸腹曰募，背脊曰俞。胆募在乳下二肋外期门下，同身寸之五分，俞在脊第十椎下两旁，相去各同身寸之一寸半，针三分，灸五壮。其治法具于阴阳十二官相使篇，今经已亡。】　　【马莳曰：此言有胆瘅之疾也。病有口苦，取足少阳胆经之阳陵泉以治之者，何也？此病乃胆气之热也。夫谋虑在肝，决断在胆，故肝为中之将，而取决于胆也。肝脉上循喉咙，其支者从目系下环唇内，故咽为之使。此人数谋虑而不决断，故胆气以烦劳而致虚，胆气上溢，口为之苦，治之者，不但在阳陵泉也。凡五脏之募穴在腹，今曰胆之募者，即肝之募也，名曰期门。任脉经有巨阙穴在鸠尾下一寸，其期门开巨阙旁四寸五分，直乳二肋端，不容旁一寸半，又曰乳直下一寸半，针四分，灸五壮。】　　【张志聪曰：胆病者口苦。阳陵泉，胆之合穴也。按《灵枢经》曰：其寒热者取阳陵泉。夫寒热实证也，此系胆虚气溢，当取募俞，不当取其合穴，故口苦之不愈也。肝脉挟胃贯鬲，循喉咙，入颃颡，环唇内，故咽为肝之外使，是以肝病而证亦见于口也。谋虑不决，则肝气郁而胆气虚矣。胆之虚气上溢，而口为之苦矣。上节论脾气实，此论胆气虚，虚实之气，皆能为热而成瘅。】
　　帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥，死不治。此所谓得五有余，二不足也。帝曰：何谓五有余，二不足？岐伯曰：所谓五有余者，五病气之有余也；二不足者，亦病气之不足也。今外得五有余，内得二不足，此其身不表不里，亦正死明矣。　　【王冰曰：阳气太盛于外，阴气不足，故有余也。癃，小便不得也。溲，小便也。颈膺如格，言颈与胸膺，如相格拒，不顺应也。人迎躁盛，谓结喉两旁脉动盛满，急数非常。躁，速也。胃脉也。太阴脉细缕如发者，谓手大指后同身寸之一寸骨高脉动处，脉则肺脉也，此正手太阴脉气之所流，可以候五脏也。病癃数溲，身热如炭，颈膺如格，息气逆者，皆手太阴脉当洪大而数，今太阴脉反微细如发者，是病与脉相反也，何以致之？肺气逆陵于胃而为是上使人迎躁盛也。故曰病在太阴，其盛在胃也。以喘息气逆，故云颇亦在肺也。病因气逆，证不相应，故病名曰厥，死不治也。外五有余者，一身热如炭，二颈膺如格，三人迎躁盛，四喘息，五气逆也。内二不足者，一病癃，一日数十溲，二太阴脉微细如发。夫如是者，谓其病在表，则内有二不足；谓其病在里，则外得五有余。表里既不可凭，补泻固难为法，故曰，此其身不表不里，亦正死明矣。】　　【马莳曰：此言表里俱病者，而决其为死也。病有癃者，谓膀胱不利为癃，一日虽数十溲，而小便不得出，此不足也。身热如炭，热如火也。颈膺如格，谓膺之旁为胸，其颈与膺如相格拒，而不得通畅也。左手寸口人迎之脉，三倍而躁，其息为喘，其气甚逆，此有余也。右手气口太阴之脉，微细如发，此不足也。病在何经？名为何病？此病在太阴经之不足，观气口微细之脉可知也；其气盛在于胃，观人迎躁盛之脉可知也。六节脏象论、《灵枢》终始、禁服等篇，皆以人迎三盛为病在阳明，所以谓之其盛在胃也。至于喘息气逆，颇关在肺，然肺虚也，非盛也，特邪气耳。病名曰厥，当至死不治。盖人迎盛于气口者为格，以阳气上逆，而阴气不得运于外也。曰身热如炭，曰颈膺如格，曰人迎躁盛，曰喘息，曰气逆，此得五有余也。曰病癃一日数十溲，曰太阴脉微细如发，此二不足也。所谓得五有余者，病气有余也。有谓得二不足者，正气不足也。即五有余而欲泻之，则其里甚虚，而不能以当夫泻；即二不足而欲补之，则其表甚盛，而不可以施夫补。此其不表不里，正以必死而无疑也。】　　【张志聪曰：此论阴阳二气，生于太阴阳明，阴阳不和而为死证也。夫水谷入胃，脾主行其津液，太阴为之行气于三阴，阳明为之行气于三阳，太阴不足则阳明甚盛，太过不及则阴阳不和，阴阳不和则表里之气皆绝矣。夫入胃之饮，上输于脾，脾气散精，上归于肺，通调水道，下输膀胱，今太阴病而不能转输于上，颇在肺，而不能通调于下，则病癃矣。夫地气升而为云，天气降而为雨，今地气不能上升而惟下泄，是以一日数十溲，此太阴之不足也。阳明者表也。身热如炭，阳明盛也。阳明脉侠喉，其俞在膺中，颈膺如格，胃气强也。阳明盛强则人迎躁急，颇关在肺，故喘息气逆，此阳明之有余也。阳明盛强，则与脾阴相绝，太阴不得受水谷之精，是以脉微如发，此太阴之不足也。夫阳明乃燥热之经，从中见太阴之湿化，太阴不足，则胃气热而人迎躁盛矣。胃气上逆，颇关在肺，而为喘息气逆矣。胃气盛强，不能游溢精气，而太阴不足矣。太阴不足，则五脏六腑皆无所受气，而为厥逆之死证也。五有余者，谓身热如炭、颈膺如格、人迎躁盛、喘息而气逆，此五病气之有余也。二不足者，病癃一日数十溲、太阴脉微细如发，亦病气之不足也。阳明者表也，外得五有余，不能行气于表之三阳矣。太阴主里，内得二不足，不能行气于里之三阴矣。此其身之表里阴阳，皆为断绝，亦正死也明矣。】
　　帝曰：人生而有病巅疾者，病名曰何？安所得之？岐伯曰：病名为胎病。此得之在母腹中，时其母有所大惊，气上而不下，精气并居，故令子发为巅疾也。　　【王冰曰：夫百病者，皆生于风雨寒湿，阴阳喜怒也。然始生有形，未犯邪气，已有巅疾，岂邪气素伤耶？巅，头首也。精气，谓阳之精气也。】　　【马莳曰：此言人之初生，而有发项巅之疾者，乃胎中之有病也。项巅之病，凡病在顶巅者，皆是也，非止头痛而已。帝问初生之子，未犯邪气，遽有此疾，必有其由，伯言此病乃得之于胎中者耳。方其在腹之时，其母曾有大惊，气上而不下，精气并居于上，故令子发为巅疾者如此。】　　【张志聪曰：此女子胞之为病也。有所大惊，则气暴上而不下。夫精以养胎，而精风并居者也，母受惊而气上，则子之精气亦逆，故令子发为巅疾也，愚谓巅当作癫，按婴儿癫癎，多因母腹中受惊所致。然癫疾者，逆气之所生也，故因气上逆而发为癫疾。　张兆璜曰：胎中受病，非止惊癎，妊娠女子饮食起居，大宜谨慎，则生子聪俊，无病长年。】
　　帝曰：有病痝然如有水状，切其脉大紧，身无痛者，形不瘦，不能食，食少，名为何病？岐伯曰：病生在肾，名为肾风。肾风而不能食，善惊，惊已心气痿者死。帝曰：善。　　【王冰曰：痝然，谓面目浮起而色杂。大紧，谓如弓弦也。大即为气，紧即为寒，寒气内薄而反无痛，与众别异常，何也？脉如弓弦，大而且紧，劳气内稸，寒复内争，劳气薄寒，故化为风。风胜于肾，故曰肾风。不能食善惊，惊已心气痿者，此肾水受风，心火痿弱，水火俱困，故必死。】　　【马莳曰：此言肾风之证，而至于心痿则死也。肾属水，故肾虚则水稸。肾不宜感风，故风在则体浮起，形之为外证者，痝然而壅，如有水状，其身又无痛，虑其形又不至瘦。形之为脉体者，风热则脉大，风与水搏则脉紧。形之为内证者，胀满则薄脾而不能食，虽食亦少。又肾者胃之关，关门不利，故聚水而成其病，则欲其能食也难矣。此病乃生于肾，名为肾风。肾风而不能食，最善惊，以水盛则心火衰，故神丧而必多惊耳。若惊后而心经痿弱无气者，则心本不受邪，今者心伤则神去，神去则死矣。】　　【张志聪曰：痝然，浮肿貌。如有水状者，水气上乘，非有形之水也。足少阴寒水主气，大则为风，紧则为寒，故其脉大紧也。夫病风水者，外证骨节疼痛，此病在肾，非外受之风邪，故身无痛也。水气上乘，故形不瘦。风木水邪，乘侮土气，故不能食，即食而亦不能多也。肾为水脏，水生风木，此肾脏自生之风，非外受之邪，故曰病生在肾。水者火之胜，不能食者，水邪直入于上焦也。善惊惊者，水气薄于心下也。夫心不受邪。惊已而心气痿者，心受邪伤也。　张兆璜曰：邪干上焦则不能食，在中焦则食少也。又曰：天有六淫，人亦有六气，奇恒之病，多不因于外邪。】
　　　大奇论篇第四十八
　　【马莳曰：内论诸病尤异，故以大奇名篇。】　　【张志聪曰：此承上章记奇病之广大。】
　　肝满、肾满、肺满皆实，即为肿。
　　【王冰曰：满，谓脉气满实也。肿，谓痈肿也。脏气满乃如是。】　　【马莳曰：此言肝肾肺经之满者，其脉必实，其证必肿也。满，胀满也。肿，浮肿也。其皮部当为肿也。】　　【张志聪曰：满，谓脏气充满也。夫五脏者，藏精气而不泻，故满而不实。如满而皆实，是为太过，当即为肿。然此论脏气实而为肿，与气伤痛形伤肿之因证不同也。】
　　肺之雍，喘而两胠满；肝雍，两胠满，卧则惊，不得小便；肾雍，脚下至小腹满，胫有大小，髀胻大跛，易偏枯。　　【王冰曰：冲脉者，经脉之海，与少阴之络，俱起于肾下，出于气街，循阴股内廉，斜入腘中，循胻骨内廉，并少阴之经下入内踝之后，入足下，其上行者，出齐下同身寸之三寸，故脚下至少腹满，若血气变易为偏枯也。】　　【马莳曰：此承上文而言肺肝肾气之雍者，又必合有其证也。人之肺气雍滞者，以肺藏气而主息，其脉支别者，从肺系横出腋下，故既发喘而两胠亦必满也。肝气雍滞者，肝之脉从股阴入毛中，环阴器，抵少腹，上贯肝鬲，布胁肋，故胀满不得小便也。且其卧也多惊，以肝病主惊骇耳。肾气雍滞者，肾脉循内踝之后，别入跟上腨内，出腘内廉，上股内后廉，贯脊属肾络膀胱，其支者从肺出络心注胸中，故自脚下上至少腹必胀满也。其左右足胫，有大小不同，其髀至胻大跛为患，当易至有偏枯之疾。夫上节三经之证曰肿，而此则不止于肿而已，故诸证不同又如是也。】　　【张志聪曰：雍者，谓脏气满而外壅于经络也。盖满在气则肿在肌肉，雍在经则随经络所循之处而为病也。喘，两胠满，不得小便，皆经络为病。脏气壅满，卧则神魂不安，故发惊也。自脚下至少腹满，亦肾经脉所行也。肾主骨而寒水主气，故足胫有大小，髀胻大而跛，变易为偏枯。此论脏气壅于经脉而为此诸病，与邪在三焦之不得小便，虚邪偏客于形身，而发为偏枯之因证不同也。】
　　心脉满大，癎瘛筋挛。肝脉小急，癎瘛筋挛。 【癎，音闲。瘛，音炽。】　　【王冰曰：心脉满大则肝气下流，热气内薄，筋干血涸，故癎瘛而筋挛。肝养筋，内藏血，肝气受寒，故癎瘛而筋挛。脉小急者，寒也。】　　【马莳曰：此言癎瘛筋挛之证，心肝二经皆能成之，而以其脉之异者验之也。癎证似癫，瘛证体缓。筋挛者，筋脉拘挛也。然心属火，火有余则脉满大，其血干涸，故当发之为癎瘛筋挛也。肝属木，木感寒则脉小急，其血窘急，故亦当发之为癎瘛筋挛也。夫病一也，心肝二经皆有之，一以内热，一以外寒，故脉证不同有如此。】　　【张志聪曰：癎瘛，抽掣也。心为火脏，火热太过，是以脉大而癎瘛筋挛。肝主筋而主血，小则为虚，急则为寒，比肝脏虚寒而不能荣养于筋，故为挛瘛之病。此论筋之为病，有因心气之有余，有因肝气之不足，与风伤筋脉，筋脉乃应之为病不同也。】
　　肝脉骛暴，有所惊骇，脉不至若喑，不治自己。 【骛，音务。】　　【王冰曰：骛谓驰骛，言其迅急。阳气内薄，故发为骛也。肝气若厥，厥则脉不通，厥退则脉复通矣。又其脉布胁肋循喉咙之后，故脉不至若喑。不治亦自己。】　　【马莳曰：此言肝脉太过者主于惊，而不及者病易已也。金匮真言论曰：肝之病发惊骇，故肝脉驰骤暴急，当有所惊骇也。若脉有未至，或口不能言，正以其脉布胁肋，循喉咙，但气滞未通，久之病当自已也。】　　【张志聪曰：骛，疾奔也，又乱驰也。言肝脉之来疾而暴乱者，必有所惊骇故也。此言因惊骇而致肝脉暴乱，非东方肝木，其病发惊骇也。脉络阻于下，则音不出于上，脉络疏通，其音自复，故脉不至而喑者，不须治之，其病自已。此系经脉所阻之病，与邪搏于阴则为喑之不同也。】
　　肾脉小急，肝脉小急，心脉小急，不鼓皆为瘕。　　【王冰曰：小急为寒甚，不鼓则血不流，血不流而寒薄，故血内凝而为瘕也。】　　【马莳曰：此言心肝肾脉之小急沉者，皆为瘕也。瘕者，假也，块似有形，而隐见不常，故曰瘕。脉本急矣，而其急中甚小，又不　　鼓击于手，则是沉也，必有积瘕在中，故脉不和缓空虚耳。今三部之脉如此，皆可以即其本部而决其为瘕也。】　　【张志聪曰：小急，虚寒之脉。瘕，聚也。脏气有所留聚，故脉见小急而不鼓。】
　　肾肝并沉为石水，并浮为风水，并虚为死，并小弦欲惊。　　【王冰曰：肝脉入阴内贯少腹，肾脉贯脊中络膀胱，两脏并脏气熏冲脉，自肾下络于胞，令水不行化，故坚而结　然肾主水，水冬则冰。水宗于肾，肾象水而沉，故气并而沉，名为石水。脉浮为风，下焦主水，风薄于下，故名风水。肾为五脏之根，肝为发生之主，二者不足，是生主俱微，故死。脉小弦为肝肾俱不足，故惊。】　　【马莳曰：此历举肾肝之脉相同者，其病亦无异也。肾脉贯脊中，络膀胱；肝脉入阴内，贯少腹。二脉并沉者，肾主水，水在冬为冰，水气凝结，如石之沉，故名为石水也。肾肝肺并浮者，肾主水，肝主风，二部皆见浮脉，是蓄水冒风，发为肿胀，名曰风水。肾为五脏之根，肝为发生之主，今二脉俱虚，当为死证也。又肾肝脉并小弦，肝主弦小，为肾肝俱虚，虚则多惊，故谓之欲惊也。】　　【张志聪曰：肝乃东方春生之木，主透发冬令闭藏之气，如肝肾之脉并沉，是二脏之气，皆闭逆于下而为石水矣。石水者，肾水也，如石之沉，腹满而不喘也。肝主风木，肾主寒水，如肝肾之脉并浮，是二脏所主之气皆发于外，故名曰风水。如浮而并虚，是脏气不藏而外脱，故死。此言肝肾之气，过于闭藏，则沉而为水，过于发越，则浮而兼风，皆本脏所主之气，而自以为水为风，与本经之热病论、水热穴论，《灵枢》论疾诊尺篇及《金匮要略》诸经所论石水、风水之不同也。小，者血气皆少，弦则为减为寒。肝脏之气生于肾，脉并小弦，是二脏之气皆虚而欲发惊也。前论肝雍之惊，病有余；今小弦欲惊，病不足，皆本脏本气之为病也。上言虚脱于外者死，比言本虚于内者惊。】
　　肾脉大急沉，肝脉大急沉，皆为疝。　　【王冰曰：疝者，寒气结聚之所为也。夫脉沉为实，脉急为痛。气实寒薄聚，故绞痛为疝。】　　【马莳曰：此言肾肝之脉大急沉者，皆为疝也。上文言肾肝心之三部，其脉小急沉者为瘕矣，兹则言肾肝之二部，其脉大急沉者，皆为疝也。特以急沉之脉，有大小之辨耳。疝者，寒气结聚之所为也，或结于少腹，或结于睾丸，或结于睾丸之上下两旁，凡二脉经历之所皆是也。】　　【张志聪曰：大则为虚，急则为寒，沉为在下在里，故皆为疝。】
　　心脉搏滑急为心疝。肺脉沉搏为肺疝。　　【王冰曰：心疝肺疝，皆寒搏于脏故也。】　　【马莳曰：此言心肺二部皆有疝，即脉可以知之，不特肾肝为然也。心脉搏击于指，而且滑且急，是心经有疝也。肺脉搏击于指，而按之则沉，是肺经有疝也。】　　【张志聪曰：心疝有形在少腹，其气上搏于心，故心脉搏而滑急也。肺脉当浮而反沉搏，是肺气逆聚于内而为肺疝矣。】
　　三阳急为瘕。三阴急为疝。
　　【王冰曰：太阳受寒，血凝为瘕。太阴受寒，气聚为疝。】　　【马莳曰：此言急脉虽同，而有膀胱与脾之分，当有为疝为瘕之别也。三阳者，足太阳膀胱经也，其脉来急，正以膀胱受寒，凝而为瘕，故其脉如此。三阴者，足太阴脾经也，其脉亦急，正以脾经受寒，聚而为疝，故其脉如此。夫上文言肾肝心肺俱有疝，而此言脾亦有疝，可见五脏皆有疝也。王注分瘕为血疝为气者未的，当知二病为气血相兼也。】　　【张志聪曰：此言疝瘕之病，病三阴三阳之气而见于脉也。　莫子繇曰：瘕者，假也，假物而成有形。疝字从山，有艮止高起之象。故病在三阳之气者为瘕，三阴之气者为疝。】
　　二阴急为癎厥。二阳急为惊。
　　【王冰曰：二阴，少阴也。二阳，阳明也。】　　【马莳曰：此又言急脉虽同，而有心经与胃之分，当有为癎为厥为惊之别也。二阴者，心也，其脉来急，正以心经受寒，寒与血搏，发而为癎为厥，故其脉如此。二阳者，胃也，其脉亦急，正以胃经受寒，寒来侮之，发而为惊，故其脉如此。】　　【张志聪曰：二阴，少阴也。癎厥者，昏迷倾仆，卒不知人，此水气乘心，是以二阴脉急。二阳，阳明土也，土气虚寒，则阳明脉病，故发惊也。】
　　脾脉外鼓，沉为肠澼，久自已。肝脉小缓为肠澼，易治。肾脉小搏沉为肠澼，下血，血温身热者死。心肝澼亦下血，二脏同病者，可治。其脉小沉濇为肠澼，其身热者死，热见七日死。【澼，音僻。】　　【王冰曰：外鼓，谓不当尺寸而鼓动于臂外也。肝脉小缓，为脾乘肝，故易治。肾脉小为阴气不足，搏为阳气乘之，热在下焦，故下血也。血温身热，是阴气丧败，故死。肝脏血，心养血，故澼皆下血也。心火肝木，木火相生，故可治之。若心肝脉小而沉濇者，为肠澼也。肠澼下血而身热者，是火气内绝，去心而归于外也，故死。火成数七，故七日死。】　　【马莳曰：此言心肝脾肾皆为肠澼，而有死生之分者，以脉与证验之也。肠澼者，肠有所积而下之也。然有下血者，有白沫者，有下脓血者，病在于肠，均谓之肠澼也。故通评虚实论曰：肠澼之属，但其脉皆宜沉细，其证皆宜体凉。则火退而邪少也。今脾脉之沉者，必为肠澼，但沉而外鼓于臂外，则邪气未减，当至久而自已也。肝脉之缓者，必为肠澼，但缓而小者，则土来乘木，终不能胜，其病即愈，故曰易治。又肾脉之沉者，必为肠澼，但沉而小有搏击于指，则肠澼之下血者也。其血若温，其身若热，是水不能胜火也，故曰死。又心肝二部，亦有肠澼，病必下血，正以心生血，肝纳血，故二部肠澼，宜其必下血也。然二脏同病，则木火相生，其病可治。至诊其脉本沉矣，而小为不足，濇为血伤，幸身未热，犹有可治，若身已热，则时至七日，乃火之成数也，可以卜死期矣。】　　【张志聪曰：肠澼，下痢也。着至教论曰：三阳者，至阳也，积并则为惊。病起疾风，至如礔礰，九窍皆塞，阳气滂溢，嗌干[一]嗌干：原本作「干嗌」，据文义系倒置，改。喉塞，并于阴则上下无常，薄为肠澼，此三阳并至，干薄脏阴，乃奇恒之下痢，与外受六淫之邪，迫于经络而为下痢脓血者不同。故病见于脏脉，而各有死生之分。脾为阴脏，位居中央，受三阳阳盛之气，迫而上行，则其脉外鼓搏而下沉则为肠澼下痢，盖言阳气上下之无常也。脾为阴中之至阴，故虽受阳热之气，其病久而自己。经云：缓者多热，小者血气皆少，故肝脉小缓，为阳热之气，干薄脏阴，至肝脏之血气下泄而虚也。肝主藏血，故虽受阳邪，尚为易治。肠澼下血者，或下痢赤白或下血也。肾主藏精，为精血之原，阳热之气，下薄于肾，故为肠澼下血。阴血伤，故脉小。热邪干肾，故沉而搏也。夫阴阳相和则生，偏害则死。三阳为阳，三阴为阴。气为阳，血为阴。三阳之热薄于阴血，血受热伤，故血温也。身热者，三阳盛而三阴之气绝也。夫心主生血，肝主藏血，是以心肝二脏，受阳盛之气而为肠澼者，亦下血。如二脏同病，则阴血盛而可以对待阳邪，故尚为可治之证。若见脉小沉濇者，三阴之气，为阳薄所伤也。其身热者，阳盛而阴绝也。七日死者，六脏之阴气终也。按此系奇恒之病，缘于阴阳不和，非关外淫之气，医者大宜体析，如因表邪而发热者，其脉必浮，或见滑大，初起之时，必骨痛头疼，或恶寒喘急，表证始盛，里证尚微，盖先表而后入于里也。此系三阳之气，直并于阴，阴气受伤，是以脉小沉濇。一起之时，里证即急，或禁口腹痛，或下重痢甚，或发惊昏沉，或嗌干喉塞，身虽热而热微，外证轻而里急，此三阳之气，疾起如风，至如礔礰，当急用抑扬养阴之药以救援，若见身有微热，而用表散之轻剂，因脉小濇而用和调之缓方，三日之后，即成不救矣。存德好生之士，当合参诸经，细心体认。幸勿以人命为轻忽也。张应略曰：当汗而急汗之，正所以养阳也。当急下而大下之，正所以养阴也。常须识此，勿令误也。】
　　胃脉沉鼓濇，胃外鼓大，心脉小坚急，皆鬲偏枯。男子发左，女子发右。不喑舌转可治，三十日起。其从者，喑三岁起。年不满二十者，三岁死。　　【王冰曰：阳主左，阴主右，故男子发左，女子发右。阴阳应象大论曰：左右者，阴阳之道路，此其义也。偏枯之病，喑不能言，肾与胞脉内绝也。胞脉系于肾，肾之脉从肾上贯肝鬲，入肺中，循喉咙，侠舌本，故气内绝则喑不能言也。从，谓男子发左，女子发右也。病顺左右而喑不能言，三岁治之乃能起。年不满二十，则五脏始定，血气方刚，脏始定则易伤，气方刚则甚费，易伤甚费，故三岁死。】　　【马莳曰：此言胃心之脉，有为鬲证与偏枯者，其偏枯当有死生之分也。胃脉沉矣，而又鼓指带濇，从外而鼓击于指者甚大，则鼓为不和，濇为有伤，大为热盛。心脉小矣，而按之且坚且急，则小为血虚，坚为不和，急为热盛，皆能成鬲证与偏枯焉。盖鬲者鬲膜也，前齐鸠尾，后齐十一椎，遮隔浊气，不使上熏心肺，故谓之鬲。今鬲有病，则饮食不下，若有所隔而然，故谓之鬲疾也。《灵枢》上鬲篇有言食饮入而还出者是也。正以胃为水谷之海，心在鬲上，今胃有病脉而不能纳谷，心有病脉而不能生血，此鬲无所养而病成也。至于偏枯者，亦谷气失养，血脉不和所致耳。且此偏枯也，男子当发于左，以左为阳也；女子当发于右，以右为阴也。其声不喑，其舌可转，是病犹未甚，一月而起。若男子已发于左而不发于右，女子已发于右而不发于左，是之谓从，从者顺也，虽至于喑，三年可起，不至死也。若年不满二十，而得此疾者，不问其在左在右，喑与不喑，主三年而死。盖五脏始定，血气方刚，而蚤得此疾，乃脏腑血气皆损之极也，其欲生也难矣。】　　 【张志聪曰：此言荣卫血气虚逆而成偏枯也。夫经脉者，所以行气血而荣阴阳，濡筋骨以利关节。卫气者，所以温分肉，充皮肤，肥腠理，司开阖。是故荣卫调则筋骨强健，肌肉致密，如血气虚逆，则皮肤筋骨，失其荣养，而成偏枯之患矣。荣卫之气，由阳明之所生，血脉乃心脏之所主，阳明气血皆多，其脉当浮大，今脉沉而鼓动带濇，《灵枢经》曰：濇为少气。《伤寒论》曰：濇则无血。是血气虚于内矣。推而外之，胃外以候形身之中，其脉鼓大，大则为虚。此血气虚于外矣，是以成鬲偏枯。鬲者里之鬲肉，前连于胸，旁连于胁，后连于脊之十一椎，盖荣卫血气，皆从此内鬲，而外达于形身，荣卫不足，则鬲气虚，鬲气虚是以胸胁脊背之间，而成麻痹不仁之证，故名曰鬲偏枯也。夫心主血脉之气，小则血气皆少，坚急为寒，心气虚寒则血脉不行，筋骨无所荣养，而亦成鬲外之偏枯。夫邪之偏中于身，及风之伤人而成偏枯者，乃外受之邪，当主半身不遂，此由在内所生之血气虚逆，故主于鬲偏枯。鬲偏枯者，止病在胸胁腰脊之间而不及周身之上下也。左右者阴阳之道路也，男子气血从左而转，女子气血从右而旋，是以男子之病发于左，而女子之病发于右也。夫荣卫气血，虽生于阳明，主于心脏，然始于先天之肾中。少阴之脉，贯肾系舌本，不喑舌转，是先天之根气不伤，故为可治。偏枯而主三十日起者，言其愈之速也。若男子发左，女子发右，阴阳气血虽从顺，而喑者至三岁之久而后能复也。年不满二十，其脏腑正盛，血气方殷，而反有此衰败之证，比及三年，五脏胃腑之气，渐次消灭而死矣。　张兆璜曰：不喑舌转，先天之气在也。其从者喑，后天之气复也。又曰，如外感风邪者，值此少壮之年更易愈矣。此因于内损，故名曰鬲偏枯。】
　　脉至而搏，血衂身热者死。脉来悬钩浮，为常脉。　　【王冰曰：血衂为虚，脉不应搏，今反脉搏，是气极乃然，故死。若悬钩而浮，则血衂之常脉也。】　　【马莳曰：此言有血衂二证者，脉搏身热为死。若悬钩浮为常脉，则不至于搏之为可虑也。病有血证，凡吐血下血皆是也。病有衂证，血出于鼻者是也。血属阴，阴宜静，其脉最恶搏，其身最恶热、今犯之，故曰死。若脉之来也，悬虚而钩而浮，则钩为心脉，为肺脉，皆不至于搏击指下而不和，盖血衂者之常脉耳，未必至于死也。】　　【张志聪曰：脉搏击而血衂者，经热盛而迫血妄行，血脱故身热也。脉来悬钩者，心之脉也。浮者，肺之脉也。心主血脉，肺主皮肤，而开窍在鼻，心脉来盛，上乘于肺而致衂者，此血衂之常脉也。夫因外感风寒，表阳盛而迫于经络之衂者自愈，若心脉盛而迫于皮肤之血以致衂者为常脉，此表里阴阳，外内出入，而皆为衂病之常。若脏气不守，经血沸腾，脉至而搏击应手者，此热盛而血流妄行，一丝不续，则穹壤判矣。】
　　脉至如喘，名曰暴厥。暴厥者，不知与人言，脉至如数，使人暴惊，三四日自已。 【数，音朔，下同。】　　【王冰曰：喘谓卒来盛急去而便衰，如人之喘状也。不知与人言，所谓暴厥之候如此。脉数为热，热则内动肝心，故惊数为心脉。木被火干，病非肝生，不与邪合，故三日后四日自除，所以尔者，木生数三也。】　　【马莳曰：此言病有暴厥暴惊者，其脉证当三四日自已也。脉来如喘，喘者气涌而不和，脉体如之，名曰暴厥。暴厥者，猝暴而厥逆，故脉如此也。惟其猝暴厥逆，所以不知与人言也。脉来如数者，六至余也。数为热，热则内动肝心，主于猝暴惊骇。夫暴厥者，气降则愈，暴惊者，热退则安，至三四日内当自已耳。盖木之生数在三也。】　　【张志聪曰：如喘者，脉来滑急也。此痰水上壅，故脉来急滑，名曰暴厥。暴厥者，一时昏厥而不能与人言。夫有形之邪上乘，则脉至如喘，无形之气上逆，则脉至数疾。邪薄心下，故发惊也。盖心不受邪，至三四日邪自下，而惊厥之病自已，非比外淫卒厥之难愈也。】
　　脉至浮合，浮合如数，一息十至以上，是经气予不足也。微见九、十日死。　　【王冰曰：如浮波之合，后至者凌前速疾，而动无常候也。】　　【马莳曰：此言经气不足者，有脉象与死期也。经气者，手足十二经经脉之气也。十二经经脉之气，脏腑血气尽于是矣。今脉如浮浪之合，数数而来，一息之间，遂有十至已上之脉，是邪气盛极，经气衰极也。其死仅在九日与十日间耳。盖肺主元气，其成数在九，脾主五脏，其成数在十也。】　　【张志聪曰：此论脏腑经俞之气不足，而各有死期也。浮合者，如浮波之合，来去之无根也。浮合如数，而一息十至已上，是经气予之不足也。微见此脉，至九日十日之交而死。盖九者阳之终，十者阴之尽，此三阴三阳，十二经脉之气终也。夫五脏相通，移皆有次，脏腑之气，各传与之。如五脏有病，而逆传其所胜者死；如顺传其所生，而受所与之气不足者，亦死。故曰，气予之不足也。又五脏各以其时，而至于手太阴者，脏气传与之俞，俞气传与之经脉，脉与之络，络与之肌，此经脉之气，受五脏所与之气不足，故脉至如此，虚数之极也。】
　　脉至如火薪然，是心精之予夺也，草干而死。脉至如散叶，是肝气予虚也，木叶落而死。脉至如省客，省客者脉塞而鼓，是肾气予不足也，悬去枣华而死。　　【王冰曰：薪然之火焰，瞥瞥不定其形而便绝也，如散叶之随风，不常其状。脉塞而鼓，谓纔见不行，旋复去也。悬谓如悬物，物动而绝去也。】　　【马莳曰：此言心肝肾气之不足者，各有脉象死期，乃五脏中之三也。脉来如火薪之然，是邪气热极，心精被夺。火王于夏，犹有可支，至秋尽冬初，心气全衰，故曰草干而死也。脉来如叶之散，是肝气太虚，全无收敛，至如金气克极，水气不能复生，木气雕谢，肝木亦死矣。又脉至如省客者，暂去暂来也，正以脉本闭塞而复有鼓系于指之时，是肾气全衰，本源亏极，鼓不常鼓而闭塞自如也。枣华之候，木衰火王，水安胜之？故曰，悬去枣华而死也。悬去者，犹俗云虚度也。枣华之候，初夏之时也。】　　【张志聪曰：如火薪然者，心气不藏，虚炎之极也。精者，五脏主藏精，谓所与之气精气也。曰夺、曰虚、曰不足者，谓夺其所与之精气，以致虚而不足也。草干，冬令之时，当遇胜克之气而死。所谓脉至者，概左右三部而言也。散叶，飘零虚散之象。肝木之气虚，故当至秋令之时而死。脉塞而鼓，谓脉始来充塞于指下，旋即鼓动而去，有如省问之客，方及门而即去也。悬，隔也。悬去枣华者，谓相隔于枣华之时而死也。　张兆璜曰：脏腑之气，外合五行之生克，而草木之荣枯，止以四时之气候之火土之气，皆主于夏，故曰悬去枣华者，谓相去枣华之初夏，而死于土令之长夏也。】
　　脉至如丸泥，是胃精予不足也，榆荚落而死。脉至如横格，是胆气予不足也，禾熟而死。　　【王冰曰：如珠之转，是谓丸泥。横格者，脉长而坚，如横木之在指下也。】　　【马莳曰：此言胃胆之气不足者，各有脉象死期，乃六腑中之二也。脉来如似手丸泥，有乖戾而无和平也，是胃土之精气不足，至榆落之候秋冬之交而死也。脉长而坚，如横格之在指下，是胆之精气不足也，至禾熟秋冬之交而死，木被金克故也。】　　【张志聪曰：丸泥者，如泥丸而不滑也。胃为阳土，位居中央，其性柔，其体圆，故曰脉弱以滑，是有胃气，盖往来流利如珠，曰滑如丸泥者，无滑动之象，胃将死败之征也。榆荚至春而落，木令之时也。脏腑之气，生于胃腑水谷之精，故曰精予不足。胆属甲子，主一阳初生之气，胆气升，十一脏腑之气皆升。如横格者，有如横拒而不得上下，是胆气虚而不能升也。《灵枢经》曰：其胆乃横，是胆气横而脉亦见其横格也。禾熟，秋深之时也。　张兆璜曰：人生于寅，天三生木，故在人脏腑阴阳之生死，应四时草木之荣枯。】
　　脉至如弦缕，是胞精予不足也，病善言，下霜而死，不可治。　　【王冰曰：胞之脉系于肾，肾之脉侠舌本，今气不足者，则当不能言，今反善言，是真气内绝去肾，外归于舌也，故死。】　　【马莳曰：此言胞气不足者，有脉象证候死期也。脉来如弓弦之缕，犹俗之所谓弦线也，主坚急不和。奇病论云：胞脉者系于肾，盖妇人受胎之所，即胞络官，而肾之脉侠舌本，故胞气不足，宜不能言，而反善言者，正虚邪盛也。时至下霜而死，以水衰不能生肾耳。若不能言，则病犹可治。夫自常人观之，言者为强，不言为弱，然自胞气不足而有病者观之，则宁不言，无宁善言也。按膀胱为胞之室，则膀胱之中有胞，男女皆同，但胞之病，未必若本节之甚，故愚以胞络宫释之。】　　【张志聪曰：弦缕者，精血虚而如缕之细也。胞精，胞络之精气也。胞络者，系于肾少阴之脉，贯肾系舌本。善言者，胞气泄也。陨霜，九月之候也。九月万物尽衰，则气去阳而之阴，应收藏之气而反泄于外，故死。胞主脏精血，故曰精予不足。】
　　脉至如交漆，交漆者左右旁至也，微见三十日死。　　【王冰曰：左右旁至，言如沥漆之交，左右反戾也。】　　【马莳曰：此言脉如绞漆者，一月而死也。脉来如绞漆之状，是乃左右旁至，有降而无升，有出而无入，大小不匀，前盛后虚也。此为脏腑俱虚，气血皆弱，当一月而死矣。】　　【张志聪曰：此承上文而言冲任之脉绝也。冲任起于胞中，循腹上行，为经血之海，胞精不足，冲任将绝矣。交，绞也。如绞漆之左右旁流，无中通一贯之象，是循中而上之冲任绝矣。精血为阴，故至三十日而死。三十日者，月之终也。微见，始见也。】
　　脉至如涌泉，浮鼓肌中，太阳气予不足也，少气味，韭英而死。　　【王冰曰：如涌泉者，如水泉之动，但出而不入也。】　　【马莳曰：此言太阳气之不足者，有脉象证候死期也。涌泉者，有升而无降，有出而无入，势甚汹涌，莫能遏御也。浮鼓于肌肉之中，是足太阳膀胱之气不足也。盖太阳为三阳，三阳主于外，今精气不足，故浮鼓肌中，而欲出于外，其势终不能入于阴也。主少气，正以脉涌则气乏也。当至味韭英之时而死，正以韭有英时，冬尽春初也。水已亏极，安能至于盛春耶？】　　【张志聪曰：至如涌泉，来盛而不返也。浮鼓肌中，无根外脱之象也。太阳者，巨阳也，为诸阳主气，而生于膀胱之水中，是以标阳而本寒。夫水为阴，火为阳。阳为气，阴为味。少气味者，太阳之标本皆虚也。盖言太阳之气不足，而水腑未虚，阳生于阴，尚有根而可复，如标本皆少，不免于死亡矣。至春韭英之时，更疏泄其本气则死矣。　张兆璜曰：太阳为诸阳主气，故六气之中独举太阳，冲任为经血之海，皆起于胞中，故六腑之中，特提胞脉。膀胱者，胞之室也。】
　　脉至如颓土之状，按之不得，是肌气予不足也，五色先见黑，白垒发死。 【垒，当作藟。】　　【王冰曰：颓土之状，谓浮大而虚软，按之则无也。】　　【马莳曰：此言肌气不作者，有脉象证候死期也。脉来如颓土之状，举指大而虚软，按之全无，是肌气之不足也。据其面部，先见黑色，是血枯色变也。主白垒发时而死。】　　【张志聪曰：颓土，倾颓之顽土也。脾主肌肉，如颓上而按之不得者，无来去上下之象，是肌气受所予之不足也。土位中央，而分主于四季，当五色具见，而先主黄，若五色之中而先见黑，是土败而水气乘之矣。藟，葛之属也。葛色白而发于春，白藟发时，木气旺而颓土之气绝矣。】
　　脉至如悬雍，悬雍者浮，揣切之益大，是十二俞之予不足也，水凝而死。　　【王冰曰：如悬雍者，如颡中之悬雍也。】　　【马莳曰：此言十二俞气之不足者，有脉象与死期也。按《灵枢》忧恚无言篇有曰：悬雍者。音声之关也，盖悬雍生于上腭之间，脉至如悬雍，则悬雍本浮也。揣切之际，其脉益大，而全无沉意，是十二经俞穴之气皆不足也。水凝为冰，乃寒极之时，不能交于春而死矣。】　　【张志聪曰：先轻浮而度之，再重按而切之，其本益大，有如痈之头小而本大，此脏腑十二经俞气之不足也。夫经俞之气，昼夜环转，俞予之不足，故脉雍滞而有如痈之象也。天寒地冻，则经水凝泣，雍滞之脉，再为凝泣，绝无生动之机矣。】
　　脉至如偃刀，偃刀者，浮之小急，按之坚大急，五脏菀热，寒热独并于肾也，如此，其人不得坐，立春而死。　　【马莳曰：此言五脏积热而寒热独并于肾者，有脉象证候死期也。脉至如刀之偃，乃仆而不起，降而不升之象也，故其脉举指浮之则小急，重指而按之则坚大且急，是乃五脏之积热，发而为寒热者，独并于下部之肾经也。由此观之，则偃刀之脉，当见于尺部者矣。且其为证也，能卧而不能坐，此肾衰不能生木，至立春则死矣。】　　【张志聪曰：偃，仰也，脉如仰起之刀，口利锐而背坚厚，是以浮之小急而按之坚大也。夫五脏相通，精气各循序而传予之。肾为水脏，又独受五脏之精而藏之，是以传与之外，而又有邪气独并于肾之奇病也。有如此之脉病者，其人当至立春而死。《灵枢经》曰：肾是动病，喝喝而喘，坐而欲起，其人不得坐者，肾气伤也。冬令闭藏以奉春生之气，肾气已伤，再至春而泄之，肾气绝矣。　张兆璜曰：菀热，久郁之气；寒热，新积之邪。盖久则寒亦化热，故曰菀热。按此与病能之义，大略相同。病能篇论五脏之邪气，循序相传，此论五脏之寒热，独并于肾，盖精气之有传有并，而邪亦随之，此论气予不足中，突提邪并一节，经义微妙，学者大宜体会。】
　　脉至如丸滑，不直手，不直手者，按之不可得也，是大肠气予不足也，枣叶生而死。 【直，同值。】　　【马莳曰：此言大肠气之不足者，有脉象证候死期也。脉至如丸之滑，其实有形，而圆活似于无形，医工指下，相违不相直，是乃按之不可得也，正以大肠之不足耳。大肠之脉，轻虚以浮，当与肺同，今大肠精气不足，传道失职，脉如丸滑，全非轻虚以浮之体矣，当至枣叶生时而死。枣叶生时，则先枣华之候矣。】　　【张志聪曰：如丸滑而不直手者，圆活流利，似于无形，故按之不可得也。大肠为肺之腑，而属庚金，其脉宜软弱轻浮，气予不足，故脉至若此。枣叶生于夏，火旺则金铄矣，故死。】
　　脉至如华者，令人善恐，不欲坐卧，行立常听，是小肠气予不足也，季秋而死。　　【王冰曰：脉至如华，谓似华虚弱不可正取也。小肠之脉，上入耳中，故常听也。】　　【马莳曰：此言小肠气之不足者，有脉象证候死期也。脉至如华者，是似草木之华，虚弱而按之无本也。其证令人善恐，以心气不足也。不欲坐卧，以心气不宁也。其行立之时，常有听物之意，以恐惧之心胜耳。是乃小肠之气不足所致也。盖心与小肠为表里，小肠之病与心同也。小肠属火，火王犹可生，至季秋则衰极而死矣。】　　【张志聪曰：脉至如华者，如华之轻微也。小肠为心之腑，而属丙火，其脉当来盛，反如华者，气予不足也。腑气不足，则脏气亦虚，神虚则恐惧自失，神志不宁，故坐卧不安也。小肠之脉入耳中，属听宫，常有所听者，如耳作蝉鸣，或如钟磬声，皆虚证也。遇金水生旺之时而死。《下经》曰：诊合微之事，追阴阳之变；章五中之情，定五度之事。如此乃足以诊夫五中之情，决奇恒之病也；五度之事，度奇恒之脉也。本篇先论奇恒之病，后论奇恒之脉，与经常之脉证，大不相同，故曰大奇论。】
古今图书集成医部全录卷二十三

　　　脉解篇第四十九
　　【张志聪曰：此篇论奇恒之势，乃六十首，盖以三阴三阳之气，各主六十日为首，六六三百六十日，以终一岁之周。阴阳六气，各有盛衰，而能为经脉作病，故名之曰脉解篇。然此篇之论，与诸经之论阴阳各不相同，乃解奇病之脉也。】
　　太阳所谓肿腰脽痛者，正月太阳寅，寅太阳也。正月阳气出在上，而阴气盛，阳未得自次也，故肿腰脽痛也。病偏虚为跛者，正月阳气冻解，地气而出也。所谓偏虚者，冬寒颇有不足者，故偏虚为跛也。所谓强上引背者，阳气大上而争，故强上也。所谓耳鸣者，阳气万物盛上而跃，故耳鸣也。所谓甚则狂巅疾者，阳尽在上，而阴气从下，下虚上实，故狂巅疾也。所谓浮为聋者，皆在气也。所谓入中为喑者，阳盛已衰，故为喑也。内夺而厥，则为喑俳，此肾虚也。少阴不至者，厥也。【脽，音谁。跛，波上声。瘖，音音。】　　【王冰曰：正月三阳生，主建寅，三阳谓之太阳，故曰寅太阳也。正月虽三阳生，而天气尚寒，以其尚寒，故曰阴气盛，阳未得自次。次，谓立王之次也。肿腰脽痛者，以其脉抵腰中，入贯臀，过髀枢也。病偏虚为跛者，以其脉循股内后廉，合腘中，下循腨过外踝之后，循京骨至小指外侧也。强上，谓颈项禁强也，甚则引背矣。所以然者，以其脉从脑出别下项背也。耳鸣者，以其脉支别者，从巅至耳上角也。甚则狂巅疾者，以其脉上额交巅上，入络脑还出，其支别者，从巅至耳上角，故狂巅疾也。阳气盛入中而薄于胞肾，则胞络肾络气不通，故喑也。胞之脉系于肾，肾之脉侠舌本，故喑不能言。俳，废也。肾之脉与冲脉，并出于气街，循阴股内廉，斜入腘中，循胻骨内廉及内踝之后，入足下，故肾气内夺而不顺，则喑而足废，故云此肾虚也。少阴，肾脉也，若肾气内脱，则少阴脉不至也。少阴之脉不至，则太阴之气逆上而行也。】　　【马莳曰：此言膀胱经之诸证，应时合肾者也。首太阳者，足太阳膀胱经也。二三太阳者，正月为三阳，故曰太阳也。脽，臀肉也。跛足，偏疾也。瘖者，口不能言也。夺者，即通评虚实论之所谓精气夺则虚也。俳，足废不能行也。足太阳膀胱之病，经有所谓腰脽肿痛者，正以膀胱在人为三阳，属太阳，行于表，正月在时为三阳，亦属太阳，太阳为寅，即太阳也。正月之时，阳气虽出于上，而寒气正行，故阴气尚盛，阳气犹未得其王时之位次也，是以膀胱之气，名盛而实虚，今膀胱正气又虚，此腰与脽所以为肿为痛也。正以其脉从腰中，下侠脊，贯肾，入腘中，过髀枢，故发之为病者如此。又有所谓偏虚为跛者。夫正月三阳用事，东风解冻，地气已出，膀胱与正月相合，正以正月寒气未灭，而膀胱之气颇有不足，故为偏虚，而在一足为跛也。又有所谓强上引背者，正以膀胱之脉，其直者从巅入络脑，还出别下项，循肩膊内，侠脊抵腰中，其阳气大上而争，与正月之阳气上升者同，故邪气入之，则为强上引背也。又有所谓耳鸣者，正以正月之时，万物随阳气以盛上，而若有跳跃之意，故膀胱之脉，从巅至耳上角，其气主与耳应，今正气不足，邪气有余，皆能为耳鸣也。又有所谓甚则狂巅疾者，正以阳气者膀胱也，其脉自头至足；阴气者肾气也，其脉自足至胸。正月以后，阳气尽出于上，而阴气在下，其下本虚而上则实，膀胱之脉，上额交巅上入络脑，还出别下项，其支别者，从巅至耳上角，故为狂之病，如生气通天论所谓阴不胜其阳则为狂者是也；又为顶巅之病，如为头痛眩冒沉重者，皆是也。又有所谓浮为聋者，正以膀胱之脉至耳故也，故脉浮则聋，盖不止于鸣矣。又有所谓入中为喑者，正以膀胱之气已衰，而入于其中，不能有助肾气，故肾之脉侠舌本者，其气不相通，故为喑也。然此喑病，而又有为俳病者，正以内有所夺，而肾精不藏，则其气厥逆而上下不通，故在上为喑而在下为俳也。此非肾虚之故而何？且是厥者，何以验之？若少阴肾经之脉不至，是乃厥之验耳。按此节何以膀胱释之？盖其经络为病，与手太阳无涉，故当以膀胱释之。以下诸经仿此。按膀胱诸证，岂尽在正月哉？特论与时相应之义有如此耳。盖虚实在人，随时为病，不必尽在正月也。彼善养者，有实无虚，则时亦不能使之病矣。】　　【张志聪曰：太阳为诸阳主气，生于膀胱水中，故以太阳之气为岁首，正月阳气虽出于上，而阴寒之气尚盛，阳气未得次序而出，故太阳所谓肿腰脽痛者，因太阳之气，尚为阴气所郁，故肿腰脽痛也。此论阳气之微也。然太阳之气，生于冬令水中，寒水之气有所不足，以致太阳之气，亦虚而为偏枯跛足也。夫正月阳气解冻，从地气而上出，则阳气当自次而盛矣。言有所谓偏虚而为跛者，又缘冬令寒水之气，颇有不足，以致所生之阳气，偏虚而为经脉作病。已上论阳气微而为时所遏抑，此论根气不足，而所生之气亦虚，以下论阳气之渐盛也。强上引背者，头项强而引于肩背也。太阳之脉，上额交巅，从巅别下项，挟脊抵腰中，阳气大盛而争扰于上，故使其强上也。春三月所谓发陈，天地俱生，万物以荣，天地万物之气皆盛上而跃，而人之阳气亦盛于上，是以经脉上壅而耳鸣也。所谓狂巅疾者，乃阳气尽盛于上，而阴气从之于下，不得与阳气相和，下虚上实，故使狂巅疾也。本经曰，阳盛则狂。又曰，气上不下，头痛巅疾。以上论阳气之从下而上，自微至盛，由盛而极，太过不及，与时消息，而皆能为病。然病有经气之别，如阳气盛上而所谓耳鸣者，因气而病经也。若所谓浮为聋者，皆在气也。按此篇名曰脉解，而篇中止论三阴三阳之气，并不言及经脉，盖解释经脉之气，三阴三阳之气也。经脉之病，三阴三阳之气所致也。故诸曰所谓者，言所谓有如是之病者，乃阴阳气之盛衰，而证见于有形也。若所谓浮为聋者，皆在气而不涉于经也。阴阳离合论曰：天覆地载，万物方生，未出地者，命曰阴中之阳，阳予之正，阴为之主。是阳气离阴而出于地，盛极于外，当复归而与阴相合。所谓入中为喑者，阳盛已衰，入中之气不足，则阴虚而为喑矣。内夺者，谓阳盛于外，内夺其所藏之气，则肾虚矣。俳当作痱，痱之为病，四肢不收，盖不能言而兼之四肢不收，此肾虚厥逆之所致也。少阴之气，肾所主也。承上文而言肾虚，以致少阴之气不至者，则手足厥冷也。　张兆璜曰：阳受气于四末，阳盛已衰，故四肢不收，肾气不足，则为喑也。少阴之气，阴中之生气也。阳盛已衰则肾虚，肾虚则少阴之气不至矣。】
　　少阳所谓心胁痛者，言少阳盛也。盛者，心之所表也。九月阳气尽而阴气盛，故心胁痛也。所谓不可反侧者，阴气藏物也。物藏则不动，故不可反侧也。所谓甚则跃者，九月万物尽衰，草木毕落而堕，则气去阳而之阴，气盛而阳之下长，故谓跃。　　【王冰曰：心气逆则少阳盛，心气宜木，外铄肺金，故盛者心之所表也。心胁痛者，足少阳脉循胁里，出气街，心主脉，循胸出胁也。火墓于戌，故九月阳气尽而阴气盛也。跃谓跳跃，亦以其脉循髀阳出膝外廉下，入外辅之前，直下抵绝骨之端，下出外踝之前，循足跗，故气盛则令人跳跃也。】　　【马莳曰：此言胆经诸证与时应也。少阳者，足少阳胆经也。心胁痛者，正以少阳经脉邪气盛耳。盖胆之脉行于胁，而心之脉出于腋，为心之表，故为心胁痛也。且九月之时，天之阳气已尽，而阴气方盛，今胆有相火，心有君火，火墓于戌，则阳不敌阴，故为心胁痛也。又有所谓不可反侧者，正以九月阴气方盛，主于藏物，物藏则不动，今阴盛火衰，故不可反侧，不但心胁之痛而已也。又有所谓甚则跃者，亦胆之脉之所行也。况九月万物尽衰，草木毕落而堕，则人身之气，去阳而入阴矣。阳气盛于阴分，而长于下体，故盛则为跳跃耳。】　　【张志聪曰：按少阳之气，当主七月八月为首，九月少阴心脏主气，少阳为君火之相，故至九月而为心之表，其气更盛者也。然此时天之阳气尽归于下，而阴气正盛，君相之火，为时所遏，故心胁痛也。盖少阴主心痛，少阳主胁痛。又九月人气在心也，九月之时，万物之气俱收藏于阴，物藏则不动矣，是以少阳之气，亦不能枢转，故不可反侧也。上论少阳正盛之气，为时气所遏，此言少阳之气，随万物收藏，而不能转运其枢也。夫九月少阳为心之表，其气正盛，然此时万物草木，尽皆衰落，则人之气亦当去阳而之阴矣。但少阳之气正盛，阳气入之于下，而仍欲上长，故病多跳跃也。此言少阳之气正盛，不肯随时而藏于阴也。夫人之阴阳升降，随四时寒暑往来，此气独与天地万物之气相忤，故谓之奇也。　张兆璜曰：所谓六十首者，三阴三阳之气，各以六十日为首，自微而盛，盛而极，极而衰，非仅主六十日也。故少阳之气，至九月而正盛。】
　　阳明所谓洒洒振寒者，阳明者午也，五月盛阳之阴也，阳盛而阴气加之，故洒洒振寒也。所谓胫肿而股不收者，是五月盛阳之阴也，阳者衰于五月，而一阴气上，与阳始争，故胫肿而股不收也。所谓上喘而为水者，阴气下而复上，上则邪客于脏腑间，故为水也。所谓胸痛少气者，水气在脏腑也。水者阴气也，阴气在中，故胸痛少气也。所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。所谓欲独闭户牖而处者，阴阳相薄也。阳尽而阴盛，故欲独闭户牖而居。所谓病至则欲乘高而歌，弃衣而走者，阴阳复争而外并于阳，故使之并衣而走也。所谓客孙脉则头痛鼻鼽腹肿者，阳明并于上，上者则其孙脉太阴也，故头痛鼻鼽腹肿也。　　【王冰曰：阳盛以明，故云午也。五月夏至一阴气上，阳气降下，故云盛阳之阴也。阳气下，阴气升，故云阳盛而阴气加之也。胫肿而股不收者，以其脉所过也。脏，脾也。腑，胃也。足太阴脉，从足走腹，足阳明脉，从头走足，今阴气微下，而太阴上行，故云阴气下而复上也。复上则所下之阴气不散，客于脾胃之间，化为水也。水停于下，则气郁于上，气郁于上则肺满，故胸痛少气也。】　　【马莳曰：此言胃经诸证，应时合脾者也。胃经之病，有所谓洒洒振寒者，正以足阳明胃经者盛阳也，在人为阳明，在时为正午，午者五月也，然五月虽盛阳，而一阴方生，故谓五月为盛阳之阴也。阳气盛而阴气加之，故胃经得病者，热中有寒，当洒洒振寒也。有所谓胫肿而股不收者，亦以五月为盛阳之阴也。胃之脉，下髀关，抵伏兔，下入膝膑中，下循胫外廉下足跗，入中指内间，又其支别者，下廉三寸，而别下入中指外间，天之阳气，至五月渐下，而一阴初生，人之阳气，亦至五月而下，而一阴初生，阴气上与阳气相争，故足为阴，其病在足，所以胫肿而股不收也。有所谓上喘而为水者，正以足太阴脉，从足走腹、足阳明脉，从头走足，今阴气微下，而太阴上行，则阴气下而复上，其所下之阴气不散，而客于脾脏胃腑间，所以化为水肿之病也。水胜则上干于肺而为喘矣。且所谓胸痛少气者，亦以水气在脏腑也。水气者，阴气也，阴气在中，邪气闭塞，故在胸为痛，在气为少也。少气所以喘也。所谓甚则厥气上行，恶人与火，闻木音则惕然而惊者，阳明脉解篇云：阳明主肉，其脉血气皆盛，邪客之则热，热甚则恶火。又云：阳明厥则喘而悗，悗则恶人。又曰：胃者土也，故闻木音而惊者，土恶木也。此曰阳气与阴气相薄，水火相恶者，盖言阳气者胃气也，阴气者水气也，水气在脏腑间，故相恶而惊也。所谓欲独闭户牖而处者，亦以阴气与阳气相薄，胃之阳气尽，而脾与水气盛，故阴欲静，静则安，所以欲独闭户牖而处也。所谓病至则欲登高而歌，弃衣而走者，脾为阴气，往与阳争，而阴气尽并于阳，则阳气盛而阴气反衰，故热盛于身，所以欲弃衣而走也。所谓客孙脉则在头为痛，在鼻为鼽，在腹为肿者，以阴气上行，而并于阳明之气，是太阴为阳明并于上也。则阳明之孙络，皆足太阴脾经之气，故阳明之经络，及太阴之经络，共为前诸证也。】　　【张志聪曰：阳明乃盛阳之气，故主五月为首。五月阳盛而一阴始生，故为盛阳之阴。阳盛之气，为阴气加之，故洒洒振寒也。阳气始衰而下，一阴始生而上，阴与阳交争，以致经脉不和，而为胫肿不收也。阴气下而复上者，谓冬至一阳初生，阴气下降，至五月而阴气复上也。邪，水邪也，谓阴气下归于水脏，至阴气从上而渐盛，则水邪随气而上升，上客于脏腑之间，故喘而为水也。夫水火者，阴阳之兆征也，在天呈象，在地成形，故曰水者阴气也。上论有形之水邪，上客而为喘，此论无形之水气，上乘而为胸痛少气。所谓甚者，谓阳气下之甚，阴气上之甚也，甚则阴阳相薄，水火相恶，而阳明之气厥矣。阳明气厥，则阳明之脉病矣。阳明脉病，则恶人与火，闻木音则惕然而惊也。阳气尽归于下，阴气独盛于上，故欲独闭户牖而居。夫阳明之气，主五月为首，五月之时，阴气始上，阳气始下，至于甚时，则当秋分之候矣。甚至阳尽阴盛，又当冬极之时矣。是阳明之气，但以五月为首，而非独主于五月六月也。六气皆然。夫阴阳之气，有上下而复有表里也。阴阳复争者，谓阴阳之气上下相薄，而复交争于外内也。阴阳之气，外并于阳，则阳盛而为病矣。阳盛故使之乘高而歌，弃衣而走也。阴阳之气，上下升降，内外出入，行于脉外之气分者也。气分者，皮肤肌腠之间。上，谓皮肤之上也。夫诸脉之浮而常见者，皆络脉也，足太阴之脉，亦见于皮肤之上而无所隐，是以阳明之气并于上，则迫于阳明之孙络，与太阴之经脉也。迫于阳明之孙络，则头痛鼻鼽，迫于太阴之经脉，则腹肿也。】
　　太阴所谓病胀者，太阴子也，十一月万物气皆藏于中，故曰病胀。所谓上走心为噫者，阴盛而上走于阳明，阳明络属心，故曰上走心为噫也。所谓食则呕者，物盛满而上溢，故呕也。所谓得后与气则快然如衰者，十二月阴气下衰，而阳气且出，故曰得后与气则快然如衰也。　　【王冰曰：阴气太盛，太阴始于子，故云子也。以其脉入腹属脾络胃，故病胀也。食则呕者，以其脉属脾络胃，上鬲侠咽也。】　　【马莳曰：此言脾经诸证，应时合胃者也。脾经之病，有所谓胀者，正以足太阴脾经者盛阴也，在人为太阴，在时为子，子者十一月也，十一月万物气藏于中，脾脏既以应之，则脾脉入腹属脾络胃，故病当为胀也。所谓上走心为噫者，正以脾脉之支别者，复从胃别上鬲，注心中，故脾气为阴，阴气盛而上走于阳明，则阳明络属心，所以上走心而为噫也。宣明五气论曰：心为噫；又按《灵枢》口问篇曰：寒气客于胃，厥逆从下上散，复出于胃，故为噫。夫《素问》言心，而《灵枢》言胃，则此篇兼言阴气走于胃，胃走于心，见三经相须而为噫也。所谓食则呕者，冬时物藏深固，惟物之入胃脾者，盛满太过，而为之上溢，故为呕也。所谓得后与气，则快然如衰者，时至十一月，乃隆寒之候，阴气下衰，而阳气将出，故脾气应之，所以得后与气，则快然如衰也。后者，圊也。气者，肛门失气也。】　　【张志聪曰：太阴为阴中之至阴，故主阴尽之十一月也。十一月万物之气皆藏于中，故主病胀。阳明者，太阴之表也。太阴为阴中之至阴，阴极则复，故上走于阳明，阳明络属心，故上走心为噫。噫者，嗳气也。《灵枢经》云：脾是动病，腹胀善噫。口问篇曰：气出于胃则为噫。五气论曰：心为噫。是太阴之气，从阳明而上出于心则为噫也。十一月万物气皆藏于中，则盛满而上溢，故呕也。经云：足太阴独受其浊，太阴之清气上出则为噫，阴之浊气上溢则为呕也。十一月一阳初生，至十二月阳气且出，阴气从下而衰，所谓脏中之气，得以下行，故快然如衰也。夫土位中央，上走心为噫者，厥逆从上散也。得后与气者，厥逆从下散也。夫奇恒之阴阳，各以六十日为首，而始于太阴，故论太阴之气曰十一月十二月，则余气可知。　张兆璜曰：十一月律起黄锺，为一岁之首，行奇恒之法，以太阴始，故以太阴主子也。太阳为诸阳主气，太阴乃阴中之至阴，以正月起太阳，十二月终太阴，用周一岁之气。】
　　少阴所谓腰痛者，少阴者肾也，十月万物阳气皆伤，故腰痛也。所谓呕咳上气喘者，阴气在下，阳气在上，诸阳气浮，无所依从，故呕咳上气喘也。所谓色色不能久立久坐，起则目(目巟)(目巟)无所见者，万物阴阳不定，未有主也，秋气始至，微霜始下，而方杀万物，阴阳内夺，故目(目巟)(目巟)无所见也。所谓少气善怒者，阳气不治；阳气不治，则阳气不得出，肝气当治而未得，故善怒。善怒者，名曰煎厥。所谓恐如人将捕之者，秋气万物未有毕去，阴气少，阳气入，阴阳相薄，故恐也。所谓恶闻食臭者，胃无气，故恶闻食臭也。所谓面黑如地色者，秋气内夺，故变于色也。所谓咳则有血者，阳脉伤也，阳气未盛于上而脉满，满则咳，故血见于鼻也。　　【马莳曰：此言肾肝脾肺诸证，应于纯阴之候也。足少阴者，肾经也，肾脉上股内后廉贯脊，又腰者为肾之腑，故肾经所谓腰痛者，正以少阴者初阴也，十月为孟冬，是亦少阴也，万物阳气皆以阴气而伤，故肾亦应之则为腰痛也。又有所谓呕咳上气喘者，正以其脉从肾上贯鬲入肺中，今肾之阴气不能上升，而膀胱之阳气不能下降，大凡诸经阳气皆主于浮，惟膀胱之气上浮，而下无所依从，故其气不降，所以为呕为咳为上气喘也。上二证者，自肾经而言之耳。又有所谓坐立难久，起则目(目巟)(目巟)然色色无所见者，正以十月之时，万物之内皆有阴阳，阴尽阳生尚未有主，秋气始至，微霜始下，而方杀万物，其阴阳内相攻夺，故人之目(目巟)(目巟)然，凡物色色无所见也。又有所谓少气善怒者，时则亥阴已生，阳气未治，则少阳之气尚未得出，少阳与肝为表里，所以肝气当治而未治也，故发之为善怒，名曰煎厂，正以气逆则怒也。此二证者，又自肝经而言之耳。又有所谓恐如人将捕之者，秋气在于万物，未为尽去，此时阴气渐少，阳气已入，阴阳相薄，故有所击而为恐也。此一证者，又自肾经而言之耳。宣明五气论曰：精气并于肾则为恐也。又有所谓恶闻食臭者，正以阴气内藏而胃阳不和，所以胃无气而恶闻食臭也。此一证者，自脾经而言之耳。又有所谓面黑如地色者，正以秋气尽而入于内，阳气出而不能大形于外，所以变之为黑色。黑为冬之色也。此一证者，亦自肾经而言之耳。又有所谓咳则有血者，正以阳脉初生，脉当受伤，则阳气未盛于上，而阴气当满于诸脉，故满则咳，咳则见血于鼻也。此一证者，盖自肺经而言之耳。】　　【张志聪曰：少阴之气，主九月十月为首，十月寒水用事，故主于足少阴肾少阴之上，君火主之，故九月主手少阴心，然阴阳六气，止合六经，皆从下而生，故不及于手，惟少阴主水火阴阳之气，有标本寒热之化，故九月主手少阴，而十月主足少阴，其余脏腑阴阳，止论足而不论手也。夫少阴寒水在下，君火之气在上，上下水火不交，则诸阳之气，上浮而无所依从，是以阳热上逆而为呕咳气喘之病。七月之交，阴气上升，阳气下降，万物阴阳不定，而未有所主，是以色色不能而亦未有定也。色色，犹种种也。秋气始至，则阳气始下，而未盛于内，阴气正出而阴气内虚，则阴阳之气夺于内矣。阴阳内夺，故目(目巟)(目巟)无所见也。夫少阳主一阳初生之气，奚复始于秋乎？不知少阳主初生之气者，乃三阳之次序也。以七月为首者，论阴阳之化运也。是以少阳主甲子，而复主于寅申，在初生之气，其运风鼓，其化鸣紊启坼，在相火主气，其运暑，其化喧嚣郁烦，气化在申，其运凉，其化雾露清切。阴阳之道，有常有变，此论阴阳之变易者也。少阳主气，秋时阳气下降，而不治于外，则少阳之气亦不得出，故少气也。厥阴肝气与少阳标本相合，少阳之气不得出，则肝气当治而亦未得矣。肝气内郁，故善怒煎厥者，焦烦颠倒也。按阴阳系日月论曰：戌者九月，主左足之厥阴。故至七八月少阳主气，而厥阴肝气将治矣。秋时阳气虽入，而阴气尚少，故万物虽衰而未尽去，阴气少则阴气正出矣，阳气入则与所出之阴相薄矣。阴阳相薄，则少阳厥阴之气皆伤，肝气虚则恐，胆病者心下淡淡，如人将捕之也。秋深之时，阳尽而阴盛，是以胃无气而恶闻食臭也。论少阳而提胃气者，言奇恒所主之四时，皆以胃气为本也。秋时阴气正出，则内夺其所藏之阴，阴气上乘，故面黑如地色也。阳气未盛于上者，言至九月而少阳始盛也。夫血随气行，气未盛而脉先满，则血留而上逆矣。　张兆璜曰：少阳主气，心主血脉，少阳为心之表，故脉满当于阳气盛时。】
　　厥阴所谓(疒颓)疝，妇人少腹肿者，厥阴者辰也，三月阳中之阴，邪在中，故曰(疒颓)疝少腹肿也。所谓腰脊痛不可以俯仰者，三月一振，荣华万物，一俯而不仰也。所谓(疒颓)癃疝膺胀者，曰阴亦盛而脉胀不通，故曰(疒颓)癃疝也。所谓甚则嗌干热中者，阴阳相薄而热，故嗌干也。【(疒颓)，音颓。】　　【马莳曰：此言肝经诸证，亦应时也。足厥阴肝经之脉，循股阴入毛中，环阴器，抵少腹。今肝经有所谓(疒颓)疝，妇人少腹肿者，正以厥阴者属木，木为春三月，三月属辰为五阳。然肝为厥阴，则是阳中之阴也，阴伏阳中，则邪亦在中，故肝属下部。邪为有积，名曰(疒颓)疝，其少腹当为肿也。有所谓腰痛不可以俯仰者，正以三月一振，荣华万物，则万物自然生成，凡俯者不可以仰，仰者不可以俯，故肝应其时，腰痛之病，俯仰似难也。有所谓(疒颓)癃疝肤胀者，正以厥阴亦盛，脉胀不通，故曰(疒颓)、曰癃、曰疝等病，皆阴病也，从此成矣。有所谓甚则嗌干热中者，正以三月为五阳，厥阴为一阴，阴阳相薄，而在内为热中，在上为嗌干也。】　　【张志聪曰：厥阴木火主气，故主于三月四月之交，三月阳盛之时，而厥阴主气，故为阳中之阴，邪谓阴气也。厥阴之气在内，而未得尽出，故为(疒颓)疝腹肿也。三月阳气振发，万物荣华，草木繁茂，枝叶下垂，一惟俯而不仰，人为万物之灵，是以腰脊痛而亦不可以俯仰也。阴亦盛者，厥阴之气，亦盛于外也。阴盛而脉胀不通，故(疒颓)癃而肤胀也。(疒颓)癃疝者，阴器肿而不得小便也。】
  </div>
  <div class="pagination">
   <a href="黄帝素问_page15.html">
    上一页
   </a>
   <span>
    ...
   </span>
   <a href="黄帝素问_page11.html">
    11
   </a>
   <a href="黄帝素问_page12.html">
    12
   </a>
   <a href="黄帝素问_page13.html">
    13
   </a>
   <a href="黄帝素问_page14.html">
    14
   </a>
   <a href="黄帝素问_page15.html">
    15
   </a>
   <span class="current-page">
    16
   </span>
   <a href="黄帝素问_page17.html">
    17
   </a>
   <a href="黄帝素问_page18.html">
    18
   </a>
   <a href="黄帝素问_page19.html">
    19
   </a>
   <a href="黄帝素问_page20.html">
    20
   </a>
   <a href="黄帝素问_page21.html">
    21
   </a>
   <span>
    ...
   </span>
   <a href="黄帝素问_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
