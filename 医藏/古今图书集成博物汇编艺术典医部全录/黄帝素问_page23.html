<!DOCTYPE html>
<html>
 <head>
  <meta charset="utf-8"/>
  <title>
   黄帝素问 - 第 23 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄帝素问 - 第 23 页/共 25 页
  </h1>
  <div class="content">
   帝曰：岁有胎孕不育，治之不全，何气使然？岐伯曰：六气五类，有相胜制也。同者盛之，异者衰之，此天地之道，生化之常也。故厥阴司天，毛虫静，羽虫育，介虫不成；在泉，毛虫育，倮虫耗，羽虫不育。少阴司天，羽虫静，介虫育，毛虫不成；在泉，羽虫育，介虫耗不育。太阴司天，倮虫静，鳞虫育，羽虫不成；在泉，倮虫育，鳞虫不成。少阳司天，羽虫静，毛虫育，倮虫不成；在泉，羽虫育，介虫耗，毛虫不育。阳明司天，介虫静，羽虫育，介虫不成；在泉，介虫育，毛虫耗，羽虫不成。太阳司天，鳞虫静，倮虫育；在泉，鳞虫耗，倮虫不育。诸乘所不成之运，则甚也。故气主有所制，岁立有所生。地气制己胜，天气制胜己。天制色，地制形。五类衰盛，各随其气之所宜也。故有胎孕不育，治之不全，此气之常也，所谓中根也。根于外者亦五，故生化之别，有五气、五味、五色、五类、五宜也。帝曰：何谓也？岐伯曰：根于中者命曰神机，神去则机息；根于外者命曰气立，气止则化绝。故各有制，各有胜，各有生，各有成。故曰，不知年之所加，气之同异，不足以言生化，此之谓也。　　【王冰曰：厥阴司天，谓乙巳、丁巳、己巳、辛巳、癸巳、乙亥、丁亥、己亥、辛亥、癸亥之岁也。静谓静退，不先用事也。羽为火虫，气同地也。火制金化，故介虫不成，谓白色有甲之虫少孕育也。在泉则地气制土，黄倮耗损，岁乘木运，其又甚也，羽虫不育，少阳自抑之，是则五寅五申岁也。少阴司天，谓五子、五午之岁也。静谓胡越燕百舌鸟之类，是岁黑色毛虫，孕育少成，在泉则地气制金，白介虫不育，岁乘火运，斯复甚焉，是则五卯、五酉岁也。太阴司天，谓乙丑、丁丑、己丑、辛丑、癸丑、乙未、丁未、己未、辛未、癸未之岁也。倮虫，谓人及虾蟆之类也。羽虫，谓青绿色者，则鹦鹉鴷鸟，凡翠碧青绿色有羽之鸟也。岁乘金运，其复甚焉。在泉则地气制水，黑鳞不育，岁乘土运，而又甚乎，是则五辰、五戌岁也。少阳司天，谓甲寅、丙寅、戊寅、庚寅、壬寅、甲申、丙申、戊申、庚申、壬申之岁也。倮虫谓青绿色者也。羽虫谓黑色诸有羽翼者，则越燕百舌鸟之类是也。在泉则地气制金，白介耗损，岁乘火运，其又甚也。毛虫不育，天气制之，是则五巳五亥岁也，阳明司天，谓乙卯、丁卯、己卯、辛卯、癸卯、乙酉、丁酉、己酉、辛酉、癸酉岁也。羽为火虫，故为育也。介虫，诸有赤色甲谷者也。赤介不育，天气制之。在泉则地气制木，黑毛虫耗，岁乘金运，损复甚焉。是则五子、五午岁也。羽虫不就，以上见少阴也。太阳司天，谓甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之岁也。倮虫育，地气同也。鳞虫静，谓黄鳞不用也。是岁雷霆少举，以天气抑之也。在泉则天气制胜，黄黑鳞耗，是则五丑、五末岁也。当乘所不能成之运，悉少能孕育也。斯并运与气同者，运乘其胜，复遇天符及岁会者，十孕不全一二也。天气随己不胜者制之，谓制其色也。地气随己所胜者制之，谓制其形也。故又曰，天制色，地制形也。是以天地之间，五类生化，互有所胜，互有所化，互有所生，互有所制矣。五类衰盛，各随其气之所宜则蕃息也。夫天地间有生之物，凡此五类，五谓毛、羽、倮、鳞、介也。然生气之根本，发自身形之中，中根也。非是五类，则生气根系，悉因外物以成立，去之则生气绝矣。根于外者亦五，谓五味、五色类也。然木火土金水之形类，悉假外物色象，乃能生化，外物既去，则生气离绝也。五气、五味、五色、五类、五宜，是二十五者，根中根外悉有之。五气，谓臊、焦、香、腥、腐。五味，谓酸、苦，甘，辛、咸。五色，谓青、黄，赤、白、黑。五类有二，其一谓毛、羽、倮、鳞，介，其二谓燥、湿、液，坚、软。夫如是等于万物之中，互有所宜也。若诸有形之类根于中者，生源系天，其所动静，皆神气为机发之主，故其所为也，物莫之知，是以神舍去则机发，动用之道息矣。根于外者，生源系地，故其所生、长，化、成、收、藏，皆为造化之气所成立，故其所出也，物莫之知，是以气止息则生化结成之道绝灭矣。其木火土金水，燥湿液坚柔，虽常性不易，及乎外物去，生气离，根化绝止，则其常体性颜色，皆必小变移其旧也。有制有胜，有生有成，谓根中根外，悉如是也。】　　【马莳曰：此言岁有胎孕不育不全者，以六气五类之气相胜制也。六气，司天在泉之气有六也。五类，毛、羽、倮、介、鳞也。帝问一岁之内，凡胎孕有不育者，而岁气之同有不能全。伯言六气五类，有相胜相制，气之同者，则其胎孕盛，气之异者，则其胎孕衰，此乃天地之道，生化之常耳。故五巳、五亥之岁，乃厥阴风木司天也。毛虫属木，羽虫属火，介虫属金，惟厥阴风木司天，则少阳相火在泉，故毛虫静者，木用事而毛虫无恙也。羽虫育者，木同地化也。介虫不成者，火制金化也。若五寅、五申之岁，主厥阴风木在泉，则少阳相火司天矣。其毛虫育者，木王也。倮虫耗者，木胜土也。羽虫不育者，少阳之火自抑也。凡称不育不成者，非悉无也，皆谓少耳。五子、五午之岁，乃少阴君火司天，则阳明燥金在泉矣。故羽虫静者，火用事而羽虫无恙也。介虫育者，地金王也。毛虫不成者，地金胜木也。若五卯、五酉之岁，主少阴君火在泉，则阳明燥金司天矣。其羽虫育者，火气王也。介虫耗而不育者，火胜金也。五丑、五未之岁，乃太阴湿土司天，则太阳寒水在泉矣。故倮虫静者，土用事而倮虫无恙也。鳞虫育者，地水王也。羽虫不成者，水胜火也。若五辰、五戌之岁，主太阴湿土在泉，则太阳寒水司天矣。其倮虫育者，土气王也。鳞虫不成者，土胜水也。五寅五申之岁，乃少阳相火司天，则厥阴风木在泉矣。故羽虫静者，火用事而羽虫无恙也。毛虫育者，木同地化也。倮虫不成者，地木胜土也。若五巳、五亥之岁，主少阳相火在泉，则厥阴风木司天矣。其羽虫育者，火气王也。介虫耗者，火胜金也。毛虫不育者，木同火化也。五卯、五酉之岁，乃阳明燥金司天，则少阴君火在泉矣。介虫静者，金用事而介虫无恙也。羽虫育者，地火王也。介虫不成者，火胜金也。若阳明燥金在泉，则少阴君火司天矣。介虫育者，金气王也。毛虫耗者，金胜木也。羽虫不成者，水为火复也。五辰、五戌之岁，乃太阳寒水司天，则太阴湿土在泉矣。鳞虫静者，水用事而鳞虫无恙也。倮虫育者，地气同也。若五丑、五未之岁，主太阳寒水在泉，则太阴湿土司天矣。其鳞虫耗者，土胜水也。倮虫不育者，木为水复也。凡乘木之运，则倮虫不成；乘火之运，则介虫不成；乘土之运，则鳞虫不成；乘金之运，则毛虫不成；乘水之运，则羽虫不成。此则乘所不成之运者，则悉少孕育也。故六气主有所制，岁立主有所生，在泉之地气，则制己所胜，如厥阴在泉，而木能胜土之类，但其所制者，则在五类之形，如倮虫不育之类。司天之气，则制其胜己，如厥阴司天，而金能克木，但其所制者，则在五类之色，如介虫不白之类。所以五类盛衰，各随其气之所宜，气盛则盛，气衰则衰。至有胎孕不育，治之不全者，乃气之常也。此其生气之根本，发自身形之中，外无根而根在于内，所谓中根也。至于根生于外者，凡金玉土石草木之类，则假外气以生。亦以五行而分者有五，故凡生化有别，其气味色类，宜各有五者，不以动植而殊也。何也？盖根于中者，以生气根于身中，而神气为静动之主，命曰神机，若神去则机息。六微旨大论云：出入废则神机化灭，故非出入则无以生、长、壮、老、已者，是也。根于外者，以生气根于身外，而假气以成立主持，命曰气立，若气止则化绝。六微旨大论云：升降息则气立孤危，故非升降则无以生、长、化、收、藏者，是也。故凡制胜生成，皆各有之，苟不知年之所加，气之同异，不足以言生化者，正此之谓也。】　　【张志聪曰：此论司天在泉之六气，主胎育虫类，而五运有相胜制，是以所主之不全也。五类者，五运之气，与五行生物之同类也。如五运六气之相同者，则所主之生物蕃盛，如五运六气之相异者，则所主之生物衰微，此天地之道，生化之常也。是以厥阴司天，则少阳在泉，故主毛虫静而羽虫育。静，谓安静而能长成也。育，生育也。介虫不成，谓癸巳、癸亥岁，受火运之胜制，而金类之虫不成也。按毛虫三百六十而麟为之长，羽虫三百六十而凤为之长，倮虫三百六十而人为之长，鳞虫三百六十而龙为之长，介虫三百六十而龟为之长，此五类之虫，于天地之生物备矣。厥阴在泉，故主毛虫育。木胜土，故主倮虫耗。下文曰，地气制己胜是也。羽虫不成，谓丙寅、丙申岁，受水运之胜制，故火类之虫不育。少阴司天，则阳明在泉，故主羽虫静，而介虫育。毛虫不成，谓庚子、庚午岁受金运之胜制，是以木类之虫不成。少阴在泉，故主羽虫育。地气制己胜，故主介虫耗。少阴在泉，乃阳明司天之岁，如癸卯、癸酉岁，受火运之胜制，当至介虫不育，故曰介虫耗不育。盖谓耗则所胜微，不育则胜制甚，故下文曰，诸乘所不成之运则甚，谓受五运之所乘制，以致不育不成，乃胜制之甚者也。太阴司天，则太阳在泉，故主倮虫静而鳞虫育，如辛丑、辛未岁，受水运之胜制，则火类之虫不成。太阴在泉，故主倮虫育。制己所胜，当主鳞虫耗，如甲辰、甲戌岁，受土运之胜制，当主鳞虫不成。按太阴湿土司天，太阳寒水在泉，寒湿相合，而无生长之气，故不曰耗而曰不成。少阳司天，则厥阴在泉，故主羽虫静而毛虫育。倮虫不成者，谓壬寅、壬申岁，受木运之胜制，而土类之虫不成。少阳在泉，故主羽虫育。制己所胜，故主介虫耗，如乙巳、乙亥岁，受金运之胜制，则木类之虫不育。阳明司天，则少阴在泉，故主介虫静而羽虫育，如癸卯、癸酉岁，受火运之胜制，则金类之虫不成。阳明在泉，故主介虫育。制己所胜，故主毛虫耗。如逢丙子、丙午岁，受水运之胜制，则火类之虫不成。太阳司天，则太阴在泉，故主鳞虫静而倮虫育。太阳寒水在泉，乃太阴湿土司天，水湿合化，则土不能制水矣。耗，散也。鳞虫耗者，土崩溃而鳞见于陆也。如丁丑、丁未岁受木运之胜制，则土类之虫不成。诸乘所不成之运则甚者，总结上文而言诸乘所不成之运气则胜制之甚者也。　金西铭曰：经文止曰不成，今又疏出运气有相胜制，恐与经义不合欤？曰：参究经旨，贵在精微，若云顺文训释，何异糠秕中尘垢。试观厥阴司天，则胜己之虫不成；少阴太阴司天，则生我之虫不成；少阳司天，则我生之虫不成；阳明司天，则曰介虫静，又曰介虫不成。奚既静而又不成耶？太阳司天，不曰某虫不成，要知太阴少阴司天，亦可以我生之虫不成；少阳司天，亦可以生我之虫不成。阳明司天，逢岁运之胜制，故虽育而不成。太阳司天，或值天符之岁，则无不成之虫。六气之中，皆可互相推转，书不尽言，言不尽意，当于错综中求之，其义自得。再按六元正纪论曰：五运之化，或从天气而逆地气，或从地气而逆天气，如戊寅、戊申岁，以火运而值少阳司天，是从天气而逆地气矣。如癸巳、癸亥岁，以火运而值少阳在泉，是从地气而逆天气矣。从天气则无有不成之虫，逆地气则当介虫不育，从地气则当羽虫育，逆天气则当介虫不成。以五运之从逆，合六十年推之，五类之不育不成始备。气主者，谓五运为五气之主。岁立者，谓岁半以前，天气主之，岁半以后，地气主之，司天在泉之六气以立岁，六气有所生而五运有所制，故有不育不成。地气制己胜者，如厥阴在泉，倮虫耗，少阴在泉，介虫耗，制己所胜之虫类，故曰地制形。六元正纪论曰：天气不足，地气随之，地气不足，天气随之，运居于中而常先也。是五运之气，运化于天地之中，而常先胜于司天在泉之气者也。上文曰少阳司天，火气下临，白起金用，阳明司天，燥气下临，苍起白用，是司天之气，又能制胜己之运气，而使白起、丹起、苍起、黄起。故曰，天制色，此皆五运六气之各有制，各有胜，各有生，各有成，五类衰盛，各随其气之所宜，故有胎孕不育，治之不全，此胜制之常也。夫五运之气根于中，而生化气味色类之于外也。其苍黅丹素元之气，经于五方之分化，生五行以应生长化收藏之五气，故所谓中根也。犹根本之于枝叶，根于中而生发于外也。根于外者，谓天地阴阳之气，以生育草木昆虫，而草木昆虫，皆有五者之气味色类，仍本于五行之所生，故曰生化之别，有五气五味也。五类五宜者，谓五类之虫，各有五行，气之所宜也。然五运之气，运化于天地之中，司天在泉之气，循行于天地之外，各有制胜，有生成，交相承制者也。神者，阴阳不测之谓。机者，五运之旋机也。神在天为风，在地为木，在天为热，在地为火，在天为湿，在地为土，在天为燥，在地为金，在天为寒，在地为水，出入于天地之间，而为生物之生长壮老已，故曰，根于中者，命曰神机，神去则机息矣。气立者，谓天地阴阳之气，上下升降，为万物之生长化收藏，故曰，根于外者，名曰气立，气止则化绝矣。此天地五行之气，升降出入，动而不息，各有胜制，各有生成，万物由之，人气从之。故不知五运六气之临御，太过不及之异同，不足以言生化矣。按上文曰岁立，此节曰气立，盖谓司天在泉之气以立岁也。六气包乎地之外，而通贯乎地之中，故曰根于外。】
　　帝曰：气始而生化，气散而有形，气布而蕃育，气终而象变，其致一也。然而五味所资，生化有薄厚，成熟有少多，终始不同，其故何也？岐伯曰：地气制之也，非天不生、地不长也。帝曰：愿闻其道。岐伯曰：寒热燥湿，不同其化也。故少阳在泉，寒毒不生，其味辛，其治苦酸，其谷苍丹。阳明在泉，湿毒不生，其味酸，其气湿，其治辛苦甘，其谷丹素。太阳在泉，热毒不生，其味苦，其治淡咸，其谷黅秬。厥阴在泉，清毒不生，其味甘，其治酸苦，其谷苍赤，其气专，其味正。少阴在泉，寒毒不生，其味辛，其治辛苦甘，其谷白丹。太阴在泉，燥毒不生，其味咸，其气热，其治甘咸，其谷黅秬。化淳则咸守，气专则辛化而俱治。故曰，补上下者从之，治上下者逆之，以所在寒热盛衰而调之。故曰，上取下取，内取外取，以求其过。能毒者以厚药，不胜毒者以薄药，此之谓也。气反者，病在上，取之下；病在下，取之上；病在中，旁取之。治热以寒，温而行之；治寒以热，凉而行之；治温以清，冷而行之；治清以温，热而行之。故消之削之，吐之下之，补之泻之，久新同法。【能，音耐。】　　【王冰曰：始，谓始发动。散，谓流散于物中。布，谓布化于结成之形所。终，亟于收藏之用。故始动而生化，流散而有形，布化而成结，终极而万象皆变也。即事验之，天地之间，有形之类，其生也柔弱，其死也坚强，凡如此类，皆谓变易生死之时形资，是谓气之终极也。然天地虽无情于生化，而生化之气，自有异同尔。何者？以地体之中，有六入故也。气有同异，故有生有化，有不生有不化，有少生少化，有广生广化矣。故天地之间，无必生必化，必不生必不化，必少生少化，必广生广化，各随其气分所好所恶，所异所同也。今举寒热燥湿四气，不同则温清异化，可知之矣。如少阳在泉，巳亥岁气化也。夫毒者，皆五行标盛暴烈之气所为也。今火在地中，其气正热，寒毒之物，气与地殊，生死不同，故生少也。火制金气，故味辛者不化。少阳之气，上奉厥阴，故其岁化苦酸也。六气主岁，唯此岁通和，木火相承，故无间气。苦丹地气所化，酸苍天气所生。余所生化，悉有上下胜克，故皆有间气矣。阳明在泉，子午岁气化也。燥在地中，其气凉清，故湿温毒药，少生化也。金木相制，故味酸者少化也。阳明之气，上奉少阴，故其岁化辛与苦也。辛素地气，苦丹天气，甘间气，所以间金火之胜克，故兼治甘。太阳在泉，丑未岁气化也。寒在地中，与热味化，故其岁物，热毒不生。水胜火，味故当苦也。太阳之气，上奉太阴，故其岁化生淡咸，太阴土气，上生于天，气远而高，故甘之化薄而为淡，所以淡亦属甘。淡黅天化，咸秬地化也。厥阴在泉，寅申岁气化也。温在地中，与清殊性，故其岁物，清毒不生，木胜其土，故味甘少化也。厥阴之气，上合少阳，合气既无乖忤，故其治化酸与苦也。酸苍地化，苦赤天化，气无胜克，故不间气以甘化也。厥阴少阳在泉之岁，皆气化专一，其味纯正，然余岁悉上下有胜克之气，故皆有间气间味矣。少阴在泉，卯酉岁气化也。热在地中，与寒殊化，故其岁药寒毒甚微，火气烁金，故味辛少化也。少阴阳明，主天主地，故其所治苦与辛焉。苦丹为地气所育，辛白为天气所生，甘间气，所以间止克伐也。太阴在泉，辰戌岁气化也。地中有湿，与燥不同，故干毒之物不生化也。土制于木，故味咸少化。太阴之气，上承太阳，故其岁化甘与咸。甘黅地化，咸秬天化，寒湿不为大忤，故间气同而气热者应之。化淳，谓少阳在泉之岁也。火来居水，而反能化育，是水咸自守，不与火争化也。气专，谓厥阴在泉之气，木居于水而复下化，金不受害，故辛复生化，与咸俱王也。上谓司天，下谓在泉。司天地气太过，则逆其味以治之，司天地气不及，则顺其味以和之。上取，谓以药制有过之气，制而不顺则吐之。下取，谓以迅疾之药除下病，攻之不去则下之。内取，谓食及以药内之审其寒热而调之。外取，谓药熨令所病气调适也。当寒反热，以冷调之；当热反寒，以温和之；上盛不已，吐而脱之；下盛不已，下而夺之，谓求得气过之道也。药厚薄，谓气味厚薄者。取之下，谓寒逆于下，而热攻于上，不利于下，气盈于上，则温下以调之。取之上，谓寒积于下，温之不去，阳藏不足，则补其阳。旁取谓气并于左，则药熨其右，气并于右，则药熨其左以和之，必随寒热为适。凡是七者，皆病无所逃，动而必中，斯为妙用矣。夫气性有刚柔，形证有轻重，方用有大小，调制有寒温，盛大则顺气性以取之，小耎则逆气性以伐之，气殊则主必不容，力倍则攻之必胜，是则谓汤饮调气之制也。故必量气盛虚，而行其法，病之新久，无异道也。】　　【马莳曰：此言五味所资者，有生化成熟不同，正以地气制之，而详推其用药之法也。帝问万物之生化者，气之始发也，既而气流散于物则为有形，又既而气布化于结成之形则为蕃育，及至于物象之变，如生则柔弱而死则坚强之类者，气之终也，始终不外乎一气而已。然而五味所资以养人者，其生化有厚薄，成熟有多少，终始不同，其故何也？伯言此乃在泉之气有以制之也。非天之不生，而地之不长也。何也？以寒热燥湿，清温不同其化故耳。故巳亥之岁，少阳相火在泉也。火在地中，故寒毒之物不生。所谓毒者，五行暴烈之气所成也。火制金气，故味辛者不化。少阳之气，上奉厥阴，故其岁化所治者苦之与酸，苦属火而酸属木。其谷之所生者苍之与丹，苍属木而丹属火。苦丹为地气所化，酸苍为天气所生。然六气主岁，惟此岁通和，木火相承，故无间气，余所生化，悉有上下胜克，则皆有间气矣。卯酉之岁，阳明燥金在泉也，燥在地中，故湿毒之物不生。金制木气，故味酸者不化。燥气胜湿，故气之湿者不行。阳明之气，上奉少阴，故其岁化所治者辛苦甘，辛属金而苦属火。其谷之所生者丹素，丹属火而素属金。辛素为地气所生，苦丹为天气所生，甘为间气所生，所以间金火之胜克，故兼治甘也。丑未之岁，太阳寒水在泉也，寒在地中，故热毒之物不生。水胜火味，故味苦者不化。太阳之气，上奉太阴，故其岁化所治者淡咸，淡属土而咸属水，以淡为甘之薄味也。其谷之所生者黅秬，黅属土而秬属水。淡黅为天气所生，咸秬为地气所生也。寅申之岁，厥阴风木在泉也，风气与火气相合，则温在地中，故清毒之物不生。木胜其土，故味甘者少化也。厥阴之气，上合少阳，气无乖忤，故其岁化所治者酸苦，酸属木而苦属火。其谷之所生者苍赤，苍属木而赤属火。酸苍为地气所生，苦赤为天气所生也。气无胜克，故不间气以甘化耳。惟此厥阴在泉之岁，少阳司天，水火相合，气化专一，味亦纯正，故曰其气专，其味正。余岁则有上下相克之气，皆有间气与间味矣。卯酉之岁，少阴君火在泉也，热在地中，故寒毒之物不生。火胜其金，故味之辛者不化。少阴之火，上奉阳明，故其岁化所治者辛苦甘。辛属金，苦属火，而甘则间气所生也。其谷之所生者白丹，白属金而丹属火。苦丹为地气所育，辛白为天气所生也。辰戌之岁，太阴湿土在泉也，湿在地中，故燥毒之物不生。土胜其水，故味之咸者少化也。寒湿不为大忤，故间气同而气热者应之。太阴之气，上奉太阳，故其岁化所治者甘咸，甘属土而咸属水。其谷黅秬，黅属土而秬，属水。甘黅为地气所化，咸秬为天气所化也。凡此诸气在泉，惟少阳在泉之岁，火来居泉，而反能化育是水咸自守，不与火争化，乃化之至淳者也。厥阴在泉之岁，木居于水，而复下化，金不受害，故辛复生化，与咸俱王，是气之至专者也。上文厥阴在泉，而曰其气专，其味正，正谓此耳。盖此两岁上下之气，无克伐之嫌，故辛得与咸，同应王而生化，余岁则上下有胜克之变，故其中间其味兼化以缓其制，抑余苦咸酸三味不同其生化也。是以天地之间，药物辛甘者居多耳。故司天地者，上下也。其司天地之气，不及而补之，则当顺其味以和之，司天地之气，太过而泻之，则当逆其味以治之，皆以所在之或寒或热，或盛或衰，而善调之。故曰，凡治病者，或取之上而吐之，或取之下而下之，或取之内而内消之，或取之外而熨解之，皆求人身之有病者何在。其耐毒药者，以气味之厚者治之，不耐毒药者，则止以气味之薄者治之耳。上文上下内外，皆正治也。然有反气而治者，则病在上取之下，盖气壅于上而宜降之也。病在下取之上，盖气滞于下而宜升之也。病在中者则旁取之，盖病在于中，而经脉行于左右，则或灸或刺，或熨或按，皆当取之于旁也。不惟是也，病之热者当以寒药，然性寒者，则与病逆，必温而行之可也。病之寒者，当以热药，然性热者，则与病逆，必凉而行之可也。病之温者，当以清药，然性清者，则与病逆，必冷而行之可也。病之清者，当以温药，然性温者，则与病逆，必热而行之可也。不惟是也，凡消之削之，吐之下之，补之泻之，皆量其顺逆而行之，不以病之久新而异其法也。】　　【张志聪曰：此论五运之气，主生化万物，而受在泉之气以制之，非天地之不生长也。气，谓五运之化气，气始而生化者，得生气也。气散而有形者，得长气也。气布而蕃育者，得化气也。气终而象变者，感收藏之气，物极而变成也。此五运之气，主生长化收藏，自始至终，其致一也。夫化生五味，五味所资者，以五运所化之味，而反资助其地气也。盖言五运之气主生化，而因地气以制之，是以生化有厚薄，成熟有多少也。寒热燥湿，乃司天在泉之六气，与五运不同其化，是以五运所主之生化蕃育，因地气以制之，致有厚薄多少也。毒，独也，谓独寒独热之物类，则有偏胜之毒气矣。少阳相火在泉，故寒毒之类不生，寒热不同其化矣。如辛巳、辛亥岁，寒水化运，值少阳在泉，地气制之，以致寒毒不生，乃地气制胜其化运也。夫五色五味，五运之所主也。如少阳司天，则白起金用，是色从天制，所谓天制色也。少阳在泉，其味辛，是味从地制，所谓地制形也。此化运之色味，因司天在泉之胜制畏而从之。故曰五味所资，谓化运之五味，反资助其地气也。治，主治也。少阳在泉，则厥阴司天，故所主之苦酸，其谷主苍丹者成熟。从天地之气，而不从运化也。按审平之纪，其色白，其味辛，如值少阳司天，则白色反从天化，少阳在泉，则辛味反资地气，是天地之气，胜制其运气也。如厥阴司天，介虫不成，厥阴在泉，羽虫不育，是五运之气，胜制其司天在泉也。故曰，各有制，各有胜，各有生，各有成。谓五运六气各有生成，如逢胜制则不生不成矣。阳明燥金在泉，是以湿毒之物类不生。酸，木味也。敷和之纪，其色苍，其味酸，如值壬子、壬午之岁，阳明在泉，地气制之，而木运之味，反从地化，故其味主酸。夫阳明不从标本，从中见太阴湿土之化，故其气主湿，所主之味辛苦甘，亦兼从上化也。其谷主丹素者成熟。从司天在泉之气化，下篇所谓岁谷是也。太阳寒水在泉，故热毒之类不生，寒热不同其化也。如癸丑、癸未岁，火主化运，火畏水制，而火味反资从其地气，故其味苦。淡附于甘，故所主之味淡咸。其谷主黄元者成熟。厥阴在泉，则清毒不生，土畏木制，故其味甘，其所主之味酸苦。其谷主苍赤者成熟。厥阴不从标本，从中见少阳之火化，而在泉之气味，又从中见所主之苦热，故其气专，其味正。少阴君火在泉，是以寒毒不生，金畏火制，故其味辛。少阴在下，则阳明在上，阳明在上，燥气治之，中见太阴，阳明从中见湿土之化，故所主之味辛苦甘。兼从中见之土味也。其谷主白丹者成熟。太阴湿土在泉，是以燥毒之物类不生，水畏土制，故其味咸。太阴在下，则太阳在上，故其气热，谓太阳之从本从标，味从地化而气从天化也。其所主之味甘咸，其谷主黅秬者成熟。夫五味所资其化气者，因胜制而从之也。化淳者，谓阳明从中见湿土之化，燥湿相合，故其化淳一。金从土化，故味之咸者，守而勿敢泛溢，畏太阴之制也。气专者，厥阴从中见少阳之主气，故味之辛者，与甘酸苦味俱主之。盖辛受火制，制则从火化也。夫寒热燥湿，在泉之六气也。酸苦甘辛咸，五运之五味也。以燥湿之化淳则咸守，相火之气专则辛化，盖因地气制之，而味归气化也。上下，谓司天在泉之气，补助从顺也。如少阳在泉，则厥阴司天，当用苦酸之味以补之，盖助其上下之气也。如司天之气，风淫所胜，平以辛凉，热淫所胜，平以咸寒，如诸气在泉，寒淫于内，治以甘热，火淫于内，治以咸冷，谓淫胜之气，又当反逆以平之，故以所在之寒热盛衰而调之。谓盛则治之，衰则补之，则上下之气和调矣。夫司天在泉之气，升降于上下，五运之气，出入于外内，各求其有过者取而治之，能胜其毒者治以厚药，不能胜毒者治以薄药，此治岁运之法也。气反者，谓上下外内之病气相反也。如下胜而上反病者，当取之下，上胜而下反病者，当取之上，外胜而内反病者，当取之外旁。至真要论曰：上胜而下俱病者，以地名之，下胜而上俱病者，以天名之，即此义也。治热以寒温而行之者，盖寒性与热气不合，故当温而行之。所谓寒因热用，热因寒用，其始则同，其终则异，可使破积，可使溃坚，可使气和，可使必已，此反治之法也。治温以清，冷而行之，治清以温，热而行之，此正治之法也。盖竟以清冷治温热，以温热治清冷，所谓逆者，正治是也。消之削之，内取外取也，吐之下之，上取下取也。补之泻之，补上补下，洽上治下也。久者谓伏气之病，新者感而即发也。】
　　帝曰：病在中而不实不坚，且聚且散，奈何？岐伯曰：悉乎哉问也！无积者，求其脏，虚则补之，药以祛之，食以随之，行水渍之，和其中外，可使毕已。　　【王冰曰：药祛食随，谓食以无毒之药，随汤丸以追逐之，使其尽也。又行水渍之，使中外通和，气无流碍，则释然消散，真气自平。】　　【马莳曰：此言病有在中而聚散不常者，当审虚实，兼药食，和中外以治之也。帝问病有在中者，而按之不实不坚，且聚且散，是果何法以治之？伯言审其有积无积，如无积者，则求其病之在于何脏，其脏虚者，宜有以补之，故药以祛其病，食以随其欲，不专于用药可也。又必用药之汤水以渍之，则药食调其中，而汤水治其外，庶几中外和，而病可已矣。】　　【张志聪曰：此论五运之气为病，而有治之之法也。病在中者，根于中也。不实不坚，且聚且散者，神机之出入于外内也。如敷和之纪，其脏肝，其病里急支满，备化之纪，其脏脾其病否，盖五运之气，内合五脏，故无积者，当求其脏也。脏气虚则补之，先用药以祛其邪，随用食以养其正，行水渍之以取汗，和其中外，使邪从外出，可使毕已矣。　张玉师曰：积者，邪积于五脏之间，无积则邪干脏气，故当求其脏。】
　　帝曰：有毒无毒，服有约乎？岐伯曰：病有久新，方有大小，有毒无毒，固宜常制矣。大毒治病，十去其六；常毒治病，十去其七；小毒治病，十去其八，无毒治病，十去其九。谷肉果菜，食养尽之。无使过之，伤其正也。不尽，行复如法。必先岁气，无伐天和。无盛盛，无虚虚，而遗人夭殃。无致邪，无失正，绝人长命。　　【王冰曰：大毒，下品药毒，毒之大也。常毒，中品药毒，次于下也。小毒，上品药毒，毒之小也。上品中品下品无毒药，悉谓之平。大毒之性烈，其为伤也多。小毒之性和，其为伤也少。常毒之性，减大毒之性一等，加小毒之性一等，所伤可知也。故至约必止之，以待来证尔。然无毒之药，性虽和平，久而多之，则气有偏胜，则有偏绝，久攻之则脏气偏弱，既弱且困，不可长也，故十去其九而止。服至约已，则以五谷、五肉、五果、五菜随五脏宜者食之，已尽其余病，药食兼行亦通也。法，谓前四约也。余病不尽，然再行之，毒之大小，至约而止，必无过也，若不察虚实，但思攻击，而盛者转盛，虚者转虚，万物之病，从兹而甚，真气日消，病势日侵，殃咎之来，苦夭之兴，难可逃也。夫补实财致邪，攻虚为失正，正气既失，则为死之由矣，所谓伐天和也。】　　【马莳曰：此言约方有法，而药食皆先之岁气也。帝问凡药有毒无毒，服之者有所约乎？伯言病有久者，则方必大，病有新者，则方必小，故药有大毒、常毒、小毒、无毒之分，则去病以六分、七分、八分、九分而止，当量其病之新故，而制方大小以用之。至于谷肉果菜，以食为养，但尽其所宜，无使过之以伤其正耳。夫药食兼行如此，如病有未尽，又行之复如前法也。然岁有六气，分主有南面北面之政，必先知六气所在，人脉至尺寸应之。太阴所在，其脉沉；少阴所在，其脉钩；厥阴所在，其脉弦；太阳所在，其脉大而长；阳明所在，其脉短而濇；少阳所在，其脉大而浮。如是六脉，则为天和。不知之者，呼为寒热，攻寒令热脉不变，而热疾已生，制热令寒脉如故，而寒疾已起。故凡用药以治病者，必先岁气，无伐天和可也。又当知病有虚实，如邪气实者而又补之，是之谓盛盛也。又谓之致邪也。正气虚者而又泻之，是之谓虚虚也。又谓之失正也。斯则遗人以夭殃，而绝其长命耳。】　　【张志聪曰：约，规则也。病有久新者，谓病之能毒不能胜毒也。方有大小者，谓有可以厚药止可以薄药也。毒者，有大寒大热及燥湿偏胜之毒气，故止可攻疾中病即止，过则伤正矣。是以大毒之药治病，病去其六，即止后服，常毒治病，病去其七即止之。小毒治病，病去其八即止之。即无毒之药，亦不可太过，所谓久而增气，物化之常也。气增而久，夭之由也。脏气法时论曰：毒药攻邪，五谷为养，五果为助，五畜为益，五菜为充，气味合而服之，以补精益气。故以药石治病，谷肉食养，使病尽去之，又无使过之，伤其正也。如病不尽，复以药石治养如前法。又必先知岁运之盛衰，衰则补之，盛则泻之，补则从之，泻则逆之，无伐天运之中和，无盛盛，无虚虚，而遗人夭殃。邪则祛之，正则养之，无绝人长命。】
　　帝曰：其久病者，有气从不康，病去而瘠，奈何？岐伯曰：昭乎哉，圣人之问也！化不可代，时不可违。夫经络以通，血气以从，复其不足，与聚齐同，养之和之，静以待时，谨守其气，无使倾移，其形乃彰，生气以长，命曰圣王。故《大要》曰，无代化，无违时，必养必和，待其来复，此之谓也。帝曰：善。【经络以通，以字同已。】　　【王冰曰：化，造化也。代大匠斫犹伤其手，况造化之气，人能以力代之乎？夫生长收藏，各应四时之化，虽巧智者，亦无能先时而致之，明非人力所及。由是观之，则物之生长收藏之化，必待其时也。物之成败理乱，亦待其时。《大要》，上古经法。引古之要旨，以明时化之不可违，不可以力代也。】　　【马莳曰：此言人病而瘠者，当顺化奉时以待之也。帝问岁气有久病者，气乃不康，及病去而瘠。伯言天地有自然之化，不可以人力代，故无代化也。人物有成败之时，不可以私智违，故无违时也。今久病而不康，及病去而瘠者，其经络已通，血气已顺，当复其不足之脏，而与足者同，必养之和之，而静以待时，则形自彰而不瘠矣。】　　【张志聪曰：此论人之形体，亦由气运之所资养者也。夫神去则机息，气止则化绝，神气之不可不调养也。然而神气犹主人，形骸若器宇，形与神俱，而后可终其天年，是形之不可不调养也。气从者，谓神气已调，不康而瘠，谓身不康而形尚瘦也。化，谓五运之化气。代，更代也。时，谓六气之主时，如敷和之纪，其脏肝，其养筋。升明之纪，其脏心，其养血。备化之纪，其脏脾，其养肉。审平之纪，其脏肺，其养皮毛。静顺之纪，其脏肾，其养骨髓。是形之皮肉筋骨，皆由化运之所资养，不可更代者也。又如春气养筋，夏气养血脉，长夏气养肌肉，秋气养皮毛，冬气养骨髓，是形之皮肉筋骨，又皆由四时气之所养而时不可违也。脉络者，所以行气血而荣阴阳，血者，神气也，如经络以通，血气以从，复其神气之不足，而与无病者之相同，是神气已复，但身不康健，而形尚瘦瘠，故当存养其神，和调其气，静以待时，谨守其气，无使倾移，其形得时化之养，渐乃彰着矣。此气运养身之大要也。】古今图书集成医部全录卷三十七

　　　六元正纪大论篇第七十一上之上
　　【马莳曰：前天元纪大论第四节，以厥阴之上，风气主之等，云为六元，彼乃名篇曰天元纪大论，此未有署曰六元正纪，故遂名篇，其义发彼之所未尽也。】　　【张志聪曰：此篇论六气主司天于上，在泉于下，五运之气，运化于中，间气纪步为加临之六气以主时，五六相合，以三十年为一纪，再纪而为一周，故名六元正纪大论。】
　　黄帝问曰：六化六变，胜复淫治，甘苦辛咸酸淡先后，余知之矣。夫五运之化，或从天气，或逆天气，或从天气而逆地气，或从地气而逆天气，或相得，或不相得，余未能明其事。欲通天之纪。从地之理，和其运，调其化，使上下合德，无相夺伦，天地升降，不失其宜，五运宣行，勿乖其政，调之正味从逆，奈何？岐伯稽首再拜，对曰：昭乎哉问也！此天地之纲纪，变化之渊源，非圣帝孰能穷其至理欤？臣虽不敏，请陈其道。令终不灭，久而不易。帝曰：愿夫子推而次之，从其类序，分其部主，别其宗司，昭其气数，明其正化，可得闻乎？岐伯曰：先立其年，以明其气。金木水火土，运行之数。寒暑燥湿风火，临御之化。则天道可见，民气可调，阴阳卷舒，近而无惑，数之可数者，请遂言之。【末数字，上声。】　　【王冰曰：气同谓之从，气异谓之逆，胜制为不相得，相生为相得。司天地之气，更淫胜复，各有主治，法则欲令平调气性，不违忤天地之气，以致清静和平也。令终不灭，久而不易，谓气主循环，同于天地，太过不及，气序当然，不言永定之制，则久而更易，去圣辽远，何以明之。部主，谓分六气所部主者也。宗司，谓配五气运行之位也。气数，谓天地五运气更远之正数也。正化，谓岁直气味所宜，酸苦甘辛咸寒温冷热也。】　　【马莳曰：此帝欲推六元之纪，而伯启其端也。或从天气，或逆天气者，运气与司天之气有异同也。或从地气，逆地气者，运气与在泉之气有异同也。从为相得，逆为不相得。通天纪，从地理者，明司天在泉之义也。和其运，调其化者，和调五运及六化之气也。上下合德，无相夺伦者、司天在泉之德，不相凌夺也。自通天之纪，至勿乖其政，即下文折其郁气，资其化源，抑其运气，扶其不胜，无使暴过而生其疾等义也。调其正味从逆者，即下文食岁谷以全其真，及用寒远寒等谓也。从其类序者，如自甲子以至乙卯，初气以至终气皆是也。分其部主者，凡天地左右，初气终气，分为主客，皆有部主也。先立其年者，如下文某年为壬辰，某年为壬戌也。以明其气脊何？为运气壬为太角是也。何为司天之气？太阳寒水司天是也。何为在泉之气？太阴湿土是也。明金木水火土运行之数，寒暑燥湿风火临御之化者，明司天在泉五行六气之化也。】　　【张志聪曰：六化，谓司天在泉，各有六气之化。六变，谓胜制之变也。胜复者，谓五运之气亦复其岁有相胜制而治之不全也。甘苦辛咸酸淡，谓五味所资，生化有厚薄，成熟有多少，先后之各有制各有胜各有生各有成也。此承上章而言司天在泉之气，制胜其五运，五运之气，制胜其司天在泉，今欲调之正味，使气运和平，上下合德，无相夺伦，天地升降，不失其宜，五运宣行，勿乖其政，盖尽人事以救天地之淫邪，故谓之正纪大论。五运，谓五行之化运，或从五气者，谓敷和、升明、审平、静顺之纪，五运和平与六气无犯也。或逆天气者，如丙子、丙午岁，火运司天而行水运，甲辰、甲戌岁，水运司天而行土运也。或从天气或从地气者，太过而从天化者三，不及而同天化者亦三，太过而同地化者三，不及而同地化者亦三，凡此二十四岁，与天地相符，与地气相合也。或逆地气或逆天气者，除天符岁会之年，而与司天在泉之气不相合也。或相得或不相得者，谓四时之气，如风温春化同，热曛夏化同，清露秋化同，云雨长夏化同，冰雪冬化同，此客气与时气之相得也。如主气不足，客反胜之，是客气与时气之不相得也。通天之纪，从地之理，使上下合德，无相夺伦者，使司天在泉之气，上下和平也。天地升降，不失其宜者，升已而降，降已而升，天地之更用，无失其宜也。和其运，调其化，使五运宣行，勿乖其政者，调和五运之气，宣行德化，勿乖其政令也。夫五运六气，有德化政令之和祥，必有淫胜郁复之变易，今欲使气运和平，须以五味折之资之，益之抑之，故曰调之正味。盖在天为气，在地为味，以味而调其气也。从逆者，谓资之益之者，从之折之抑之者，当逆取也。五运阴阳者，天地之道也，万物之纲纪，变化之父母，生杀之本始，神明之府也。令，善也。谓能调其气运，得令终而无殄灭之患，垂永久而无变易之灾。类者，甲己类天干，子午类地支，天干始于甲，地支始于子，各有其序，所谓先立其年是也。部主者，厥阴之上，风气主之，少阴之上，热气主之，以六气为六部，各主岁而主时也。宗司者，谓五运五行为运气之宗主。正化者，热化、寒化、雨化，风化，所谓以明其气是也。运行之敷者，五运相袭而皆治之，终期之日，周而复始。临御之化者，六气有司天之上临，有在泉之下御，有四时之主气，有加临之客气也。明其气数，则天道可见，民气可调，阴阳卷舒，近而无惑矣。】
　　帝曰：太阳之政奈何？岐伯曰：辰戌之纪也。　　【马莳曰：辰戌属太阳寒水，故以五辰五戌之年，为属太阳之政。】
　　太阳 【司天】 太角 【化运】 太阴 【在泉】 壬辰　壬戌 【壬为阳年，岁木太过，故主太角。】其运风，其化鸣紊启坼，其变振拉摧拔，其病眩掉目瞑。　　【马莳曰：太阳寒水司天，司之为言直也。主行天之令，上之位也。余仿此。壬为阳水，为太角岁。运者，运之为言动也，主天地之间，人物化生之气，中之位也。余仿此。太阴湿土在泉，在泉者，主地之化，行乎地中，下之位也。余仿此。壬为木运，故主风，鸣紊启坼，风之化，振拉摧拔，风之变。凡曰运、曰化、曰变，皆从太角运起。眩掉目瞑，风之病，主于肝。】　　【林亿云：详此病证，以运加司天地为言。】　　【张志聪曰：此节专论太角之化运，后节始论司天在泉及间气加临之六气。鸣，风木声。紊，繁盛也。启坼，木发而开坼也。风木太过，故其变振拉摧拔。眩掉目瞑，皆风木之为病。　倪仲宣曰：五运内合五脏，病在肝，故证见于目。后五运仿此。】
　　太角 【初正】 少征　太宫　少商　太羽 【终】　　【马莳曰：太角初正者，从壬为太角上起也。少征、太宫、少商、太羽终者，太生少，少生太，此老变为少，少变为老之义。后仿此。】　　【张志聪曰：按《灵枢经》云，天地之间，六合之内，不离于五。又曰，五者音也。音者冬夏之分，分于子午，阴与阳别，寒与热争，是五音主子午之二，至卯酉之二，分土位中宫，而分王于四季，故五音合五行之化运。按木火上金水，后天之五行也。天地开辟，而五方五时，皆属后天之气，故以太角木运为首为正，次少征，次太宫少商太羽，五运相袭，终期之日，周而复始，此五音之主岁也。初者岁之首，终者岁之终，以角下注初字，羽下注终字者，盖每岁仍以角木主春，征火主夏，商金主秋，羽水主冬，土居中宫而主长夏，此五音之主时也。故其运风，其化鸣紊启坼，其运热，其化暄暑郁懊，此论主岁之运，统司一岁之气，而四时又有春之温，夏之热，秋之凉，冬之寒，故曰风温春化同，热曛夏化同，燥清秋化同，冰雪冬化同，此主岁之气与时气之相得也。如水运之岁，至夏而热，火运之岁，至冬而寒，又如水运之岁，至夏而寒，火运之岁，至冬而热，或从岁运，或从四时，此岁气与时气之不相得也。甲丙戊庚壬五阳年主太，乙丁己辛癸五阴年主少，以丁壬木运为初正，故以壬辰壬戌太阳司天之岁为运首。次丁卯、丁酉之少角，壬寅、壬申之太角，自太而少，少而太，从壬而丁，丁而壬，皆以木运为首，水运为末，以主岁木运为初，水运为终以主时。　张玉师曰：司天在泉之六气，总归于阴阳精气，似属先天之水火，五运之化，始于丹黅苍素元之气，经于五方之分，盖天地开辟，而后分五方五时，故五运属后天之五行。】
　　太阳　太征　太阴　戊辰　戊戌同正征　其运热，其化暄暑郁燠，其变炎烈沸腾，其病热郁。　　【马莳曰：太阳寒水司天，戊为阳火，故为太征。太阴湿土在泉，同正征者。五常政大论云：赫曦之纪，上羽与正征同。戊为火运，故主热。暄暑郁燠，炎烈沸腾，皆为火之变。】　　【张志聪曰：戊癸化火，戊为阳年，主火运太过，故为太征。火运太盛，而寒水上临，火得承制，则炎烁已平，而无亢盛之害，故与正征之岁相同。正征之岁，乃火运临午，所谓岁会，气之平也。夫岁有十二辰，子午为经，卯酉为纬，阴中有阳，阳中有阴，主岁亦然。故木运临卯，火运临午，金运临酉，水运临子，以运气上临于岁辰，非司天上临于运气也。午者，盛阳之阴也，阳盛而阴气加之，故为平岁。如水运临子，阴盛而一阳承之，皆得承制之为平也。卯酉亦然。热者，火之气，暄暑郁燠，火之化也。火运太过，故其变炎烈沸腾。火热太过，故为热郁之病。】
　　太征 【戊】 少宫 【己】 太商 【庚】 少羽 【辛终】 少角 【丁初】　　 【张志聪曰：戊主火运太过，故为太征，以太征居上者，尊主岁之气也。四时之气，始于角木，故从丁之少角生戊火，火生己土，土生庚金，金生辛水，从少而太，太而少，自上而下，下而复上也。余运仿此。】
　　太阳　太宫　太阴　甲辰岁会　甲戌岁会　其运阴埃，其化柔润重泽，其变震惊飘骤，其病湿下重。　　【王冰曰：岁直亦曰岁会。此甲为太宫，辰戌为四季，故曰岁会，又曰同天符者。按本论下文云，太过而加同天符，是此岁一为岁会，又为同天符也。】　　【马莳曰：太阳寒水司天，甲为阳土，故为太宫。太阴湿土在泉，甲辰岁会同天符，甲戌岁会同天符者，天元纪大论云：承岁为岁直。又六微旨大论云：木运临卯，火运临午，土运临四季，金运临酉，水运临子，所谓岁会，气之平也。阴埃柔润重泽，土之化；震惊飘骤，土之变；湿下重者，土之病也。】　　【张志聪曰：甲属阳土，故为太宫。土运临四季为岁会。四季者，辰戌丑未岁也。云雨昏暝埃，乃湿土之气，故其运阴埃。后节曰，其运阴雨，柔润重泽，土之化也。土运太过，故其变震惊飘骤。湿重，脾病也。】
　　太宫 【甲】 　少商 【乙】 　太羽 【丙终】 　太角 【壬初】 　少征【癸】　　【张志聪曰：从壬之太角起初运以主春，角生癸火，火生甲土，土生乙金，金生丙水，盖从壬而癸，复从癸而甲也。】
　　太阳　太商　太阴　庚辰　庚戌　其运凉，其化雾露萧飋，其变肃杀雕零，其病燥背瞀胸满。　　【马莳曰：太阳寒水司天，庚为太商，太阴湿土在泉，凉，金之运，雾露萧飋，金之化，肃杀雕零，金之变，其病燥背瞀胸满，皆金土为病。】　　【张志聪曰：庚主金运太过，故为太商。商主秋金，故其运凉，其化萧飋。金气太盛，故其变肃杀雕零。背胸满，皆肺部之病，肺俞在肩背胸中，乃肺之宫城。瞀、目垂貌。经脉篇曰：肺是动病，甚则交两手而瞀。皆太盛而自伤也。】
　　太商 【庚】 少羽 【辛终】 少角 【丁初】 太征 【戊】 少宫 【己】　　 【张志聪曰：丁接上节所绛之丙，辛接下节初起之壬，五运之十干，皆连续不断。】
　　太阳　太羽　太阴　丙辰天符天符：原本缺，据《素问?六元正纪大论》补。　丙戌天符　其运寒，其化凝惨凛冽，其变冰雪霜雹，其病大寒，留于溪谷。　　【马莳曰：太阳寒水司天，丙为阳水，故为太羽。五常政大论云，上羽而长气不化。太阴湿土在泉，丙辰天符丙戌天符者，按天元纪大论云，应天为天符。又六微旨大论云，土运之岁，上见太阴，火运之岁，上见少阳少阴，金运之岁，上见阳明，木运之岁，上见厥阴，水运之岁，上见太阳，皆天与之会，故曰天符。又本篇下文云，五运行同天化者，命曰天符。又云，临者太过不及，皆曰天符。寒，水之运。林亿云：详太羽三运，此为上羽，少阳少阴司天为太征，而少阳司天，运言寒肃，此与少阴司天，运言其运寒者，疑此太阳司天，运合太羽，当言其运寒肃，少阳少阴司天，运当云其运寒。凝惨凓冽，水之化，冰雪霜雹，水之变。肉之大会为谷，肉之小会为溪。大寒留于溪谷，皆寒之病。】　　【张志聪曰：辰戌太阳寒水司天，丙乃水运与司天之气相合，故为天符。寒者，水之气，凝惨凓冽，水令之化也。水运太过，故其变冰雪霜雹，变盛极而变易也。肾主骨，大寒留于溪谷者，溪谷属骨，运气与脏气相合而为病也。】
　　太羽 【丙终】 太角 【壬初】 少征 【癸】 太宫 【甲】 少商 【乙】　　【张志聪曰：主岁之气，太过者，三年皆从壬起，壬癸甲乙丙，不及者，三年皆从丁起丁戊己庚辛，俱横以观之，六岁一周而后起也。主时之气，阳年从壬起初，而终于丙，阴年从丁起初，而终于辛，俱竖以观之，一太一少，而递相沿袭。因以主岁之气，提出于上，故止于角下注初，羽下注终。当知每岁皆应角木主春，征火主夏，商金主秋，羽水主冬，若另立一主时之图，是皆以角为首也。学者以意会之，容易了然，不必多赘图象。　张玉师曰：司天之气，以间气主时，乃加临之客气也。五运之气，以余气主时，乃四时之主气也。】
　　凡此太阳司天之政，气化运行先天，天气肃，地气静，寒临太虚，阳气不令，水土合德，上应辰星镇星。其谷元黅，其政肃，其令徐，寒政大举，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒敷于上，雷动于下，寒湿之气，持于气交，民病寒湿，发肌肉萎，足痿不收，濡泻血溢。初之气，地气迁，气乃大温，草乃早荣，民乃厉，温病乃作，身热头痛呕吐，肌腠疮疡。二之气，大凉反至，民乃惨，草乃遇寒，火气遂抑，民病气郁中满，寒乃始。三之气，天政布，寒气行，雨乃降，民病寒反热中，痈疽注下，心热瞀闷，不治者死。四之气，风湿交争风化为雨，乃长乃化乃成，民病大热少气，肌肉萎，足痿，注下赤白。五之气，阳复化，草乃长乃化乃成，民乃舒。终之气，地气正，湿令行，阴凝太虚，埃昏郊野，民乃惨凄，寒风以至，反者孕乃死。故岁宜苦以燥之温之，必折其郁气，先资其化源，抑其运气，扶其不胜，无使暴过而生其疾，食岁谷以全其真，避虚邪以安其正，适气同异，多少制之。同寒湿者，燥热化，异寒湿者，燥湿化，故同者多之，异者少之。用寒远寒，用凉远凉，用温远温，用热远热，食宜同法，有假者反常，反是者病，所谓时也。【黅，音今。】　　【王冰曰：六步之气，生长化成收藏，皆先天时而应至也。余岁先天同之。辰星镇星，明而大也。其谷元黅，天地正气之所生长化成也。火发待时，谓寒甚则火郁，待四时乃发暴为炎热也。北极雨府，寒湿持于气交，岁气之大体也。二之气，因凉而反之于寒气，故寒气始来近人。三之气，当寒反热，是反天常，热起于心则神危亟，不急扶救，神必消亡，故治者则生，不治则死。四之气，大火临御，故万物舒荣。化源，谓九月迎面取之，以补心火。多谓燥热，少谓燥湿，气用多少，随其岁也。时谓春夏秋冬，及间气所在，同则远之。若六气临御，假寒热温凉以除疾病者则勿远之。如太阳司天，寒为病者，假热以疗，则热用不远。夏余气例同。故曰，有假反常，食同药法，若无假反法，则为病之媒，非方制养生之道。】　　【马莳曰：此言太阳司天之政，有主气，又加以客气，而天时民病，治法因之也。凡此太阳司天之政，则辰戌之纪，曰壬辰、壬戌，戊辰、戊戌、甲辰、甲戌、庚辰，庚戌、丙辰、丙戌，皆主太过之岁，其气化运行先天。盖太过者为先天，而六步之气生长化收藏，皆先天时而至耳。后云运有余其至先，余岁先天同此。寒水司天，故天气肃。湿土在泉，故地气静。寒临太虚，故阳气不令。水土合德，故辰星、镇星应之。其谷元黅者，水土二色也。肃者水之政，徐者土之令。惟寒政大举，故川泽无有阳焰。寒甚则火郁，故火发必待其时至。少阳为三之气，乃中治也。又太阳寒水加之，时雨乃涯，止极雨散，则雨归于土，所谓还于太阴也。云朝北极，湿化乃布，泽流万物，则北极为雨府，而雨湿相持也。寒水之气敷于上，少阳雷火动于下，而寒湿之气持于天地之交者如此。斯时民病为寒湿，发为肌肉萎，为足痿不收，为濡泻，为血溢，此皆火发之病也。方其初之生气，本厥阴风木也。自斗建丑正至卯之中，则是大寒至惊蛰之末，六十日有奇，奇者谓八十七刻半也。厥阴木为风化用事，风气流行，阳气发动，万物发生以应春，此初气主也。后仿此。而少阳相火客气加之，则往岁卯酉少阴在泉终之，主气本太阳寒水，而客气乃少阴君火，今之客气又少阳相火，故地气迁，气乃大温，草木早荣，民病乃为厉，为温病，为身热，为头痛，为呕吐，为肌腠疮疡也。二之主气，本少阴君火也。自斗建卯正至巳之中，则自春分至立夏之末六十日有奇。少阴君火为热化用事，暄淑乃行君德之象，不司炎暑以应夏，此二气主也。后仿此。而阳明燥金，客气加之，大凉反至，民乃惨，草乃遇寒，火气遂抑矣。民病为气郁，为中满，寒气从兹始矣。三之主气，本少阳相火也。自斗建已正至未之中，则自小满至小暑之末，六十日有奇。少阳相火暑化用事，此司天之位，炎暑乃行以应长夏此三气主也。后仿此。而太阳寒水，客气加之，故天政布，寒气行，雨乃降，民病寒，然相火为主，故民病反为热中，为痈疽，为注下，为心热瞀闷，若不治之则死也。四之主气，本太阴湿土也。自斗建未正至酉之中，则自大暑至白露之末六十日有奇，太阴土湿化用事，云雨乃行，此四气主也。后仿此。而厥阴风木，客气加之，故风湿交争，风化为雨，在气候为长为化为成，民病为大热，为少气，为肌肉萎，为足痿，为注下赤白。五之主气，本阳明燥金也。自斗建酉正至亥之中，则自秋分至立冬之末，六十日有奇。阳明金燥化用事，清凉乃行，此五气主也。余仿此。而少阴君火，客气加之，阳气复化，草乃长乃化乃成，民气乃舒，其病为血热妄行，为肺气逆也。终之主气，本太阳寒水也，自斗建亥正至丑之中，则自小雪至小寒之末，六十日有奇，太阳水寒化用事，严凝乃行，终气主也。余仿此。而太阴湿土，客气加之，故地气正，湿令行，阴凝太虚，埃昏郊野，民病惨凄，反寒风已至，则脾受湿肾衰，其病反者，孕乃死。然则治法当何如？故辰戌之岁，宜用苦味，以燥其湿土，温其寒水可也。折其郁气者，折其来胜之气，以散其被胜之郁也。后本病篇云，辰戌之岁，木气升之，主逢天柱，胜而不前，又遇庚辰庚戌，金运先天，中运胜之，忽然不前。又云，辰戌之岁，少阳降地，主窒天元，胜之不入。又遇丙辰、丙戌，水运太过，先天降而不下，故刺法论于木气不能升者，刺足厥阴肝经之井穴大敦，火欲降而不能入地者，刺足少阴肾经之井穴涌泉，足太阳膀胱经之合穴委中，皆以折其郁气也。资其化源者，取其化源而泻之也。太过年则泻，不及年则补。又按刺法论云：当取其化源。是故太过取之，不及资之。太过取之，次抑其郁，取其运之化源，令折郁气。不及资扶，以扶运气，以避虚邪也。资取之法，令出密语，由是观之，则太过之年，当名曰取，不及之年，当名曰资。今按本篇辰戌之纪，当曰取而乃曰资，丑未之纪，当曰资而乃曰取，此皆互言而不拘耳。若阳明厥阴之纪，皆名曰资。少阳少阴之纪，皆名曰取，则正合于刺法篇之义矣。至于本篇本节之义，则林亿云：先于九月迎取化源，先泻肾之源，盖以水王十月，故先于九月，迎而取之，泻水所以补火也。抑其运气，扶其不胜者，盖太角岁则脾不胜，太征岁则肺不胜，太宫岁则肾不胜，太商岁则肝不胜，太羽岁则心不胜，今辰戌之年则心不胜，故当抑其运气之有余，而补其心之不胜可也。盖此太阳司天，五岁之气通，宜先助其心，后扶其肾气耳。又木过则脾病生，火过则肺病生，土过则肾病生，金过则肝病生，水过则心病生，无使暴过而生其疾。其谷元黄者，岁谷也，宜食之以全其真。虚邪者，八风之虚邪，贼风从后来冲人者也，宜避之以安其正。即如甲辰、甲戌为太宫、庚辰、庚戌为太商，丙辰、丙戌为太羽，乃岁气之同寒湿也，宜治以燥热之化。壬辰、壬戌为太角，戊辰、戊戌为太征，乃岁气之异寒湿也，宜治以燥温之化，以同异而多少其制，且司气有寒热温凉，而人之药食，亦有寒热温凉，故用药食者，当远司气之寒热温凉而无犯之，彼有假借而用之者，特以邪胜其主，则可反常以少犯之，如夏寒甚则可以热犯热，若寒不甚则不可犯也。若非假反之法，则与时相违，病从生矣。】　　【论五音建运。《运气全书》云：五音者，五行之音声也。土曰宫，金曰商，木曰角，火曰征，水曰羽。在阳年则曰太，在阴年则曰少。《晋书》曰：角，触也，象诸阳气触动而生，其位丁壬岁也。征，止也，言物盛则止，其位戊癸岁也。商，强也，谓金性之坚强，其位乙庚岁也。羽，舒也，阳气将复，万物孳育，而舒生，其位丙辛之岁也。宫，中也，中和之道，无往而不理，又总堂室奥阼而谓之宫，盖土亦以通贯于金木水火，王于四季，荣于四脏，皆总之之意也，其位甲己岁也。故五运从十干起，甲为土也。土生金，故乙次之。金生水，故丙次之。如此五行相生而转，甲为阳，乙为阴，亦相间而数，如环之无端，详其五音五运之由，莫不上下相召，小大相乘，同归于治而已。是故因刻以成日，因日以成月，因月以成岁，递相因以制用，虽太古占天望气定位之始见。黅天之气，横于甲己为土运；素天之气，横于乙庚为金运；元天之气，横于丙辛为水运；苍天之气，横于丁壬为木运；丹天之气，横于戊癸为火运，则莫不有从焉。若以月建之法论之，则立运之因又可见也。何哉？丙者，火之阳，建于甲己岁之首，正月建丙寅，丙火生土，故甲己为土运。戊者，土之阳，建于乙庚岁之首，正月建戊寅，戊土生金，故乙庚为金运。庚者，金之阳，建于丙辛岁之首，正月建庚寅，庚金生水，故丙辛为水运。甲者木之阳，建于戊癸岁之首，正月得甲寅，甲木生火，故戊癸为火运。壬者，水之阳，建于丁壬岁之首，正月得壬寅，壬水生木，故丁壬为木运。是五运皆生于正月建立，岂非日月岁时相因而制用哉？论岁中五运。《运气全书》云：地之六位，则分主于四时；天之五运，亦相生而终岁度，每十岁一司天。本篇云初终王而已，此则一岁主运也。海运各主七十三日零五刻，总五运之数，则三百六十五日二十五刻，共成一岁，盖将当年年干起，一岁中通以三百六十五日大运为主，将岁之主运，上下因之，而名太少五音也。若当年是木，合自太角而下生之，故曰初正。太角木生少征火，少征火生太宫土，太宫土生少商金，少商金生太羽水，则为终，亦以太过不及随之也。若当年少宫为大运，则上下因之，少宫土上乃见火，故曰太征，太征火上乃见木，故曰少角，则主运自少角起故初，而至少羽水为终矣。木为初之运，大寒日交，火为二之运，春分后十三日交，土为三之运，小满后二十五日交，金为四之运，大暑后三十七日交，水为五之运，秋分后四十九日交，此乃一岁之主运有太少之异也。按《天元玉册》截法中，又有岁之客运，行于主运之上，与六气主客之法同。故《玉册》曰，岁中客运者，常以应干前二干为初运，申子辰岁大寒日寅初交，亥卯未岁大寒日亥初交，寅午戌岁大寒日申初交，巳酉丑岁大寒日巳初交，此五运相生而终岁度也。然于经未见其用。以六气言之，则运亦当有主客以行天令，盖五行之运，一主其气，岂闻而无用，不行生化者乎？然当年大运，乃通主一岁，如司天通主上半年之法，《元珠》指此以谓六元还周，言《素问》隐一音也。按《天元玉册》截法，言五运之客，互主一岁，则经所载者，乃逐年之主运也。明当以《玉册》为法，则其义通，《元珠》之说，补注亦不取之。】　　【论交六气时日。《运气全书》云，阴阳相遘，分六位而寒暑弛张，日月推移，运四时而气令更变。故经曰，显明之右，君火之位。显明谓之日，即卯位也。君火之右，退行一步，相火治之复行一步，土气治之，复行一步，金气治之，复行一步，水气治之，复行一步，木气治之者，乃六气之主位也。自十二月中气，大寒日交，木之初气。次至二月中气，春分日交，君火之二气。次至四月中气，小满日交，相火之三气。次至六月中气，大暑日交，土之四气。次至八月中气秋分日交，金之五气。次至十月中气，小雪日交，水之六气。每气各主六十日八十七刻半，总之乃三百六十五日二十五刻，共周一岁也。若岁外之余，及小月之日，则不及也。但推之历日，依节令交气，此乃地之阴阳，所谓静而守位者也。常为每岁之主气，寒暑燥湿风火者，乃六气之常。纪气应之不同者，又有天之阴阳，所谓动而不息，自司天在泉，左右四间是也。轮行而居其上，名之曰客气，客气乃行岁中之天命，天命所至，则又有寒暑燥湿风火之化，主气则当祇奉客之天命，客胜则从，主胜则逆，二者有胜而无复矣。】　　【论逐年主气。《运气全书》云：地气静而守位，则春温夏暑，秋凉冬寒，为岁，岁之常令。四时为六气之所主也。厥阴木为初气者，方春气之始也。木生火，故少阴君火，少阳相火次之。火生土，故太阴土次之，土生金，故阳明金次之。金生水，故太阳水次之。皆相生而布其令，莫不咸有绪焉。木为初气，主春分前六十日有奇，自斗建丑正至卯之中，天度至此，风气乃行也。君火为二气，主春分后六十日有奇，自斗建卯正至巳之中，天度至此，暄淑乃行也。相火为三气，主夏至前后各三十日有奇，自斗建巳正至未之中，天度至此，炎热乃行也。土为四气，主秋分前六十日有奇，自斗建未正至酉之中，天度至此，云雨乃行，湿蒸乃作也。金为五气，主秋分后六十日有奇，自斗建酉正至亥之中，天度至此，清气乃行，万物皆燥也。水为六气，主冬至前后各三十日有奇，自斗建亥正至丑之中，天度至此，寒气乃行也。六位旋相主气以成一岁，则天之六气，每岁转居于其上以行天令者也。其交日时，前已具载矣。附逐年主气歌：初气逐年木主先，二君三相火排连。四来是土常为主，五气金星六水全。】　　【论逐年客气。《运气全书》云：六气分上下左右而行天令，十二支分节令时日，而司地化，上下相召，而寒暑燥湿风火，与四时之气不同者，盖相临不一而使然也。六气司于十二支者，有正对之化也。然厥阴所以司于巳亥者，何也？谓厥阴木也。木生于亥，故正化于亥，对化于巳也。虽有卯为正木之分，乃阳明金对化也。所以从生而顺于巳也。少阴所以司于子午者，何也？谓少阴为君火尊位，所以正得南面离位，故正化于午，对化于子也。太阴所以司于丑未者，何也？谓太阴属土，土属中宫，寄于坤位，西南居未分也。故正化于未，对化于丑也。少阳所以司于寅申者，何也？谓少阳相火，位卑于君火也。虽明午位，君火居之，火生于寅，故正化于寅，对化于申也。阳明所以司于卯酉者，何也？谓阳明为金，酉为西方，西方属金，故正化于酉，对化于卯也。太阳所以司于辰戌者，何也？谓太阳为水，虽有子位，以居君火对化，辰戌属土，水虽土用，乃伏于土中，即六戊天门戌是也，六己地户辰是也。故水虽土用，正化于戌，对化于辰也。此天之阴阳，合地之十二支，动而不息者也。但将年律起，当年司天数至者，为司天相对一气为在泉，余气为左右间用。在泉后一气为初之气，主六十日余八十七刻半，至司天为三之气，主上半年，自大寒日后，通主上半年也。至在泉为六气，主下半年，自大暑日后，通主下半年也。少阴子为首顺行，又常为太过司天，太过不及亦间数，则与十干起运图上下相合也。故经曰，岁半已前，天气主之，岁半已后，地气主之者，此也。天之六气客也。将此客气，布于地之六气步位之上，则有气化之异矣。经曰：上下有位，左右有纪者，谓司天曰上位，在南方则面北立，左右乃左西右东也，在泉曰下位，在北方则面南立，左右乃左东右西也。故上下异而左右殊。六微旨大论曰，少阳之右，阳明治之者，乃南面而立，以阅气之至，非论上下左右之位，而与显明之右，君火治之之意同，谓面南视之，指位而言也。逐年客气歌：每年退二是客乡，上临实数下临方。初终六气排轮取，主客兴衰定弱强。假如子年司天，后三辰戌是也。太阳寒水，为初之气，客也。亥为二气，子为三气，丑为四气，寅为五气，卯为六气。假如丑年司天，后三位是亥，厥阴风木为初气，少阴君火为二气，太阴湿土为三气，少阳相火为四气，阳明燥金为五气，太阳寒水为终气。】　　【张志聪曰：此统论六气之主岁而主时也。主岁者，司天在泉，主时者，主气客气。六气虽各有分部，而司天之气，又为一岁之主，故曰凡此太阳司天之政，气化运行先天。夫子午寅申辰戌为六阳年，气主太过。丑未卯酉巳亥为六阴年，气主不及。凡主岁主时之气，太过之年，皆先天时而至；不及之年，皆后天时而至。故曰运太过，则其至先；运不及，则其至后。太阳寒水司天，故天气肃；太阴湿土在泉，故地气静。寒临太虚，故阳气不能章其政令，水土合德，故上应辰星镇星。其谷主元黅者成熟，感司天在泉之气，所谓岁谷是也。肃者天之政，徐者地之令也。泽无阳焰者，谓阴中之生阳，为寒水所抑，盖二之气，乃少阴君火主气，因寒政大举，故必待时而后发。待时者，至五之气，少阴间气司令而后发，此言四时之主气，而为司天之所胜也。少阳中治者，少阳相火主三之气，而又为寒水加临，是以时雨乃涯，此言四时之主气，而为加临客气之所胜也。岁半之前，天气主之，岁半之后，地气主之，而加临之三气主寒水，四之主气属太阴，是以寒水之气，至三气止而交于四气之太阴也。太阴所至为云雨，雨朝北极者，在泉之气，运化于上也。泽流万物者，湿土之气，周备于下也。寒敷于上者，太阳寒水之在上也。雷动于下者，少阴之火气，在太阴之右，至五气而始发也。寒湿之气，持于气交者，上下交互也。民病肉萎濡泻诸证，皆寒湿之气，发而为病也。此总论太阳司天，太阴在泉，有四时之主气，有加临之客气，以五常政论之图象推之，六气之次序，了然在目矣。夫间气者纪步，而初气始于少阳。地气迁者，谓上年在泉之终气，而交于今岁司天之初气也。岁前之终气，乃少阴君火，今岁之初气，乃少阳相火，二火相交，故气大温，草乃早荣者，长气盛也。春始交而大温，故民病厉，温病乃作，为身热头痛，呕吐疮疡。二之气，阳明金气加临，故大凉反至，化炎热为清凉于岁半之前，故云反至。民乃惨者，寒凉之气，在于气交之中。草乃遇寒者，寒气之在下也。中下寒凉，而上临之火气始抑，盖谓司天间气，皆从下而上也。气郁中满者，阳气遏抑于内也。寒乃始者，谓司天之寒气，自二之气乃始，此司天之气，又为间气之所胜也。司天寒水之气，加临于三气，故其时天政乃布，而寒气行，雨乃降也。夏时应热而反为寒气加临，故民病寒而内反热也。痈疽瞀闷，皆火郁之病，不治将自焚矣。四气加临之气，乃厥阴风木主气，乃太阴湿土，是以风湿交争，风化为雨者，加临之气，从时而化也。夏秋之交，湿土主气，故乃长乃化乃成。盖夏主长，秋主成，而长夏主化也。民病大热少气者，风热之病也。肉萎足痿者，湿土之气也。注下赤白者，湿热之交感也。按以上论司天之气，及主时之气，皆为加临客气之所胜，此论加临之风木，又从湿土之气化而为雨，是主客之气互相盛衰也。二气之少阴君火，为寒凉所加至五气而复治，故阳气复化，即所谓泽无阳焰，火发待时，而雷动于下也。火气复化，故草乃长。湿土之气，主岁半以下，故乃化。五之主气，系阳明秋金，故乃成。火郁发之，故民乃舒。在泉之气，临于终气，故地气正而湿令行。阴凝太虚者，太阴之气，运于上也。埃昏郊野者，湿土之化，布于下也。民乃惨凄者，阴湿之气，行于中也。《易》曰：至哉坤元、万物资生。土主化育倮虫，而人为倮虫之长，如寒风以至，是土为风木反胜，故主胎孕不成，此谓非时之邪，而胜主时之气，与至真要论之湿司于地，热反胜之，大义相同。苦乃火味，火能温寒，苦能胜湿，凡此太阳司天之岁，乃寒湿主气，故宜燥以胜湿，温以胜寒，所谓调之正味，而使上下合德也。下文曰，食宜同法是也。化源者，谓五运为六气之生源。折其郁气者，折其致郁之气也。如太征之岁，太阳司天，则火运受郁矣。太羽之岁，太阴在泉，则水运受郁矣。故当燥之以折太阴之土气，温之以折太阳之寒邪，六气同义。凡此太阳司天之岁，运气皆主太过，故当抑其淫胜之气，而扶其所不胜，如太角之岁，风木淫胜，则土受其制矣。是当抑其风木之胜，扶其土之不胜。如太征之岁，火运太过，则金气受其制矣，是当抑其火之太过，扶其金之不胜。所谓和其运，调其化，无致暴过而致生民疾也。后少阳少阴岁相同。岁谷者，元黅之谷，感司天在泉之气而成熟，食之以全天地之元真。虚邪者，谓反胜其间气之邪，如太阳司天之岁，初之气，乃少阳相火而寒反胜之，是寒邪淫胜其初气矣。二之气，乃阳明燥金，而热反胜之，是热邪淫制其二气矣。四之气，乃厥阴风木，而清反胜之，是燥邪制胜其四气矣。五之气，乃少阴君火，而寒反胜之，是热邪制胜其五气矣。是谓四畏必谨察之。故曰，食闲谷以辟虚邪，邪去则正自安矣。夫五运之气，与司天在泉各有同异，而气味之多少亦各有所制也。适，酌也，酌其气之同异而制之也。同寒湿者，谓太羽太宫主运，是与司天在泉之寒湿相同，故当多用燥热之气味以制化。盖用燥以制湿，用热以化寒也。如太征、太角、太商主运，是与寒湿之气各异，又当少用燥湿之气以化之。盖用湿以滋燥热之气，用燥以制风木之邪。同者气盛，故宜多之。异者气孤，故少制之也。又司天在泉，及间气加临之六气，各有寒热温凉之宜，而又当无犯者也。如太阳司天，是当用热以温之，而初之气，乃少阳相火用事，又当远此少阳之熟，而后可用热也。如少阴在泉，是当用寒以清之，而四之气，值太阳寒水用事，又当远此太阳之寒，而后可用寒也。温凉同义，药食同法，所谓时兴六位是也。有假者反常，是谓邪气反胜，又不必远寒而远热矣。如太阳寒水司天，初之气，乃少阳相火，而天气反寒，是当用热而不必远热矣。如少阴君火在泉，四之气，乃太阳寒水，而天气反热，是当用寒而不必远寒矣。所谓天气反时，则可依时是也。反是者，皆为民病，所谓加临之时气也。此篇论调其正味，以和气运之不和，如以苦燥之温之，所以治司天在泉之太过也。折其郁气者，折司天在泉之胜气也。折其运气者，抑运气之太过也。食岁谷以全其真者，全天地之真气也。避虚邪以安其正者，安纪步之正气也。适气同异者，酌五运六气之异同也。用寒远寒用热远热者，调上下左右之六气也。假者反之，逆治四时不正之气也。盖天地阴阳之气，有德化之祥，有政令之章，有胜复之作，有变易之灾，人居天地气交之中，能和其运，调其化，使上下合德，无相夺伦，五运宣行，勿乖其政，安其屈伏，以平为期，庶暴过不生，苛疾不起，此圣人随时养生之大道也。】
　　帝曰：善。阳明之政奈何？岐伯曰：卯酉之纪也。　　【马莳曰：卯酉属阳明燥金，故以五卯五酉之年，为属阳明之政。】
　　阳明　少角　少阴　清热胜复同　同正商，丁卯岁会　丁酉　　其运风清热。　　【马莳曰：阳明燥金司天，丁为阴木，故为少角，少阴君火在泉，清热胜复同者，清胜少角，热复清气，余少运皆同。同正商者，上见阳明，上商与正商同，言岁木不及也。余仿此。五常政大论云：委和之纪，上商与正商同。其运风清热者，不及之运，常兼胜复之气也。风，运气也。清，热气也。热，复气也，余少运悉同。】　　【张志聪曰：丁主少角，则木运不及，故金之清气胜之。有胜必有复，火来复之，故为清热胜复同者，谓清热之气与风气同其运也。岁木不及，而上临阳明，所谓上商与正商同，木运临卯，是为岁会。】
　　少角 【初正】 　太征　少宫　太商　少羽 【终】　　【张志聪曰：岁以木为首，故为初正，从丁起少角，丁生戊火，火生己土，土生庚金，金生辛水而终。】
　　阳明　少征　少阴　寒雨胜复同　同正商　癸卯　癸酉　其运热寒雨。　　【马莳曰：阳明燥金司天，癸为阴火，故为少征，少阴君火在泉。寒雨胜复同者，寒胜雨复也。同正商者，上见阳明同正商。伏明之纪，上商与正商同。癸卯同岁会，癸酉同岁会者，按本论下文云，不及而加，同岁会也。今此运少征为不及而加，下会君火，故曰同岁会，所谓下者在泉也。其运热寒雨者，运气为热，胜气为寒，复气为雨也。】　　【张志聪曰：寒者，寒水之气，雨者，湿土之气，寒胜少征，土来复之。癸主少征，卯酉主阳明司天，少阴在泉。】
　　少征　太宫　少商　太羽 【终】 　太角 【初】　　【张志聪曰：从壬起太角，而生少征之癸火，火生甲土，土生乙金，金生丙木而终。】
　　阳明　少宫　少阴　风凉胜复同　己卯　己酉　其运雨风凉。　　【马莳曰：阳明燥金司天，己为少宫，少阴君火在泉。风凉胜复同者，木胜土为风，金胜木为凉。其运雨风凉者，雨，运气也，风，胜气也，凉，复气也。】　　【张志聪曰：土运不及，风反胜之，清凉之金气来复，甲己化土，甲主土运太过，己主土运不及，太阴所至为云雨，两乃土之运气，风为胜气，清为复气，因运气不及，故胜复之气同其化。】
　　少宫　太商　少羽 【终】 　少角 【初】 　太征　　【张志聪曰：从丁而起少角，丁生戊火，火生己土，土生庚金，金生辛水而终。】
　　阳明　少商　少阴　热寒胜复同　同正商　乙卯天符　乙酉岁会　太乙天符　其运凉热寒。　　【马莳曰：阳明燥金司天，乙为阴金，故为少商，少阴君火在泉。热寒胜复同者，热胜寒复也。同正商者，从革之纪，上商与正商同也。乙卯天符，乙酉岁会，太乙天符者，林亿曰：天元纪大论云：三合为治。又六微旨大论云：天符岁会曰太乙天符。王注云：是为三合。乙者天会，二者岁会，三者运会。或曰此岁三合曰太乙天符，不当更曰岁会者，甚不然也。乙酉本为岁会，又为太乙天符，岁会之名不可去也。或云己丑、己未、戊午，何以不连言岁会，而单言太乙天符？曰，举一隅，则三者可知，去之则是。太乙天符，不为岁会也，故不可去也。其运凉热寒者，司天为凉，在泉为热，复为寒也。】　　【张志聪曰：热胜少商，寒气来复，从革之纪，上商与正商同，乙主金运，卯酉阳明燥金司天，运气与司天之气相合，是名天符。金运临酉，是为岁会。金运之岁，上见阳明，是为天符。岁会合天符，名曰太乙天符，又名曰三合。三合者，司天运气年辰三者之相合。运气为凉，胜气为热，复气为寒。】
　　少商　太羽 【终】 　太角 【初】 　少征　太宫　　【张志聪曰：从太角起壬木而生征，征生太宫，宫生少商，商生太羽而终。】
　　阳明　少羽　少阴　雨风胜复同　辛卯少宫同　辛酉　辛卯辛卯　原本缺，据《素问?六元正纪大论》补。　其运寒雨风。　　【马莳曰：阳明燥金司天，辛为阴水，故为少羽少阴君火在泉。雨风胜复同者，雨胜风复也。辛卯少宫同者，林亿云：按五常政大论云，五运不及，除同正角正商正宫外，癸丑癸未，当云少征与少羽同，己卯己酉少宫与少角同，乙丑乙未少商与少征同，辛卯、辛酉、辛巳、辛亥少羽与少宫同，合有十年。今此论独于此言少宫同者，盖以癸丑、癸未、丑未为土，故不更同少羽，己卯、己酉为金，故不更同少角，辛巳、辛亥为木，故不更同少宫，乙丑、乙未下见太阳为水，故不更同少征。又除此八年外，只有辛卯、辛酉二年为少羽同少宫也。其运寒雨风者，寒，运气也。雨，胜气也。风，复气也。】　　【张志聪曰：辛主水运不及，而上得以乘之，故宫音半同其化。按水运不及，乃阳明之辛卯、辛酉，太阴之辛丑、辛未，厥阴之辛巳、辛亥，太阴司天之岁，乃太阳在泉，水得助而旺，厥阴司天之岁，木气上临，土受木之制，辛酉岁乃金水相生之年辰，故止言辛卯岁也。夫五音皆有不及，而独言宫音者，以土位中宫，而乘于四气也。故曰，五运之气，根于中而运于外，根于中者，根于中宫之土，而运化于四方也。】
　　少羽 【终】 　少角 【初】 　太征　少宫　太商　　【张志聪曰：提少角少羽于上者，论主岁之气也。太少之岁，皆以角为始而羽为终，角下注初，羽下注终者，论主时之气也。一少，皆以角为始而羽为终，后四气准此。】
　　凡此阳明司天之政，气化运行后天。天气急，地气明，阳专其令，炎暑大行，物燥以坚，淳风乃治。风燥横逆，流于气交，多阳少阴，云趋雨府，湿化乃敷，燥极而泽。其谷白丹，间谷命太者，其耗白甲品羽，金火合德，上应太白荧惑，其政切，其令暴，蛰虫乃见，流水不冰。民病咳嗌塞，寒热发暴，振栗癃闭，清先而劲，毛虫乃死。热后而暴，介虫乃殃。其发暴，胜复之作，扰而大乱，清热之气，持于气交。初之气，地气迁，阴始凝，气始肃，水乃冰，寒雨化，其病中热胀面目浮肿，善眠，鼽衂嚏欠呕，小便黄赤，甚则淋。二之气，阳乃布，民乃舒，物乃生，荣厉大至，民善暴死。三之气，天政布，凉乃行，燥热交合，燥极而泽，民病寒热。四之气，寒雨降，病暴仆，振栗，谵妄，少气嗌干，引饮，及为心痛、痈肿疮疡、疟寒之疾，骨痿血便。五之气，春令反行，草乃生荣，民气和。终之气，阳气布，候反温，蛰虫来见，流水不冰，民乃康平，其病温。故食岁谷以安其气，食间谷以去其邪。岁宜以咸以苦以辛，汗之清之散之，安其运气，无使受邪，折其郁气，资其化源。以寒热轻重少多其制，同热者多天化，同清者多地化。用凉远凉，用热远热，用寒远寒，用温远温，食宜同法，有假者反之，此其道也。反是者，乱天地之经，扰阴阳之纪也。帝曰：善。　　【王冰曰：六步之气，生长化成，庶务动静，皆后天时而应，余少岁同。雨府，太阴之所在。燥极而泽，谓煤气欲终，则化为雨泽，是谓三气之分。其谷白丹，天地正气所生化也。命太者，谓前文太角商等气之化者。间气化生，故云间谷也。其耗白甲品羽，谓白色甲虫，多品羽类，有羽翼者，耗散粢盛虫鸟甲，兵岁为灾以耗竭物类。金先胜，木已承害，故毛虫死。火后胜，金不胜，故介虫复殃。胜而行杀，羽者已亡，复者后来，强者又死，非大乱气，其何谓也？病热胀，面目浮肿诸病，乃初之气，太阴之化也。二之气，民善暴死者，臣位君也，三之气，寒热疟也，其病温，君之化也。化源，谓六月迎而取之也。少角少征岁同热，用方多以天清之化治之。少宫少商少羽岁同清，用方多以地热之化治之。火在地，故同清者多地化，金在天，故同热者多天化。】　　【马莳曰：此言阳明司天之政，有主气又加以客气，而天时民病治法因之也。凡此阳明司天之政，则卯酉之纪曰乙卯、丁卯、己卯、辛卯、癸卯，乙酉、丁酉、己酉、辛酉，癸酉，皆主不及之岁，其气化运行后天。盖六步之气，生长化收藏，皆后天时而至耳。余岁后天仿此。天气急，燥金司天也。地气明，君火在泉也。金为不及，故阳专其令，炎暑大行。及金得其时，物燥以坚，淳风乃治。故风燥横逆流于气交，多阳少阴，云趋雨府，湿化乃敷，燥极而泽，是为三气之分也。其谷白丹，白为金而丹为火，金为天而火为地，乃正气所化生也。若间谷则以太者之间气命之。按太年则言其谷某色，并不言间谷，少年则言其谷某色，即所谓岁谷也。又云，若间谷则以太者命之，盖司天为少，则在泉必为太，宜以在泉间气之色命之也。即如此篇阳明司天，则少阴在泉，司天为少，在泉为太，然在泉左为太阴，其色黄，右为厥阴，其色苍，当是苍黄之色也。后凡少年仿此。其耗竭物类，则有白甲品羽等虫为患也。金火合德，上之所应者，太白与荧惑也。金之政切，火之令暴，蛰虫乃见，流水不冰，民病为咳，为嗌塞，为寒热发暴，为振栗，为癃闭。先清而劲，则金先胜木，木已承害，故毛虫乃死。后热而暴，则金不胜，故介虫乃殃。其发暴，胜复之作，扰而大乱，清热之气，持于气交，正三四气相交之际也。方其初之主气，本厥阴风木也，而太阴湿土，客气加之，地气迁，阴始凝，气始肃，水乃冰，寒雨化，民病为中热、为胀，为面目浮肿，为善眠，为鼽，为衂，为嚏，为欠，为呕，为小便黄赤，甚则为淋也。二之主气，本少阴君火也，而少阳相火客气加之，阳乃布，民乃舒，物乃生荣。民病则厉大至，善暴死也，以其臣位于君故耳。三之主气，本少阳相火也，而阳明燥金客气加之，天政布，凉乃行。燥热交合，以致燥极而泽，民病为寒热也。四之主气，本太阴湿土也，而太阳寒水客气加之，寒雨降，民病为暴仆，为振栗，为谵妄，为少气，为嗌干引饮，及为心痛，为痈肿，为疮疡，为寒疟，为骨痿，为便血也。五之主气，本阳明燥金也，而厥阴风木客气加之，春令反行，草乃生荣，民气则和也。终之主气，本太阳寒水也，而少阴君火客气加之，阳气布，其候反温，蛰虫来见，流水不冰，民乃康平。其有病者，亦为温病耳，乃君之化也。然则治之者当何如？宜食岁谷以安其正气，食间谷以去其邪气，必宜以咸以苦以辛，汗之清之散之。安其运气，无使受邪，折其郁气者，后本病篇云：卯酉之年，太阳升天，主窒天芮，胜之不前，盖太阳在地三年，此年升天，作阳明，左间遇天芮，土司窒之，不能升天，又遇己酉己卯，水欲升天，土运抑之，升之不前，则阳明未迁正者，即太阳未升天也。故刺法论于水欲升，而天芮窒抑之者，刺足少阴之合穴涌泉。又本病篇云，卯酉之岁，太阴降地，主窒地苍，胜之不入，又少阳未退位，即太阴未得降也，又遇丁酉、丁卯，木运承之，降而不下。故刺法篇云，上欲降而地苍窒，抑之当刺足厥阴之井穴大敦，足少阳之合穴阳陵泉，资其化源，盖金王七月，故于六月迎而取之，以泻金气。凡寒热以轻重而多少其制，即如丁卯、丁酉为少角，癸卯、癸酉为少征，乃岁气之同为热也，用方多以天清之化治之。己卯、己酉为少宫，乙卯、乙酉为少商，辛卯、辛酉为少羽，乃岁气之同为清也，用方多以地热之化治之。司气有寒热温凉，而人之药食亦有寒热温凉，故用寒热温凉者，宜用远司气之寒热温凉而无犯之。彼有假借而用之者，正以主气不足。信气胜之而行之耳。若非假借之法，则乱天地之经，扰阴阳之纪者也。】　　【张志聪曰：卯酉主岁运不及，凡司天在泉，主气客气，皆后天时而至。阳明司天，则少阴在泉，金令在上，故天气劲急，君火在下，故地气光明。阳明在上，君火在下，故阳热盛而物燥坚。主时之初气，乃厥阴风木，凡太过之岁，客气盛而多从客气，不及之岁，客气弱而兼从主气，是以淳风乃治。从初气风木之化也。阳明燥金司天，厥阴风木主气，故风燥横运，流于气交。横者，谓主客之气，交相纵横。气交者，终于岁半之前，而交于岁半之后也。二气之主客，乃君相二火，三气之主客，乃阳明少阳，故多阳少阴。云趋雨府者，土之湿气，蒸而为云，天气降而为雨，盖四之气，乃太阴湿土主气，太阳寒水加临，故曰云趋雨府，湿化乃敷。司天之燥金，终三之气，而交于四气之寒水湿土，是以燥极而泽。其谷白丹，乃感司天在泉之气而成熟者，所谓岁谷是也。间谷者，感左右之间气而成熟。间气者，在司天在泉左右之四气也。如阳明在上，则左太阳，右少阳。阳明主少，而太阳少阳主太，故曰间谷命太者，盖言在左右之太者为间谷也。太阳之下，是为厥阴，少阳之下，是为太阴，感此四气而成者，是谓间谷，止言在上之太，而不言在下之二气者，盖数之始，起于上而终于下，故举此在上之太，而在下之二气可知矣。试以五常政论之圆图轮转观之，则六气之太少，了然在目矣。然以不及之岁，而曰间谷命太者，则太过之岁，又当云间谷命少者。如太阳在上，则左厥阴，右阳明，太阳主太，而左右之厥阴阳明主少也。至于五类之虫，感司天在泉之气，而少有生育也。耗，少也，散也。曰白，曰甲，曰品者，谓感司天之气，不过文彩品格之虫，少有生育，非若远化之蕃息也。如金运之岁，其虫介，概言三百六十之介虫，皆感金运而生，今感司天之金气，止白甲者生，而余色之介虫不育也。金火合德，上应太白荧惑，光明清切者，金之政，急暴者，火之令，君火在泉，是以蛰虫不藏，流水不冰。民病嗌塞振栗诸证，皆感燥热之气而为病也。清先而劲者，言司天之气，盛于岁半以前，热后而暴，谓在泉之气，淫于岁半以后。毛虫死，介虫殃者，又受司天在泉之胜制而死也。故曰，各有胜，各有制，各有生，各有成，谓五运六气，各有生成，各有胜制。五运之胜，能制其六气，而六气之胜，又能制其五运，制则不生不育，或不静而死也。故止于阳明节列此四句，盖欲使后学知运气之互相胜制类而推之也。其发暴，暴当作躁，盖阳明少阴之气，皆主躁，故其发躁。如火胜金于岁半之前，则水复火于岁半之后，是以胜复作而岁时之气大乱矣。气交者，司天在泉之气，上下相交。地气迁者，谓岁前在泉之终气，交更于今之初气，余运仿此。夫卯酉岁初之客气，乃太阴湿土，故阴凝而雨化。下文曰，厥阴所至，为风生终为肃气。始肃者，谓主时之初气，乃厥阴也。阴凝于外，则阳郁于内，故民病热胀便赤诸证。面目浮肿善眠者，湿土之为气也。鼽衂嚏欠呕者，风木之气也。二之主客，乃君相二火，阳气得以敷布，故民乃舒，物得长气而生荣。如厉大至，则民善暴死。盖谓二火相交，臣位君上故也。司天之金气加临，故天政布，凉乃行。三之主气，乃少阳相火，故燥热交合，三气终而交于四气之寒水湿土，故燥极而泽。燥湿水火相交，故民病寒热。四之加临客气，乃太阳寒水，主气乃太阴湿土，故寒雨降，岁半以后，乃少阴君火主气，反为寒湿相加，故民病振栗谵妄，嗌干便血等证，皆因寒凝于外，火郁于内故也。经云，诸禁鼓栗，如丧神守，皆属于火及为心痛者，乃寒邪内凌君火也。经云，邪在心则病心痛，时眩仆。又曰，诸痈肿筋挛骨痛，此寒气之肿也。厥阴风木，加临于五气，故春令反行，草得生气，故乃生荣。少阴之郁，得木气而舒达，故民气和。少阴君火之气，加临于终气，故在泉之阳气，得以舒布，而冬之时候反温。冬气温暖。故蛰虫不藏，流水不冰，地气舒畅，故民乃康平。其有灾眚，当主病温，所谓冬温病也。冬温之病，与伤寒大异。岁谷者，白丹之谷，感天地之气而生。气者，元真之气也。间谷者，感间气而生。如初之气，宜食白黅；二之气，宜食白丹；四之气，宜食丹元；五之气，宜食丹苍之谷。邪者，反胜其间气之邪也。宜咸以清君火之热，辛以润阳明之燥，苦以泄内郁之火，汗以解在外之寒，清以消内入之邪，散之以解冬温之气。安其运气，谓运气不及，故宜安之，无使邪胜。折其郁气，谓折其司天在泉之气，以资五运之化源。寒以清在地之火热，热以制司天之燥金，同者多之，异者少之，故以寒热之轻重而少多其制。如少征少角之运同少阴之热者，多以天化之清凉以制之。如少商少宫少羽之运同阳明之清者，多以地化之火热以制之。天化者，燥金之清凉；地化者，在泉之火热。按至真要论曰，风淫所胜，平以清凉清凉：《素问?至真要大论》作「辛凉」。，是风同热化，当以清凉平之。若阳明清凉之气司天，是宜甩温热矣。如二之气，乃君相二火，又当远此六十日，而用温热。少阴君火之气在泉，是宜用寒凉矣。如四之主客，乃寒水湿土，又当远此六十日，而后可用寒凉。有假者，谓四时之寒热温凉，非司天在泉，及间气之正气，又当反逆以治之，此调和天地阴阳之道也。反此者，乱司天在泉之经常，扰间气阴阳之纪步。】古今图书集成医部全录卷三十八

　　　六元正纪大论篇第七十一上之下

　　帝曰：少阳之政奈何？岐伯曰：寅申之纪也。　　【马莳曰：寅申属少阳相火，故以五寅五申，为属少阳之政。】
　　少阳　太角　厥阴　壬寅　壬申　其运风鼓，其化鸣紊启坼，其变振拉摧拔，其病掉眩支胁惊骇。　　【马莳曰：少阳相火司天，五常政大论云，上征则其气逆，即五运行大论之所谓以下临上，不当其位是也。壬为阳水，故为太角。厥阴风木在泉，壬寅同天符。壬申同天符者，即本论后云，壬寅壬申，太角下加厥阴，谓在泉是厥阴乃同天符也。风火合势，故其运风鼓。少阴司天，太角运亦同其化，则鸣紊启坼，如五常政大论云，其德鸣紊启坼是也。其变则振拉摧拔，其病掉眩支胁惊骇，此皆风火合势而然也。】　　【张志聪曰：壬主木运太过，寅申少阳司天，厥阴在泉，运气与太阳太角相同，但其病少异。盖木与水土相合，其病在血分；木与风火相合，其病在气分。本经曰：诸风眩掉，皆属于肝。又曰：东方肝木，其病发惊骇。此单论太角之运，注已见前，此不再赘。余仿此。】
　　太角 【初正】 少征　太宫　少商　太羽 【终】　　少阳　太征　厥阴　戊寅天符　戊申天符　　其运暑，其化暄嚣郁燠，其变炎烈沸腾，其病上热郁血溢，血泄心痛。　　【马莳曰：少阳相火司天，戊为阳火，故为太征。五常政大论云，上征而收气后，厥阴风木在泉。其运暑者，运与司天皆热也。其化暄嚣郁燠，五常政大论作暄暑郁燠，此变暑为嚣者，以上临少阳故也。】　　【张志聪曰：戊主火运太过，火运之岁，上见少阳，天与之会，故《天元册》曰天符。暄嚣郁燠，炎烈沸腾，盛之极也。火运上临少阳，故热郁为血溢血泄心痛诸病。】
　　太征　少宫　太商　少羽 【终】 少角 【初】　　少阳　太宫　厥阴　甲寅　甲申　其运阴雨，其化柔润重泽，其变震惊飘骤，其病体重胕肿痞饮。　　【马莳曰：少阳相火司天，甲为阳土，故为太官。厥阴风木在泉，其运阴雨者，甲为湿土也。】　　【张志聪曰：柔者，土之德。润泽，湿之化也。太阴所至，为雷霆骤注烈风，气变之常也。体重胕肿痞饮者，感太宫之运而为脾病也。按太过之运气有三，三五十五，为民病少有异同，盖以司天在泉之气化少异耳。】
　　太宫　少商　太羽 【终】 太角 【初】 少征　　少阳　太商　厥阴　庚寅　庚申　同正商　　其运凉，其化雾露清切，其变肃杀雕零，其病肩背胸中。　　【马莳曰：少阳相火司天，庚为阳金，故为太商。厥阴风木在泉，同正商者，五常政大论云，坚成之纪，上征与正商同。其运凉者，太商之气凉也。】　　【张志聪曰：岁金太过，而司天之火制之，则金气已平，故与正商之岁同。金气和平，故曰清切。其病肩背胸中者，肺脉出胸中，俞在肩背也。】
　　太商　少羽 【终】 少角 【初】 太征　少宫　　少阳　太羽　厥阴　丙寅　丙申　其运寒肃，其化凝惨凛冽，其变冰雪霜雹，其病寒浮肿。　　【马莳曰：少阳相火司天，丙为阳水，故为太羽。厥阴风木在泉。其运寒肃者，太羽为寒水也。】　　【张志聪曰：寒肃惨冽，冰雪霜雹，皆太羽之运化。病寒浮肿者，寒水之病也。】
　　太羽 【终】 太角 【初】 少征　太宫　少商　　凡此少阳司天之政，气化运行先天，天气正，地气扰，风乃暴举，木偃沙飞，炎火乃流。阴行阳化，雨乃时应。火木同德，上应荧惑岁星。其谷丹苍，其政严，其令扰，故风热参布，云物沸腾，太阴横流，寒乃时至，凉雨并起。民病寒中，外发疮疡，内为泄满，故圣人遇之，和而不争。往复之作，民病寒热疟泄，聋瞑呕吐，上怫肿色变。初之气，地气迁，风胜乃摇，寒乃去，候乃大温，草木早荣，寒来不杀。温病乃起，其病气怫于上，血溢目赤，咳逆头痛，血崩胁满，肤腠中疮。二之气，火反郁，白埃四起，云趋雨府，风不胜湿，雨乃零，民乃康。其病热郁于上，咳逆呕吐，疮发于中，胸嗌不利，头痛身热，昏愦脓疮。三之气，天政布，炎暑至，少阳临上，雨乃涯。民病热中聋瞑，血溢脓疮，咳呕鼽衂，渴嚏欠喉痹，目赤，善暴死。四之气，凉乃至，炎暑间化，白露降，民气和平。其病满身重。五之气，阳乃去，寒乃来，雨乃降，气门乃闭，刚木早雕。民避寒邪，君子周密。终之气，地气正，风乃至，万物反生，霜雾以行。其病关闭不禁，心痛阳气不藏而咳。抑其运气，赞所不胜，必折其郁气，先取化源，暴过不生，苛疾不起，故岁宜咸宜辛宜酸，渗之泄之渍之发之，观气寒温以调其过。同风热者多寒化，异风热者少寒化。用热远热，用温远温，用寒远寒，用凉远凉，食宜同法，此其道也。有假者反之，反是者病之阶也。　　【王冰曰：化源年之前十二月，迎而取之。太角太征，岁同风热，以寒化多之。太宫太商太羽，岁异风热，以凉调其过也。】　　【马莳曰：此言少阳司天之政，有主气又加以客气，而天时民病治法因之也。凡此少阳司天之政，岁运太过，其气化运行先天而至。少阳司天，故天气正，风木在泉，故地气扰。惟风木在泉，故风乃举，木偃沙飞。惟相火司天，故炎火乃流，阴行阳化，雨乃时应。火木同德，上之所应者，荧惑岁星也。林亿云，六气惟少阳厥阴司天司地，为上下通和，无相胜克，故言木火同德，余气皆有胜克，故言合德。其谷丹苍，丹为火而苍为木也。火之政严，木之令扰，故风热参布，云物沸腾，太阴横流，寒乃时至，凉雨并起，民病为寒中，为外发疮疡，内则为泄满。圣人遇之，和而不争。往复之作，民病则为寒热，为疟，为泄，为聋，为瞑，为呕吐，为上怫肿色变也。初之主气，木厥阴风木也，而少阴君火客气加之，则地气迁，风胜乃摇，寒乃去，候乃大温。草木早荣，寒来不杀，温病乃起，其病气怫于上为血溢，为目赤，为咳逆，为头痛，为血崩，为胁满，为肤腠中疮也。二之主气，本少阴君火也，而太阴湿土客气加之，则火反郁，白埃四起，云趋雨府，风不能胜湿，雨乃零落也。民乃康，其有病者，热郁于上为咳逆，为呕吐，为疮发于中，为胸嗌不利，为头痛，为身热，为昏愦，为脓疮也。三之主气，本少阳相火也，而又少阳相火客气加之，则天政布，炎暑至，少阳临上，雨乃涯，民病有为热中，为聋为瞑，为血溢，为脓疮，为咳为呕，为鼽为衂，为渴为嚏，为欠为喉痹，为目赤，为善暴死也。四之主气，本太阴湿土也，而阳明燥金客气加之，则凉乃至，炎暑间化，白露降，民气和平，其有病者，为满，为身重也。五之主气，本阳明燥金也，而太阳寒水客气加之，则阳乃去，寒乃来，雨乃降，气门乃闭。气门者，元府也。刚木早雕，民避寒邪，君子则能周密也。终之主气，本太阳寒水也，而厥阴风木客气加之，则地气正，风乃至，万物反生，霜雾已行，其病为关闭不禁，为心痛，为阳气不藏而咳。然则治之者当何如？必抑其运气之太过，赞其所值之不胜，折其郁气者。后本病篇云，寅申之岁，阳明升天，上窒天英，胜之不前，盖言阳明在地，至寅申之年，升天作少阳，左间遇天英，火司窒之，故不能升天，至戊寅、戊申火运先天而至，则金欲升天，火运抑之也。刺法论云，金欲升而天英窒抑之，当刺手太阴之经穴经渠。后本病篇云，寅申之岁，少阴降地，主窒地元，胜而抑之，又或遇内申丙寅，水运太过，先天而至，君火欲降，水运承之，降而不下，故刺法论云，火欲降而地元窒抑之，降而不入，当刺足少阴之井穴涌泉，足太阳之合穴委中，先取化源。正注以为年前之十二月迎而取之也。暴病不生，重疾不起，故岁宜咸宜辛宜酸，以渗之泄之渍之发之，观其气有寒温而调其病。司天为热，在泉为风，即如壬寅壬申为太角，戊寅戊申为太征，乃同风热者，宜多用寒化。甲寅甲申为太宫，庚寅庚申为太商，丙寅丙申为太羽，乃异风热者，宜少用寒化。天时有寒热温凉，而人用药食，亦有寒热温凉。凡用寒热温凉者，宜用远去时之寒热温凉，而不可轻犯之也。彼有假借而用之，以主气不足，临气胜之，特假寒热温凉以资四正之气，则可以偶犯之耳。若非假反之法，则与时相逢，病必生矣。】　　【张志聪曰：寅申岁主太过，六气皆先天时而至。夫天地阴阳之气，交相感召，所谓上下交互，气交主之，岁纪毕矣。天苍黅丹素元之气，化生地之五行，地之五行，上呈天之六气，故曰寒暑燥湿风火，天之阴阳也，三阴三阳上奉之，是三阴三阳在下，而六气之在上也。是以少阳之上，火气治之，中见厥阴，厥阴之上，风气治之，中见少阳。正，中也。天气正者，谓少阳司天，而气化行于气交之中，盖以三阴三阳在下，故虽主司天而气下行于中也。下节厥阴司天，而曰地气正者，谓少阳在泉之气，而亦行于中，盖少阳为厥阴之中见也。按厥阴不从标本从中见少阳之化，故凡此厥阴之政，诸同正岁，气化运行同天，谓厥阴同少阳天气。正，地气正之。诸岁而厥阴之气，运行同少阳天气之在中，盖以少阳司天，则厥阴在中，少阳在泉，则地气在中，少阳为厥阴之中见也。厥阴在泉，则地气在中，厥阴司天，则天气亦在中，谓厥阴从中见少阳之化也。能明乎司天在泉及左右间气，再于上下气交中求之，斯得运化之微妙也。厥阴在泉，故地气扰，下文曰厥阴所至为挠动，为迎随，行令之常也。风乃暴举，木偃沙飞，炎火乃流，火风之气也。阴行阳化，雨乃时应，谓厥阴之气上行，而从少阳之化，故雨乃时应。盖少阳所至为火生，终为蒸溽，此德化之常也。火木同德，上应荧惑，岁星倍明也。其谷丹苍，感司天在泉之气而成熟者。严者，火之政，扰者，风之令也。风热参布者，少阳厥阴之气，交相参合，而布于气交之中。云物沸腾者，地气上升也。太阴横流，凉雨并起者，蒸溽而为雨也。按厥阴风木，上从司天之化，故太阴湿土从之，即风气下临黄起上用之义，畏其胜制而从之也。风热之气在外，则寒湿之气在内，是以外发疮疡，内为寒中泄满，故圣人遇此之候，和其寒热，而不使外内交争，往复出入也。如外内往复交作，则为寒热之疟泄聋呕吐者，风热之气乘于内也。上怫肿色变者，寒湿之气乘于外也。初之间气，乃少阴君火，主气乃厥阴风木，是以风摇候温，草木得生长之气而早荣也。杀，降也。少阳司天而又值君火主气，故虽有时气之寒来，而不能杀二火之温热也。血溢目赤，咳逆肤疮等证，皆风火之为病也。二之客气乃太阴湿土，是以司天之火气，反郁而白埃四起，云趋雨府，皆湿土之气化也。厥阴风气，虽上从少阳，而亦不能胜其两湿风火，气盛得阴湿以和之，故民乃康，其有灾眚，则病热郁呕吐昏愦脓疮诸证，皆因阴湿凝于外，而火热郁于内也。司天之气，上临于三气，故天政布，主时之气，亦属少阳，故炎暑至，雨乃涯者，太阴横流也。民病热中血溢，鼽衂嚏欠诸证，感风火之气也。二火相交，风热并至，故善暴死。四之加临间气，乃阳明清凉之气，故凉乃至，白露降，少阳之火，与风热之气，交于气交之中，故炎暑间化，风热主岁，而遇此清凉，故民气和平，其病满身重者，感主时湿土之气也。五之间气，乃太阳寒水，故阳热去而寒乃来，以秋冬之交，而行闭藏之冬令，故气门乃闭，宜周密以避寒邪。曰圣人，曰君子，盖言圣贤之随时调养以和其气，是以暴过不生，苛疾不起。厥阴风木主终气，故风乃至，地气正者，厥阴从中见少阳之化也。万物遇生气而反生，地气反上升，而霜雾以行，以闭藏之时，而反行发生之令，故其病关闭不禁心痛者，肾气上乘于心也。夫肺主气，而肾为生气之原，故肾为本，肺为末。阳气至冬而归藏于肾脏，今反上乘于肺故咳。运气太过，故当抑之。所不胜者，如壬年角运太过，则土气不胜，戊年火运太过，则金气不胜，故宜抑其太过，赞助其所不胜。折其郁气者，如庚寅、庚申岁，少阳司天，则商运受郁矣。甲寅、甲申岁厥阴在泉，则宫运受郁矣。是当折其致郁之气，先取五运之化源，折抑其太过，赞助其不胜，是以暴过不生，苛疾不起。暴者，谓太宫太商之运气，主太过而反受其郁，故其过暴，暴者为病甚，故曰苛。是故宜咸以制少阳之火，宜辛以胜风木之邪，厥阴从少阳之火化，是子泄其母气矣。故又宜用酸以补之。渍者，上古用汤液浸渍以取汗。渗之泄之者，以清火热之。在中渍之发之者，以散风邪之外袭。寒温者，谓五运之寒温也。如太角太征之岁，运气与司天在泉之风热相同者，多用寒凉以清之。如太宫太商太羽之岁运气，与司天在泉之气异者，则少之食药同法也。远者如太阳司天，太阴在泉，则先云用寒远寒，用凉远凉，少阳司天，厥阴在泉，则先云用热远热，用温远温，盖言岁运寒热之药食当远，此司天在泉，远者勿犯也。】
　　帝曰：善。太阴之政奈何？岐伯曰：丑未之纪也。　　【马莳曰：丑未属太阴湿土，故以五丑五未，为太阴之政也。】
　　太阴　少角　太阳　清热胜复同　同正宫　丁丑　丁未　其运风清热。　　【马莳曰：太阴湿土司天，丁为阴木，故为少角。太阳寒水在泉。清热胜复同者，清胜热复也。同正宫者，委和之纪，上宫与正宫同，盖言上见太阴，与正宫同者也。其运风清热者，运风胜清复热也。】　　【张志聪曰：少角主木运不及，故清气胜之，有胜必有复，故热以复之，清热胜复之气与本运同，其化风，乃运气清，乃胜气热，乃复气三，气同其运。愚按太过之运言病，不及之运不言病。盖太过者暴，不及者徐。】
　　少角 【初正】 太征　少宫　太商　少羽 【终】　　太阴　少征　太阳　寒雨胜复同　癸丑　癸未　其运热寒雨。　　【马莳曰：太阴湿土司天，癸为阴火，故为少征。太阳寒水在泉。寒雨胜复，同者寒胜雨复也。其运热寒雨者，运热胜寒复雨也。】　　【张志聪曰：火运不及，寒反胜之，土雨来复。】
　　少征　太宫　少商　太羽 【终】 太角 【初】　　太阴　少宫　太阳　风清胜复同 【注义同前】 同正宫　己丑太乙天符　己未太乙天符　其运雨风清。　　【马莳曰：太阴湿土司天，己为阴土，故为少宫。太阳寒水在泉。风清胜复同者，风胜清复也。同正宫者，五常政纪大论云：卑监之纪，上宫与正宫同。盖上见太阴，当与正宫同也。己为土，丑未亦为土，司天之气，与当年十二律五行相同，又是岁会，名曰太乙天符。其运雨风清者，运雨风胜清复也。】　　【张志聪曰：上运临四季，是为岁会。土运之岁，上见太阴，是为天符。天符合岁会，是为太乙天符。】
　　少宫　太商　少羽 【终】 少角 【初】 太征　　太阴　少商　太阳　热寒胜复同　乙丑　乙未　其运凉热寒。　　【马莳曰：太阴湿土司天，乙为阴金，故为少商。太阳寒水在泉。热寒胜复同者，热胜寒复也。其运凉热寒者，运凉热胜寒复也。】
　　少商　太羽 【终】 太角 【初】 少征　太宫　　太阴　少羽　太阳　雨风胜复同　同正宫　　辛丑　辛未　其运寒雨风。
　　【马莳曰：太阴湿土司天，辛为阴水，故为少羽。太阳寒水在泉，风雨胜复同者，风胜寒复。此曰雨者，疑误。同正宫者，五常政纪大论云，涸流之纪，上宫与正宫同。或以此二岁为同岁会，为平水运，欲去同正宫三字非也。盖此岁有二义，而辄去其一，甚不可也。辛丑同岁会，辛未同岁会者，运气与在泉合，其气化阴年曰同岁会。其运寒雨风者，运寒风胜凉复也。】
　　少羽 【终】 少角 【初】 太征　少宫　太商　　凡此太阴司天之政，气化运行后天，阴专其政，阳气退避，大风时起，天气下降，地气上腾，原野昏霿，白埃四起，云奔南极，寒雨数至，物成于差夏。民病寒湿腹满，身(月真)愤，胕肿，痞逆，寒厥，拘急。湿寒合德，黄黑埃昏，流行气交，上应镇星辰星。其政肃，其令寂，其谷黅元，故阴凝于上，寒积于下，寒水胜火，则为冰雹，阳光不治，杀气乃行，故有余宜高，不及宜下，有余宜晚，不及宜早，土之利，气之化也。民气亦从之。间谷命其太也。初之气，地气迁，寒乃去，春气至，风乃来，生布万物以荣，民气条舒，风湿相薄，雨乃后。民病血溢，筋络拘强，关节不利，身重筋痿。二之气，大火正，物承化，民乃和，其病温厉大行，远近咸若，湿蒸相薄，雨乃时降。三之气，天政布，湿气降，地气腾，雨乃时降，寒乃随之。感于寒湿，则民病身重，胕肿，胸腹满。四之气，畏火临，溽蒸化，地气腾，天气否隔，寒风晓暮，蒸热相薄，草木凝烟，湿化不流，则白露阴布，以成秋令，民病腠理热，血暴溢，疟，心腹满热，胪胀，甚则胕肿。五之气，惨令已行，寒露下，霜乃早降，草木黄落，寒气及体，君子周密，民病皮腠。终之气，寒大举，湿大化，霜乃积，阴乃凝，水坚冰，阳光不治。感于寒，则病人关节禁固，腰脽痛，寒湿持于气交而为疾也。必折其郁气而取化源，益其岁气无使邪胜，食岁谷以全其真，食间谷以保其精。故岁宜以苦燥之温之，甚者发之泄之。不发不泄则湿气外溢，肉溃皮拆而水血交流。必赞其阳火，令御甚寒，从气异同，少多其判也。同寒者以热化，同湿者以燥化。异者少之，同者多之。用凉远凉，用寒远寒，用温远温，用热远热，食宜同法，假者反之，此其道也，反是者病也。【霿，音茂。数，入声。差，音此，平声。】　　【王冰曰：万物生长化成，皆后天时而生成也。南极，雨府。差夏，谓立秋之后一十日也。其谷黅元，正气所生成也。黄黑昏埃，是谓杀气，自北及西，流行于东及南也。间谷，谓以间气之大者言其谷也。应顺天常，不愆时候，谓之时雨。化源，九月迎而取之以补益也。赞其阳火，令御其寒，谓冬之分，其用五步量气用之。少宫、少商、少羽岁同寒。少宫岁又同湿。湿过故宜燥，寒过故宜热。少角少征岁，平和处之也。】　　【马莳曰：此言太阴司天之气，有主气又加以客气，而天时民病治法因之也。气化运行后天者，以太阴司天之岁皆不及也。司天以湿，在泉以寒，故阴专其政，阳气退避。土不及则风胜之，故大风时起。湿气下降，寒气上腾，故原野昏霿，白埃四起。云奔南极，寒雨数至。物成于差夏，谓立秋后十日也。民病为寒湿，为腹满，为身(月真)愤，为胕肿，为痞逆，为寒厥，为拘急也。惟湿寒合德，故黄黑埃昏，流行于气交之际，上之所应者，镇星辰星耳。寒之政肃，湿之令寂，其谷元黅。寒为元而湿为黅也。故阴凝于上，寒积于下，寒水胜火，则为冰雹，而阳光不治，杀气乃行。凡种谷者有余之岁，其土宜高；不及之岁，其土宜下。高者宜晚，下者宜早。虽土之利，实气之化也。民气高下亦从之。至于间谷，则以在泉为太者之间气命之。盖太阴为少，寒水为太，左间厥阴之色苍，右间阳明之色白也。初之主气，本厥阴风木也。而厥阴风木客气加之，则地气迁，寒乃去，春气至，风乃来，生气布，万物以荣，民气条舒，风湿相薄，两气乃后。民病有为血溢，为筋络拘强，为关节不利，为身重，为筋痿也。二之主气，本少阴君火也。而少阴君火，客气加之，则大火正，盖以少阴居君火之位，故大火正也。物承化，民乃和，其病温厉大行，远近皆然。时则湿蒸相薄，时雨乃降也。三之主气，本少阳相火也。而太阴湿土客气加之，则天政下布，湿气乃降，地气上腾，时雨乃降，寒亦随之。故感于寒湿，则民病为身重，为胕肿，为胸腹满也。四之主气，本太阴湿土也。而少阳相火客气加之，则畏火临，溽蒸化，地气上腾，天气否隔，寒风晓暮，蒸热相薄，草木凝烟，湿化不流，则白露阴布，以成秋令，民病为腠理热，为血暴溢，为疟，为心腹满热，为胪胀，甚则为胕肿也。五之主气，本阳明燥金也，而阳明燥金客气加之，则惨令已行，霜露下降，草木黄落，寒气及体，而君子当周密，民病则在皮腠中也。终之主气，本太阳寒水也。而太阳寒水客气加之，则寒大举，湿大化，霜积阴凝，水冰阳隐，民病感寒，为关节禁固，为腰脽痛，盖以寒湿持于气交而为病也。然治之者当何如？必折其郁气者，后本病篇云，丑未之岁，少阳升天，主窒天蓬，胜之不前，又或遇太阴未迁正者，即少阴未升天，辛丑辛未水运抑之，故刺法论云，火欲升而天蓬窒抑之。凡君火相火，同刺包络之荥穴劳宫。按本病篇云，丑未之岁，厥阴降地，主窒地晶，胜而不前，又或遇少阴未退位，即厥阴未降，下遇乙丑、乙未金运抑之，降之未下，故刺法论云，木欲降而地晶窒抑之，降而不入，当刺手太阴之井穴少商，手阳明之合穴曲池。取其化源者，即于九月补之，益其岁气，无使邪胜。食岁谷间谷，以全真保精，宜以苦者燥之温之，甚者发之泄之。若不发不泄，则湿气外溢，肉溃皮拆，而水血交流也。又必赞其阳火，以令御其盛寒之气，从其气之异同，以少多而判治之。如己丑、己未之岁为少宫，乙丑、乙未之岁为少商，辛丑、辛未之岁为少羽，是同为寒，宜以热化治之。己丑、己未之岁为少宫，又同为湿，宜以燥化治之。丁丑、丁未之岁为少角、癸丑、癸未之岁为少征，皆平和之岁也，宜以平和处之。其异者则少用，其同者则多用。天有寒热温凉，而人之药食，亦有寒热温凉。凡用寒热温凉者，宜远寒热温凉而无犯之。或有假借而用之者，特以主气不足临气胜之，假其寒热温凉，以资四正之气，则可以偶犯之耳。若非假反之法，则与时相违，病必生矣。】　　【张志聪曰：太阴司天，寒水在泉，故阴专其政，阳气退避，土令不及，风反胜之。天地之寒湿气交，是以原野昏霿，寒雨数至也。差夏，长夏之时，秋之交也。民病腹满诸证，皆感寒湿之气而成。寒湿合德，是以黄黑埃昏，流行气交，上应镇辰二星明耀。肃者土之政，寂者水之令。黅元之谷，感司天在泉之气而成。太阴之湿气凝于上，太阳之寒气积于下，寒水胜火，则为冰雹，即所谓火郁之发，山川冰雪是也。阳气在上，为阴凝所胜，则肃杀之气乃行，此言上下阴阳之气也。若五方之地土，各有高下厚薄之不同，故岁气有余，地土宜高厚，岁气不及，地土宜卑下。盖太过之气宜缓，不及之气宜先，地土高厚，气缓于出，地之下者，气易于升也。气有余宜至之迟，气不及宜至之早，此地利之有高下，气至之有早晏，而民气亦从之。按此论上下阴阳之气者，谓天包乎地之外也。地土之有高下者，地居乎天之中也。气至之有早晏者，气贯乎地之内也。人气从之者，人由乎气交之中也。此当与五常政大论合看。夫初之主客皆风气所司，故岁前之地气迁，冬令之寒乃去，而春气正，风乃来，生荣万物，民气条舒，主客之气，与司天之气相薄，故雨乃后至也。民病血溢筋痿诸证，皆感风湿之气所致。二之主客，乃君相二火，故大火盛。火上合德，故物承化，民乃和。湿热气盛，是以温厉大行，土气周备于四方，故远近咸若。司天之气临于三气，寒湿之气行于气交，故民病胕肿胸腹满。四之客气，乃少阳相火，寒水司地，故畏火之加临。四之主气，乃太阴湿土，湿热相合，则溽蒸化而地气上腾，阴湿之气，与火气不相合，是以天气否隔，湿化不流于下，则白露阴布以成秋令。寒风，太阳寒水之气也。民病满胀等证，乃寒湿热三气杂至，合而为病也。五气之主客，皆阳明清凉之气，故其候寒冷。收藏之令早行，故君子周密。阳明之气主肌，故病在皮腠。终之主客，乃在泉寒水之气，故寒大举。寒湿之气，上下相交，故湿大化。霜积阴凝，湿之化也。冰坚阳伏，寒之令也。肾为冬藏而主骨，关节禁固，骨节不利也。腰脽者，肾之腑也。寒湿持于气交，谓天地之气上下相持，人在气交之中而为病也。益其岁气，无使邪胜者，谓岁运不及，故当益之。邪气者，即己所不胜之气也。真精者，乃天乙所生之真元，即精与气耳，故曰真曰精。苦乃火味，故能燥湿而温寒。判者，分也。】
　　帝曰：善。少阴之政奈何？岐伯曰：子午之纪也。　　【马莳曰：子午属少阴火，故以五子五午为少阴之政也。】
　　少阴　太角　阳明　壬子　壬午　其运风鼓，其化鸣紊启坼，其变振拉摧拔，其病支满。　　【马莳曰：少阴君火司天，壬为阳木，故为太角。五常政大论云，上征则与其气逆，阳明燥金在泉。其运风鼓者，壬为风火以鼓之也。其变振拉摧拔者，风火之变也。】
　　太角 【初正】 少征　太宫　少商　太羽 【终】　　少阴　太征　阳明　戊子天符　戊午太乙天符　其运炎暑，其化暄曜郁燠，其变灸烈沸腾，其病上热血溢。　　【马莳曰：少阴君火司天，戊为阳火，故为太征。五常政大论云，上征而收气后，阳明燥金在泉，其运炎暑者，林亿云，详太征运。太阳司天曰热，少阳司天曰暑，少阴司天曰炎暑，兼司天之气而言运也。其化暄曜燠郁，五常政大论作暄暑郁燠。此变暑为曜者，以上临少阴故也。】　　【张志聪曰：戊子天符者，火运之岁，上见少阴也。戊午太乙天符者，火运临午，火运之岁，上见少阴也。】
　　太征　少宫　太商　少羽 【终】 少角 【初】　　少阴　太宫　阳明　甲子　甲午　其运阴雨，其化柔顺时雨，其变震惊飘骤，其病中满身重。　　【马莳曰：少阴君火司天，甲为阳土，故为太宫。阳明燥金在泉，其运阴雨者，甲土也。】
　　太宫　少商　太羽 【终】 太角 【初】 少征　　少阴　太商　阳明　庚子　庚午　同正商　其运凉劲，其化雾露萧飋，其变肃杀雕零，其病下清。　　【马莳曰：少阴君火司天，庚为阳金，故为太商。阳明燥金在泉，同正商者，五常政大论云，坚成之纪，上征与正商同。以运合在泉，故云其运凉劲。其病下清者，运与在泉皆金也。】　　【张志聪曰：运气与诸太商同。其病下清者，感秋金之气也。】
　　太商　少羽 【终】 少角 【初】 太征　少宫　　少阴　太羽　阳明　丙子岁会　丙午　其运寒，其化凝惨栗冽，其变冰雪霜雹，其病寒下。　　【马莳曰：少阴君火司天，丙为阳水，故为太羽。阳明燥金在泉，丙子岁会者，丙子皆水也。其运寒者，丙水也。】　　【张志聪曰：丙子岁会者，水运临子也。其病寒下者，感寒水之气也。】
　　太羽 【终】 太角 【初】 少征　太宫　少商　　凡此少阴司天之政，气化运行先天，地气肃，天气明，寒交暑，热加燥，云驰雨府，湿化乃行，时雨乃降，金火合德，上应荧惑太白。其政明，其令切，其谷丹白，水火寒热，持于气交而为病始也。热病生于上，清病生于下，寒热凌犯而争于中。民病咳喘血溢，血泄，鼽嚏，目赤，皆疡，寒厥入胃，心痛腰痛，腹大，嗌干上肿。初之气，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固，腰脽痛，炎暑将起，中外疮疡。二之气，阳气布，风乃行，春气以正，万物应荣，寒气时至，民眦和，其病淋，目瞑目赤，气郁于上而热。三之气，天政布，大火行，庶类蕃鲜，寒气时至，民病气厥心痛，寒热更作，咳喘目赤。四之气，溽暑至，大雨时行，寒热互至，民病寒热，嗌干，黄瘅，鼽衂，饮发。五之气，畏火临，暑反至，阳乃化，万物乃生乃长荣，民乃康，其病温。终之气，燥令行，余火内格，肿于上，咳喘，甚则血溢。寒气数举，则霿雾翳，病生皮腠，内舍于胁下，连少腹而作寒中，地将易也。必抑其运气，资其岁胜，折其郁发，先取化源，无使暴过而生其病也。食岁谷以全真气，食间谷以避虚邪，岁宜咸以软之，而调其上，甚则以苦发之，以酸收之，而安其下，甚则以苦泄之，适气同异而多少之。同天气者，以寒清化；同地气者，以温热化。用热远热，用凉远凉，用温远温，用寒远寒，食宜同法，有假则反，此其道也，反是者病作矣。　　【王冰曰：地将易，谓气终则迁，何可长也。化源，谓先于年前十二月迎而取之。太角太征，岁同天气，宜以寒清治之，太宫太商太羽，岁同地气，宜以温热治之。】　　【马莳曰：此言少阴司天之政，有主气又加以客气，而天时民病，治法因之也。少阴司天之政，岁运太过，其气化运行，皆先天而至。金气在泉，故地气肃。火气司天，故天气明。往岁巳亥终之客气少阳，今岁子午初之客气太阳，太阳寒交往岁少阳之暑，故曰寒交暑。今岁少阴在上而阳明在下，故曰热加燥。其云驰雨府，则湿化乃行，时雨乃降，惟金火合德，上之所应者荧惑与太白也。火之政明，金之令切，其谷丹白，火为丹而金为白，火在天而金在泉也，及水火寒热，持于气交，而病所由始。热病生于上者，火在上也。清病生于下者，金在下也。寒凌火，热凌金，故寒热凌犯而争于中，民病为咳喘，为血溢，为血泄，为鼽，为嚏，为目赤，为眦疡，为寒厥入胃，为心痛，为腰痛，为腹大，为嗌干上肿也。初之主气，本厥阴风木也。而太阳寒水客气加之，则地气迁，燥将去。盖往年为巳亥，巳亥之在泉为少阳，则暑往而阳明在地，故燥将至也。去当作至。初之客气为太阳，故寒乃始。惟寒又始，故蛰藏水冰，霜复风至也。其阳气既郁，民反周密。民病有为关节禁固，为腰脽痛，至炎暑将起，又当为中外疮疡也。二之主气，本少阴君火也。而厥阴风木客气加之，则阳布风行，春气已正，万物以荣，或寒气时至，民病乃和，其病当为淋，为目瞑，为目赤，为气郁于上而热也。三之主气，本少阳相火也。而少阴君火客气加之，则天政布，大火行，庶类蕃鲜，寒气时至，民病当为气厥，为心痛，为寒热更作，为咳喘，为目赤也。四之主气，本太阴湿土也。而太阴湿土客气加之，则溽暑至，大雨时行，寒热互至，民病为寒热，为嗌干，为黄瘅，为鼽，为衂，为饮发也。五之主气，本阳明燥金也。而少阳相火客气加之，则火乃金之所畏，故谓之畏火临，暑反至，阳乃化，万物乃生长荣茂，民乃康，其有病则为温也。终之主气，本太阳寒水也。而阳明燥金客气加之，则燥令行，余火内格，为肿于上，为咳为喘，甚则为血溢也。且寒气数举，则霿雾成翳，外则病生皮腠，内则病舍胁下，连小腹而作寒中，以其地气之将易也。然则治之者当何如？必抑其运气之有余，资其岁气之所胜。折其郁发者，后本病篇云，子午之岁，太阴升天，主窒天冲，胜之不前，盖言太阴在地三年，此年升天，作少阴左间，遇天冲窒之不前，又或遇壬子木运先天而至，升天不前，故刺法论云，上欲升而天冲窒仰之，当刺足太阴之俞穴太白。又后本病篇云，太阳降地，主窒地阜，胜之不入，又或遇甲子甲午，土运太过，先天而至，土运承之，降而不入，故刺法论云，水欲降而地阜窒抑之，当刺足太阴之井穴隐白，足阳明之合穴三里。又先于年前之十二月，以迎取其化源，无使暴过而生其病也。食岁谷以全其真，间谷以避虚邪，宜咸以软之而调其上，甚则以苦发之，以酸收之，而安其下，甚则以苦泄之。又必适其气之同异，而多少其制，如壬子、壬午之为太角，戊子、戊午之为太征，岁同天气之热，当以寒清之化治之。甲子、甲午之为太宫，庚子、庚午之为太商，丙子、丙午之为太羽，岁同地气之寒，当以温热之化治之。化者，治也。天有寒热温凉，而人之药食，亦有寒热温凉，故凡用寒热温凉者，当远天时之寒热温凉，而无犯之。或有假借而用之者，特以主气不足，临气胜之，借其寒热温凉，以资四正之气，则可以偶犯之耳。若非假借之法，则与时相违，病由是而作矣。】　　【张志聪曰：少阴司天，太过之岁，气运皆先天时而至。燥金在泉，故地气肃、君火在天，故天气明。岁前之终气，乃少阳相火，今岁之初气，乃太阳寒水，故为寒交暑，而水火寒热，持于气交而为病始也。君火在上，燥金在下，故曰热加燥。云驰雨府，湿化乃行，时雨乃降，即少阳临上雨乃涯之义。金火合德，上应荧惑太白光明。明者，火之政，切者，金之令也。其谷丹白，感金火之气而成熟者。寒热凌犯者，司天在泉之气，交相犯而争于中也。咳喘，血溢，鼽嚏，目赤，眦疡，嗌干，上肿，热病生于上也。血溢寒厥，清病生于下也。入胃心痛，腰痛，腹大，寒热交争于中而为病也。初之客气，乃太阳寒水，故岁前之燥热将去，而寒乃始，蛰虫复藏，冰霜复结也。初之时气，乃厥阴风木，故风乃至，阳春之气郁，而民反周密。太阳主筋而为肾之府，故关节禁固，而腰脽痛，时交于二气之君火，故炎暑将至。二之主气，合司天之君火，客气乃厥阴风木，故阳气布而风乃行，春气始正，万物应生长之气以荣。按少阴之上，君火主之，少阴标阴而本热，二气三气皆君火司令，而曰寒气时至者，少阴从本从标也。寒热气交，故民乃和，其病淋目瞑者，寒气之为病也。经云：阳盛则瞋目，阴盛则瞑目。目赤者，君火之气也。气郁于上而热者，寒气上乘也。三之主气，乃君相二火，故天政布，大火行，众类得长气而蕃鲜，在下之寒气时至，故民病气厥心痛。盖君火在上，阴寒在下，寒气厥逆凌心，则心痛而寒热更作，乘于肺则为咳喘，盖肺乃心之盖，而又下交于肾也，迫其君火上炎则目赤。四之主客，乃湿土主气，湿热气交，故溽暑至，大雨时行，寒热互至也。民病嗌干黄瘅诸证，皆感湿热之气。岁半以下，及五之主气，皆属阳明，而少阳相火加之。故畏长气上临，间气司令，故暑反至，阳乃化，万物得长气而生荣。凉热之气合化，故民乃康。其有灾眚，感温热而为温病。终气乃阳明燥金司令，故燥令行气交之余，热内格而为咳喘血溢诸证。寒水主时，故寒气数举，舍于皮腠而为病也。夫地支始于子而对于午，六气已终，则在泉之气，将易而交于丑未矣。运气太过，故当抑之，而资其岁之所不胜。郁发者，谓五运之气，郁极乃发也。虚邪，不正之邪也。能保其精，则邪自辟矣。咸从水化，故能软坚，以调和在上之君火，甚则以苦发其火郁。金气主收，故宜酸收以安其下。甚则以苦泄其燥。若同司天之热气者，宜以寒清，同在泉之清凉者，宜用温热也。】
　　帝曰：善。厥阴之政奈何？岐伯曰：巳亥之纪也。　　【马莳曰：巳亥属厥阴风木，故以五巳五亥为厥阴之政。】
　　厥阴　少角　少阳　清热胜复同　同正角　丁巳天符　丁亥天符　其运风清热。　　【马莳曰：厥阴风木司天，丁为阴木，故为少角。少阳相火在泉。清热胜复同者，清胜热复也。同正角者，委和之纪，上见厥阴，上角与正角同也。丁巳天符，丁亥天符者，运气司天皆木也。其运风清热者，运为风，胜为清，复为热也。】
　　少角 【初】 　太征　少宫　太商　少羽 【终】　　厥阴　少征　少阳　寒雨胜复同　癸巳　癸亥　其运热寒雨。　　【马莳曰：厥阴风木司天，癸为阴火，故为少征。寒雨胜复同者，寒胜雨复也。癸巳同岁会，癸亥同岁会者，运气与在泉合，其气化阴年日同岁会也。其运热寒雨者，运为热，胜为寒，复为雨也。】
　　少征　太宫　少商　太羽 【终】 　太角 【初】　　厥阴　少宫　少阳　风清胜复同　同正角　己巳　己亥　其运雨风清。　　【马莳曰：厥阴风木司天，己为阴土，故为少宫。少阳相火在泉。风清胜复同者，风胜清复也。同正角者，五常政大论云，卑监之纪，上见厥阴。上角与正角同也。其运雨风清者，运为雨，胜为风，复为清也。】
　　少宫　太商　少羽 【终】 　少角 【初】 　太征　　厥阴　少商　少阳　热寒胜复同　同正角　乙巳　乙亥　其运凉热寒。　　【马莳曰：厥阴风木司天，乙为阴金，故为少商。少阳相火在泉。热寒胜复同者，热胜寒复也。同正角者，五常政大论云，从革之纪，上见厥阴。上角与正角同也。其运凉热寒者，运为凉，胜为热，复为寒也。】
　　少商 【乙】 　太羽 【丙终】 　太角 【壬初】 　少征 【癸】 　太宫【甲】　　厥阴　少羽　少阳　雨风胜复同　辛巳　辛亥　其运寒雨风。　　【马莳曰：厥阴风木司天，辛为阴水，故为少羽。少阳相火在泉。雨风胜复同者，雨胜风复也。其运寒雨风，运为寒，胜为雨，复为风也。】　　【张志聪曰：雨风胜复之气，与风运同化，皆非本年正化，所谓邪化日也。不及之运同。】
　　少羽 【辛终】 　少角 【丁初】 　太征 【戊】 　少宫 【己】 　太商【庚】　　【张志聪曰：始于丁而终于辛。】

　　凡此厥阴司天之政，气化运行后天，诸同正岁，气化运行同天，天气扰，地气正，风生高远，炎热从之，云趋雨府，湿化乃行，风火同德，上应岁星荧惑。其政挠，其令速，其谷苍丹，间谷言太者，其耗文角品羽。风燥火热，胜复更作，蛰虫来见，流水不冰，热病行于下，风病行于上，风燥胜复形于中。初之气，寒始肃，杀气方至，民病寒于右之下。二之气，寒不去，华雪水冰，杀气施化，霜乃降，名草上焦，寒雨数至，阳复化，民病热于中。三之气，天政布，风乃时举，民病泣出，耳鸣，掉眩。四之气，溽暑湿热相薄，争于左之上，民病黄瘅而为胕肿。五之气，燥湿更胜，沉阴乃布，寒气及体，风雨乃行。终之气，畏火司令，阳乃火化，蛰虫出见，流水不冰，地气大发，草乃生，人乃舒，其病温厉。必折其郁气，资其化源，赞其运气，无使邪胜。岁宜以辛调上，以咸调下，畏火之气，无妄犯之。用温远温，用热远热，用凉远凉，用寒远寒，食宜同法，有假反常，此之道也。反是者病。帝曰：善。　　【王冰曰：同正岁化生成，与天二十四气迟速同，无先后也。化源，四月也，迎而取之。】　　【马莳曰：此言厥阴司天之政，有主气又加以客气，而天时民病治法因之也。凡此厥阴司天之政，乃不及岁，气化运行之生化成当后天也。又凡诸同正岁者，则气化运行生化成者，当与天同，盖与天之二十四气同之无先后也。本篇后云，运非有余，非不足，是谓正岁，其至当其时也。厥阴司天，故天气扰。相火在泉，故地气正。惟天气扰，故风生高远，惟地气正，故炎热从之。至于云趋雨府，湿化乃行，此风火合德，上之所应者岁星与荧惑也。木之政挠，火之令速。其谷苍丹，苍为木而丹为火，木司天而火司地，乃天地正气所化也。若间谷则以在泉为太者之间色命之。盖厥阴为少，寅申为太，左间阳明之色白，右间太阴之色黄也。其耗竭类物，则有文角品羽虫为患耳。燥胜风，热复燥，胜复更作，蛰虫来见，流水不冰，相火在泉，故热病行于下，风木司天，故风病行于上，其风燥胜复形之于中也。初之主气，本厥阴风木也。而阳明燥金客气加之，则客气始肃，杀气方至，民病寒于右之下。金，主西方也。二之主气，本少阴君火也。而太阳寒水客气加之，则寒不去，华雪水冰，杀气施化，霜降草焦，寒雨数至，至于阳气复化，则民病当为热中也。三之主气，本少阳相火也。而厥阴风木客气加之，则天政布，风乃时举，民病为泣出，为耳鸣，为掉眩，皆风之为病也。四之主气，本太阴湿土也。而少阴君火客气加之，则溽暑湿热，相薄争于左之上，盖厥阴司天之左间，亦少阴热气，故争于左之上，民病当为黄瘅而胕肿也。五之主气，本阳明燥金也。而太阴湿土客气加之，则燥湿更胜，沉阴乃布，寒气及体，风雨乃行。一云民病肺受风，脾受湿，发为疟也。终之主气，本太阳寒水也。而少阳相火客气加之，则畏火司令，阳乃大行，垫虫出见，流水不冰。地气乃发，草乃生，人乃舒，其病为温厉也。然则治之者当何如？必折其郁气者，后本病篇云，巳亥之岁，君火升天，主窒天蓬，胜之不前，盖言君火在地三年，至巳亥之岁升天作左间，遇天蓬司水窒之，不能上升。又厥阴未迁正，即少阴未得升天。又辛巳辛亥水运抑之，升之不前。故刺法论云，火欲升而天蓬窒抑之，当刺包络之荥穴劳宫。又本病篇云，巳亥之岁，阳明降地，主窒地彤，胜而不入，盖言阳明在天三年，至此年下降入地，作少阳左间，又遇地彤火司，胜之不能入地，又或遇太阴未退位，即少阳未得降，又癸巳癸亥火运抑之不下。故刺法论云，金欲降而地彤窒抑之，当刺心包络之井穴中冲，手太阳之合穴天井。乃于四月，即迎而取之，以资其化源。厥阴为不及，宜赞其运气，无使邪胜。司天为水，以辛调之，在泉为火，以咸调之。盖畏火之气，无妄犯之也。天有寒热温凉，而人之药食亦有寒热温凉，故用寒热温凉者，必远于天之寒热温凉而无犯之。有假其法而用之者，特以主气不足，临气胜之，借其寒热温凉，以资四正之气，故可以偶犯之耳。若非假借之法，则病从兹生矣。】　　【张志聪曰：凡厥阴司天不及之岁，气运皆后天时而至。若厥阴少阳，标本之相合也，少阳司天则天气正，少阳在泉则地气正，谓厥阴同少阳之诸正岁，如厥阴在泉，则厥阴之气同少阳司天之运行，厥阴司天，则少阳之气同厥阴司天之运行，故曰风生高远，炎热从之。盖厥阴少阳标本相合，而厥阴又从少阳之气化也。风性动摇，故天气扰，少阳之气运行于中，故地气正。风气在天，故风生高远。少阳之气，上与厥阴相合，故炎热从之。云趋雨府，湿化乃行者，从风火之胜制也。风火同归于正，故曰同德。上应岁星荧惑光明。挠者，风之政，速者，火之令也。苍丹之谷，感司天在泉之气而成熟者。间谷者，言左之少阴而下，右之太阳而下，感左右之间气，而成文角品羽，感司天在泉之气而生育者，不过文品之毛虫羽虫，又不能生聚而耗散也。胜复更作者，谓炎热从之于上，而复相乘于气交之中也。蛰虫来见，流水不冰，相火之在泉也。感风气则病行于上，感热气则病行于下。风燥胜复相乘，则形见于气交之中。愚谓行于上，行于下，又曰形于中，而不曰病，盖谓风火之气，行于上下而复交于中也。炎热从之于上者，子从母也。胜复更作者，厥阴之气，复下归于正也。故厥阴在泉则地气正，今厥阴司天而天气亦正，斯谓之诸同正岁。初之气，乃阳明清金司令，故寒始肃而杀气方至，民病寒于右之下，谓阳明之间气在在泉少阳之右也。二之间气，乃太阳寒水，是以寒不去而霜乃降。二之主气，乃少阴君火，而寒水加临于上，是以名草上焦，而阳复化于下也。民病热中者，君火之气，为寒气郁于内也。三之气，乃司天之风气主令，是以天政布，风乃时举，民病泣出耳鸣掉眩，乃风病行于上也。四之客气，乃少阴君火，主气乃太阴湿土，是以溽暑湿热相薄，争于左之上者，谓少阴在司天厥阴之左也。按厥阴司天之间气，始于下之阳明，而交于太阳，少阳在泉之间气，始于上之少阴，而交于太阴，故民病寒于右之下者，盖从下而上也。争于左之上者，谓从上而下也。是以间谷言太者，言在上左右之少阴太阳，而及于太阴阳明，所谓数之始起于上而终于下也。故曰，食间谷以保其精，谓保四气主时之精气也。又曰，食间谷以避虚邪，谓避左右间气之虚邪也。盖能保其精则能避其邪矣。民病黄瘅胕肿，皆湿热之为病。五之客气，乃太阴湿土，主气乃阳明燥金，是以燥湿更胜，沉阴布而寒及体者，二气并主清寒也。太阴所至，终为雨，阳明所至为凄鸣，故风雨乃行。终之主气，乃太阳寒水，而相火加临于上，故畏火司令。客胜其主，是以阳气大化，流水不冰。少阳在泉之气大发，草感生长之气而生，人感温暖之气而舒。其病温厉者，所谓冬温病也。化源者，五运乃六气之生源，如少宫之运，厥阴司天，则土气受郁矣。少商之运，少阳在泉，则金气受郁矣。故当折其致郁之气，以资五运之化源。以上六气相同，岁运不及，故当赞助其运气，无使所不胜之邪胜之。以上不及之三气相同，辛从金化，以调风木之胜，咸从水化，以调火热之淫，厥阴不从标本，从中见少阳之火化，是一岁之中皆火司令，故当畏火之气，无妄犯之。厥阴司气以温，用温无犯。少阳司气以热，用热无犯。食宜同法者，药食并宜也。】
古今图书集成医部全录卷三十九

　　　六元正纪大论篇第七十一下之上

　　帝曰：夫子之言，可谓悉矣，然何以明其应乎？岐伯曰：昭乎哉问也！夫六气者，行有次，止有位，故常以正月朔日平旦视之，睹其位而知其所在矣。运有余，其至先，运不及，其至后，此天之道，气之常也。运非有余，非不足，是谓正岁，其至当其时也。　　【王冰曰：睹其位而知其所在，谓阴之所在，天应以云，阳之所在，天应以清净，自然分布，象见不差。先后，皆寅时之先后也。先则丑后，后则卯初，天道昭然，当期必应，见无差失，是气之常。当时，谓当寅之正也。】　　【马莳曰：此言验六岁之应有其法也。帝问六气各有所应，何以明之？伯言六气为主为客者，每岁行有其次，止有其位，常以正月朔日平旦视之，睹其分布之位，而知其应之所在。凡运气有余之岁，当至于寅时之先。凡运气不及之岁，当至于寅时之后。若非有余不足之岁，则正当寅时之正。即此验之，凡阴之所在，天应以云，阳之所在，天应以清净，自然象见不差也。】　　【张志聪曰：此言司天在泉之气，六期环转，而各有定位也。行有次者，少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之，六气终期而六期环会也。止有位者，上下有位，左右有纪，一气各主六十日有奇也。以正月朔日平旦视之者，盖以寅为岁之首，朔为月之首，寅为日之首，而起初气也。睹其司天在泉之定位，则知六气之所在矣。运谓六气之化运，如子午寅申辰戌六岁主有余，其主岁主时之气，皆先天时而至，如丑未卯酉巳亥六岁主不及，其主岁主时之气，皆后天时而至。正岁，谓岁会之纪，非太过，非不及，其气应时而至也。】
　　帝曰：胜复之气，其常在也，灾眚时至，候也奈何？岐伯曰：非气化者，是谓灾也。　　【马莳曰：此言候灾眚之应有其法也。帝问胜复之气，固有定在，可得而知，至于灾眚之至，何以候之？伯言非有关于气化而至者，如天时星变物类民病，即上文十二变之类，皆谓之灾眚也。】　　【张志聪曰：此论五运之胜复而为灾眚者，何以候之？非气化者，谓非运气之化也。如丁卯丁酉岁，其运风清热，风乃少角之气化，其清热乃胜复之气，此邪化也，是谓灾眚。】
　　帝曰：天地之数，终始奈何？岐伯曰：悉乎哉问也！是明道也。数之始，起于上而终于下。岁半之前，天气主之；岁半之后，地气主之；上下交互，气交主之，岁纪毕矣。故曰，位明气月可知乎，所谓气也。　　【王冰曰：岁半，谓立秋之日也。交互，体也。上体下体之中，有二互体也。位明气月者，大凡一气主六十日而有奇，以立位数之，位同一气，则月之节气中气可知也。故言天地气者以上下体言，胜复者以气交言，横运者以上下互言，皆以节气准之，候之灾眚，变复可期矣。】　　【马莳曰：此言明天地始终之数有其纪也。帝以天地之数终始为疑，盖欲知司天在泉之始终。伯言数之所始，起于司天，而终于在泉。半岁之前，即大寒至小暑，天气之所主也。半岁之后，即大暑至小寒，地气之所主也。上文交互，则三四气之际，即天地之气交主之，此则一岁之纪毕矣。故曰，凡六气之位明，则六十日余八十七刻半，而为每气有节气中气，而为每月皆可知矣。此正天气地气气交之谓也。】　　【张志聪曰：天谓司天，地谓在泉，道谓天地阴阳之道。数之始起于上者，谓数之始于一而起于天一也；终于下者，谓天数之始于一而终于地六也。岁半之前，岁半之后者，谓天地之气上下有位也。气交者，谓天地之气上下相交也。位谓司天在泉及左右间气之六位。气月，谓一气之各主两月也。愚谓司天在泉之六气，总属天一所生之真元。真元者，精气也。气为阳，精为阴，一阴一阳，化生太少之四象，而共为六气也。天包乎地之外，故不曰在地，而曰在泉。精通乎天之上，故曰天有精也。六气循天而环转，故六期而环会，复通贯乎地之中，故上下交互也。故曰，食岁谷以全其真，食间谷以保其精。真者，元真之气；精者，天一之精。是以上文曰，此天之道，气之常也。】
　　帝曰：余司其事，则而行之，不合其数，何也？岐伯曰：气用有多少，化洽有盛衰。衰盛多少，同其化也。帝曰：愿闻同化何如？岐伯曰：风温春化同，热曛昏火夏化同，胜与复同，燥清烟露秋化同，云雨昏暝埃长夏化同，寒气霜雪冰冬化同。此天地五运六气之化，更用盛衰之常也。　　【马莳曰：此言五运六气之化，虽有多少盛衰，而皆同于四时之化也。帝以上文所言气化，其数有不合为问，伯言气化之用有多少，气化之洽有盛衰，然皆同天地之化也。盖凡气化有风温，则与春之化同。气化有热曛昏火。则与夏之化同。其所胜所复者，亦不过此。气化有燥清烟露与秋化同，云雨昏暝埃与长夏化同，寒气霜雪冰与冬化同，此乃天地五运六气之化，更用盛衰之常如此。】　　【张志聪曰：此论五运六气，有同化之盛衰，是以有不合也。不合其数者，不合六气之数也。气用有多少者，谓六气之用有有余不足也。化洽有盛衰者，谓五运之化有太过不及也。风热寒燥者，言阴阳之六气也。春夏秋冬者，言角征宫商羽，主岁而主时也。风温春化同者，厥阴与角运同化也。热曛夏化同者，少阴少阳与征运同化也。胜与复同者，谓五运之胜与复气，亦与六气之相同也。如清金胜角木，其胜气即与阳明同。炎火复秋金，其复气即与少阴少阳同也。此天地五运六气之化，更用盛衰之常，是以有不合也。如风温之多，合春化之盛，是气运同其化矣。若六气之少，合五运之盛，五运之衰，合六气之多，此盛衰更用而不合矣。此节论六气主岁主时之多少，又当审五运主岁主时之盛衰，合而推之，斯得气运之微妙。】
　　帝曰：五运行同天化者，命曰天符，余知之矣。愿闻同地化者，何谓也？岐伯曰：太过而同天化者三，不及而同天化者亦三；太过而同地化者三，不及而同地化者亦三。此凡二十四岁也。帝曰：愿闻其所谓也。岐伯曰：甲辰、甲戌、太宫，下加太阴；壬寅、壬申、太角，下加厥阴；庚子、庚午、太商，下加阳明。如是者三。癸巳、癸亥、少征，下加少阳；辛丑、辛未、少羽，下加太阳；癸卯、癸酉、少征，下加少阴。如是者三。戊子、戊午、太征，上临少阴；戊寅、戊申、太征，上临少阳；丙辰、丙戌、太羽，上临太阳。如是者三。丁巳、丁亥、少角，上临厥阴；乙卯、乙酉、少商，上临阳明；己丑、己未、少宫，上临太阴。如是者三。除此二十四岁，则不加不临也。　　【王冰曰：六十年中，同天地之化者，凡二十四岁，余悉随己多少。】　　【马莳曰：此明同天符同岁会天符之义，正以其下加上临，而余岁则不然也。帝以五运之气，同乎天化者，命曰天符，余已知之，而五运之行，同乎地化者，尚有未知为疑。伯乃总括其目而对曰：太过之年而同天化者三，不及之年而同天化者亦三，皆谓之天符。太过而同地化者三，谓之同天符，不及而同地化者亦三，谓之同岁会，凡此有二十四岁也。故甲辰、甲戌之岁，乃土运太过，为太宫上见太阳司天，而下则加以太阴湿土在泉。壬寅、壬申之岁，乃木运太过，为太角上见少阳司天，而下则加以厥阴风木在泉。庚子、庚午之岁，乃金运太过，为太商上见少阴司天，而下则加以阳明燥金在泉。此即上文以太过之年，而地化与运气相同者三，所以谓之同天符也。癸巳、癸亥之岁，乃火运不及，为少征上见厥阴司天，而下则加以少阳相火在泉。辛丑、辛未之岁，乃水运不及，为少羽上见湿土司天，而下则加以太阳寒水在泉。癸卯、癸酉之岁，乃火运不及，为少征上见阳明司天，而下则加以少阴君火在泉。此即上文以不及之年，而地化与运气相同者三，所以谓之同岁会也。然此同天符同岁会之六者，皆自在泉而论之耳，即所谓同地化也。下文曰，太过而加曰同天符，不及而加曰同岁会者，此也。戊子、戊午之岁，乃火运太过为太征，而上则临以少阴君火，戊寅、戊申之岁，乃火运太过为太征，而上则临以少阳相火，丙辰、丙戌之岁，乃水运太过为太羽，而上则临以太阳寒水，此即上文以太过之年，而司天之气与运气相同者三，所以谓之天符也。丁巳、丁亥之岁，乃水运不及为少角，而上则临以厥阴风木。乙卯、乙酉之岁，乃金运不及为少商，而上则临以阳明燥金。己丑、己未之岁，乃土运不及为少宫，而上则临以太阴湿土。此即上文以不及之年，而司天之气与运气相同者三，亦谓之天符也。此六者，皆自司天而论之耳，即所谓同天化也。下文曰太过不及，皆曰天符者此也。但内有己丑、己未、戊午、乙酉，又为太乙天符耳，此二十四岁，上临下加，故有三者之分，除此之外，则不加不临也。按六十年中，太乙天符四年，天符十二年，岁会八年，同天符六年，同岁会六年，五者分而言之，共三十六年，合而言之，止三十二年，经言二十四岁，除岁会八年也。】　　【张志聪曰：甲辰、甲戌、壬寅、壬申、庚子、庚午，此太过而同地化者三，运合六气计六岁。癸巳、癸亥、辛丑、辛未、癸卯、癸酉，此不及而同地化者三，运六气计六年。戊子、戊午、戊寅、戊申、丙辰、丙戌，此太过而同天化者三，运六气计六年。丁巳、丁亥、乙卯、乙酉、己丑、己未，此不及而同天化者三，运六气计六年。凡二十四岁，上下加临，余三十六岁，则不加不临。】
　　帝曰：加者何谓？岐伯曰：太过而加同天符，不及而加同岁会也。帝曰：临者何谓？岐伯曰：太过不及，皆曰天符，而变行有多少，病形有微甚，生死有早晏耳。　　【马莳曰：此承上文而明下加上临之义也。夫所以谓之加者，正以太过之年，而在泉者与运气相合，犹运气与司天相合，故谓之同天符也。不及之年而在泉者，与岁辰相合，犹运气与岁辰相合，故谓之同岁会也。此亦下加之义也。至于所谓临者，太过不及之年，而运气与司天相合，皆谓之天符。其太乙天符，则戊午为太过，己丑、己未、乙酉为不及，此四年者皆是也。经文止曰天符，而不曰太乙天符，以其均谓之天符也。但见变行有多少，病形有微甚，生死有早晏。六微旨大论曰，天符为执法，岁会为行令，太乙天符为贵人。邪中执法，其病速而危；中行令者，其病徐而持；中贵人者，其病暴而死者，是也。】　　【张志聪曰：太过而同地化者，与天符相同，不及而同地化者，与岁会相同也。其太过不及之十二岁，皆曰天符，然内有变行多少之分焉。多少者，即太过不及之变也。太过者暴，不及者徐，暴者为病甚，徐者为病持，故有微甚死生之分焉。按马注引执法行令贵人而言，然此节单论天符之有太过不及，前篇分别天符岁会、太乙天符，与此不合。】
　　帝曰：夫子言用寒远寒，用热远热，余未知其然也，愿闻何谓远？岐伯曰：热无犯热，寒无犯寒，从者和，逆者病，不可不敬畏而远之，所谓时兴六位也。帝曰：温凉何如？岐伯曰：司气以热，用热无犯；司气以寒，用寒无犯；司气以凉，用凉无犯；司气以温，用温无犯。间气同其主无犯，异其主则小犯之，是谓四畏，必谨察之。帝曰：善。其犯者何如？岐伯曰：天气反时则可依时，及胜其主则可犯，以平为期而不可过，是谓邪气反胜者。故曰，无失天信，无逆气宜，无翼其胜，无赞其复，是谓至治。　　【王冰曰：四时气王之月，药及食衣，寒热温凉四者，皆宜避之，差四时同犯，则以水济水，以火助火，病必生也。可犯，谓夏热甚则可以热犯热，寒气不甚则不可犯。平不可过，谓气平则止，过则病生，与犯同也。邪气反胜者，气动有胜，是谓邪客胜于主，不可不御也。六步之气于六位中，应寒反热，应热反寒，应温反凉，应凉反温，是谓六步之邪胜也。差冬反温，差夏反冷，差秋反热，差春反凉，是谓四时之邪胜也。胜则反其气以平之。天信，谓至时必定。翼赞，皆佐之也。谨守天信，是谓至真妙理。】　　【马莳曰：此言寒热温凉，有不可犯者，以司气为本，有小可犯者，以间气所加之客气，与主气异也。司气，司天司地之气也。司气之寒热温凉，如辰戌太阳寒水司天，太阴湿上在泉之类，则不可轻犯之。间气者，天地左右二间之气也。至真要大论谓司天地者主岁，主岁者纪岁，司左右者为间气，间气者纪步，故天地左右二间之气，客气与主气同，则无犯之，若客气与主气异，则小犯之，此四畏所在，不可不察。且小犯者，正以天气虽反，仅可佐不及。客胜其主，如夏寒甚，则可以热犯热，若寒不甚，则不可犯之，但以平为期，过则病生，故不可过也。何也？邪客胜主，不可不御故耳。此乃无失天信，无逆气宜，无翼胜赞复，而为治法之至也。】　　【张志聪曰：兴，起也。此总言一岁之中，有应时而起之六位，各主六十日零八十七刻半，各有寒热温凉之四气，皆宜远而无犯之。如初之气，天气尚寒，是宜用热，时值少阳相火司令，又当远此一位而无犯也。如二之气，天气已温，是宜用凉，时值太阳寒水司令，又当远此一位而用凉也。每岁之六气皆然。从则和，逆则病，不可不敬畏而远之。又分论司天在泉及间气之无犯也。如少阴在上，司气以热而用热者，又当远此少阴之热而无犯也。如阳明在泉，司气以凉而用凉者，又当远此阳明之凉而无犯也。余气皆然。如间气与司天在泉之主气相同者，不可犯，与主气异者，则小犯之。假如少阳司天，初气乃少阴君火，是与司天之气相同，无犯其热。如少阴在泉，四之气乃太阳寒水，是与主气相异，可少用热而小犯之。是谓寒热温凉之四畏，不可不谨察也。天气反时者，如司气以热，而天气反凉，是当依时而用温矣。如司气以热，而寒反胜之，又可用热而犯主气之热矣。然止以气平为期，不可过用，以伤司气之元真，是谓邪气反胜者，则可犯也。天信，谓气之应时而至者，无差失而妄犯之。六气各有所宜而不可逆，有胜气又宜折之而无翼其胜，有复气又当抑之而无赞其复。调之正味，使上下合德，无相夺伦，五运和平，勿乖其政，是谓至治。】
　　帝曰：善。五运气行，主岁之纪，其有常数乎？岐伯曰：臣请次之。　　【张志聪曰：此章与上章大意相同。前以太阳为始，序三阳三阴之六气，以角运为初，序鱼征宫商羽之五音，而年岁有所不齐也。故今以天干始于甲，地支始于子，从甲子而至癸巳，三十岁而为一纪，复从甲午而至癸亥，六十岁而为一周，斯岁运始顺，故复次之。】
　　甲子　甲午岁　　上少阴火　中太宫土运　下阳明金　热化二，雨化五，燥化四，所谓正化日也。其化上咸寒，中苦热，下酸热，所谓药食宜也。　　【马莳曰：上少阴火者，子午少阴君火司天也。中太宫土运者，甲为土运为太宫也。下阳明金者，阳明燥金在泉也。热化二，言司天少阴主热，正化从本生数，对化从标成数，则甲子之年，属对化成数。主热化七，其在泉亦主成数。主燥化九，甲午之年，属正化生数。主热化二，其在泉亦主燥化四，雨化五，言主运土为雨，故雨化五。按本论后文云，太过者其数成，不及者其数生。土常以生，今甲年土运太过，故言雨化五，五土数也。燥化四，言在泉也，义见上。正化日者　详后文有邪气化日，则凡正化日者，皆正气所化也。按太过之年，止有正化日者，即如火主热，上主雨，金主燥。无胜无复，谓之正气所化之日。后凡不及之年，有邪化日又有正化日者，以有胜有复，谓之邪化之日。其正化日即如下节之乙丑年，丑为湿，乙为清，乃正化之日也。此句结上热雨燥化三句，后仿此。上咸寒，言司天宜用之药食也。盖太过之土胜水，故用咸寒以扶水，即所谓热淫所胜，平以咸寒也。中苦热，言土运宜用之药食也。下酸热，言在泉宜用之药食也，即所谓燥淫于内，治以苦温。此误言酸热。所谓药食宜也，乃结上三句，后仿此。】　　【张志聪曰：热化二者，天一生水，地六成之；地二生火，天七成之；天三生木，地八成之；地四生金，天九成之；天五生土，地十成之。天干始于甲，地支始于子，故其数从生始也。雨化五者，运居其中，太过者其数成，不及者其数生。雨为上化，土以生也。燥化乃己卯、己酉，己主不及，故其数生。无胜复之邪化，故为正化。所谓日者，以一运统主一岁。而五运又以角木为初，羽水为终，各分主七十二日有奇也。上谓司天，下谓在泉，中谓化运。君火司天，故宜咸寒以制化。太阴湿土运化于中，故宜苦以燥湿热，以温阴阳。明清凉在泉，故宜酸以助收，热以温凉，药食并相宜也。此即上章宜苦燥之温之，食宜同法之义，余岁俱仿此。】
　　乙丑　乙未岁　　上太阴土　中少商金运　下太阳水　热化寒化胜复同，所谓邪气化日也。　灾七宫，湿化五，清化四，化六，所谓正化日也。其化上苦热，中酸和，下甘热，所谓药食宜也。　　【马莳曰：上太阴土者，丑未太阴湿土司天也。中少商金运者，乙为金运为少商也。下太阳水者，太阳寒水在泉也。热化寒化胜复同者，热胜寒复也。所谓邪气化日者，因胜而复，乃邪气所化之日也。七宫，西室兑位天柱司也。灾之方以运之当方言。湿化五，言司天太阴，正化于未，对化于丑，其化者五以生数也。后文云，土常以生也，不必分太过不及，而皆曰五也。清化四，言运也。金之气清，故言清化。不及者其数生，乙为不及，故言生数四也。寒化六，言在泉乙丑为对化，从标成数，当为寒化，六乙未为正化，从本生数，当为寒化，一也。正化日者，皆正气所化之日也。上苦热，此言司天宜用之药食。至真要大论云：湿淫所胜，平以苦热。中酸和，言金运宜用之药食也。下甘热，言在泉宜用之药食也。至真要大论云：寒淫于内，治以甘热。】　　【张志聪曰：不及之运有胜复，金运不及，火热胜之，金之子寒水来复。有胜复之邪气，故为邪化。所谓日者，谓胜气在胜，彼所主之七十二日，复气在复，我所司之七十二日，此即上章清热胜复同，其运风清热之义。余不及岁俱准此。七乃兑宫，金运不及，为热寒胜复，故主灾眚，在于兑之西方。上章以太过之岁，而主民病，此以不及之岁，而言灾眚，盖太过之气暴，不及之气徐，病甚而灾微也。湿化五者，乙主不及，故其数生。按乙运不及，则丑未之司天在泉，亦主不及，气运之同也。清化四，谓运不及故其数生，余不及岁准此。寒化者，乃庚辰、庚戌也，庚主太过，故其数成。所谓正化日者，谓湿化五，清化四，寒化六，皆主正化无胜复之邪气也。五运之气，分主七十二日，司天在泉之气，各主六十日有奇也。金气主收，故宜酸以收之。和者，谓五运之气，虽各主一岁，而一岁之中，又有生长化收藏之五运，故又宜五味以和之。甘为土味，能制化寒水。】
　　丙寅　丙申岁
　　【林亿云：详丙申之岁，申金生水，水化之令转盛，司天相火，为病减半。】
　　上少阳相火　中太羽水运　下厥阴木　火化二，寒化六，风化三，所谓正化日也。其化上咸寒，中咸温，下辛温，所谓药食宜也。　　【马莳曰：上少阳相火者，寅申少阳相火司天也。中太羽水运者，丙为水运为太羽也。下厥阴者，厥阴风木在泉也。火化二，言司天丙寅为正化，从本生数，当为火化二。丙申为对化，从标成数，当为火化七也。寒化六，言水运太过，主成数，故寒化六也。风化三，言在泉丙寅为正化，从本生数，当云风化三。丙申为对化，从标成数，当云风化八，旧误矣。正化日，谓非胜非复，正气所化之日也。上咸寒，言司天宜用之药食。至真要大论云：火淫于内，治以咸冷。中咸温，言水运宜用之药食。下辛温，言在泉宜用之药食。至真要大论云：风淫于内，治以辛凉。】　　【张志聪曰：火化二者，火临于上，水承制之，故主不及。寒化六者，运太过，故其数成。余太过运准此。风化乃辛巳辛亥也，巳亥主不及，故其数生，水运主咸，而以咸助之，后之化运，多用和助之味，所谓折其郁气，资其化源也。】
　　丁卯　丁酉岁
　　【马莳曰：丁卯岁会，丁为木运，卯之年辰，亦为木运临加，故曰岁会。林亿云：详丁年正月壬寅为干德符，便为平气，胜复不至，运同正角，金不胜木，木亦不灾土。又丁卯年得卯佐之，即上阳明不能灾之。】
　　上阳明金　中少角木运　下少阴火　清化热化胜复同，所谓邪气化日也。灾三宫，燥化九，风化三，热化七，所谓正化日也。其化上苦小温，中辛和，下咸寒，所谓药食宜也。　　【马莳曰：上阳明金者，卯酉阳明燥金司天也。中少角木运者，丁为木运为少角也。下少阴火者，少阴君火在泉也。清化热化胜复同者，清胜热复也。所谓邪化日，谓因胜而复，乃邪气所化之日也。灾三宫，林亿云：详三宫东室震位，天冲司灾之方，以运之当方言。燥化九者，言司天卯酉主燥，正化从本生数，对化从标成数，则丁卯之年，属对化成数，主燥化九，丁酉之年，属正化生数，主燥化四也。风化三，言木运不及，主生数，故风化三也。热化七，言在泉丁卯对化，当云热化七，丁酉正化，当云热化七也。正化日者，乃正气所化之日也。上苦小温，言司天宜用之药食。至真要大论云：燥淫所胜，平以苦温。中辛和，言水运宜用之药食。下咸寒，言在泉宜用之药食。至真要大论云：热淫于内，治以咸寒。】　　【张志聪曰：清化热化胜复同者，清胜气热复气也。三宫，主震分野之东方。燥化九者，委和之纪，上商与正商同。故主成。盖木不及，金胜之，今燥化临上则金盛矣。热化乃壬子、壬午，壬主太过，故主成。】
　　戊辰　戊戌岁　　上太阳水　中太征火运　下太阴土　寒化六，热化七，湿化五，所谓正化日也。其化上苦温，中甘和，甘温，所谓药食宜也。　　【马莳曰：上太阳水者，辰戌太阳寒水司天也。中太征火运者，戊为火运为太征也。下太阴湿土者，太阴湿土在泉也。寒化六者，司天戊辰对化，从标成数，当云寒化六。戊戌正化，从本生数，当云寒化七也。热化七，言火运戊辰，对化七，戊戌正化二也。湿化五，言在泉之化，所谓土常以生也。正化日，谓正气所化也。上苦温，言司天宜用之药食。至真要大论云：寒淫所胜，平以辛热。中甘和，言火运宜用之药食。下甘温，言在泉宜用之药食。至真要大论云：湿淫于内，治以苦热。】
　　【张志聪曰：寒化六者，辰戌主太过，故其数成。湿化者，癸丑癸未也。丑未主不及，故其数生。】
　　己巳　己亥岁　　上厥阴木　中少宫土运　下少阳相火　风化清化胜复同，所谓邪气化日也。灾五宫，风化三，湿化五，火化七，所谓正化日也。其化上辛凉，中甘和，下咸寒，所谓药食宜也。　　【马莳曰：上厥阴木者，巳亥为厥阴风木司天也。中少宫土运者，己为阴，上为少宫。林亿云：详至九月甲戌月，巳得甲戌方还正宫。下少阳相火者，少阳相火在泉也。风化清化胜复同者，风胜清复也。所谓邪气化日者，因胜而复，邪气所化之日也。灾五宫，林亿云：按五常政大论云：其眚四维。按《天元玉册》云，中室天禽司非维宫，同正宫寄位二宫坤位。风化三，言司天己巳对化，从标成数，当云风化八，己亥正化，从本生数，当云风化三也。湿化五，言土运也。火化七，言在泉己巳属对化，从标成数，主热化七，己亥属正化，从本生数，主热化二也。所谓正化日者，正气所化也。上辛凉，言司天宜用之药食。至真要大论云：风淫所胜，平以辛凉。中甘和，言土运宜用之药食。下咸寒，言在泉宜用之药食。至真要大论云：火淫于内，治以咸寒。】　　【张志聪曰：五宫，乃中央土宫也。风化三者，巳亥主不及，故其数生，火化乃戊寅戊申也。寅申主太过，故其数成。】
　　庚午 【同天符】 　庚子岁 【同天符】　　上少阴火　中太商金运　下阳明金　热化七，清化九，燥化九，所谓正化日也。其化上咸寒，中辛温酸温，所谓药食宜也。　　【马莳曰：上少阴火者，子午为少阴君火司天也。中太商金运者，庚为阳金为太商。林亿云：详庚午年，金令减半，以上见少阴君火年干亦为火故也。庚子年，子是水，金气相得，与庚午年又异。下阳明金者，阳明燥金在泉也。热化七，言司天庚午年，属正化，从本生数，主热化二，庚子年，属对化，从标成数，主热化七也。清化九，言金运庚午年，亦从正化生数，主清化四，庚子年亦从对化成数，主清化九也。燥化九，言在泉庚午年燥化四，庚子年燥化九，义同上。所谓正化日者，正气所化也。上咸寒，言司天宜用之药食。至真要大论云：热淫所胜，平以咸寒。中辛温，言金运宜用之药食，下酸温，言在泉宜用之药食。至真要大论云：燥淫于内，治以苦温。】　　【张志聪曰：热化七者，子午主太过，故其数成。清化九者，金运太过也。燥化，乃乙卯、乙酉也。从革之纪，上商与正商同，故主成。盖金气不足，而得运化之助，故与正商相同而盛也。】
　　辛未 【同岁会】 　辛丑岁 【同岁会】　　上太阴土　中少羽水运　下太阳水　雨化风化胜复同，所谓邪气化日也。灾一宫，雨化五，寒化一，所谓正化日也。其化上苦热，中苦和，下苦热，所谓药食宜也。　　【马莳曰：上太阴土者，丑未太阴湿土司天也。中少羽水运者，辛为水运为少羽也。林亿云：详此至七月丙申月水还正羽。下太阳水者，太阳寒水在泉也。雨化风化胜复同者，雨胜风复也。所谓邪气化日者，因胜而复，乃邪气所化之日也。灾一宫，林亿云：详一宫北室坎位天元司。雨化五，言司天之化，土常以生，故辛未、辛丑年皆土，雨化五也。寒化一，言在泉也。林亿云：详此以运与在泉俱水，故只言寒化一。寒化一者，少羽之化气也。若太阳在泉之化，则辛未寒化一，辛丑寒化六也。正化日，谓正气所化也。上苫热，言司天宜用之药食。至真要大论云：湿淫所胜，平以苦热。中苦和，言运气宜用之药食。下苦热，言在泉宜用之药食。至真要大论云：寒淫于内，治以甘热。】　　【张志聪曰：一宫，北方坎位也。雨化者，丑未主不及，故其数生。寒化在化运主不及，故其数生。在在泉，乃丙辰、丙戌也。辰戌乃太阳之水，合丙之化运而始生，故其数一。】
　　壬申 【同天符】 　壬寅岁 【同天符】　　【马莳曰：盖木运太过，下加厥阴，即厥阴为在泉也。故曰同天符。】
　　上少阳相火　中太角木运　下厥阴木　火化二，风化八，所谓正化日也。其化上咸寒，中酸和，下辛凉，所谓药食宜也。　　【马莳曰：上少阳相火者，寅申为相火司天也。中太角木运者，壬为阳木为太角也。下厥阴木者，厥阴风木在泉也。火化二者，壬申为对化，从标成敷，当云火七化，壬寅为正化。从本生数，当云火化二也。风化八，林亿云：详此以运与在泉俱木，故只有风化八，乃太角之运化也。若厥阴在泉之化，则壬申风化三，壬寅风化八也。正化日，谓正气所化也，上咸寒，言司天宜用之药食。中酸和，言木运宜用之药食。下辛凉，言在泉宜用之药食。】　　【张志聪曰：火化二者，壬申、壬寅为同天符，故其数生，天主生也。风化在中运，主角木太过，故其数成。在在泉，乃丁巳、丁亥也。委和之纪，上角与正角同，故主成。盖木气不及，而得运化之助，则木气盛矣。故其数八。】
　　癸酉 【同岁会】 　癸卯岁 【同岁会】　　【马莳曰：火运不及，下加少阴，以在泉为火，故曰同岁会。】
　　上阳明金　中少征火运　下少阴火　寒化雨化胜复同，所谓邪气化日也。灾九宫，燥化九，热化二，所谓正化日也。其化上苦小温，中咸温，下咸寒，所谓药食宜也。　　【马莳曰：上阳明金者，阳明燥金司天也。中少征火运者，癸为阴火为少征也。下少阴火者，少阴君火在泉也。寒化雨化胜复同者，寒胜雨复也。灾九宫，林亿云：详九宫离位南室天英司也。燥化九，癸酉燥化四，癸卯燥化九也。热化二，以运与在泉俱火，故只言热化二。热化二者，少征之运化也。若少阴在泉之化，则癸酉热化七，癸卯热化二也。正化日，谓正气所化也。上苦小温，言司天宜用之药食。中咸温，言火运宜用之药食，下咸寒，言在泉宜用之药食。】　　【张志聪曰：九宫，乃南方离位。燥化九者，伏明之纪，上商与正商同，故主成。盖火运不及，收气自政，而又上临于司天，则其气盛矣。热化在中运，主不及，故其数二。在在泉乃戊子、戊午，属天符之岁，故其数成。盖天生而地成也。】
　　甲戌 【岁会同天符】 　甲辰岁 【岁会同天符】　　【马莳曰：运与年辰皆土曰岁会，又土运太过下加太阴在泉曰同天符。】
　　上太阳水　中太宫土运　下太阴土　寒化六，湿化五，所谓正化日也。其化上苦热，中苦温。下苦温，所谓药食宜也。　　【马莳曰：上太阳水者，辰戌为太阳寒水司天也。中太宫土运者，甲为阳土为太宫也。下太阴土者，湿土在泉也。寒化六，详甲戌正化，从本生数，当云寒化一，甲辰对化，从标成数，当云寒化六。湿化五，林亿云：详此以运与在泉俱土，故只言湿化五也。上苦热，言司天宜用之药食。至真要大论云：寒淫所胜，平以苦热。中苦温，言土运宜用之药食。下苦温，言在泉宜用之药食。至真要大论云：湿淫于内，治以苦热。】　　【张志聪曰：寒化六者，辰戌主太过，故其数成。按土盛而不胜水者，乃岁会之年，气之平也，故无胜复。湿化中运土常以生。在在泉乃己丑，己未、丑未，主不及，故其数生。】
　　乙亥　乙巳岁
　　上厥阴木　中少商金运　下少阳相火　热化寒化胜复同，邪气化日也。灾七宫，风化八，清化四，火化二，正化度也。其化上辛凉，中酸和，下咸寒，所谓药食宜也。　　【马莳曰：上厥阴木者，巳亥为厥阴，风木司天也。中少商金运者，乙为阴金为少商也。林亿云：详乙亥年三月得庚辰，月建见于德符，即气还正商，火未得王而先平，火不胜则水不复。又亥是水得力年，故火不胜也。乙巳岁火来小胜，巳为火佐于胜也。即于二月中气，君火时化日，火来行胜，不得水复，遇三月庚辰月乙见庚而气自全，金还正商，下少阳相火者，相火在泉也。热化寒化胜复同者，热胜寒复也。灾七宫者，七为金方也。风化八，言司天也。详乙亥正化，从本生数，当云风化三，乙巳对化，从标成数，当云风化八也。清化四，言金运乙亥清化四，乙巳清化九也。火化二，言在泉乙亥热化二，乙巳热化七也。度，谓时度也。上辛凉，言司天宜用之药食。中酸和，言金运宜用之药食。下咸寒，言在泉宜用之药食。】　　【张志聪曰：风化八者，从革之纪，上角与正角同，故主成。盖金运不及，生气乃扬，而又上临于司天，则木气盛矣。火化乃庚寅庚申也，当主成数，疑误。度者，谓所主之时度也。】
  </div>
  <div class="pagination">
   <a href="黄帝素问_page22.html">
    上一页
   </a>
   <span>
    ...
   </span>
   <a href="黄帝素问_page18.html">
    18
   </a>
   <a href="黄帝素问_page19.html">
    19
   </a>
   <a href="黄帝素问_page20.html">
    20
   </a>
   <a href="黄帝素问_page21.html">
    21
   </a>
   <a href="黄帝素问_page22.html">
    22
   </a>
   <span class="current-page">
    23
   </span>
   <a href="黄帝素问_page24.html">
    24
   </a>
   <a href="黄帝素问_page25.html">
    25
   </a>
   <a href="黄帝素问_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
