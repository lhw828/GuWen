<!DOCTYPE html>
<html>
<head>
    <meta charset="UTF-8">
    <title>目门 - 第 3 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>目门 - 第 3 页/共 24 页</h1>
    <div class="content">　　眼之为病，在腑则为表，当除风散热；在脏则为里，宜养血安神。暴发者为表而易治，久病者在里而难愈。除风散热者，泻青丸主之。养血安神者，定志丸，妇人熟干地黄丸是也。或有体肥气盛，风热上行，目昏濇者，槐子散主之，此由胸中气浊上行也，重则为痰厥，亦能损目。常使胸中气清，无此病也。又有因目疾服药多而损气者，久之眼渐昏弱，乍明乍暗，不欲视物，此目少血之验也，熟干地黄丸、消风散、定志丸，相须而养之。或有视物不明见黑花者，此谓之肾气弱也，宜补肾水，驻景丸是也。或有暴失明者，谓眼居诸阳交之会也，而阴反闭之，此风邪内满当有不测之疾也。翳膜者，风热重而有之，或斑入眼，此肝气盛而发在表也。翳膜已生在表明矣，当发散而去之，反疏利，则邪气内蓄，为翳则深也。邪气未定，谓之热翳而浮；邪气已定，谓之冰翳而沉；邪气牢而深者，谓之陷翳，当以焮发之物使其邪气再动，翳膜乃浮，辅以退翳之药，则自去也。病久者不能速效，当以岁月除之。
　　　　明理论 【金　成无己】

　　　　　目直视

　　伤寒直视，何以明之？直视者，视物而目睛不转动者是也。若目睛转者，非直视也。水之精为志，火之精为神。目者心之使也，神所寓焉，肝之外候也，精神荣焉。《针经》曰：五脏六腑之气，皆上注于目而为之精，精之窠为眼，骨之精为瞳子，筋之精为黑睛，血之精为络，气之精为白睛，肌肉之精为约束，裹撷筋骨血气之精与脉并为系，上属于脑，五脏血气调和，精气充荣，则目和而明矣。伤寒目直视者，邪气拥盛，冒其正气，使神智不慧，脏精之气，不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，汗出则额上陷，脉急紧，直视不能眴，不得眠，以肝受血而能视。亡血家肝气已虚，目气已弱。又发汗亡阳，则阴阳俱虚所致也。此虽错逆，其未甚也。逮乎狂言反目直视，又为肾绝，直视摇头，又为心绝，皆脏气脱绝也。直视讝语喘满者死，下利者亦死。又剧者发则不识人，循衣摸床，惕而不安，微喘直视，脉弦者生，濇者死，皆邪气盛而正气脱也。其或有目中不了了，睛不和，无表里证，大便难，身微热者，是非直视也，此为内实也。可用大承气汤、大柴胡汤下之。直视为不治之疾，目中不了了为可治之候，二者形证相近，其为工者宜熟视之。
　　　　儒门事亲 【元　张从政】

　　　　　风冲泣下

　　夫风冲泣下者，俗呼风冷泪者是也。《内经》曰：太阳经不禁固也。又曰：热则五液皆出，肝热故泪出。风冲于外，火发于内，风火相搏，由此而泣下也。治之以贝母一枚白腻者，胡椒七粒，不犯铜铁，研细临卧点之愈。圣人虽言目得血而能视，然血亦有太过不及也，太过则目壅塞而发痛，不及则目耗竭而失明。故年少之人多太过，年老之人多不及。然年少之人间有不及，而年老之人其间亦有太过者，不可不察也。夫目之内眦，太阳经之所起，血多气少；目之锐眦，少阳经也，血少气多；目之上纲，太阳经也，亦血多气少；目之下纲，阳明经也，血气俱多。然阳明经起于目两旁交頞之中，与太阳少阳俱会于目，惟足厥阴肝经连于目系而已。故血太过者，太阳阳明之实也；血不及者，厥阴之虚也。故出血者宜太阳阳明，盖此二经血多故也。少阳一经不宜出血，血少故也。刺太阳阳明出血则目愈明，刺少阳出血则目愈昏。要知无使太过不及，以血养目而已。凡血之为物，太多则溢，太少则枯。人热则血行疾而多，寒则血行迟而少，此常理也。目者，肝之外候也。肝主目，在五行属木，木之为物太茂而蔽密，太衰而枯瘁矣。夫目之五轮，乃五脏六腑之精华，宗脉之所聚。其白睛属肺金，肉轮属脾土，赤脉属心火，黑水神光属肾水，兼属肝木，此世俗皆知之矣。及有目疾而不知病之理，岂知目不因火则不病。何以言之？白轮变赤，火乘肺也；肉轮赤肿，火乘脾也；黑水神光被翳，火乘肝与肾也；赤脉贯目，火自甚也。能治火者，一句可了。故《内经》曰：热胜则肿。凡目暴赤肿起，羞明隐濇，泪出不止，暴翳目蒙，皆火热之所为也。治火之法，在药则咸寒吐之下之，在针则神庭上星、顖会、前顶、百会。血之翳者可使立退，痛者可使立已，昧者可使立明，肿者可使立消。惟小儿不可刺顖会，为肉分浅薄，恐伤其骨。然小儿水在上，火在下，故目明。老人火在上，水不足，故目昏。《内经》曰：血实者宜决之。又经曰：虚者补之，实者泻之。如雀目不能夜视，及内障，暴怒大忧之所致也，皆肝主目，血少禁出血，止宜补肝养肾。至于暴赤肿痛，皆宜以(金非)针刺前五穴，出血而已；次调盐油以涂发根；甚者虽至于再、至于三可也。量其病势，以平为期。　　经云：风气与阳明入胃，循脉而上，至目内眦则寒中而泣出，此中风寒泪出也，河间当归汤主之。东垣云：水附木势，上为眼濇、为眵、为冷泪，此皆由肺金之虚，而肝木寡于畏也。
古今图书集成医部全录卷一百三十九

目门

　　　　东垣十书 【元　李杲】

　　　　　瞳子散大

　　凡心包络之脉，出于心中，以代心君之行事也，与少阳为表里。瞳子散大者，少阴心之脉挟目系，厥阴肝之脉连目系。心主火，肝主木，此木火之势盛也。其味则宜苦宜酸宜凉，大忌辛辣热物，以助木火之邪也，饮食中常知此理可也。夫辛主散，热则助火，故不可食。诸酸主收心气，泻木火也；诸苦泻火热，则益水也。尤忌食冷水大寒之物，此则能损胃气不行，则元气不生，元气不行，胃气下流，胸中三焦之火及心火乘于肺上，入脑灼髓，火主散溢，瞳子开大，大热之物又助火邪，此盖不可食之验也。药中用茺蔚子一味辛散主益睛，辛者是助火也，故去之。乃加黄芩、黄连，泻中焦之火。芩能泻上焦肺中之火，以酒洗之，乃寒因热用也。又去青葙子，为助阳火也。加五味子以收瞳人开大。且火之与气，势不两立，故《内经》曰，壮火食气，气食少火；少火生气，壮火散气。诸酸之物能助元气。孙真人云：五月常服五味子，助五脏气以补西方肺金。法云：以酸补之，以辛泻之，辛泻气则明矣。或曰当归其味亦辛而甘，其不去者何？此辛甘一味，以其为和血之圣药，况有甘味，欲以为向导，为诸药之使耳。　　肾主骨，骨之精为瞳子。瞳子散大者，因肾水虚骨枯，而心包络之火得以乘之也。治法宜苦宜酸宜凉，大忌辛热之物。除风热，凉血益血，以收耗散之气，滋阴地黄丸最妙。
　　　　　青白瞖

　　劳欲过度，或凉药过多，以致九窍不利。青白翳见大眦，乃阳气衰少也。宜补阳汤、连蘗益阴丸、菊睛丸。经曰：益火之源，以消阴翳是也。
　　　　　倒睫拳毛

　　泪出涓涓，翳膜渐生，眼皮渐急，睫倒难开，瞳人如刺样痛，此脾受风热，先服泻肝散，后服五退散、神效明目汤、明目细辛汤。
　　　　　诸脉者皆属于目论

　　阴阳应象论云：诸脉者皆属于目。目得血而能视。五脏六腑精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精则为约束，裹撷筋骨血气之精，而与脉并为系，上属于脑，后出于项中。故邪中于项，因逢其身之虚，其入深，则即随眼系入于脑，则脑转，脑转则引目系急，目系急则目眩以转矣。邪中其精，其精所中，不相比也，则精散，精散则视岐，故见两物。目者五脏六腑之精，荣卫魂魄之所常营也，神气之所主也，故神劳则魂魄散，志意乱。是故瞳子黑眼法于阴，白眼赤脉法于阳，故阴阳合德而为睛明也。目者心之使也，心者神之舍也，故神精乱而不转，卒然见非常之处，精神魂魄散不相得，故曰惑也。夫十二经脉三百六十五络，其血气皆上走于面而走空窍，其清阳气上散于目而为精，其别气走于耳而为听，因心事烦冗，饮食失节，劳役过度，致脾胃虚弱，心火大盛，则百脉沸腾，血脉逆行，邪害空窍，天明则日月不明矣。夫五脏六腑之精气，皆禀受于脾，上贯于目。脾者诸阴之首也，目者血脉之宗也，故脾虚则五脏之精气皆失所司，不能归明于目矣。心者君火也，主人之神，宜静而安。相火化行其令，相火者包络也，主百脉，皆荣于目。既劳役运动，势乃妄行，又因邪气所并而损血脉，故诸病生焉。凡医者不理脾胃及养血安神，治标不治本，是不明正理也。　　肝木旺，则火之胜无所畏惧而妄行也，故脾胃先受之。或病目而生内障者，脾摄血，胃主血，心主脉，脉者血之府也。或曰心主血，又曰脉主血，肝之窍开于目也。治法以地黄丸、当归汤之类是也。
　　　　　目赤

　　发热恶热而渴，但目赤者，病脏也。手太阴肺不足，不能管领阳气也，宜以枸杞、生地黄、熟地黄之类主之。脉洪大，甚则呕血，先有形也。
　　　　　阴盛阳虚以致目病

　　阳不胜其阴，乃阴盛阳虚，则九窍不通，令青白翳见于大眦。乃足太阳少阴经中郁遏，足厥阴肝经气不得上通于目，故青白翳内阻也。当于太阳少阴经中，九原之下，以益肝中阳气，冲天上行，此当先补其阳；后于足太阳太阴标中，泻足厥阴肝经火，下伏于阳中乃次治也。经云：阴盛阳虚，则当先补其阳，后泻其阴，此治法是也。每日清晨，以腹中无宿食，服补阳汤；食远服泄阴丸；临卧服连蘗益阴丸。若天色变，经大寒大风并大劳役，或饮食不调，精神不足，或气弱，俱不得服。候体气和平，天气如常服之。先补其阳，使阳气上升，通于肝经之末，利空窍于眼目矣。
　　　　　能近视不能远视

　　能近视不能远视者，阳气不足，阴气有余，乃气虚而血盛也。血盛者阴火有余也。气虚者元气虚弱也，此老人桑榆之象也。
　　　　　能远视不能近视

　　能远视不能近视者，阳气有余，阴气不足也，乃血虚气盛。血虚气盛者，皆火有余，元气不足。火者元气谷气真气之贼也，元气之来也徐而和，细如线。邪气之来也，紧而强，如巨川之流，不可遏也。
　　　　丹溪心法 【元　朱震亨】

　　　　　治目睛瞖痛

　　眼黑睛有翳，皆用黄蘗、知母。
　　眼睛痛，知母、黄蘗泻肾火，当归养阴水。　　眼中风泪出，食后吞龙荟丸数钱，日三次。　　冬月眼暴发痛，亦当解散，不宜用凉药。　　目昏，属血少神劳，肾虚也，宜养血补水安神以调之。凡昏弱不欲视物，内障见黑花，瞳子散大，皆里病也。眼疾所因，不过虚实二者而已。虚者眼目昏花，肾经真水之微也；实者眼目肿痛，肝经风热之甚也。实则散其风热，虚则滋其真阴，虚实相因则散热滋阴兼之，此内治之法也。至于日久，热壅血凝而为攀睛瘀肉、翳膜赤烂之类，不假点洗外治之法，则何由而得痊乎？　　大概眼病，属风热与血少神劳肾虚。
　　　　世医得效方 【元　危亦林】

　　　　　气轮

　　病因凌寒冒暑，受饮寒浆，肌体虚疏，寒邪入内。其候或痛或昏，传在白睛，筋多肿赤，视日如隔雾，看物似生烟，日久不治，变成白膜，黑暗难开。
　　　　　风轮

　　病因喜怒不常，作劳用心，昼视远物，夜读细书。其候眦头尤濇，睛内偏疼，视物不明，胞弦紧急，宜去风药。
　　　　　肉轮

　　病因多食热物，好吃五辛，远道奔驰，食饱耽眠，风积痰壅。其候眼胞赤肿，昏蒙多泪，倒睫濇痛，瘀血侵睛，宜疏风醒脾药。
　　　　　血轮

　　病因七情烦劳，内动于心，外攻于目。其候赤筋缠眦，白膜侵睛，胞肿难开，昏濇，日久不治，失明愈深，宜洗心凉血药。
　　　　　水轮

　　病因劳役过度，嗜欲无厌，内伤七情，加之多餐酒面，好啖咸辛，因动肾经，通于黑水。其候冷泪镇流于睑上，飞蝇相趁于睛前，积聚风虚、或濇或痒，结成翳障，常多昏暗，宜用补肾药。
　　　　　天廓

　　病因云中射雁，月下看书，多食腥膻，侵冒寒暑。其候视物生烟，皆疼难开，不能辨认。
　　　　　地廓

　　病因湿渍头上，冷灌睛眸。其候眼弦紧急，瘀血生疮。
　　　　　火廓

　　病因心神恐怖，赤脉侵眦，血灌瞳人。其候睑头红肿，睛内偏疼，热泪如倾。
　　　　　水廓

　　病因劳力争斗，击棒开弓，骤骑强力生病。其候常多昏暗，睛弦泪多。
　　　　　风廓

　　病因枕边窻穴有风，不能遮闭，坐卧当之，脑中风邪。其候黑睛多痒，两睑常烂，或昏多泪。
　　　　　雷廓

　　病因失枕睡卧，酒后行房，血脉满溢，风邪内聚。其候眦头赤肿，睑内生疮，倒睫拳毛，遮睛努肉。
　　　　　山廓

　　病因撞刺磕损，致令肉生两睑，翳闭双睛，若不早治，永沉昏暗，瘀血侵睛。
　　　　　泽廓

　　病因春不宣解，冬聚阳毒，多餐热物，致令脑脂凝聚，血泪攻潮，有如雾笼飞蜂，黑花常见。
　　　　　内障二十三证

　　 【内障有圆翳、冰翳、滑翳、濇翳、散翳、横开翳、浮翳，沉翳、偃月翳、枣花翳、黄心翳、黑花翳、胎患、五风变、雷头风、惊振、绿风、乌风、黑风、青风、肝虚雀目、高风雀目、肝虚目暗。】　　圆翳　在黑珠上一点圆，日中见之差小，阴处见之即大，视物不明，转见黑花。此由肝肾俱虚而得，宜补肝散、补肾丸。　　冰翳　如冰冻坚实，旁观自透于瞳人内，阴处及日中看之，其形不同，疼而泪出。此肝胆病，宜通肝散。　　滑翳　有如水银珠子，俱微含黄色，不疼不痛，无泪遮绕瞳人。　　濇翳　微如赤色，或聚或开，两旁微光，瞳人上如凝脂色，时复濇痛，无泪出。　　散翳　形如鳞点，或睑下生粟，日夜痛楚，瞳人最疼，常下热泪。此二证皆肝肺相传。宜八味还睛散。　　横开翳　上横如剑脊，下面微微甚薄，不赤不痛，此病稀少。　　浮翳　上如冰光，白色环绕瞳人，生自小眦头至黑珠上，不痛不痒，无血色相潮。　　沉翳　白点藏在黑水下，向日细视，方见其白，眼睛疼痛，昼轻夜重，间或出泪。宜空青丸。　　偃月翳　膜如凝脂，一边厚，一边薄，如缺月，其色光白无瑕疵。前四证并皆难治。　　枣花翳　周回如锯齿，四五枚相合，赤色，刺痛如针，视物如烟，昼则痛楚，多泪昏暗。　　黄心翳　四边皆白，但中心一点黄团团在黑珠上，时下濇泪。此两证肝肺风热，宜还睛散，坠瞖丸。　　黑花翳　其状青色，大小眦头濇痛，频频下泪，口苦，盖胆受风寒，宜凉胆丸。　　胎患　初生，观物，转睛不快；至四五岁瞳人洁白，昏蒙不见；延至年高，无药可治。由胎中受热致损也。　　五风变　五风变为内障，头痛甚即无泪，日中如坐暗室，常自忧叹，此毒风脑热所致。　　雷头风　此热毒之气，冲入眼睛中，牵引瞳人，或微或大或小，黑暗全不见物。　　惊振　因病目再被撞打，变成内障，日夜疼痛，不能视三光。　　绿风　初患头旋，两额角相牵，瞳人连鼻膈皆痛，或时红白花起。肝受热则先左，肺受热则先右，肝肺同病则齐发。先服羚羊角散、羚羊角丸，后服还睛散。　　乌风　眼虽痒痛而头不旋，但渐渐昏暗，如物遮定，全无翳障，或时生花。此肝有实热，宜泻肝散。　　黑风　此与绿风相似，但时时黑花起，乃肾受风邪，热攻于眼，宜凉肾散。　　青风　此眼不痛不痒，瞳人俨然如不患者，但微有头旋及生花，转加昏蒙，宜服还睛散。　　肝虚雀目　因肝虚血少，时时花起，或时头疼，年深则双目盲，小儿因疳得之，宜蛤粉丸。　　高风雀目　与前证虽同，但纔至黄昏，便不见物，经年瞳子如金色，名曰黄风，不治。　　肝虚目暗　远视不明，眼前花子频起，眦目赤痛，有时看一成二，宜补肝散。
　　　　　外障五十证

　　 【外障有肝脏积热、混睛、胬肉攀睛、两睑粘睛、膜入水轮、钉翳根深、黑翳如珠、花翳白陷、水瑕深翳、玉翳浮满、顺逆生翳、鸡冠蚬肉、睑生风粟、胞肉胶凝、漏睛脓出、蟹睛疼痛、突起睛高、风起喎偏、倒睫拳毛、风牵睑出、神祟疼痛、旋螺尖起、鹘眼凝睛、辘轳转关、被物撞打、撞刺生翳、血灌瞳人、眯目飞尘飞丝、天行赤目、赤眼后生翳、胎风赤烂、风赤疮疾、冲风泪出、暴风客热，睑硬睛痛、痛如针刺、痒极难任、瞳人干缺、黄膜上冲、赤膜下垂、小眦赤脉、小儿通睛、小儿胎中生赘、小儿青盲、偷针、眼病禁忌、气虚光散、羞明怕日、眼生眵粪、眼不明。】　　肝脏积热　眼先患赤肿疼痛，怕日羞明，泪濇难开，忽生翳膜，初患一目不见，以致两目齐患。此肝脏积热，宜石决明散。　　混睛　白睛先赤后痒痛，泪下闭濇难开，年深则睛变成碧色，满目如凝脂，赤脉横贯，宜地黄散。　　胬肉攀睛　或眼先赤烂多年，肝经为风热所冲而成，或用力作劳而得，或痒或痛，自两眦头努出筋膜，心气不宁，忧虑不已，遂乃攀睛，宜二黄散、定心丸。　　两睑粘睛　此乃烂弦风也，双目赤烂、或痒或痛，经年不愈。　　膜入水轮　此因黑珠上生疮，稍安，其痕不没，侵入水轮，虽光未绝，终亦难治。　　钉翳根深　心肝留热，致使眼疼痛，生翳膜，经久其色如银，钉入黑睛，不可治。　　黑翳如珠　此起在黑水上，如小黑豆，疼痛泪出，不可用点药，乃肾虚受风热而得，宜先服羚羊角散，后服补肾丸。　　花翳白陷　白翳旋绕瞳人，点点如花白鳞砌者。此因肝肺伏藏积热，宜点磨翳膏，后服羚羊角散。　　水瑕深翳　黑水内横深瑕盘，青色沉沉入，痛楚无时。此五脏俱受热，宜服清凉散。　　玉翳浮满　黑珠上浮玉色，不疼痛，翳根不红，不宜针割，但服还睛散，点磨翳膏即愈。　　顺逆生翳　凡翳自下生上者为顺，自上而生下者为逆。顺则易安，逆则难治。宜服车前散、点磨翳膏。　　鸡冠蚬肉　翳生睑内，如鸡冠蚬肉，或青或黑，须翻出看之，阻碍痛楚，怕日羞明，盖脾经先受热，后有所传，宜服石决明散。　　睑生风粟　两睑上下，初生如粟米大，渐大如米粒，或赤或白，不甚疼痛。此肝壅瘀血所成，宜服消毒饮。　　胞肉胶凝　眼胞皮肉，有似胶凝，肿高如桃李，时出热泪，乃风毒所注，宜服消风散，点花草膏。　　漏睛脓出　皆头结聚生疮，流出脓汁，无翳障，不疼痛，因心气不宁，并风热在睑中，宜白薇丸。　　蟹睛疼痛　如大豆子，出黑珠上，疼痛不可忍，又名损翳，宜石决明散。　　突起睛高　风毒流注五脏，不能消散，忽然突起痒痛，乃热极所致，宜泻肝散。　　风起喎偏　偏风牵引，双目喎斜，泪出频频，却无翳膜，不痒不痛，宜消风散，荆芥汤调下，或蝉花无比散。　　倒睫拳毛　泪出涓涓，翳膜渐生，眼皮渐急，睫倒难开，瞳人如刺样痛。此脾受风热，先服泻肝散，后服五退散。　　风牵睑出　上下睑俱赤，或翻出一睑在外。此脾受风毒，宜五退散。若年深，睑内俱赤，则不治。　　神祟疼痛　旧无根，因忽然疼痛，或如针刺，或如火炙，两太阳穴掣痛，早轻晚重，先宜永福汤，次服石决明散。　　旋螺尖起　目痛生翳膜，尖起而赤似旋螺，先服通肝散，次服石决明散。　　鹘眼凝睛　轮硬而不能转侧，此为鹘眼凝睛，不可治。　　辘轳转关　睛藏上下睑，不能归中，所以言之为辘轳也，亦难治。宜服天门冬饮子及泻肝散。　　被物撞打　目被撞打，疼痛无时，瞳人被惊，昏暗蒙蒙，眼眶停留瘀血，宜贴地黄膏，次服石决明散。　　撞刺生翳　因撞刺生翳疼痛，或兼风热，转加痛楚，昏暗不见，宜先服经效散，次服石决明散。　　血灌瞳人　瞳人为血灌注，痛如锥刺，皆无翳膜，视物不明，由肝气闭，血无所归而得，宜引血归肝，服通血丸、车前散。　　眯目飞尘飞丝　尘埃入目，粘睛不脱，或被飞丝所侵，或被砂石所苦，疼痛隐濇，揩擦不开，宜用瞿麦散。　　天行赤目　目忽赤肿，晨昏痛濇，长幼相似。此天行时疾，宜服泻肝散，洗以五行汤。　　赤眼后生翳　此证轻则无妨，重则疼痛，而白睛红色，乃生翳膜。此由五脏积热，宜贴地黄膏，次服泻肝散。　　胎风赤烂　小儿初生，便有此证，至三四岁，双目红而弦边赤烂，时复痒痛，先用汤泡消风散洗之，后以龙脑膏点之。　　风赤疮疾　眼两睑似朱砂涂而生疮，黑睛端然无所染。此因脾脏风热，久不调治，则生翳膜，宜服五退散，洗以汤泡散。　　冲风泪出　至冬月尤甚，此因肺虚遇风冷而发，宜白僵蚕散。　　暴风客热　眼为暴风热所攻，白睛起障，覆黑珠，睑肿痒痛，宜服泻肝散、清肺散。　　睑硬睛痛　睑中红赤而坚硬，眼睛疼痛而泪出，怕日羞明，宜通肝散；若有翳障，点春雪膏。　　痛如针刺　睛忽然疼痛如针刺，双目根紧急，坐卧不安。此热毒在心，宜先服洗心散，次服还睛散。　　痒极难任　眼痒极甚，瞳子连眦头皆痒，不能收睑。此因胆受风热得之，宜服驱风一字散。　　瞳人干缺　眼睛干濇，全无泪液，始则疼痛，后来稍定，或白或黑，不见物。此证不可治。　　黄膜上冲　黑睛从下生黄膜上冲，疼痛，甚至闭濇难开。此脾受风食毒而作，宜服犀角饮。　　赤膜下垂　眼中有膜，自上垂下，遮黑睛，名垂帘膜，望风泪出，怕日羞明。此客邪上冲，用百点膏点之，次服通肝散。　　小眦赤脉　小眦中生赤脉，渐渐冲眼，急宜早治。此三焦积热，宜服犀角饮。忌热毒物及房事。　　小儿通睛　婴儿双眼睛通者，欲观东边则见西边，苦振掉头脑，则睛方转。此肝受惊风，宜服牛黄丸。　　小儿胎中生赘　眼睑中生赘子，初生如麻子大，月渐如豆悬垂睑内。此脾经风热所攻，宜服五退散加减。　　小儿青盲　胎中受风，五脏不和，呕吐黄汁，两眼一同，视物不明，无治法。　　偷针　目眦疡，俗谓之偷针，眼眦生小疱，细红点如疮，以针刺破，即差。　　眼病禁忌　酒色七情，最宜痛断。一凡眼疾，忌鸡、鱼、酒、面、糯米、咸酸、热油诸般毒物。眼乃一身之主，不能忌口，药亦无功，自陷此身也。每日白煮精猪肉咽饭，或山药、萝卜、菜果，皆可啖。　　气虚光散　凡眼疼痛不生粪，此元气惫，肾经虚，夜间小便二三次，耗伤阳气，致生内障。或脑脂流下，或瞳人开大，此皆肾惫黑水散也，宜服八味丸，或十全大补汤加枸杞子、甘菊。　　羞明怕日　眼不得开，羞明怕日，乃风热牵闭所致。芎芷香苏散加前胡、连须葱白三茎煎服。　　眼生眵粪　凡眼有血红，或有红丝及生粪，此是热眼。宜服经效散。　　眼不明　五脏精明聚于目，目精全则目明。
　　　　证治要诀 【明　戴思恭】

　　　　　眼证类治

　　眼病不一，烂沿、恶日羞明、翳膜、濇痛、雀目、韬针、内外障等证，难以枚举。今特举赤眼数种，患眼者不问远年近月，有上诸证，并可用四物汤下生熟地黄丸。敷洗之剂，当求之专科。四物汤加入蒸熟大黄一块如栗子大，尤妙。　　有久视损目，肝血不足，以致见物不明。眼中常见烟焰起，此当益血，宜生熟地黄丸。　　有因茹素，致目少光，或成雀目，盖食能生精，亏之则目无所资而减明。　　眼疾诸证，医家多用治眼流气饮，此则专门之业也。寻常赤眼，用黄连碾末，先用大菜头一个，切了盖，剜中心作一窍，入连末在内、复以盖遮住，竹签签定，慢火内煨熟取出，候冷，以菜头中水，滴入眼中。　　赤眼有数种，气毒赤者，热壅赤者，有时眼赤者，无非血壅肝经所致。盖肝主血，通窍于眼，赤眼之病，大率皆由于肝。宜黑神散、消风散等分，白汤调，食后睡时服；仍用豆腐切片敷其上，盐就者可用，酸浆者不可用，即乌豆敷盦之意。　　风热赤甚者，于黑神散、消风散二药中，放冷，睡时冷调洗肝散或菊花散服，仍进四物汤，内地黄用生，芍药用赤，只须半贴，食后作一服，却加入赤茯苓半钱。醉将军即酒蒸大黄是也。早辰盐汤下养正丹二三十粒。　　若不便于过凉之剂则不必用洗肝散，宜以二钱黑神散、一钱消风散。　　若赤眼久而不愈，用诸眼药皆无效，早起则以苏子降气汤下黑锡丹，临睡则以消风散下三黄丸，日中则以酒调黑神散。此数药不独治久赤，诸眼疾皆治之。　　若眼晕生花，则属肝虚，宜随证用补肝益肾之剂。　　或正坐他病，以致眼花，合就其所得之病，随证施治之。　　又有气眼，纔怒气则赤痛，宜服酒调复元通气散。　　又有头风眼，偏正头痛，眼不可开，多泪羞明，宜决明散。
　　　　　眼眶骨痛
</div>
    <div class="pagination">
<a href="目门_page2.html">上一页</a><a href="目门.html">1</a><a href="目门_page2.html">2</a><span class="current-page">3</span><a href="目门_page4.html">4</a><a href="目门_page5.html">5</a><a href="目门_page6.html">6</a><a href="目门_page7.html">7</a><a href="目门_page8.html">8</a><span>...</span><a href="目门_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
